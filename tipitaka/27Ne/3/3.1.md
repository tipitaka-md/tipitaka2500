
[Home](/) / [27Ne Nettipāḷi](../../27Ne.md) / [3 Niddesavāra](../3.md)

# 𑁩𑁇𑁧 𑀳𑀸𑀭𑀲𑀗𑁆𑀔𑁂𑀧

* 𑀦𑀺𑀤𑁆𑀤𑁂𑀲𑀯𑀸𑀭

* 𑀳𑀸𑀭𑀲𑀗𑁆𑀔𑁂𑀧

25\. _𑀅𑀲𑁆𑀲𑀸𑀤𑀸𑀤𑀻𑀦𑀯𑀢𑀸,_  
_𑀦𑀺𑀲𑁆𑀲𑀭𑀡𑀫𑁆𑀧𑀺 𑀘 𑀨𑀮𑀁 𑀉𑀧𑀸𑀬𑁄 𑀘;_  
_𑀆𑀡𑀢𑁆𑀢𑀻 𑀘 𑀪𑀕𑀯𑀢𑁄,_  
_𑀬𑁄𑀕𑀻𑀦𑀁 **𑀤𑁂𑀲𑀦𑀸𑀳𑀸𑀭𑁄**𑁇_  


26\. _𑀬𑀁 𑀧𑀼𑀘𑁆𑀙𑀺𑀢𑀜𑁆𑀘 𑀯𑀺𑀲𑁆𑀲𑀚𑁆𑀚𑀺𑀢𑀜𑁆𑀘,_  
_𑀲𑀼𑀢𑁆𑀢𑀲𑁆𑀲 𑀬𑀸 𑀘 𑀅𑀦𑀼𑀕𑀻𑀢𑀺;_  
_𑀲𑀼𑀢𑁆𑀢𑀲𑁆𑀲 𑀬𑁄 𑀧𑀯𑀺𑀘𑀬𑁄,_  
_𑀳𑀸𑀭𑁄 **𑀯𑀺𑀘𑀬𑁄**𑀢𑀺 𑀦𑀺𑀤𑁆𑀤𑀺𑀝𑁆𑀞𑁄𑁇_  


27\. _𑀲𑀩𑁆𑀩𑁂𑀲𑀁 𑀳𑀸𑀭𑀸𑀦𑀁,_  
_𑀬𑀸 𑀪𑀽𑀫𑀻 𑀬𑁄 𑀘 𑀕𑁄𑀘𑀭𑁄 𑀢𑁂𑀲𑀁;_  
_𑀬𑀼𑀢𑁆𑀢𑀸𑀬𑀼𑀢𑁆𑀢𑀧𑀭𑀺𑀓𑁆𑀔𑀸,_  
_𑀳𑀸𑀭𑁄 **𑀬𑀼𑀢𑁆𑀢𑀻**𑀢𑀺 𑀦𑀺𑀤𑁆𑀤𑀺𑀝𑁆𑀞𑁄𑁇_  


28\. _𑀥𑀫𑁆𑀫𑀁 𑀤𑁂𑀲𑁂𑀢𑀺 𑀚𑀺𑀦𑁄,_  
_𑀢𑀲𑁆𑀲 𑀘 𑀥𑀫𑁆𑀫𑀲𑁆𑀲 𑀬𑀁 𑀧𑀤𑀝𑁆𑀞𑀸𑀦𑀁;_  
_𑀇𑀢𑀺 𑀬𑀸𑀯 𑀲𑀩𑁆𑀩𑀥𑀫𑁆𑀫𑀸,_  
_𑀏𑀲𑁄 𑀳𑀸𑀭𑁄 **𑀧𑀤𑀝𑁆𑀞𑀸𑀦𑁄**𑁇_  


29\. _𑀯𑀼𑀢𑁆𑀢𑀫𑁆𑀳𑀺 𑀏𑀓𑀥𑀫𑁆𑀫𑁂,_  
_𑀬𑁂 𑀥𑀫𑁆𑀫𑀸 𑀏𑀓𑀮𑀓𑁆𑀔𑀡𑀸 𑀓𑁂𑀘𑀺;_  
_𑀯𑀼𑀢𑁆𑀢𑀸 𑀪𑀯𑀦𑁆𑀢𑀺 𑀲𑀩𑁆𑀩𑁂,_  
_𑀲𑁄 𑀳𑀸𑀭𑁄 **𑀮𑀓𑁆𑀔𑀡𑁄** 𑀦𑀸𑀫𑁇_  


30\. _𑀦𑁂𑀭𑀼𑀢𑁆𑀢𑀫𑀥𑀺𑀧𑁆𑀧𑀸𑀬𑁄,_  
_𑀩𑁆𑀬𑀜𑁆𑀚𑀦𑀫𑀣 𑀤𑁂𑀲𑀦𑀸𑀦𑀺𑀤𑀸𑀦𑀜𑁆𑀘;_  
_𑀧𑀼𑀩𑁆𑀩𑀸𑀧𑀭𑀸𑀦𑀼𑀲𑀦𑁆𑀥𑀻,_  
_𑀏𑀲𑁄 𑀳𑀸𑀭𑁄 **𑀘𑀢𑀼𑀩𑁆𑀬𑀽𑀳𑁄**𑁇_  


31\. _𑀏𑀓𑀫𑁆𑀳𑀺 𑀧𑀤𑀝𑁆𑀞𑀸𑀦𑁂,_  
_𑀧𑀭𑀺𑀬𑁂𑀲𑀢𑀺 𑀲𑁂𑀲𑀓𑀁 𑀧𑀤𑀝𑁆𑀞𑀸𑀦𑀁;_  
_𑀆𑀯𑀝𑁆𑀝𑀢𑀺 𑀧𑀝𑀺𑀧𑀓𑁆𑀔𑁂,_  
_**𑀆𑀯𑀝𑁆𑀝𑁄** 𑀦𑀸𑀫 𑀲𑁄 𑀳𑀸𑀭𑁄𑁇_  


32\. _𑀥𑀫𑁆𑀫𑀜𑁆𑀘 𑀧𑀤𑀝𑁆𑀞𑀸𑀦𑀁,_  
_𑀪𑀽𑀫𑀺𑀜𑁆𑀘 𑀯𑀺𑀪𑀚𑁆𑀚𑀢𑁂 𑀅𑀬𑀁 𑀳𑀸𑀭𑁄;_  
_𑀲𑀸𑀥𑀸𑀭𑀡𑁂 𑀅𑀲𑀸𑀥𑀸-_  
_𑀭𑀡𑁂 𑀘 𑀦𑁂𑀬𑁆𑀬𑁄 **𑀯𑀺𑀪𑀢𑁆𑀢𑀻**𑀢𑀺𑁇_  


33\. _𑀓𑀼𑀲𑀮𑀸𑀓𑀼𑀲𑀮𑁂 𑀥𑀫𑁆𑀫𑁂,_  
_𑀦𑀺𑀤𑁆𑀤𑀺𑀝𑁆𑀞𑁂 𑀪𑀸𑀯𑀺𑀢𑁂 𑀧𑀳𑀻𑀦𑁂 𑀘;_  
_𑀧𑀭𑀺𑀯𑀢𑁆𑀢𑀢𑀺 𑀧𑀝𑀺𑀧𑀓𑁆𑀔𑁂,_  
_𑀳𑀸𑀭𑁄 **𑀧𑀭𑀺𑀯𑀢𑁆𑀢𑀦𑁄** 𑀦𑀸𑀫𑁇_  


34\. _𑀯𑁂𑀯𑀘𑀦𑀸𑀦𑀺 𑀩𑀳𑀽𑀦𑀺 𑀢𑀼,_  
_𑀲𑀼𑀢𑁆𑀢𑁂 𑀯𑀼𑀢𑁆𑀢𑀸𑀦𑀺 𑀏𑀓𑀥𑀫𑁆𑀫𑀲𑁆𑀲;_  
_𑀬𑁄 𑀚𑀸𑀦𑀸𑀢𑀺 𑀲𑀼𑀢𑁆𑀢𑀯𑀺𑀤𑀽,_  
_**𑀯𑁂𑀯𑀘𑀦𑁄** 𑀦𑀸𑀫 𑀲𑁄 𑀳𑀸𑀭𑁄𑁇_  


35\. _𑀏𑀓𑀁 𑀪𑀕𑀯𑀸 𑀥𑀫𑁆𑀫𑀁,_  
_𑀧𑀜𑁆𑀜𑀢𑁆𑀢𑀻𑀳𑀺 𑀯𑀺𑀯𑀺𑀥𑀸𑀳𑀺 𑀤𑁂𑀲𑁂𑀢𑀺;_  
_𑀲𑁄 𑀆𑀓𑀸𑀭𑁄 𑀜𑁂𑀬𑁆𑀬𑁄,_  
_**𑀧𑀜𑁆𑀜𑀢𑁆𑀢𑀻** 𑀦𑀸𑀫 𑀳𑀸𑀭𑁄𑀢𑀺𑁇_  


36\. _𑀬𑁄 𑀘 𑀧𑀝𑀺𑀘𑁆𑀘𑀼𑀧𑁆𑀧𑀸𑀤𑁄,_  
_𑀇𑀦𑁆𑀤𑁆𑀭𑀺𑀬𑀔𑀦𑁆𑀥𑀸 𑀘 𑀥𑀸𑀢𑀼 𑀆𑀬𑀢𑀦𑀸;_  
_𑀏𑀢𑁂𑀳𑀺 𑀑𑀢𑀭𑀢𑀺 𑀬𑁄,_  
_**𑀑𑀢𑀭𑀡𑁄** 𑀦𑀸𑀫 𑀲𑁄 𑀳𑀸𑀭𑁄𑁇_  


37\. _𑀯𑀺𑀲𑁆𑀲𑀚𑁆𑀚𑀺𑀢𑀫𑁆𑀳𑀺 𑀧𑀜𑁆𑀳𑁂,_  
_𑀕𑀸𑀣𑀸𑀬𑀁 𑀧𑀼𑀘𑁆𑀙𑀺𑀢𑀸 𑀬𑀫𑀸𑀭𑀩𑁆𑀪;_  
_𑀲𑀼𑀤𑁆𑀥𑀸𑀲𑀼𑀤𑁆𑀥𑀧𑀭𑀺𑀓𑁆𑀔𑀸,_  
_𑀳𑀸𑀭𑁄 𑀲𑁄 **𑀲𑁄𑀥𑀦𑁄** 𑀦𑀸𑀫𑁇_  


38\. _𑀏𑀓𑀢𑁆𑀢𑀢𑀸𑀬 𑀥𑀫𑁆𑀫𑀸,_  
_𑀬𑁂𑀧𑀺 𑀘 𑀯𑁂𑀫𑀢𑁆𑀢𑀢𑀸𑀬 𑀦𑀺𑀤𑁆𑀤𑀺𑀝𑁆𑀞𑀸;_  
_𑀢𑁂 𑀦 𑀯𑀺𑀓𑀧𑁆𑀧𑀬𑀺𑀢𑀩𑁆𑀩𑀸,_  
_𑀏𑀲𑁄 𑀳𑀸𑀭𑁄 **𑀅𑀥𑀺𑀝𑁆𑀞𑀸𑀦𑁄**𑁇_  


39\. _𑀬𑁂 𑀥𑀫𑁆𑀫𑀸 𑀬𑀁 𑀥𑀫𑁆𑀫𑀁,_  
_𑀚𑀦𑀬𑀦𑁆𑀢𑀺𑀧𑁆𑀧𑀘𑁆𑀘𑀬𑀸 𑀧𑀭𑀫𑁆𑀧𑀭𑀢𑁄;_  
_𑀳𑁂𑀢𑀼𑀫𑀯𑀓𑀟𑁆𑀠𑀬𑀺𑀢𑁆𑀯𑀸,_  
_𑀏𑀲𑁄 𑀳𑀸𑀭𑁄 **𑀧𑀭𑀺𑀓𑁆𑀔𑀸𑀭𑁄**𑁇_  


40\. _𑀬𑁂 𑀥𑀫𑁆𑀫𑀸 𑀬𑀁𑀫𑀽𑀮𑀸,_  
_𑀬𑁂 𑀘𑁂𑀓𑀢𑁆𑀣𑀸 𑀧𑀓𑀸𑀲𑀺𑀢𑀸 𑀫𑀼𑀦𑀺𑀦𑀸;_  
_𑀢𑁂 𑀲𑀫𑀭𑁄𑀧𑀬𑀺𑀢𑀩𑁆𑀩𑀸,_  
_𑀏𑀲 **𑀲𑀫𑀸𑀭𑁄𑀧𑀦𑁄** 𑀳𑀸𑀭𑁄𑁇_  


[Go to previous page (3 Niddesavāra)](../3.md) / [Go to parent page (3 Niddesavāra)](../3.md) / [Go to next page (3.2 Nayasaṅkhepa)](3.2.md)


