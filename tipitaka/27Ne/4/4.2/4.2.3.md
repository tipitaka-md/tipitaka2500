---
title: 4.2.3 Yuttihārasampāta
path: /tipitaka/27Ne/4/4.2/4.2.3
ref: 269597
breadcrumbs:
  - name: Home
    link: /
  - name: 27Ne Nettipāḷi
    link: /tipitaka/27Ne
  - name: 4 Paṭiniddesavāra
    link: /tipitaka/27Ne/4
  - name: 4.2 Sampāta
    link: /tipitaka/27Ne/4/4.2
prevL: /tipitaka/27Ne/4/4.2/4.2.2
upL: /tipitaka/27Ne/4/4.2
nextL: /tipitaka/27Ne/4/4.2/4.2.4
---

# 4.2.3 Yuttihārasampāta

### Paṭiniddesavāra

### Sampāta

### Yuttihārasampāta

(65.)

496. Tattha katamo yuttihārasampāto?

497. _“Tasmā rakkhitacittassa,_  
_sammāsaṅkappagocaro;_  
_Sammādiṭṭhipurekkhāro,_  
_ñatvāna udayabbayaṃ;_  
_Thinamiddhābhibhū bhikkhu,_  
_sabbā duggatiyo jahe”ti._  


498. “Tasmā rakkhitacittassa, sammāsaṅkappagocaro”ti rakkhitacittassa sammāsaṅkappagocaro bhavissatīti yujjati, sammāsaṅkappagocaro sammādiṭṭhi bhavissatīti yujjati, sammādiṭṭhipurekkhāro viharanto udayabbayaṃ paṭivijjhissatīti yujjati, udayabbayaṃ paṭivijjhanto sabbā duggatiyo jahissatīti yujjati. Sabbā duggatiyo jahanto sabbāni duggativinipātabhayāni samatikkamissatīti yujjatīti.

===

499. Niyutto yuttihārasampāto.




