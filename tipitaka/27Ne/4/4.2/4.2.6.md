---
title: 4.2.6 Catubyūhahārasampāta
path: /tipitaka/27Ne/4/4.2/4.2.6
ref: 269600
breadcrumbs:
  - name: Home
    link: /
  - name: 27Ne Nettipāḷi
    link: /tipitaka/27Ne
  - name: 4 Paṭiniddesavāra
    link: /tipitaka/27Ne/4
  - name: 4.2 Sampāta
    link: /tipitaka/27Ne/4/4.2
prevL: /tipitaka/27Ne/4/4.2/4.2.5
upL: /tipitaka/27Ne/4/4.2
nextL: /tipitaka/27Ne/4/4.2/4.2.7
---

# 4.2.6 Catubyūhahārasampāta

### Paṭiniddesavāra

### Sampāta

### Catubyūhahārasampāta

(68.)

506. Tattha katamo catubyūho hārasampāto.

507. “Tasmā rakkhitacittassa, sammāsaṅkappagocaro”ti gāthā. “Tasmā rakkhitacittassā”ti rakkhitaṃ paripālīyatīti esā nirutti. Idha bhagavato ko adhippāyo? Ye duggatīhi parimuccitukāmā bhavissanti, te dhammacārino bhavissantīti ayaṃ ettha bhagavato adhippāyo. Kokāliko hi sāriputtamoggallānesu theresu cittaṃ padosayitvā mahāpadumaniraye upapanno. Bhagavā ca satiārakkhena cetasā samannāgato, suttamhi vuttaṃ—  “satiyā cittaṃ rakkhitabban”ti.

===

508. Niyutto catubyūho hārasampāto.




