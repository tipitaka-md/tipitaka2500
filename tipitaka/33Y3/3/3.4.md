---
title: 3.4 Paccuppannātītavāra
path: /tipitaka/33Y3/3/3.4
ref: 268041
breadcrumbs:
  - name: Home
    link: /
  - name: 33Y3 Āyatanayamakapāḷi
    link: /tipitaka/33Y3
  - name: 3 Pariññāvāra
    link: /tipitaka/33Y3/3
prevL: /tipitaka/33Y3/3/3.3
upL: /tipitaka/33Y3/3
nextL: /tipitaka/33Y3/3/3.5
---

# 3.4 Paccuppannātītavāra

### Pariññāvāra

### Paccuppannātītavāra

(252.)

1922. »  Yo cakkhāyatanaṃ parijānāti so sotāyatanaṃ parijānitthāti? No.

1923. «  Yo vā pana sotāyatanaṃ parijānittha so cakkhāyatanaṃ parijānātīti? No.

1924. »  Yo cakkhāyatanaṃ na parijānāti so sotāyatanaṃ na parijānitthāti?

1925. Arahā cakkhāyatanaṃ na parijānāti, no ca sotāyatanaṃ na parijānittha. Aggamaggasamaṅgiñca arahantañca ṭhapetvā avasesā puggalā cakkhāyatanañca na parijānanti sotāyatanañca na parijānittha.

1926. «  Yo vā pana sotāyatanaṃ na parijānittha so cakkhāyatanaṃ na parijānātīti?

1927. Aggamaggasamaṅgī sotāyatanaṃ na parijānittha, no ca cakkhāyatanaṃ na parijānāti. Aggamaggasamaṅgiñca arahantañca ṭhapetvā avasesā puggalā sotāyatanañca na parijānittha cakkhāyatanañca na parijānanti.


