---
title: 2.3.5.1 Anulomapuggala
path: /tipitaka/33Y3/2/2.3/2.3.5/2.3.5.1
ref: 271330
breadcrumbs:
  - name: Home
    link: /
  - name: 33Y3 Āyatanayamakapāḷi
    link: /tipitaka/33Y3
  - name: 2 Pavattivāra
    link: /tipitaka/33Y3/2
  - name: 2.3 Uppādanirodhavāra
    link: /tipitaka/33Y3/2/2.3
  - name: 2.3.5 Paccuppannānāgatavāra
    link: /tipitaka/33Y3/2/2.3/2.3.5
prevL: /tipitaka/33Y3/2/2.3/2.3.5
upL: /tipitaka/33Y3/2/2.3/2.3.5
nextL: /tipitaka/33Y3/2/2.3/2.3.5/2.3.5.2
---

# 2.3.5.1 Anulomapuggala

### Pavattivāra

### Uppādanirodhavāra

### Paccuppannānāgatavāra

### Anulomapuggala

(230.)

1782. »  Yassa cakkhāyatanaṃ uppajjati tassa sotāyatanaṃ nirujjhissatīti? Āmantā.

1783. «  Yassa vā pana sotāyatanaṃ nirujjhissati tassa cakkhāyatanaṃ uppajjatīti?

1784. Sabbesaṃ cavantānaṃ acakkhukānaṃ upapajjantānaṃ tesaṃ sotāyatanaṃ nirujjhissati, no ca tesaṃ cakkhāyatanaṃ uppajjati. Sacakkhukānaṃ upapajjantānaṃ tesaṃ sotāyatanañca nirujjhissati cakkhāyatanañca uppajjati.

1785. »  Yassa cakkhāyatanaṃ uppajjati tassa ghānāyatanaṃ nirujjhissatīti?

1786. Pacchimabhavikānaṃ rūpāvacaraṃ upapajjantānaṃ tesaṃ cakkhāyatanaṃ uppajjati, no ca tesaṃ ghānāyatanaṃ nirujjhissati. Itaresaṃ sacakkhukānaṃ upapajjantānaṃ tesaṃ cakkhāyatanañca uppajjati ghānāyatanañca nirujjhissati.

1787. «  Yassa vā pana ghānāyatanaṃ nirujjhissati tassa cakkhāyatanaṃ uppajjatīti?

1788. Sabbesaṃ cavantānaṃ acakkhukānaṃ upapajjantānaṃ tesaṃ ghānāyatanaṃ nirujjhissati, no ca tesaṃ cakkhāyatanaṃ uppajjati. Sacakkhukānaṃ upapajjantānaṃ tesaṃ ghānāyatanañca nirujjhissati cakkhāyatanañca uppajjati.

1789. »  Yassa cakkhāyatanaṃ uppajjati tassa rūpāyatanaṃ nirujjhissatīti? Āmantā.

1790. «  Yassa vā pana rūpāyatanaṃ nirujjhissati tassa cakkhāyatanaṃ uppajjatīti?

1791. Sabbesaṃ cavantānaṃ acakkhukānaṃ upapajjantānaṃ tesaṃ…pe…  sacakkhukānaṃ upapajjantānaṃ tesaṃ rūpāyatanañca nirujjhissati cakkhāyatanañca uppajjati.

1792. »  Yassa cakkhāyatanaṃ uppajjati tassa manāyatanaṃ nirujjhissatīti? Āmantā.

1793. «  Yassa vā pana manāyatanaṃ nirujjhissati tassa cakkhāyatanaṃ uppajjatīti?

1794. Sabbesaṃ cavantānaṃ acakkhukānaṃ upapajjantānaṃ tesaṃ…pe…  sacakkhukānaṃ upapajjantānaṃ tesaṃ manāyatanañca nirujjhissati cakkhāyatanañca uppajjati.

1795. »  Yassa cakkhāyatanaṃ uppajjati tassa dhammāyatanaṃ nirujjhissatīti? Āmantā.

1796. «  Yassa vā pana dhammāyatanaṃ nirujjhissati tassa cakkhāyatanaṃ uppajjatīti?

1797. Sabbesaṃ cavantānaṃ acakkhukānaṃ upapajjantānaṃ tesaṃ…pe…  sacakkhukānaṃ upapajjantānaṃ tesaṃ dhammāyatanañca nirujjhissati cakkhāyatanañca uppajjati.

(231.)

1798. »  Yassa ghānāyatanaṃ uppajjati tassa rūpāyatanaṃ…pe…  manāyatanaṃ…  dhammāyatanaṃ nirujjhissatīti? Āmantā.

1799. «  Yassa vā pana dhammāyatanaṃ nirujjhissati tassa ghānāyatanaṃ uppajjatīti?

1800. Sabbesaṃ cavantānaṃ aghānakānaṃ upapajjantānaṃ tesaṃ dhammāyatanaṃ nirujjhissati, no ca tesaṃ ghānāyatanaṃ uppajjati. Saghānakānaṃ upapajjantānaṃ tesaṃ dhammāyatanañca nirujjhissati ghānāyatanañca uppajjati.

(232.)

1801. »  Yassa rūpāyatanaṃ uppajjati tassa manāyatanaṃ…pe…  dhammāyatanaṃ nirujjhissatīti? Āmantā.

1802. «  Yassa vā pana dhammāyatanaṃ nirujjhissati tassa rūpāyatanaṃ uppajjatīti?

1803. Sabbesaṃ cavantānaṃ arūpakānaṃ upapajjantānaṃ tesaṃ dhammāyatanaṃ nirujjhissati, no ca tesaṃ rūpāyatanaṃ uppajjati. Sarūpakānaṃ upapajjantānaṃ tesaṃ dhammāyatanañca nirujjhissati rūpāyatanañca uppajjati.

(233.)

1804. »  Yassa manāyatanaṃ uppajjati tassa dhammāyatanaṃ nirujjhissatīti? Āmantā.

1805. «  Yassa vā pana dhammāyatanaṃ…pe… ?

1806. Sabbesaṃ cavantānaṃ acittakānaṃ upapajjantānaṃ tesaṃ dhammāyatanaṃ nirujjhissati, no ca tesaṃ manāyatanaṃ uppajjati. Sacittakānaṃ upapajjantānaṃ tesaṃ dhammāyatanañca nirujjhissati manāyatanañca uppajjati.


