---
title: 2.1.1.3 Anulomapuggalokāsa
path: /tipitaka/33Y3/2/2.1/2.1.1/2.1.1.3
ref: 271251
breadcrumbs:
  - name: Home
    link: /
  - name: 33Y3 Āyatanayamakapāḷi
    link: /tipitaka/33Y3
  - name: 2 Pavattivāra
    link: /tipitaka/33Y3/2
  - name: 2.1 Uppādavāra
    link: /tipitaka/33Y3/2/2.1
  - name: 2.1.1 Paccuppannavāra
    link: /tipitaka/33Y3/2/2.1/2.1.1
prevL: /tipitaka/33Y3/2/2.1/2.1.1/2.1.1.2
upL: /tipitaka/33Y3/2/2.1/2.1.1
nextL: /tipitaka/33Y3/2/2.1/2.1.1/2.1.1.4
---

# 2.1.1.3 Anulomapuggalokāsa

### Pavattivāra

### Uppādavāra

### Paccuppannavāra

### Anulomapuggalokāsa

(26.)

403. »  Yassa yattha cakkhāyatanaṃ uppajjati tassa tattha sotāyatanaṃ uppajjatīti?

404. Sacakkhukānaṃ asotakānaṃ upapajjantānaṃ tesaṃ tattha cakkhāyatanaṃ uppajjati, no ca tesaṃ tattha sotāyatanaṃ uppajjati. Sacakkhukānaṃ sasotakānaṃ upapajjantānaṃ tesaṃ tattha cakkhāyatanañca uppajjati sotāyatanañca uppajjati.

405. «  Yassa vā pana yattha sotāyatanaṃ uppajjati tassa tattha cakkhāyatanaṃ uppajjatīti?

406. Sasotakānaṃ acakkhukānaṃ upapajjantānaṃ tesaṃ tattha sotāyatanaṃ uppajjati, no ca tesaṃ tattha cakkhāyatanaṃ uppajjati. Sasotakānaṃ sacakkhukānaṃ upapajjantānaṃ tesaṃ tattha sotāyatanañca uppajjati cakkhāyatanañca uppajjati. (Saṃkhittaṃ, yassakasadisaṃ.)

(27.)

407. »  Yassa yattha manāyatanaṃ uppajjati tassa tattha dhammāyatanaṃ uppajjatīti? Āmantā.

408. «  Yassa vā pana yattha dhammāyatanaṃ uppajjati tassa tattha manāyatanaṃ uppajjatīti?

409. Acittakānaṃ upapajjantānaṃ tesaṃ tattha dhammāyatanaṃ uppajjati, no ca tesaṃ tattha manāyatanaṃ uppajjati. Sacittakānaṃ upapajjantānaṃ tesaṃ tattha dhammāyatanañca uppajjati manāyatanañca uppajjati.


