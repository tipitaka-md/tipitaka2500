
[Home](/) / [16A7 Sattakanipātapāḷi](../../../16A7.md) / [1 Paṭhamapaṇṇāsaka](../../1.md) / [1.3 Vajjisattakavagga](../1.3.md)

# 1.3.5 Tatiyasattakasutta

* Paṭhamapaṇṇāsaka

* Vajjisattakavagga

* Tatiyasattakasutta

(25.)

133\. “Satta vo, bhikkhave, aparihāniye dhamme desessāmi. Taṃ suṇātha, sādhukaṃ manasi karotha…pe…  katame ca, bhikkhave, satta aparihāniyā dhammā? Yāvakīvañca, bhikkhave, bhikkhū saddhā bhavissanti; vuddhiyeva, bhikkhave, bhikkhūnaṃ pāṭikaṅkhā, no parihāni.

134\. Yāvakīvañca, bhikkhave, bhikkhū hirimanto bhavissanti…pe…  ottappino bhavissanti…  bahussutā bhavissanti…  āraddhavīriyā bhavissanti…  satimanto bhavissanti…  paññavanto bhavissanti; vuddhiyeva, bhikkhave, bhikkhūnaṃ pāṭikaṅkhā, no parihāni.

135\. Yāvakīvañca, bhikkhave, ime satta aparihāniyā dhammā bhikkhūsu ṭhassanti, imesu ca sattasu aparihāniyesu dhammesu bhikkhū sandississanti; vuddhiyeva, bhikkhave, bhikkhūnaṃ pāṭikaṅkhā, no parihānī”ti.

---

136\. Pañcamaṃ.



[Go to previous page (1.3.4 Dutiyasattakasutta)](1.3.4.md) / [Go to parent page (1.3 Vajjisattakavagga)](../1.3.md) / [Go to next page (1.3.6 Bojjhaṅgasutta)](1.3.6.md)


