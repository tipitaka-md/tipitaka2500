
[Home](/) / [16A7 Sattakanipātapāḷi](../...md) / [1 Paṭhamapaṇṇāsaka](...md) / [1.3 Vajjisattakavagga](../16A7/1/1.3.md)

# 𑁧𑁇𑁩𑁇𑁯 𑀤𑀼𑀢𑀺𑀬𑀧𑀭𑀺𑀳𑀸𑀦𑀺𑀲𑀼𑀢𑁆𑀢

* 𑀧𑀞𑀫𑀧𑀡𑁆𑀡𑀸𑀲𑀓

* 𑀯𑀚𑁆𑀚𑀺𑀲𑀢𑁆𑀢𑀓𑀯𑀕𑁆𑀕

* 𑀤𑀼𑀢𑀺𑀬𑀧𑀭𑀺𑀳𑀸𑀦𑀺𑀲𑀼𑀢𑁆𑀢

(29.)

148\. “𑀲𑀢𑁆𑀢𑀺𑀫𑁂, 𑀪𑀺𑀓𑁆𑀔𑀯𑁂, 𑀥𑀫𑁆𑀫𑀸 𑀉𑀧𑀸𑀲𑀓𑀲𑁆𑀲 𑀧𑀭𑀺𑀳𑀸𑀦𑀸𑀬 𑀲𑀁𑀯𑀢𑁆𑀢𑀦𑁆𑀢𑀺𑁇 𑀓𑀢𑀫𑁂 𑀲𑀢𑁆𑀢? 𑀪𑀺𑀓𑁆𑀔𑀼𑀤𑀲𑁆𑀲𑀦𑀁 𑀳𑀸𑀧𑁂𑀢𑀺, 𑀲𑀤𑁆𑀥𑀫𑁆𑀫𑀲𑁆𑀲𑀯𑀦𑀁 𑀧𑀫𑀚𑁆𑀚𑀢𑀺, 𑀅𑀥𑀺𑀲𑀻𑀮𑁂 𑀦 𑀲𑀺𑀓𑁆𑀔𑀢𑀺, 𑀅𑀧𑁆𑀧𑀲𑀸𑀤𑀩𑀳𑀼𑀮𑁄 𑀳𑁄𑀢𑀺, 𑀪𑀺𑀓𑁆𑀔𑀽𑀲𑀼 𑀣𑁂𑀭𑁂𑀲𑀼 𑀘𑁂𑀯 𑀦𑀯𑁂𑀲𑀼 𑀘 𑀫𑀚𑁆𑀛𑀺𑀫𑁂𑀲𑀼 𑀘 𑀉𑀧𑀸𑀭𑀫𑁆𑀪𑀘𑀺𑀢𑁆𑀢𑁄 𑀥𑀫𑁆𑀫𑀁 𑀲𑀼𑀡𑀸𑀢𑀺 𑀭𑀦𑁆𑀥𑀕𑀯𑁂𑀲𑀻, 𑀇𑀢𑁄 𑀩𑀳𑀺𑀤𑁆𑀥𑀸 𑀤𑀓𑁆𑀔𑀺𑀡𑁂𑀬𑁆𑀬𑀁 𑀕𑀯𑁂𑀲𑀢𑀺, 𑀢𑀢𑁆𑀣 𑀘 𑀧𑀼𑀩𑁆𑀩𑀓𑀸𑀭𑀁 𑀓𑀭𑁄𑀢𑀺𑁇 𑀇𑀫𑁂 𑀔𑁄, 𑀪𑀺𑀓𑁆𑀔𑀯𑁂, 𑀲𑀢𑁆𑀢 𑀥𑀫𑁆𑀫𑀸 𑀉𑀧𑀸𑀲𑀓𑀲𑁆𑀲 𑀧𑀭𑀺𑀳𑀸𑀦𑀸𑀬 𑀲𑀁𑀯𑀢𑁆𑀢𑀦𑁆𑀢𑀺𑁇

149\. 𑀲𑀢𑁆𑀢𑀺𑀫𑁂, 𑀪𑀺𑀓𑁆𑀔𑀯𑁂, 𑀥𑀫𑁆𑀫𑀸 𑀉𑀧𑀸𑀲𑀓𑀲𑁆𑀲 𑀅𑀧𑀭𑀺𑀳𑀸𑀦𑀸𑀬 𑀲𑀁𑀯𑀢𑁆𑀢𑀦𑁆𑀢𑀺𑁇 𑀓𑀢𑀫𑁂 𑀲𑀢𑁆𑀢? 𑀪𑀺𑀓𑁆𑀔𑀼𑀤𑀲𑁆𑀲𑀦𑀁 𑀦 𑀳𑀸𑀧𑁂𑀢𑀺, 𑀲𑀤𑁆𑀥𑀫𑁆𑀫𑀲𑁆𑀲𑀯𑀦𑀁 𑀦𑀧𑁆𑀧𑀫𑀚𑁆𑀚𑀢𑀺, 𑀅𑀥𑀺𑀲𑀻𑀮𑁂 𑀲𑀺𑀓𑁆𑀔𑀢𑀺, 𑀧𑀲𑀸𑀤𑀩𑀳𑀼𑀮𑁄 𑀳𑁄𑀢𑀺, 𑀪𑀺𑀓𑁆𑀔𑀽𑀲𑀼 𑀣𑁂𑀭𑁂𑀲𑀼 𑀘𑁂𑀯 𑀦𑀯𑁂𑀲𑀼 𑀘 𑀫𑀚𑁆𑀛𑀺𑀫𑁂𑀲𑀼 𑀘 𑀅𑀦𑀼𑀧𑀸𑀭𑀫𑁆𑀪𑀘𑀺𑀢𑁆𑀢𑁄 𑀥𑀫𑁆𑀫𑀁 𑀲𑀼𑀡𑀸𑀢𑀺 𑀦 𑀭𑀦𑁆𑀥𑀕𑀯𑁂𑀲𑀻, 𑀦 𑀇𑀢𑁄 𑀩𑀳𑀺𑀤𑁆𑀥𑀸 𑀤𑀓𑁆𑀔𑀺𑀡𑁂𑀬𑁆𑀬𑀁 𑀕𑀯𑁂𑀲𑀢𑀺, 𑀇𑀥 𑀘 𑀧𑀼𑀩𑁆𑀩𑀓𑀸𑀭𑀁 𑀓𑀭𑁄𑀢𑀺𑁇 𑀇𑀫𑁂 𑀔𑁄, 𑀪𑀺𑀓𑁆𑀔𑀯𑁂, 𑀲𑀢𑁆𑀢 𑀥𑀫𑁆𑀫𑀸 𑀉𑀧𑀸𑀲𑀓𑀲𑁆𑀲 𑀅𑀧𑀭𑀺𑀳𑀸𑀦𑀸𑀬 𑀲𑀁𑀯𑀢𑁆𑀢𑀦𑁆𑀢𑀻”𑀢𑀺𑁇 𑀇𑀤𑀫𑀯𑁄𑀘 𑀪𑀕𑀯𑀸𑁇 𑀇𑀤𑀁 𑀯𑀢𑁆𑀯𑀸𑀦 𑀲𑀼𑀕𑀢𑁄 𑀅𑀣𑀸𑀧𑀭𑀁 𑀏𑀢𑀤𑀯𑁄𑀘 𑀲𑀢𑁆𑀣𑀸—

150\. _“𑀤𑀲𑁆𑀲𑀦𑀁 𑀪𑀸𑀯𑀺𑀢𑀢𑁆𑀢𑀸𑀦𑀁,_  
_𑀬𑁄 𑀳𑀸𑀧𑁂𑀢𑀺 𑀉𑀧𑀸𑀲𑀓𑁄;_  
_𑀲𑀯𑀦𑀜𑁆𑀘 𑀅𑀭𑀺𑀬𑀥𑀫𑁆𑀫𑀸𑀦𑀁,_  
_𑀅𑀥𑀺𑀲𑀻𑀮𑁂 𑀦 𑀲𑀺𑀓𑁆𑀔𑀢𑀺𑁇_  


151\. _𑀅𑀧𑁆𑀧𑀲𑀸𑀤𑁄 𑀘 𑀪𑀺𑀓𑁆𑀔𑀽𑀲𑀼,_  
_𑀪𑀺𑀬𑁆𑀬𑁄 𑀪𑀺𑀬𑁆𑀬𑁄 𑀧𑀯𑀟𑁆𑀠𑀢𑀺;_  
_𑀉𑀧𑀸𑀭𑀫𑁆𑀪𑀓𑀘𑀺𑀢𑁆𑀢𑁄 𑀘,_  
_𑀲𑀤𑁆𑀥𑀫𑁆𑀫𑀁 𑀲𑁄𑀢𑀼𑀫𑀺𑀘𑁆𑀙𑀢𑀺𑁇_  


152\. _𑀇𑀢𑁄 𑀘 𑀩𑀳𑀺𑀤𑁆𑀥𑀸 𑀅𑀜𑁆𑀜𑀁,_  
_𑀤𑀓𑁆𑀔𑀺𑀡𑁂𑀬𑁆𑀬𑀁 𑀕𑀯𑁂𑀲𑀢𑀺;_  
_𑀢𑀢𑁆𑀣𑁂𑀯 𑀘 𑀧𑀼𑀩𑁆𑀩𑀓𑀸𑀭𑀁,_  
_𑀬𑁄 𑀓𑀭𑁄𑀢𑀺 𑀉𑀧𑀸𑀲𑀓𑁄𑁇_  


153\. _𑀏𑀢𑁂 𑀔𑁄 𑀧𑀭𑀺𑀳𑀸𑀦𑀺𑀬𑁂,_  
_𑀲𑀢𑁆𑀢 𑀥𑀫𑁆𑀫𑁂 𑀲𑀼𑀤𑁂𑀲𑀺𑀢𑁂;_  
_𑀉𑀧𑀸𑀲𑀓𑁄 𑀲𑁂𑀯𑀫𑀸𑀦𑁄,_  
_𑀲𑀤𑁆𑀥𑀫𑁆𑀫𑀸 𑀧𑀭𑀺𑀳𑀸𑀬𑀢𑀺𑁇_  


154\. _𑀤𑀲𑁆𑀲𑀦𑀁 𑀪𑀸𑀯𑀺𑀢𑀢𑁆𑀢𑀸𑀦𑀁,_  
_𑀬𑁄 𑀦 𑀳𑀸𑀧𑁂𑀢𑀺 𑀉𑀧𑀸𑀲𑀓𑁄;_  
_𑀲𑀯𑀦𑀜𑁆𑀘 𑀅𑀭𑀺𑀬𑀥𑀫𑁆𑀫𑀸𑀦𑀁,_  
_𑀅𑀥𑀺𑀲𑀻𑀮𑁂 𑀘 𑀲𑀺𑀓𑁆𑀔𑀢𑀺𑁇_  


155\. _𑀧𑀲𑀸𑀤𑁄 𑀘𑀲𑁆𑀲 𑀪𑀺𑀓𑁆𑀔𑀽𑀲𑀼,_  
_𑀪𑀺𑀬𑁆𑀬𑁄 𑀪𑀺𑀬𑁆𑀬𑁄 𑀧𑀯𑀟𑁆𑀠𑀢𑀺;_  
_𑀅𑀦𑀼𑀧𑀸𑀭𑀫𑁆𑀪𑀘𑀺𑀢𑁆𑀢𑁄 𑀘,_  
_𑀲𑀤𑁆𑀥𑀫𑁆𑀫𑀁 𑀲𑁄𑀢𑀼𑀫𑀺𑀘𑁆𑀙𑀢𑀺𑁇_  


156\. _𑀦 𑀇𑀢𑁄 𑀩𑀳𑀺𑀤𑁆𑀥𑀸 𑀅𑀜𑁆𑀜𑀁,_  
_𑀤𑀓𑁆𑀔𑀺𑀡𑁂𑀬𑁆𑀬𑀁 𑀕𑀯𑁂𑀲𑀢𑀺;_  
_𑀇𑀥𑁂𑀯 𑀘 𑀧𑀼𑀩𑁆𑀩𑀓𑀸𑀭𑀁,_  
_𑀬𑁄 𑀓𑀭𑁄𑀢𑀺 𑀉𑀧𑀸𑀲𑀓𑁄𑁇_  


157\. _𑀏𑀢𑁂 𑀔𑁄 𑀅𑀧𑀭𑀺𑀳𑀸𑀦𑀺𑀬𑁂,_  
_𑀲𑀢𑁆𑀢 𑀥𑀫𑁆𑀫𑁂 𑀲𑀼𑀤𑁂𑀲𑀺𑀢𑁂;_  
_𑀉𑀧𑀸𑀲𑀓𑁄 𑀲𑁂𑀯𑀫𑀸𑀦𑁄,_  
_𑀲𑀤𑁆𑀥𑀫𑁆𑀫𑀸 𑀦 𑀧𑀭𑀺𑀳𑀸𑀬𑀢𑀻”𑀢𑀺𑁇_  


---

158\. 𑀦𑀯𑀫𑀁𑁇



[Go to previous page (1.3.8 Paṭhamaparihānisutta)](1.3.8.md) / [Go to parent page (1.3 Vajjisattakavagga)](../16A7/1/1.3.md) / [Go to next page (1.3.10 Vipattisutta)](1.3.10.md)


