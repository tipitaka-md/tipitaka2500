
[Home](/) / [16A7 Sattakanipātapāḷi](/tipitaka/16A7.md) / [1 Paṭhamapaṇṇāsaka](/tipitaka/16A7/1.md) / [1.5 Mahāyaññavagga](/tipitaka/16A7/1/1.5.md)

# 𑁧𑁇𑁫𑁇𑁮 𑀲𑀁𑀬𑁄𑀕𑀲𑀼𑀢𑁆𑀢

### 𑀧𑀞𑀫𑀧𑀡𑁆𑀡𑀸𑀲𑀓

### 𑀫𑀳𑀸𑀬𑀜𑁆𑀜𑀯𑀕𑁆𑀕

### 𑀲𑀁𑀬𑁄𑀕𑀲𑀼𑀢𑁆𑀢

(51.)

290\. “𑀲𑀁𑀬𑁄𑀕𑀯𑀺𑀲𑀁𑀬𑁄𑀕𑀁 𑀯𑁄, 𑀪𑀺𑀓𑁆𑀔𑀯𑁂, 𑀥𑀫𑁆𑀫𑀧𑀭𑀺𑀬𑀸𑀬𑀁 𑀤𑁂𑀲𑁂𑀲𑁆𑀲𑀸𑀫𑀺𑁇 𑀢𑀁 𑀲𑀼𑀡𑀸𑀣…𑀧𑁂…  𑀓𑀢𑀫𑁄 𑀘 𑀲𑁄, 𑀪𑀺𑀓𑁆𑀔𑀯𑁂, 𑀲𑀁𑀬𑁄𑀕𑁄 𑀯𑀺𑀲𑀁𑀬𑁄𑀕𑁄 𑀥𑀫𑁆𑀫𑀧𑀭𑀺𑀬𑀸𑀬𑁄?

291\. 𑀇𑀢𑁆𑀣𑀻, 𑀪𑀺𑀓𑁆𑀔𑀯𑁂, 𑀅𑀚𑁆𑀛𑀢𑁆𑀢𑀁 𑀇𑀢𑁆𑀣𑀺𑀦𑁆𑀤𑁆𑀭𑀺𑀬𑀁 𑀫𑀦𑀲𑀺 𑀓𑀭𑁄𑀢𑀺—  𑀇𑀢𑁆𑀣𑀺𑀓𑀼𑀢𑁆𑀢𑀁 𑀇𑀢𑁆𑀣𑀸𑀓𑀧𑁆𑀧𑀁 𑀇𑀢𑁆𑀣𑀺𑀯𑀺𑀥𑀁 𑀇𑀢𑁆𑀣𑀺𑀘𑁆𑀙𑀦𑁆𑀤𑀁 𑀇𑀢𑁆𑀣𑀺𑀲𑁆𑀲𑀭𑀁 𑀇𑀢𑁆𑀣𑀸𑀮𑀗𑁆𑀓𑀸𑀭𑀁𑁇 𑀲𑀸 𑀢𑀢𑁆𑀣 𑀭𑀚𑁆𑀚𑀢𑀺 𑀢𑀢𑁆𑀭𑀸𑀪𑀺𑀭𑀫𑀢𑀺𑁇 𑀲𑀸 𑀢𑀢𑁆𑀣 𑀭𑀢𑁆𑀢𑀸 𑀢𑀢𑁆𑀭𑀸𑀪𑀺𑀭𑀢𑀸 𑀩𑀳𑀺𑀤𑁆𑀥𑀸 𑀧𑀼𑀭𑀺𑀲𑀺𑀦𑁆𑀤𑁆𑀭𑀺𑀬𑀁 𑀫𑀦𑀲𑀺 𑀓𑀭𑁄𑀢𑀺—  𑀧𑀼𑀭𑀺𑀲𑀓𑀼𑀢𑁆𑀢𑀁 𑀧𑀼𑀭𑀺𑀲𑀸𑀓𑀧𑁆𑀧𑀁 𑀧𑀼𑀭𑀺𑀲𑀯𑀺𑀥𑀁 𑀧𑀼𑀭𑀺𑀲𑀘𑁆𑀙𑀦𑁆𑀤𑀁 𑀧𑀼𑀭𑀺𑀲𑀲𑁆𑀲𑀭𑀁 𑀧𑀼𑀭𑀺𑀲𑀸𑀮𑀗𑁆𑀓𑀸𑀭𑀁𑁇 𑀲𑀸 𑀢𑀢𑁆𑀣 𑀭𑀚𑁆𑀚𑀢𑀺 𑀢𑀢𑁆𑀭𑀸𑀪𑀺𑀭𑀫𑀢𑀺𑁇 𑀲𑀸 𑀢𑀢𑁆𑀣 𑀭𑀢𑁆𑀢𑀸 𑀢𑀢𑁆𑀭𑀸𑀪𑀺𑀭𑀢𑀸 𑀩𑀳𑀺𑀤𑁆𑀥𑀸 𑀲𑀁𑀬𑁄𑀕𑀁 𑀆𑀓𑀗𑁆𑀔𑀢𑀺𑁇 𑀬𑀜𑁆𑀘𑀲𑁆𑀲𑀸 𑀲𑀁𑀬𑁄𑀕𑀧𑀘𑁆𑀘𑀬𑀸 𑀉𑀧𑁆𑀧𑀚𑁆𑀚𑀢𑀺 𑀲𑀼𑀔𑀁 𑀲𑁄𑀫𑀦𑀲𑁆𑀲𑀁 𑀢𑀜𑁆𑀘 𑀆𑀓𑀗𑁆𑀔𑀢𑀺𑁇 𑀇𑀢𑁆𑀣𑀢𑁆𑀢𑁂, 𑀪𑀺𑀓𑁆𑀔𑀯𑁂, 𑀅𑀪𑀺𑀭𑀢𑀸 𑀲𑀢𑁆𑀢𑀸 𑀧𑀼𑀭𑀺𑀲𑁂𑀲𑀼 𑀲𑀁𑀬𑁄𑀕𑀁 𑀕𑀢𑀸𑁇 𑀏𑀯𑀁 𑀔𑁄, 𑀪𑀺𑀓𑁆𑀔𑀯𑁂, 𑀇𑀢𑁆𑀣𑀻 𑀇𑀢𑁆𑀣𑀢𑁆𑀢𑀁 𑀦𑀸𑀢𑀺𑀯𑀢𑁆𑀢𑀢𑀺𑁇

292\. 𑀧𑀼𑀭𑀺𑀲𑁄, 𑀪𑀺𑀓𑁆𑀔𑀯𑁂, 𑀅𑀚𑁆𑀛𑀢𑁆𑀢𑀁 𑀧𑀼𑀭𑀺𑀲𑀺𑀦𑁆𑀤𑁆𑀭𑀺𑀬𑀁 𑀫𑀦𑀲𑀺 𑀓𑀭𑁄𑀢𑀺—  𑀧𑀼𑀭𑀺𑀲𑀓𑀼𑀢𑁆𑀢𑀁 𑀧𑀼𑀭𑀺𑀲𑀸𑀓𑀧𑁆𑀧𑀁 𑀧𑀼𑀭𑀺𑀲𑀯𑀺𑀥𑀁 𑀧𑀼𑀭𑀺𑀲𑀘𑁆𑀙𑀦𑁆𑀤𑀁 𑀧𑀼𑀭𑀺𑀲𑀲𑁆𑀲𑀭𑀁 𑀧𑀼𑀭𑀺𑀲𑀸𑀮𑀗𑁆𑀓𑀸𑀭𑀁𑁇 𑀲𑁄 𑀢𑀢𑁆𑀣 𑀭𑀚𑁆𑀚𑀢𑀺 𑀢𑀢𑁆𑀭𑀸𑀪𑀺𑀭𑀫𑀢𑀺𑁇 𑀲𑁄 𑀢𑀢𑁆𑀣 𑀭𑀢𑁆𑀢𑁄 𑀢𑀢𑁆𑀭𑀸𑀪𑀺𑀭𑀢𑁄 𑀩𑀳𑀺𑀤𑁆𑀥𑀸 𑀇𑀢𑁆𑀣𑀺𑀦𑁆𑀤𑁆𑀭𑀺𑀬𑀁 𑀫𑀦𑀲𑀺 𑀓𑀭𑁄𑀢𑀺—  𑀇𑀢𑁆𑀣𑀺𑀓𑀼𑀢𑁆𑀢𑀁 𑀇𑀢𑁆𑀣𑀸𑀓𑀧𑁆𑀧𑀁 𑀇𑀢𑁆𑀣𑀺𑀯𑀺𑀥𑀁 𑀇𑀢𑁆𑀣𑀺𑀘𑁆𑀙𑀦𑁆𑀤𑀁 𑀇𑀢𑁆𑀣𑀺𑀲𑁆𑀲𑀭𑀁 𑀇𑀢𑁆𑀣𑀸𑀮𑀗𑁆𑀓𑀸𑀭𑀁𑁇 𑀲𑁄 𑀢𑀢𑁆𑀣 𑀭𑀚𑁆𑀚𑀢𑀺 𑀢𑀢𑁆𑀭𑀸𑀪𑀺𑀭𑀫𑀢𑀺𑁇 𑀲𑁄 𑀢𑀢𑁆𑀣 𑀭𑀢𑁆𑀢𑁄 𑀢𑀢𑁆𑀭𑀸𑀪𑀺𑀭𑀢𑁄 𑀩𑀳𑀺𑀤𑁆𑀥𑀸 𑀲𑀁𑀬𑁄𑀕𑀁 𑀆𑀓𑀗𑁆𑀔𑀢𑀺𑁇 𑀬𑀜𑁆𑀘𑀲𑁆𑀲 𑀲𑀁𑀬𑁄𑀕𑀧𑀘𑁆𑀘𑀬𑀸 𑀉𑀧𑁆𑀧𑀚𑁆𑀚𑀢𑀺 𑀲𑀼𑀔𑀁 𑀲𑁄𑀫𑀦𑀲𑁆𑀲𑀁 𑀢𑀜𑁆𑀘 𑀆𑀓𑀗𑁆𑀔𑀢𑀺𑁇 𑀧𑀼𑀭𑀺𑀲𑀢𑁆𑀢𑁂, 𑀪𑀺𑀓𑁆𑀔𑀯𑁂, 𑀅𑀪𑀺𑀭𑀢𑀸 𑀲𑀢𑁆𑀢𑀸 𑀇𑀢𑁆𑀣𑀻𑀲𑀼 𑀲𑀁𑀬𑁄𑀕𑀁 𑀕𑀢𑀸𑁇 𑀏𑀯𑀁 𑀔𑁄, 𑀪𑀺𑀓𑁆𑀔𑀯𑁂, 𑀧𑀼𑀭𑀺𑀲𑁄 𑀧𑀼𑀭𑀺𑀲𑀢𑁆𑀢𑀁 𑀦𑀸𑀢𑀺𑀯𑀢𑁆𑀢𑀢𑀺𑁇 𑀏𑀯𑀁 𑀔𑁄, 𑀪𑀺𑀓𑁆𑀔𑀯𑁂, 𑀲𑀁𑀬𑁄𑀕𑁄 𑀳𑁄𑀢𑀺𑁇

293\. 𑀓𑀣𑀜𑁆𑀘, 𑀪𑀺𑀓𑁆𑀔𑀯𑁂, 𑀯𑀺𑀲𑀁𑀬𑁄𑀕𑁄 𑀳𑁄𑀢𑀺? 𑀇𑀢𑁆𑀣𑀻, 𑀪𑀺𑀓𑁆𑀔𑀯𑁂, 𑀅𑀚𑁆𑀛𑀢𑁆𑀢𑀁 𑀇𑀢𑁆𑀣𑀺𑀦𑁆𑀤𑁆𑀭𑀺𑀬𑀁 𑀦 𑀫𑀦𑀲𑀺 𑀓𑀭𑁄𑀢𑀺—  𑀇𑀢𑁆𑀣𑀺𑀓𑀼𑀢𑁆𑀢𑀁 𑀇𑀢𑁆𑀣𑀸𑀓𑀧𑁆𑀧𑀁 𑀇𑀢𑁆𑀣𑀺𑀯𑀺𑀥𑀁 𑀇𑀢𑁆𑀣𑀺𑀘𑁆𑀙𑀦𑁆𑀤𑀁 𑀇𑀢𑁆𑀣𑀺𑀲𑁆𑀲𑀭𑀁 𑀇𑀢𑁆𑀣𑀸𑀮𑀗𑁆𑀓𑀸𑀭𑀁𑁇 𑀲𑀸 𑀢𑀢𑁆𑀣 𑀦 𑀭𑀚𑁆𑀚𑀢𑀺, 𑀲𑀸 𑀢𑀢𑁆𑀭 𑀦𑀸𑀪𑀺𑀭𑀫𑀢𑀺𑁇 𑀲𑀸 𑀢𑀢𑁆𑀣 𑀅𑀭𑀢𑁆𑀢𑀸 𑀢𑀢𑁆𑀭 𑀅𑀦𑀪𑀺𑀭𑀢𑀸 𑀩𑀳𑀺𑀤𑁆𑀥𑀸 𑀧𑀼𑀭𑀺𑀲𑀺𑀦𑁆𑀤𑁆𑀭𑀺𑀬𑀁 𑀦 𑀫𑀦𑀲𑀺 𑀓𑀭𑁄𑀢𑀺—  𑀧𑀼𑀭𑀺𑀲𑀓𑀼𑀢𑁆𑀢𑀁 𑀧𑀼𑀭𑀺𑀲𑀸𑀓𑀧𑁆𑀧𑀁 𑀧𑀼𑀭𑀺𑀲𑀯𑀺𑀥𑀁 𑀧𑀼𑀭𑀺𑀲𑀘𑁆𑀙𑀦𑁆𑀤𑀁 𑀧𑀼𑀭𑀺𑀲𑀲𑁆𑀲𑀭𑀁 𑀧𑀼𑀭𑀺𑀲𑀸𑀮𑀗𑁆𑀓𑀸𑀭𑀁𑁇 𑀲𑀸 𑀢𑀢𑁆𑀣 𑀦 𑀭𑀚𑁆𑀚𑀢𑀺, 𑀢𑀢𑁆𑀭 𑀦𑀸𑀪𑀺𑀭𑀫𑀢𑀺𑁇 𑀲𑀸 𑀢𑀢𑁆𑀣 𑀅𑀭𑀢𑁆𑀢𑀸 𑀢𑀢𑁆𑀭 𑀅𑀦𑀪𑀺𑀭𑀢𑀸 𑀩𑀳𑀺𑀤𑁆𑀥𑀸 𑀲𑀁𑀬𑁄𑀕𑀁 𑀦𑀸𑀓𑀗𑁆𑀔𑀢𑀺𑁇 𑀬𑀜𑁆𑀘𑀲𑁆𑀲𑀸 𑀲𑀁𑀬𑁄𑀕𑀧𑀘𑁆𑀘𑀬𑀸 𑀉𑀧𑁆𑀧𑀚𑁆𑀚𑀢𑀺 𑀲𑀼𑀔𑀁 𑀲𑁄𑀫𑀦𑀲𑁆𑀲𑀁 𑀢𑀜𑁆𑀘 𑀦𑀸𑀓𑀗𑁆𑀔𑀢𑀺𑁇 𑀇𑀢𑁆𑀣𑀢𑁆𑀢𑁂, 𑀪𑀺𑀓𑁆𑀔𑀯𑁂, 𑀅𑀦𑀪𑀺𑀭𑀢𑀸 𑀲𑀢𑁆𑀢𑀸 𑀧𑀼𑀭𑀺𑀲𑁂𑀲𑀼 𑀯𑀺𑀲𑀁𑀬𑁄𑀕𑀁 𑀕𑀢𑀸𑁇 𑀏𑀯𑀁 𑀔𑁄, 𑀪𑀺𑀓𑁆𑀔𑀯𑁂, 𑀇𑀢𑁆𑀣𑀻 𑀇𑀢𑁆𑀣𑀢𑁆𑀢𑀁 𑀅𑀢𑀺𑀯𑀢𑁆𑀢𑀢𑀺𑁇

294\. 𑀧𑀼𑀭𑀺𑀲𑁄, 𑀪𑀺𑀓𑁆𑀔𑀯𑁂, 𑀅𑀚𑁆𑀛𑀢𑁆𑀢𑀁 𑀧𑀼𑀭𑀺𑀲𑀺𑀦𑁆𑀤𑁆𑀭𑀺𑀬𑀁 𑀦 𑀫𑀦𑀲𑀺 𑀓𑀭𑁄𑀢𑀺—  𑀧𑀼𑀭𑀺𑀲𑀓𑀼𑀢𑁆𑀢𑀁 𑀧𑀼𑀭𑀺𑀲𑀸𑀓𑀧𑁆𑀧𑀁 𑀧𑀼𑀭𑀺𑀲𑀯𑀺𑀥𑀁 𑀧𑀼𑀭𑀺𑀲𑀘𑁆𑀙𑀦𑁆𑀤𑀁 𑀧𑀼𑀭𑀺𑀲𑀲𑁆𑀲𑀭𑀁 𑀧𑀼𑀭𑀺𑀲𑀸𑀮𑀗𑁆𑀓𑀸𑀭𑀁𑁇 𑀲𑁄 𑀢𑀢𑁆𑀣 𑀦 𑀭𑀚𑁆𑀚𑀢𑀺, 𑀲𑁄 𑀢𑀢𑁆𑀭 𑀦𑀸𑀪𑀺𑀭𑀫𑀢𑀺𑁇 𑀲𑁄 𑀢𑀢𑁆𑀣 𑀅𑀭𑀢𑁆𑀢𑁄 𑀢𑀢𑁆𑀭 𑀅𑀦𑀪𑀺𑀭𑀢𑁄 𑀩𑀳𑀺𑀤𑁆𑀥𑀸 𑀇𑀢𑁆𑀣𑀺𑀦𑁆𑀤𑁆𑀭𑀺𑀬𑀁 𑀦 𑀫𑀦𑀲𑀺 𑀓𑀭𑁄𑀢𑀺—  𑀇𑀢𑁆𑀣𑀺𑀓𑀼𑀢𑁆𑀢𑀁 𑀇𑀢𑁆𑀣𑀸𑀓𑀧𑁆𑀧𑀁 𑀇𑀢𑁆𑀣𑀺𑀯𑀺𑀥𑀁 𑀇𑀢𑁆𑀣𑀺𑀘𑁆𑀙𑀦𑁆𑀤𑀁 𑀇𑀢𑁆𑀣𑀺𑀲𑁆𑀲𑀭𑀁 𑀇𑀢𑁆𑀣𑀸𑀮𑀗𑁆𑀓𑀸𑀭𑀁𑁇 𑀲𑁄 𑀢𑀢𑁆𑀣 𑀦 𑀭𑀚𑁆𑀚𑀢𑀺, 𑀢𑀢𑁆𑀭 𑀦𑀸𑀪𑀺𑀭𑀫𑀢𑀺𑁇 𑀲𑁄 𑀢𑀢𑁆𑀣 𑀅𑀭𑀢𑁆𑀢𑁄 𑀢𑀢𑁆𑀭 𑀅𑀦𑀪𑀺𑀭𑀢𑁄 𑀩𑀳𑀺𑀤𑁆𑀥𑀸 𑀲𑀁𑀬𑁄𑀕𑀁 𑀦𑀸𑀓𑀗𑁆𑀔𑀢𑀺𑁇 𑀬𑀜𑁆𑀘𑀲𑁆𑀲 𑀲𑀁𑀬𑁄𑀕𑀧𑀘𑁆𑀘𑀬𑀸 𑀉𑀧𑁆𑀧𑀚𑁆𑀚𑀢𑀺 𑀲𑀼𑀔𑀁 𑀲𑁄𑀫𑀦𑀲𑁆𑀲𑀁 𑀢𑀜𑁆𑀘 𑀦𑀸𑀓𑀗𑁆𑀔𑀢𑀺𑁇 𑀧𑀼𑀭𑀺𑀲𑀢𑁆𑀢𑁂, 𑀪𑀺𑀓𑁆𑀔𑀯𑁂, 𑀅𑀦𑀪𑀺𑀭𑀢𑀸 𑀲𑀢𑁆𑀢𑀸 𑀇𑀢𑁆𑀣𑀻𑀲𑀼 𑀯𑀺𑀲𑀁𑀬𑁄𑀕𑀁 𑀕𑀢𑀸𑁇 𑀏𑀯𑀁 𑀔𑁄, 𑀪𑀺𑀓𑁆𑀔𑀯𑁂, 𑀧𑀼𑀭𑀺𑀲𑁄 𑀧𑀼𑀭𑀺𑀲𑀢𑁆𑀢𑀁 𑀅𑀢𑀺𑀯𑀢𑁆𑀢𑀢𑀺𑁇 𑀏𑀯𑀁 𑀔𑁄, 𑀪𑀺𑀓𑁆𑀔𑀯𑁂, 𑀯𑀺𑀲𑀁𑀬𑁄𑀕𑁄 𑀳𑁄𑀢𑀺𑁇 𑀅𑀬𑀁 𑀔𑁄, 𑀪𑀺𑀓𑁆𑀔𑀯𑁂, 𑀲𑀁𑀬𑁄𑀕𑁄 𑀯𑀺𑀲𑀁𑀬𑁄𑀕𑁄 𑀥𑀫𑁆𑀫𑀧𑀭𑀺𑀬𑀸𑀬𑁄”𑀢𑀺𑁇

---

295\. 𑀅𑀝𑁆𑀞𑀫𑀁𑁇



[Go to previous page (1.5.7 Methunasutta)](/tipitaka/16A7/1/1.5/1.5.7.md) / [Go to parent page (1.5 Mahāyaññavagga)](/tipitaka/16A7/1/1.5.md) / [Go to next page (1.5.9 Dānamahapphalasutta)](/tipitaka/16A7/1/1.5/1.5.9.md)


