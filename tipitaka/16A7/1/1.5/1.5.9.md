
[Home](/) / [16A7 Sattakanipātapāḷi](/tipitaka/16A7.md) / [1 Paṭhamapaṇṇāsaka](/tipitaka/16A7/1.md) / [1.5 Mahāyaññavagga](/tipitaka/16A7/1/1.5.md)

# 𑁧𑁇𑁫𑁇𑁯 𑀤𑀸𑀦𑀫𑀳𑀧𑁆𑀨𑀮𑀲𑀼𑀢𑁆𑀢

### 𑀧𑀞𑀫𑀧𑀡𑁆𑀡𑀸𑀲𑀓

### 𑀫𑀳𑀸𑀬𑀜𑁆𑀜𑀯𑀕𑁆𑀕

### 𑀤𑀸𑀦𑀫𑀳𑀧𑁆𑀨𑀮𑀲𑀼𑀢𑁆𑀢

(52.)

296\. 𑀏𑀓𑀁 𑀲𑀫𑀬𑀁 𑀪𑀕𑀯𑀸 𑀘𑀫𑁆𑀧𑀸𑀬𑀁 𑀯𑀺𑀳𑀭𑀢𑀺 𑀕𑀕𑁆𑀕𑀭𑀸𑀬 𑀧𑁄𑀓𑁆𑀔𑀭𑀡𑀺𑀬𑀸 𑀢𑀻𑀭𑁂𑁇 𑀅𑀣 𑀔𑁄 𑀲𑀫𑁆𑀩𑀳𑀼𑀮𑀸 𑀘𑀫𑁆𑀧𑁂𑀬𑁆𑀬𑀓𑀸 𑀉𑀧𑀸𑀲𑀓𑀸 𑀬𑁂𑀦 𑀆𑀬𑀲𑁆𑀫𑀸 𑀲𑀸𑀭𑀺𑀧𑀼𑀢𑁆𑀢𑁄 𑀢𑁂𑀦𑀼𑀧𑀲𑀗𑁆𑀓𑀫𑀺𑀁𑀲𑀼; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀆𑀬𑀲𑁆𑀫𑀦𑁆𑀢𑀁 𑀲𑀸𑀭𑀺𑀧𑀼𑀢𑁆𑀢𑀁 𑀅𑀪𑀺𑀯𑀸𑀤𑁂𑀢𑁆𑀯𑀸 𑀏𑀓𑀫𑀦𑁆𑀢𑀁 𑀦𑀺𑀲𑀻𑀤𑀺𑀁𑀲𑀼𑁇 𑀏𑀓𑀫𑀦𑁆𑀢𑀁 𑀦𑀺𑀲𑀺𑀦𑁆𑀦𑀸 𑀔𑁄 𑀘𑀫𑁆𑀧𑁂𑀬𑁆𑀬𑀓𑀸 𑀉𑀧𑀸𑀲𑀓𑀸 𑀆𑀬𑀲𑁆𑀫𑀦𑁆𑀢𑀁 𑀲𑀸𑀭𑀺𑀧𑀼𑀢𑁆𑀢𑀁 𑀏𑀢𑀤𑀯𑁄𑀘𑀼𑀁—  “𑀘𑀺𑀭𑀲𑁆𑀲𑀼𑀢𑀸 𑀦𑁄, 𑀪𑀦𑁆𑀢𑁂, 𑀪𑀕𑀯𑀢𑁄 𑀲𑀫𑁆𑀫𑀼𑀔𑀸 𑀥𑀫𑁆𑀫𑀻𑀓𑀣𑀸𑁇 𑀲𑀸𑀥𑀼 𑀫𑀬𑀁, 𑀪𑀦𑁆𑀢𑁂, 𑀮𑀪𑁂𑀬𑁆𑀬𑀸𑀫 𑀪𑀕𑀯𑀢𑁄 𑀲𑀫𑁆𑀫𑀼𑀔𑀸 𑀥𑀫𑁆𑀫𑀺𑀁 𑀓𑀣𑀁 𑀲𑀯𑀦𑀸𑀬𑀸”𑀢𑀺𑁇 “𑀢𑁂𑀦𑀳𑀸𑀯𑀼𑀲𑁄, 𑀢𑀤𑀳𑀼𑀧𑁄𑀲𑀣𑁂 𑀆𑀕𑀘𑁆𑀙𑁂𑀬𑁆𑀬𑀸𑀣, 𑀅𑀧𑁆𑀧𑁂𑀯 𑀦𑀸𑀫 𑀮𑀪𑁂𑀬𑁆𑀬𑀸𑀣 𑀪𑀕𑀯𑀢𑁄 𑀲𑀫𑁆𑀫𑀼𑀔𑀸 𑀥𑀫𑁆𑀫𑀺𑀁 𑀓𑀣𑀁 𑀲𑀯𑀦𑀸𑀬𑀸”𑀢𑀺𑁇 “𑀏𑀯𑀁, 𑀪𑀦𑁆𑀢𑁂”𑀢𑀺 𑀔𑁄 𑀘𑀫𑁆𑀧𑁂𑀬𑁆𑀬𑀓𑀸 𑀉𑀧𑀸𑀲𑀓𑀸 𑀆𑀬𑀲𑁆𑀫𑀢𑁄 𑀲𑀸𑀭𑀺𑀧𑀼𑀢𑁆𑀢𑀲𑁆𑀲 𑀧𑀝𑀺𑀲𑁆𑀲𑀼𑀢𑁆𑀯𑀸 𑀉𑀝𑁆𑀞𑀸𑀬𑀸𑀲𑀦𑀸 𑀆𑀬𑀲𑁆𑀫𑀦𑁆𑀢𑀁 𑀲𑀸𑀭𑀺𑀧𑀼𑀢𑁆𑀢𑀁 𑀅𑀪𑀺𑀯𑀸𑀤𑁂𑀢𑁆𑀯𑀸 𑀧𑀤𑀓𑁆𑀔𑀺𑀡𑀁 𑀓𑀢𑁆𑀯𑀸 𑀧𑀓𑁆𑀓𑀫𑀺𑀁𑀲𑀼𑁇

297\. 𑀅𑀣 𑀔𑁄 𑀘𑀫𑁆𑀧𑁂𑀬𑁆𑀬𑀓𑀸 𑀉𑀧𑀸𑀲𑀓𑀸 𑀢𑀤𑀳𑀼𑀧𑁄𑀲𑀣𑁂 𑀬𑁂𑀦𑀸𑀬𑀲𑁆𑀫𑀸 𑀲𑀸𑀭𑀺𑀧𑀼𑀢𑁆𑀢𑁄 𑀢𑁂𑀦𑀼𑀧𑀲𑀗𑁆𑀓𑀫𑀺𑀁𑀲𑀼; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀆𑀬𑀲𑁆𑀫𑀦𑁆𑀢𑀁 𑀲𑀸𑀭𑀺𑀧𑀼𑀢𑁆𑀢𑀁 𑀅𑀪𑀺𑀯𑀸𑀤𑁂𑀢𑁆𑀯𑀸 𑀏𑀓𑀫𑀦𑁆𑀢𑀁 𑀅𑀝𑁆𑀞𑀁𑀲𑀼𑁇 𑀅𑀣 𑀔𑁄 𑀆𑀬𑀲𑁆𑀫𑀸 𑀲𑀸𑀭𑀺𑀧𑀼𑀢𑁆𑀢𑁄 𑀢𑁂𑀳𑀺 𑀘𑀫𑁆𑀧𑁂𑀬𑁆𑀬𑀓𑁂𑀳𑀺 𑀉𑀧𑀸𑀲𑀓𑁂𑀳𑀺 𑀲𑀤𑁆𑀥𑀺𑀁 𑀬𑁂𑀦 𑀪𑀕𑀯𑀸 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀪𑀕𑀯𑀦𑁆𑀢𑀁 𑀅𑀪𑀺𑀯𑀸𑀤𑁂𑀢𑁆𑀯𑀸 𑀏𑀓𑀫𑀦𑁆𑀢𑀁 𑀦𑀺𑀲𑀻𑀤𑀺𑁇 𑀏𑀓𑀫𑀦𑁆𑀢𑀁 𑀦𑀺𑀲𑀺𑀦𑁆𑀦𑁄 𑀔𑁄 𑀆𑀬𑀲𑁆𑀫𑀸 𑀲𑀸𑀭𑀺𑀧𑀼𑀢𑁆𑀢𑁄 𑀪𑀕𑀯𑀦𑁆𑀢𑀁 𑀏𑀢𑀤𑀯𑁄𑀘—

298\. “𑀲𑀺𑀬𑀸 𑀦𑀼 𑀔𑁄, 𑀪𑀦𑁆𑀢𑁂, 𑀇𑀥𑁂𑀓𑀘𑁆𑀘𑀲𑁆𑀲 𑀢𑀸𑀤𑀺𑀲𑀁𑀬𑁂𑀯 𑀤𑀸𑀦𑀁 𑀤𑀺𑀦𑁆𑀦𑀁 𑀦 𑀫𑀳𑀧𑁆𑀨𑀮𑀁 𑀳𑁄𑀢𑀺 𑀦 𑀫𑀳𑀸𑀦𑀺𑀲𑀁𑀲𑀁; 𑀲𑀺𑀬𑀸 𑀧𑀦, 𑀪𑀦𑁆𑀢𑁂, 𑀇𑀥𑁂𑀓𑀘𑁆𑀘𑀲𑁆𑀲 𑀢𑀸𑀤𑀺𑀲𑀁𑀬𑁂𑀯 𑀤𑀸𑀦𑀁 𑀤𑀺𑀦𑁆𑀦𑀁 𑀫𑀳𑀧𑁆𑀨𑀮𑀁 𑀳𑁄𑀢𑀺 𑀫𑀳𑀸𑀦𑀺𑀲𑀁𑀲𑀦𑁆”𑀢𑀺? “𑀲𑀺𑀬𑀸, 𑀲𑀸𑀭𑀺𑀧𑀼𑀢𑁆𑀢, 𑀇𑀥𑁂𑀓𑀘𑁆𑀘𑀲𑁆𑀲 𑀢𑀸𑀤𑀺𑀲𑀁𑀬𑁂𑀯 𑀤𑀸𑀦𑀁 𑀤𑀺𑀦𑁆𑀦𑀁 𑀦 𑀫𑀳𑀧𑁆𑀨𑀮𑀁 𑀳𑁄𑀢𑀺 𑀦 𑀫𑀳𑀸𑀦𑀺𑀲𑀁𑀲𑀁; 𑀲𑀺𑀬𑀸 𑀧𑀦, 𑀲𑀸𑀭𑀺𑀧𑀼𑀢𑁆𑀢, 𑀇𑀥𑁂𑀓𑀘𑁆𑀘𑀲𑁆𑀲 𑀢𑀸𑀤𑀺𑀲𑀁𑀬𑁂𑀯 𑀤𑀸𑀦𑀁 𑀤𑀺𑀦𑁆𑀦𑀁 𑀫𑀳𑀧𑁆𑀨𑀮𑀁 𑀳𑁄𑀢𑀺 𑀫𑀳𑀸𑀦𑀺𑀲𑀁𑀲𑀦𑁆”𑀢𑀺𑁇 “𑀓𑁄 𑀦𑀼 𑀔𑁄, 𑀪𑀦𑁆𑀢𑁂, 𑀳𑁂𑀢𑀼 𑀓𑁄 𑀧𑀘𑁆𑀘𑀬𑁄 𑀬𑁂𑀦 𑀫𑀺𑀥𑁂𑀓𑀘𑁆𑀘𑀲𑁆𑀲 𑀢𑀸𑀤𑀺𑀲𑀁𑀬𑁂𑀯 𑀤𑀸𑀦𑀁 𑀤𑀺𑀦𑁆𑀦𑀁 𑀦 𑀫𑀳𑀧𑁆𑀨𑀮𑀁 𑀳𑁄𑀢𑀺 𑀦 𑀫𑀳𑀸𑀦𑀺𑀲𑀁𑀲𑀁; 𑀓𑁄 𑀦𑀼 𑀔𑁄, 𑀪𑀦𑁆𑀢𑁂, 𑀳𑁂𑀢𑀼 𑀓𑁄 𑀧𑀘𑁆𑀘𑀬𑁄 𑀬𑁂𑀦 𑀫𑀺𑀥𑁂𑀓𑀘𑁆𑀘𑀲𑁆𑀲 𑀢𑀸𑀤𑀺𑀲𑀁𑀬𑁂𑀯 𑀤𑀸𑀦𑀁 𑀤𑀺𑀦𑁆𑀦𑀁 𑀫𑀳𑀧𑁆𑀨𑀮𑀁 𑀳𑁄𑀢𑀺 𑀫𑀳𑀸𑀦𑀺𑀲𑀁𑀲𑀦𑁆”𑀢𑀺?

299\. “𑀇𑀥, 𑀲𑀸𑀭𑀺𑀧𑀼𑀢𑁆𑀢, 𑀏𑀓𑀘𑁆𑀘𑁄 𑀲𑀸𑀧𑁂𑀔𑁄 𑀤𑀸𑀦𑀁 𑀤𑁂𑀢𑀺, 𑀧𑀢𑀺𑀩𑀤𑁆𑀥𑀘𑀺𑀢𑁆𑀢𑁄 𑀤𑀸𑀦𑀁 𑀤𑁂𑀢𑀺, 𑀲𑀦𑁆𑀦𑀺𑀥𑀺𑀧𑁂𑀔𑁄 𑀤𑀸𑀦𑀁 𑀤𑁂𑀢𑀺, ‘𑀇𑀫𑀁 𑀧𑁂𑀘𑁆𑀘 𑀧𑀭𑀺𑀪𑀼𑀜𑁆𑀚𑀺𑀲𑁆𑀲𑀸𑀫𑀻’𑀢𑀺 𑀤𑀸𑀦𑀁 𑀤𑁂𑀢𑀺𑁇 𑀲𑁄 𑀢𑀁 𑀤𑀸𑀦𑀁 𑀤𑁂𑀢𑀺 𑀲𑀫𑀡𑀲𑁆𑀲 𑀯𑀸 𑀩𑁆𑀭𑀸𑀳𑁆𑀫𑀡𑀲𑁆𑀲 𑀯𑀸 𑀅𑀦𑁆𑀦𑀁 𑀧𑀸𑀦𑀁 𑀯𑀢𑁆𑀣𑀁 𑀬𑀸𑀦𑀁 𑀫𑀸𑀮𑀸𑀕𑀦𑁆𑀥𑀯𑀺𑀮𑁂𑀧𑀦𑀁 𑀲𑁂𑀬𑁆𑀬𑀸𑀯𑀲𑀣𑀧𑀤𑀻𑀧𑁂𑀬𑁆𑀬𑀁𑁇 𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀲𑀸𑀭𑀺𑀧𑀼𑀢𑁆𑀢, 𑀤𑀤𑁂𑀬𑁆𑀬 𑀇𑀥𑁂𑀓𑀘𑁆𑀘𑁄 𑀏𑀯𑀭𑀽𑀧𑀁 𑀤𑀸𑀦𑀦𑁆”𑀢𑀺? “𑀏𑀯𑀁, 𑀪𑀦𑁆𑀢𑁂”𑁇

300\. “𑀢𑀢𑁆𑀭, 𑀲𑀸𑀭𑀺𑀧𑀼𑀢𑁆𑀢, 𑀬𑁆𑀯𑀸𑀬𑀁 𑀲𑀸𑀧𑁂𑀔𑁄 𑀤𑀸𑀦𑀁 𑀤𑁂𑀢𑀺, 𑀧𑀢𑀺𑀩𑀤𑁆𑀥𑀘𑀺𑀢𑁆𑀢𑁄 𑀤𑀸𑀦𑀁 𑀤𑁂𑀢𑀺, 𑀲𑀦𑁆𑀦𑀺𑀥𑀺𑀧𑁂𑀔𑁄 𑀤𑀸𑀦𑀁 𑀤𑁂𑀢𑀺, ‘𑀇𑀫𑀁 𑀧𑁂𑀘𑁆𑀘 𑀧𑀭𑀺𑀪𑀼𑀜𑁆𑀚𑀺𑀲𑁆𑀲𑀸𑀫𑀻’𑀢𑀺 𑀤𑀸𑀦𑀁 𑀤𑁂𑀢𑀺𑁇 𑀲𑁄 𑀢𑀁 𑀤𑀸𑀦𑀁 𑀤𑀢𑁆𑀯𑀸 𑀓𑀸𑀬𑀲𑁆𑀲 𑀪𑁂𑀤𑀸 𑀧𑀭𑀁 𑀫𑀭𑀡𑀸 𑀘𑀸𑀢𑀼𑀫𑀳𑀸𑀭𑀸𑀚𑀺𑀓𑀸𑀦𑀁 𑀤𑁂𑀯𑀸𑀦𑀁 𑀲𑀳𑀩𑁆𑀬𑀢𑀁 𑀉𑀧𑀧𑀚𑁆𑀚𑀢𑀺𑁇 𑀲𑁄 𑀢𑀁 𑀓𑀫𑁆𑀫𑀁 𑀔𑁂𑀧𑁂𑀢𑁆𑀯𑀸 𑀢𑀁 𑀇𑀤𑁆𑀥𑀺𑀁 𑀢𑀁 𑀬𑀲𑀁 𑀢𑀁 𑀆𑀥𑀺𑀧𑀘𑁆𑀘𑀁 𑀆𑀕𑀸𑀫𑀻 𑀳𑁄𑀢𑀺 𑀆𑀕𑀦𑁆𑀢𑀸 𑀇𑀢𑁆𑀣𑀢𑁆𑀢𑀁𑁇 (𑁧)

301\. 𑀇𑀥 𑀧𑀦, 𑀲𑀸𑀭𑀺𑀧𑀼𑀢𑁆𑀢, 𑀏𑀓𑀘𑁆𑀘𑁄 𑀦 𑀳𑁂𑀯 𑀔𑁄 𑀲𑀸𑀧𑁂𑀔𑁄 𑀤𑀸𑀦𑀁 𑀤𑁂𑀢𑀺, 𑀦 𑀧𑀢𑀺𑀩𑀤𑁆𑀥𑀘𑀺𑀢𑁆𑀢𑁄 𑀤𑀸𑀦𑀁 𑀤𑁂𑀢𑀺, 𑀦 𑀲𑀦𑁆𑀦𑀺𑀥𑀺𑀧𑁂𑀔𑁄 𑀤𑀸𑀦𑀁 𑀤𑁂𑀢𑀺, 𑀦 ‘𑀇𑀫𑀁 𑀧𑁂𑀘𑁆𑀘 𑀧𑀭𑀺𑀪𑀼𑀜𑁆𑀚𑀺𑀲𑁆𑀲𑀸𑀫𑀻’𑀢𑀺 𑀤𑀸𑀦𑀁 𑀤𑁂𑀢𑀺; 𑀅𑀧𑀺 𑀘 𑀔𑁄 ‘𑀲𑀸𑀳𑀼 𑀤𑀸𑀦𑀦𑁆’𑀢𑀺 𑀤𑀸𑀦𑀁 𑀤𑁂𑀢𑀺…𑀧𑁂… 𑁇 (𑁨)

302\. 𑀦𑀧𑀺 ‘𑀲𑀸𑀳𑀼 𑀤𑀸𑀦𑀦𑁆’𑀢𑀺 𑀤𑀸𑀦𑀁 𑀤𑁂𑀢𑀺; 𑀅𑀧𑀺 𑀘 𑀔𑁄 ‘𑀤𑀺𑀦𑁆𑀦𑀧𑀼𑀩𑁆𑀩𑀁 𑀓𑀢𑀧𑀼𑀩𑁆𑀩𑀁 𑀧𑀺𑀢𑀼𑀧𑀺𑀢𑀸𑀫𑀳𑁂𑀳𑀺 𑀦 𑀅𑀭𑀳𑀸𑀫𑀺 𑀧𑁄𑀭𑀸𑀡𑀁 𑀓𑀼𑀮𑀯𑀁𑀲𑀁 𑀳𑀸𑀧𑁂𑀢𑀼𑀦𑁆’𑀢𑀺 𑀤𑀸𑀦𑀁 𑀤𑁂𑀢𑀺…𑀧𑁂… 𑁇 (𑁩)

303\. 𑀦𑀧𑀺 ‘𑀤𑀺𑀦𑁆𑀦𑀧𑀼𑀩𑁆𑀩𑀁 𑀓𑀢𑀧𑀼𑀩𑁆𑀩𑀁 𑀧𑀺𑀢𑀼𑀧𑀺𑀢𑀸𑀫𑀳𑁂𑀳𑀺 𑀦 𑀅𑀭𑀳𑀸𑀫𑀺 𑀧𑁄𑀭𑀸𑀡𑀁 𑀓𑀼𑀮𑀯𑀁𑀲𑀁 𑀳𑀸𑀧𑁂𑀢𑀼𑀦𑁆’𑀢𑀺 𑀤𑀸𑀦𑀁 𑀤𑁂𑀢𑀺; 𑀅𑀧𑀺 𑀘 𑀔𑁄 ‘𑀅𑀳𑀁 𑀧𑀘𑀸𑀫𑀺, 𑀇𑀫𑁂 𑀦 𑀧𑀘𑀦𑁆𑀢𑀺, 𑀦𑀸𑀭𑀳𑀸𑀫𑀺 𑀧𑀘𑀦𑁆𑀢𑁄 𑀅𑀧𑀘𑀦𑁆𑀢𑀸𑀦𑀁 𑀤𑀸𑀦𑀁 𑀅𑀤𑀸𑀢𑀼𑀦𑁆’𑀢𑀺 𑀤𑀸𑀦𑀁 𑀤𑁂𑀢𑀺…𑀧𑁂… 𑁇 (𑁪)

304\. 𑀦𑀧𑀺 ‘𑀅𑀳𑀁 𑀧𑀘𑀸𑀫𑀺, 𑀇𑀫𑁂 𑀦 𑀧𑀘𑀦𑁆𑀢𑀺, 𑀦𑀸𑀭𑀳𑀸𑀫𑀺 𑀧𑀘𑀦𑁆𑀢𑁄 𑀅𑀧𑀘𑀦𑁆𑀢𑀸𑀦𑀁 𑀤𑀸𑀦𑀁 𑀅𑀤𑀸𑀢𑀼𑀦𑁆’𑀢𑀺 𑀤𑀸𑀦𑀁 𑀤𑁂𑀢𑀺; 𑀅𑀧𑀺 𑀘 𑀔𑁄 ‘𑀬𑀣𑀸 𑀢𑁂𑀲𑀁 𑀧𑀼𑀩𑁆𑀩𑀓𑀸𑀦𑀁 𑀇𑀲𑀻𑀦𑀁 𑀢𑀸𑀦𑀺 𑀫𑀳𑀸𑀬𑀜𑁆𑀜𑀸𑀦𑀺 𑀅𑀳𑁂𑀲𑀼𑀁, 𑀲𑁂𑀬𑁆𑀬𑀣𑀺𑀤𑀁—  𑀅𑀝𑁆𑀞𑀓𑀲𑁆𑀲 𑀯𑀸𑀫𑀓𑀲𑁆𑀲 𑀯𑀸𑀫𑀤𑁂𑀯𑀲𑁆𑀲 𑀯𑁂𑀲𑁆𑀲𑀸𑀫𑀺𑀢𑁆𑀢𑀲𑁆𑀲 𑀬𑀫𑀤𑀕𑁆𑀕𑀺𑀦𑁄 𑀅𑀗𑁆𑀕𑀻𑀭𑀲𑀲𑁆𑀲 𑀪𑀸𑀭𑀤𑁆𑀯𑀸𑀚𑀲𑁆𑀲 𑀯𑀸𑀲𑁂𑀝𑁆𑀞𑀲𑁆𑀲 𑀓𑀲𑁆𑀲𑀧𑀲𑁆𑀲 𑀪𑀕𑀼𑀦𑁄, 𑀏𑀯𑀁 𑀫𑁂 𑀅𑀬𑀁 𑀤𑀸𑀦𑀲𑀁𑀯𑀺𑀪𑀸𑀕𑁄 𑀪𑀯𑀺𑀲𑁆𑀲𑀢𑀻’𑀢𑀺 𑀤𑀸𑀦𑀁 𑀤𑁂𑀢𑀺…𑀧𑁂… 𑁇 (𑁫)

305\. 𑀦𑀧𑀺 ‘𑀬𑀣𑀸 𑀢𑁂𑀲𑀁 𑀧𑀼𑀩𑁆𑀩𑀓𑀸𑀦𑀁 𑀇𑀲𑀻𑀦𑀁 𑀢𑀸𑀦𑀺 𑀫𑀳𑀸𑀬𑀜𑁆𑀜𑀸𑀦𑀺 𑀅𑀳𑁂𑀲𑀼𑀁, 𑀲𑁂𑀬𑁆𑀬𑀣𑀺𑀤𑀁—  𑀅𑀝𑁆𑀞𑀓𑀲𑁆𑀲 𑀯𑀸𑀫𑀓𑀲𑁆𑀲 𑀯𑀸𑀫𑀤𑁂𑀯𑀲𑁆𑀲 𑀯𑁂𑀲𑁆𑀲𑀸𑀫𑀺𑀢𑁆𑀢𑀲𑁆𑀲 𑀬𑀫𑀤𑀕𑁆𑀕𑀺𑀦𑁄 𑀅𑀗𑁆𑀕𑀻𑀭𑀲𑀲𑁆𑀲 𑀪𑀸𑀭𑀤𑁆𑀯𑀸𑀚𑀲𑁆𑀲 𑀯𑀸𑀲𑁂𑀝𑁆𑀞𑀲𑁆𑀲 𑀓𑀲𑁆𑀲𑀧𑀲𑁆𑀲 𑀪𑀕𑀼𑀦𑁄, 𑀏𑀯𑀁 𑀫𑁂 𑀅𑀬𑀁 𑀤𑀸𑀦𑀲𑀁𑀯𑀺𑀪𑀸𑀕𑁄 𑀪𑀯𑀺𑀲𑁆𑀲𑀢𑀻’𑀢𑀺 𑀤𑀸𑀦𑀁 𑀤𑁂𑀢𑀺; 𑀅𑀧𑀺 𑀘 𑀔𑁄 ‘𑀇𑀫𑀁 𑀫𑁂 𑀤𑀸𑀦𑀁 𑀤𑀤𑀢𑁄 𑀘𑀺𑀢𑁆𑀢𑀁 𑀧𑀲𑀻𑀤𑀢𑀺, 𑀅𑀢𑁆𑀢𑀫𑀦𑀢𑀸 𑀲𑁄𑀫𑀦𑀲𑁆𑀲𑀁 𑀉𑀧𑀚𑀸𑀬𑀢𑀻’𑀢𑀺 𑀤𑀸𑀦𑀁 𑀤𑁂𑀢𑀺…𑀧𑁂… 𑁇 (𑁬)

306\. 𑀦𑀧𑀺 ‘𑀇𑀫𑀁 𑀫𑁂 𑀤𑀸𑀦𑀁 𑀤𑀤𑀢𑁄 𑀘𑀺𑀢𑁆𑀢𑀁 𑀧𑀲𑀻𑀤𑀢𑀺, 𑀅𑀢𑁆𑀢𑀫𑀦𑀢𑀸 𑀲𑁄𑀫𑀦𑀲𑁆𑀲𑀁 𑀉𑀧𑀚𑀸𑀬𑀢𑀻’𑀢𑀺 𑀤𑀸𑀦𑀁 𑀤𑁂𑀢𑀺; 𑀅𑀧𑀺 𑀘 𑀔𑁄 𑀘𑀺𑀢𑁆𑀢𑀸𑀮𑀗𑁆𑀓𑀸𑀭𑀘𑀺𑀢𑁆𑀢𑀧𑀭𑀺𑀓𑁆𑀔𑀸𑀭𑀁 𑀤𑀸𑀦𑀁 𑀤𑁂𑀢𑀺𑁇 𑀲𑁄 𑀢𑀁 𑀤𑀸𑀦𑀁 𑀤𑁂𑀢𑀺 𑀲𑀫𑀡𑀲𑁆𑀲 𑀯𑀸 𑀩𑁆𑀭𑀸𑀳𑁆𑀫𑀡𑀲𑁆𑀲 𑀯𑀸 𑀅𑀦𑁆𑀦𑀁 𑀧𑀸𑀦𑀁 𑀯𑀢𑁆𑀣𑀁 𑀬𑀸𑀦𑀁 𑀫𑀸𑀮𑀸𑀕𑀦𑁆𑀥𑀯𑀺𑀮𑁂𑀧𑀦𑀁 𑀲𑁂𑀬𑁆𑀬𑀸𑀯𑀲𑀣𑀧𑀤𑀻𑀧𑁂𑀬𑁆𑀬𑀁𑁇 𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀲𑀸𑀭𑀺𑀧𑀼𑀢𑁆𑀢, 𑀤𑀤𑁂𑀬𑁆𑀬 𑀇𑀥𑁂𑀓𑀘𑁆𑀘𑁄 𑀏𑀯𑀭𑀽𑀧𑀁 𑀤𑀸𑀦𑀦𑁆”𑀢𑀺? “𑀏𑀯𑀁, 𑀪𑀦𑁆𑀢𑁂”𑁇

307\. “𑀢𑀢𑁆𑀭, 𑀲𑀸𑀭𑀺𑀧𑀼𑀢𑁆𑀢, 𑀬𑁆𑀯𑀸𑀬𑀁 𑀦 𑀳𑁂𑀯 𑀲𑀸𑀧𑁂𑀔𑁄 𑀤𑀸𑀦𑀁 𑀤𑁂𑀢𑀺; 𑀦 𑀧𑀢𑀺𑀩𑀤𑁆𑀥𑀘𑀺𑀢𑁆𑀢𑁄 𑀤𑀸𑀦𑀁 𑀤𑁂𑀢𑀺; 𑀦 𑀲𑀦𑁆𑀦𑀺𑀥𑀺𑀧𑁂𑀔𑁄 𑀤𑀸𑀦𑀁 𑀤𑁂𑀢𑀺; 𑀦 ‘𑀇𑀫𑀁 𑀧𑁂𑀘𑁆𑀘 𑀧𑀭𑀺𑀪𑀼𑀜𑁆𑀚𑀺𑀲𑁆𑀲𑀸𑀫𑀻’𑀢𑀺 𑀤𑀸𑀦𑀁 𑀤𑁂𑀢𑀺; 𑀦𑀧𑀺 ‘𑀲𑀸𑀳𑀼 𑀤𑀸𑀦𑀦𑁆’𑀢𑀺 𑀤𑀸𑀦𑀁 𑀤𑁂𑀢𑀺; 𑀦𑀧𑀺 ‘𑀤𑀺𑀦𑁆𑀦𑀧𑀼𑀩𑁆𑀩𑀁 𑀓𑀢𑀧𑀼𑀩𑁆𑀩𑀁 𑀧𑀺𑀢𑀼𑀧𑀺𑀢𑀸𑀫𑀳𑁂𑀳𑀺 𑀦 𑀅𑀭𑀳𑀸𑀫𑀺 𑀧𑁄𑀭𑀸𑀡𑀁 𑀓𑀼𑀮𑀯𑀁𑀲𑀁 𑀳𑀸𑀧𑁂𑀢𑀼𑀦𑁆’𑀢𑀺 𑀤𑀸𑀦𑀁 𑀤𑁂𑀢𑀺; 𑀦𑀧𑀺 ‘𑀅𑀳𑀁 𑀧𑀘𑀸𑀫𑀺, 𑀇𑀫𑁂 𑀦 𑀧𑀘𑀦𑁆𑀢𑀺, 𑀦𑀸𑀭𑀳𑀸𑀫𑀺 𑀧𑀘𑀦𑁆𑀢𑁄 𑀅𑀧𑀘𑀦𑁆𑀢𑀸𑀦𑀁 𑀤𑀸𑀦𑀁 𑀅𑀤𑀸𑀢𑀼𑀦𑁆’𑀢𑀺 𑀤𑀸𑀦𑀁 𑀤𑁂𑀢𑀺; 𑀦𑀧𑀺 ‘𑀬𑀣𑀸 𑀢𑁂𑀲𑀁 𑀧𑀼𑀩𑁆𑀩𑀓𑀸𑀦𑀁 𑀇𑀲𑀻𑀦𑀁 𑀢𑀸𑀦𑀺 𑀫𑀳𑀸𑀬𑀜𑁆𑀜𑀸𑀦𑀺 𑀅𑀳𑁂𑀲𑀼𑀁, 𑀲𑁂𑀬𑁆𑀬𑀣𑀺𑀤𑀁—  𑀅𑀝𑁆𑀞𑀓𑀲𑁆𑀲 𑀯𑀸𑀫𑀓𑀲𑁆𑀲 𑀯𑀸𑀫𑀤𑁂𑀯𑀲𑁆𑀲 𑀯𑁂𑀲𑁆𑀲𑀸𑀫𑀺𑀢𑁆𑀢𑀲𑁆𑀲 𑀬𑀫𑀤𑀕𑁆𑀕𑀺𑀦𑁄 𑀅𑀗𑁆𑀕𑀻𑀭𑀲𑀲𑁆𑀲 𑀪𑀸𑀭𑀤𑁆𑀯𑀸𑀚𑀲𑁆𑀲 𑀯𑀸𑀲𑁂𑀝𑁆𑀞𑀲𑁆𑀲 𑀓𑀲𑁆𑀲𑀧𑀲𑁆𑀲 𑀪𑀕𑀼𑀦𑁄, 𑀏𑀯𑀁 𑀫𑁂 𑀅𑀬𑀁 𑀤𑀸𑀦𑀲𑀁𑀯𑀺𑀪𑀸𑀕𑁄 𑀪𑀯𑀺𑀲𑁆𑀲𑀢𑀻’𑀢𑀺 𑀤𑀸𑀦𑀁 𑀤𑁂𑀢𑀺; 𑀦𑀧𑀺 ‘𑀇𑀫𑀁 𑀫𑁂 𑀤𑀸𑀦𑀁 𑀤𑀤𑀢𑁄 𑀘𑀺𑀢𑁆𑀢𑀁 𑀧𑀲𑀻𑀤𑀢𑀺, 𑀅𑀢𑁆𑀢𑀫𑀦𑀢𑀸 𑀲𑁄𑀫𑀦𑀲𑁆𑀲𑀁 𑀉𑀧𑀚𑀸𑀬𑀢𑀻’𑀢𑀺 𑀤𑀸𑀦𑀁 𑀤𑁂𑀢𑀺; 𑀅𑀧𑀺 𑀘 𑀔𑁄 𑀘𑀺𑀢𑁆𑀢𑀸𑀮𑀗𑁆𑀓𑀸𑀭𑀘𑀺𑀢𑁆𑀢𑀧𑀭𑀺𑀓𑁆𑀔𑀸𑀭𑀁 𑀤𑀸𑀦𑀁 𑀤𑁂𑀢𑀺𑁇 𑀲𑁄 𑀢𑀁 𑀤𑀸𑀦𑀁 𑀤𑀢𑁆𑀯𑀸 𑀓𑀸𑀬𑀲𑁆𑀲 𑀪𑁂𑀤𑀸 𑀧𑀭𑀁 𑀫𑀭𑀡𑀸 𑀩𑁆𑀭𑀳𑁆𑀫𑀓𑀸𑀬𑀺𑀓𑀸𑀦𑀁 𑀤𑁂𑀯𑀸𑀦𑀁 𑀲𑀳𑀩𑁆𑀬𑀢𑀁 𑀉𑀧𑀧𑀚𑁆𑀚𑀢𑀺𑁇 𑀲𑁄 𑀢𑀁 𑀓𑀫𑁆𑀫𑀁 𑀔𑁂𑀧𑁂𑀢𑁆𑀯𑀸 𑀢𑀁 𑀇𑀤𑁆𑀥𑀺𑀁 𑀢𑀁 𑀬𑀲𑀁 𑀢𑀁 𑀆𑀥𑀺𑀧𑀘𑁆𑀘𑀁 𑀅𑀦𑀸𑀕𑀸𑀫𑀻 𑀳𑁄𑀢𑀺 𑀅𑀦𑀸𑀕𑀦𑁆𑀢𑀸 𑀇𑀢𑁆𑀣𑀢𑁆𑀢𑀁𑁇 (𑁭)

308\. 𑀅𑀬𑀁 𑀔𑁄, 𑀲𑀸𑀭𑀺𑀧𑀼𑀢𑁆𑀢, 𑀳𑁂𑀢𑀼 𑀅𑀬𑀁 𑀧𑀘𑁆𑀘𑀬𑁄 𑀬𑁂𑀦 𑀫𑀺𑀥𑁂𑀓𑀘𑁆𑀘𑀲𑁆𑀲 𑀢𑀸𑀤𑀺𑀲𑀁𑀬𑁂𑀯 𑀤𑀸𑀦𑀁 𑀤𑀺𑀦𑁆𑀦𑀁 𑀦 𑀫𑀳𑀧𑁆𑀨𑀮𑀁 𑀳𑁄𑀢𑀺 𑀦 𑀫𑀳𑀸𑀦𑀺𑀲𑀁𑀲𑀁𑁇 𑀅𑀬𑀁 𑀧𑀦, 𑀲𑀸𑀭𑀺𑀧𑀼𑀢𑁆𑀢, 𑀳𑁂𑀢𑀼 𑀅𑀬𑀁 𑀧𑀘𑁆𑀘𑀬𑁄 𑀬𑁂𑀦 𑀫𑀺𑀥𑁂𑀓𑀘𑁆𑀘𑀲𑁆𑀲 𑀢𑀸𑀤𑀺𑀲𑀁𑀬𑁂𑀯 𑀤𑀸𑀦𑀁 𑀤𑀺𑀦𑁆𑀦𑀁 𑀫𑀳𑀧𑁆𑀨𑀮𑀁 𑀳𑁄𑀢𑀺 𑀫𑀳𑀸𑀦𑀺𑀲𑀁𑀲𑀦𑁆”𑀢𑀺𑁇

---

309\. 𑀦𑀯𑀫𑀁𑁇



[Go to previous page (1.5.8 Saṃyogasutta)](/tipitaka/16A7/1/1.5/1.5.8.md) / [Go to parent page (1.5 Mahāyaññavagga)](/tipitaka/16A7/1/1.5.md) / [Go to next page (1.5.10 Nandamātāsutta)](/tipitaka/16A7/1/1.5/1.5.10.md)


