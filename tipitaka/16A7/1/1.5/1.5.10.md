
[Home](/) / [16A7 Sattakanipātapāḷi](/tipitaka/16A7.md) / [1 Paṭhamapaṇṇāsaka](/tipitaka/16A7/1.md) / [1.5 Mahāyaññavagga](/tipitaka/16A7/1/1.5.md)

# 𑁧𑁇𑁫𑁇𑁧𑁦 𑀦𑀦𑁆𑀤𑀫𑀸𑀢𑀸𑀲𑀼𑀢𑁆𑀢

### 𑀧𑀞𑀫𑀧𑀡𑁆𑀡𑀸𑀲𑀓

### 𑀫𑀳𑀸𑀬𑀜𑁆𑀜𑀯𑀕𑁆𑀕

### 𑀦𑀦𑁆𑀤𑀫𑀸𑀢𑀸𑀲𑀼𑀢𑁆𑀢

(53.)

310. 𑀏𑀯𑀁 𑀫𑁂 𑀲𑀼𑀢𑀁—  𑀏𑀓𑀁 𑀲𑀫𑀬𑀁 𑀆𑀬𑀲𑁆𑀫𑀸 𑀘 𑀲𑀸𑀭𑀺𑀧𑀼𑀢𑁆𑀢𑁄 𑀆𑀬𑀲𑁆𑀫𑀸 𑀘 𑀫𑀳𑀸𑀫𑁄𑀕𑁆𑀕𑀮𑁆𑀮𑀸𑀦𑁄 𑀤𑀓𑁆𑀔𑀺𑀡𑀸𑀕𑀺𑀭𑀺𑀲𑁆𑀫𑀺𑀁 𑀘𑀸𑀭𑀺𑀓𑀁 𑀘𑀭𑀦𑁆𑀢𑀺 𑀫𑀳𑀢𑀸 𑀪𑀺𑀓𑁆𑀔𑀼𑀲𑀁𑀖𑁂𑀦 𑀲𑀤𑁆𑀥𑀺𑀁𑁇 𑀢𑁂𑀦 𑀔𑁄 𑀧𑀦 𑀲𑀫𑀬𑁂𑀦 𑀯𑁂𑀍𑀉𑀓𑀡𑁆𑀟𑀓𑀻 𑀦𑀦𑁆𑀤𑀫𑀸𑀢𑀸 𑀉𑀧𑀸𑀲𑀺𑀓𑀸 𑀭𑀢𑁆𑀢𑀺𑀬𑀸 𑀧𑀘𑁆𑀘𑀽𑀲𑀲𑀫𑀬𑀁 𑀧𑀘𑁆𑀘𑀼𑀝𑁆𑀞𑀸𑀬 𑀧𑀸𑀭𑀸𑀬𑀦𑀁 𑀲𑀭𑁂𑀦 𑀪𑀸𑀲𑀢𑀺𑁇

311. 𑀢𑁂𑀦 𑀔𑁄 𑀧𑀦 𑀲𑀫𑀬𑁂𑀦 𑀯𑁂𑀲𑁆𑀲𑀯𑀡𑁄 𑀫𑀳𑀸𑀭𑀸𑀚𑀸 𑀉𑀢𑁆𑀢𑀭𑀸𑀬 𑀤𑀺𑀲𑀸𑀬 𑀤𑀓𑁆𑀔𑀺𑀡𑀁 𑀤𑀺𑀲𑀁 𑀕𑀘𑁆𑀙𑀢𑀺 𑀓𑁂𑀦𑀘𑀺𑀤𑁂𑀯 𑀓𑀭𑀡𑀻𑀬𑁂𑀦𑁇 𑀅𑀲𑁆𑀲𑁄𑀲𑀺 𑀔𑁄 𑀯𑁂𑀲𑁆𑀲𑀯𑀡𑁄 𑀫𑀳𑀸𑀭𑀸𑀚𑀸 𑀦𑀦𑁆𑀤𑀫𑀸𑀢𑀸𑀬 𑀉𑀧𑀸𑀲𑀺𑀓𑀸𑀬 𑀧𑀸𑀭𑀸𑀬𑀦𑀁 𑀲𑀭𑁂𑀦 𑀪𑀸𑀲𑀦𑁆𑀢𑀺𑀬𑀸, 𑀲𑀼𑀢𑁆𑀯𑀸 𑀓𑀣𑀸𑀧𑀭𑀺𑀬𑁄𑀲𑀸𑀦𑀁 𑀆𑀕𑀫𑀬𑀫𑀸𑀦𑁄 𑀅𑀝𑁆𑀞𑀸𑀲𑀺𑁇

312. 𑀅𑀣 𑀔𑁄 𑀦𑀦𑁆𑀤𑀫𑀸𑀢𑀸 𑀉𑀧𑀸𑀲𑀺𑀓𑀸 𑀧𑀸𑀭𑀸𑀬𑀦𑀁 𑀲𑀭𑁂𑀦 𑀪𑀸𑀲𑀺𑀢𑁆𑀯𑀸 𑀢𑀼𑀡𑁆𑀳𑀻 𑀅𑀳𑁄𑀲𑀺𑁇 𑀅𑀣 𑀔𑁄 𑀯𑁂𑀲𑁆𑀲𑀯𑀡𑁄 𑀫𑀳𑀸𑀭𑀸𑀚𑀸 𑀦𑀦𑁆𑀤𑀫𑀸𑀢𑀸𑀬 𑀉𑀧𑀸𑀲𑀺𑀓𑀸𑀬 𑀓𑀣𑀸𑀧𑀭𑀺𑀬𑁄𑀲𑀸𑀦𑀁 𑀯𑀺𑀤𑀺𑀢𑁆𑀯𑀸 𑀅𑀩𑁆𑀪𑀸𑀦𑀼𑀫𑁄𑀤𑀺—  “𑀲𑀸𑀥𑀼, 𑀪𑀕𑀺𑀦𑀺, 𑀲𑀸𑀥𑀼, 𑀪𑀕𑀺𑀦𑀻”𑀢𑀺𑁇 “𑀓𑁄 𑀧𑀦𑁂𑀲𑁄, 𑀪𑀤𑁆𑀭𑀫𑀼𑀔𑀸”𑀢𑀺? “𑀅𑀳𑀁 𑀢𑁂, 𑀪𑀕𑀺𑀦𑀺, 𑀪𑀸𑀢𑀸 𑀯𑁂𑀲𑁆𑀲𑀯𑀡𑁄, 𑀫𑀳𑀸𑀭𑀸𑀚𑀸”𑀢𑀺𑁇 “𑀲𑀸𑀥𑀼, 𑀪𑀤𑁆𑀭𑀫𑀼𑀔, 𑀢𑁂𑀦 𑀳𑀺 𑀬𑁄 𑀫𑁂 𑀅𑀬𑀁 𑀥𑀫𑁆𑀫𑀧𑀭𑀺𑀬𑀸𑀬𑁄 𑀪𑀡𑀺𑀢𑁄 𑀇𑀤𑀁 𑀢𑁂 𑀳𑁄𑀢𑀼 𑀆𑀢𑀺𑀣𑁂𑀬𑁆𑀬𑀦𑁆”𑀢𑀺𑁇 “𑀲𑀸𑀥𑀼, 𑀪𑀕𑀺𑀦𑀺, 𑀏𑀢𑀜𑁆𑀘𑁂𑀯 𑀫𑁂 𑀳𑁄𑀢𑀼 𑀆𑀢𑀺𑀣𑁂𑀬𑁆𑀬𑀁𑁇 𑀲𑁆𑀯𑁂𑀯 𑀲𑀸𑀭𑀺𑀧𑀼𑀢𑁆𑀢𑀫𑁄𑀕𑁆𑀕𑀮𑁆𑀮𑀸𑀦𑀧𑁆𑀧𑀫𑀼𑀔𑁄 𑀪𑀺𑀓𑁆𑀔𑀼𑀲𑀁𑀖𑁄 𑀅𑀓𑀢𑀧𑀸𑀢𑀭𑀸𑀲𑁄 𑀯𑁂𑀍𑀉𑀓𑀡𑁆𑀟𑀓𑀁 𑀆𑀕𑀫𑀺𑀲𑁆𑀲𑀢𑀺, 𑀢𑀜𑁆𑀘 𑀪𑀺𑀓𑁆𑀔𑀼𑀲𑀁𑀖𑀁 𑀧𑀭𑀺𑀯𑀺𑀲𑀺𑀢𑁆𑀯𑀸 𑀫𑀫 𑀤𑀓𑁆𑀔𑀺𑀡𑀁 𑀆𑀤𑀺𑀲𑁂𑀬𑁆𑀬𑀸𑀲𑀺𑁇 𑀏𑀢𑀜𑁆𑀘𑁂𑀯 𑀫𑁂 𑀪𑀯𑀺𑀲𑁆𑀲𑀢𑀺 𑀆𑀢𑀺𑀣𑁂𑀬𑁆𑀬𑀦𑁆”𑀢𑀺𑁇

313. 𑀅𑀣 𑀔𑁄 𑀦𑀦𑁆𑀤𑀫𑀸𑀢𑀸 𑀉𑀧𑀸𑀲𑀺𑀓𑀸 𑀢𑀲𑁆𑀲𑀸 𑀭𑀢𑁆𑀢𑀺𑀬𑀸 𑀅𑀘𑁆𑀘𑀬𑁂𑀦 𑀲𑀓𑁂 𑀦𑀺𑀯𑁂𑀲𑀦𑁂 𑀧𑀡𑀻𑀢𑀁 𑀔𑀸𑀤𑀦𑀻𑀬𑀁 𑀪𑁄𑀚𑀦𑀻𑀬𑀁 𑀧𑀝𑀺𑀬𑀸𑀤𑀸𑀧𑁂𑀲𑀺𑁇 𑀅𑀣 𑀔𑁄 𑀲𑀸𑀭𑀺𑀧𑀼𑀢𑁆𑀢𑀫𑁄𑀕𑁆𑀕𑀮𑁆𑀮𑀸𑀦𑀧𑁆𑀧𑀫𑀼𑀔𑁄 𑀪𑀺𑀓𑁆𑀔𑀼𑀲𑀁𑀖𑁄 𑀅𑀓𑀢𑀧𑀸𑀢𑀭𑀸𑀲𑁄 𑀬𑁂𑀦 𑀯𑁂𑀍𑀉𑀓𑀡𑁆𑀟𑀓𑁄 𑀢𑀤𑀯𑀲𑀭𑀺𑁇 𑀅𑀣 𑀔𑁄 𑀦𑀦𑁆𑀤𑀫𑀸𑀢𑀸 𑀉𑀧𑀸𑀲𑀺𑀓𑀸 𑀅𑀜𑁆𑀜𑀢𑀭𑀁 𑀧𑀼𑀭𑀺𑀲𑀁 𑀆𑀫𑀦𑁆𑀢𑁂𑀲𑀺—  “𑀏𑀳𑀺 𑀢𑁆𑀯𑀁, 𑀅𑀫𑁆𑀪𑁄 𑀧𑀼𑀭𑀺𑀲, 𑀆𑀭𑀸𑀫𑀁 𑀕𑀦𑁆𑀢𑁆𑀯𑀸 𑀪𑀺𑀓𑁆𑀔𑀼𑀲𑀁𑀖𑀲𑁆𑀲 𑀓𑀸𑀮𑀁 𑀆𑀭𑁄𑀘𑁂𑀳𑀺—  ‘𑀓𑀸𑀮𑁄, 𑀪𑀦𑁆𑀢𑁂, 𑀅𑀬𑁆𑀬𑀸𑀬 𑀦𑀦𑁆𑀤𑀫𑀸𑀢𑀼𑀬𑀸 𑀦𑀺𑀯𑁂𑀲𑀦𑁂 𑀦𑀺𑀝𑁆𑀞𑀺𑀢𑀁 𑀪𑀢𑁆𑀢𑀦𑁆’”𑀢𑀺𑁇 “𑀏𑀯𑀁, 𑀅𑀬𑁆𑀬𑁂”𑀢𑀺 𑀔𑁄 𑀲𑁄 𑀧𑀼𑀭𑀺𑀲𑁄 𑀦𑀦𑁆𑀤𑀫𑀸𑀢𑀸𑀬 𑀉𑀧𑀸𑀲𑀺𑀓𑀸𑀬 𑀧𑀝𑀺𑀲𑁆𑀲𑀼𑀢𑁆𑀯𑀸 𑀆𑀭𑀸𑀫𑀁 𑀕𑀦𑁆𑀢𑁆𑀯𑀸 𑀪𑀺𑀓𑁆𑀔𑀼𑀲𑀁𑀖𑀲𑁆𑀲 𑀓𑀸𑀮𑀁 𑀆𑀭𑁄𑀘𑁂𑀲𑀺—  “𑀓𑀸𑀮𑁄, 𑀪𑀦𑁆𑀢𑁂, 𑀅𑀬𑁆𑀬𑀸𑀬 𑀦𑀦𑁆𑀤𑀫𑀸𑀢𑀼𑀬𑀸 𑀦𑀺𑀯𑁂𑀲𑀦𑁂 𑀦𑀺𑀝𑁆𑀞𑀺𑀢𑀁 𑀪𑀢𑁆𑀢𑀦𑁆”𑀢𑀺𑁇 𑀅𑀣 𑀔𑁄 𑀲𑀸𑀭𑀺𑀧𑀼𑀢𑁆𑀢𑀫𑁄𑀕𑁆𑀕𑀮𑁆𑀮𑀸𑀦𑀧𑁆𑀧𑀫𑀼𑀔𑁄 𑀪𑀺𑀓𑁆𑀔𑀼𑀲𑀁𑀖𑁄 𑀧𑀼𑀩𑁆𑀩𑀡𑁆𑀳𑀲𑀫𑀬𑀁 𑀦𑀺𑀯𑀸𑀲𑁂𑀢𑁆𑀯𑀸 𑀧𑀢𑁆𑀢𑀘𑀻𑀯𑀭𑀫𑀸𑀤𑀸𑀬 𑀬𑁂𑀦 𑀦𑀦𑁆𑀤𑀫𑀸𑀢𑀸𑀬 𑀉𑀧𑀸𑀲𑀺𑀓𑀸𑀬 𑀦𑀺𑀯𑁂𑀲𑀦𑀁 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀧𑀜𑁆𑀜𑀢𑁆𑀢𑁂 𑀆𑀲𑀦𑁂 𑀦𑀺𑀲𑀻𑀤𑀺𑁇 𑀅𑀣 𑀔𑁄 𑀦𑀦𑁆𑀤𑀫𑀸𑀢𑀸 𑀉𑀧𑀸𑀲𑀺𑀓𑀸 𑀲𑀸𑀭𑀺𑀧𑀼𑀢𑁆𑀢𑀫𑁄𑀕𑁆𑀕𑀮𑁆𑀮𑀸𑀦𑀧𑁆𑀧𑀫𑀼𑀔𑀁 𑀪𑀺𑀓𑁆𑀔𑀼𑀲𑀁𑀖𑀁 𑀧𑀡𑀻𑀢𑁂𑀦 𑀔𑀸𑀤𑀦𑀻𑀬𑁂𑀦 𑀪𑁄𑀚𑀦𑀻𑀬𑁂𑀦 𑀲𑀳𑀢𑁆𑀣𑀸 𑀲𑀦𑁆𑀢𑀧𑁆𑀧𑁂𑀲𑀺 𑀲𑀫𑁆𑀧𑀯𑀸𑀭𑁂𑀲𑀺𑁇

314. 𑀅𑀣 𑀔𑁄 𑀦𑀦𑁆𑀤𑀫𑀸𑀢𑀸 𑀉𑀧𑀸𑀲𑀺𑀓𑀸 𑀆𑀬𑀲𑁆𑀫𑀦𑁆𑀢𑀁 𑀲𑀸𑀭𑀺𑀧𑀼𑀢𑁆𑀢𑀁 𑀪𑀼𑀢𑁆𑀢𑀸𑀯𑀺𑀁 𑀑𑀦𑀻𑀢𑀧𑀢𑁆𑀢𑀧𑀸𑀡𑀺𑀁 𑀏𑀓𑀫𑀦𑁆𑀢𑀁 𑀦𑀺𑀲𑀻𑀤𑀺𑁇 𑀏𑀓𑀫𑀦𑁆𑀢𑀁 𑀦𑀺𑀲𑀺𑀦𑁆𑀦𑀁 𑀔𑁄 𑀦𑀦𑁆𑀤𑀫𑀸𑀢𑀭𑀁 𑀉𑀧𑀸𑀲𑀺𑀓𑀁 𑀆𑀬𑀲𑁆𑀫𑀸 𑀲𑀸𑀭𑀺𑀧𑀼𑀢𑁆𑀢𑁄 𑀏𑀢𑀤𑀯𑁄𑀘—  “𑀓𑁄 𑀧𑀦 𑀢𑁂, 𑀦𑀦𑁆𑀤𑀫𑀸𑀢𑁂, 𑀪𑀺𑀓𑁆𑀔𑀼𑀲𑀁𑀖𑀲𑁆𑀲 𑀅𑀩𑁆𑀪𑀸𑀕𑀫𑀦𑀁 𑀆𑀭𑁄𑀘𑁂𑀲𑀻”𑀢𑀺?

315. “𑀇𑀥𑀸𑀳𑀁, 𑀪𑀦𑁆𑀢𑁂, 𑀭𑀢𑁆𑀢𑀺𑀬𑀸 𑀧𑀘𑁆𑀘𑀽𑀲𑀲𑀫𑀬𑀁 𑀧𑀘𑁆𑀘𑀼𑀝𑁆𑀞𑀸𑀬 𑀧𑀸𑀭𑀸𑀬𑀦𑀁 𑀲𑀭𑁂𑀦 𑀪𑀸𑀲𑀺𑀢𑁆𑀯𑀸 𑀢𑀼𑀡𑁆𑀳𑀻 𑀅𑀳𑁄𑀲𑀺𑀁𑁇 𑀅𑀣 𑀔𑁄, 𑀪𑀦𑁆𑀢𑁂, 𑀯𑁂𑀲𑁆𑀲𑀯𑀡𑁄 𑀫𑀳𑀸𑀭𑀸𑀚𑀸 𑀫𑀫 𑀓𑀣𑀸𑀧𑀭𑀺𑀬𑁄𑀲𑀸𑀦𑀁 𑀯𑀺𑀤𑀺𑀢𑁆𑀯𑀸 𑀅𑀩𑁆𑀪𑀸𑀦𑀼𑀫𑁄𑀤𑀺—  ‘𑀲𑀸𑀥𑀼, 𑀪𑀕𑀺𑀦𑀺, 𑀲𑀸𑀥𑀼, 𑀪𑀕𑀺𑀦𑀻’𑀢𑀺𑁇 ‘𑀓𑁄 𑀧𑀦𑁂𑀲𑁄, 𑀪𑀤𑁆𑀭𑀫𑀼𑀔𑀸’𑀢𑀺? ‘𑀅𑀳𑀁 𑀢𑁂, 𑀪𑀕𑀺𑀦𑀺, 𑀪𑀸𑀢𑀸 𑀯𑁂𑀲𑁆𑀲𑀯𑀡𑁄, 𑀫𑀳𑀸𑀭𑀸𑀚𑀸’𑀢𑀺𑁇 ‘𑀲𑀸𑀥𑀼, 𑀪𑀤𑁆𑀭𑀫𑀼𑀔, 𑀢𑁂𑀦 𑀳𑀺 𑀬𑁄 𑀫𑁂 𑀅𑀬𑀁 𑀥𑀫𑁆𑀫𑀧𑀭𑀺𑀬𑀸𑀬𑁄 𑀪𑀡𑀺𑀢𑁄 𑀇𑀤𑀁 𑀢𑁂 𑀳𑁄𑀢𑀼 𑀆𑀢𑀺𑀣𑁂𑀬𑁆𑀬𑀦𑁆’𑀢𑀺𑁇 ‘𑀲𑀸𑀥𑀼, 𑀪𑀕𑀺𑀦𑀺, 𑀏𑀢𑀜𑁆𑀘𑁂𑀯 𑀫𑁂 𑀳𑁄𑀢𑀼 𑀆𑀢𑀺𑀣𑁂𑀬𑁆𑀬𑀁𑁇 𑀲𑁆𑀯𑁂𑀯 𑀲𑀸𑀭𑀺𑀧𑀼𑀢𑁆𑀢𑀫𑁄𑀕𑁆𑀕𑀮𑁆𑀮𑀸𑀦𑀧𑁆𑀧𑀫𑀼𑀔𑁄 𑀪𑀺𑀓𑁆𑀔𑀼𑀲𑀁𑀖𑁄 𑀅𑀓𑀢𑀧𑀸𑀢𑀭𑀸𑀲𑁄 𑀯𑁂𑀍𑀉𑀓𑀡𑁆𑀟𑀓𑀁 𑀆𑀕𑀫𑀺𑀲𑁆𑀲𑀢𑀺, 𑀢𑀜𑁆𑀘 𑀪𑀺𑀓𑁆𑀔𑀼𑀲𑀁𑀖𑀁 𑀧𑀭𑀺𑀯𑀺𑀲𑀺𑀢𑁆𑀯𑀸 𑀫𑀫 𑀤𑀓𑁆𑀔𑀺𑀡𑀁 𑀆𑀤𑀺𑀲𑁂𑀬𑁆𑀬𑀸𑀲𑀺𑁇 𑀏𑀢𑀜𑁆𑀘𑁂𑀯 𑀫𑁂 𑀪𑀯𑀺𑀲𑁆𑀲𑀢𑀺 𑀆𑀢𑀺𑀣𑁂𑀬𑁆𑀬𑀦𑁆’𑀢𑀺𑁇 𑀬𑀤𑀺𑀤𑀁, 𑀪𑀦𑁆𑀢𑁂, 𑀤𑀸𑀦𑁂 𑀧𑀼𑀜𑁆𑀜𑀜𑁆𑀘 𑀧𑀼𑀜𑁆𑀜𑀫𑀳𑀻 𑀘 𑀢𑀁 𑀯𑁂𑀲𑁆𑀲𑀯𑀡𑀲𑁆𑀲 𑀫𑀳𑀸𑀭𑀸𑀚𑀲𑁆𑀲 𑀲𑀼𑀔𑀸𑀬 𑀳𑁄𑀢𑀽”𑀢𑀺𑁇

316. “𑀅𑀘𑁆𑀙𑀭𑀺𑀬𑀁, 𑀦𑀦𑁆𑀤𑀫𑀸𑀢𑁂, 𑀅𑀩𑁆𑀪𑀼𑀢𑀁, 𑀦𑀦𑁆𑀤𑀫𑀸𑀢𑁂𑁇 𑀬𑀢𑁆𑀭 𑀳𑀺 𑀦𑀸𑀫 𑀯𑁂𑀲𑁆𑀲𑀯𑀡𑁂𑀦 𑀫𑀳𑀸𑀭𑀸𑀚𑁂𑀦 𑀏𑀯𑀁𑀫𑀳𑀺𑀤𑁆𑀥𑀺𑀓𑁂𑀦 𑀏𑀯𑀁𑀫𑀳𑁂𑀲𑀓𑁆𑀔𑁂𑀦 𑀤𑁂𑀯𑀧𑀼𑀢𑁆𑀢𑁂𑀦 𑀲𑀫𑁆𑀫𑀼𑀔𑀸 𑀲𑀮𑁆𑀮𑀧𑀺𑀲𑁆𑀲𑀲𑀻”𑀢𑀺𑁇 (𑁧)

317. “𑀦 𑀔𑁄 𑀫𑁂, 𑀪𑀦𑁆𑀢𑁂, 𑀏𑀲𑁂𑀯 𑀅𑀘𑁆𑀙𑀭𑀺𑀬𑁄 𑀅𑀩𑁆𑀪𑀼𑀢𑁄 𑀥𑀫𑁆𑀫𑁄𑁇 𑀅𑀢𑁆𑀣𑀺 𑀫𑁂 𑀅𑀜𑁆𑀜𑁄𑀧𑀺 𑀅𑀘𑁆𑀙𑀭𑀺𑀬𑁄 𑀅𑀩𑁆𑀪𑀼𑀢𑁄 𑀥𑀫𑁆𑀫𑁄𑁇 𑀇𑀥 𑀫𑁂, 𑀪𑀦𑁆𑀢𑁂, 𑀦𑀦𑁆𑀤𑁄 𑀦𑀸𑀫 𑀏𑀓𑀧𑀼𑀢𑁆𑀢𑀓𑁄 𑀧𑀺𑀬𑁄 𑀫𑀦𑀸𑀧𑁄𑁇 𑀢𑀁 𑀭𑀸𑀚𑀸𑀦𑁄 𑀓𑀺𑀲𑁆𑀫𑀺𑀜𑁆𑀘𑀺𑀤𑁂𑀯 𑀧𑀓𑀭𑀡𑁂 𑀑𑀓𑀲𑁆𑀲 𑀧𑀲𑀬𑁆𑀳 𑀚𑀻𑀯𑀺𑀢𑀸 𑀯𑁄𑀭𑁄𑀧𑁂𑀲𑀼𑀁𑁇 𑀢𑀲𑁆𑀫𑀺𑀁 𑀔𑁄 𑀧𑀦𑀸𑀳𑀁, 𑀪𑀦𑁆𑀢𑁂, 𑀤𑀸𑀭𑀓𑁂 𑀕𑀳𑀺𑀢𑁂 𑀯𑀸 𑀕𑀬𑁆𑀳𑀫𑀸𑀦𑁂 𑀯𑀸 𑀯𑀥𑁂 𑀯𑀸 𑀯𑀚𑁆𑀛𑀫𑀸𑀦𑁂 𑀯𑀸 𑀳𑀢𑁂 𑀯𑀸 𑀳𑀜𑁆𑀜𑀫𑀸𑀦𑁂 𑀯𑀸 𑀦𑀸𑀪𑀺𑀚𑀸𑀦𑀸𑀫𑀺 𑀘𑀺𑀢𑁆𑀢𑀲𑁆𑀲 𑀅𑀜𑁆𑀜𑀣𑀢𑁆𑀢𑀦𑁆”𑀢𑀺𑁇 “𑀅𑀘𑁆𑀙𑀭𑀺𑀬𑀁, 𑀦𑀦𑁆𑀤𑀫𑀸𑀢𑁂, 𑀅𑀩𑁆𑀪𑀼𑀢𑀁 𑀦𑀦𑁆𑀤𑀫𑀸𑀢𑁂𑁇 𑀬𑀢𑁆𑀭 𑀳𑀺 𑀦𑀸𑀫 𑀘𑀺𑀢𑁆𑀢𑀼𑀧𑁆𑀧𑀸𑀤𑀫𑁆𑀧𑀺 𑀧𑀭𑀺𑀲𑁄𑀥𑁂𑀲𑁆𑀲𑀲𑀻”𑀢𑀺𑁇 (𑁨)

318. “𑀦 𑀔𑁄 𑀫𑁂, 𑀪𑀦𑁆𑀢𑁂, 𑀏𑀲𑁂𑀯 𑀅𑀘𑁆𑀙𑀭𑀺𑀬𑁄 𑀅𑀩𑁆𑀪𑀼𑀢𑁄 𑀥𑀫𑁆𑀫𑁄𑁇 𑀅𑀢𑁆𑀣𑀺 𑀫𑁂 𑀅𑀜𑁆𑀜𑁄𑀧𑀺 𑀅𑀘𑁆𑀙𑀭𑀺𑀬𑁄 𑀅𑀩𑁆𑀪𑀼𑀢𑁄 𑀥𑀫𑁆𑀫𑁄𑁇 𑀇𑀥 𑀫𑁂, 𑀪𑀦𑁆𑀢𑁂, 𑀲𑀸𑀫𑀺𑀓𑁄 𑀓𑀸𑀮𑀗𑁆𑀓𑀢𑁄 𑀅𑀜𑁆𑀜𑀢𑀭𑀁 𑀬𑀓𑁆𑀔𑀬𑁄𑀦𑀺𑀁 𑀉𑀧𑀧𑀦𑁆𑀦𑁄𑁇 𑀲𑁄 𑀫𑁂 𑀢𑁂𑀦𑁂𑀯 𑀧𑀼𑀭𑀺𑀫𑁂𑀦 𑀅𑀢𑁆𑀢𑀪𑀸𑀯𑁂𑀦 𑀉𑀤𑁆𑀤𑀲𑁆𑀲𑁂𑀲𑀺𑁇 𑀦 𑀔𑁄 𑀧𑀦𑀸𑀳𑀁, 𑀪𑀦𑁆𑀢𑁂, 𑀅𑀪𑀺𑀚𑀸𑀦𑀸𑀫𑀺 𑀢𑀢𑁄𑀦𑀺𑀤𑀸𑀦𑀁 𑀘𑀺𑀢𑁆𑀢𑀲𑁆𑀲 𑀅𑀜𑁆𑀜𑀣𑀢𑁆𑀢𑀦𑁆”𑀢𑀺𑁇 “𑀅𑀘𑁆𑀙𑀭𑀺𑀬𑀁, 𑀦𑀦𑁆𑀤𑀫𑀸𑀢𑁂, 𑀅𑀩𑁆𑀪𑀼𑀢𑀁, 𑀦𑀦𑁆𑀤𑀫𑀸𑀢𑁂𑁇 𑀬𑀢𑁆𑀭 𑀳𑀺 𑀦𑀸𑀫 𑀘𑀺𑀢𑁆𑀢𑀼𑀧𑁆𑀧𑀸𑀤𑀫𑁆𑀧𑀺 𑀧𑀭𑀺𑀲𑁄𑀥𑁂𑀲𑁆𑀲𑀲𑀻”𑀢𑀺𑁇 (𑁩)

319. “𑀦 𑀔𑁄 𑀫𑁂, 𑀪𑀦𑁆𑀢𑁂, 𑀏𑀲𑁂𑀯 𑀅𑀘𑁆𑀙𑀭𑀺𑀬𑁄 𑀅𑀩𑁆𑀪𑀼𑀢𑁄 𑀥𑀫𑁆𑀫𑁄𑁇 𑀅𑀢𑁆𑀣𑀺 𑀫𑁂 𑀅𑀜𑁆𑀜𑁄𑀧𑀺 𑀅𑀘𑁆𑀙𑀭𑀺𑀬𑁄 𑀅𑀩𑁆𑀪𑀼𑀢𑁄 𑀥𑀫𑁆𑀫𑁄𑁇 𑀬𑀢𑁄𑀳𑀁, 𑀪𑀦𑁆𑀢𑁂, 𑀲𑀸𑀫𑀺𑀓𑀲𑁆𑀲 𑀤𑀳𑀭𑀲𑁆𑀲𑁂𑀯 𑀤𑀳𑀭𑀸 𑀆𑀦𑀻𑀢𑀸 𑀦𑀸𑀪𑀺𑀚𑀸𑀦𑀸𑀫𑀺 𑀲𑀸𑀫𑀺𑀓𑀁 𑀫𑀦𑀲𑀸𑀧𑀺 𑀅𑀢𑀺𑀘𑀭𑀺𑀢𑀸, 𑀓𑀼𑀢𑁄 𑀧𑀦 𑀓𑀸𑀬𑁂𑀦𑀸”𑀢𑀺𑁇 “𑀅𑀘𑁆𑀙𑀭𑀺𑀬𑀁, 𑀦𑀦𑁆𑀤𑀫𑀸𑀢𑁂, 𑀅𑀩𑁆𑀪𑀼𑀢𑀁, 𑀦𑀦𑁆𑀤𑀫𑀸𑀢𑁂𑁇 𑀬𑀢𑁆𑀭 𑀳𑀺 𑀦𑀸𑀫 𑀘𑀺𑀢𑁆𑀢𑀼𑀧𑁆𑀧𑀸𑀤𑀫𑁆𑀧𑀺 𑀧𑀭𑀺𑀲𑁄𑀥𑁂𑀲𑁆𑀲𑀲𑀻”𑀢𑀺𑁇 (𑁪)

320. “𑀦 𑀔𑁄 𑀫𑁂, 𑀪𑀦𑁆𑀢𑁂, 𑀏𑀲𑁂𑀯 𑀅𑀘𑁆𑀙𑀭𑀺𑀬𑁄 𑀅𑀩𑁆𑀪𑀼𑀢𑁄 𑀥𑀫𑁆𑀫𑁄𑁇 𑀅𑀢𑁆𑀣𑀺 𑀫𑁂 𑀅𑀜𑁆𑀜𑁄𑀧𑀺 𑀅𑀘𑁆𑀙𑀭𑀺𑀬𑁄 𑀅𑀩𑁆𑀪𑀼𑀢𑁄 𑀥𑀫𑁆𑀫𑁄𑁇 𑀬𑀤𑀸𑀳𑀁, 𑀪𑀦𑁆𑀢𑁂, 𑀉𑀧𑀸𑀲𑀺𑀓𑀸 𑀧𑀝𑀺𑀤𑁂𑀲𑀺𑀢𑀸 𑀦𑀸𑀪𑀺𑀚𑀸𑀦𑀸𑀫𑀺 𑀓𑀺𑀜𑁆𑀘𑀺 𑀲𑀺𑀓𑁆𑀔𑀸𑀧𑀤𑀁 𑀲𑀜𑁆𑀘𑀺𑀘𑁆𑀘 𑀯𑀻𑀢𑀺𑀓𑁆𑀓𑀫𑀺𑀢𑀸”𑀢𑀺𑁇 “𑀅𑀘𑁆𑀙𑀭𑀺𑀬𑀁, 𑀦𑀦𑁆𑀤𑀫𑀸𑀢𑁂, 𑀅𑀩𑁆𑀪𑀼𑀢𑀁, 𑀦𑀦𑁆𑀤𑀫𑀸𑀢𑁂”𑀢𑀺𑁇 (𑁫)

321. “𑀦 𑀔𑁄 𑀫𑁂, 𑀪𑀦𑁆𑀢𑁂, 𑀏𑀲𑁂𑀯 𑀅𑀘𑁆𑀙𑀭𑀺𑀬𑁄 𑀅𑀩𑁆𑀪𑀼𑀢𑁄 𑀥𑀫𑁆𑀫𑁄𑁇 𑀅𑀢𑁆𑀣𑀺 𑀫𑁂 𑀅𑀜𑁆𑀜𑁄𑀧𑀺 𑀅𑀘𑁆𑀙𑀭𑀺𑀬𑁄 𑀅𑀩𑁆𑀪𑀼𑀢𑁄 𑀥𑀫𑁆𑀫𑁄𑁇 𑀇𑀥𑀸𑀳𑀁, 𑀪𑀦𑁆𑀢𑁂, 𑀬𑀸𑀯𑀤𑁂 𑀆𑀓𑀗𑁆𑀔𑀸𑀫𑀺 𑀯𑀺𑀯𑀺𑀘𑁆𑀘𑁂𑀯 𑀓𑀸𑀫𑁂𑀳𑀺 𑀯𑀺𑀯𑀺𑀘𑁆𑀘 𑀅𑀓𑀼𑀲𑀮𑁂𑀳𑀺 𑀥𑀫𑁆𑀫𑁂𑀳𑀺 𑀲𑀯𑀺𑀢𑀓𑁆𑀓𑀁 𑀲𑀯𑀺𑀘𑀸𑀭𑀁 𑀯𑀺𑀯𑁂𑀓𑀚𑀁 𑀧𑀻𑀢𑀺𑀲𑀼𑀔𑀁 𑀧𑀞𑀫𑀁 𑀛𑀸𑀦𑀁 𑀉𑀧𑀲𑀫𑁆𑀧𑀚𑁆𑀚 𑀯𑀺𑀳𑀭𑀸𑀫𑀺𑁇 𑀯𑀺𑀢𑀓𑁆𑀓𑀯𑀺𑀘𑀸𑀭𑀸𑀦𑀁 𑀯𑀽𑀧𑀲𑀫𑀸 𑀅𑀚𑁆𑀛𑀢𑁆𑀢𑀁 𑀲𑀫𑁆𑀧𑀲𑀸𑀤𑀦𑀁 𑀘𑁂𑀢𑀲𑁄 𑀏𑀓𑁄𑀤𑀺𑀪𑀸𑀯𑀁 𑀅𑀯𑀺𑀢𑀓𑁆𑀓𑀁 𑀅𑀯𑀺𑀘𑀸𑀭𑀁 𑀯𑀺𑀯𑁂𑀓𑀚𑀁 𑀧𑀻𑀢𑀺𑀲𑀼𑀔𑀁 𑀤𑀼𑀢𑀺𑀬𑀁 𑀛𑀸𑀦𑀁 𑀉𑀧𑀲𑀫𑁆𑀧𑀚𑁆𑀚 𑀯𑀺𑀳𑀭𑀸𑀫𑀺𑁇 𑀧𑀻𑀢𑀺𑀬𑀸 𑀘 𑀯𑀺𑀭𑀸𑀕𑀸 𑀉𑀧𑁂𑀓𑁆𑀔𑀺𑀓𑀸 𑀘 𑀯𑀺𑀳𑀭𑀸𑀫𑀺 𑀲𑀢𑀸 𑀘 𑀲𑀫𑁆𑀧𑀚𑀸𑀦𑀸 𑀲𑀼𑀔𑀜𑁆𑀘 𑀓𑀸𑀬𑁂𑀦 𑀧𑀝𑀺𑀲𑀁𑀯𑁂𑀤𑁂𑀫𑀺, 𑀬𑀁 𑀢𑀁 𑀅𑀭𑀺𑀬𑀸 𑀆𑀘𑀺𑀓𑁆𑀔𑀦𑁆𑀢𑀺—  ‘𑀉𑀧𑁂𑀓𑁆𑀔𑀓𑁄 𑀲𑀢𑀺𑀫𑀸 𑀲𑀼𑀔𑀯𑀺𑀳𑀸𑀭𑀻’𑀢𑀺 𑀢𑀢𑀺𑀬𑀁 𑀛𑀸𑀦𑀁 𑀉𑀧𑀲𑀫𑁆𑀧𑀚𑁆𑀚 𑀯𑀺𑀳𑀭𑀸𑀫𑀺𑁇 𑀲𑀼𑀔𑀲𑁆𑀲 𑀘 𑀧𑀳𑀸𑀦𑀸 𑀤𑀼𑀓𑁆𑀔𑀲𑁆𑀲 𑀘 𑀧𑀳𑀸𑀦𑀸 𑀧𑀼𑀩𑁆𑀩𑁂𑀯 𑀲𑁄𑀫𑀦𑀲𑁆𑀲𑀤𑁄𑀫𑀦𑀲𑁆𑀲𑀸𑀦𑀁 𑀅𑀢𑁆𑀣𑀗𑁆𑀕𑀫𑀸 𑀅𑀤𑀼𑀓𑁆𑀔𑀫𑀲𑀼𑀔𑀁 𑀉𑀧𑁂𑀓𑁆𑀔𑀸𑀲𑀢𑀺𑀧𑀸𑀭𑀺𑀲𑀼𑀤𑁆𑀥𑀺𑀁 𑀘𑀢𑀼𑀢𑁆𑀣𑀁 𑀛𑀸𑀦𑀁 𑀉𑀧𑀲𑀫𑁆𑀧𑀚𑁆𑀚 𑀯𑀺𑀳𑀭𑀸𑀫𑀻”𑀢𑀺𑁇 “𑀅𑀘𑁆𑀙𑀭𑀺𑀬𑀁, 𑀦𑀦𑁆𑀤𑀫𑀸𑀢𑁂, 𑀅𑀩𑁆𑀪𑀼𑀢𑀁, 𑀦𑀦𑁆𑀤𑀫𑀸𑀢𑁂”𑀢𑀺𑁇 (𑁬)

322. “𑀦 𑀔𑁄 𑀫𑁂, 𑀪𑀦𑁆𑀢𑁂, 𑀏𑀲𑁂𑀯 𑀅𑀘𑁆𑀙𑀭𑀺𑀬𑁄 𑀅𑀩𑁆𑀪𑀼𑀢𑁄 𑀥𑀫𑁆𑀫𑁄𑁇 𑀅𑀢𑁆𑀣𑀺 𑀫𑁂 𑀅𑀜𑁆𑀜𑁄𑀧𑀺 𑀅𑀘𑁆𑀙𑀭𑀺𑀬𑁄 𑀅𑀩𑁆𑀪𑀼𑀢𑁄 𑀥𑀫𑁆𑀫𑁄𑁇 𑀬𑀸𑀦𑀺𑀫𑀸𑀦𑀺, 𑀪𑀦𑁆𑀢𑁂, 𑀪𑀕𑀯𑀢𑀸 𑀤𑁂𑀲𑀺𑀢𑀸𑀦𑀺 𑀧𑀜𑁆𑀘𑁄𑀭𑀫𑁆𑀪𑀸𑀕𑀺𑀬𑀸𑀦𑀺 𑀲𑀁𑀬𑁄𑀚𑀦𑀸𑀦𑀺 𑀦𑀸𑀳𑀁 𑀢𑁂𑀲𑀁 𑀓𑀺𑀜𑁆𑀘𑀺 𑀅𑀢𑁆𑀢𑀦𑀺 𑀅𑀧𑁆𑀧𑀳𑀻𑀦𑀁 𑀲𑀫𑀦𑀼𑀧𑀲𑁆𑀲𑀸𑀫𑀻”𑀢𑀺𑁇 “𑀅𑀘𑁆𑀙𑀭𑀺𑀬𑀁, 𑀦𑀦𑁆𑀤𑀫𑀸𑀢𑁂, 𑀅𑀩𑁆𑀪𑀼𑀢𑀁, 𑀦𑀦𑁆𑀤𑀫𑀸𑀢𑁂”𑀢𑀺𑁇 (𑁭)

323. 𑀅𑀣 𑀔𑁄 𑀆𑀬𑀲𑁆𑀫𑀸 𑀲𑀸𑀭𑀺𑀧𑀼𑀢𑁆𑀢𑁄 𑀦𑀦𑁆𑀤𑀫𑀸𑀢𑀭𑀁 𑀉𑀧𑀸𑀲𑀺𑀓𑀁 𑀥𑀫𑁆𑀫𑀺𑀬𑀸 𑀓𑀣𑀸𑀬 𑀲𑀦𑁆𑀤𑀲𑁆𑀲𑁂𑀢𑁆𑀯𑀸 𑀲𑀫𑀸𑀤𑀧𑁂𑀢𑁆𑀯𑀸 𑀲𑀫𑀼𑀢𑁆𑀢𑁂𑀚𑁂𑀢𑁆𑀯𑀸 𑀲𑀫𑁆𑀧𑀳𑀁𑀲𑁂𑀢𑁆𑀯𑀸 𑀉𑀝𑁆𑀞𑀸𑀬𑀸𑀲𑀦𑀸 𑀧𑀓𑁆𑀓𑀸𑀫𑀻𑀢𑀺𑁇

---

324. 𑀤𑀲𑀫𑀁𑁇



---

325. 𑀫𑀳𑀸𑀬𑀜𑁆𑀜𑀯𑀕𑁆𑀕𑁄 𑀧𑀜𑁆𑀘𑀫𑁄𑁇



---

326. 𑀢𑀲𑁆𑀲𑀼𑀤𑁆𑀤𑀸𑀦𑀁



327. _𑀞𑀺𑀢𑀺 𑀘 𑀧𑀭𑀺𑀓𑁆𑀔𑀸𑀭𑀁 𑀤𑁆𑀯𑁂,_  
_𑀅𑀕𑁆𑀕𑀻 𑀲𑀜𑁆𑀜𑀸 𑀘 𑀤𑁆𑀯𑁂 𑀧𑀭𑀸;_  
_𑀫𑁂𑀣𑀼𑀦𑀸 𑀲𑀁𑀬𑁄𑀕𑁄 𑀤𑀸𑀦𑀁,_  
_𑀦𑀦𑁆𑀤𑀫𑀸𑀢𑁂𑀦 𑀢𑁂 𑀤𑀲𑀸𑀢𑀺𑁇_  


---

328. 𑀧𑀡𑁆𑀡𑀸𑀲𑀓𑁄 𑀲𑀫𑀢𑁆𑀢𑁄𑁇



[Go to previous page (1.5.9 Dānamahapphalasutta)](/tipitaka/16A7/1/1.5/1.5.9.md) / [Go to parent page (1.5 Mahāyaññavagga)](/tipitaka/16A7/1/1.5.md) / [Go to next page (2 Dutiyapaṇṇāsaka)](/tipitaka/16A7/2.md)


