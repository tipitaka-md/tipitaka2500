
[Home](/) / [16A7 Sattakanipātapāḷi](/tipitaka/16A7.md) / [1 Paṭhamapaṇṇāsaka](/tipitaka/16A7/1.md) / [1.5 Mahāyaññavagga](/tipitaka/16A7/1/1.5.md)

# 𑁧𑁇𑁫𑁇𑁪 𑀤𑀼𑀢𑀺𑀬𑀅𑀕𑁆𑀕𑀺𑀲𑀼𑀢𑁆𑀢

### 𑀧𑀞𑀫𑀧𑀡𑁆𑀡𑀸𑀲𑀓

### 𑀫𑀳𑀸𑀬𑀜𑁆𑀜𑀯𑀕𑁆𑀕

### 𑀤𑀼𑀢𑀺𑀬𑀅𑀕𑁆𑀕𑀺𑀲𑀼𑀢𑁆𑀢

(47.)

239\. 𑀢𑁂𑀦 𑀔𑁄 𑀧𑀦 𑀲𑀫𑀬𑁂𑀦 𑀉𑀕𑁆𑀕𑀢𑀲𑀭𑀻𑀭𑀲𑁆𑀲 𑀩𑁆𑀭𑀸𑀳𑁆𑀫𑀡𑀲𑁆𑀲 𑀫𑀳𑀸𑀬𑀜𑁆𑀜𑁄 𑀉𑀧𑀓𑁆𑀔𑀝𑁄 𑀳𑁄𑀢𑀺𑁇 𑀧𑀜𑁆𑀘 𑀉𑀲𑀪𑀲𑀢𑀸𑀦𑀺 𑀣𑀽𑀡𑀽𑀧𑀦𑀻𑀢𑀸𑀦𑀺 𑀳𑁄𑀦𑁆𑀢𑀺 𑀬𑀜𑁆𑀜𑀢𑁆𑀣𑀸𑀬, 𑀧𑀜𑁆𑀘 𑀯𑀘𑁆𑀙𑀢𑀭𑀲𑀢𑀸𑀦𑀺 𑀣𑀽𑀡𑀽𑀧𑀦𑀻𑀢𑀸𑀦𑀺 𑀳𑁄𑀦𑁆𑀢𑀺 𑀬𑀜𑁆𑀜𑀢𑁆𑀣𑀸𑀬, 𑀧𑀜𑁆𑀘 𑀯𑀘𑁆𑀙𑀢𑀭𑀺𑀲𑀢𑀸𑀦𑀺 𑀣𑀽𑀡𑀽𑀧𑀦𑀻𑀢𑀸𑀦𑀺 𑀳𑁄𑀦𑁆𑀢𑀺 𑀬𑀜𑁆𑀜𑀢𑁆𑀣𑀸𑀬, 𑀧𑀜𑁆𑀘 𑀅𑀚𑀲𑀢𑀸𑀦𑀺 𑀣𑀽𑀡𑀽𑀧𑀦𑀻𑀢𑀸𑀦𑀺 𑀳𑁄𑀦𑁆𑀢𑀺 𑀬𑀜𑁆𑀜𑀢𑁆𑀣𑀸𑀬, 𑀧𑀜𑁆𑀘 𑀉𑀭𑀩𑁆𑀪𑀲𑀢𑀸𑀦𑀺 𑀣𑀽𑀡𑀽𑀧𑀦𑀻𑀢𑀸𑀦𑀺 𑀳𑁄𑀦𑁆𑀢𑀺 𑀬𑀜𑁆𑀜𑀢𑁆𑀣𑀸𑀬𑁇 𑀅𑀣 𑀔𑁄 𑀉𑀕𑁆𑀕𑀢𑀲𑀭𑀻𑀭𑁄 𑀩𑁆𑀭𑀸𑀳𑁆𑀫𑀡𑁄 𑀬𑁂𑀦 𑀪𑀕𑀯𑀸 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀪𑀕𑀯𑀢𑀸 𑀲𑀤𑁆𑀥𑀺𑀁 𑀲𑀫𑁆𑀫𑁄𑀤𑀺𑁇 𑀲𑀫𑁆𑀫𑁄𑀤𑀦𑀻𑀬𑀁 𑀓𑀣𑀁 𑀲𑀸𑀭𑀡𑀻𑀬𑀁 𑀯𑀻𑀢𑀺𑀲𑀸𑀭𑁂𑀢𑁆𑀯𑀸 𑀏𑀓𑀫𑀦𑁆𑀢𑀁 𑀦𑀺𑀲𑀻𑀤𑀺𑁇 𑀏𑀓𑀫𑀦𑁆𑀢𑀁 𑀦𑀺𑀲𑀺𑀦𑁆𑀦𑁄 𑀔𑁄 𑀉𑀕𑁆𑀕𑀢𑀲𑀭𑀻𑀭𑁄 𑀩𑁆𑀭𑀸𑀳𑁆𑀫𑀡𑁄 𑀪𑀕𑀯𑀦𑁆𑀢𑀁 𑀏𑀢𑀤𑀯𑁄𑀘—

240\. “𑀲𑀼𑀢𑀁 𑀫𑁂𑀢𑀁, 𑀪𑁄 𑀕𑁄𑀢𑀫, 𑀅𑀕𑁆𑀕𑀺𑀲𑁆𑀲 𑀆𑀤𑀸𑀦𑀁 𑀬𑀽𑀧𑀲𑁆𑀲 𑀉𑀲𑁆𑀲𑀸𑀧𑀦𑀁 𑀫𑀳𑀧𑁆𑀨𑀮𑀁 𑀳𑁄𑀢𑀺 𑀫𑀳𑀸𑀦𑀺𑀲𑀁𑀲𑀦𑁆”𑀢𑀺𑁇 “𑀫𑀬𑀸𑀧𑀺 𑀔𑁄 𑀏𑀢𑀁, 𑀩𑁆𑀭𑀸𑀳𑁆𑀫𑀡, 𑀲𑀼𑀢𑀁 𑀅𑀕𑁆𑀕𑀺𑀲𑁆𑀲 𑀆𑀤𑀸𑀦𑀁 𑀬𑀽𑀧𑀲𑁆𑀲 𑀉𑀲𑁆𑀲𑀸𑀧𑀦𑀁 𑀫𑀳𑀧𑁆𑀨𑀮𑀁 𑀳𑁄𑀢𑀺 𑀫𑀳𑀸𑀦𑀺𑀲𑀁𑀲𑀦𑁆”𑀢𑀺𑁇 𑀤𑀼𑀢𑀺𑀬𑀫𑁆𑀧𑀺 𑀔𑁄 𑀉𑀕𑁆𑀕𑀢𑀲𑀭𑀻𑀭𑁄 𑀩𑁆𑀭𑀸𑀳𑁆𑀫𑀡𑁄…𑀧𑁂…  𑀢𑀢𑀺𑀬𑀫𑁆𑀧𑀺 𑀔𑁄 𑀉𑀕𑁆𑀕𑀢𑀲𑀭𑀻𑀭𑁄 𑀩𑁆𑀭𑀸𑀳𑁆𑀫𑀡𑁄 𑀪𑀕𑀯𑀦𑁆𑀢𑀁 𑀏𑀢𑀤𑀯𑁄𑀘—  “𑀲𑀼𑀢𑀁 𑀫𑁂𑀢𑀁, 𑀪𑁄 𑀕𑁄𑀢𑀫, 𑀅𑀕𑁆𑀕𑀺𑀲𑁆𑀲 𑀆𑀤𑀸𑀦𑀁 𑀬𑀽𑀧𑀲𑁆𑀲 𑀉𑀲𑁆𑀲𑀸𑀧𑀦𑀁 𑀫𑀳𑀧𑁆𑀨𑀮𑀁 𑀳𑁄𑀢𑀺 𑀫𑀳𑀸𑀦𑀺𑀲𑀁𑀲𑀦𑁆”𑀢𑀺𑁇 “𑀫𑀬𑀸𑀧𑀺 𑀔𑁄 𑀏𑀢𑀁, 𑀩𑁆𑀭𑀸𑀳𑁆𑀫𑀡, 𑀲𑀼𑀢𑀁 𑀅𑀕𑁆𑀕𑀺𑀲𑁆𑀲 𑀆𑀤𑀸𑀦𑀁 𑀬𑀽𑀧𑀲𑁆𑀲 𑀉𑀲𑁆𑀲𑀸𑀧𑀦𑀁 𑀫𑀳𑀧𑁆𑀨𑀮𑀁 𑀳𑁄𑀢𑀺 𑀫𑀳𑀸𑀦𑀺𑀲𑀁𑀲𑀦𑁆”𑀢𑀺𑁇 “𑀢𑀬𑀺𑀤𑀁, 𑀪𑁄 𑀕𑁄𑀢𑀫, 𑀲𑀫𑁂𑀢𑀺 𑀪𑁄𑀢𑁄 𑀘𑁂𑀯 𑀕𑁄𑀢𑀫𑀲𑁆𑀲 𑀅𑀫𑁆𑀳𑀸𑀓𑀜𑁆𑀘, 𑀬𑀤𑀺𑀤𑀁 𑀲𑀩𑁆𑀩𑁂𑀦 𑀲𑀩𑁆𑀩𑀁”𑁇

241\. 𑀏𑀯𑀁 𑀯𑀼𑀢𑁆𑀢𑁂 𑀆𑀬𑀲𑁆𑀫𑀸 𑀆𑀦𑀦𑁆𑀤𑁄 𑀉𑀕𑁆𑀕𑀢𑀲𑀭𑀻𑀭𑀁 𑀩𑁆𑀭𑀸𑀳𑁆𑀫𑀡𑀁 𑀏𑀢𑀤𑀯𑁄𑀘—  “𑀦 𑀔𑁄, 𑀩𑁆𑀭𑀸𑀳𑁆𑀫𑀡, 𑀢𑀣𑀸𑀕𑀢𑀸 𑀏𑀯𑀁 𑀧𑀼𑀘𑁆𑀙𑀺𑀢𑀩𑁆𑀩𑀸—  ‘𑀲𑀼𑀢𑀁 𑀫𑁂𑀢𑀁, 𑀪𑁄 𑀕𑁄𑀢𑀫, 𑀅𑀕𑁆𑀕𑀺𑀲𑁆𑀲 𑀆𑀤𑀸𑀦𑀁 𑀬𑀽𑀧𑀲𑁆𑀲 𑀉𑀲𑁆𑀲𑀸𑀧𑀦𑀁 𑀫𑀳𑀧𑁆𑀨𑀮𑀁 𑀳𑁄𑀢𑀺 𑀫𑀳𑀸𑀦𑀺𑀲𑀁𑀲𑀦𑁆’𑀢𑀺𑁇 𑀏𑀯𑀁 𑀔𑁄, 𑀩𑁆𑀭𑀸𑀳𑁆𑀫𑀡, 𑀢𑀣𑀸𑀕𑀢𑀸 𑀧𑀼𑀘𑁆𑀙𑀺𑀢𑀩𑁆𑀩𑀸—  ‘𑀅𑀳𑀜𑁆𑀳𑀺, 𑀪𑀦𑁆𑀢𑁂, 𑀅𑀕𑁆𑀕𑀺𑀁 𑀆𑀤𑀸𑀢𑀼𑀓𑀸𑀫𑁄, 𑀬𑀽𑀧𑀁 𑀉𑀲𑁆𑀲𑀸𑀧𑁂𑀢𑀼𑀓𑀸𑀫𑁄𑁇 𑀑𑀯𑀤𑀢𑀼 𑀫𑀁, 𑀪𑀦𑁆𑀢𑁂, 𑀪𑀕𑀯𑀸𑁇 𑀅𑀦𑀼𑀲𑀸𑀲𑀢𑀼 𑀫𑀁, 𑀪𑀦𑁆𑀢𑁂, 𑀪𑀕𑀯𑀸 𑀬𑀁 𑀫𑀫 𑀅𑀲𑁆𑀲 𑀤𑀻𑀖𑀭𑀢𑁆𑀢𑀁 𑀳𑀺𑀢𑀸𑀬 𑀲𑀼𑀔𑀸𑀬𑀸’”𑀢𑀺𑁇

242\. 𑀅𑀣 𑀔𑁄 𑀉𑀕𑁆𑀕𑀢𑀲𑀭𑀻𑀭𑁄 𑀩𑁆𑀭𑀸𑀳𑁆𑀫𑀡𑁄 𑀪𑀕𑀯𑀦𑁆𑀢𑀁 𑀏𑀢𑀤𑀯𑁄𑀘—  “𑀅𑀳𑀜𑁆𑀳𑀺, 𑀪𑁄 𑀕𑁄𑀢𑀫, 𑀅𑀕𑁆𑀕𑀺𑀁 𑀆𑀤𑀸𑀢𑀼𑀓𑀸𑀫𑁄 𑀬𑀽𑀧𑀁 𑀉𑀲𑁆𑀲𑀸𑀧𑁂𑀢𑀼𑀓𑀸𑀫𑁄𑁇 𑀑𑀯𑀤𑀢𑀼 𑀫𑀁 𑀪𑀯𑀁 𑀕𑁄𑀢𑀫𑁄𑁇 𑀅𑀦𑀼𑀲𑀸𑀲𑀢𑀼 𑀫𑀁 𑀪𑀯𑀁 𑀕𑁄𑀢𑀫𑁄 𑀬𑀁 𑀫𑀫 𑀅𑀲𑁆𑀲 𑀤𑀻𑀖𑀭𑀢𑁆𑀢𑀁 𑀳𑀺𑀢𑀸𑀬 𑀲𑀼𑀔𑀸𑀬𑀸”𑀢𑀺𑁇

243\. “𑀅𑀕𑁆𑀕𑀺𑀁, 𑀩𑁆𑀭𑀸𑀳𑁆𑀫𑀡, 𑀆𑀤𑁂𑀦𑁆𑀢𑁄 𑀬𑀽𑀧𑀁 𑀉𑀲𑁆𑀲𑀸𑀧𑁂𑀦𑁆𑀢𑁄 𑀧𑀼𑀩𑁆𑀩𑁂𑀯 𑀬𑀜𑁆𑀜𑀸 𑀢𑀻𑀡𑀺 𑀲𑀢𑁆𑀣𑀸𑀦𑀺 𑀉𑀲𑁆𑀲𑀸𑀧𑁂𑀢𑀺 𑀅𑀓𑀼𑀲𑀮𑀸𑀦𑀺 𑀤𑀼𑀓𑁆𑀔𑀼𑀤𑁆𑀭𑀬𑀸𑀦𑀺 𑀤𑀼𑀓𑁆𑀔𑀯𑀺𑀧𑀸𑀓𑀸𑀦𑀺𑁇 𑀓𑀢𑀫𑀸𑀦𑀺 𑀢𑀻𑀡𑀺? 𑀓𑀸𑀬𑀲𑀢𑁆𑀣𑀁, 𑀯𑀘𑀻𑀲𑀢𑁆𑀣𑀁, 𑀫𑀦𑁄𑀲𑀢𑁆𑀣𑀁𑁇 𑀅𑀕𑁆𑀕𑀺𑀁, 𑀩𑁆𑀭𑀸𑀳𑁆𑀫𑀡, 𑀆𑀤𑁂𑀦𑁆𑀢𑁄 𑀬𑀽𑀧𑀁 𑀉𑀲𑁆𑀲𑀸𑀧𑁂𑀦𑁆𑀢𑁄 𑀧𑀼𑀩𑁆𑀩𑁂𑀯 𑀬𑀜𑁆𑀜𑀸 𑀏𑀯𑀁 𑀘𑀺𑀢𑁆𑀢𑀁 𑀉𑀧𑁆𑀧𑀸𑀤𑁂𑀲𑀺—  ‘𑀏𑀢𑁆𑀢𑀓𑀸 𑀉𑀲𑀪𑀸 𑀳𑀜𑁆𑀜𑀦𑁆𑀢𑀼 𑀬𑀜𑁆𑀜𑀢𑁆𑀣𑀸𑀬, 𑀏𑀢𑁆𑀢𑀓𑀸 𑀯𑀘𑁆𑀙𑀢𑀭𑀸 𑀳𑀜𑁆𑀜𑀦𑁆𑀢𑀼 𑀬𑀜𑁆𑀜𑀢𑁆𑀣𑀸𑀬, 𑀏𑀢𑁆𑀢𑀓𑀸 𑀯𑀘𑁆𑀙𑀢𑀭𑀺𑀬𑁄 𑀳𑀜𑁆𑀜𑀦𑁆𑀢𑀼 𑀬𑀜𑁆𑀜𑀢𑁆𑀣𑀸𑀬, 𑀏𑀢𑁆𑀢𑀓𑀸 𑀅𑀚𑀸 𑀳𑀜𑁆𑀜𑀦𑁆𑀢𑀼 𑀬𑀜𑁆𑀜𑀢𑁆𑀣𑀸𑀬, 𑀏𑀢𑁆𑀢𑀓𑀸 𑀉𑀭𑀩𑁆𑀪𑀸 𑀳𑀜𑁆𑀜𑀦𑁆𑀢𑀼 𑀬𑀜𑁆𑀜𑀢𑁆𑀣𑀸𑀬𑀸’𑀢𑀺𑁇 𑀲𑁄 ‘𑀧𑀼𑀜𑁆𑀜𑀁 𑀓𑀭𑁄𑀫𑀻’𑀢𑀺 𑀅𑀧𑀼𑀜𑁆𑀜𑀁 𑀓𑀭𑁄𑀢𑀺, ‘𑀓𑀼𑀲𑀮𑀁 𑀓𑀭𑁄𑀫𑀻’𑀢𑀺 𑀅𑀓𑀼𑀲𑀮𑀁 𑀓𑀭𑁄𑀢𑀺, ‘𑀲𑀼𑀕𑀢𑀺𑀬𑀸 𑀫𑀕𑁆𑀕𑀁 𑀧𑀭𑀺𑀬𑁂𑀲𑀸𑀫𑀻’𑀢𑀺 𑀤𑀼𑀕𑁆𑀕𑀢𑀺𑀬𑀸 𑀫𑀕𑁆𑀕𑀁 𑀧𑀭𑀺𑀬𑁂𑀲𑀢𑀺𑁇 𑀅𑀕𑁆𑀕𑀺𑀁, 𑀩𑁆𑀭𑀸𑀳𑁆𑀫𑀡, 𑀆𑀤𑁂𑀦𑁆𑀢𑁄 𑀬𑀽𑀧𑀁 𑀉𑀲𑁆𑀲𑀸𑀧𑁂𑀦𑁆𑀢𑁄 𑀧𑀼𑀩𑁆𑀩𑁂𑀯 𑀬𑀜𑁆𑀜𑀸 𑀇𑀤𑀁 𑀧𑀞𑀫𑀁 𑀫𑀦𑁄𑀲𑀢𑁆𑀣𑀁 𑀉𑀲𑁆𑀲𑀸𑀧𑁂𑀢𑀺 𑀅𑀓𑀼𑀲𑀮𑀁 𑀤𑀼𑀓𑁆𑀔𑀼𑀤𑁆𑀭𑀬𑀁 𑀤𑀼𑀓𑁆𑀔𑀯𑀺𑀧𑀸𑀓𑀁𑁇

244\. 𑀧𑀼𑀦 𑀘𑀧𑀭𑀁, 𑀩𑁆𑀭𑀸𑀳𑁆𑀫𑀡, 𑀅𑀕𑁆𑀕𑀺𑀁 𑀆𑀤𑁂𑀦𑁆𑀢𑁄 𑀬𑀽𑀧𑀁 𑀉𑀲𑁆𑀲𑀸𑀧𑁂𑀦𑁆𑀢𑁄 𑀧𑀼𑀩𑁆𑀩𑁂𑀯 𑀬𑀜𑁆𑀜𑀸 𑀏𑀯𑀁 𑀯𑀸𑀘𑀁 𑀪𑀸𑀲𑀢𑀺—  ‘𑀏𑀢𑁆𑀢𑀓𑀸 𑀉𑀲𑀪𑀸 𑀳𑀜𑁆𑀜𑀦𑁆𑀢𑀼 𑀬𑀜𑁆𑀜𑀢𑁆𑀣𑀸𑀬, 𑀏𑀢𑁆𑀢𑀓𑀸 𑀯𑀘𑁆𑀙𑀢𑀭𑀸 𑀳𑀜𑁆𑀜𑀦𑁆𑀢𑀼 𑀬𑀜𑁆𑀜𑀢𑁆𑀣𑀸𑀬, 𑀏𑀢𑁆𑀢𑀓𑀸 𑀯𑀘𑁆𑀙𑀢𑀭𑀺𑀬𑁄 𑀳𑀜𑁆𑀜𑀦𑁆𑀢𑀼 𑀬𑀜𑁆𑀜𑀢𑁆𑀣𑀸𑀬, 𑀏𑀢𑁆𑀢𑀓𑀸 𑀅𑀚𑀸 𑀳𑀜𑁆𑀜𑀦𑁆𑀢𑀼 𑀬𑀜𑁆𑀜𑀢𑁆𑀣𑀸𑀬, 𑀏𑀢𑁆𑀢𑀓𑀸 𑀉𑀭𑀩𑁆𑀪𑀸 𑀳𑀜𑁆𑀜𑀦𑁆𑀢𑀼 𑀬𑀜𑁆𑀜𑀢𑁆𑀣𑀸𑀬𑀸’𑀢𑀺𑁇 𑀲𑁄 ‘𑀧𑀼𑀜𑁆𑀜𑀁 𑀓𑀭𑁄𑀫𑀻’𑀢𑀺 𑀅𑀧𑀼𑀜𑁆𑀜𑀁 𑀓𑀭𑁄𑀢𑀺, ‘𑀓𑀼𑀲𑀮𑀁 𑀓𑀭𑁄𑀫𑀻’𑀢𑀺 𑀅𑀓𑀼𑀲𑀮𑀁 𑀓𑀭𑁄𑀢𑀺, ‘𑀲𑀼𑀕𑀢𑀺𑀬𑀸 𑀫𑀕𑁆𑀕𑀁 𑀧𑀭𑀺𑀬𑁂𑀲𑀸𑀫𑀻’𑀢𑀺 𑀤𑀼𑀕𑁆𑀕𑀢𑀺𑀬𑀸 𑀫𑀕𑁆𑀕𑀁 𑀧𑀭𑀺𑀬𑁂𑀲𑀢𑀺𑁇 𑀅𑀕𑁆𑀕𑀺𑀁, 𑀩𑁆𑀭𑀸𑀳𑁆𑀫𑀡, 𑀆𑀤𑁂𑀦𑁆𑀢𑁄 𑀬𑀽𑀧𑀁 𑀉𑀲𑁆𑀲𑀸𑀧𑁂𑀦𑁆𑀢𑁄 𑀧𑀼𑀩𑁆𑀩𑁂𑀯 𑀬𑀜𑁆𑀜𑀸 𑀇𑀤𑀁 𑀤𑀼𑀢𑀺𑀬𑀁 𑀯𑀘𑀻𑀲𑀢𑁆𑀣𑀁 𑀉𑀲𑁆𑀲𑀸𑀧𑁂𑀢𑀺 𑀅𑀓𑀼𑀲𑀮𑀁 𑀤𑀼𑀓𑁆𑀔𑀼𑀤𑁆𑀭𑀬𑀁 𑀤𑀼𑀓𑁆𑀔𑀯𑀺𑀧𑀸𑀓𑀁𑁇

245\. 𑀧𑀼𑀦 𑀘𑀧𑀭𑀁, 𑀩𑁆𑀭𑀸𑀳𑁆𑀫𑀡, 𑀅𑀕𑁆𑀕𑀺𑀁 𑀆𑀤𑁂𑀦𑁆𑀢𑁄 𑀬𑀽𑀧𑀁 𑀉𑀲𑁆𑀲𑀸𑀧𑁂𑀦𑁆𑀢𑁄 𑀧𑀼𑀩𑁆𑀩𑁂𑀯 𑀬𑀜𑁆𑀜𑀸 𑀲𑀬𑀁 𑀧𑀞𑀫𑀁 𑀲𑀫𑀸𑀭𑀫𑁆𑀪𑀢𑀺 𑀉𑀲𑀪𑀸 𑀳𑀦𑁆𑀢𑀼𑀁 𑀬𑀜𑁆𑀜𑀢𑁆𑀣𑀸𑀬, 𑀲𑀬𑀁 𑀧𑀞𑀫𑀁 𑀲𑀫𑀸𑀭𑀫𑁆𑀪𑀢𑀺 𑀯𑀘𑁆𑀙𑀢𑀭𑀸 𑀳𑀦𑁆𑀢𑀼𑀁 𑀬𑀜𑁆𑀜𑀢𑁆𑀣𑀸𑀬, 𑀲𑀬𑀁 𑀧𑀞𑀫𑀁 𑀲𑀫𑀸𑀭𑀫𑁆𑀪𑀢𑀺 𑀯𑀘𑁆𑀙𑀢𑀭𑀺𑀬𑁄 𑀳𑀦𑁆𑀢𑀼𑀁 𑀬𑀜𑁆𑀜𑀢𑁆𑀣𑀸𑀬, 𑀲𑀬𑀁 𑀧𑀞𑀫𑀁 𑀲𑀫𑀸𑀭𑀫𑁆𑀪𑀢𑀺 𑀅𑀚𑀸 𑀳𑀦𑁆𑀢𑀼𑀁 𑀬𑀜𑁆𑀜𑀢𑁆𑀣𑀸𑀬, 𑀲𑀬𑀁 𑀧𑀞𑀫𑀁 𑀲𑀫𑀸𑀭𑀫𑁆𑀪𑀢𑀺 𑀉𑀭𑀩𑁆𑀪𑀸 𑀳𑀦𑁆𑀢𑀼𑀁 𑀬𑀜𑁆𑀜𑀢𑁆𑀣𑀸𑀬𑁇 𑀲𑁄 ‘𑀧𑀼𑀜𑁆𑀜𑀁 𑀓𑀭𑁄𑀫𑀻’𑀢𑀺 𑀅𑀧𑀼𑀜𑁆𑀜𑀁 𑀓𑀭𑁄𑀢𑀺, ‘𑀓𑀼𑀲𑀮𑀁 𑀓𑀭𑁄𑀫𑀻’𑀢𑀺 𑀅𑀓𑀼𑀲𑀮𑀁 𑀓𑀭𑁄𑀢𑀺, ‘𑀲𑀼𑀕𑀢𑀺𑀬𑀸 𑀫𑀕𑁆𑀕𑀁 𑀧𑀭𑀺𑀬𑁂𑀲𑀸𑀫𑀻’𑀢𑀺 𑀤𑀼𑀕𑁆𑀕𑀢𑀺𑀬𑀸 𑀫𑀕𑁆𑀕𑀁 𑀧𑀭𑀺𑀬𑁂𑀲𑀢𑀺𑁇 𑀅𑀕𑁆𑀕𑀺𑀁, 𑀩𑁆𑀭𑀸𑀳𑁆𑀫𑀡, 𑀆𑀤𑁂𑀦𑁆𑀢𑁄 𑀬𑀽𑀧𑀁 𑀉𑀲𑁆𑀲𑀸𑀧𑁂𑀦𑁆𑀢𑁄 𑀧𑀼𑀩𑁆𑀩𑁂𑀯 𑀬𑀜𑁆𑀜𑀸 𑀇𑀤𑀁 𑀢𑀢𑀺𑀬𑀁 𑀓𑀸𑀬𑀲𑀢𑁆𑀣𑀁 𑀉𑀲𑁆𑀲𑀸𑀧𑁂𑀢𑀺 𑀅𑀓𑀼𑀲𑀮𑀁 𑀤𑀼𑀓𑁆𑀔𑀼𑀤𑁆𑀭𑀬𑀁 𑀤𑀼𑀓𑁆𑀔𑀯𑀺𑀧𑀸𑀓𑀁𑁇 𑀅𑀕𑁆𑀕𑀺𑀁, 𑀩𑁆𑀭𑀸𑀳𑁆𑀫𑀡, 𑀆𑀤𑁂𑀦𑁆𑀢𑁄 𑀬𑀽𑀧𑀁 𑀉𑀲𑁆𑀲𑀸𑀧𑁂𑀦𑁆𑀢𑁄 𑀧𑀼𑀩𑁆𑀩𑁂𑀯 𑀬𑀜𑁆𑀜𑀸 𑀇𑀫𑀸𑀦𑀺 𑀢𑀻𑀡𑀺 𑀲𑀢𑁆𑀣𑀸𑀦𑀺 𑀉𑀲𑁆𑀲𑀸𑀧𑁂𑀢𑀺 𑀅𑀓𑀼𑀲𑀮𑀸𑀦𑀺 𑀤𑀼𑀓𑁆𑀔𑀼𑀤𑁆𑀭𑀬𑀸𑀦𑀺 𑀤𑀼𑀓𑁆𑀔𑀯𑀺𑀧𑀸𑀓𑀸𑀦𑀺𑁇

246\. 𑀢𑀬𑁄𑀫𑁂, 𑀩𑁆𑀭𑀸𑀳𑁆𑀫𑀡, 𑀅𑀕𑁆𑀕𑀻 𑀧𑀳𑀸𑀢𑀩𑁆𑀩𑀸 𑀧𑀭𑀺𑀯𑀚𑁆𑀚𑁂𑀢𑀩𑁆𑀩𑀸, 𑀦 𑀲𑁂𑀯𑀺𑀢𑀩𑁆𑀩𑀸𑁇 𑀓𑀢𑀫𑁂 𑀢𑀬𑁄? 𑀭𑀸𑀕𑀕𑁆𑀕𑀺, 𑀤𑁄𑀲𑀕𑁆𑀕𑀺, 𑀫𑁄𑀳𑀕𑁆𑀕𑀺𑁇

247\. 𑀓𑀲𑁆𑀫𑀸 𑀘𑀸𑀬𑀁, 𑀩𑁆𑀭𑀸𑀳𑁆𑀫𑀡, 𑀭𑀸𑀕𑀕𑁆𑀕𑀺 𑀧𑀳𑀸𑀢𑀩𑁆𑀩𑁄 𑀧𑀭𑀺𑀯𑀚𑁆𑀚𑁂𑀢𑀩𑁆𑀩𑁄, 𑀦 𑀲𑁂𑀯𑀺𑀢𑀩𑁆𑀩𑁄? 𑀭𑀢𑁆𑀢𑁄 𑀔𑁄, 𑀩𑁆𑀭𑀸𑀳𑁆𑀫𑀡, 𑀭𑀸𑀕𑁂𑀦 𑀅𑀪𑀺𑀪𑀽𑀢𑁄 𑀧𑀭𑀺𑀬𑀸𑀤𑀺𑀦𑁆𑀦𑀘𑀺𑀢𑁆𑀢𑁄 𑀓𑀸𑀬𑁂𑀦 𑀤𑀼𑀘𑁆𑀘𑀭𑀺𑀢𑀁 𑀘𑀭𑀢𑀺, 𑀯𑀸𑀘𑀸𑀬 𑀤𑀼𑀘𑁆𑀘𑀭𑀺𑀢𑀁 𑀘𑀭𑀢𑀺, 𑀫𑀦𑀲𑀸 𑀤𑀼𑀘𑁆𑀘𑀭𑀺𑀢𑀁 𑀘𑀭𑀢𑀺𑁇 𑀲𑁄 𑀓𑀸𑀬𑁂𑀦 𑀤𑀼𑀘𑁆𑀘𑀭𑀺𑀢𑀁 𑀘𑀭𑀺𑀢𑁆𑀯𑀸, 𑀯𑀸𑀘𑀸𑀬 𑀤𑀼𑀘𑁆𑀘𑀭𑀺𑀢𑀁 𑀘𑀭𑀺𑀢𑁆𑀯𑀸, 𑀫𑀦𑀲𑀸 𑀤𑀼𑀘𑁆𑀘𑀭𑀺𑀢𑀁 𑀘𑀭𑀺𑀢𑁆𑀯𑀸 𑀓𑀸𑀬𑀲𑁆𑀲 𑀪𑁂𑀤𑀸 𑀧𑀭𑀁 𑀫𑀭𑀡𑀸 𑀅𑀧𑀸𑀬𑀁 𑀤𑀼𑀕𑁆𑀕𑀢𑀺𑀁 𑀯𑀺𑀦𑀺𑀧𑀸𑀢𑀁 𑀦𑀺𑀭𑀬𑀁 𑀉𑀧𑀧𑀚𑁆𑀚𑀢𑀺𑁇 𑀢𑀲𑁆𑀫𑀸𑀬𑀁 𑀭𑀸𑀕𑀕𑁆𑀕𑀺 𑀧𑀳𑀸𑀢𑀩𑁆𑀩𑁄 𑀧𑀭𑀺𑀯𑀚𑁆𑀚𑁂𑀢𑀩𑁆𑀩𑁄, 𑀦 𑀲𑁂𑀯𑀺𑀢𑀩𑁆𑀩𑁄𑁇

248\. 𑀓𑀲𑁆𑀫𑀸 𑀘𑀸𑀬𑀁, 𑀩𑁆𑀭𑀸𑀳𑁆𑀫𑀡, 𑀤𑁄𑀲𑀕𑁆𑀕𑀺 𑀧𑀳𑀸𑀢𑀩𑁆𑀩𑁄 𑀧𑀭𑀺𑀯𑀚𑁆𑀚𑁂𑀢𑀩𑁆𑀩𑁄, 𑀦 𑀲𑁂𑀯𑀺𑀢𑀩𑁆𑀩𑁄? 𑀤𑀼𑀝𑁆𑀞𑁄 𑀔𑁄, 𑀩𑁆𑀭𑀸𑀳𑁆𑀫𑀡, 𑀤𑁄𑀲𑁂𑀦 𑀅𑀪𑀺𑀪𑀽𑀢𑁄 𑀧𑀭𑀺𑀬𑀸𑀤𑀺𑀦𑁆𑀦𑀘𑀺𑀢𑁆𑀢𑁄 𑀓𑀸𑀬𑁂𑀦 𑀤𑀼𑀘𑁆𑀘𑀭𑀺𑀢𑀁 𑀘𑀭𑀢𑀺, 𑀯𑀸𑀘𑀸𑀬 𑀤𑀼𑀘𑁆𑀘𑀭𑀺𑀢𑀁 𑀘𑀭𑀢𑀺, 𑀫𑀦𑀲𑀸 𑀤𑀼𑀘𑁆𑀘𑀭𑀺𑀢𑀁 𑀘𑀭𑀢𑀺𑁇 𑀲𑁄 𑀓𑀸𑀬𑁂𑀦 𑀤𑀼𑀘𑁆𑀘𑀭𑀺𑀢𑀁 𑀘𑀭𑀺𑀢𑁆𑀯𑀸, 𑀯𑀸𑀘𑀸𑀬 𑀤𑀼𑀘𑁆𑀘𑀭𑀺𑀢𑀁 𑀘𑀭𑀺𑀢𑁆𑀯𑀸, 𑀫𑀦𑀲𑀸 𑀤𑀼𑀘𑁆𑀘𑀭𑀺𑀢𑀁 𑀘𑀭𑀺𑀢𑁆𑀯𑀸 𑀓𑀸𑀬𑀲𑁆𑀲 𑀪𑁂𑀤𑀸 𑀧𑀭𑀁 𑀫𑀭𑀡𑀸 𑀅𑀧𑀸𑀬𑀁 𑀤𑀼𑀕𑁆𑀕𑀢𑀺𑀁 𑀯𑀺𑀦𑀺𑀧𑀸𑀢𑀁 𑀦𑀺𑀭𑀬𑀁 𑀉𑀧𑀧𑀚𑁆𑀚𑀢𑀺𑁇 𑀢𑀲𑁆𑀫𑀸𑀬𑀁 𑀤𑁄𑀲𑀕𑁆𑀕𑀺 𑀧𑀳𑀸𑀢𑀩𑁆𑀩𑁄 𑀧𑀭𑀺𑀯𑀚𑁆𑀚𑁂𑀢𑀩𑁆𑀩𑁄, 𑀦 𑀲𑁂𑀯𑀺𑀢𑀩𑁆𑀩𑁄𑁇

249\. 𑀓𑀲𑁆𑀫𑀸 𑀘𑀸𑀬𑀁, 𑀩𑁆𑀭𑀸𑀳𑁆𑀫𑀡, 𑀫𑁄𑀳𑀕𑁆𑀕𑀺 𑀧𑀳𑀸𑀢𑀩𑁆𑀩𑁄 𑀧𑀭𑀺𑀯𑀚𑁆𑀚𑁂𑀢𑀩𑁆𑀩𑁄, 𑀦 𑀲𑁂𑀯𑀺𑀢𑀩𑁆𑀩𑁄? 𑀫𑀽𑀍𑀳𑁄 𑀔𑁄, 𑀩𑁆𑀭𑀸𑀳𑁆𑀫𑀡, 𑀫𑁄𑀳𑁂𑀦 𑀅𑀪𑀺𑀪𑀽𑀢𑁄 𑀧𑀭𑀺𑀬𑀸𑀤𑀺𑀦𑁆𑀦𑀘𑀺𑀢𑁆𑀢𑁄 𑀓𑀸𑀬𑁂𑀦 𑀤𑀼𑀘𑁆𑀘𑀭𑀺𑀢𑀁 𑀘𑀭𑀢𑀺, 𑀯𑀸𑀘𑀸𑀬 𑀤𑀼𑀘𑁆𑀘𑀭𑀺𑀢𑀁 𑀘𑀭𑀢𑀺, 𑀫𑀦𑀲𑀸 𑀤𑀼𑀘𑁆𑀘𑀭𑀺𑀢𑀁 𑀘𑀭𑀢𑀺𑁇 𑀲𑁄 𑀓𑀸𑀬𑁂𑀦 𑀤𑀼𑀘𑁆𑀘𑀭𑀺𑀢𑀁 𑀘𑀭𑀺𑀢𑁆𑀯𑀸, 𑀯𑀸𑀘𑀸𑀬 𑀤𑀼𑀘𑁆𑀘𑀭𑀺𑀢𑀁 𑀘𑀭𑀺𑀢𑁆𑀯𑀸, 𑀫𑀦𑀲𑀸 𑀤𑀼𑀘𑁆𑀘𑀭𑀺𑀢𑀁 𑀘𑀭𑀺𑀢𑁆𑀯𑀸 𑀓𑀸𑀬𑀲𑁆𑀲 𑀪𑁂𑀤𑀸 𑀧𑀭𑀁 𑀫𑀭𑀡𑀸 𑀅𑀧𑀸𑀬𑀁 𑀤𑀼𑀕𑁆𑀕𑀢𑀺𑀁 𑀯𑀺𑀦𑀺𑀧𑀸𑀢𑀁 𑀦𑀺𑀭𑀬𑀁 𑀉𑀧𑀧𑀚𑁆𑀚𑀢𑀺𑁇 𑀢𑀲𑁆𑀫𑀸𑀬𑀁 𑀫𑁄𑀳𑀕𑁆𑀕𑀺 𑀧𑀳𑀸𑀢𑀩𑁆𑀩𑁄 𑀧𑀭𑀺𑀯𑀚𑁆𑀚𑁂𑀢𑀩𑁆𑀩𑁄, 𑀦 𑀲𑁂𑀯𑀺𑀢𑀩𑁆𑀩𑁄𑁇 𑀇𑀫𑁂 𑀔𑁄 𑀢𑀬𑁄, 𑀩𑁆𑀭𑀸𑀳𑁆𑀫𑀡, 𑀅𑀕𑁆𑀕𑀻 𑀧𑀳𑀸𑀢𑀩𑁆𑀩𑀸 𑀧𑀭𑀺𑀯𑀚𑁆𑀚𑁂𑀢𑀩𑁆𑀩𑀸, 𑀦 𑀲𑁂𑀯𑀺𑀢𑀩𑁆𑀩𑀸𑁇

250\. 𑀢𑀬𑁄 𑀔𑁄, 𑀩𑁆𑀭𑀸𑀳𑁆𑀫𑀡, 𑀅𑀕𑁆𑀕𑀻 𑀲𑀓𑁆𑀓𑀢𑁆𑀯𑀸 𑀕𑀭𑀼𑀁 𑀓𑀢𑁆𑀯𑀸 𑀫𑀸𑀦𑁂𑀢𑁆𑀯𑀸 𑀧𑀽𑀚𑁂𑀢𑁆𑀯𑀸 𑀲𑀫𑁆𑀫𑀸 𑀲𑀼𑀔𑀁 𑀧𑀭𑀺𑀳𑀸𑀢𑀩𑁆𑀩𑀸𑁇 𑀓𑀢𑀫𑁂 𑀢𑀬𑁄? 𑀆𑀳𑀼𑀦𑁂𑀬𑁆𑀬𑀕𑁆𑀕𑀺, 𑀕𑀳𑀧𑀢𑀕𑁆𑀕𑀺, 𑀤𑀓𑁆𑀔𑀺𑀡𑁂𑀬𑁆𑀬𑀕𑁆𑀕𑀺𑁇

251\. 𑀓𑀢𑀫𑁄 𑀘, 𑀩𑁆𑀭𑀸𑀳𑁆𑀫𑀡, 𑀆𑀳𑀼𑀦𑁂𑀬𑁆𑀬𑀕𑁆𑀕𑀺? 𑀇𑀥, 𑀩𑁆𑀭𑀸𑀳𑁆𑀫𑀡, 𑀬𑀲𑁆𑀲 𑀢𑁂 𑀳𑁄𑀦𑁆𑀢𑀺 𑀫𑀸𑀢𑀸𑀢𑀺 𑀯𑀸 𑀧𑀺𑀢𑀸𑀢𑀺 𑀯𑀸, 𑀅𑀬𑀁 𑀯𑀼𑀘𑁆𑀘𑀢𑀺, 𑀩𑁆𑀭𑀸𑀳𑁆𑀫𑀡, 𑀆𑀳𑀼𑀦𑁂𑀬𑁆𑀬𑀕𑁆𑀕𑀺𑁇 𑀢𑀁 𑀓𑀺𑀲𑁆𑀲 𑀳𑁂𑀢𑀼? 𑀅𑀢𑁄𑀳𑀬𑀁, 𑀩𑁆𑀭𑀸𑀳𑁆𑀫𑀡, 𑀆𑀳𑀼𑀢𑁄 𑀲𑀫𑁆𑀪𑀽𑀢𑁄, 𑀢𑀲𑁆𑀫𑀸𑀬𑀁 𑀆𑀳𑀼𑀦𑁂𑀬𑁆𑀬𑀕𑁆𑀕𑀺 𑀲𑀓𑁆𑀓𑀢𑁆𑀯𑀸 𑀕𑀭𑀼𑀁 𑀓𑀢𑁆𑀯𑀸 𑀫𑀸𑀦𑁂𑀢𑁆𑀯𑀸 𑀧𑀽𑀚𑁂𑀢𑁆𑀯𑀸 𑀲𑀫𑁆𑀫𑀸 𑀲𑀼𑀔𑀁 𑀧𑀭𑀺𑀳𑀸𑀢𑀩𑁆𑀩𑁄𑁇

252\. 𑀓𑀢𑀫𑁄 𑀘, 𑀩𑁆𑀭𑀸𑀳𑁆𑀫𑀡, 𑀕𑀳𑀧𑀢𑀕𑁆𑀕𑀺? 𑀇𑀥, 𑀩𑁆𑀭𑀸𑀳𑁆𑀫𑀡, 𑀬𑀲𑁆𑀲 𑀢𑁂 𑀳𑁄𑀦𑁆𑀢𑀺 𑀧𑀼𑀢𑁆𑀢𑀸𑀢𑀺 𑀯𑀸 𑀤𑀸𑀭𑀸𑀢𑀺 𑀯𑀸 𑀤𑀸𑀲𑀸𑀢𑀺 𑀯𑀸 𑀧𑁂𑀲𑁆𑀲𑀸𑀢𑀺 𑀯𑀸 𑀓𑀫𑁆𑀫𑀓𑀭𑀸𑀢𑀺 𑀯𑀸, 𑀅𑀬𑀁 𑀯𑀼𑀘𑁆𑀘𑀢𑀺, 𑀩𑁆𑀭𑀸𑀳𑁆𑀫𑀡, 𑀕𑀳𑀧𑀢𑀕𑁆𑀕𑀺𑁇 𑀢𑀲𑁆𑀫𑀸𑀬𑀁 𑀕𑀳𑀧𑀢𑀕𑁆𑀕𑀺 𑀲𑀓𑁆𑀓𑀢𑁆𑀯𑀸 𑀕𑀭𑀼𑀁 𑀓𑀢𑁆𑀯𑀸 𑀫𑀸𑀦𑁂𑀢𑁆𑀯𑀸 𑀧𑀽𑀚𑁂𑀢𑁆𑀯𑀸 𑀲𑀫𑁆𑀫𑀸 𑀲𑀼𑀔𑀁 𑀧𑀭𑀺𑀳𑀸𑀢𑀩𑁆𑀩𑁄𑁇

253\. 𑀓𑀢𑀫𑁄 𑀘, 𑀩𑁆𑀭𑀸𑀳𑁆𑀫𑀡, 𑀤𑀓𑁆𑀔𑀺𑀡𑁂𑀬𑁆𑀬𑀕𑁆𑀕𑀺? 𑀇𑀥, 𑀩𑁆𑀭𑀸𑀳𑁆𑀫𑀡, 𑀬𑁂 𑀢𑁂 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 𑀧𑀭𑀧𑁆𑀧𑀯𑀸𑀤𑀸 𑀧𑀝𑀺𑀯𑀺𑀭𑀢𑀸 𑀔𑀦𑁆𑀢𑀺𑀲𑁄𑀭𑀘𑁆𑀘𑁂 𑀦𑀺𑀯𑀺𑀝𑁆𑀞𑀸 𑀏𑀓𑀫𑀢𑁆𑀢𑀸𑀦𑀁 𑀤𑀫𑁂𑀦𑁆𑀢𑀺, 𑀏𑀓𑀫𑀢𑁆𑀢𑀸𑀦𑀁 𑀲𑀫𑁂𑀦𑁆𑀢𑀺, 𑀏𑀓𑀫𑀢𑁆𑀢𑀸𑀦𑀁 𑀧𑀭𑀺𑀦𑀺𑀩𑁆𑀩𑀸𑀧𑁂𑀦𑁆𑀢𑀺, 𑀅𑀬𑀁 𑀯𑀼𑀘𑁆𑀘𑀢𑀺, 𑀩𑁆𑀭𑀸𑀳𑁆𑀫𑀡, 𑀤𑀓𑁆𑀔𑀺𑀡𑁂𑀬𑁆𑀬𑀕𑁆𑀕𑀺𑁇 𑀢𑀲𑁆𑀫𑀸𑀬𑀁 𑀤𑀓𑁆𑀔𑀺𑀡𑁂𑀬𑁆𑀬𑀕𑁆𑀕𑀺 𑀲𑀓𑁆𑀓𑀢𑁆𑀯𑀸 𑀕𑀭𑀼𑀁 𑀓𑀢𑁆𑀯𑀸 𑀫𑀸𑀦𑁂𑀢𑁆𑀯𑀸 𑀧𑀽𑀚𑁂𑀢𑁆𑀯𑀸 𑀲𑀫𑁆𑀫𑀸 𑀲𑀼𑀔𑀁 𑀧𑀭𑀺𑀳𑀸𑀢𑀩𑁆𑀩𑁄𑁇 𑀇𑀫𑁂 𑀔𑁄, 𑀩𑁆𑀭𑀸𑀳𑁆𑀫𑀡, 𑀢𑀬𑁄 𑀅𑀕𑁆𑀕𑀻 𑀲𑀓𑁆𑀓𑀢𑁆𑀯𑀸 𑀕𑀭𑀼𑀁 𑀓𑀢𑁆𑀯𑀸 𑀫𑀸𑀦𑁂𑀢𑁆𑀯𑀸 𑀧𑀽𑀚𑁂𑀢𑁆𑀯𑀸 𑀲𑀫𑁆𑀫𑀸 𑀲𑀼𑀔𑀁 𑀧𑀭𑀺𑀳𑀸𑀢𑀩𑁆𑀩𑀸𑁇

254\. 𑀅𑀬𑀁 𑀔𑁄 𑀧𑀦, 𑀩𑁆𑀭𑀸𑀳𑁆𑀫𑀡, 𑀓𑀝𑁆𑀞𑀕𑁆𑀕𑀺 𑀓𑀸𑀮𑁂𑀦 𑀓𑀸𑀮𑀁 𑀉𑀚𑁆𑀚𑀮𑁂𑀢𑀩𑁆𑀩𑁄, 𑀓𑀸𑀮𑁂𑀦 𑀓𑀸𑀮𑀁 𑀅𑀚𑁆𑀛𑀼𑀧𑁂𑀓𑁆𑀔𑀺𑀢𑀩𑁆𑀩𑁄, 𑀓𑀸𑀮𑁂𑀦 𑀓𑀸𑀮𑀁 𑀦𑀺𑀩𑁆𑀩𑀸𑀧𑁂𑀢𑀩𑁆𑀩𑁄, 𑀓𑀸𑀮𑁂𑀦 𑀓𑀸𑀮𑀁 𑀦𑀺𑀓𑁆𑀔𑀺𑀧𑀺𑀢𑀩𑁆𑀩𑁄”𑀢𑀺𑁇

255\. 𑀏𑀯𑀁 𑀯𑀼𑀢𑁆𑀢𑁂, 𑀉𑀕𑁆𑀕𑀢𑀲𑀭𑀻𑀭𑁄 𑀩𑁆𑀭𑀸𑀳𑁆𑀫𑀡𑁄 𑀪𑀕𑀯𑀦𑁆𑀢𑀁 𑀏𑀢𑀤𑀯𑁄𑀘—  “𑀅𑀪𑀺𑀓𑁆𑀓𑀦𑁆𑀢𑀁, 𑀪𑁄 𑀕𑁄𑀢𑀫, 𑀅𑀪𑀺𑀓𑁆𑀓𑀦𑁆𑀢𑀁, 𑀪𑁄 𑀕𑁄𑀢𑀫…𑀧𑁂…  𑀉𑀧𑀸𑀲𑀓𑀁 𑀫𑀁 𑀪𑀯𑀁 𑀕𑁄𑀢𑀫𑁄 𑀥𑀸𑀭𑁂𑀢𑀼 𑀅𑀚𑁆𑀚𑀢𑀕𑁆𑀕𑁂 𑀧𑀸𑀡𑀼𑀧𑁂𑀢𑀁 𑀲𑀭𑀡𑀁 𑀕𑀢𑀦𑁆𑀢𑀺𑁇 𑀏𑀲𑀸𑀳𑀁, 𑀪𑁄 𑀕𑁄𑀢𑀫, 𑀧𑀜𑁆𑀘 𑀉𑀲𑀪𑀲𑀢𑀸𑀦𑀺 𑀫𑀼𑀜𑁆𑀘𑀸𑀫𑀺 𑀚𑀻𑀯𑀺𑀢𑀁 𑀤𑁂𑀫𑀺, 𑀧𑀜𑁆𑀘 𑀯𑀘𑁆𑀙𑀢𑀭𑀲𑀢𑀸𑀦𑀺 𑀫𑀼𑀜𑁆𑀘𑀸𑀫𑀺 𑀚𑀻𑀯𑀺𑀢𑀁 𑀤𑁂𑀫𑀺, 𑀧𑀜𑁆𑀘 𑀯𑀘𑁆𑀙𑀢𑀭𑀺𑀲𑀢𑀸𑀦𑀺 𑀫𑀼𑀜𑁆𑀘𑀸𑀫𑀺 𑀚𑀻𑀯𑀺𑀢𑀁 𑀤𑁂𑀫𑀺, 𑀧𑀜𑁆𑀘 𑀅𑀚𑀲𑀢𑀸𑀦𑀺 𑀫𑀼𑀜𑁆𑀘𑀸𑀫𑀺 𑀚𑀻𑀯𑀺𑀢𑀁 𑀤𑁂𑀫𑀺, 𑀧𑀜𑁆𑀘 𑀉𑀭𑀩𑁆𑀪𑀲𑀢𑀸𑀦𑀺 𑀫𑀼𑀜𑁆𑀘𑀸𑀫𑀺 𑀚𑀻𑀯𑀺𑀢𑀁 𑀤𑁂𑀫𑀺𑁇 𑀳𑀭𑀺𑀢𑀸𑀦𑀺 𑀘𑁂𑀯 𑀢𑀺𑀡𑀸𑀦𑀺 𑀔𑀸𑀤𑀦𑁆𑀢𑀼, 𑀲𑀻𑀢𑀸𑀦𑀺 𑀘 𑀧𑀸𑀦𑀻𑀬𑀸𑀦𑀺 𑀧𑀺𑀯𑀦𑁆𑀢𑀼, 𑀲𑀻𑀢𑁄 𑀘 𑀦𑁂𑀲𑀁 𑀯𑀸𑀢𑁄 𑀉𑀧𑀯𑀸𑀬𑀢𑀦𑁆”𑀢𑀺𑁇

---

256\. 𑀘𑀢𑀼𑀢𑁆𑀣𑀁𑁇



[Go to previous page (1.5.3 Paṭhamaaggisutta)](/tipitaka/16A7/1/1.5/1.5.3.md) / [Go to parent page (1.5 Mahāyaññavagga)](/tipitaka/16A7/1/1.5.md) / [Go to next page (1.5.5 Paṭhamasaññāsutta)](/tipitaka/16A7/1/1.5/1.5.5.md)


