
[Home](/) / [16A7 Sattakanipātapāḷi](../../../16A7.md) / [1 Paṭhamapaṇṇāsaka](../../1.md) / [1.4 Devatāvagga](../1.4.md)

# 1.4.8 Dutiyapaṭisambhidāsutta

* Paṭhamapaṇṇāsaka

* Devatāvagga

* Dutiyapaṭisambhidāsutta

(39.)

203\. “Sattahi, bhikkhave, dhammehi samannāgato sāriputto catasso paṭisambhidā sayaṃ abhiññā sacchikatvā upasampajja viharati. Katamehi sattahi? Idha, bhikkhave, sāriputto ‘idaṃ me cetaso līnattan’ti yathābhūtaṃ pajānāti; ajjhattaṃ saṃkhittaṃ vā cittaṃ ‘ajjhattaṃ me saṃkhittaṃ cittan’ti yathābhūtaṃ pajānāti; bahiddhā vikkhittaṃ vā cittaṃ ‘bahiddhā me vikkhittaṃ cittan’ti yathābhūtaṃ pajānāti; tassa viditā vedanā uppajjanti, viditā upaṭṭhahanti, viditā abbhatthaṃ gacchanti; viditā saññā…pe…  vitakkā uppajjanti, viditā upaṭṭhahanti, viditā abbhatthaṃ gacchanti; sappāyāsappāyesu kho panassa dhammesu hīnappaṇītesu kaṇhasukkasappaṭibhāgesu nimittaṃ suggahitaṃ sumanasikataṃ sūpadhāritaṃ suppaṭividdhaṃ paññāya. Imehi kho, bhikkhave, sattahi dhammehi samannāgato sāriputto catasso paṭisambhidā sayaṃ abhiññā sacchikatvā upasampajja viharatī”ti.

---

204\. Aṭṭhamaṃ.



[Go to previous page (1.4.7 Paṭhamapaṭisambhidāsutta)](1.4.7.md) / [Go to parent page (1.4 Devatāvagga)](../1.4.md) / [Go to next page (1.4.9 Paṭhamavasasutta)](1.4.9.md)


