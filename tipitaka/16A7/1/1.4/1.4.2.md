
[Home](/) / [16A7 Sattakanipātapāḷi](../../../16A7.md) / [1 Paṭhamapaṇṇāsaka](../../1.md) / [1.4 Devatāvagga](../1.4.md)

# 1.4.2 Hirigāravasutta

* Paṭhamapaṇṇāsaka

* Devatāvagga

* Hirigāravasutta

(33.)

180\. “Imaṃ, bhikkhave, rattiṃ aññatarā devatā abhikkantāya rattiyā abhikkantavaṇṇā kevalakappaṃ jetavanaṃ obhāsetvā yenāhaṃ tenupasaṅkami; upasaṅkamitvā maṃ abhivādetvā ekamantaṃ aṭṭhāsi. Ekamantaṃ ṭhitā kho, bhikkhave, sā devatā maṃ etadavoca—  ‘sattime, bhante, dhammā bhikkhuno aparihānāya saṃvattanti. Katame satta? Satthugāravatā, dhammagāravatā, saṃghagāravatā, sikkhāgāravatā, samādhigāravatā, hirigāravatā, ottappagāravatā. Ime kho, bhante, satta dhammā bhikkhuno aparihānāya saṃvattantī’ti. Idamavoca, bhikkhave, sā devatā. Idaṃ vatvā maṃ abhivādetvā padakkhiṇaṃ katvā tatthevantaradhāyīti.

181\. _Satthugaru dhammagaru,_  
_saṃghe ca tibbagāravo;_  
_Samādhigaru ātāpī,_  
_sikkhāya tibbagāravo._  


182\. _Hiriottappasampanno,_  
_sappatisso sagāravo;_  
_Abhabbo parihānāya,_  
_nibbānasseva santike”ti._  


---

183\. Dutiyaṃ.



[Go to previous page (1.4.1 Appamādagāravasutta)](1.4.1.md) / [Go to parent page (1.4 Devatāvagga)](../1.4.md) / [Go to next page (1.4.3 Paṭhamasovacassatāsutta)](1.4.3.md)


