
[Home](/) / [16A7 Sattakanipātapāḷi](/tipitaka/16A7.md) / [1 Paṭhamapaṇṇāsaka](/tipitaka/16A7/1.md) / [1.1 Dhanavagga](/tipitaka/16A7/1/1.1.md)

# 𑁧𑁇𑁧𑁇𑁭 𑀉𑀕𑁆𑀕𑀲𑀼𑀢𑁆𑀢

### 𑀧𑀞𑀫𑀧𑀡𑁆𑀡𑀸𑀲𑀓

### 𑀥𑀦𑀯𑀕𑁆𑀕

### 𑀉𑀕𑁆𑀕𑀲𑀼𑀢𑁆𑀢

(7.)

43. 𑀅𑀣 𑀔𑁄 𑀉𑀕𑁆𑀕𑁄 𑀭𑀸𑀚𑀫𑀳𑀸𑀫𑀢𑁆𑀢𑁄 𑀬𑁂𑀦 𑀪𑀕𑀯𑀸 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀪𑀕𑀯𑀦𑁆𑀢𑀁 𑀅𑀪𑀺𑀯𑀸𑀤𑁂𑀢𑁆𑀯𑀸 𑀏𑀓𑀫𑀦𑁆𑀢𑀁 𑀦𑀺𑀲𑀻𑀤𑀺𑁇 𑀏𑀓𑀫𑀦𑁆𑀢𑀁 𑀦𑀺𑀲𑀺𑀦𑁆𑀦𑁄 𑀔𑁄 𑀉𑀕𑁆𑀕𑁄 𑀭𑀸𑀚𑀫𑀳𑀸𑀫𑀢𑁆𑀢𑁄 𑀪𑀕𑀯𑀦𑁆𑀢𑀁 𑀏𑀢𑀤𑀯𑁄𑀘—

44. “𑀅𑀘𑁆𑀙𑀭𑀺𑀬𑀁, 𑀪𑀦𑁆𑀢𑁂, 𑀅𑀩𑁆𑀪𑀼𑀢𑀁, 𑀪𑀦𑁆𑀢𑁂𑁇 𑀬𑀸𑀯 𑀅𑀟𑁆𑀠𑁄 𑀘𑀸𑀬𑀁, 𑀪𑀦𑁆𑀢𑁂, 𑀫𑀺𑀕𑀸𑀭𑁄 𑀭𑁄𑀳𑀡𑁂𑀬𑁆𑀬𑁄 𑀬𑀸𑀯 𑀫𑀳𑀤𑁆𑀥𑀦𑁄 𑀬𑀸𑀯 𑀫𑀳𑀸𑀪𑁄𑀕𑁄”𑀢𑀺𑁇 “𑀓𑀻𑀯 𑀅𑀟𑁆𑀠𑁄 𑀧𑀦𑀼𑀕𑁆𑀕, 𑀫𑀺𑀕𑀸𑀭𑁄 𑀭𑁄𑀳𑀡𑁂𑀬𑁆𑀬𑁄, 𑀓𑀻𑀯 𑀫𑀳𑀤𑁆𑀥𑀦𑁄, 𑀓𑀻𑀯 𑀫𑀳𑀸𑀪𑁄𑀕𑁄”𑀢𑀺? “𑀲𑀢𑀁, 𑀪𑀦𑁆𑀢𑁂, 𑀲𑀢𑀲𑀳𑀲𑁆𑀲𑀸𑀦𑀁 𑀳𑀺𑀭𑀜𑁆𑀜𑀲𑁆𑀲, 𑀓𑁄 𑀧𑀦 𑀯𑀸𑀤𑁄 𑀭𑀽𑀧𑀺𑀬𑀲𑁆𑀲𑀸”𑀢𑀺𑁇 “𑀅𑀢𑁆𑀣𑀺 𑀔𑁄 𑀏𑀢𑀁, 𑀉𑀕𑁆𑀕, 𑀥𑀦𑀁 𑀦𑁂𑀢𑀁 ‘𑀦𑀢𑁆𑀣𑀻’𑀢𑀺 𑀯𑀤𑀸𑀫𑀻𑀢𑀺𑁇 𑀢𑀜𑁆𑀘 𑀔𑁄 𑀏𑀢𑀁, 𑀉𑀕𑁆𑀕, 𑀥𑀦𑀁 𑀲𑀸𑀥𑀸𑀭𑀡𑀁 𑀅𑀕𑁆𑀕𑀺𑀦𑀸 𑀉𑀤𑀓𑁂𑀦 𑀭𑀸𑀚𑀽𑀳𑀺 𑀘𑁄𑀭𑁂𑀳𑀺 𑀅𑀧𑁆𑀧𑀺𑀬𑁂𑀳𑀺 𑀤𑀸𑀬𑀸𑀤𑁂𑀳𑀺𑁇 𑀲𑀢𑁆𑀢 𑀔𑁄 𑀇𑀫𑀸𑀦𑀺, 𑀉𑀕𑁆𑀕, 𑀥𑀦𑀸𑀦𑀺 𑀅𑀲𑀸𑀥𑀸𑀭𑀡𑀸𑀦𑀺 𑀅𑀕𑁆𑀕𑀺𑀦𑀸 𑀉𑀤𑀓𑁂𑀦 𑀭𑀸𑀚𑀽𑀳𑀺 𑀘𑁄𑀭𑁂𑀳𑀺 𑀅𑀧𑁆𑀧𑀺𑀬𑁂𑀳𑀺 𑀤𑀸𑀬𑀸𑀤𑁂𑀳𑀺𑁇 𑀓𑀢𑀫𑀸𑀦𑀺 𑀲𑀢𑁆𑀢? 𑀲𑀤𑁆𑀥𑀸𑀥𑀦𑀁, 𑀲𑀻𑀮𑀥𑀦𑀁, 𑀳𑀺𑀭𑀻𑀥𑀦𑀁, 𑀑𑀢𑁆𑀢𑀧𑁆𑀧𑀥𑀦𑀁, 𑀲𑀼𑀢𑀥𑀦𑀁, 𑀘𑀸𑀕𑀥𑀦𑀁, 𑀧𑀜𑁆𑀜𑀸𑀥𑀦𑀁𑁇 𑀇𑀫𑀸𑀦𑀺 𑀔𑁄, 𑀉𑀕𑁆𑀕, 𑀲𑀢𑁆𑀢 𑀥𑀦𑀸𑀦𑀺 𑀅𑀲𑀸𑀥𑀸𑀭𑀡𑀸𑀦𑀺 𑀅𑀕𑁆𑀕𑀺𑀦𑀸 𑀉𑀤𑀓𑁂𑀦 𑀭𑀸𑀚𑀽𑀳𑀺 𑀘𑁄𑀭𑁂𑀳𑀺 𑀅𑀧𑁆𑀧𑀺𑀬𑁂𑀳𑀺 𑀤𑀸𑀬𑀸𑀤𑁂𑀳𑀻𑀢𑀺𑁇

45. _𑀲𑀤𑁆𑀥𑀸𑀥𑀦𑀁 𑀲𑀻𑀮𑀥𑀦𑀁,_  
_𑀳𑀺𑀭𑀻 𑀑𑀢𑁆𑀢𑀧𑁆𑀧𑀺𑀬𑀁 𑀥𑀦𑀁;_  
_𑀲𑀼𑀢𑀥𑀦𑀜𑁆𑀘 𑀘𑀸𑀕𑁄 𑀘,_  
_𑀧𑀜𑁆𑀜𑀸 𑀯𑁂 𑀲𑀢𑁆𑀢𑀫𑀁 𑀥𑀦𑀁𑁇_  


46. _𑀬𑀲𑁆𑀲 𑀏𑀢𑁂 𑀥𑀦𑀸 𑀅𑀢𑁆𑀣𑀺,_  
_𑀇𑀢𑁆𑀣𑀺𑀬𑀸 𑀧𑀼𑀭𑀺𑀲𑀲𑁆𑀲 𑀯𑀸;_  
_𑀲 𑀯𑁂 𑀫𑀳𑀤𑁆𑀥𑀦𑁄 𑀮𑁄𑀓𑁂,_  
_𑀅𑀚𑁂𑀬𑁆𑀬𑁄 𑀤𑁂𑀯𑀫𑀸𑀦𑀼𑀲𑁂𑁇_  


47. _𑀢𑀲𑁆𑀫𑀸 𑀲𑀤𑁆𑀥𑀜𑁆𑀘 𑀲𑀻𑀮𑀜𑁆𑀘,_  
_𑀧𑀲𑀸𑀤𑀁 𑀥𑀫𑁆𑀫𑀤𑀲𑁆𑀲𑀦𑀁;_  
_𑀅𑀦𑀼𑀬𑀼𑀜𑁆𑀚𑁂𑀣 𑀫𑁂𑀥𑀸𑀯𑀻,_  
_𑀲𑀭𑀁 𑀩𑀼𑀤𑁆𑀥𑀸𑀦 𑀲𑀸𑀲𑀦𑀦𑁆”𑀢𑀺𑁇_  


---

48. 𑀲𑀢𑁆𑀢𑀫𑀁𑁇



[Go to previous page (1.1.6 Vitthatadhanasutta)](/tipitaka/16A7/1/1.1/1.1.6.md) / [Go to parent page (1.1 Dhanavagga)](/tipitaka/16A7/1/1.1.md) / [Go to next page (1.1.8 Saṃyojanasutta)](/tipitaka/16A7/1/1.1/1.1.8.md)


