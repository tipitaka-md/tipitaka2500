
[Home](/) / [16A7 Sattakanipātapāḷi](/tipitaka/16A7.md) / [1 Paṭhamapaṇṇāsaka](/tipitaka/16A7/1.md) / [1.1 Dhanavagga](/tipitaka/16A7/1/1.1.md)

# 1.1.2 Dutiyapiyasutta

### Paṭhamapaṇṇāsaka

### Dhanavagga

### Dutiyapiyasutta

(2.)

6\. “Sattahi, bhikkhave, dhammehi samannāgato bhikkhu sabrahmacārīnaṃ appiyo ca hoti amanāpo ca agaru ca abhāvanīyo ca. Katamehi sattahi? Idha, bhikkhave, bhikkhu lābhakāmo ca hoti, sakkārakāmo ca hoti, anavaññattikāmo ca hoti, ahiriko ca hoti, anottappī ca, issukī ca, maccharī ca. Imehi kho, bhikkhave, sattahi dhammehi samannāgato bhikkhu sabrahmacārīnaṃ appiyo ca hoti amanāpo ca agaru ca abhāvanīyo ca.

7\. Sattahi, bhikkhave, dhammehi samannāgato bhikkhu sabrahmacārīnaṃ piyo ca hoti manāpo ca garu ca bhāvanīyo ca. Katamehi sattahi? Idha, bhikkhave, bhikkhu na lābhakāmo ca hoti, na sakkārakāmo ca hoti, na anavaññattikāmo ca hoti, hirīmā ca hoti, ottappī ca, anissukī ca, amaccharī ca. Imehi kho, bhikkhave, sattahi dhammehi samannāgato bhikkhu sabrahmacārīnaṃ piyo ca hoti manāpo ca garu ca bhāvanīyo cā”ti.

---

8\. Dutiyaṃ.



[Go to previous page (1.1.1 Paṭhamapiyasutta)](/tipitaka/16A7/1/1.1/1.1.1.md) / [Go to parent page (1.1 Dhanavagga)](/tipitaka/16A7/1/1.1.md) / [Go to next page (1.1.3 Saṃkhittabalasutta)](/tipitaka/16A7/1/1.1/1.1.3.md)


