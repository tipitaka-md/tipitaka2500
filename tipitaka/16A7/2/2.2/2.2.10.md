
[Home](/) / [16A7 Sattakanipātapāḷi](/tipitaka/16A7.md) / [2 Dutiyapaṇṇāsaka](/tipitaka/16A7/2.md) / [2.2 Mahāvagga](/tipitaka/16A7/2/2.2.md)

# 𑁨𑁇𑁨𑁇𑁧𑁦 𑀅𑀭𑀓𑀲𑀼𑀢𑁆𑀢

### 𑀤𑀼𑀢𑀺𑀬𑀧𑀡𑁆𑀡𑀸𑀲𑀓

### 𑀫𑀳𑀸𑀯𑀕𑁆𑀕

### 𑀅𑀭𑀓𑀲𑀼𑀢𑁆𑀢

(74.)

593. “𑀪𑀽𑀢𑀧𑀼𑀩𑁆𑀩𑀁, 𑀪𑀺𑀓𑁆𑀔𑀯𑁂, 𑀅𑀭𑀓𑁄 𑀦𑀸𑀫 𑀲𑀢𑁆𑀣𑀸 𑀅𑀳𑁄𑀲𑀺 𑀢𑀺𑀢𑁆𑀣𑀓𑀭𑁄 𑀓𑀸𑀫𑁂𑀲𑀼 𑀯𑀻𑀢𑀭𑀸𑀕𑁄𑁇 𑀅𑀭𑀓𑀲𑁆𑀲 𑀔𑁄 𑀧𑀦, 𑀪𑀺𑀓𑁆𑀔𑀯𑁂, 𑀲𑀢𑁆𑀣𑀼𑀦𑁄 𑀅𑀦𑁂𑀓𑀸𑀦𑀺 𑀲𑀸𑀯𑀓𑀲𑀢𑀸𑀦𑀺 𑀅𑀳𑁂𑀲𑀼𑀁𑁇 𑀅𑀭𑀓𑁄 𑀲𑀢𑁆𑀣𑀸 𑀲𑀸𑀯𑀓𑀸𑀦𑀁 𑀏𑀯𑀁 𑀥𑀫𑁆𑀫𑀁 𑀤𑁂𑀲𑁂𑀢𑀺—  ‘𑀅𑀧𑁆𑀧𑀓𑀁, 𑀩𑁆𑀭𑀸𑀳𑁆𑀫𑀡, 𑀚𑀻𑀯𑀺𑀢𑀁 𑀫𑀦𑀼𑀲𑁆𑀲𑀸𑀦𑀁 𑀧𑀭𑀺𑀢𑁆𑀢𑀁 𑀮𑀳𑀼𑀓𑀁 𑀩𑀳𑀼𑀤𑀼𑀓𑁆𑀔𑀁 𑀩𑀳𑀼𑀧𑀸𑀬𑀸𑀲𑀁 𑀫𑀦𑁆𑀢𑀸𑀬𑀁 𑀩𑁄𑀤𑁆𑀥𑀩𑁆𑀩𑀁, 𑀓𑀢𑁆𑀢𑀩𑁆𑀩𑀁 𑀓𑀼𑀲𑀮𑀁, 𑀘𑀭𑀺𑀢𑀩𑁆𑀩𑀁 𑀩𑁆𑀭𑀳𑁆𑀫𑀘𑀭𑀺𑀬𑀁, 𑀦𑀢𑁆𑀣𑀺 𑀚𑀸𑀢𑀲𑁆𑀲 𑀅𑀫𑀭𑀡𑀁𑁇

594. 𑀲𑁂𑀬𑁆𑀬𑀣𑀸𑀧𑀺, 𑀩𑁆𑀭𑀸𑀳𑁆𑀫𑀡, 𑀢𑀺𑀡𑀕𑁆𑀕𑁂 𑀉𑀲𑁆𑀲𑀸𑀯𑀩𑀺𑀦𑁆𑀤𑀼 𑀲𑀽𑀭𑀺𑀬𑁂 𑀉𑀕𑁆𑀕𑀘𑁆𑀙𑀦𑁆𑀢𑁂 𑀔𑀺𑀧𑁆𑀧𑀁𑀬𑁂𑀯 𑀧𑀝𑀺𑀯𑀺𑀕𑀘𑁆𑀙𑀢𑀺, 𑀦 𑀘𑀺𑀭𑀝𑁆𑀞𑀺𑀢𑀺𑀓𑀁 𑀳𑁄𑀢𑀺; 𑀏𑀯𑀫𑁂𑀯𑀁 𑀔𑁄, 𑀩𑁆𑀭𑀸𑀳𑁆𑀫𑀡, 𑀉𑀲𑁆𑀲𑀸𑀯𑀩𑀺𑀦𑁆𑀤𑀽𑀧𑀫𑀁 𑀚𑀻𑀯𑀺𑀢𑀁 𑀫𑀦𑀼𑀲𑁆𑀲𑀸𑀦𑀁 𑀧𑀭𑀺𑀢𑁆𑀢𑀁 𑀮𑀳𑀼𑀓𑀁 𑀩𑀳𑀼𑀤𑀼𑀓𑁆𑀔𑀁 𑀩𑀳𑀼𑀧𑀸𑀬𑀸𑀲𑀁 𑀫𑀦𑁆𑀢𑀸𑀬𑀁 𑀩𑁄𑀤𑁆𑀥𑀩𑁆𑀩𑀁, 𑀓𑀢𑁆𑀢𑀩𑁆𑀩𑀁 𑀓𑀼𑀲𑀮𑀁, 𑀘𑀭𑀺𑀢𑀩𑁆𑀩𑀁 𑀩𑁆𑀭𑀳𑁆𑀫𑀘𑀭𑀺𑀬𑀁, 𑀦𑀢𑁆𑀣𑀺 𑀚𑀸𑀢𑀲𑁆𑀲 𑀅𑀫𑀭𑀡𑀁𑁇 (𑁧)

595. 𑀲𑁂𑀬𑁆𑀬𑀣𑀸𑀧𑀺, 𑀩𑁆𑀭𑀸𑀳𑁆𑀫𑀡, 𑀣𑀼𑀮𑁆𑀮𑀨𑀼𑀲𑀺𑀢𑀓𑁂 𑀤𑁂𑀯𑁂 𑀯𑀲𑁆𑀲𑀦𑁆𑀢𑁂 𑀉𑀤𑀓𑀩𑀼𑀩𑁆𑀩𑀼𑀍𑀅𑀁 𑀔𑀺𑀧𑁆𑀧𑀁𑀬𑁂𑀯 𑀧𑀝𑀺𑀯𑀺𑀕𑀘𑁆𑀙𑀢𑀺, 𑀦 𑀘𑀺𑀭𑀝𑁆𑀞𑀺𑀢𑀺𑀓𑀁 𑀳𑁄𑀢𑀺; 𑀏𑀯𑀫𑁂𑀯𑀁 𑀔𑁄, 𑀩𑁆𑀭𑀸𑀳𑁆𑀫𑀡, 𑀉𑀤𑀓𑀩𑀼𑀩𑁆𑀩𑀼𑀍𑀊𑀧𑀫𑀁 𑀚𑀻𑀯𑀺𑀢𑀁 𑀫𑀦𑀼𑀲𑁆𑀲𑀸𑀦𑀁 𑀧𑀭𑀺𑀢𑁆𑀢𑀁 𑀮𑀳𑀼𑀓𑀁 𑀩𑀳𑀼𑀤𑀼𑀓𑁆𑀔𑀁 𑀩𑀳𑀼𑀧𑀸𑀬𑀸𑀲𑀁 𑀫𑀦𑁆𑀢𑀸𑀬𑀁 𑀩𑁄𑀤𑁆𑀥𑀩𑁆𑀩𑀁, 𑀓𑀢𑁆𑀢𑀩𑁆𑀩𑀁 𑀓𑀼𑀲𑀮𑀁, 𑀘𑀭𑀺𑀢𑀩𑁆𑀩𑀁 𑀩𑁆𑀭𑀳𑁆𑀫𑀘𑀭𑀺𑀬𑀁, 𑀦𑀢𑁆𑀣𑀺 𑀚𑀸𑀢𑀲𑁆𑀲 𑀅𑀫𑀭𑀡𑀁𑁇 (𑁨)

596. 𑀲𑁂𑀬𑁆𑀬𑀣𑀸𑀧𑀺, 𑀩𑁆𑀭𑀸𑀳𑁆𑀫𑀡, 𑀉𑀤𑀓𑁂 𑀤𑀡𑁆𑀟𑀭𑀸𑀚𑀺 𑀔𑀺𑀧𑁆𑀧𑀁𑀬𑁂𑀯 𑀧𑀝𑀺𑀯𑀺𑀕𑀘𑁆𑀙𑀢𑀺, 𑀦 𑀘𑀺𑀭𑀝𑁆𑀞𑀺𑀢𑀺𑀓𑀸 𑀳𑁄𑀢𑀺; 𑀏𑀯𑀫𑁂𑀯𑀁 𑀔𑁄, 𑀩𑁆𑀭𑀸𑀳𑁆𑀫𑀡, 𑀉𑀤𑀓𑁂 𑀤𑀡𑁆𑀟𑀭𑀸𑀚𑀽𑀧𑀫𑀁 𑀚𑀻𑀯𑀺𑀢𑀁 𑀫𑀦𑀼𑀲𑁆𑀲𑀸𑀦𑀁 𑀧𑀭𑀺𑀢𑁆𑀢𑀁…𑀧𑁂…  𑀦𑀢𑁆𑀣𑀺 𑀚𑀸𑀢𑀲𑁆𑀲 𑀅𑀫𑀭𑀡𑀁𑁇 (𑁩)

597. 𑀲𑁂𑀬𑁆𑀬𑀣𑀸𑀧𑀺, 𑀩𑁆𑀭𑀸𑀳𑁆𑀫𑀡, 𑀦𑀤𑀻 𑀧𑀩𑁆𑀩𑀢𑁂𑀬𑁆𑀬𑀸 𑀤𑀽𑀭𑀗𑁆𑀕𑀫𑀸 𑀲𑀻𑀖𑀲𑁄𑀢𑀸 𑀳𑀸𑀭𑀳𑀸𑀭𑀺𑀦𑀻, 𑀦𑀢𑁆𑀣𑀺 𑀲𑁄 𑀔𑀡𑁄 𑀯𑀸 𑀮𑀬𑁄 𑀯𑀸 𑀫𑀼𑀳𑀼𑀢𑁆𑀢𑁄 𑀯𑀸 𑀬𑀁 𑀲𑀸 𑀆𑀯𑀢𑁆𑀢𑀢𑀺, 𑀅𑀣 𑀔𑁄 𑀲𑀸 𑀕𑀘𑁆𑀙𑀢𑁂𑀯 𑀯𑀢𑁆𑀢𑀢𑁂𑀯 𑀲𑀦𑁆𑀤𑀢𑁂𑀯; 𑀏𑀯𑀫𑁂𑀯𑀁 𑀔𑁄, 𑀩𑁆𑀭𑀸𑀳𑁆𑀫𑀡, 𑀦𑀤𑀻𑀧𑀩𑁆𑀩𑀢𑁂𑀬𑁆𑀬𑀽𑀧𑀫𑀁 𑀚𑀻𑀯𑀺𑀢𑀁 𑀫𑀦𑀼𑀲𑁆𑀲𑀸𑀦𑀁 𑀧𑀭𑀺𑀢𑁆𑀢𑀁 𑀮𑀳𑀼𑀓𑀁…𑀧𑁂…  𑀦𑀢𑁆𑀣𑀺 𑀚𑀸𑀢𑀲𑁆𑀲 𑀅𑀫𑀭𑀡𑀁𑁇 (𑁪)

598. 𑀲𑁂𑀬𑁆𑀬𑀣𑀸𑀧𑀺, 𑀩𑁆𑀭𑀸𑀳𑁆𑀫𑀡, 𑀩𑀮𑀯𑀸 𑀧𑀼𑀭𑀺𑀲𑁄 𑀚𑀺𑀯𑁆𑀳𑀕𑁆𑀕𑁂 𑀔𑁂𑀍𑀅𑀧𑀺𑀡𑁆𑀟𑀁 𑀲𑀁𑀬𑀽𑀳𑀺𑀢𑁆𑀯𑀸 𑀅𑀓𑀲𑀺𑀭𑁂𑀦𑁂𑀯 𑀯𑀫𑁂𑀬𑁆𑀬; 𑀏𑀯𑀫𑁂𑀯𑀁 𑀔𑁄, 𑀩𑁆𑀭𑀸𑀳𑁆𑀫𑀡, 𑀔𑁂𑀍𑀅𑀧𑀺𑀡𑁆𑀟𑀽𑀧𑀫𑀁 𑀚𑀻𑀯𑀺𑀢𑀁 𑀫𑀦𑀼𑀲𑁆𑀲𑀸𑀦𑀁 𑀧𑀭𑀺𑀢𑁆𑀢𑀁…𑀧𑁂…  𑀦𑀢𑁆𑀣𑀺 𑀚𑀸𑀢𑀲𑁆𑀲 𑀅𑀫𑀭𑀡𑀁𑁇 (𑁫)

599. 𑀲𑁂𑀬𑁆𑀬𑀣𑀸𑀧𑀺, 𑀩𑁆𑀭𑀸𑀳𑁆𑀫𑀡, 𑀤𑀺𑀯𑀲𑀁𑀲𑀦𑁆𑀢𑀢𑁆𑀢𑁂 𑀅𑀬𑁄𑀓𑀝𑀸𑀳𑁂 𑀫𑀁𑀲𑀧𑁂𑀲𑀺 𑀧𑀓𑁆𑀔𑀺𑀢𑁆𑀢𑀸 𑀔𑀺𑀧𑁆𑀧𑀁𑀬𑁂𑀯 𑀧𑀝𑀺𑀯𑀺𑀕𑀘𑁆𑀙𑀢𑀺, 𑀦 𑀘𑀺𑀭𑀝𑁆𑀞𑀺𑀢𑀺𑀓𑀸 𑀳𑁄𑀢𑀺; 𑀏𑀯𑀫𑁂𑀯𑀁 𑀔𑁄, 𑀩𑁆𑀭𑀸𑀳𑁆𑀫𑀡, 𑀫𑀁𑀲𑀧𑁂𑀲𑀽𑀧𑀫𑀁 𑀚𑀻𑀯𑀺𑀢𑀁 𑀫𑀦𑀼𑀲𑁆𑀲𑀸𑀦𑀁 𑀧𑀭𑀺𑀢𑁆𑀢𑀁…𑀧𑁂…  𑀦𑀢𑁆𑀣𑀺 𑀚𑀸𑀢𑀲𑁆𑀲 𑀅𑀫𑀭𑀡𑀁𑁇 (𑁬)

600. 𑀲𑁂𑀬𑁆𑀬𑀣𑀸𑀧𑀺, 𑀩𑁆𑀭𑀸𑀳𑁆𑀫𑀡, 𑀕𑀸𑀯𑀻 𑀯𑀚𑁆𑀛𑀸 𑀆𑀖𑀸𑀢𑀦𑀁 𑀦𑀻𑀬𑀫𑀸𑀦𑀸 𑀬𑀁 𑀬𑀤𑁂𑀯 𑀧𑀸𑀤𑀁 𑀉𑀤𑁆𑀥𑀭𑀢𑀺, 𑀲𑀦𑁆𑀢𑀺𑀓𑁂𑀯 𑀳𑁄𑀢𑀺 𑀯𑀥𑀲𑁆𑀲 𑀲𑀦𑁆𑀢𑀺𑀓𑁂𑀯 𑀫𑀭𑀡𑀲𑁆𑀲; 𑀏𑀯𑀫𑁂𑀯𑀁 𑀔𑁄, 𑀩𑁆𑀭𑀸𑀳𑁆𑀫𑀡, 𑀕𑁄𑀯𑀚𑁆𑀛𑀽𑀧𑀫𑀁 𑀚𑀻𑀯𑀺𑀢𑀁 𑀫𑀦𑀼𑀲𑁆𑀲𑀸𑀦𑀁 𑀧𑀭𑀺𑀢𑁆𑀢𑀁 𑀮𑀳𑀼𑀓𑀁 𑀩𑀳𑀼𑀤𑀼𑀓𑁆𑀔𑀁 𑀩𑀳𑀼𑀧𑀸𑀬𑀸𑀲𑀁 𑀫𑀦𑁆𑀢𑀸𑀬𑀁 𑀩𑁄𑀤𑁆𑀥𑀩𑁆𑀩𑀁, 𑀓𑀢𑁆𑀢𑀩𑁆𑀩𑀁 𑀓𑀼𑀲𑀮𑀁, 𑀘𑀭𑀺𑀢𑀩𑁆𑀩𑀁 𑀩𑁆𑀭𑀳𑁆𑀫𑀘𑀭𑀺𑀬𑀁, 𑀦𑀢𑁆𑀣𑀺 𑀚𑀸𑀢𑀲𑁆𑀲 𑀅𑀫𑀭𑀡𑀦𑁆’𑀢𑀺𑁇 (𑁭)

601. 𑀢𑁂𑀦 𑀔𑁄 𑀧𑀦, 𑀪𑀺𑀓𑁆𑀔𑀯𑁂, 𑀲𑀫𑀬𑁂𑀦 𑀫𑀦𑀼𑀲𑁆𑀲𑀸𑀦𑀁 𑀲𑀝𑁆𑀞𑀺𑀯𑀲𑁆𑀲𑀲𑀳𑀲𑁆𑀲𑀸𑀦𑀺 𑀆𑀬𑀼𑀧𑁆𑀧𑀫𑀸𑀡𑀁 𑀅𑀳𑁄𑀲𑀺, 𑀧𑀜𑁆𑀘𑀯𑀲𑁆𑀲𑀲𑀢𑀺𑀓𑀸 𑀓𑀼𑀫𑀸𑀭𑀺𑀓𑀸 𑀅𑀮𑀁𑀧𑀢𑁂𑀬𑁆𑀬𑀸 𑀅𑀳𑁄𑀲𑀺𑁇 𑀢𑁂𑀦 𑀔𑁄 𑀧𑀦, 𑀪𑀺𑀓𑁆𑀔𑀯𑁂, 𑀲𑀫𑀬𑁂𑀦 𑀫𑀦𑀼𑀲𑁆𑀲𑀸𑀦𑀁 𑀙𑀍𑀏𑀯 𑀆𑀩𑀸𑀥𑀸 𑀅𑀳𑁂𑀲𑀼𑀁—  𑀲𑀻𑀢𑀁, 𑀉𑀡𑁆𑀳𑀁, 𑀚𑀺𑀖𑀘𑁆𑀙𑀸, 𑀧𑀺𑀧𑀸𑀲𑀸, 𑀉𑀘𑁆𑀘𑀸𑀭𑁄, 𑀧𑀲𑁆𑀲𑀸𑀯𑁄𑁇 𑀲𑁄 𑀳𑀺 𑀦𑀸𑀫, 𑀪𑀺𑀓𑁆𑀔𑀯𑁂, 𑀅𑀭𑀓𑁄 𑀲𑀢𑁆𑀣𑀸 𑀏𑀯𑀁 𑀤𑀻𑀖𑀸𑀬𑀼𑀓𑁂𑀲𑀼 𑀫𑀦𑀼𑀲𑁆𑀲𑁂𑀲𑀼 𑀏𑀯𑀁 𑀘𑀺𑀭𑀝𑁆𑀞𑀺𑀢𑀺𑀓𑁂𑀲𑀼 𑀏𑀯𑀁 𑀅𑀧𑁆𑀧𑀸𑀩𑀸𑀥𑁂𑀲𑀼 𑀲𑀸𑀯𑀓𑀸𑀦𑀁 𑀏𑀯𑀁 𑀥𑀫𑁆𑀫𑀁 𑀤𑁂𑀲𑁂𑀲𑁆𑀲𑀢𑀺—  ‘𑀅𑀧𑁆𑀧𑀓𑀁, 𑀩𑁆𑀭𑀸𑀳𑁆𑀫𑀡, 𑀚𑀻𑀯𑀺𑀢𑀁 𑀫𑀦𑀼𑀲𑁆𑀲𑀸𑀦𑀁 𑀧𑀭𑀺𑀢𑁆𑀢𑀁 𑀮𑀳𑀼𑀓𑀁 𑀩𑀳𑀼𑀤𑀼𑀓𑁆𑀔𑀁 𑀩𑀳𑀼𑀧𑀸𑀬𑀸𑀲𑀁 𑀫𑀦𑁆𑀢𑀸𑀬𑀁 𑀩𑁄𑀤𑁆𑀥𑀩𑁆𑀩𑀁, 𑀓𑀢𑁆𑀢𑀩𑁆𑀩𑀁 𑀓𑀼𑀲𑀮𑀁, 𑀘𑀭𑀺𑀢𑀩𑁆𑀩𑀁 𑀩𑁆𑀭𑀳𑁆𑀫𑀘𑀭𑀺𑀬𑀁, 𑀦𑀢𑁆𑀣𑀺 𑀚𑀸𑀢𑀲𑁆𑀲 𑀅𑀫𑀭𑀡𑀦𑁆’𑀢𑀺𑁇

602. 𑀏𑀢𑀭𑀳𑀺 𑀢𑀁, 𑀪𑀺𑀓𑁆𑀔𑀯𑁂, 𑀲𑀫𑁆𑀫𑀸 𑀯𑀤𑀫𑀸𑀦𑁄 𑀯𑀤𑁂𑀬𑁆𑀬—  ‘𑀅𑀧𑁆𑀧𑀓𑀁 𑀚𑀻𑀯𑀺𑀢𑀁 𑀫𑀦𑀼𑀲𑁆𑀲𑀸𑀦𑀁 𑀧𑀭𑀺𑀢𑁆𑀢𑀁 𑀮𑀳𑀼𑀓𑀁 𑀩𑀳𑀼𑀤𑀼𑀓𑁆𑀔𑀁 𑀩𑀳𑀼𑀧𑀸𑀬𑀸𑀲𑀁 𑀫𑀦𑁆𑀢𑀸𑀬𑀁 𑀩𑁄𑀤𑁆𑀥𑀩𑁆𑀩𑀁, 𑀓𑀢𑁆𑀢𑀩𑁆𑀩𑀁 𑀓𑀼𑀲𑀮𑀁, 𑀘𑀭𑀺𑀢𑀩𑁆𑀩𑀁 𑀩𑁆𑀭𑀳𑁆𑀫𑀘𑀭𑀺𑀬𑀁, 𑀦𑀢𑁆𑀣𑀺 𑀚𑀸𑀢𑀲𑁆𑀲 𑀅𑀫𑀭𑀡𑀦𑁆’𑀢𑀺𑁇 𑀏𑀢𑀭𑀳𑀺, 𑀪𑀺𑀓𑁆𑀔𑀯𑁂, 𑀬𑁄 𑀘𑀺𑀭𑀁 𑀚𑀻𑀯𑀢𑀺 𑀲𑁄 𑀯𑀲𑁆𑀲𑀲𑀢𑀁 𑀅𑀧𑁆𑀧𑀁 𑀯𑀸 𑀪𑀺𑀬𑁆𑀬𑁄𑁇 𑀯𑀲𑁆𑀲𑀲𑀢𑀁 𑀔𑁄 𑀧𑀦, 𑀪𑀺𑀓𑁆𑀔𑀯𑁂, 𑀚𑀻𑀯𑀦𑁆𑀢𑁄 𑀢𑀻𑀡𑀺𑀬𑁂𑀯 𑀉𑀢𑀼𑀲𑀢𑀸𑀦𑀺 𑀚𑀻𑀯𑀢𑀺—  𑀉𑀢𑀼𑀲𑀢𑀁 𑀳𑁂𑀫𑀦𑁆𑀢𑀸𑀦𑀁, 𑀉𑀢𑀼𑀲𑀢𑀁 𑀕𑀺𑀫𑁆𑀳𑀸𑀦𑀁, 𑀉𑀢𑀼𑀲𑀢𑀁 𑀯𑀲𑁆𑀲𑀸𑀦𑀁𑁇 𑀢𑀻𑀡𑀺 𑀔𑁄 𑀧𑀦, 𑀪𑀺𑀓𑁆𑀔𑀯𑁂, 𑀉𑀢𑀼𑀲𑀢𑀸𑀦𑀺 𑀚𑀻𑀯𑀦𑁆𑀢𑁄 𑀤𑁆𑀯𑀸𑀤𑀲𑀬𑁂𑀯 𑀫𑀸𑀲𑀲𑀢𑀸𑀦𑀺 𑀚𑀻𑀯𑀢𑀺—  𑀘𑀢𑁆𑀢𑀸𑀭𑀺 𑀫𑀸𑀲𑀲𑀢𑀸𑀦𑀺 𑀳𑁂𑀫𑀦𑁆𑀢𑀸𑀦𑀁, 𑀘𑀢𑁆𑀢𑀸𑀭𑀺 𑀫𑀸𑀲𑀲𑀢𑀸𑀦𑀺 𑀕𑀺𑀫𑁆𑀳𑀸𑀦𑀁, 𑀘𑀢𑁆𑀢𑀸𑀭𑀺 𑀫𑀸𑀲𑀲𑀢𑀸𑀦𑀺 𑀯𑀲𑁆𑀲𑀸𑀦𑀁𑁇 𑀤𑁆𑀯𑀸𑀤𑀲 𑀔𑁄 𑀧𑀦, 𑀪𑀺𑀓𑁆𑀔𑀯𑁂, 𑀫𑀸𑀲𑀲𑀢𑀸𑀦𑀺 𑀚𑀻𑀯𑀦𑁆𑀢𑁄 𑀘𑀢𑀼𑀯𑀻𑀲𑀢𑀺𑀬𑁂𑀯 𑀅𑀤𑁆𑀥𑀫𑀸𑀲𑀲𑀢𑀸𑀦𑀺 𑀚𑀻𑀯𑀢𑀺—  𑀅𑀝𑁆𑀞𑀤𑁆𑀥𑀫𑀸𑀲𑀲𑀢𑀸𑀦𑀺 𑀳𑁂𑀫𑀦𑁆𑀢𑀸𑀦𑀁, 𑀅𑀝𑁆𑀞𑀤𑁆𑀥𑀫𑀸𑀲𑀲𑀢𑀸𑀦𑀺 𑀕𑀺𑀫𑁆𑀳𑀸𑀦𑀁, 𑀅𑀝𑁆𑀞𑀤𑁆𑀥𑀫𑀸𑀲𑀲𑀢𑀸𑀦𑀺 𑀯𑀲𑁆𑀲𑀸𑀦𑀁𑁇 𑀘𑀢𑀼𑀯𑀻𑀲𑀢𑀺 𑀔𑁄 𑀧𑀦, 𑀪𑀺𑀓𑁆𑀔𑀯𑁂, 𑀅𑀤𑁆𑀥𑀫𑀸𑀲𑀲𑀢𑀸𑀦𑀺 𑀚𑀻𑀯𑀦𑁆𑀢𑁄 𑀙𑀢𑁆𑀢𑀺𑀁𑀲𑀁𑀬𑁂𑀯 𑀭𑀢𑁆𑀢𑀺𑀲𑀳𑀲𑁆𑀲𑀸𑀦𑀺 𑀚𑀻𑀯𑀢𑀺—  𑀤𑁆𑀯𑀸𑀤𑀲 𑀭𑀢𑁆𑀢𑀺𑀲𑀳𑀲𑁆𑀲𑀸𑀦𑀺 𑀳𑁂𑀫𑀦𑁆𑀢𑀸𑀦𑀁, 𑀤𑁆𑀯𑀸𑀤𑀲 𑀭𑀢𑁆𑀢𑀺𑀲𑀳𑀲𑁆𑀲𑀸𑀦𑀺 𑀕𑀺𑀫𑁆𑀳𑀸𑀦𑀁, 𑀤𑁆𑀯𑀸𑀤𑀲 𑀭𑀢𑁆𑀢𑀺𑀲𑀳𑀲𑁆𑀲𑀸𑀦𑀺 𑀯𑀲𑁆𑀲𑀸𑀦𑀁𑁇 𑀙𑀢𑁆𑀢𑀺𑀁𑀲𑀁 𑀔𑁄 𑀧𑀦, 𑀪𑀺𑀓𑁆𑀔𑀯𑁂, 𑀭𑀢𑁆𑀢𑀺𑀲𑀳𑀲𑁆𑀲𑀸𑀦𑀺 𑀚𑀻𑀯𑀦𑁆𑀢𑁄 𑀤𑁆𑀯𑁂𑀲𑀢𑁆𑀢𑀢𑀺𑀬𑁂𑀯 𑀪𑀢𑁆𑀢𑀲𑀳𑀲𑁆𑀲𑀸𑀦𑀺 𑀪𑀼𑀜𑁆𑀚𑀢𑀺—  𑀘𑀢𑀼𑀯𑀻𑀲𑀢𑀺 𑀪𑀢𑁆𑀢𑀲𑀳𑀲𑁆𑀲𑀸𑀦𑀺 𑀳𑁂𑀫𑀦𑁆𑀢𑀸𑀦𑀁, 𑀘𑀢𑀼𑀯𑀻𑀲𑀢𑀺 𑀪𑀢𑁆𑀢𑀲𑀳𑀲𑁆𑀲𑀸𑀦𑀺 𑀕𑀺𑀫𑁆𑀳𑀸𑀦𑀁, 𑀘𑀢𑀼𑀯𑀻𑀲𑀢𑀺 𑀪𑀢𑁆𑀢𑀲𑀳𑀲𑁆𑀲𑀸𑀦𑀺 𑀯𑀲𑁆𑀲𑀸𑀦𑀁 𑀲𑀤𑁆𑀥𑀺𑀁 𑀫𑀸𑀢𑀼𑀣𑀜𑁆𑀜𑀸𑀬 𑀲𑀤𑁆𑀥𑀺𑀁 𑀪𑀢𑁆𑀢𑀦𑁆𑀢𑀭𑀸𑀬𑁂𑀦𑁇

603. 𑀢𑀢𑁆𑀭𑀺𑀫𑁂 𑀪𑀢𑁆𑀢𑀦𑁆𑀢𑀭𑀸𑀬𑀸 𑀓𑀧𑀺𑀫𑀺𑀤𑁆𑀥𑁄𑀧𑀺 𑀪𑀢𑁆𑀢𑀁 𑀦 𑀪𑀼𑀜𑁆𑀚𑀢𑀺, 𑀤𑀼𑀓𑁆𑀔𑀺𑀢𑁄𑀧𑀺 𑀪𑀢𑁆𑀢𑀁 𑀦 𑀪𑀼𑀜𑁆𑀚𑀢𑀺, 𑀩𑁆𑀬𑀸𑀥𑀺𑀢𑁄𑀧𑀺 𑀪𑀢𑁆𑀢𑀁 𑀦 𑀪𑀼𑀜𑁆𑀚𑀢𑀺, 𑀉𑀧𑁄𑀲𑀣𑀺𑀓𑁄𑀧𑀺 𑀪𑀢𑁆𑀢𑀁 𑀦 𑀪𑀼𑀜𑁆𑀚𑀢𑀺, 𑀅𑀮𑀸𑀪𑀓𑁂𑀦𑀧𑀺 𑀪𑀢𑁆𑀢𑀁 𑀦 𑀪𑀼𑀜𑁆𑀚𑀢𑀺𑁇 𑀇𑀢𑀺 𑀔𑁄, 𑀪𑀺𑀓𑁆𑀔𑀯𑁂, 𑀫𑀬𑀸 𑀯𑀲𑁆𑀲𑀲𑀢𑀸𑀬𑀼𑀓𑀲𑁆𑀲 𑀫𑀦𑀼𑀲𑁆𑀲𑀲𑁆𑀲 𑀆𑀬𑀼𑀧𑀺 𑀲𑀗𑁆𑀔𑀸𑀢𑁄, 𑀆𑀬𑀼𑀧𑁆𑀧𑀫𑀸𑀡𑀫𑁆𑀧𑀺 𑀲𑀗𑁆𑀔𑀸𑀢𑀁, 𑀉𑀢𑀽𑀧𑀺 𑀲𑀗𑁆𑀔𑀸𑀢𑀸, 𑀲𑀁𑀯𑀘𑁆𑀙𑀭𑀸𑀧𑀺 𑀲𑀗𑁆𑀔𑀸𑀢𑀸, 𑀫𑀸𑀲𑀸𑀧𑀺 𑀲𑀗𑁆𑀔𑀸𑀢𑀸, 𑀅𑀤𑁆𑀥𑀫𑀸𑀲𑀸𑀧𑀺 𑀲𑀗𑁆𑀔𑀸𑀢𑀸, 𑀭𑀢𑁆𑀢𑀺𑀧𑀺 𑀲𑀗𑁆𑀔𑀸𑀢𑀸, 𑀤𑀺𑀯𑀸𑀧𑀺 𑀲𑀗𑁆𑀔𑀸𑀢𑀸, 𑀪𑀢𑁆𑀢𑀸𑀧𑀺 𑀲𑀗𑁆𑀔𑀸𑀢𑀸, 𑀪𑀢𑁆𑀢𑀦𑁆𑀢𑀭𑀸𑀬𑀸𑀧𑀺 𑀲𑀗𑁆𑀔𑀸𑀢𑀸𑁇 𑀬𑀁, 𑀪𑀺𑀓𑁆𑀔𑀯𑁂, 𑀲𑀢𑁆𑀣𑀸𑀭𑀸 𑀓𑀭𑀡𑀻𑀬𑀁 𑀲𑀸𑀯𑀓𑀸𑀦𑀁 𑀳𑀺𑀢𑁂𑀲𑀺𑀦𑀸 𑀅𑀦𑀼𑀓𑀫𑁆𑀧𑀓𑁂𑀦 𑀅𑀦𑀼𑀓𑀫𑁆𑀧𑀁 𑀉𑀧𑀸𑀤𑀸𑀬; 𑀓𑀢𑀁 𑀯𑁄 𑀢𑀁 𑀫𑀬𑀸 𑀏𑀢𑀸𑀦𑀺, 𑀪𑀺𑀓𑁆𑀔𑀯𑁂, 𑀭𑀼𑀓𑁆𑀔𑀫𑀽𑀮𑀸𑀦𑀺 𑀏𑀢𑀸𑀦𑀺 𑀲𑀼𑀜𑁆𑀜𑀸𑀕𑀸𑀭𑀸𑀦𑀺𑁇 𑀛𑀸𑀬𑀣, 𑀪𑀺𑀓𑁆𑀔𑀯𑁂, 𑀫𑀸 𑀧𑀫𑀸𑀤𑀢𑁆𑀣; 𑀫𑀸 𑀧𑀘𑁆𑀙𑀸 𑀯𑀺𑀧𑁆𑀧𑀝𑀺𑀲𑀸𑀭𑀺𑀦𑁄 𑀅𑀳𑀼𑀯𑀢𑁆𑀣𑁇 𑀅𑀬𑀁 𑀯𑁄 𑀅𑀫𑁆𑀳𑀸𑀓𑀁 𑀅𑀦𑀼𑀲𑀸𑀲𑀦𑀻”𑀢𑀺𑁇

---

604. 𑀤𑀲𑀫𑀁𑁇



---

605. 𑀫𑀳𑀸𑀯𑀕𑁆𑀕𑁄 𑀲𑀢𑁆𑀢𑀫𑁄𑁇



---

606. 𑀢𑀲𑁆𑀲𑀼𑀤𑁆𑀤𑀸𑀦𑀁



607. _𑀳𑀺𑀭𑀻𑀲𑀽𑀭𑀺𑀬𑀁 𑀉𑀧𑀫𑀸,_  
_𑀥𑀫𑁆𑀫𑀜𑁆𑀜𑀽 𑀧𑀸𑀭𑀺𑀙𑀢𑁆𑀢𑀓𑀁;_  
_𑀲𑀓𑁆𑀓𑀘𑁆𑀘𑀁 𑀪𑀸𑀯𑀦𑀸 𑀅𑀕𑁆𑀕𑀺,_  
_𑀲𑀼𑀦𑁂𑀢𑁆𑀢𑀅𑀭𑀓𑁂𑀦 𑀘𑀸𑀢𑀺𑁇_  


[Go to previous page (2.2.9 Sunettasutta)](/tipitaka/16A7/2/2.2/2.2.9.md) / [Go to parent page (2.2 Mahāvagga)](/tipitaka/16A7/2/2.2.md) / [Go to next page (2.3 Vinayavagga)](/tipitaka/16A7/2/2.3.md)


