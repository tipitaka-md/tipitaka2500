
[Home](/) / [16A7 Sattakanipātapāḷi](/tipitaka/16A7.md) / [2 Dutiyapaṇṇāsaka](/tipitaka/16A7/2.md) / [2.1 Abyākatavagga](/tipitaka/16A7/2/2.1.md)

# 𑁨𑁇𑁧𑁇𑁧𑁦 𑀪𑀭𑀺𑀬𑀸𑀲𑀼𑀢𑁆𑀢

### 𑀤𑀼𑀢𑀺𑀬𑀧𑀡𑁆𑀡𑀸𑀲𑀓

### 𑀅𑀩𑁆𑀬𑀸𑀓𑀢𑀯𑀕𑁆𑀕

### 𑀪𑀭𑀺𑀬𑀸𑀲𑀼𑀢𑁆𑀢

(63.)

414\. 𑀅𑀣 𑀔𑁄 𑀪𑀕𑀯𑀸 𑀧𑀼𑀩𑁆𑀩𑀡𑁆𑀳𑀲𑀫𑀬𑀁 𑀦𑀺𑀯𑀸𑀲𑁂𑀢𑁆𑀯𑀸 𑀧𑀢𑁆𑀢𑀘𑀻𑀯𑀭𑀫𑀸𑀤𑀸𑀬 𑀬𑁂𑀦 𑀅𑀦𑀸𑀣𑀧𑀺𑀡𑁆𑀟𑀺𑀓𑀲𑁆𑀲 𑀕𑀳𑀧𑀢𑀺𑀲𑁆𑀲 𑀦𑀺𑀯𑁂𑀲𑀦𑀁 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀧𑀜𑁆𑀜𑀢𑁆𑀢𑁂 𑀆𑀲𑀦𑁂 𑀦𑀺𑀲𑀻𑀤𑀺𑁇 𑀢𑁂𑀦 𑀔𑁄 𑀧𑀦 𑀲𑀫𑀬𑁂𑀦 𑀅𑀦𑀸𑀣𑀧𑀺𑀡𑁆𑀟𑀺𑀓𑀲𑁆𑀲 𑀕𑀳𑀧𑀢𑀺𑀲𑁆𑀲 𑀦𑀺𑀯𑁂𑀲𑀦𑁂 𑀫𑀦𑀼𑀲𑁆𑀲𑀸 𑀉𑀘𑁆𑀘𑀸𑀲𑀤𑁆𑀤𑀸 𑀫𑀳𑀸𑀲𑀤𑁆𑀤𑀸 𑀳𑁄𑀦𑁆𑀢𑀺𑁇 𑀅𑀣 𑀔𑁄 𑀅𑀦𑀸𑀣𑀧𑀺𑀡𑁆𑀟𑀺𑀓𑁄 𑀕𑀳𑀧𑀢𑀺 𑀬𑁂𑀦 𑀪𑀕𑀯𑀸 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀪𑀕𑀯𑀦𑁆𑀢𑀁 𑀅𑀪𑀺𑀯𑀸𑀤𑁂𑀢𑁆𑀯𑀸 𑀏𑀓𑀫𑀦𑁆𑀢𑀁 𑀦𑀺𑀲𑀻𑀤𑀺𑁇 𑀏𑀓𑀫𑀦𑁆𑀢𑀁 𑀦𑀺𑀲𑀺𑀦𑁆𑀦𑀁 𑀔𑁄 𑀅𑀦𑀸𑀣𑀧𑀺𑀡𑁆𑀟𑀺𑀓𑀁 𑀕𑀳𑀧𑀢𑀺𑀁 𑀪𑀕𑀯𑀸 𑀏𑀢𑀤𑀯𑁄𑀘—

415\. “𑀓𑀺𑀁 𑀦𑀼 𑀢𑁂, 𑀕𑀳𑀧𑀢𑀺, 𑀦𑀺𑀯𑁂𑀲𑀦𑁂 𑀫𑀦𑀼𑀲𑁆𑀲𑀸 𑀉𑀘𑁆𑀘𑀸𑀲𑀤𑁆𑀤𑀸 𑀫𑀳𑀸𑀲𑀤𑁆𑀤𑀸 𑀓𑁂𑀯𑀝𑁆𑀝𑀸 𑀫𑀜𑁆𑀜𑁂 𑀫𑀘𑁆𑀙𑀯𑀺𑀮𑁄𑀧𑁂”𑀢𑀺? “𑀅𑀬𑀁, 𑀪𑀦𑁆𑀢𑁂, 𑀲𑀼𑀚𑀸𑀢𑀸 𑀖𑀭𑀲𑀼𑀡𑁆𑀳𑀸 𑀅𑀟𑁆𑀠𑀓𑀼𑀮𑀸 𑀆𑀦𑀻𑀢𑀸𑁇 𑀲𑀸 𑀦𑁂𑀯 𑀲𑀲𑁆𑀲𑀼𑀁 𑀆𑀤𑀺𑀬𑀢𑀺, 𑀦 𑀲𑀲𑀼𑀭𑀁 𑀆𑀤𑀺𑀬𑀢𑀺, 𑀦 𑀲𑀸𑀫𑀺𑀓𑀁 𑀆𑀤𑀺𑀬𑀢𑀺, 𑀪𑀕𑀯𑀦𑁆𑀢𑀫𑁆𑀧𑀺 𑀦 𑀲𑀓𑁆𑀓𑀭𑁄𑀢𑀺 𑀦 𑀕𑀭𑀼𑀁 𑀓𑀭𑁄𑀢𑀺 𑀦 𑀫𑀸𑀦𑁂𑀢𑀺 𑀦 𑀧𑀽𑀚𑁂𑀢𑀻”𑀢𑀺𑁇

416\. 𑀅𑀣 𑀔𑁄 𑀪𑀕𑀯𑀸 𑀲𑀼𑀚𑀸𑀢𑀁 𑀖𑀭𑀲𑀼𑀡𑁆𑀳𑀁 𑀆𑀫𑀦𑁆𑀢𑁂𑀲𑀺—  “𑀏𑀳𑀺, 𑀲𑀼𑀚𑀸𑀢𑁂”𑀢𑀺𑁇 “𑀏𑀯𑀁, 𑀪𑀦𑁆𑀢𑁂”𑀢𑀺 𑀔𑁄 𑀲𑀼𑀚𑀸𑀢𑀸 𑀖𑀭𑀲𑀼𑀡𑁆𑀳𑀸 𑀪𑀕𑀯𑀢𑁄 𑀧𑀝𑀺𑀲𑁆𑀲𑀼𑀢𑁆𑀯𑀸 𑀬𑁂𑀦 𑀪𑀕𑀯𑀸 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀪𑀕𑀯𑀦𑁆𑀢𑀁 𑀅𑀪𑀺𑀯𑀸𑀤𑁂𑀢𑁆𑀯𑀸 𑀏𑀓𑀫𑀦𑁆𑀢𑀁 𑀦𑀺𑀲𑀻𑀤𑀺𑁇 𑀏𑀓𑀫𑀦𑁆𑀢𑀁 𑀦𑀺𑀲𑀺𑀦𑁆𑀦𑀁 𑀔𑁄 𑀲𑀼𑀚𑀸𑀢𑀁 𑀖𑀭𑀲𑀼𑀡𑁆𑀳𑀁 𑀪𑀕𑀯𑀸 𑀏𑀢𑀤𑀯𑁄𑀘—

417\. “𑀲𑀢𑁆𑀢 𑀔𑁄 𑀇𑀫𑀸, 𑀲𑀼𑀚𑀸𑀢𑁂, 𑀧𑀼𑀭𑀺𑀲𑀲𑁆𑀲 𑀪𑀭𑀺𑀬𑀸𑀬𑁄𑁇 𑀓𑀢𑀫𑀸 𑀲𑀢𑁆𑀢? 𑀯𑀥𑀓𑀲𑀫𑀸, 𑀘𑁄𑀭𑀻𑀲𑀫𑀸, 𑀅𑀬𑁆𑀬𑀲𑀫𑀸, 𑀫𑀸𑀢𑀸𑀲𑀫𑀸, 𑀪𑀕𑀺𑀦𑀻𑀲𑀫𑀸, 𑀲𑀔𑀻𑀲𑀫𑀸, 𑀤𑀸𑀲𑀻𑀲𑀫𑀸𑁇 𑀇𑀫𑀸 𑀔𑁄, 𑀲𑀼𑀚𑀸𑀢𑁂, 𑀲𑀢𑁆𑀢 𑀧𑀼𑀭𑀺𑀲𑀲𑁆𑀲 𑀪𑀭𑀺𑀬𑀸𑀬𑁄𑁇 𑀢𑀸𑀲𑀁 𑀢𑁆𑀯𑀁 𑀓𑀢𑀫𑀸”𑀢𑀺? “𑀦 𑀔𑁄 𑀅𑀳𑀁, 𑀪𑀦𑁆𑀢𑁂, 𑀇𑀫𑀲𑁆𑀲 𑀪𑀕𑀯𑀢𑀸 𑀲𑀁𑀔𑀺𑀢𑁆𑀢𑁂𑀦 𑀪𑀸𑀲𑀺𑀢𑀲𑁆𑀲 𑀯𑀺𑀢𑁆𑀣𑀸𑀭𑁂𑀦 𑀅𑀢𑁆𑀣𑀁 𑀆𑀚𑀸𑀦𑀸𑀫𑀺𑁇 𑀲𑀸𑀥𑀼 𑀫𑁂, 𑀪𑀦𑁆𑀢𑁂, 𑀪𑀕𑀯𑀸 𑀢𑀣𑀸 𑀥𑀫𑁆𑀫𑀁 𑀤𑁂𑀲𑁂𑀢𑀼 𑀬𑀣𑀸𑀳𑀁 𑀇𑀫𑀲𑁆𑀲 𑀪𑀕𑀯𑀢𑀸 𑀲𑀁𑀔𑀺𑀢𑁆𑀢𑁂𑀦 𑀪𑀸𑀲𑀺𑀢𑀲𑁆𑀲 𑀯𑀺𑀢𑁆𑀣𑀸𑀭𑁂𑀦 𑀅𑀢𑁆𑀣𑀁 𑀚𑀸𑀦𑁂𑀬𑁆𑀬𑀦𑁆”𑀢𑀺𑁇 “𑀢𑁂𑀦 𑀳𑀺, 𑀲𑀼𑀚𑀸𑀢𑁂, 𑀲𑀼𑀡𑀸𑀳𑀺, 𑀲𑀸𑀥𑀼𑀓𑀁 𑀫𑀦𑀲𑀺 𑀓𑀭𑁄𑀳𑀺; 𑀪𑀸𑀲𑀺𑀲𑁆𑀲𑀸𑀫𑀻”𑀢𑀺𑁇 “𑀏𑀯𑀁, 𑀪𑀦𑁆𑀢𑁂”𑀢𑀺 𑀔𑁄 𑀲𑀼𑀚𑀸𑀢𑀸 𑀖𑀭𑀲𑀼𑀡𑁆𑀳𑀸 𑀪𑀕𑀯𑀢𑁄 𑀧𑀘𑁆𑀘𑀲𑁆𑀲𑁄𑀲𑀺𑁇 𑀪𑀕𑀯𑀸 𑀏𑀢𑀤𑀯𑁄𑀘—

418\. _“𑀧𑀤𑀼𑀝𑁆𑀞𑀘𑀺𑀢𑁆𑀢𑀸 𑀅𑀳𑀺𑀢𑀸𑀦𑀼𑀓𑀫𑁆𑀧𑀺𑀦𑀻,_  
_𑀅𑀜𑁆𑀜𑁂𑀲𑀼 𑀭𑀢𑁆𑀢𑀸 𑀅𑀢𑀺𑀫𑀜𑁆𑀜𑀢𑁂 𑀧𑀢𑀺𑀁;_  
_𑀥𑀦𑁂𑀦 𑀓𑀻𑀢𑀲𑁆𑀲 𑀯𑀥𑀸𑀬 𑀉𑀲𑁆𑀲𑀼𑀓𑀸,_  
_𑀬𑀸 𑀏𑀯𑀭𑀽𑀧𑀸 𑀧𑀼𑀭𑀺𑀲𑀲𑁆𑀲 𑀪𑀭𑀺𑀬𑀸;_  
_‘𑀯𑀥𑀸 𑀘 𑀪𑀭𑀺𑀬𑀸’𑀢𑀺 𑀘 𑀲𑀸 𑀧𑀯𑀼𑀘𑁆𑀘𑀢𑀺𑁇 (𑁧)_  


419\. _𑀬𑀁 𑀇𑀢𑁆𑀣𑀺𑀬𑀸 𑀯𑀺𑀦𑁆𑀤𑀢𑀺 𑀲𑀸𑀫𑀺𑀓𑁄 𑀥𑀦𑀁,_  
_𑀲𑀺𑀧𑁆𑀧𑀁 𑀯𑀡𑀺𑀚𑁆𑀚𑀜𑁆𑀘 𑀓𑀲𑀺𑀁 𑀅𑀥𑀺𑀝𑁆𑀞𑀳𑀁;_  
_𑀅𑀧𑁆𑀧𑀫𑁆𑀧𑀺 𑀢𑀲𑁆𑀲 𑀅𑀧𑀳𑀸𑀢𑀼𑀫𑀺𑀘𑁆𑀙𑀢𑀺,_  
_𑀬𑀸 𑀏𑀯𑀭𑀽𑀧𑀸 𑀧𑀼𑀭𑀺𑀲𑀲𑁆𑀲 𑀪𑀭𑀺𑀬𑀸;_  
_‘𑀘𑁄𑀭𑀻 𑀘 𑀪𑀭𑀺𑀬𑀸’𑀢𑀺 𑀘 𑀲𑀸 𑀧𑀯𑀼𑀘𑁆𑀘𑀢𑀺𑁇 (𑁨)_  


420\. _𑀅𑀓𑀫𑁆𑀫𑀓𑀸𑀫𑀸 𑀅𑀮𑀲𑀸 𑀫𑀳𑀕𑁆𑀖𑀲𑀸,_  
_𑀨𑀭𑀼𑀲𑀸 𑀘 𑀘𑀡𑁆𑀟𑀻 𑀤𑀼𑀭𑀼𑀢𑁆𑀢𑀯𑀸𑀤𑀺𑀦𑀻;_  
_𑀉𑀝𑁆𑀞𑀸𑀬𑀓𑀸𑀦𑀁 𑀅𑀪𑀺𑀪𑀼𑀬𑁆𑀬 𑀯𑀢𑁆𑀢𑀢𑀺,_  
_𑀬𑀸 𑀏𑀯𑀭𑀽𑀧𑀸 𑀧𑀼𑀭𑀺𑀲𑀲𑁆𑀲 𑀪𑀭𑀺𑀬𑀸;_  
_‘𑀅𑀬𑁆𑀬𑀸 𑀘 𑀪𑀭𑀺𑀬𑀸’𑀢𑀺 𑀘 𑀲𑀸 𑀧𑀯𑀼𑀘𑁆𑀘𑀢𑀺𑁇 (𑁩)_  


421\. _𑀬𑀸 𑀲𑀩𑁆𑀩𑀤𑀸 𑀳𑁄𑀢𑀺 𑀳𑀺𑀢𑀸𑀦𑀼𑀓𑀫𑁆𑀧𑀺𑀦𑀻,_  
_𑀫𑀸𑀢𑀸𑀯 𑀧𑀼𑀢𑁆𑀢𑀁 𑀅𑀦𑀼𑀭𑀓𑁆𑀔𑀢𑁂 𑀧𑀢𑀺𑀁;_  
_𑀢𑀢𑁄 𑀥𑀦𑀁 𑀲𑀫𑁆𑀪𑀢𑀫𑀲𑁆𑀲 𑀭𑀓𑁆𑀔𑀢𑀺,_  
_𑀬𑀸 𑀏𑀯𑀭𑀽𑀧𑀸 𑀧𑀼𑀭𑀺𑀲𑀲𑁆𑀲 𑀪𑀭𑀺𑀬𑀸;_  
_‘𑀫𑀸𑀢𑀸 𑀘 𑀪𑀭𑀺𑀬𑀸’𑀢𑀺 𑀘 𑀲𑀸 𑀧𑀯𑀼𑀘𑁆𑀘𑀢𑀺𑁇 (𑁪)_  


422\. _𑀬𑀣𑀸𑀧𑀺 𑀚𑁂𑀝𑁆𑀞𑀸 𑀪𑀕𑀺𑀦𑀻 𑀓𑀦𑀺𑀝𑁆𑀞𑀓𑀸,_  
_𑀲𑀕𑀸𑀭𑀯𑀸 𑀳𑁄𑀢𑀺 𑀲𑀓𑀫𑁆𑀳𑀺 𑀲𑀸𑀫𑀺𑀓𑁂;_  
_𑀳𑀺𑀭𑀻𑀫𑀦𑀸 𑀪𑀢𑁆𑀢𑀼𑀯𑀲𑀸𑀦𑀼𑀯𑀢𑁆𑀢𑀺𑀦𑀻,_  
_𑀬𑀸 𑀏𑀯𑀭𑀽𑀧𑀸 𑀧𑀼𑀭𑀺𑀲𑀲𑁆𑀲 𑀪𑀭𑀺𑀬𑀸;_  
_‘𑀪𑀕𑀺𑀦𑀻 𑀘 𑀪𑀭𑀺𑀬𑀸’𑀢𑀺 𑀘 𑀲𑀸 𑀧𑀯𑀼𑀘𑁆𑀘𑀢𑀺𑁇 (𑁫)_  


423\. _𑀬𑀸𑀘𑀻𑀥 𑀤𑀺𑀲𑁆𑀯𑀸𑀦 𑀧𑀢𑀺𑀁 𑀧𑀫𑁄𑀤𑀢𑀺,_  
_𑀲𑀔𑀻 𑀲𑀔𑀸𑀭𑀁𑀯 𑀘𑀺𑀭𑀲𑁆𑀲𑀫𑀸𑀕𑀢𑀁;_  
_𑀓𑁄𑀮𑁂𑀬𑁆𑀬𑀓𑀸 𑀲𑀻𑀮𑀯𑀢𑀻 𑀧𑀢𑀺𑀩𑁆𑀩𑀢𑀸,_  
_𑀬𑀸 𑀏𑀯𑀭𑀽𑀧𑀸 𑀧𑀼𑀭𑀺𑀲𑀲𑁆𑀲 𑀪𑀭𑀺𑀬𑀸;_  
_‘𑀲𑀔𑀻 𑀘 𑀪𑀭𑀺𑀬𑀸’𑀢𑀺 𑀘 𑀲𑀸 𑀧𑀯𑀼𑀘𑁆𑀘𑀢𑀺𑁇 (𑁬)_  


424\. _𑀅𑀓𑁆𑀓𑀼𑀤𑁆𑀥𑀲𑀦𑁆𑀢𑀸 𑀯𑀥𑀤𑀡𑁆𑀟𑀢𑀚𑁆𑀚𑀺𑀢𑀸,_  
_𑀅𑀤𑀼𑀝𑁆𑀞𑀘𑀺𑀢𑁆𑀢𑀸 𑀧𑀢𑀺𑀦𑁄 𑀢𑀺𑀢𑀺𑀓𑁆𑀔𑀢𑀺;_  
_𑀅𑀓𑁆𑀓𑁄𑀥𑀦𑀸 𑀪𑀢𑁆𑀢𑀼𑀯𑀲𑀸𑀦𑀼𑀯𑀢𑁆𑀢𑀺𑀦𑀻,_  
_𑀬𑀸 𑀏𑀯𑀭𑀽𑀧𑀸 𑀧𑀼𑀭𑀺𑀲𑀲𑁆𑀲 𑀪𑀭𑀺𑀬𑀸;_  
_‘𑀤𑀸𑀲𑀻 𑀘 𑀪𑀭𑀺𑀬𑀸’𑀢𑀺 𑀘 𑀲𑀸 𑀧𑀯𑀼𑀘𑁆𑀘𑀢𑀺𑁇 (𑁭)_  


425\. _𑀬𑀸𑀘𑀻𑀥 𑀪𑀭𑀺𑀬𑀸 𑀯𑀥𑀓𑀸𑀢𑀺 𑀯𑀼𑀘𑁆𑀘𑀢𑀺,_  
_‘𑀘𑁄𑀭𑀻 𑀘 𑀅𑀬𑁆𑀬𑀸’𑀢𑀺 𑀘 𑀬𑀸 𑀧𑀯𑀼𑀘𑁆𑀘𑀢𑀺;_  
_𑀤𑀼𑀲𑁆𑀲𑀻𑀮𑀭𑀽𑀧𑀸 𑀨𑀭𑀼𑀲𑀸 𑀅𑀦𑀸𑀤𑀭𑀸,_  
_𑀓𑀸𑀬𑀲𑁆𑀲 𑀪𑁂𑀤𑀸 𑀦𑀺𑀭𑀬𑀁 𑀯𑀚𑀦𑁆𑀢𑀺 𑀢𑀸𑁇 (𑁧--𑁩)_  


426\. _𑀬𑀸𑀘𑀻𑀥 𑀫𑀸𑀢𑀸 𑀪𑀕𑀺𑀦𑀻 𑀲𑀔𑀻𑀢𑀺 𑀘,_  
_‘𑀤𑀸𑀲𑀻 𑀘 𑀪𑀭𑀺𑀬𑀸’𑀢𑀺 𑀘 𑀲𑀸 𑀧𑀯𑀼𑀘𑁆𑀘𑀢𑀺;_  
_𑀲𑀻𑀮𑁂 𑀞𑀺𑀢𑀢𑁆𑀢𑀸 𑀘𑀺𑀭𑀭𑀢𑁆𑀢𑀲𑀁𑀯𑀼𑀢𑀸,_  
_𑀓𑀸𑀬𑀲𑁆𑀲 𑀪𑁂𑀤𑀸 𑀲𑀼𑀕𑀢𑀺𑀁 𑀯𑀚𑀦𑁆𑀢𑀺 𑀢𑀸𑀢𑀺𑁇 (𑁪--𑁭)_  


427\. 𑀇𑀫𑀸 𑀔𑁄, 𑀲𑀼𑀚𑀸𑀢𑁂, 𑀲𑀢𑁆𑀢 𑀧𑀼𑀭𑀺𑀲𑀲𑁆𑀲 𑀪𑀭𑀺𑀬𑀸𑀬𑁄𑁇 𑀢𑀸𑀲𑀁 𑀢𑁆𑀯𑀁 𑀓𑀢𑀫𑀸”𑀢𑀺? “𑀅𑀚𑁆𑀚𑀢𑀕𑁆𑀕𑁂 𑀫𑀁, 𑀪𑀦𑁆𑀢𑁂, 𑀪𑀕𑀯𑀸 𑀤𑀸𑀲𑀻𑀲𑀫𑀁 𑀲𑀸𑀫𑀺𑀓𑀲𑁆𑀲 𑀪𑀭𑀺𑀬𑀁 𑀥𑀸𑀭𑁂𑀢𑀽”𑀢𑀺𑁇

---

428\. 𑀤𑀲𑀫𑀁𑁇



[Go to previous page (2.1.9 Mettasutta)](/tipitaka/16A7/2/2.1/2.1.9.md) / [Go to parent page (2.1 Abyākatavagga)](/tipitaka/16A7/2/2.1.md) / [Go to next page (2.1.11 Kodhanasutta)](/tipitaka/16A7/2/2.1/2.1.11.md)


