
[Home](/) / [16A7 Sattakanipātapāḷi](/tipitaka/16A7.md) / [2 Dutiyapaṇṇāsaka](/tipitaka/16A7/2.md) / [2.1 Abyākatavagga](/tipitaka/16A7/2/2.1.md)

# 𑁨𑁇𑁧𑁇𑁪 𑀲𑀻𑀳𑀲𑁂𑀦𑀸𑀧𑀢𑀺𑀲𑀼𑀢𑁆𑀢

### 𑀤𑀼𑀢𑀺𑀬𑀧𑀡𑁆𑀡𑀸𑀲𑀓

### 𑀅𑀩𑁆𑀬𑀸𑀓𑀢𑀯𑀕𑁆𑀕

### 𑀲𑀻𑀳𑀲𑁂𑀦𑀸𑀧𑀢𑀺𑀲𑀼𑀢𑁆𑀢

(57.)

359\. 𑀏𑀯𑀁 𑀫𑁂 𑀲𑀼𑀢𑀁—  𑀏𑀓𑀁 𑀲𑀫𑀬𑀁 𑀪𑀕𑀯𑀸 𑀯𑁂𑀲𑀸𑀮𑀺𑀬𑀁 𑀯𑀺𑀳𑀭𑀢𑀺 𑀫𑀳𑀸𑀯𑀦𑁂 𑀓𑀽𑀝𑀸𑀕𑀸𑀭𑀲𑀸𑀮𑀸𑀬𑀁𑁇 𑀅𑀣 𑀔𑁄 𑀲𑀻𑀳𑁄 𑀲𑁂𑀦𑀸𑀧𑀢𑀺 𑀬𑁂𑀦 𑀪𑀕𑀯𑀸 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀪𑀕𑀯𑀦𑁆𑀢𑀁 𑀅𑀪𑀺𑀯𑀸𑀤𑁂𑀢𑁆𑀯𑀸 𑀏𑀓𑀫𑀦𑁆𑀢𑀁 𑀦𑀺𑀲𑀻𑀤𑀺𑁇 𑀏𑀓𑀫𑀦𑁆𑀢𑀁 𑀦𑀺𑀲𑀺𑀦𑁆𑀦𑁄 𑀔𑁄 𑀲𑀻𑀳𑁄 𑀲𑁂𑀦𑀸𑀧𑀢𑀺 𑀪𑀕𑀯𑀦𑁆𑀢𑀁 𑀏𑀢𑀤𑀯𑁄𑀘—  “𑀲𑀓𑁆𑀓𑀸 𑀦𑀼 𑀔𑁄, 𑀪𑀦𑁆𑀢𑁂, 𑀲𑀦𑁆𑀤𑀺𑀝𑁆𑀞𑀺𑀓𑀁 𑀤𑀸𑀦𑀨𑀮𑀁 𑀧𑀜𑁆𑀜𑀸𑀧𑁂𑀢𑀼𑀦𑁆”𑀢𑀺?

360\. “𑀢𑁂𑀦 𑀳𑀺, 𑀲𑀻𑀳, 𑀢𑀜𑁆𑀜𑁂𑀯𑁂𑀢𑁆𑀣 𑀧𑀝𑀺𑀧𑀼𑀘𑁆𑀙𑀺𑀲𑁆𑀲𑀸𑀫𑀺, 𑀬𑀣𑀸 𑀢𑁂 𑀔𑀫𑁂𑀬𑁆𑀬 𑀢𑀣𑀸 𑀦𑀁 𑀩𑁆𑀬𑀸𑀓𑀭𑁂𑀬𑁆𑀬𑀸𑀲𑀺𑁇 𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀲𑀻𑀳, 𑀇𑀥 𑀤𑁆𑀯𑁂 𑀧𑀼𑀭𑀺𑀲𑀸—  𑀏𑀓𑁄 𑀧𑀼𑀭𑀺𑀲𑁄 𑀅𑀲𑁆𑀲𑀤𑁆𑀥𑁄 𑀫𑀘𑁆𑀙𑀭𑀻 𑀓𑀤𑀭𑀺𑀬𑁄 𑀧𑀭𑀺𑀪𑀸𑀲𑀓𑁄, 𑀏𑀓𑁄 𑀧𑀼𑀭𑀺𑀲𑁄 𑀲𑀤𑁆𑀥𑁄 𑀤𑀸𑀦𑀧𑀢𑀺 𑀅𑀦𑀼𑀧𑁆𑀧𑀤𑀸𑀦𑀭𑀢𑁄𑁇 𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀲𑀻𑀳, 𑀓𑀁 𑀦𑀼 𑀔𑁄 𑀅𑀭𑀳𑀦𑁆𑀢𑁄 𑀧𑀞𑀫𑀁 𑀅𑀦𑀼𑀓𑀫𑁆𑀧𑀦𑁆𑀢𑀸 𑀅𑀦𑀼𑀓𑀫𑁆𑀧𑁂𑀬𑁆𑀬𑀼𑀁—  ‘𑀬𑁄 𑀯𑀸 𑀲𑁄 𑀧𑀼𑀭𑀺𑀲𑁄 𑀅𑀲𑁆𑀲𑀤𑁆𑀥𑁄 𑀫𑀘𑁆𑀙𑀭𑀻 𑀓𑀤𑀭𑀺𑀬𑁄 𑀧𑀭𑀺𑀪𑀸𑀲𑀓𑁄, 𑀬𑁄 𑀯𑀸 𑀲𑁄 𑀧𑀼𑀭𑀺𑀲𑁄 𑀲𑀤𑁆𑀥𑁄 𑀤𑀸𑀦𑀧𑀢𑀺 𑀅𑀦𑀼𑀧𑁆𑀧𑀤𑀸𑀦𑀭𑀢𑁄’”𑀢𑀺?

361\. “𑀬𑁄 𑀲𑁄, 𑀪𑀦𑁆𑀢𑁂, 𑀧𑀼𑀭𑀺𑀲𑁄 𑀅𑀲𑁆𑀲𑀤𑁆𑀥𑁄 𑀫𑀘𑁆𑀙𑀭𑀻 𑀓𑀤𑀭𑀺𑀬𑁄 𑀧𑀭𑀺𑀪𑀸𑀲𑀓𑁄, 𑀓𑀺𑀦𑁆𑀢𑀁 𑀅𑀭𑀳𑀦𑁆𑀢𑁄 𑀧𑀞𑀫𑀁 𑀅𑀦𑀼𑀓𑀫𑁆𑀧𑀦𑁆𑀢𑀸 𑀅𑀦𑀼𑀓𑀫𑁆𑀧𑀺𑀲𑁆𑀲𑀦𑁆𑀢𑀺𑁇 𑀬𑁄 𑀘 𑀔𑁄 𑀲𑁄, 𑀪𑀦𑁆𑀢𑁂, 𑀧𑀼𑀭𑀺𑀲𑁄 𑀲𑀤𑁆𑀥𑁄 𑀤𑀸𑀦𑀧𑀢𑀺 𑀅𑀦𑀼𑀧𑁆𑀧𑀤𑀸𑀦𑀭𑀢𑁄 𑀢𑀁𑀬𑁂𑀯 𑀅𑀭𑀳𑀦𑁆𑀢𑁄 𑀧𑀞𑀫𑀁 𑀅𑀦𑀼𑀓𑀫𑁆𑀧𑀦𑁆𑀢𑀸 𑀅𑀦𑀼𑀓𑀫𑁆𑀧𑁂𑀬𑁆𑀬𑀼𑀁”𑁇 (𑁧)

362\. “𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀲𑀻𑀳, 𑀓𑀁 𑀦𑀼 𑀔𑁄 𑀅𑀭𑀳𑀦𑁆𑀢𑁄 𑀧𑀞𑀫𑀁 𑀉𑀧𑀲𑀗𑁆𑀓𑀫𑀦𑁆𑀢𑀸 𑀉𑀧𑀲𑀗𑁆𑀓𑀫𑁂𑀬𑁆𑀬𑀼𑀁—  ‘𑀬𑁄 𑀯𑀸 𑀲𑁄 𑀧𑀼𑀭𑀺𑀲𑁄 𑀅𑀲𑁆𑀲𑀤𑁆𑀥𑁄 𑀫𑀘𑁆𑀙𑀭𑀻 𑀓𑀤𑀭𑀺𑀬𑁄 𑀧𑀭𑀺𑀪𑀸𑀲𑀓𑁄, 𑀬𑁄 𑀯𑀸 𑀲𑁄 𑀧𑀼𑀭𑀺𑀲𑁄 𑀲𑀤𑁆𑀥𑁄 𑀤𑀸𑀦𑀧𑀢𑀺 𑀅𑀦𑀼𑀧𑁆𑀧𑀤𑀸𑀦𑀭𑀢𑁄’”𑀢𑀺? “𑀬𑁄 𑀲𑁄, 𑀪𑀦𑁆𑀢𑁂, 𑀧𑀼𑀭𑀺𑀲𑁄 𑀅𑀲𑁆𑀲𑀤𑁆𑀥𑁄 𑀫𑀘𑁆𑀙𑀭𑀻 𑀓𑀤𑀭𑀺𑀬𑁄 𑀧𑀭𑀺𑀪𑀸𑀲𑀓𑁄, 𑀓𑀺𑀦𑁆𑀢𑀁 𑀅𑀭𑀳𑀦𑁆𑀢𑁄 𑀧𑀞𑀫𑀁 𑀉𑀧𑀲𑀗𑁆𑀓𑀫𑀦𑁆𑀢𑀸 𑀉𑀧𑀲𑀗𑁆𑀓𑀫𑀺𑀲𑁆𑀲𑀦𑁆𑀢𑀺𑁇 𑀬𑁄 𑀘 𑀔𑁄 𑀲𑁄, 𑀪𑀦𑁆𑀢𑁂, 𑀧𑀼𑀭𑀺𑀲𑁄 𑀲𑀤𑁆𑀥𑁄 𑀤𑀸𑀦𑀧𑀢𑀺 𑀅𑀦𑀼𑀧𑁆𑀧𑀤𑀸𑀦𑀭𑀢𑁄 𑀢𑀁𑀬𑁂𑀯 𑀅𑀭𑀳𑀦𑁆𑀢𑁄 𑀧𑀞𑀫𑀁 𑀉𑀧𑀲𑀗𑁆𑀓𑀫𑀦𑁆𑀢𑀸 𑀉𑀧𑀲𑀗𑁆𑀓𑀫𑁂𑀬𑁆𑀬𑀼𑀁”𑁇 (𑁨)

363\. “𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀲𑀻𑀳, 𑀓𑀲𑁆𑀲 𑀦𑀼 𑀔𑁄 𑀅𑀭𑀳𑀦𑁆𑀢𑁄 𑀧𑀞𑀫𑀁 𑀧𑀝𑀺𑀕𑁆𑀕𑀡𑁆𑀳𑀦𑁆𑀢𑀸 𑀧𑀝𑀺𑀕𑁆𑀕𑀡𑁆𑀳𑁂𑀬𑁆𑀬𑀼𑀁—  ‘𑀬𑁄 𑀯𑀸 𑀲𑁄 𑀧𑀼𑀭𑀺𑀲𑁄 𑀅𑀲𑁆𑀲𑀤𑁆𑀥𑁄 𑀫𑀘𑁆𑀙𑀭𑀻 𑀓𑀤𑀭𑀺𑀬𑁄 𑀧𑀭𑀺𑀪𑀸𑀲𑀓𑁄, 𑀬𑁄 𑀯𑀸 𑀲𑁄 𑀧𑀼𑀭𑀺𑀲𑁄 𑀲𑀤𑁆𑀥𑁄 𑀤𑀸𑀦𑀧𑀢𑀺 𑀅𑀦𑀼𑀧𑁆𑀧𑀤𑀸𑀦𑀭𑀢𑁄’”𑀢𑀺? “𑀬𑁄 𑀲𑁄, 𑀪𑀦𑁆𑀢𑁂, 𑀧𑀼𑀭𑀺𑀲𑁄 𑀅𑀲𑁆𑀲𑀤𑁆𑀥𑁄 𑀫𑀘𑁆𑀙𑀭𑀻 𑀓𑀤𑀭𑀺𑀬𑁄 𑀧𑀭𑀺𑀪𑀸𑀲𑀓𑁄, 𑀓𑀺𑀦𑁆𑀢𑀁 𑀢𑀲𑁆𑀲 𑀅𑀭𑀳𑀦𑁆𑀢𑁄 𑀧𑀞𑀫𑀁 𑀧𑀝𑀺𑀕𑁆𑀕𑀡𑁆𑀳𑀦𑁆𑀢𑀸 𑀧𑀝𑀺𑀕𑁆𑀕𑀡𑁆𑀳𑀺𑀲𑁆𑀲𑀦𑁆𑀢𑀺𑁇 𑀬𑁄 𑀘 𑀔𑁄 𑀲𑁄, 𑀪𑀦𑁆𑀢𑁂, 𑀧𑀼𑀭𑀺𑀲𑁄 𑀲𑀤𑁆𑀥𑁄 𑀤𑀸𑀦𑀧𑀢𑀺 𑀅𑀦𑀼𑀧𑁆𑀧𑀤𑀸𑀦𑀭𑀢𑁄 𑀢𑀲𑁆𑀲𑁂𑀯 𑀅𑀭𑀳𑀦𑁆𑀢𑁄 𑀧𑀞𑀫𑀁 𑀧𑀝𑀺𑀕𑁆𑀕𑀡𑁆𑀳𑀦𑁆𑀢𑀸 𑀧𑀝𑀺𑀕𑁆𑀕𑀡𑁆𑀳𑁂𑀬𑁆𑀬𑀼𑀁”𑁇 (𑁩)

364\. “𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀲𑀻𑀳, 𑀓𑀲𑁆𑀲 𑀦𑀼 𑀔𑁄 𑀅𑀭𑀳𑀦𑁆𑀢𑁄 𑀧𑀞𑀫𑀁 𑀥𑀫𑁆𑀫𑀁 𑀤𑁂𑀲𑁂𑀦𑁆𑀢𑀸 𑀤𑁂𑀲𑁂𑀬𑁆𑀬𑀼𑀁—  ‘𑀬𑁄 𑀯𑀸 𑀲𑁄 𑀧𑀼𑀭𑀺𑀲𑁄 𑀅𑀲𑁆𑀲𑀤𑁆𑀥𑁄 𑀫𑀘𑁆𑀙𑀭𑀻 𑀓𑀤𑀭𑀺𑀬𑁄 𑀧𑀭𑀺𑀪𑀸𑀲𑀓𑁄, 𑀬𑁄 𑀯𑀸 𑀲𑁄 𑀧𑀼𑀭𑀺𑀲𑁄 𑀲𑀤𑁆𑀥𑁄 𑀤𑀸𑀦𑀧𑀢𑀺 𑀅𑀦𑀼𑀧𑁆𑀧𑀤𑀸𑀦𑀭𑀢𑁄’”𑀢𑀺? “𑀬𑁄 𑀲𑁄, 𑀪𑀦𑁆𑀢𑁂, 𑀧𑀼𑀭𑀺𑀲𑁄 𑀅𑀲𑁆𑀲𑀤𑁆𑀥𑁄 𑀫𑀘𑁆𑀙𑀭𑀻 𑀓𑀤𑀭𑀺𑀬𑁄 𑀧𑀭𑀺𑀪𑀸𑀲𑀓𑁄, 𑀓𑀺𑀦𑁆𑀢𑀁 𑀢𑀲𑁆𑀲 𑀅𑀭𑀳𑀦𑁆𑀢𑁄 𑀧𑀞𑀫𑀁 𑀥𑀫𑁆𑀫𑀁 𑀤𑁂𑀲𑁂𑀦𑁆𑀢𑀸 𑀤𑁂𑀲𑁂𑀲𑁆𑀲𑀦𑁆𑀢𑀺𑁇 𑀬𑁄 𑀘 𑀔𑁄 𑀲𑁄, 𑀪𑀦𑁆𑀢𑁂, 𑀧𑀼𑀭𑀺𑀲𑁄 𑀲𑀤𑁆𑀥𑁄 𑀤𑀸𑀦𑀧𑀢𑀺 𑀅𑀦𑀼𑀧𑁆𑀧𑀤𑀸𑀦𑀭𑀢𑁄 𑀢𑀲𑁆𑀲𑁂𑀯 𑀅𑀭𑀳𑀦𑁆𑀢𑁄 𑀧𑀞𑀫𑀁 𑀥𑀫𑁆𑀫𑀁 𑀤𑁂𑀲𑁂𑀦𑁆𑀢𑀸 𑀤𑁂𑀲𑁂𑀬𑁆𑀬𑀼𑀁”𑁇 (𑁪)

365\. “𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀲𑀻𑀳, 𑀓𑀲𑁆𑀲 𑀦𑀼 𑀔𑁄 𑀓𑀮𑁆𑀬𑀸𑀡𑁄 𑀓𑀺𑀢𑁆𑀢𑀺𑀲𑀤𑁆𑀤𑁄 𑀅𑀩𑁆𑀪𑀼𑀕𑁆𑀕𑀘𑁆𑀙𑁂𑀬𑁆𑀬—  ‘𑀬𑁄 𑀯𑀸 𑀲𑁄 𑀧𑀼𑀭𑀺𑀲𑁄 𑀅𑀲𑁆𑀲𑀤𑁆𑀥𑁄 𑀫𑀘𑁆𑀙𑀭𑀻 𑀓𑀤𑀭𑀺𑀬𑁄 𑀧𑀭𑀺𑀪𑀸𑀲𑀓𑁄, 𑀬𑁄 𑀯𑀸 𑀲𑁄 𑀧𑀼𑀭𑀺𑀲𑁄 𑀲𑀤𑁆𑀥𑁄 𑀤𑀸𑀦𑀧𑀢𑀺 𑀅𑀦𑀼𑀧𑁆𑀧𑀤𑀸𑀦𑀭𑀢𑁄’”𑀢𑀺? “𑀬𑁄 𑀲𑁄, 𑀪𑀦𑁆𑀢𑁂, 𑀧𑀼𑀭𑀺𑀲𑁄 𑀅𑀲𑁆𑀲𑀤𑁆𑀥𑁄 𑀫𑀘𑁆𑀙𑀭𑀻 𑀓𑀤𑀭𑀺𑀬𑁄 𑀧𑀭𑀺𑀪𑀸𑀲𑀓𑁄, 𑀓𑀺𑀦𑁆𑀢𑀁 𑀢𑀲𑁆𑀲 𑀓𑀮𑁆𑀬𑀸𑀡𑁄 𑀓𑀺𑀢𑁆𑀢𑀺𑀲𑀤𑁆𑀤𑁄 𑀅𑀩𑁆𑀪𑀼𑀕𑁆𑀕𑀘𑁆𑀙𑀺𑀲𑁆𑀲𑀢𑀺𑁇 𑀬𑁄 𑀘 𑀔𑁄 𑀲𑁄, 𑀪𑀦𑁆𑀢𑁂, 𑀧𑀼𑀭𑀺𑀲𑁄 𑀲𑀤𑁆𑀥𑁄 𑀤𑀸𑀦𑀧𑀢𑀺 𑀅𑀦𑀼𑀧𑁆𑀧𑀤𑀸𑀦𑀭𑀢𑁄 𑀢𑀲𑁆𑀲𑁂𑀯 𑀓𑀮𑁆𑀬𑀸𑀡𑁄 𑀓𑀺𑀢𑁆𑀢𑀺𑀲𑀤𑁆𑀤𑁄 𑀅𑀩𑁆𑀪𑀼𑀕𑁆𑀕𑀘𑁆𑀙𑁂𑀬𑁆𑀬”𑁇 (𑁫)

366\. “𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀲𑀻𑀳, 𑀓𑁄 𑀦𑀼 𑀔𑁄 𑀬𑀁𑀬𑀤𑁂𑀯 𑀧𑀭𑀺𑀲𑀁 𑀉𑀧𑀲𑀗𑁆𑀓𑀫𑁂𑀬𑁆𑀬, 𑀬𑀤𑀺 𑀔𑀢𑁆𑀢𑀺𑀬𑀧𑀭𑀺𑀲𑀁 𑀬𑀤𑀺 𑀩𑁆𑀭𑀸𑀳𑁆𑀫𑀡𑀧𑀭𑀺𑀲𑀁 𑀬𑀤𑀺 𑀕𑀳𑀧𑀢𑀺𑀧𑀭𑀺𑀲𑀁 𑀬𑀤𑀺 𑀲𑀫𑀡𑀧𑀭𑀺𑀲𑀁 𑀯𑀺𑀲𑀸𑀭𑀤𑁄 𑀉𑀧𑀲𑀗𑁆𑀓𑀫𑁂𑀬𑁆𑀬 𑀅𑀫𑀗𑁆𑀓𑀼𑀪𑀽𑀢𑁄—  ‘𑀬𑁄 𑀯𑀸 𑀲𑁄 𑀧𑀼𑀭𑀺𑀲𑁄 𑀅𑀲𑁆𑀲𑀤𑁆𑀥𑁄 𑀫𑀘𑁆𑀙𑀭𑀻 𑀓𑀤𑀭𑀺𑀬𑁄 𑀧𑀭𑀺𑀪𑀸𑀲𑀓𑁄, 𑀬𑁄 𑀯𑀸 𑀲𑁄 𑀧𑀼𑀭𑀺𑀲𑁄 𑀲𑀤𑁆𑀥𑁄 𑀤𑀸𑀦𑀧𑀢𑀺 𑀅𑀦𑀼𑀧𑁆𑀧𑀤𑀸𑀦𑀭𑀢𑁄’”𑀢𑀺? “𑀬𑁄 𑀲𑁄, 𑀪𑀦𑁆𑀢𑁂, 𑀧𑀼𑀭𑀺𑀲𑁄 𑀅𑀲𑁆𑀲𑀤𑁆𑀥𑁄 𑀫𑀘𑁆𑀙𑀭𑀻 𑀓𑀤𑀭𑀺𑀬𑁄 𑀧𑀭𑀺𑀪𑀸𑀲𑀓𑁄, 𑀓𑀺𑀁 𑀲𑁄 𑀬𑀁𑀬𑀤𑁂𑀯 𑀧𑀭𑀺𑀲𑀁 𑀉𑀧𑀲𑀗𑁆𑀓𑀫𑀺𑀲𑁆𑀲𑀢𑀺, 𑀬𑀤𑀺 𑀔𑀢𑁆𑀢𑀺𑀬𑀧𑀭𑀺𑀲𑀁 𑀬𑀤𑀺 𑀩𑁆𑀭𑀸𑀳𑁆𑀫𑀡𑀧𑀭𑀺𑀲𑀁 𑀬𑀤𑀺 𑀕𑀳𑀧𑀢𑀺𑀧𑀭𑀺𑀲𑀁 𑀬𑀤𑀺 𑀲𑀫𑀡𑀧𑀭𑀺𑀲𑀁 𑀯𑀺𑀲𑀸𑀭𑀤𑁄 𑀉𑀧𑀲𑀗𑁆𑀓𑀫𑀺𑀲𑁆𑀲𑀢𑀺 𑀅𑀫𑀗𑁆𑀓𑀼𑀪𑀽𑀢𑁄𑁇 𑀬𑁄 𑀘 𑀔𑁄 𑀲𑁄, 𑀪𑀦𑁆𑀢𑁂, 𑀧𑀼𑀭𑀺𑀲𑁄 𑀲𑀤𑁆𑀥𑁄 𑀤𑀸𑀦𑀧𑀢𑀺 𑀅𑀦𑀼𑀧𑁆𑀧𑀤𑀸𑀦𑀭𑀢𑁄 𑀲𑁄 𑀬𑀁𑀬𑀤𑁂𑀯 𑀧𑀭𑀺𑀲𑀁 𑀉𑀧𑀲𑀗𑁆𑀓𑀫𑁂𑀬𑁆𑀬, 𑀬𑀤𑀺 𑀔𑀢𑁆𑀢𑀺𑀬𑀧𑀭𑀺𑀲𑀁 𑀬𑀤𑀺 𑀩𑁆𑀭𑀸𑀳𑁆𑀫𑀡𑀧𑀭𑀺𑀲𑀁 𑀬𑀤𑀺 𑀕𑀳𑀧𑀢𑀺𑀧𑀭𑀺𑀲𑀁 𑀬𑀤𑀺 𑀲𑀫𑀡𑀧𑀭𑀺𑀲𑀁 𑀯𑀺𑀲𑀸𑀭𑀤𑁄 𑀉𑀧𑀲𑀗𑁆𑀓𑀫𑁂𑀬𑁆𑀬 𑀅𑀫𑀗𑁆𑀓𑀼𑀪𑀽𑀢𑁄”𑁇 (𑁬)

367\. “𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀲𑀻𑀳, 𑀓𑁄 𑀦𑀼 𑀔𑁄 𑀓𑀸𑀬𑀲𑁆𑀲 𑀪𑁂𑀤𑀸 𑀧𑀭𑀁 𑀫𑀭𑀡𑀸 𑀲𑀼𑀕𑀢𑀺𑀁 𑀲𑀕𑁆𑀕𑀁 𑀮𑁄𑀓𑀁 𑀉𑀧𑀧𑀚𑁆𑀚𑁂𑀬𑁆𑀬—  ‘𑀬𑁄 𑀯𑀸 𑀲𑁄 𑀧𑀼𑀭𑀺𑀲𑁄 𑀅𑀲𑁆𑀲𑀤𑁆𑀥𑁄 𑀫𑀘𑁆𑀙𑀭𑀻 𑀓𑀤𑀭𑀺𑀬𑁄 𑀧𑀭𑀺𑀪𑀸𑀲𑀓𑁄, 𑀬𑁄 𑀯𑀸 𑀲𑁄 𑀧𑀼𑀭𑀺𑀲𑁄 𑀲𑀤𑁆𑀥𑁄 𑀤𑀸𑀦𑀧𑀢𑀺 𑀅𑀦𑀼𑀧𑁆𑀧𑀤𑀸𑀦𑀭𑀢𑁄’”𑀢𑀺? “𑀬𑁄 𑀲𑁄, 𑀪𑀦𑁆𑀢𑁂, 𑀧𑀼𑀭𑀺𑀲𑁄 𑀅𑀲𑁆𑀲𑀤𑁆𑀥𑁄 𑀫𑀘𑁆𑀙𑀭𑀻 𑀓𑀤𑀭𑀺𑀬𑁄 𑀧𑀭𑀺𑀪𑀸𑀲𑀓𑁄, 𑀓𑀺𑀁 𑀲𑁄 𑀓𑀸𑀬𑀲𑁆𑀲 𑀪𑁂𑀤𑀸 𑀧𑀭𑀁 𑀫𑀭𑀡𑀸 𑀲𑀼𑀕𑀢𑀺𑀁 𑀲𑀕𑁆𑀕𑀁 𑀮𑁄𑀓𑀁 𑀉𑀧𑀧𑀚𑁆𑀚𑀺𑀲𑁆𑀲𑀢𑀺𑁇 𑀬𑁄 𑀘 𑀔𑁄 𑀲𑁄, 𑀪𑀦𑁆𑀢𑁂, 𑀧𑀼𑀭𑀺𑀲𑁄 𑀲𑀤𑁆𑀥𑁄 𑀤𑀸𑀦𑀧𑀢𑀺 𑀅𑀦𑀼𑀧𑁆𑀧𑀤𑀸𑀦𑀭𑀢𑁄 𑀲𑁄 𑀓𑀸𑀬𑀲𑁆𑀲 𑀪𑁂𑀤𑀸 𑀧𑀭𑀁 𑀫𑀭𑀡𑀸 𑀲𑀼𑀕𑀢𑀺𑀁 𑀲𑀕𑁆𑀕𑀁 𑀮𑁄𑀓𑀁 𑀉𑀧𑀧𑀚𑁆𑀚𑁂𑀬𑁆𑀬𑁇 (𑁭)

368\. 𑀬𑀸𑀦𑀺𑀫𑀸𑀦𑀺, 𑀪𑀦𑁆𑀢𑁂, 𑀪𑀕𑀯𑀢𑀸 𑀲𑀦𑁆𑀤𑀺𑀝𑁆𑀞𑀺𑀓𑀸𑀦𑀺 𑀤𑀸𑀦𑀨𑀮𑀸𑀦𑀺 𑀅𑀓𑁆𑀔𑀸𑀢𑀸𑀦𑀺, 𑀦𑀸𑀳𑀁 𑀏𑀢𑁆𑀣 𑀪𑀕𑀯𑀢𑁄 𑀲𑀤𑁆𑀥𑀸𑀬 𑀕𑀘𑁆𑀙𑀸𑀫𑀺𑁇 𑀅𑀳𑀫𑁆𑀧𑀺 𑀏𑀢𑀸𑀦𑀺 𑀚𑀸𑀦𑀸𑀫𑀺𑁇 𑀅𑀳𑀁, 𑀪𑀦𑁆𑀢𑁂, 𑀤𑀸𑀬𑀓𑁄 𑀤𑀸𑀦𑀧𑀢𑀺, 𑀫𑀁 𑀅𑀭𑀳𑀦𑁆𑀢𑁄 𑀧𑀞𑀫𑀁 𑀅𑀦𑀼𑀓𑀫𑁆𑀧𑀦𑁆𑀢𑀸 𑀅𑀦𑀼𑀓𑀫𑁆𑀧𑀦𑁆𑀢𑀺𑁇 𑀅𑀳𑀁, 𑀪𑀦𑁆𑀢𑁂, 𑀤𑀸𑀬𑀓𑁄 𑀤𑀸𑀦𑀧𑀢𑀺, 𑀫𑀁 𑀅𑀭𑀳𑀦𑁆𑀢𑁄 𑀧𑀞𑀫𑀁 𑀉𑀧𑀲𑀗𑁆𑀓𑀫𑀦𑁆𑀢𑀸 𑀉𑀧𑀲𑀗𑁆𑀓𑀫𑀦𑁆𑀢𑀺𑁇 𑀅𑀳𑀁, 𑀪𑀦𑁆𑀢𑁂, 𑀤𑀸𑀬𑀓𑁄 𑀤𑀸𑀦𑀧𑀢𑀺, 𑀫𑀬𑁆𑀳𑀁 𑀅𑀭𑀳𑀦𑁆𑀢𑁄 𑀧𑀞𑀫𑀁 𑀧𑀝𑀺𑀕𑁆𑀕𑀡𑁆𑀳𑀦𑁆𑀢𑀸 𑀧𑀝𑀺𑀕𑁆𑀕𑀡𑁆𑀳𑀦𑁆𑀢𑀺𑁇 𑀅𑀳𑀁, 𑀪𑀦𑁆𑀢𑁂, 𑀤𑀸𑀬𑀓𑁄 𑀤𑀸𑀦𑀧𑀢𑀺, 𑀫𑀬𑁆𑀳𑀁 𑀅𑀭𑀳𑀦𑁆𑀢𑁄 𑀧𑀞𑀫𑀁 𑀥𑀫𑁆𑀫𑀁 𑀤𑁂𑀲𑁂𑀦𑁆𑀢𑀸 𑀤𑁂𑀲𑁂𑀦𑁆𑀢𑀺𑁇 𑀅𑀳𑀁, 𑀪𑀦𑁆𑀢𑁂, 𑀤𑀸𑀬𑀓𑁄 𑀤𑀸𑀦𑀧𑀢𑀺, 𑀫𑀬𑁆𑀳𑀁 𑀓𑀮𑁆𑀬𑀸𑀡𑁄 𑀓𑀺𑀢𑁆𑀢𑀺𑀲𑀤𑁆𑀤𑁄 𑀅𑀩𑁆𑀪𑀼𑀕𑁆𑀕𑀢𑁄—  ‘𑀲𑀻𑀳𑁄 𑀲𑁂𑀦𑀸𑀧𑀢𑀺 𑀤𑀸𑀬𑀓𑁄 𑀓𑀸𑀭𑀓𑁄 𑀲𑀁𑀖𑀼𑀧𑀝𑁆𑀞𑀸𑀓𑁄’𑀢𑀺𑁇 𑀅𑀳𑀁, 𑀪𑀦𑁆𑀢𑁂, 𑀤𑀸𑀬𑀓𑁄 𑀤𑀸𑀦𑀧𑀢𑀺 𑀬𑀁𑀬𑀤𑁂𑀯 𑀧𑀭𑀺𑀲𑀁 𑀉𑀧𑀲𑀗𑁆𑀓𑀫𑀸𑀫𑀺, 𑀬𑀤𑀺 𑀔𑀢𑁆𑀢𑀺𑀬𑀧𑀭𑀺𑀲𑀁…𑀧𑁂…  𑀬𑀤𑀺 𑀲𑀫𑀡𑀧𑀭𑀺𑀲𑀁 𑀯𑀺𑀲𑀸𑀭𑀤𑁄 𑀉𑀧𑀲𑀗𑁆𑀓𑀫𑀸𑀫𑀺 𑀅𑀫𑀗𑁆𑀓𑀼𑀪𑀽𑀢𑁄𑁇 𑀬𑀸𑀦𑀺𑀫𑀸𑀦𑀺, 𑀪𑀦𑁆𑀢𑁂, 𑀪𑀕𑀯𑀢𑀸 𑀲𑀦𑁆𑀤𑀺𑀝𑁆𑀞𑀺𑀓𑀸𑀦𑀺 𑀤𑀸𑀦𑀨𑀮𑀸𑀦𑀺 𑀅𑀓𑁆𑀔𑀸𑀢𑀸𑀦𑀺, 𑀦𑀸𑀳𑀁 𑀏𑀢𑁆𑀣 𑀪𑀕𑀯𑀢𑁄 𑀲𑀤𑁆𑀥𑀸𑀬 𑀕𑀘𑁆𑀙𑀸𑀫𑀺𑁇 𑀅𑀳𑀫𑁆𑀧𑀺 𑀏𑀢𑀸𑀦𑀺 𑀚𑀸𑀦𑀸𑀫𑀺𑁇 𑀬𑀜𑁆𑀘 𑀔𑁄 𑀫𑀁, 𑀪𑀦𑁆𑀢𑁂, 𑀪𑀕𑀯𑀸 𑀏𑀯𑀫𑀸𑀳—  ‘𑀤𑀸𑀬𑀓𑁄, 𑀲𑀻𑀳, 𑀤𑀸𑀦𑀧𑀢𑀺 𑀓𑀸𑀬𑀲𑁆𑀲 𑀪𑁂𑀤𑀸 𑀧𑀭𑀁 𑀫𑀭𑀡𑀸 𑀲𑀼𑀕𑀢𑀺𑀁 𑀲𑀕𑁆𑀕𑀁 𑀮𑁄𑀓𑀁 𑀉𑀧𑀧𑀚𑁆𑀚𑀢𑀻’𑀢𑀺𑁇 𑀏𑀢𑀸𑀳𑀁 𑀦 𑀚𑀸𑀦𑀸𑀫𑀺, 𑀏𑀢𑁆𑀣 𑀘 𑀧𑀦𑀸𑀳𑀁, 𑀪𑀕𑀯𑀢𑁄 𑀲𑀤𑁆𑀥𑀸𑀬 𑀕𑀘𑁆𑀙𑀸𑀫𑀻”𑀢𑀺𑁇 “𑀏𑀯𑀫𑁂𑀢𑀁, 𑀲𑀻𑀳, 𑀏𑀯𑀫𑁂𑀢𑀁, 𑀲𑀻𑀳𑁇 𑀤𑀸𑀬𑀓𑁄, 𑀲𑀻𑀳, 𑀤𑀸𑀦𑀧𑀢𑀺 𑀓𑀸𑀬𑀲𑁆𑀲 𑀪𑁂𑀤𑀸 𑀧𑀭𑀁 𑀫𑀭𑀡𑀸 𑀲𑀼𑀕𑀢𑀺𑀁 𑀲𑀕𑁆𑀕𑀁 𑀮𑁄𑀓𑀁 𑀉𑀧𑀧𑀚𑁆𑀚𑀢𑀻”𑀢𑀺𑁇

---

369\. 𑀘𑀢𑀼𑀢𑁆𑀣𑀁𑁇



[Go to previous page (2.1.3 Tissabrahmāsutta)](/tipitaka/16A7/2/2.1/2.1.3.md) / [Go to parent page (2.1 Abyākatavagga)](/tipitaka/16A7/2/2.1.md) / [Go to next page (2.1.5 Arakkheyyasutta)](/tipitaka/16A7/2/2.1/2.1.5.md)


