---
title: 2.3.9 Satthusāsanasutta
path: /tipitaka/16A7/2/2.3/2.3.9
ref: 276279
breadcrumbs:
  - name: Home
    link: /
  - name: 16A7 Sattakanipātapāḷi
    link: /tipitaka/16A7
  - name: 2 Dutiyapaṇṇāsaka
    link: /tipitaka/16A7/2
  - name: 2.3 Vinayavagga
    link: /tipitaka/16A7/2/2.3
prevL: /tipitaka/16A7/2/2.3/2.3.8
upL: /tipitaka/16A7/2/2.3
nextL: /tipitaka/16A7/2/2.3/2.3.10
---

# 2.3.9 Satthusāsanasutta

### Dutiyapaṇṇāsaka

### Vinayavagga

### Satthusāsanasutta

(83.)

624. Atha kho āyasmā upāli yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho āyasmā upāli bhagavantaṃ etadavoca—

625. “Sādhu me, bhante, bhagavā saṃkhittena dhammaṃ desetu, yamahaṃ bhagavato dhammaṃ sutvā eko vūpakaṭṭho appamatto ātāpī pahitatto vihareyyan”ti. “Ye kho tvaṃ, upāli, dhamme jāneyyāsi—  ‘ime dhammā na ekantanibbidāya virāgāya nirodhāya upasamāya abhiññāya sambodhāya nibbānāya saṃvattantī’ti; ekaṃsena, upāli, dhāreyyāsi—  ‘neso dhammo neso vinayo netaṃ satthusāsanan’ti. Ye ca kho tvaṃ, upāli, dhamme jāneyyāsi—  ‘ime dhammā ekantanibbidāya virāgāya nirodhāya upasamāya abhiññāya sambodhāya nibbānāya saṃvattantī’ti; ekaṃsena, upāli, dhāreyyāsi—  ‘eso dhammo eso vinayo etaṃ satthusāsanan’”ti.

===

626. Navamaṃ.




