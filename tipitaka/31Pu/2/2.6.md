---
title: 2.6 Chakkapuggalapaññatti
path: /tipitaka/31Pu/2/2.6
ref: 267990
breadcrumbs:
  - name: Home
    link: /
  - name: 31Pu Puggalapaññattipāḷi
    link: /tipitaka/31Pu
  - name: 2 Niddesa
    link: /tipitaka/31Pu/2
prevL: /tipitaka/31Pu/2/2.5
upL: /tipitaka/31Pu/2
nextL: /tipitaka/31Pu/2/2.7
---

# 2.6 Chakkapuggalapaññatti

### Niddesa

### Chakkapuggalapaññatti

(202.)

512. Tatra yvāyaṃ puggalo pubbe ananussutesu dhammesu sāmaṃ saccāni abhisambujjhati, tattha ca sabbaññutaṃ pāpuṇāti balesu ca vasībhāvaṃ, sammāsambuddho tena daṭṭhabbo. (1)

513. Tatra yvāyaṃ puggalo pubbe ananussutesu dhammesu sāmaṃ saccāni abhisambujjhati, na ca tattha sabbaññutaṃ pāpuṇāti na ca balesu vasībhāvaṃ, paccekasambuddho tena daṭṭhabbo. (2)

514. Tatra yvāyaṃ puggalo pubbe ananussutesu dhammesu sāmaṃ saccāni anabhisambujjhati, diṭṭheva dhamme dukkhassantakaro hoti, sāvakapāramiñca pāpuṇāti, sāriputtamoggallānā tena daṭṭhabbā. (3)

515. Tatra yvāyaṃ puggalo pubbe ananussutesu dhammesu sāmaṃ saccāni anabhisambujjhati, diṭṭheva dhamme dukkhassantakaro hoti, na ca sāvakapāramiṃ pāpuṇāti, avasesā arahantā tena daṭṭhabbā. (4)

516. Tatra yvāyaṃ puggalo pubbe ananussutesu dhammesu sāmaṃ saccāni anabhisambujjhati, na ca diṭṭheva dhamme dukkhassantakaro hoti, anāgāmī hoti anāgantā itthattaṃ, anāgāmī tena daṭṭhabbo. (5)

517. Tatra yvāyaṃ puggalo pubbe ananussutesu dhammesu sāmaṃ saccāni anabhisambujjhati, na ca diṭṭheva dhamme dukkhassantakaro hoti, āgantā itthattaṃ, sotāpannasakadāgāmino tena daṭṭhabbā. (6)

===

518. Chakkaniddeso.




