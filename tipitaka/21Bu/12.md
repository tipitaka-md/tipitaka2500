
[Home](/) / [21Bu Buddhavaṃsapāḷi](/tipitaka/21Bu.md)

# 𑁧𑁨 𑀧𑀤𑀼𑀫𑀼𑀢𑁆𑀢𑀭𑀩𑀼𑀤𑁆𑀥𑀯𑀁𑀲

### 𑀧𑀤𑀼𑀫𑀼𑀢𑁆𑀢𑀭𑀩𑀼𑀤𑁆𑀥𑀯𑀁𑀲

(1.)

566\. _“𑀦𑀸𑀭𑀤𑀲𑁆𑀲 𑀅𑀧𑀭𑁂𑀦,_  
_𑀲𑀫𑁆𑀩𑀼𑀤𑁆𑀥𑁄 𑀤𑁆𑀯𑀺𑀧𑀤𑀼𑀢𑁆𑀢𑀫𑁄;_  
_𑀧𑀤𑀼𑀫𑀼𑀢𑁆𑀢𑀭𑁄 𑀦𑀸𑀫 𑀚𑀺𑀦𑁄,_  
_𑀅𑀓𑁆𑀔𑁄𑀩𑁆𑀪𑁄 𑀲𑀸𑀕𑀭𑀽𑀧𑀫𑁄𑁇_  


(2.)

567\. _𑀫𑀡𑁆𑀟𑀓𑀧𑁆𑀧𑁄𑀯 𑀲𑁄 𑀆𑀲𑀺,_  
_𑀬𑀫𑁆𑀳𑀺 𑀩𑀼𑀤𑁆𑀥𑁄 𑀅𑀚𑀸𑀬𑀣;_  
_𑀉𑀲𑁆𑀲𑀦𑁆𑀦𑀓𑀼𑀲𑀮𑀸 𑀚𑀦𑀢𑀸,_  
_𑀢𑀫𑁆𑀳𑀺 𑀓𑀧𑁆𑀧𑁂 𑀅𑀚𑀸𑀬𑀣𑁇_  


(3.)

568\. _𑀧𑀤𑀼𑀫𑀼𑀢𑁆𑀢𑀭𑀲𑁆𑀲 𑀪𑀕𑀯𑀢𑁄,_  
_𑀧𑀞𑀫𑁂 𑀥𑀫𑁆𑀫𑀤𑁂𑀲𑀦𑁂;_  
_𑀓𑁄𑀝𑀺𑀲𑀢𑀲𑀳𑀲𑁆𑀲𑀸𑀦𑀁,_  
_𑀥𑀫𑁆𑀫𑀸𑀪𑀺𑀲𑀫𑀬𑁄 𑀅𑀳𑀼𑁇_  


(4.)

569\. _𑀢𑀢𑁄 𑀧𑀭𑀫𑁆𑀧𑀺 𑀯𑀲𑁆𑀲𑀦𑁆𑀢𑁂,_  
_𑀢𑀧𑁆𑀧𑀬𑀦𑁆𑀢𑁂 𑀘 𑀧𑀸𑀡𑀺𑀦𑁂;_  
_𑀲𑀢𑁆𑀢𑀢𑀺𑀁𑀲𑀲𑀢𑀲𑀳𑀲𑁆𑀲𑀸𑀦𑀁,_  
_𑀤𑀼𑀢𑀺𑀬𑀸𑀪𑀺𑀲𑀫𑀬𑁄 𑀅𑀳𑀼𑁇_  


(5.)

570\. _𑀬𑀫𑁆𑀳𑀺 𑀓𑀸𑀮𑁂 𑀫𑀳𑀸𑀯𑀻𑀭𑁄,_  
_𑀆𑀦𑀦𑁆𑀤𑀁 𑀉𑀧𑀲𑀗𑁆𑀓𑀫𑀺;_  
_𑀧𑀺𑀢𑀼𑀲𑀦𑁆𑀢𑀺𑀓𑀁 𑀉𑀧𑀕𑀦𑁆𑀢𑁆𑀯𑀸,_  
_𑀆𑀳𑀦𑀻 𑀅𑀫𑀢𑀤𑀼𑀦𑁆𑀤𑀼𑀪𑀺𑀁𑁇_  


(6.)

571\. _𑀆𑀳𑀢𑁂 𑀅𑀫𑀢𑀪𑁂𑀭𑀺𑀫𑁆𑀳𑀺,_  
_𑀯𑀲𑁆𑀲𑀦𑁆𑀢𑁂 𑀥𑀫𑁆𑀫𑀯𑀼𑀝𑁆𑀞𑀺𑀬𑀸;_  
_𑀧𑀜𑁆𑀜𑀸𑀲𑀲𑀢𑀲𑀳𑀲𑁆𑀲𑀸𑀦𑀁,_  
_𑀢𑀢𑀺𑀬𑀸𑀪𑀺𑀲𑀫𑀬𑁄 𑀅𑀳𑀼𑁇_  


(7.)

572\. _𑀑𑀯𑀸𑀤𑀓𑁄 𑀯𑀺𑀜𑁆𑀜𑀸𑀧𑀓𑁄,_  
_𑀢𑀸𑀭𑀓𑁄 𑀲𑀩𑁆𑀩𑀧𑀸𑀡𑀺𑀦𑀁;_  
_𑀤𑁂𑀲𑀦𑀸𑀓𑀼𑀲𑀮𑁄 𑀩𑀼𑀤𑁆𑀥𑁄,_  
_𑀢𑀸𑀭𑁂𑀲𑀺 𑀚𑀦𑀢𑀁 𑀩𑀳𑀼𑀁𑁇_  


(8.)

573\. _𑀲𑀦𑁆𑀦𑀺𑀧𑀸𑀢𑀸 𑀢𑀬𑁄 𑀆𑀲𑀼𑀁,_  
_𑀧𑀤𑀼𑀫𑀼𑀢𑁆𑀢𑀭𑀲𑁆𑀲 𑀲𑀢𑁆𑀣𑀼𑀦𑁄;_  
_𑀓𑁄𑀝𑀺𑀲𑀢𑀲𑀳𑀲𑁆𑀲𑀸𑀦𑀁,_  
_𑀧𑀞𑀫𑁄 𑀆𑀲𑀺 𑀲𑀫𑀸𑀕𑀫𑁄𑁇_  


(9.)

574\. _𑀬𑀤𑀸 𑀩𑀼𑀤𑁆𑀥𑁄 𑀅𑀲𑀫𑀲𑀫𑁄,_  
_𑀯𑀲𑀺 𑀯𑁂𑀪𑀸𑀭𑀧𑀩𑁆𑀩𑀢𑁂;_  
_𑀦𑀯𑀼𑀢𑀺𑀓𑁄𑀝𑀺𑀲𑀳𑀲𑁆𑀲𑀸𑀦𑀁,_  
_𑀤𑀼𑀢𑀺𑀬𑁄 𑀆𑀲𑀺 𑀲𑀫𑀸𑀕𑀫𑁄𑁇_  


(10.)

575\. _𑀧𑀼𑀦 𑀘𑀸𑀭𑀺𑀓𑀁 𑀧𑀓𑁆𑀓𑀦𑁆𑀢𑁂,_  
_𑀕𑀸𑀫𑀦𑀺𑀕𑀫𑀭𑀝𑁆𑀞𑀢𑁄;_  
_𑀅𑀲𑀻𑀢𑀺𑀓𑁄𑀝𑀺𑀲𑀳𑀲𑁆𑀲𑀸𑀦𑀁,_  
_𑀢𑀢𑀺𑀬𑁄 𑀆𑀲𑀺 𑀲𑀫𑀸𑀕𑀫𑁄𑁇_  


(11.)

576\. _𑀅𑀳𑀁 𑀢𑁂𑀦 𑀲𑀫𑀬𑁂𑀦,_  
_𑀚𑀝𑀺𑀮𑁄 𑀦𑀸𑀫 𑀭𑀝𑁆𑀞𑀺𑀓𑁄;_  
_𑀲𑀫𑁆𑀩𑀼𑀤𑁆𑀥𑀧𑁆𑀧𑀫𑀼𑀔𑀁 𑀲𑀁𑀖𑀁,_  
_𑀲𑀪𑀢𑁆𑀢𑀁 𑀤𑀼𑀲𑁆𑀲𑀫𑀤𑀸𑀲𑀳𑀁𑁇_  


(12.)

577\. _𑀲𑁄𑀧𑀺 𑀫𑀁 𑀩𑀼𑀤𑁆𑀥𑁄 𑀩𑁆𑀬𑀸𑀓𑀸𑀲𑀺,_  
_𑀲𑀁𑀖𑀫𑀚𑁆𑀛𑁂 𑀦𑀺𑀲𑀻𑀤𑀺𑀬;_  
_‘𑀲𑀢𑀲𑀳𑀲𑁆𑀲𑀺𑀢𑁄 𑀓𑀧𑁆𑀧𑁂,_  
_𑀅𑀬𑀁 𑀩𑀼𑀤𑁆𑀥𑁄 𑀪𑀯𑀺𑀲𑁆𑀲𑀢𑀺𑁇_  


(13.)

578\. _𑀧𑀥𑀸𑀦𑀁 𑀧𑀤𑀳𑀺𑀢𑁆𑀯𑀸𑀦,_  
_…𑀧𑁂…_  
_𑀳𑁂𑀲𑁆𑀲𑀸𑀫 𑀲𑀫𑁆𑀫𑀼𑀔𑀸 𑀇𑀫𑀁’𑁇_  


(14.)

579\. _𑀢𑀲𑁆𑀲𑀸𑀧𑀺 𑀯𑀘𑀦𑀁 𑀲𑀼𑀢𑁆𑀯𑀸,_  
_𑀉𑀢𑁆𑀢𑀭𑀺𑀁 𑀯𑀢𑀫𑀥𑀺𑀝𑁆𑀞𑀳𑀺𑀁;_  
_𑀅𑀓𑀸𑀲𑀺𑀁 𑀉𑀕𑁆𑀕𑀤𑀍𑀳𑀁 𑀥𑀺𑀢𑀺𑀁,_  
_𑀤𑀲𑀧𑀸𑀭𑀫𑀺𑀧𑀽𑀭𑀺𑀬𑀸𑁇_  


(15.)

580\. _𑀩𑁆𑀬𑀸𑀳𑀢𑀸 𑀢𑀺𑀢𑁆𑀣𑀺𑀬𑀸 𑀲𑀩𑁆𑀩𑁂,_  
_𑀯𑀺𑀫𑀦𑀸 𑀤𑀼𑀫𑁆𑀫𑀦𑀸 𑀢𑀤𑀸;_  
_𑀦 𑀢𑁂𑀲𑀁 𑀓𑁂𑀘𑀺 𑀧𑀭𑀺𑀘𑀭𑀦𑁆𑀢𑀺,_  
_𑀭𑀝𑁆𑀞𑀢𑁄 𑀦𑀺𑀘𑁆𑀙𑀼𑀪𑀦𑁆𑀢𑀺 𑀢𑁂𑁇_  


(16.)

581\. _𑀲𑀩𑁆𑀩𑁂 𑀢𑀢𑁆𑀣 𑀲𑀫𑀸𑀕𑀦𑁆𑀢𑁆𑀯𑀸,_  
_𑀉𑀧𑀕𑀘𑁆𑀙𑀼𑀁 𑀩𑀼𑀤𑁆𑀥𑀲𑀦𑁆𑀢𑀺𑀓𑁂;_  
_𑀢𑀼𑀯𑀁 𑀦𑀸𑀣𑁄 𑀫𑀳𑀸𑀯𑀻𑀭,_  
_𑀲𑀭𑀡𑀁 𑀳𑁄𑀳𑀺 𑀘𑀓𑁆𑀔𑀼𑀫𑁇_  


(17.)

582\. _𑀅𑀦𑀼𑀓𑀫𑁆𑀧𑀓𑁄 𑀓𑀸𑀭𑀼𑀡𑀺𑀓𑁄,_  
_𑀳𑀺𑀢𑁂𑀲𑀻 𑀲𑀩𑁆𑀩𑀧𑀸𑀡𑀺𑀦𑀁;_  
_𑀲𑀫𑁆𑀧𑀢𑁆𑀢𑁂 𑀢𑀺𑀢𑁆𑀣𑀺𑀬𑁂 𑀲𑀩𑁆𑀩𑁂,_  
_𑀧𑀜𑁆𑀘𑀲𑀻𑀮𑁂 𑀧𑀢𑀺𑀝𑁆𑀞𑀧𑀺𑁇_  


(18.)

583\. _𑀏𑀯𑀁 𑀦𑀺𑀭𑀸𑀓𑀼𑀮𑀁 𑀆𑀲𑀺,_  
_𑀲𑀼𑀜𑁆𑀜𑀢𑀁 𑀢𑀺𑀢𑁆𑀣𑀺𑀬𑁂𑀳𑀺 𑀢𑀁;_  
_𑀯𑀺𑀘𑀺𑀢𑁆𑀢𑀁 𑀅𑀭𑀳𑀦𑁆𑀢𑁂𑀳𑀺,_  
_𑀯𑀲𑀻𑀪𑀽𑀢𑁂𑀳𑀺 𑀢𑀸𑀤𑀺𑀳𑀺𑁇_  


(19.)

584\. _𑀦𑀕𑀭𑀁 𑀳𑀁𑀲𑀯𑀢𑀻 𑀦𑀸𑀫,_  
_𑀆𑀦𑀦𑁆𑀤𑁄 𑀦𑀸𑀫 𑀔𑀢𑁆𑀢𑀺𑀬𑁄;_  
_𑀲𑀼𑀚𑀸𑀢𑀸 𑀦𑀸𑀫 𑀚𑀦𑀺𑀓𑀸,_  
_𑀧𑀤𑀼𑀫𑀼𑀢𑁆𑀢𑀭𑀲𑁆𑀲 𑀲𑀢𑁆𑀣𑀼𑀦𑁄𑁇_  


(20.)

585\. _𑀤𑀲𑀯𑀲𑁆𑀲𑀲𑀳𑀲𑁆𑀲𑀸𑀦𑀺,_  
_𑀅𑀕𑀸𑀭𑀁 𑀅𑀚𑁆𑀛 𑀲𑁄 𑀯𑀲𑀺;_  
_𑀦𑀭𑀯𑀸𑀳𑀦𑁄 𑀬𑀲𑁄 𑀯𑀲𑀯𑀢𑁆𑀢𑀻,_  
_𑀢𑀬𑁄 𑀧𑀸𑀲𑀸𑀤𑀫𑀼𑀢𑁆𑀢𑀫𑀸𑁇_  


(21.)

586\. _𑀢𑀺𑀘𑀢𑁆𑀢𑀸𑀭𑀻𑀲𑀲𑀳𑀲𑁆𑀲𑀸𑀦𑀺,_  
_𑀦𑀸𑀭𑀺𑀬𑁄 𑀲𑀫𑀮𑀗𑁆𑀓𑀢𑀸;_  
_𑀯𑀲𑀼𑀤𑀢𑁆𑀢𑀸 𑀦𑀸𑀫 𑀦𑀸𑀭𑀻,_  
_𑀉𑀢𑁆𑀢𑀫𑁄 𑀦𑀸𑀫 𑀅𑀢𑁆𑀭𑀚𑁄𑁇_  


(22.)

587\. _𑀦𑀺𑀫𑀺𑀢𑁆𑀢𑁂 𑀘𑀢𑀼𑀭𑁄 𑀤𑀺𑀲𑁆𑀯𑀸,_  
_𑀧𑀸𑀲𑀸𑀤𑁂𑀦𑀸𑀪𑀺𑀦𑀺𑀓𑁆𑀔𑀫𑀺;_  
_𑀲𑀢𑁆𑀢𑀸𑀳𑀁 𑀧𑀥𑀸𑀦𑀘𑀸𑀭𑀁,_  
_𑀅𑀘𑀭𑀻 𑀧𑀼𑀭𑀺𑀲𑀼𑀢𑁆𑀢𑀫𑁄𑁇_  


(23.)

588\. _𑀩𑁆𑀭𑀳𑁆𑀫𑀼𑀦𑀸 𑀬𑀸𑀘𑀺𑀢𑁄 𑀲𑀦𑁆𑀢𑁄,_  
_𑀧𑀤𑀼𑀫𑀼𑀢𑁆𑀢𑀭𑁄 𑀯𑀺𑀦𑀸𑀬𑀓𑁄;_  
_𑀯𑀢𑁆𑀢𑀺 𑀘𑀓𑁆𑀓𑀁 𑀫𑀳𑀸𑀯𑀻𑀭𑁄,_  
_𑀫𑀺𑀣𑀺𑀮𑀼𑀬𑁆𑀬𑀸𑀦𑀫𑀼𑀢𑁆𑀢𑀫𑁂𑁇_  


(24.)

589\. _𑀤𑁂𑀯𑀮𑁄 𑀘 𑀲𑀼𑀚𑀸𑀢𑁄 𑀘,_  
_𑀅𑀳𑁂𑀲𑀼𑀁 𑀅𑀕𑁆𑀕𑀲𑀸𑀯𑀓𑀸;_  
_𑀲𑀼𑀫𑀦𑁄 𑀦𑀸𑀫𑀼𑀧𑀝𑁆𑀞𑀸𑀓𑁄,_  
_𑀧𑀤𑀼𑀫𑀼𑀢𑁆𑀢𑀭𑀲𑁆𑀲 𑀫𑀳𑁂𑀲𑀺𑀦𑁄𑁇_  


(25.)

590\. _𑀅𑀫𑀺𑀢𑀸 𑀘 𑀅𑀲𑀫𑀸 𑀘,_  
_𑀅𑀳𑁂𑀲𑀼𑀁 𑀅𑀕𑁆𑀕𑀲𑀸𑀯𑀺𑀓𑀸;_  
_𑀩𑁄𑀥𑀺 𑀢𑀲𑁆𑀲 𑀪𑀕𑀯𑀢𑁄,_  
_𑀲𑀮𑀮𑁄𑀢𑀺 𑀧𑀯𑀼𑀘𑁆𑀘𑀢𑀺𑁇_  


(26.)

591\. _𑀯𑀺𑀢𑀺𑀡𑁆𑀡𑁄 𑀘𑁂𑀯 𑀢𑀺𑀲𑁆𑀲𑁄 𑀘,_  
_𑀅𑀳𑁂𑀲𑀼𑀁 𑀅𑀕𑁆𑀕𑀼𑀧𑀝𑁆𑀞𑀓𑀸;_  
_𑀳𑀝𑁆𑀞𑀸 𑀘𑁂𑀯 𑀯𑀺𑀘𑀺𑀢𑁆𑀢𑀸 𑀘,_  
_𑀅𑀳𑁂𑀲𑀼𑀁 𑀅𑀕𑁆𑀕𑀼𑀧𑀝𑁆𑀞𑀺𑀓𑀸𑁇_  


(27.)

592\. _𑀅𑀝𑁆𑀞𑀧𑀡𑁆𑀡𑀸𑀲𑀭𑀢𑀦𑀁,_  
_𑀅𑀘𑁆𑀘𑀼𑀕𑁆𑀕𑀢𑁄 𑀫𑀳𑀸𑀫𑀼𑀦𑀺;_  
_𑀓𑀜𑁆𑀘𑀦𑀕𑁆𑀖𑀺𑀬𑀲𑀗𑁆𑀓𑀸𑀲𑁄,_  
_𑀤𑁆𑀯𑀢𑁆𑀢𑀺𑀁𑀲𑀯𑀭𑀮𑀓𑁆𑀔𑀡𑁄𑁇_  


(28.)

593\. _𑀓𑀼𑀝𑁆𑀝𑀸 𑀓𑀯𑀸𑀝𑀸 𑀪𑀺𑀢𑁆𑀢𑀻 𑀘,_  
_𑀭𑀼𑀓𑁆𑀔𑀸 𑀦𑀕𑀲𑀺𑀮𑀼𑀘𑁆𑀘𑀬𑀸;_  
_𑀦 𑀢𑀲𑁆𑀲𑀸𑀯𑀭𑀡𑀁 𑀅𑀢𑁆𑀣𑀺,_  
_𑀲𑀫𑀦𑁆𑀢𑀸 𑀤𑁆𑀯𑀸𑀤𑀲𑀬𑁄𑀚𑀦𑁂𑁇_  


(29.)

594\. _𑀯𑀲𑁆𑀲𑀲𑀢𑀲𑀳𑀲𑁆𑀲𑀸𑀦𑀺,_  
_𑀆𑀬𑀼 𑀯𑀺𑀚𑁆𑀚𑀢𑀺 𑀢𑀸𑀯𑀤𑁂;_  
_𑀢𑀸𑀯𑀢𑀸 𑀢𑀺𑀝𑁆𑀞𑀫𑀸𑀦𑁄 𑀲𑁄,_  
_𑀢𑀸𑀭𑁂𑀲𑀺 𑀚𑀦𑀢𑀁 𑀩𑀳𑀼𑀁𑁇_  


(30.)

595\. _𑀲𑀦𑁆𑀢𑀸𑀭𑁂𑀢𑁆𑀯𑀸 𑀩𑀳𑀼𑀚𑀦𑀁,_  
_𑀙𑀺𑀦𑁆𑀤𑀺𑀢𑁆𑀯𑀸 𑀲𑀩𑁆𑀩𑀲𑀁𑀲𑀬𑀁;_  
_𑀚𑀮𑀺𑀢𑁆𑀯𑀸 𑀅𑀕𑁆𑀕𑀺𑀓𑁆𑀔𑀦𑁆𑀥𑁄𑀯,_  
_𑀦𑀺𑀩𑁆𑀩𑀼𑀢𑁄 𑀲𑁄 𑀲𑀲𑀸𑀯𑀓𑁄𑁇_  


(31.)

596\. _𑀧𑀤𑀼𑀫𑀼𑀢𑁆𑀢𑀭𑁄 𑀚𑀺𑀦𑁄 𑀩𑀼𑀤𑁆𑀥𑁄,_  
_𑀦𑀦𑁆𑀤𑀸𑀭𑀸𑀫𑀫𑁆𑀳𑀺 𑀦𑀺𑀩𑁆𑀩𑀼𑀢𑁄;_  
_𑀢𑀢𑁆𑀣𑁂𑀯𑀲𑁆𑀲 𑀣𑀽𑀧𑀯𑀭𑁄,_  
_𑀤𑁆𑀯𑀸𑀤𑀲𑀼𑀩𑁆𑀩𑁂𑀥𑀬𑁄𑀚𑀦𑁄”𑀢𑀺𑁇 (𑁫𑁮𑁪)_  


---

597\. 𑀧𑀤𑀼𑀫𑀼𑀢𑁆𑀢𑀭𑀲𑁆𑀲 𑀪𑀕𑀯𑀢𑁄 𑀯𑀁𑀲𑁄 𑀤𑀲𑀫𑁄𑁇



[Go to previous page (11 Nāradabuddhavaṃsa)](/tipitaka/21Bu/11.md) / [Go to parent page (21Bu Buddhavaṃsapāḷi)](/tipitaka/21Bu/0.md) / [Go to next page (13 Sumedhabuddhavaṃsa)](/tipitaka/21Bu/13.md)


