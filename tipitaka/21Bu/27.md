
[Home](/) / [21Bu Buddhavaṃsapāḷi](../21Bu.md)

# 𑁨𑁭 𑀕𑁄𑀢𑀫𑀩𑀼𑀤𑁆𑀥𑀯𑀁𑀲

* 𑀕𑁄𑀢𑀫𑀩𑀼𑀤𑁆𑀥𑀯𑀁𑀲

(1.)

1036\. _“𑀅𑀳𑀫𑁂𑀢𑀭𑀳𑀺 𑀲𑀫𑁆𑀩𑀼𑀤𑁆𑀥𑁄,_  
_𑀕𑁄𑀢𑀫𑁄 𑀲𑀓𑁆𑀬𑀯𑀟𑁆𑀠𑀦𑁄;_  
_𑀧𑀥𑀸𑀦𑀁 𑀧𑀤𑀳𑀺𑀢𑁆𑀯𑀸𑀦,_  
_𑀧𑀢𑁆𑀢𑁄 𑀲𑀫𑁆𑀩𑁄𑀥𑀺𑀫𑀼𑀢𑁆𑀢𑀫𑀁𑁇_  


(2.)

1037\. _𑀩𑁆𑀭𑀳𑁆𑀫𑀼𑀦𑀸 𑀬𑀸𑀘𑀺𑀢𑁄 𑀲𑀦𑁆𑀢𑁄,_  
_𑀥𑀫𑁆𑀫𑀘𑀓𑁆𑀓𑀁 𑀧𑀯𑀢𑁆𑀢𑀬𑀺𑀁;_  
_𑀅𑀝𑁆𑀞𑀸𑀭𑀲𑀦𑁆𑀦𑀁 𑀓𑁄𑀝𑀻𑀦𑀁,_  
_𑀧𑀞𑀫𑀸𑀪𑀺𑀲𑀫𑀬𑁄 𑀅𑀳𑀼𑁇_  


(3.)

1038\. _𑀢𑀢𑁄 𑀧𑀭𑀜𑁆𑀘 𑀤𑁂𑀲𑁂𑀦𑁆𑀢𑁂,_  
_𑀦𑀭𑀤𑁂𑀯𑀲𑀫𑀸𑀕𑀫𑁂;_  
_𑀕𑀡𑀦𑀸𑀬 𑀦 𑀯𑀢𑁆𑀢𑀩𑁆𑀩𑁄,_  
_𑀤𑀼𑀢𑀺𑀬𑀸𑀪𑀺𑀲𑀫𑀬𑁄 𑀅𑀳𑀼𑁇_  


(4.)

1039\. _𑀇𑀥𑁂𑀯𑀸𑀳𑀁 𑀏𑀢𑀭𑀳𑀺,_  
_𑀑𑀯𑀤𑀺𑀁 𑀫𑀫 𑀅𑀢𑁆𑀭𑀚𑀁;_  
_𑀕𑀡𑀦𑀸𑀬 𑀦 𑀯𑀢𑁆𑀢𑀩𑁆𑀩𑁄,_  
_𑀢𑀢𑀺𑀬𑀸𑀪𑀺𑀲𑀫𑀬𑁄 𑀅𑀳𑀼𑁇_  


(5.)

1040\. _𑀏𑀓𑁄𑀲𑀺 𑀲𑀦𑁆𑀦𑀺𑀧𑀸𑀢𑁄 𑀫𑁂,_  
_𑀲𑀸𑀯𑀓𑀸𑀦𑀁 𑀫𑀳𑁂𑀲𑀺𑀦𑀁;_  
_𑀅𑀟𑁆𑀠𑀢𑁂𑀍𑀅𑀲𑀲𑀢𑀸𑀦𑀁,_  
_𑀪𑀺𑀓𑁆𑀔𑀽𑀦𑀸𑀲𑀺 𑀲𑀫𑀸𑀕𑀫𑁄𑁇_  


(6.)

1041\. _𑀯𑀺𑀭𑁄𑀘𑀫𑀸𑀦𑁄 𑀯𑀺𑀫𑀮𑁄,_  
_𑀪𑀺𑀓𑁆𑀔𑀼𑀲𑀁𑀖𑀲𑁆𑀲 𑀫𑀚𑁆𑀛𑀕𑁄;_  
_𑀤𑀤𑀸𑀫𑀺 𑀧𑀢𑁆𑀣𑀺𑀢𑀁 𑀲𑀩𑁆𑀩𑀁,_  
_𑀫𑀡𑀻𑀯 𑀲𑀩𑁆𑀩𑀓𑀸𑀫𑀤𑁄𑁇_  


(7.)

1042\. _𑀨𑀮𑀫𑀸𑀓𑀗𑁆𑀔𑀫𑀸𑀦𑀸𑀦𑀁,_  
_𑀪𑀯𑀘𑁆𑀙𑀦𑁆𑀤𑀚𑀳𑁂𑀲𑀺𑀦𑀁;_  
_𑀘𑀢𑀼𑀲𑀘𑁆𑀘𑀁 𑀧𑀓𑀸𑀲𑁂𑀫𑀺,_  
_𑀅𑀦𑀼𑀓𑀫𑁆𑀧𑀸𑀬 𑀧𑀸𑀡𑀺𑀦𑀁𑁇_  


(8.)

1043\. _𑀤𑀲𑀯𑀻𑀲𑀲𑀳𑀲𑁆𑀲𑀸𑀦𑀁,_  
_𑀥𑀫𑁆𑀫𑀸𑀪𑀺𑀲𑀫𑀬𑁄 𑀅𑀳𑀼;_  
_𑀏𑀓𑀤𑁆𑀯𑀺𑀦𑁆𑀦𑀁 𑀅𑀪𑀺𑀲𑀫𑀬𑁄,_  
_𑀕𑀡𑀦𑀸𑀢𑁄 𑀅𑀲𑀗𑁆𑀔𑀺𑀬𑁄𑁇_  


(9.)

1044\. _𑀯𑀺𑀢𑁆𑀣𑀸𑀭𑀺𑀓𑀁 𑀩𑀸𑀳𑀼𑀚𑀜𑁆𑀜𑀁,_  
_𑀇𑀤𑁆𑀥𑀁 𑀨𑀻𑀢𑀁 𑀲𑀼𑀨𑀼𑀮𑁆𑀮𑀺𑀢𑀁;_  
_𑀇𑀥 𑀫𑀬𑁆𑀳𑀁 𑀲𑀓𑁆𑀬𑀫𑀼𑀦𑀺𑀦𑁄,_  
_𑀲𑀸𑀲𑀦𑀁 𑀲𑀼𑀯𑀺𑀲𑁄𑀥𑀺𑀢𑀁𑁇_  


(10.)

1045\. _𑀅𑀦𑀸𑀲𑀯𑀸 𑀯𑀻𑀢𑀭𑀸𑀕𑀸,_  
_𑀲𑀦𑁆𑀢𑀘𑀺𑀢𑁆𑀢𑀸 𑀲𑀫𑀸𑀳𑀺𑀢𑀸;_  
_𑀪𑀺𑀓𑁆𑀔𑀽𑀦𑁂𑀓𑀲𑀢𑀸 𑀲𑀩𑁆𑀩𑁂,_  
_𑀧𑀭𑀺𑀯𑀸𑀭𑁂𑀦𑁆𑀢𑀺 𑀫𑀁 𑀲𑀤𑀸𑁇_  


(11.)

1046\. _𑀇𑀤𑀸𑀦𑀺 𑀬𑁂 𑀏𑀢𑀭𑀳𑀺,_  
_𑀚𑀳𑀦𑁆𑀢𑀺 𑀫𑀸𑀦𑀼𑀲𑀁 𑀪𑀯𑀁;_  
_𑀅𑀧𑁆𑀧𑀢𑁆𑀢𑀫𑀸𑀦𑀲𑀸 𑀲𑁂𑀔𑀸,_  
_𑀢𑁂 𑀪𑀺𑀓𑁆𑀔𑀽 𑀯𑀺𑀜𑁆𑀜𑀼𑀕𑀭𑀳𑀺𑀢𑀸𑁇_  


(12.)

1047\. _𑀅𑀭𑀺𑀬𑀜𑁆𑀘 𑀲𑀦𑁆𑀣𑁄𑀫𑀬𑀦𑁆𑀢𑀸,_  
_𑀲𑀤𑀸 𑀥𑀫𑁆𑀫𑀭𑀢𑀸 𑀚𑀦𑀸;_  
_𑀩𑀼𑀚𑁆𑀛𑀺𑀲𑁆𑀲𑀦𑁆𑀢𑀺 𑀲𑀢𑀺𑀫𑀦𑁆𑀢𑁄,_  
_𑀲𑀁𑀲𑀸𑀭𑀲𑀭𑀺𑀢𑀁 𑀕𑀢𑀸𑁇_  


(13.)

1048\. _𑀦𑀕𑀭𑀁 𑀓𑀧𑀺𑀮𑀯𑀢𑁆𑀣𑀼 𑀫𑁂,_  
_𑀭𑀸𑀚𑀸 𑀲𑀼𑀤𑁆𑀥𑁄𑀤𑀦𑁄 𑀧𑀺𑀢𑀸;_  
_𑀫𑀬𑁆𑀳𑀁 𑀚𑀦𑁂𑀢𑁆𑀢𑀺𑀓𑀸 𑀫𑀸𑀢𑀸,_  
_𑀫𑀸𑀬𑀸𑀤𑁂𑀯𑀻𑀢𑀺 𑀯𑀼𑀘𑁆𑀘𑀢𑀺𑁇_  


(14.)

1049\. _𑀏𑀓𑀽𑀦𑀢𑀺𑀁𑀲𑀯𑀲𑁆𑀲𑀸𑀦𑀺,_  
_𑀅𑀕𑀸𑀭𑀁 𑀅𑀚𑁆𑀛𑀳𑀁 𑀯𑀲𑀺𑀁;_  
_𑀭𑀫𑁆𑀫𑁄 𑀲𑀼𑀭𑀫𑁆𑀫𑁄 𑀲𑀼𑀪𑀓𑁄,_  
_𑀢𑀬𑁄 𑀧𑀸𑀲𑀸𑀤𑀫𑀼𑀢𑁆𑀢𑀫𑀸𑁇_  


(15.)

1050\. _𑀘𑀢𑁆𑀢𑀸𑀭𑀻𑀲𑀲𑀳𑀲𑁆𑀲𑀸𑀦𑀺,_  
_𑀦𑀸𑀭𑀺𑀬𑁄 𑀲𑀫𑀮𑀗𑁆𑀓𑀢𑀸;_  
_𑀪𑀤𑁆𑀤𑀓𑀜𑁆𑀘𑀦𑀸 𑀦𑀸𑀫 𑀦𑀸𑀭𑀻,_  
_𑀭𑀸𑀳𑀼𑀮𑁄 𑀦𑀸𑀫 𑀅𑀢𑁆𑀭𑀚𑁄𑁇_  


(16.)

1051\. _𑀦𑀺𑀫𑀺𑀢𑁆𑀢𑁂 𑀘𑀢𑀼𑀭𑁄 𑀤𑀺𑀲𑁆𑀯𑀸,_  
_𑀅𑀲𑁆𑀲𑀬𑀸𑀦𑁂𑀦 𑀦𑀺𑀓𑁆𑀔𑀫𑀺𑀁;_  
_𑀙𑀩𑁆𑀩𑀲𑁆𑀲𑀁 𑀧𑀥𑀸𑀦𑀘𑀸𑀭𑀁,_  
_𑀅𑀘𑀭𑀺𑀁 𑀤𑀼𑀓𑁆𑀓𑀭𑀁 𑀅𑀳𑀁𑁇_  


(17.)

1052\. _𑀩𑀸𑀭𑀸𑀡𑀲𑀺𑀬𑀁 𑀇𑀲𑀺𑀧𑀢𑀦𑁂,_  
_𑀘𑀓𑁆𑀓𑀁 𑀧𑀯𑀢𑁆𑀢𑀺𑀢𑀁 𑀫𑀬𑀸;_  
_𑀅𑀳𑀁 𑀕𑁄𑀢𑀫𑀲𑀫𑁆𑀩𑀼𑀤𑁆𑀥𑁄,_  
_𑀲𑀭𑀡𑀁 𑀲𑀩𑁆𑀩𑀧𑀸𑀡𑀺𑀦𑀁𑁇_  


(18.)

1053\. _𑀓𑁄𑀮𑀺𑀢𑁄 𑀉𑀧𑀢𑀺𑀲𑁆𑀲𑁄 𑀘,_  
_𑀤𑁆𑀯𑁂 𑀪𑀺𑀓𑁆𑀔𑀽 𑀅𑀕𑁆𑀕𑀲𑀸𑀯𑀓𑀸;_  
_𑀆𑀦𑀦𑁆𑀤𑁄 𑀦𑀸𑀫𑀼𑀧𑀝𑁆𑀞𑀸𑀓𑁄,_  
_𑀲𑀦𑁆𑀢𑀺𑀓𑀸𑀯𑀘𑀭𑁄 𑀫𑀫;_  
_𑀔𑁂𑀫𑀸 𑀉𑀧𑁆𑀧𑀮𑀯𑀡𑁆𑀡𑀸 𑀘,_  
_𑀪𑀺𑀓𑁆𑀔𑀼𑀦𑀻 𑀅𑀕𑁆𑀕𑀲𑀸𑀯𑀺𑀓𑀸𑁇_  


(19.)

1054\. _𑀘𑀺𑀢𑁆𑀢𑁄 𑀳𑀢𑁆𑀣𑀸𑀍𑀅𑀯𑀓𑁄 𑀘,_  
_𑀅𑀕𑁆𑀕𑀼𑀧𑀝𑁆𑀞𑀸𑀓𑀼𑀧𑀸𑀲𑀓𑀸;_  
_𑀦𑀦𑁆𑀤𑀫𑀸𑀢𑀸 𑀘 𑀉𑀢𑁆𑀢𑀭𑀸,_  
_𑀅𑀕𑁆𑀕𑀼𑀧𑀝𑁆𑀞𑀸𑀓𑀼𑀧𑀸𑀲𑀺𑀓𑀸𑁇_  


(20.)

1055\. _𑀅𑀳𑀁 𑀅𑀲𑁆𑀲𑀢𑁆𑀣𑀫𑀽𑀮𑀫𑁆𑀳𑀺,_  
_𑀧𑀢𑁆𑀢𑁄 𑀲𑀫𑁆𑀩𑁄𑀥𑀺𑀫𑀼𑀢𑁆𑀢𑀫𑀁;_  
_𑀩𑁆𑀬𑀸𑀫𑀧𑁆𑀧𑀪𑀸 𑀲𑀤𑀸 𑀫𑀬𑁆𑀳𑀁,_  
_𑀲𑁄𑀍𑀅𑀲𑀳𑀢𑁆𑀣𑀫𑀼𑀕𑁆𑀕𑀢𑀸𑁇_  


(21.)

1056\. _𑀅𑀧𑁆𑀧𑀁 𑀯𑀲𑁆𑀲𑀲𑀢𑀁 𑀆𑀬𑀼,_  
_𑀇𑀤𑀸𑀦𑁂𑀢𑀭𑀳𑀺 𑀯𑀺𑀚𑁆𑀚𑀢𑀺;_  
_𑀢𑀸𑀯𑀢𑀸 𑀢𑀺𑀝𑁆𑀞𑀫𑀸𑀦𑁄𑀳𑀁,_  
_𑀢𑀸𑀭𑁂𑀫𑀺 𑀚𑀦𑀢𑀁 𑀩𑀳𑀼𑀁𑁇_  


(22.)

1057\. _𑀞𑀧𑀬𑀺𑀢𑁆𑀯𑀸𑀦 𑀥𑀫𑁆𑀫𑀼𑀓𑁆𑀓𑀁,_  
_𑀧𑀘𑁆𑀙𑀺𑀫𑀁 𑀚𑀦𑀩𑁄𑀥𑀦𑀁;_  
_𑀅𑀳𑀫𑁆𑀧𑀺 𑀦𑀘𑀺𑀭𑀲𑁆𑀲𑁂𑀯,_  
_𑀲𑀤𑁆𑀥𑀺𑀁 𑀲𑀸𑀯𑀓𑀲𑀁𑀖𑀢𑁄;_  
_𑀇𑀥𑁂𑀯 𑀧𑀭𑀺𑀦𑀺𑀩𑁆𑀩𑀺𑀲𑁆𑀲𑀁,_  
_𑀅𑀕𑁆𑀕𑀻𑀯𑀸𑀳𑀸𑀭𑀲𑀗𑁆𑀔𑀬𑀸𑁇_  


(23.)

1058\. _𑀢𑀸𑀦𑀺 𑀘 𑀅𑀢𑀼𑀮𑀢𑁂𑀚𑀸𑀦𑀺,_  
_𑀇𑀫𑀸𑀦𑀺 𑀘 𑀤𑀲𑀩𑀮𑀸𑀦𑀺;_  
_𑀅𑀬𑀜𑁆𑀘 𑀕𑀼𑀡𑀥𑀸𑀭𑀡𑁄 𑀤𑁂𑀳𑁄,_  
_𑀤𑁆𑀯𑀢𑁆𑀢𑀺𑀁𑀲𑀯𑀭𑀮𑀓𑁆𑀔𑀡𑀯𑀺𑀘𑀺𑀢𑁆𑀢𑁄𑁇_  


(24.)

1059\. _𑀤𑀲 𑀤𑀺𑀲𑀸 𑀧𑀪𑀸𑀲𑁂𑀢𑁆𑀯𑀸,_  
_𑀲𑀢𑀭𑀁𑀲𑀻𑀯 𑀙𑀧𑁆𑀧𑀪𑀸;_  
_𑀲𑀩𑁆𑀩𑀁 𑀢𑀫𑀦𑁆𑀢𑀭𑀳𑀺𑀲𑁆𑀲𑀦𑁆𑀢𑀺,_  
_𑀦𑀦𑀼 𑀭𑀺𑀢𑁆𑀢𑀸 𑀲𑀩𑁆𑀩𑀲𑀗𑁆𑀔𑀸𑀭𑀸”𑀢𑀺𑁇 (𑁧𑁦𑁩𑁨)_  


---

1060\. 𑀕𑁄𑀢𑀫𑀲𑁆𑀲 𑀪𑀕𑀯𑀢𑁄 𑀯𑀁𑀲𑁄 𑀧𑀜𑁆𑀘𑀯𑀻𑀲𑀢𑀺𑀫𑁄𑁇



[Go to previous page (26 Kassapabuddhavaṃsa)](26.md) / [Go to parent page (21Bu Buddhavaṃsapāḷi)](0.md) / [Go to next page (28 Buddhapakiṇṇakakaṇḍa)](28.md)


