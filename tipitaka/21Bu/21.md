
[Home](/) / [21Bu Buddhavaṃsapāḷi](/tipitaka/21Bu.md)

# 𑁨𑁧 𑀯𑀺𑀧𑀲𑁆𑀲𑀻𑀩𑀼𑀤𑁆𑀥𑀯𑀁𑀲

### 𑀯𑀺𑀧𑀲𑁆𑀲𑀻𑀩𑀼𑀤𑁆𑀥𑀯𑀁𑀲

(1.)

828. _“𑀨𑀼𑀲𑁆𑀲𑀲𑁆𑀲 𑀘 𑀅𑀧𑀭𑁂𑀦,_  
_𑀲𑀫𑁆𑀩𑀼𑀤𑁆𑀥𑁄 𑀤𑁆𑀯𑀺𑀧𑀤𑀼𑀢𑁆𑀢𑀫𑁄;_  
_𑀯𑀺𑀧𑀲𑁆𑀲𑀻 𑀦𑀸𑀫 𑀦𑀸𑀫𑁂𑀦,_  
_𑀮𑁄𑀓𑁂 𑀉𑀧𑁆𑀧𑀚𑁆𑀚𑀺 𑀘𑀓𑁆𑀔𑀼𑀫𑀸𑁇_  


(2.)

829. _𑀅𑀯𑀺𑀚𑁆𑀚𑀁 𑀲𑀩𑁆𑀩𑀁 𑀧𑀤𑀸𑀮𑁂𑀢𑁆𑀯𑀸,_  
_𑀧𑀢𑁆𑀢𑁄 𑀲𑀫𑁆𑀩𑁄𑀥𑀺𑀫𑀼𑀢𑁆𑀢𑀫𑀁;_  
_𑀥𑀫𑁆𑀫𑀘𑀓𑁆𑀓𑀁 𑀧𑀯𑀢𑁆𑀢𑁂𑀢𑀼𑀁,_  
_𑀧𑀓𑁆𑀓𑀸𑀫𑀺 𑀩𑀦𑁆𑀥𑀼𑀫𑀢𑀻𑀧𑀼𑀭𑀁𑁇_  


(3.)

830. _𑀥𑀫𑁆𑀫𑀘𑀓𑁆𑀓𑀁 𑀧𑀯𑀢𑁆𑀢𑁂𑀢𑁆𑀯𑀸,_  
_𑀉𑀪𑁄 𑀩𑁄𑀥𑁂𑀲𑀺 𑀦𑀸𑀬𑀓𑁄;_  
_𑀕𑀡𑀦𑀸𑀬 𑀦 𑀯𑀢𑁆𑀢𑀩𑁆𑀩𑁄,_  
_𑀧𑀞𑀫𑀸𑀪𑀺𑀲𑀫𑀬𑁄 𑀅𑀳𑀼𑁇_  


(4.)

831. _𑀧𑀼𑀦𑀸𑀧𑀭𑀁 𑀅𑀫𑀺𑀢𑀬𑀲𑁄,_  
_𑀢𑀢𑁆𑀣 𑀲𑀘𑁆𑀘𑀁 𑀧𑀓𑀸𑀲𑀬𑀺;_  
_𑀘𑀢𑀼𑀭𑀸𑀲𑀻𑀢𑀺𑀲𑀳𑀲𑁆𑀲𑀸𑀦𑀁,_  
_𑀤𑀼𑀢𑀺𑀬𑀸𑀪𑀺𑀲𑀫𑀬𑁄 𑀅𑀳𑀼𑁇_  


(5.)

832. _𑀘𑀢𑀼𑀭𑀸𑀲𑀻𑀢𑀺𑀲𑀳𑀲𑁆𑀲𑀸𑀦𑀺,_  
_𑀲𑀫𑁆𑀩𑀼𑀤𑁆𑀥𑀁 𑀅𑀦𑀼𑀧𑀩𑁆𑀩𑀚𑀼𑀁;_  
_𑀢𑁂𑀲𑀫𑀸𑀭𑀸𑀫𑀧𑀢𑁆𑀢𑀸𑀦𑀁,_  
_𑀥𑀫𑁆𑀫𑀁 𑀤𑁂𑀲𑁂𑀲𑀺 𑀘𑀓𑁆𑀔𑀼𑀫𑀸𑁇_  


(6.)

833. _𑀲𑀩𑁆𑀩𑀸𑀓𑀸𑀭𑁂𑀦 𑀪𑀸𑀲𑀢𑁄,_  
_𑀲𑀼𑀢𑁆𑀯𑀸 𑀉𑀧𑀦𑀺𑀲𑀸𑀤𑀺𑀦𑁄;_  
_𑀢𑁂𑀧𑀺 𑀥𑀫𑁆𑀫𑀯𑀭𑀁 𑀕𑀦𑁆𑀢𑁆𑀯𑀸,_  
_𑀢𑀢𑀺𑀬𑀸𑀪𑀺𑀲𑀫𑀬𑁄 𑀅𑀳𑀼𑁇_  


(7.)

834. _𑀲𑀦𑁆𑀦𑀺𑀧𑀸𑀢𑀸 𑀢𑀬𑁄 𑀆𑀲𑀼𑀁,_  
_𑀯𑀺𑀧𑀲𑁆𑀲𑀺𑀲𑁆𑀲 𑀫𑀳𑁂𑀲𑀺𑀦𑁄;_  
_𑀔𑀻𑀡𑀸𑀲𑀯𑀸𑀦𑀁 𑀯𑀺𑀫𑀮𑀸𑀦𑀁,_  
_𑀲𑀦𑁆𑀢𑀘𑀺𑀢𑁆𑀢𑀸𑀦 𑀢𑀸𑀤𑀺𑀦𑀁𑁇_  


(8.)

835. _𑀅𑀝𑁆𑀞𑀲𑀝𑁆𑀞𑀺𑀲𑀢𑀲𑀳𑀲𑁆𑀲𑀸𑀦𑀁,_  
_𑀧𑀞𑀫𑁄 𑀆𑀲𑀺 𑀲𑀫𑀸𑀕𑀫𑁄;_  
_𑀪𑀺𑀓𑁆𑀔𑀼𑀲𑀢𑀲𑀳𑀲𑁆𑀲𑀸𑀦𑀁,_  
_𑀤𑀼𑀢𑀺𑀬𑁄 𑀆𑀲𑀺 𑀲𑀫𑀸𑀕𑀫𑁄𑁇_  


(9.)

836. _𑀅𑀲𑀻𑀢𑀺𑀪𑀺𑀓𑁆𑀔𑀼𑀲𑀳𑀲𑁆𑀲𑀸𑀦𑀁,_  
_𑀢𑀢𑀺𑀬𑁄 𑀆𑀲𑀺 𑀲𑀫𑀸𑀕𑀫𑁄;_  
_𑀢𑀢𑁆𑀣 𑀪𑀺𑀓𑁆𑀔𑀼𑀕𑀡𑀫𑀚𑁆𑀛𑁂,_  
_𑀲𑀫𑁆𑀩𑀼𑀤𑁆𑀥𑁄 𑀅𑀢𑀺𑀭𑁄𑀘𑀢𑀺𑁇_  


(10.)

837. _𑀅𑀳𑀁 𑀢𑁂𑀦 𑀲𑀫𑀬𑁂𑀦,_  
_𑀦𑀸𑀕𑀭𑀸𑀚𑀸 𑀫𑀳𑀺𑀤𑁆𑀥𑀺𑀓𑁄;_  
_𑀅𑀢𑀼𑀮𑁄 𑀦𑀸𑀫 𑀦𑀸𑀫𑁂𑀦,_  
_𑀧𑀼𑀜𑁆𑀜𑀯𑀦𑁆𑀢𑁄 𑀚𑀼𑀢𑀺𑀦𑁆𑀥𑀭𑁄𑁇_  


(11.)

838. _𑀦𑁂𑀓𑀸𑀦𑀁 𑀦𑀸𑀕𑀓𑁄𑀝𑀻𑀦𑀁,_  
_𑀧𑀭𑀺𑀯𑀸𑀭𑁂𑀢𑁆𑀯𑀸𑀦𑀳𑀁 𑀢𑀤𑀸;_  
_𑀯𑀚𑁆𑀚𑀦𑁆𑀢𑁄 𑀤𑀺𑀩𑁆𑀩𑀢𑀼𑀭𑀺𑀬𑁂𑀳𑀺,_  
_𑀮𑁄𑀓𑀚𑁂𑀝𑁆𑀞𑀁 𑀉𑀧𑀸𑀕𑀫𑀺𑀁𑁇_  


(12.)

839. _𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀲𑀫𑁆𑀩𑀼𑀤𑁆𑀥𑀁,_  
_𑀯𑀺𑀧𑀲𑁆𑀲𑀺𑀁 𑀮𑁄𑀓𑀦𑀸𑀬𑀓𑀁;_  
_𑀫𑀡𑀺𑀫𑀼𑀢𑁆𑀢𑀭𑀢𑀦𑀔𑀘𑀺𑀢𑀁,_  
_𑀲𑀩𑁆𑀩𑀸𑀪𑀭𑀡𑀯𑀺𑀪𑀽𑀲𑀺𑀢𑀁;_  
_𑀦𑀺𑀫𑀦𑁆𑀢𑁂𑀢𑁆𑀯𑀸 𑀥𑀫𑁆𑀫𑀭𑀸𑀚𑀲𑁆𑀲,_  
_𑀲𑀼𑀯𑀡𑁆𑀡𑀧𑀻𑀞𑀫𑀤𑀸𑀲𑀳𑀁𑁇_  


(13.)

840. _𑀲𑁄𑀧𑀺 𑀫𑀁 𑀩𑀼𑀤𑁆𑀥𑁄 𑀩𑁆𑀬𑀸𑀓𑀸𑀲𑀺,_  
_𑀲𑀁𑀖𑀫𑀚𑁆𑀛𑁂 𑀦𑀺𑀲𑀻𑀤𑀺𑀬;_  
_‘𑀏𑀓𑀦𑀯𑀼𑀢𑀺𑀢𑁄 𑀓𑀧𑁆𑀧𑁂,_  
_𑀅𑀬𑀁 𑀩𑀼𑀤𑁆𑀥𑁄 𑀪𑀯𑀺𑀲𑁆𑀲𑀢𑀺𑁇_  


(14.)

841. _𑀅𑀳𑀼 𑀓𑀧𑀺𑀮𑀯𑁆𑀳𑀬𑀸 𑀭𑀫𑁆𑀫𑀸,_  
_𑀦𑀺𑀓𑁆𑀔𑀫𑀺𑀢𑁆𑀯𑀸 𑀢𑀣𑀸𑀕𑀢𑁄;_  
_𑀧𑀥𑀸𑀦𑀁 𑀧𑀤𑀳𑀺𑀢𑁆𑀯𑀸𑀦,_  
_𑀓𑀢𑁆𑀯𑀸 𑀤𑀼𑀓𑁆𑀓𑀭𑀓𑀸𑀭𑀺𑀓𑀁𑁇_  


(15.)

842. _𑀅𑀚𑀧𑀸𑀮𑀭𑀼𑀓𑁆𑀔𑀫𑀽𑀮𑀲𑁆𑀫𑀺𑀁,_  
_𑀦𑀺𑀲𑀻𑀤𑀺𑀢𑁆𑀯𑀸 𑀢𑀣𑀸𑀕𑀢𑁄;_  
_𑀢𑀢𑁆𑀣 𑀧𑀸𑀬𑀸𑀲𑀁 𑀧𑀕𑁆𑀕𑀬𑁆𑀳,_  
_𑀦𑁂𑀭𑀜𑁆𑀚𑀭𑀫𑀼𑀧𑁂𑀳𑀺𑀢𑀺𑁇_  


(16.)

843. _𑀦𑁂𑀭𑀜𑁆𑀚𑀭𑀸𑀬 𑀢𑀻𑀭𑀫𑁆𑀳𑀺,_  
_𑀧𑀸𑀬𑀸𑀲𑀁 𑀅𑀤 𑀲𑁄 𑀚𑀺𑀦𑁄;_  
_𑀧𑀝𑀺𑀬𑀢𑁆𑀢𑀯𑀭𑀫𑀕𑁆𑀕𑁂𑀦,_  
_𑀩𑁄𑀥𑀺𑀫𑀽𑀮𑀫𑀼𑀧𑁂𑀳𑀺𑀢𑀺𑁇_  


(17.)

844. _𑀢𑀢𑁄 𑀧𑀤𑀓𑁆𑀔𑀺𑀡𑀁 𑀓𑀢𑁆𑀯𑀸,_  
_𑀩𑁄𑀥𑀺𑀫𑀡𑁆𑀟𑀁 𑀅𑀦𑀼𑀢𑁆𑀢𑀭𑁄;_  
_𑀅𑀲𑁆𑀲𑀢𑁆𑀣𑀫𑀽𑀮𑁂 𑀲𑀫𑁆𑀩𑁄𑀥𑀺𑀁,_  
_𑀩𑀼𑀚𑁆𑀛𑀺𑀲𑁆𑀲𑀢𑀺 𑀫𑀳𑀸𑀬𑀲𑁄𑁇_  


(18.)

845. _𑀇𑀫𑀲𑁆𑀲 𑀚𑀦𑀺𑀓𑀸 𑀫𑀸𑀢𑀸,_  
_𑀫𑀸𑀬𑀸 𑀦𑀸𑀫 𑀪𑀯𑀺𑀲𑁆𑀲𑀢𑀺;_  
_𑀧𑀺𑀢𑀸 𑀲𑀼𑀤𑁆𑀥𑁄𑀤𑀦𑁄 𑀦𑀸𑀫,_  
_𑀅𑀬𑀁 𑀳𑁂𑀲𑁆𑀲𑀢𑀺 𑀕𑁄𑀢𑀫𑁄𑁇_  


(19.)

846. _𑀅𑀦𑀸𑀲𑀯𑀸 𑀯𑀻𑀢𑀭𑀸𑀕𑀸,_  
_𑀲𑀦𑁆𑀢𑀘𑀺𑀢𑁆𑀢𑀸 𑀲𑀫𑀸𑀳𑀺𑀢𑀸;_  
_𑀓𑁄𑀮𑀺𑀢𑁄 𑀉𑀧𑀢𑀺𑀲𑁆𑀲𑁄 𑀘,_  
_𑀅𑀕𑁆𑀕𑀸 𑀳𑁂𑀲𑁆𑀲𑀦𑁆𑀢𑀺 𑀲𑀸𑀯𑀓𑀸;_  
_𑀆𑀦𑀦𑁆𑀤𑁄 𑀦𑀸𑀫𑀼𑀧𑀝𑁆𑀞𑀸𑀓𑁄,_  
_𑀉𑀧𑀝𑁆𑀞𑀺𑀲𑁆𑀲𑀢𑀺𑀫𑀁 𑀚𑀺𑀦𑀁𑁇_  


(20.)

847. _𑀔𑁂𑀫𑀸 𑀉𑀧𑁆𑀧𑀮𑀯𑀡𑁆𑀡𑀸 𑀘,_  
_𑀅𑀕𑁆𑀕𑀸 𑀳𑁂𑀲𑁆𑀲𑀦𑁆𑀢𑀺 𑀲𑀸𑀯𑀺𑀓𑀸;_  
_𑀅𑀦𑀸𑀲𑀯𑀸 𑀯𑀻𑀢𑀭𑀸𑀕𑀸,_  
_𑀲𑀦𑁆𑀢𑀘𑀺𑀢𑁆𑀢𑀸 𑀲𑀫𑀸𑀳𑀺𑀢𑀸;_  
_𑀩𑁄𑀥𑀺 𑀢𑀲𑁆𑀲 𑀪𑀕𑀯𑀢𑁄,_  
_𑀅𑀲𑁆𑀲𑀢𑁆𑀣𑁄𑀢𑀺 𑀧𑀯𑀼𑀘𑁆𑀘𑀢𑀺𑁇_  


(21.)

848. _𑀘𑀺𑀢𑁆𑀢𑁄 𑀘 𑀳𑀢𑁆𑀣𑀸𑀍𑀅𑀯𑀓𑁄,_  
_𑀅𑀕𑁆𑀕𑀸 𑀳𑁂𑀲𑁆𑀲𑀦𑁆𑀢𑀼𑀧𑀝𑁆𑀞𑀓𑀸;_  
_𑀦𑀦𑁆𑀤𑀫𑀸𑀢𑀸 𑀘 𑀉𑀢𑁆𑀢𑀭𑀸,_  
_𑀅𑀕𑁆𑀕𑀸 𑀳𑁂𑀲𑁆𑀲𑀦𑁆𑀢𑀼𑀧𑀝𑁆𑀞𑀺𑀓𑀸;_  
_𑀆𑀬𑀼 𑀯𑀲𑁆𑀲𑀲𑀢𑀁 𑀢𑀲𑁆𑀲,_  
_𑀕𑁄𑀢𑀫𑀲𑁆𑀲 𑀬𑀲𑀲𑁆𑀲𑀺𑀦𑁄𑁇_  


(22.)

849. _𑀇𑀤𑀁 𑀲𑀼𑀢𑁆𑀯𑀸𑀦 𑀯𑀘𑀦𑀁,_  
_…𑀧𑁂…_  
_𑀳𑁂𑀲𑁆𑀲𑀸𑀫 𑀲𑀫𑁆𑀫𑀼𑀔𑀸 𑀇𑀫𑀁’𑁇_  


(23.)

850. _𑀢𑀲𑁆𑀲𑀸𑀳𑀁 𑀯𑀘𑀦𑀁 𑀲𑀼𑀢𑁆𑀯𑀸,_  
_𑀪𑀺𑀬𑁆𑀬𑁄 𑀘𑀺𑀢𑁆𑀢𑀁 𑀧𑀲𑀸𑀤𑀬𑀺𑀁;_  
_𑀉𑀢𑁆𑀢𑀭𑀺𑀁 𑀯𑀢𑀫𑀥𑀺𑀝𑁆𑀞𑀸𑀲𑀺𑀁,_  
_𑀤𑀲𑀧𑀸𑀭𑀫𑀺𑀧𑀽𑀭𑀺𑀬𑀸𑁇_  


(24.)

851. _𑀦𑀕𑀭𑀁 𑀩𑀦𑁆𑀥𑀼𑀫𑀢𑀻 𑀦𑀸𑀫,_  
_𑀩𑀦𑁆𑀥𑀼𑀫𑀸 𑀦𑀸𑀫 𑀔𑀢𑁆𑀢𑀺𑀬𑁄;_  
_𑀫𑀸𑀢𑀸 𑀩𑀦𑁆𑀥𑀼𑀫𑀢𑀻 𑀦𑀸𑀫,_  
_𑀯𑀺𑀧𑀲𑁆𑀲𑀺𑀲𑁆𑀲 𑀫𑀳𑁂𑀲𑀺𑀦𑁄𑁇_  


(25.)

852. _𑀅𑀝𑁆𑀞𑀯𑀲𑁆𑀲𑀲𑀳𑀲𑁆𑀲𑀸𑀦𑀺,_  
_𑀅𑀕𑀸𑀭𑀁 𑀅𑀚𑁆𑀛 𑀲𑁄 𑀯𑀲𑀺;_  
_𑀦𑀦𑁆𑀤𑁄 𑀲𑀼𑀦𑀦𑁆𑀤𑁄 𑀲𑀺𑀭𑀺𑀫𑀸,_  
_𑀢𑀬𑁄 𑀧𑀸𑀲𑀸𑀤𑀫𑀼𑀢𑁆𑀢𑀫𑀸𑁇_  


(26.)

853. _𑀢𑀺𑀘𑀢𑁆𑀢𑀸𑀭𑀻𑀲𑀲𑀳𑀲𑁆𑀲𑀸𑀦𑀺,_  
_𑀦𑀸𑀭𑀺𑀬𑁄 𑀲𑀫𑀮𑀗𑁆𑀓𑀢𑀸;_  
_𑀲𑀼𑀤𑀲𑁆𑀲𑀦𑀸 𑀦𑀸𑀫 𑀲𑀸 𑀦𑀸𑀭𑀻,_  
_𑀲𑀫𑀯𑀢𑁆𑀢𑀓𑁆𑀔𑀦𑁆𑀥𑁄 𑀦𑀸𑀫 𑀅𑀢𑁆𑀭𑀚𑁄𑁇_  


(27.)

854. _𑀦𑀺𑀫𑀺𑀢𑁆𑀢𑁂 𑀘𑀢𑀼𑀭𑁄 𑀤𑀺𑀲𑁆𑀯𑀸,_  
_𑀭𑀣𑀬𑀸𑀦𑁂𑀦 𑀦𑀺𑀓𑁆𑀔𑀫𑀺;_  
_𑀅𑀦𑀽𑀦𑀅𑀝𑁆𑀞𑀫𑀸𑀲𑀸𑀦𑀺,_  
_𑀧𑀥𑀸𑀦𑀁 𑀧𑀤𑀳𑀻 𑀚𑀺𑀦𑁄𑁇_  


(28.)

855. _𑀩𑁆𑀭𑀳𑁆𑀫𑀼𑀦𑀸 𑀬𑀸𑀘𑀺𑀢𑁄 𑀲𑀦𑁆𑀢𑁄,_  
_𑀯𑀺𑀧𑀲𑁆𑀲𑀻 𑀮𑁄𑀓𑀦𑀸𑀬𑀓𑁄;_  
_𑀯𑀢𑁆𑀢𑀺 𑀘𑀓𑁆𑀓𑀁 𑀫𑀳𑀸𑀯𑀻𑀭𑁄,_  
_𑀫𑀺𑀕𑀤𑀸𑀬𑁂 𑀦𑀭𑀼𑀢𑁆𑀢𑀫𑁄𑁇_  


(29.)

856. _𑀔𑀡𑁆𑀟𑁄 𑀘 𑀢𑀺𑀲𑁆𑀲𑀦𑀸𑀫𑁄 𑀘,_  
_𑀅𑀳𑁂𑀲𑀼𑀁 𑀅𑀕𑁆𑀕𑀲𑀸𑀯𑀓𑀸;_  
_𑀅𑀲𑁄𑀓𑁄 𑀦𑀸𑀫𑀼𑀧𑀝𑁆𑀞𑀸𑀓𑁄,_  
_𑀯𑀺𑀧𑀲𑁆𑀲𑀺𑀲𑁆𑀲 𑀫𑀳𑁂𑀲𑀺𑀦𑁄𑁇_  


(30.)

857. _𑀘𑀦𑁆𑀤𑀸 𑀘 𑀘𑀦𑁆𑀤𑀫𑀺𑀢𑁆𑀢𑀸 𑀘,_  
_𑀅𑀳𑁂𑀲𑀼𑀁 𑀅𑀕𑁆𑀕𑀲𑀸𑀯𑀺𑀓𑀸;_  
_𑀩𑁄𑀥𑀺 𑀢𑀲𑁆𑀲 𑀪𑀕𑀯𑀢𑁄,_  
_𑀧𑀸𑀝𑀮𑀻𑀢𑀺 𑀧𑀯𑀼𑀘𑁆𑀘𑀢𑀺𑁇_  


(31.)

858. _𑀧𑀼𑀦𑀩𑁆𑀩𑀲𑀼𑀫𑀺𑀢𑁆𑀢𑁄 𑀦𑀸𑀕𑁄 𑀘,_  
_𑀅𑀳𑁂𑀲𑀼𑀁 𑀅𑀕𑁆𑀕𑀼𑀧𑀝𑁆𑀞𑀓𑀸;_  
_𑀲𑀺𑀭𑀺𑀫𑀸 𑀉𑀢𑁆𑀢𑀭𑀸 𑀘𑁂𑀯,_  
_𑀅𑀳𑁂𑀲𑀼𑀁 𑀅𑀕𑁆𑀕𑀼𑀧𑀝𑁆𑀞𑀺𑀓𑀸𑁇_  


(32.)

859. _𑀅𑀲𑀻𑀢𑀺𑀳𑀢𑁆𑀣𑀫𑀼𑀩𑁆𑀩𑁂𑀥𑁄,_  
_𑀯𑀺𑀧𑀲𑁆𑀲𑀻 𑀮𑁄𑀓𑀦𑀸𑀬𑀓𑁄;_  
_𑀧𑀪𑀸 𑀦𑀺𑀤𑁆𑀥𑀸𑀯𑀢𑀺 𑀢𑀲𑁆𑀲,_  
_𑀲𑀫𑀦𑁆𑀢𑀸 𑀲𑀢𑁆𑀢𑀬𑁄𑀚𑀦𑁂𑁇_  


(33.)

860. _𑀅𑀲𑀻𑀢𑀺𑀯𑀲𑁆𑀲𑀲𑀳𑀲𑁆𑀲𑀸𑀦𑀺,_  
_𑀆𑀬𑀼 𑀩𑀼𑀤𑁆𑀥𑀲𑁆𑀲 𑀢𑀸𑀯𑀤𑁂;_  
_𑀢𑀸𑀯𑀢𑀸 𑀢𑀺𑀝𑁆𑀞𑀫𑀸𑀦𑁄 𑀲𑁄,_  
_𑀢𑀸𑀭𑁂𑀲𑀺 𑀚𑀦𑀢𑀁 𑀩𑀳𑀼𑀁𑁇_  


(34.)

861. _𑀩𑀳𑀼𑀤𑁂𑀯𑀫𑀦𑀼𑀲𑁆𑀲𑀸𑀦𑀁,_  
_𑀩𑀦𑁆𑀥𑀦𑀸 𑀧𑀭𑀺𑀫𑁄𑀘𑀬𑀺;_  
_𑀫𑀕𑁆𑀕𑀸𑀫𑀕𑁆𑀕𑀜𑁆𑀘 𑀆𑀘𑀺𑀓𑁆𑀔𑀺,_  
_𑀅𑀯𑀲𑁂𑀲𑀧𑀼𑀣𑀼𑀚𑁆𑀚𑀦𑁂𑁇_  


(35.)

862. _𑀆𑀮𑁄𑀓𑀁 𑀤𑀲𑁆𑀲𑀬𑀺𑀢𑁆𑀯𑀸𑀦,_  
_𑀤𑁂𑀲𑁂𑀢𑁆𑀯𑀸 𑀅𑀫𑀢𑀁 𑀧𑀤𑀁;_  
_𑀚𑀮𑀺𑀢𑁆𑀯𑀸 𑀅𑀕𑁆𑀕𑀺𑀓𑁆𑀔𑀦𑁆𑀥𑁄𑀯,_  
_𑀦𑀺𑀩𑁆𑀩𑀼𑀢𑁄 𑀲𑁄 𑀲𑀲𑀸𑀯𑀓𑁄𑁇_  


(36.)

863. _𑀇𑀤𑁆𑀥𑀺𑀯𑀭𑀁 𑀧𑀼𑀜𑁆𑀜𑀯𑀭𑀁,_  
_𑀮𑀓𑁆𑀔𑀡𑀜𑁆𑀘 𑀓𑀼𑀲𑀼𑀫𑀺𑀢𑀁;_  
_𑀲𑀩𑁆𑀩𑀁 𑀢𑀫𑀦𑁆𑀢𑀭𑀳𑀺𑀢𑀁,_  
_𑀦𑀦𑀼 𑀭𑀺𑀢𑁆𑀢𑀸 𑀲𑀩𑁆𑀩𑀲𑀗𑁆𑀔𑀸𑀭𑀸𑁇_  


(37.)

864. _𑀯𑀺𑀧𑀲𑁆𑀲𑀻 𑀚𑀺𑀦𑀯𑀭𑁄 𑀩𑀼𑀤𑁆𑀥𑁄,_  
_𑀲𑀼𑀫𑀺𑀢𑁆𑀢𑀸𑀭𑀸𑀫𑀫𑁆𑀳𑀺 𑀦𑀺𑀩𑁆𑀩𑀼𑀢𑁄;_  
_𑀢𑀢𑁆𑀣𑁂𑀯𑀲𑁆𑀲 𑀣𑀽𑀧𑀯𑀭𑁄,_  
_𑀲𑀢𑁆𑀢𑀬𑁄𑀚𑀦𑀫𑀼𑀲𑁆𑀲𑀺𑀢𑁄”𑀢𑀺𑁇 (𑁮𑁪𑁩)_  


---

865. 𑀯𑀺𑀧𑀲𑁆𑀲𑀺𑀲𑁆𑀲 𑀪𑀕𑀯𑀢𑁄 𑀯𑀁𑀲𑁄 𑀏𑀓𑀽𑀦𑀯𑀻𑀲𑀢𑀺𑀫𑁄𑁇



[Go to previous page (20 Phussabuddhavaṃsa)](/tipitaka/21Bu/20.md) / [Go to parent page (21Bu Buddhavaṃsapāḷi)](/tipitaka/21Bu/0.md) / [Go to next page (22 Sikhībuddhavaṃsa)](/tipitaka/21Bu/22.md)


