
[Home](/) / [21Bu Buddhavaṃsapāḷi](/tipitaka/21Bu.md)

# 𑁨 𑀲𑀼𑀫𑁂𑀥𑀧𑀢𑁆𑀣𑀦𑀸𑀓𑀣𑀸

### 𑀲𑀼𑀫𑁂𑀥𑀧𑀢𑁆𑀣𑀦𑀸𑀓𑀣𑀸

(1.)

84. _“𑀓𑀧𑁆𑀧𑁂 𑀘 𑀲𑀢𑀲𑀳𑀲𑁆𑀲𑁂,_  
_𑀘𑀢𑀼𑀭𑁄 𑀘 𑀅𑀲𑀗𑁆𑀔𑀺𑀬𑁂;_  
_𑀅𑀫𑀭𑀁 𑀦𑀸𑀫 𑀦𑀕𑀭𑀁,_  
_𑀤𑀲𑁆𑀲𑀦𑁂𑀬𑁆𑀬𑀁 𑀫𑀦𑁄𑀭𑀫𑀁𑁇_  


(2.)

85. _𑀤𑀲𑀳𑀺 𑀲𑀤𑁆𑀤𑁂𑀳𑀺 𑀅𑀯𑀺𑀯𑀺𑀢𑁆𑀢𑀁,_  
_𑀅𑀦𑁆𑀦𑀧𑀸𑀦𑀲𑀫𑀸𑀬𑀼𑀢𑀁;_  
_𑀳𑀢𑁆𑀣𑀺𑀲𑀤𑁆𑀤𑀁 𑀅𑀲𑁆𑀲𑀲𑀤𑁆𑀤𑀁,_  
_𑀪𑁂𑀭𑀺𑀲𑀗𑁆𑀔𑀭𑀣𑀸𑀦𑀺 𑀘;_  
_𑀔𑀸𑀤𑀣 𑀧𑀺𑀯𑀣 𑀘𑁂𑀯,_  
_𑀅𑀦𑁆𑀦𑀧𑀸𑀦𑁂𑀦 𑀖𑁄𑀲𑀺𑀢𑀁𑁇_  


(3.)

86. _𑀦𑀕𑀭𑀁 𑀲𑀩𑁆𑀩𑀗𑁆𑀕𑀲𑀫𑁆𑀧𑀦𑁆𑀦𑀁,_  
_𑀲𑀩𑁆𑀩𑀓𑀫𑁆𑀫𑀫𑀼𑀧𑀸𑀕𑀢𑀁;_  
_𑀲𑀢𑁆𑀢𑀭𑀢𑀦𑀲𑀫𑁆𑀧𑀦𑁆𑀦𑀁,_  
_𑀦𑀸𑀦𑀸𑀚𑀦𑀲𑀫𑀸𑀓𑀼𑀮𑀁;_  
_𑀲𑀫𑀺𑀤𑁆𑀥𑀁 𑀤𑁂𑀯𑀦𑀕𑀭𑀁𑀯,_  
_𑀆𑀯𑀸𑀲𑀁 𑀧𑀼𑀜𑁆𑀜𑀓𑀫𑁆𑀫𑀺𑀦𑀁𑁇_  


(4.)

87. _𑀦𑀕𑀭𑁂 𑀅𑀫𑀭𑀯𑀢𑀺𑀬𑀸,_  
_𑀲𑀼𑀫𑁂𑀥𑁄 𑀦𑀸𑀫 𑀩𑁆𑀭𑀸𑀳𑁆𑀫𑀡𑁄;_  
_𑀅𑀦𑁂𑀓𑀓𑁄𑀝𑀺𑀲𑀦𑁆𑀦𑀺𑀘𑀬𑁄,_  
_𑀧𑀳𑀽𑀢𑀥𑀦𑀥𑀜𑁆𑀜𑀯𑀸𑁇_  


(5.)

88. _𑀅𑀚𑁆𑀛𑀸𑀬𑀓𑁄 𑀫𑀦𑁆𑀢𑀥𑀭𑁄,_  
_𑀢𑀺𑀡𑁆𑀡𑀁 𑀯𑁂𑀤𑀸𑀦 𑀧𑀸𑀭𑀕𑀽;_  
_𑀮𑀓𑁆𑀔𑀡𑁂 𑀇𑀢𑀺𑀳𑀸𑀲𑁂 𑀘,_  
_𑀲𑀥𑀫𑁆𑀫𑁂 𑀧𑀸𑀭𑀫𑀺𑀁 𑀕𑀢𑁄𑁇_  


(6.)

89. _𑀭𑀳𑁄𑀕𑀢𑁄 𑀦𑀺𑀲𑀻𑀤𑀺𑀢𑁆𑀯𑀸,_  
_𑀏𑀯𑀁 𑀘𑀺𑀦𑁆𑀢𑁂𑀲𑀳𑀁 𑀢𑀤𑀸;_  
_‘𑀤𑀼𑀓𑁆𑀔𑁄 𑀧𑀼𑀦𑀩𑁆𑀪𑀯𑁄 𑀦𑀸𑀫,_  
_𑀲𑀭𑀻𑀭𑀲𑁆𑀲 𑀘 𑀪𑁂𑀤𑀦𑀁𑁇_  


(7.)

90. _𑀚𑀸𑀢𑀺𑀥𑀫𑁆𑀫𑁄 𑀚𑀭𑀸𑀥𑀫𑁆𑀫𑁄,_  
_𑀩𑁆𑀬𑀸𑀥𑀺𑀥𑀫𑁆𑀫𑁄 𑀲𑀳𑀁 𑀢𑀤𑀸;_  
_𑀅𑀚𑀭𑀁 𑀅𑀫𑀢𑀁 𑀔𑁂𑀫𑀁,_  
_𑀧𑀭𑀺𑀬𑁂𑀲𑀺𑀲𑁆𑀲𑀸𑀫𑀺 𑀦𑀺𑀩𑁆𑀩𑀼𑀢𑀺𑀁𑁇_  


(8.)

91. _𑀬𑀁𑀦𑀽𑀦𑀺𑀫𑀁 𑀧𑀽𑀢𑀺𑀓𑀸𑀬𑀁,_  
_𑀦𑀸𑀦𑀸𑀓𑀼𑀡𑀧𑀧𑀽𑀭𑀺𑀢𑀁;_  
_𑀙𑀟𑁆𑀟𑀬𑀺𑀢𑁆𑀯𑀸𑀦 𑀕𑀘𑁆𑀙𑁂𑀬𑁆𑀬𑀁,_  
_𑀅𑀦𑀧𑁂𑀓𑁆𑀔𑁄 𑀅𑀦𑀢𑁆𑀣𑀺𑀓𑁄𑁇_  


(9.)

92. _𑀅𑀢𑁆𑀣𑀺 𑀳𑁂𑀳𑀺𑀢𑀺 𑀲𑁄 𑀫𑀕𑁆𑀕𑁄,_  
_𑀦 𑀲𑁄 𑀲𑀓𑁆𑀓𑀸 𑀦 𑀳𑁂𑀢𑀼𑀬𑁂;_  
_𑀧𑀭𑀺𑀬𑁂𑀲𑀺𑀲𑁆𑀲𑀸𑀫𑀺 𑀢𑀁 𑀫𑀕𑁆𑀕𑀁,_  
_𑀪𑀯𑀢𑁄 𑀧𑀭𑀺𑀫𑀼𑀢𑁆𑀢𑀺𑀬𑀸𑁇_  


(10.)

93. _𑀬𑀣𑀸𑀧𑀺 𑀤𑀼𑀓𑁆𑀔𑁂 𑀯𑀺𑀚𑁆𑀚𑀦𑁆𑀢𑁂,_  
_𑀲𑀼𑀔𑀁 𑀦𑀸𑀫𑀧𑀺 𑀯𑀺𑀚𑁆𑀚𑀢𑀺;_  
_𑀏𑀯𑀁 𑀪𑀯𑁂 𑀯𑀺𑀚𑁆𑀚𑀫𑀸𑀦𑁂,_  
_𑀯𑀺𑀪𑀯𑁄𑀧𑀺 𑀇𑀘𑁆𑀙𑀺𑀢𑀩𑁆𑀩𑀓𑁄𑁇_  


(11.)

94. _𑀬𑀣𑀸𑀧𑀺 𑀉𑀡𑁆𑀳𑁂 𑀯𑀺𑀚𑁆𑀚𑀦𑁆𑀢𑁂,_  
_𑀅𑀧𑀭𑀁 𑀯𑀺𑀚𑁆𑀚𑀢𑀺 𑀲𑀻𑀢𑀮𑀁;_  
_𑀏𑀯𑀁 𑀢𑀺𑀯𑀺𑀥𑀕𑁆𑀕𑀺 𑀯𑀺𑀚𑁆𑀚𑀦𑁆𑀢𑁂,_  
_𑀦𑀺𑀩𑁆𑀩𑀸𑀦𑀁 𑀇𑀘𑁆𑀙𑀺𑀢𑀩𑁆𑀩𑀓𑀁𑁇_  


(12.)

95. _𑀬𑀣𑀸𑀧𑀺 𑀧𑀸𑀧𑁂 𑀯𑀺𑀚𑁆𑀚𑀦𑁆𑀢𑁂,_  
_𑀓𑀮𑁆𑀬𑀸𑀡𑀫𑀧𑀺 𑀯𑀺𑀚𑁆𑀚𑀢𑀺;_  
_𑀏𑀯𑀫𑁂𑀯𑀁 𑀚𑀸𑀢𑀺 𑀯𑀺𑀚𑁆𑀚𑀦𑁆𑀢𑁂,_  
_𑀅𑀚𑀸𑀢𑀺𑀧𑀺𑀘𑁆𑀙𑀺𑀢𑀩𑁆𑀩𑀓𑀁𑁇_  


(13.)

96. _𑀬𑀣𑀸 𑀕𑀽𑀣𑀕𑀢𑁄 𑀧𑀼𑀭𑀺𑀲𑁄,_  
_𑀢𑀍𑀆𑀓𑀁 𑀤𑀺𑀲𑁆𑀯𑀸𑀦 𑀧𑀽𑀭𑀺𑀢𑀁;_  
_𑀦 𑀕𑀯𑁂𑀲𑀢𑀺 𑀢𑀁 𑀢𑀍𑀆𑀓𑀁,_  
_𑀦 𑀤𑁄𑀲𑁄 𑀢𑀍𑀆𑀓𑀲𑁆𑀲 𑀲𑁄𑁇_  


(14.)

97. _𑀏𑀯𑀁 𑀓𑀺𑀮𑁂𑀲𑀫𑀮𑀥𑁄𑀯𑀁,_  
_𑀯𑀺𑀚𑁆𑀚𑀦𑁆𑀢𑁂 𑀅𑀫𑀢𑀦𑁆𑀢𑀍𑀏;_  
_𑀦 𑀕𑀯𑁂𑀲𑀢𑀺 𑀢𑀁 𑀢𑀍𑀆𑀓𑀁,_  
_𑀦 𑀤𑁄𑀲𑁄 𑀅𑀫𑀢𑀦𑁆𑀢𑀍𑀏𑁇_  


(15.)

98. _𑀬𑀣𑀸 𑀅𑀭𑀻𑀳𑀺 𑀧𑀭𑀺𑀭𑀼𑀤𑁆𑀥𑁄,_  
_𑀯𑀺𑀚𑁆𑀚𑀦𑁆𑀢𑁂 𑀕𑀫𑀦𑀫𑁆𑀧𑀣𑁂;_  
_𑀦 𑀧𑀮𑀸𑀬𑀢𑀺 𑀲𑁄 𑀧𑀼𑀭𑀺𑀲𑁄,_  
_𑀦 𑀤𑁄𑀲𑁄 𑀅𑀜𑁆𑀚𑀲𑀲𑁆𑀲 𑀲𑁄𑁇_  


(16.)

99. _𑀏𑀯𑀁 𑀓𑀺𑀮𑁂𑀲𑀧𑀭𑀺𑀭𑀼𑀤𑁆𑀥𑁄,_  
_𑀯𑀺𑀚𑁆𑀚𑀫𑀸𑀦𑁂 𑀲𑀺𑀯𑁂 𑀧𑀣𑁂;_  
_𑀦 𑀕𑀯𑁂𑀲𑀢𑀺 𑀢𑀁 𑀫𑀕𑁆𑀕𑀁,_  
_𑀦 𑀤𑁄𑀲𑁄 𑀲𑀺𑀯𑀫𑀜𑁆𑀚𑀲𑁂𑁇_  


(17.)

100. _𑀬𑀣𑀸𑀧𑀺 𑀩𑁆𑀬𑀸𑀥𑀺𑀢𑁄 𑀧𑀼𑀭𑀺𑀲𑁄,_  
_𑀯𑀺𑀚𑁆𑀚𑀫𑀸𑀦𑁂 𑀢𑀺𑀓𑀺𑀘𑁆𑀙𑀓𑁂;_  
_𑀦 𑀢𑀺𑀓𑀺𑀘𑁆𑀙𑀸𑀧𑁂𑀢𑀺 𑀢𑀁 𑀩𑁆𑀬𑀸𑀥𑀺𑀁,_  
_𑀦 𑀤𑁄𑀲𑁄 𑀲𑁄 𑀢𑀺𑀓𑀺𑀘𑁆𑀙𑀓𑁂𑁇_  


(18.)

101. _𑀏𑀯𑀁 𑀓𑀺𑀮𑁂𑀲𑀩𑁆𑀬𑀸𑀥𑀻𑀳𑀺,_  
_𑀤𑀼𑀓𑁆𑀔𑀺𑀢𑁄 𑀧𑀭𑀺𑀧𑀻𑀍𑀇𑀢𑁄;_  
_𑀦 𑀕𑀯𑁂𑀲𑀢𑀺 𑀢𑀁 𑀆𑀘𑀭𑀺𑀬𑀁,_  
_𑀦 𑀤𑁄𑀲𑁄 𑀲𑁄 𑀯𑀺𑀦𑀸𑀬𑀓𑁂𑁇_  


(19.)

102. _𑀬𑀣𑀸𑀧𑀺 𑀓𑀼𑀡𑀧𑀁 𑀧𑀼𑀭𑀺𑀲𑁄,_  
_𑀓𑀡𑁆𑀞𑁂 𑀩𑀤𑁆𑀥𑀁 𑀚𑀺𑀕𑀼𑀘𑁆𑀙𑀺𑀬;_  
_𑀫𑁄𑀘𑀬𑀺𑀢𑁆𑀯𑀸𑀦 𑀕𑀘𑁆𑀙𑁂𑀬𑁆𑀬,_  
_𑀲𑀼𑀔𑀻 𑀲𑁂𑀭𑀻 𑀲𑀬𑀁𑀯𑀲𑀻𑁇_  


(20.)

103. _𑀢𑀣𑁂𑀯𑀺𑀫𑀁 𑀧𑀽𑀢𑀺𑀓𑀸𑀬𑀁,_  
_𑀦𑀸𑀦𑀸𑀓𑀼𑀡𑀧𑀲𑀜𑁆𑀘𑀬𑀁;_  
_𑀙𑀟𑁆𑀟𑀬𑀺𑀢𑁆𑀯𑀸𑀦 𑀕𑀘𑁆𑀙𑁂𑀬𑁆𑀬𑀁,_  
_𑀅𑀦𑀧𑁂𑀓𑁆𑀔𑁄 𑀅𑀦𑀢𑁆𑀣𑀺𑀓𑁄𑁇_  


(21.)

104. _𑀬𑀣𑀸 𑀉𑀘𑁆𑀘𑀸𑀭𑀝𑁆𑀞𑀸𑀦𑀫𑁆𑀳𑀺,_  
_𑀓𑀭𑀻𑀲𑀁 𑀦𑀭𑀦𑀸𑀭𑀺𑀬𑁄;_  
_𑀙𑀟𑁆𑀟𑀬𑀺𑀢𑁆𑀯𑀸𑀦 𑀕𑀘𑁆𑀙𑀦𑁆𑀢𑀺,_  
_𑀅𑀦𑀧𑁂𑀓𑁆𑀔𑀸 𑀅𑀦𑀢𑁆𑀣𑀺𑀓𑀸𑁇_  


(22.)

105. _𑀏𑀯𑀫𑁂𑀯𑀸𑀳𑀁 𑀇𑀫𑀁 𑀓𑀸𑀬𑀁,_  
_𑀦𑀸𑀦𑀸𑀓𑀼𑀡𑀧𑀧𑀽𑀭𑀺𑀢𑀁;_  
_𑀙𑀟𑁆𑀟𑀬𑀺𑀢𑁆𑀯𑀸𑀦 𑀕𑀘𑁆𑀙𑀺𑀲𑁆𑀲𑀁,_  
_𑀯𑀘𑁆𑀘𑀁 𑀓𑀢𑁆𑀯𑀸 𑀬𑀣𑀸 𑀓𑀼𑀝𑀺𑀁𑁇_  


(23.)

106. _𑀬𑀣𑀸𑀧𑀺 𑀚𑀚𑁆𑀚𑀭𑀁 𑀦𑀸𑀯𑀁,_  
_𑀧𑀮𑀼𑀕𑁆𑀕𑀁 𑀉𑀤𑀕𑀸𑀳𑀺𑀦𑀺𑀁;_  
_𑀲𑀸𑀫𑀻 𑀙𑀟𑁆𑀟𑁂𑀢𑁆𑀯𑀸 𑀕𑀘𑁆𑀙𑀦𑁆𑀢𑀺,_  
_𑀅𑀦𑀧𑁂𑀓𑁆𑀔𑀸 𑀅𑀦𑀢𑁆𑀣𑀺𑀓𑀸𑁇_  


(24.)

107. _𑀏𑀯𑀫𑁂𑀯𑀸𑀳𑀁 𑀇𑀫𑀁 𑀓𑀸𑀬𑀁,_  
_𑀦𑀯𑀘𑁆𑀙𑀺𑀤𑁆𑀤𑀁 𑀥𑀼𑀯𑀲𑁆𑀲𑀯𑀁;_  
_𑀙𑀟𑁆𑀟𑀬𑀺𑀢𑁆𑀯𑀸𑀦 𑀕𑀘𑁆𑀙𑀺𑀲𑁆𑀲𑀁,_  
_𑀚𑀺𑀡𑁆𑀡𑀦𑀸𑀯𑀁𑀯 𑀲𑀸𑀫𑀺𑀓𑀸𑁇_  


(25.)

108. _𑀬𑀣𑀸𑀧𑀺 𑀧𑀼𑀭𑀺𑀲𑁄 𑀘𑁄𑀭𑁂𑀳𑀺,_  
_𑀕𑀘𑁆𑀙𑀦𑁆𑀢𑁄 𑀪𑀡𑁆𑀟𑀫𑀸𑀤𑀺𑀬;_  
_𑀪𑀡𑁆𑀟𑀘𑁆𑀙𑁂𑀤𑀪𑀬𑀁 𑀤𑀺𑀲𑁆𑀯𑀸,_  
_𑀙𑀟𑁆𑀟𑀬𑀺𑀢𑁆𑀯𑀸𑀦 𑀕𑀘𑁆𑀙𑀢𑀺𑁇_  


(26.)

109. _𑀏𑀯𑀫𑁂𑀯𑀁 𑀅𑀬𑀁 𑀓𑀸𑀬𑁄,_  
_𑀫𑀳𑀸𑀘𑁄𑀭𑀲𑀫𑁄 𑀯𑀺𑀬;_  
_𑀧𑀳𑀸𑀬𑀺𑀫𑀁 𑀕𑀫𑀺𑀲𑁆𑀲𑀸𑀫𑀺,_  
_𑀓𑀼𑀲𑀮𑀘𑁆𑀙𑁂𑀤𑀦𑀸 𑀪𑀬𑀸’𑁇_  


(27.)

110. _𑀏𑀯𑀸𑀳𑀁 𑀘𑀺𑀦𑁆𑀢𑀬𑀺𑀢𑁆𑀯𑀸𑀦,_  
_𑀦𑁂𑀓𑀓𑁄𑀝𑀺𑀲𑀢𑀁 𑀥𑀦𑀁;_  
_𑀦𑀸𑀣𑀸𑀦𑀸𑀣𑀸𑀦𑀁 𑀤𑀢𑁆𑀯𑀸𑀦,_  
_𑀳𑀺𑀫𑀯𑀦𑁆𑀢𑀫𑀼𑀧𑀸𑀕𑀫𑀺𑀁𑁇_  


(28.)

111. _𑀳𑀺𑀫𑀯𑀦𑁆𑀢𑀲𑁆𑀲𑀸𑀯𑀺𑀤𑀽𑀭𑁂,_  
_𑀥𑀫𑁆𑀫𑀺𑀓𑁄 𑀦𑀸𑀫 𑀧𑀩𑁆𑀩𑀢𑁄;_  
_𑀅𑀲𑁆𑀲𑀫𑁄 𑀲𑀼𑀓𑀢𑁄 𑀫𑀬𑁆𑀳𑀁,_  
_𑀧𑀡𑁆𑀡𑀲𑀸𑀮𑀸 𑀲𑀼𑀫𑀸𑀧𑀺𑀢𑀸𑁇_  


(29.)

112. _𑀘𑀗𑁆𑀓𑀫𑀁 𑀢𑀢𑁆𑀣 𑀫𑀸𑀧𑁂𑀲𑀺𑀁,_  
_𑀧𑀜𑁆𑀘𑀤𑁄𑀲𑀯𑀺𑀯𑀚𑁆𑀚𑀺𑀢𑀁;_  
_𑀅𑀝𑁆𑀞𑀕𑀼𑀡𑀲𑀫𑀼𑀧𑁂𑀢𑀁,_  
_𑀅𑀪𑀺𑀜𑁆𑀜𑀸𑀩𑀮𑀫𑀸𑀳𑀭𑀺𑀁𑁇_  


(30.)

113. _𑀲𑀸𑀝𑀓𑀁 𑀧𑀚𑀳𑀺𑀁 𑀢𑀢𑁆𑀣,_  
_𑀦𑀯𑀤𑁄𑀲𑀫𑀼𑀧𑀸𑀕𑀢𑀁;_  
_𑀯𑀸𑀓𑀘𑀻𑀭𑀁 𑀦𑀺𑀯𑀸𑀲𑁂𑀲𑀺𑀁,_  
_𑀤𑁆𑀯𑀸𑀤𑀲𑀕𑀼𑀡𑀫𑀼𑀧𑀸𑀕𑀢𑀁𑁇_  


(31.)

114. _𑀅𑀝𑁆𑀞𑀤𑁄𑀲𑀲𑀫𑀸𑀓𑀺𑀡𑁆𑀡𑀁,_  
_𑀧𑀚𑀳𑀺𑀁 𑀧𑀡𑁆𑀡𑀲𑀸𑀮𑀓𑀁;_  
_𑀉𑀧𑀸𑀕𑀫𑀺𑀁 𑀭𑀼𑀓𑁆𑀔𑀫𑀽𑀮𑀁,_  
_𑀕𑀼𑀡𑁂 𑀤𑀲𑀳𑀼𑀧𑀸𑀕𑀢𑀁𑁇_  


(32.)

115. _𑀯𑀸𑀧𑀺𑀢𑀁 𑀭𑁄𑀧𑀺𑀢𑀁 𑀥𑀜𑁆𑀜𑀁,_  
_𑀧𑀚𑀳𑀺𑀁 𑀦𑀺𑀭𑀯𑀲𑁂𑀲𑀢𑁄;_  
_𑀅𑀦𑁂𑀓𑀕𑀼𑀡𑀲𑀫𑁆𑀧𑀦𑁆𑀦𑀁,_  
_𑀧𑀯𑀢𑁆𑀢𑀨𑀮𑀫𑀸𑀤𑀺𑀬𑀺𑀁𑁇_  


(33.)

116. _𑀢𑀢𑁆𑀣𑀧𑁆𑀧𑀥𑀸𑀦𑀁 𑀧𑀤𑀳𑀺𑀁,_  
_𑀦𑀺𑀲𑀚𑁆𑀚𑀝𑁆𑀞𑀸𑀦𑀘𑀗𑁆𑀓𑀫𑁂;_  
_𑀅𑀩𑁆𑀪𑀦𑁆𑀢𑀭𑀫𑁆𑀳𑀺 𑀲𑀢𑁆𑀢𑀸𑀳𑁂,_  
_𑀅𑀪𑀺𑀜𑁆𑀜𑀸𑀩𑀮𑀧𑀸𑀧𑀼𑀡𑀺𑀁𑁇_  


(34.)

117. _𑀏𑀯𑀁 𑀫𑁂 𑀲𑀺𑀤𑁆𑀥𑀺𑀧𑁆𑀧𑀢𑁆𑀢𑀲𑁆𑀲,_  
_𑀯𑀲𑀻𑀪𑀽𑀢𑀲𑁆𑀲 𑀲𑀸𑀲𑀦𑁂;_  
_𑀤𑀻𑀧𑀗𑁆𑀓𑀭𑁄 𑀦𑀸𑀫 𑀚𑀺𑀦𑁄,_  
_𑀉𑀧𑁆𑀧𑀚𑁆𑀚𑀺 𑀮𑁄𑀓𑀦𑀸𑀬𑀓𑁄𑁇_  


(35.)

118. _𑀉𑀧𑁆𑀧𑀚𑁆𑀚𑀦𑁆𑀢𑁂 𑀘 𑀚𑀸𑀬𑀦𑁆𑀢𑁂,_  
_𑀩𑀼𑀚𑁆𑀛𑀦𑁆𑀢𑁂 𑀥𑀫𑁆𑀫𑀤𑁂𑀲𑀦𑁂;_  
_𑀘𑀢𑀼𑀭𑁄 𑀦𑀺𑀫𑀺𑀢𑁆𑀢𑁂 𑀦𑀸𑀤𑁆𑀤𑀲𑀁,_  
_𑀛𑀸𑀦𑀭𑀢𑀺𑀲𑀫𑀧𑁆𑀧𑀺𑀢𑁄𑁇_  


(36.)

119. _𑀧𑀘𑁆𑀘𑀦𑁆𑀢𑀤𑁂𑀲𑀯𑀺𑀲𑀬𑁂,_  
_𑀦𑀺𑀫𑀦𑁆𑀢𑁂𑀢𑁆𑀯𑀸 𑀢𑀣𑀸𑀕𑀢𑀁;_  
_𑀢𑀲𑁆𑀲 𑀆𑀕𑀫𑀦𑀁 𑀫𑀕𑁆𑀕𑀁,_  
_𑀲𑁄𑀥𑁂𑀦𑁆𑀢𑀺 𑀢𑀼𑀝𑁆𑀞𑀫𑀸𑀦𑀲𑀸𑁇_  


(37.)

120. _𑀅𑀳𑀁 𑀢𑁂𑀦 𑀲𑀫𑀬𑁂𑀦,_  
_𑀦𑀺𑀓𑁆𑀔𑀫𑀺𑀢𑁆𑀯𑀸 𑀲𑀓𑀲𑁆𑀲𑀫𑀸;_  
_𑀥𑀼𑀦𑀦𑁆𑀢𑁄 𑀯𑀸𑀓𑀘𑀻𑀭𑀸𑀦𑀺,_  
_𑀕𑀘𑁆𑀙𑀸𑀫𑀺 𑀅𑀫𑁆𑀩𑀭𑁂 𑀢𑀤𑀸𑁇_  


(38.)

121. _𑀯𑁂𑀤𑀚𑀸𑀢𑀁 𑀚𑀦𑀁 𑀤𑀺𑀲𑁆𑀯𑀸,_  
_𑀢𑀼𑀝𑁆𑀞𑀳𑀝𑁆𑀞𑀁 𑀧𑀫𑁄𑀤𑀺𑀢𑀁;_  
_𑀑𑀭𑁄𑀳𑀺𑀢𑁆𑀯𑀸𑀦 𑀕𑀕𑀦𑀸,_  
_𑀫𑀦𑀼𑀲𑁆𑀲𑁂 𑀧𑀼𑀘𑁆𑀙𑀺 𑀢𑀸𑀯𑀤𑁂𑁇_  


(39.)

122. _‘𑀢𑀼𑀝𑁆𑀞𑀳𑀝𑁆𑀞𑁄 𑀧𑀫𑀼𑀤𑀺𑀢𑁄,_  
_𑀯𑁂𑀤𑀚𑀸𑀢𑁄 𑀫𑀳𑀸𑀚𑀦𑁄;_  
_𑀓𑀲𑁆𑀲 𑀲𑁄𑀥𑀻𑀬𑀢𑀺 𑀫𑀕𑁆𑀕𑁄,_  
_𑀅𑀜𑁆𑀚𑀲𑀁 𑀯𑀝𑀼𑀫𑀸𑀬𑀦𑀁’𑁇_  


(40.)

123. _𑀢𑁂 𑀫𑁂 𑀧𑀼𑀝𑁆𑀞𑀸 𑀯𑀺𑀬𑀸𑀓𑀁𑀲𑀼,_  
_‘𑀩𑀼𑀤𑁆𑀥𑁄 𑀮𑁄𑀓𑁂 𑀅𑀦𑀼𑀢𑁆𑀢𑀭𑁄;_  
_𑀤𑀻𑀧𑀗𑁆𑀓𑀭𑁄 𑀦𑀸𑀫 𑀚𑀺𑀦𑁄,_  
_𑀉𑀧𑁆𑀧𑀚𑁆𑀚𑀺 𑀮𑁄𑀓𑀦𑀸𑀬𑀓𑁄;_  
_𑀢𑀲𑁆𑀲 𑀲𑁄𑀥𑀻𑀬𑀢𑀺 𑀫𑀕𑁆𑀕𑁄,_  
_𑀅𑀜𑁆𑀚𑀲𑀁 𑀯𑀝𑀼𑀫𑀸𑀬𑀦𑀁’𑁇_  


(41.)

124. _𑀩𑀼𑀤𑁆𑀥𑁄𑀢𑀺𑀯𑀘𑀦𑀁 𑀲𑀼𑀢𑁆𑀯𑀸𑀦,_  
_𑀧𑀻𑀢𑀺 𑀉𑀧𑁆𑀧𑀚𑁆𑀚𑀺 𑀢𑀸𑀯𑀤𑁂;_  
_𑀩𑀼𑀤𑁆𑀥𑁄 𑀩𑀼𑀤𑁆𑀥𑁄𑀢𑀺 𑀓𑀣𑀬𑀦𑁆𑀢𑁄,_  
_𑀲𑁄𑀫𑀦𑀲𑁆𑀲𑀁 𑀧𑀯𑁂𑀤𑀬𑀺𑀁𑁇_  


(42.)

125. _𑀢𑀢𑁆𑀣 𑀞𑀢𑁆𑀯𑀸 𑀯𑀺𑀘𑀺𑀦𑁆𑀢𑁂𑀲𑀺𑀁,_  
_𑀢𑀼𑀝𑁆𑀞𑁄 𑀲𑀁𑀯𑀺𑀕𑁆𑀕𑀫𑀸𑀦𑀲𑁄;_  
_‘𑀇𑀥 𑀩𑀻𑀚𑀸𑀦𑀺 𑀭𑁄𑀧𑀺𑀲𑁆𑀲𑀁,_  
_𑀔𑀡𑁄 𑀯𑁂 𑀫𑀸 𑀉𑀧𑀘𑁆𑀘𑀕𑀸’𑁇_  


(43.)

126. _‘𑀬𑀤𑀺 𑀩𑀼𑀤𑁆𑀥𑀲𑁆𑀲 𑀲𑁄𑀥𑁂𑀣,_  
_𑀏𑀓𑁄𑀓𑀸𑀲𑀁 𑀤𑀤𑀸𑀣 𑀫𑁂;_  
_𑀅𑀳𑀫𑁆𑀧𑀺 𑀲𑁄𑀥𑀬𑀺𑀲𑁆𑀲𑀸𑀫𑀺,_  
_𑀅𑀜𑁆𑀚𑀲𑀁 𑀯𑀝𑀼𑀫𑀸𑀬𑀦𑀁’𑁇_  


(44.)

127. _𑀅𑀤𑀁𑀲𑀼 𑀢𑁂 𑀫𑀫𑁄𑀓𑀸𑀲𑀁,_  
_𑀲𑁄𑀥𑁂𑀢𑀼𑀁 𑀅𑀜𑁆𑀚𑀲𑀁 𑀢𑀤𑀸;_  
_𑀩𑀼𑀤𑁆𑀥𑁄 𑀩𑀼𑀤𑁆𑀥𑁄𑀢𑀺 𑀘𑀺𑀦𑁆𑀢𑁂𑀦𑁆𑀢𑁄,_  
_𑀫𑀕𑁆𑀕𑀁 𑀲𑁄𑀥𑁂𑀫𑀳𑀁 𑀢𑀤𑀸𑁇_  


(45.)

128. _𑀅𑀦𑀺𑀝𑁆𑀞𑀺𑀢𑁂 𑀫𑀫𑁄𑀓𑀸𑀲𑁂,_  
_𑀤𑀻𑀧𑀗𑁆𑀓𑀭𑁄 𑀫𑀳𑀸𑀫𑀼𑀦𑀺;_  
_𑀘𑀢𑀽𑀳𑀺 𑀲𑀢𑀲𑀳𑀲𑁆𑀲𑁂𑀳𑀺,_  
_𑀙𑀍𑀅𑀪𑀺𑀜𑁆𑀜𑁂𑀳𑀺 𑀢𑀸𑀤𑀺𑀳𑀺;_  
_𑀔𑀻𑀡𑀸𑀲𑀯𑁂𑀳𑀺 𑀯𑀺𑀫𑀮𑁂𑀳𑀺,_  
_𑀧𑀝𑀺𑀧𑀚𑁆𑀚𑀺 𑀅𑀜𑁆𑀚𑀲𑀁 𑀚𑀺𑀦𑁄𑁇_  


(46.)

129. _𑀧𑀘𑁆𑀘𑀼𑀕𑁆𑀕𑀫𑀦𑀸 𑀯𑀢𑁆𑀢𑀦𑁆𑀢𑀺,_  
_𑀯𑀚𑁆𑀚𑀦𑁆𑀢𑀺 𑀪𑁂𑀭𑀺𑀬𑁄 𑀩𑀳𑀽;_  
_𑀆𑀫𑁄𑀤𑀺𑀢𑀸 𑀦𑀭𑀫𑀭𑀽,_  
_𑀲𑀸𑀥𑀼𑀓𑀸𑀭𑀁 𑀧𑀯𑀢𑁆𑀢𑀬𑀼𑀁𑁇_  


(47.)

130. _𑀤𑁂𑀯𑀸 𑀫𑀦𑀼𑀲𑁆𑀲𑁂 𑀧𑀲𑁆𑀲𑀦𑁆𑀢𑀺,_  
_𑀫𑀦𑀼𑀲𑁆𑀲𑀸𑀧𑀺 𑀘 𑀤𑁂𑀯𑀢𑀸;_  
_𑀉𑀪𑁄𑀧𑀺 𑀢𑁂 𑀧𑀜𑁆𑀚𑀮𑀺𑀓𑀸,_  
_𑀅𑀦𑀼𑀬𑀦𑁆𑀢𑀺 𑀢𑀣𑀸𑀕𑀢𑀁𑁇_  


(48.)

131. _𑀤𑁂𑀯𑀸 𑀤𑀺𑀩𑁆𑀩𑁂𑀳𑀺 𑀢𑀼𑀭𑀺𑀬𑁂𑀳𑀺,_  
_𑀫𑀦𑀼𑀲𑁆𑀲𑀸 𑀫𑀸𑀦𑀼𑀲𑁂𑀳𑀺 𑀘;_  
_𑀉𑀪𑁄𑀧𑀺 𑀢𑁂 𑀯𑀚𑁆𑀚𑀬𑀦𑁆𑀢𑀸,_  
_𑀅𑀦𑀼𑀬𑀦𑁆𑀢𑀺 𑀢𑀣𑀸𑀕𑀢𑀁𑁇_  


(49.)

132. _𑀤𑀺𑀩𑁆𑀩𑀁 𑀫𑀦𑁆𑀤𑀸𑀭𑀯𑀁 𑀧𑀼𑀧𑁆𑀨𑀁,_  
_𑀧𑀤𑀼𑀫𑀁 𑀧𑀸𑀭𑀺𑀙𑀢𑁆𑀢𑀓𑀁;_  
_𑀤𑀺𑀲𑁄𑀤𑀺𑀲𑀁 𑀑𑀓𑀺𑀭𑀦𑁆𑀢𑀺,_  
_𑀆𑀓𑀸𑀲𑀦𑀪𑀕𑀢𑀸 𑀫𑀭𑀽𑁇_  


(50.)

133. _𑀤𑀺𑀩𑁆𑀩𑀁 𑀘𑀦𑁆𑀤𑀦𑀘𑀼𑀡𑁆𑀡𑀜𑁆𑀘,_  
_𑀯𑀭𑀕𑀦𑁆𑀥𑀜𑁆𑀘 𑀓𑁂𑀯𑀮𑀁;_  
_𑀤𑀺𑀲𑁄𑀤𑀺𑀲𑀁 𑀑𑀓𑀺𑀭𑀦𑁆𑀢𑀺,_  
_𑀆𑀓𑀸𑀲𑀦𑀪𑀕𑀢𑀸 𑀫𑀭𑀽𑁇_  


(51.)

134. _𑀘𑀫𑁆𑀧𑀓𑀁 𑀲𑀭𑀮𑀁 𑀦𑀻𑀧𑀁,_  
_𑀦𑀸𑀕𑀧𑀼𑀦𑁆𑀦𑀸𑀕𑀓𑁂𑀢𑀓𑀁;_  
_𑀤𑀺𑀲𑁄𑀤𑀺𑀲𑀁 𑀉𑀓𑁆𑀔𑀺𑀧𑀦𑁆𑀢𑀺,_  
_𑀪𑀽𑀫𑀺𑀢𑀮𑀕𑀢𑀸 𑀦𑀭𑀸𑁇_  


(52.)

135. _𑀓𑁂𑀲𑁂 𑀫𑀼𑀜𑁆𑀘𑀺𑀢𑁆𑀯𑀸𑀳𑀁 𑀢𑀢𑁆𑀣,_  
_𑀯𑀸𑀓𑀘𑀻𑀭𑀜𑁆𑀘 𑀘𑀫𑁆𑀫𑀓𑀁;_  
_𑀓𑀮𑀮𑁂 𑀧𑀢𑁆𑀣𑀭𑀺𑀢𑁆𑀯𑀸𑀦,_  
_𑀅𑀯𑀓𑀼𑀚𑁆𑀚𑁄 𑀦𑀺𑀧𑀚𑁆𑀚𑀳𑀁𑁇_  


(53.)

136. _‘𑀅𑀓𑁆𑀓𑀫𑀺𑀢𑁆𑀯𑀸𑀦 𑀫𑀁 𑀩𑀼𑀤𑁆𑀥𑁄,_  
_𑀲𑀳 𑀲𑀺𑀲𑁆𑀲𑁂𑀳𑀺 𑀕𑀘𑁆𑀙𑀢𑀼;_  
_𑀫𑀸 𑀦𑀁 𑀓𑀮𑀮𑁂 𑀅𑀓𑁆𑀓𑀫𑀺𑀢𑁆𑀣,_  
_𑀳𑀺𑀢𑀸𑀬 𑀫𑁂 𑀪𑀯𑀺𑀲𑁆𑀲𑀢𑀺’𑁇_  


(54.)

137. _𑀧𑀣𑀯𑀺𑀬𑀁 𑀦𑀺𑀧𑀦𑁆𑀦𑀲𑁆𑀲,_  
_𑀏𑀯𑀁 𑀫𑁂 𑀆𑀲𑀺 𑀘𑁂𑀢𑀲𑁄;_  
_‘𑀇𑀘𑁆𑀙𑀫𑀸𑀦𑁄 𑀅𑀳𑀁 𑀅𑀚𑁆𑀚,_  
_𑀓𑀺𑀮𑁂𑀲𑁂 𑀛𑀸𑀧𑀬𑁂 𑀫𑀫𑁇_  


(55.)

138. _𑀓𑀺𑀁 𑀫𑁂 𑀅𑀜𑁆𑀜𑀸𑀢𑀯𑁂𑀲𑁂𑀦,_  
_𑀥𑀫𑁆𑀫𑀁 𑀲𑀘𑁆𑀙𑀺𑀓𑀢𑁂𑀦𑀺𑀥;_  
_𑀲𑀩𑁆𑀩𑀜𑁆𑀜𑀼𑀢𑀁 𑀧𑀸𑀧𑀼𑀡𑀺𑀢𑁆𑀯𑀸,_  
_𑀩𑀼𑀤𑁆𑀥𑁄 𑀳𑁂𑀲𑁆𑀲𑀁 𑀲𑀤𑁂𑀯𑀓𑁂𑁇_  


(56.)

139. _𑀓𑀺𑀁 𑀫𑁂 𑀏𑀓𑁂𑀦 𑀢𑀺𑀡𑁆𑀡𑁂𑀦,_  
_𑀧𑀼𑀭𑀺𑀲𑁂𑀦 𑀣𑀸𑀫𑀤𑀲𑁆𑀲𑀺𑀦𑀸;_  
_𑀲𑀩𑁆𑀩𑀜𑁆𑀜𑀼𑀢𑀁 𑀧𑀸𑀧𑀼𑀡𑀺𑀢𑁆𑀯𑀸,_  
_𑀲𑀦𑁆𑀢𑀸𑀭𑁂𑀲𑁆𑀲𑀁 𑀲𑀤𑁂𑀯𑀓𑀁𑁇_  


(57.)

140. _𑀇𑀫𑀺𑀦𑀸 𑀫𑁂 𑀅𑀥𑀺𑀓𑀸𑀭𑁂𑀦,_  
_𑀓𑀢𑁂𑀦 𑀧𑀼𑀭𑀺𑀲𑀼𑀢𑁆𑀢𑀫𑁂;_  
_𑀲𑀩𑁆𑀩𑀜𑁆𑀜𑀼𑀢𑀁 𑀧𑀸𑀧𑀼𑀡𑀺𑀢𑁆𑀯𑀸,_  
_𑀢𑀸𑀭𑁂𑀫𑀺 𑀚𑀦𑀢𑀁 𑀩𑀳𑀼𑀁𑁇_  


(58.)

141. _𑀲𑀁𑀲𑀸𑀭𑀲𑁄𑀢𑀁 𑀙𑀺𑀦𑁆𑀤𑀺𑀢𑁆𑀯𑀸,_  
_𑀯𑀺𑀤𑁆𑀥𑀁𑀲𑁂𑀢𑁆𑀯𑀸 𑀢𑀬𑁄 𑀪𑀯𑁂;_  
_𑀥𑀫𑁆𑀫𑀦𑀸𑀯𑀁 𑀲𑀫𑀸𑀭𑀼𑀬𑁆𑀳,_  
_𑀲𑀦𑁆𑀢𑀸𑀭𑁂𑀲𑁆𑀲𑀁 𑀲𑀤𑁂𑀯𑀓𑀁𑁇_  


(59.)

142. _𑀫𑀦𑀼𑀲𑁆𑀲𑀢𑁆𑀢𑀁 𑀮𑀺𑀗𑁆𑀕𑀲𑀫𑁆𑀧𑀢𑁆𑀢𑀺,_  
_𑀳𑁂𑀢𑀼 𑀲𑀢𑁆𑀣𑀸𑀭𑀤𑀲𑁆𑀲𑀦𑀁;_  
_𑀧𑀩𑁆𑀩𑀚𑁆𑀚𑀸 𑀕𑀼𑀡𑀲𑀫𑁆𑀧𑀢𑁆𑀢𑀺,_  
_𑀅𑀥𑀺𑀓𑀸𑀭𑁄 𑀘 𑀙𑀦𑁆𑀤𑀢𑀸;_  
_𑀅𑀝𑁆𑀞𑀥𑀫𑁆𑀫𑀲𑀫𑁄𑀥𑀸𑀦𑀸,_  
_𑀅𑀪𑀺𑀦𑀻𑀳𑀸𑀭𑁄 𑀲𑀫𑀺𑀚𑁆𑀛𑀢𑀺’𑁇_  


(60.)

143. _𑀤𑀻𑀧𑀗𑁆𑀓𑀭𑁄 𑀮𑁄𑀓𑀯𑀺𑀤𑀽,_  
_𑀆𑀳𑀼𑀢𑀻𑀦𑀁 𑀧𑀝𑀺𑀕𑁆𑀕𑀳𑁄;_  
_𑀉𑀲𑁆𑀲𑀻𑀲𑀓𑁂 𑀫𑀁 𑀞𑀢𑁆𑀯𑀸𑀦,_  
_𑀇𑀤𑀁 𑀯𑀘𑀦𑀫𑀩𑁆𑀭𑀯𑀺𑁇_  


(61.)

144. _‘𑀧𑀲𑁆𑀲𑀣 𑀇𑀫𑀁 𑀢𑀸𑀧𑀲𑀁,_  
_𑀚𑀝𑀺𑀮𑀁 𑀉𑀕𑁆𑀕𑀢𑀸𑀧𑀦𑀁;_  
_𑀅𑀧𑀭𑀺𑀫𑁂𑀬𑁆𑀬𑀺𑀢𑁄 𑀓𑀧𑁆𑀧𑁂,_  
_𑀩𑀼𑀤𑁆𑀥𑁄 𑀮𑁄𑀓𑁂 𑀪𑀯𑀺𑀲𑁆𑀲𑀢𑀺𑁇_  


(62.)

145. _𑀅𑀳𑀼 𑀓𑀧𑀺𑀮𑀯𑁆𑀳𑀬𑀸 𑀭𑀫𑁆𑀫𑀸,_  
_𑀦𑀺𑀓𑁆𑀔𑀫𑀺𑀢𑁆𑀯𑀸 𑀢𑀣𑀸𑀕𑀢𑁄;_  
_𑀧𑀥𑀸𑀦𑀁 𑀧𑀤𑀳𑀺𑀢𑁆𑀯𑀸𑀦,_  
_𑀓𑀢𑁆𑀯𑀸 𑀤𑀼𑀓𑁆𑀓𑀭𑀓𑀸𑀭𑀺𑀓𑀁𑁇_  


(63.)

146. _𑀅𑀚𑀧𑀸𑀮𑀭𑀼𑀓𑁆𑀔𑀫𑀽𑀮𑀲𑁆𑀫𑀺𑀁,_  
_𑀦𑀺𑀲𑀻𑀤𑀺𑀢𑁆𑀯𑀸 𑀢𑀣𑀸𑀕𑀢𑁄;_  
_𑀢𑀢𑁆𑀣 𑀧𑀸𑀬𑀸𑀲𑀁 𑀧𑀕𑁆𑀕𑀬𑁆𑀳,_  
_𑀦𑁂𑀭𑀜𑁆𑀚𑀭𑀫𑀼𑀧𑁂𑀳𑀺𑀢𑀺𑁇_  


(64.)

147. _𑀦𑁂𑀭𑀜𑁆𑀚𑀭𑀸𑀬 𑀢𑀻𑀭𑀫𑁆𑀳𑀺,_  
_𑀧𑀸𑀬𑀸𑀲𑀁 𑀅𑀤 𑀲𑁄 𑀚𑀺𑀦𑁄;_  
_𑀧𑀝𑀺𑀬𑀢𑁆𑀢𑀯𑀭𑀫𑀕𑁆𑀕𑁂𑀦,_  
_𑀩𑁄𑀥𑀺𑀫𑀽𑀮𑀫𑀼𑀧𑁂𑀳𑀺𑀢𑀺𑁇_  


(65.)

148. _𑀢𑀢𑁄 𑀧𑀤𑀓𑁆𑀔𑀺𑀡𑀁 𑀓𑀢𑁆𑀯𑀸,_  
_𑀩𑁄𑀥𑀺𑀫𑀡𑁆𑀟𑀁 𑀅𑀦𑀼𑀢𑁆𑀢𑀭𑁄;_  
_𑀅𑀲𑁆𑀲𑀢𑁆𑀣𑀭𑀼𑀓𑁆𑀔𑀫𑀽𑀮𑀫𑁆𑀳𑀺,_  
_𑀩𑀼𑀚𑁆𑀛𑀺𑀲𑁆𑀲𑀢𑀺 𑀫𑀳𑀸𑀬𑀲𑁄𑁇_  


(66.)

149. _𑀇𑀫𑀲𑁆𑀲 𑀚𑀦𑀺𑀓𑀸 𑀫𑀸𑀢𑀸,_  
_𑀫𑀸𑀬𑀸 𑀦𑀸𑀫 𑀪𑀯𑀺𑀲𑁆𑀲𑀢𑀺;_  
_𑀧𑀺𑀢𑀸 𑀲𑀼𑀤𑁆𑀥𑁄𑀤𑀦𑁄 𑀦𑀸𑀫,_  
_𑀅𑀬𑀁 𑀳𑁂𑀲𑁆𑀲𑀢𑀺 𑀕𑁄𑀢𑀫𑁄𑁇_  


(67.)

150. _𑀅𑀦𑀸𑀲𑀯𑀸 𑀯𑀻𑀢𑀭𑀸𑀕𑀸,_  
_𑀲𑀦𑁆𑀢𑀘𑀺𑀢𑁆𑀢𑀸 𑀲𑀫𑀸𑀳𑀺𑀢𑀸;_  
_𑀓𑁄𑀮𑀺𑀢𑁄 𑀉𑀧𑀢𑀺𑀲𑁆𑀲𑁄 𑀘,_  
_𑀅𑀕𑁆𑀕𑀸 𑀳𑁂𑀲𑁆𑀲𑀦𑁆𑀢𑀺 𑀲𑀸𑀯𑀓𑀸;_  
_𑀆𑀦𑀦𑁆𑀤𑁄 𑀦𑀸𑀫𑀼𑀧𑀝𑁆𑀞𑀸𑀓𑁄,_  
_𑀉𑀧𑀝𑁆𑀞𑀺𑀲𑁆𑀲𑀢𑀺𑀫𑀁 𑀚𑀺𑀦𑀁𑁇_  


(68.)

151. _𑀔𑁂𑀫𑀸 𑀉𑀧𑁆𑀧𑀮𑀯𑀡𑁆𑀡𑀸 𑀘,_  
_𑀅𑀕𑁆𑀕𑀸 𑀳𑁂𑀲𑁆𑀲𑀦𑁆𑀢𑀺 𑀲𑀸𑀯𑀺𑀓𑀸;_  
_𑀅𑀦𑀸𑀲𑀯𑀸 𑀯𑀻𑀢𑀭𑀸𑀕𑀸,_  
_𑀲𑀦𑁆𑀢𑀘𑀺𑀢𑁆𑀢𑀸 𑀲𑀫𑀸𑀳𑀺𑀢𑀸;_  
_𑀩𑁄𑀥𑀺 𑀢𑀲𑁆𑀲 𑀪𑀕𑀯𑀢𑁄,_  
_𑀅𑀲𑁆𑀲𑀢𑁆𑀣𑁄𑀢𑀺 𑀧𑀯𑀼𑀘𑁆𑀘𑀢𑀺𑁇_  


(69.)

152. _𑀘𑀺𑀢𑁆𑀢𑁄 𑀘 𑀳𑀢𑁆𑀣𑀸𑀍𑀅𑀯𑀓𑁄,_  
_𑀅𑀕𑁆𑀕𑀸 𑀳𑁂𑀲𑁆𑀲𑀦𑁆𑀢𑀼𑀧𑀝𑁆𑀞𑀓𑀸;_  
_𑀉𑀢𑁆𑀢𑀭𑀸 𑀦𑀦𑁆𑀤𑀫𑀸𑀢𑀸 𑀘,_  
_𑀅𑀕𑁆𑀕𑀸 𑀳𑁂𑀲𑁆𑀲𑀦𑁆𑀢𑀼𑀧𑀝𑁆𑀞𑀺𑀓𑀸’𑁇_  


(70.)

153. _𑀇𑀤𑀁 𑀲𑀼𑀢𑁆𑀯𑀸𑀦 𑀯𑀘𑀦𑀁,_  
_𑀅𑀲𑀫𑀲𑁆𑀲 𑀫𑀳𑁂𑀲𑀺𑀦𑁄;_  
_𑀆𑀫𑁄𑀤𑀺𑀢𑀸 𑀦𑀭𑀫𑀭𑀽,_  
_𑀩𑀼𑀤𑁆𑀥𑀩𑀻𑀚𑀁 𑀓𑀺𑀭 𑀅𑀬𑀁𑁇_  


(71.)

154. _𑀉𑀓𑁆𑀓𑀼𑀝𑁆𑀞𑀺𑀲𑀤𑁆𑀤𑀸 𑀯𑀢𑁆𑀢𑀦𑁆𑀢𑀺,_  
_𑀅𑀧𑁆𑀨𑁄𑀝𑁂𑀦𑁆𑀢𑀺 𑀳𑀲𑀦𑁆𑀢𑀺 𑀘;_  
_𑀓𑀢𑀜𑁆𑀚𑀮𑀻 𑀦𑀫𑀲𑁆𑀲𑀦𑁆𑀢𑀺,_  
_𑀤𑀲𑀲𑀳𑀲𑁆𑀲𑀻 𑀲𑀤𑁂𑀯𑀓𑀸𑁇_  


(72.)

155. _‘𑀬𑀤𑀺𑀫𑀲𑁆𑀲 𑀮𑁄𑀓𑀦𑀸𑀣𑀲𑁆𑀲,_  
_𑀯𑀺𑀭𑀚𑁆𑀛𑀺𑀲𑁆𑀲𑀸𑀫 𑀲𑀸𑀲𑀦𑀁;_  
_𑀅𑀦𑀸𑀕𑀢𑀫𑁆𑀳𑀺 𑀅𑀤𑁆𑀥𑀸𑀦𑁂,_  
_𑀳𑁂𑀲𑁆𑀲𑀸𑀫 𑀲𑀫𑁆𑀫𑀼𑀔𑀸 𑀇𑀫𑀁𑁇_  


(73.)

156. _𑀬𑀣𑀸 𑀫𑀦𑀼𑀲𑁆𑀲𑀸 𑀦𑀤𑀺𑀁 𑀢𑀭𑀦𑁆𑀢𑀸,_  
_𑀧𑀝𑀺𑀢𑀺𑀢𑁆𑀣𑀁 𑀯𑀺𑀭𑀚𑁆𑀛𑀺𑀬;_  
_𑀳𑁂𑀝𑁆𑀞𑀸𑀢𑀺𑀢𑁆𑀣𑁂 𑀕𑀳𑁂𑀢𑁆𑀯𑀸𑀦,_  
_𑀉𑀢𑁆𑀢𑀭𑀦𑁆𑀢𑀺 𑀫𑀳𑀸𑀦𑀤𑀺𑀁𑁇_  


(74.)

157. _𑀏𑀯𑀫𑁂𑀯𑀁 𑀫𑀬𑀁 𑀲𑀩𑁆𑀩𑁂,_  
_𑀬𑀤𑀺 𑀫𑀼𑀜𑁆𑀘𑀸𑀫𑀺𑀫𑀁 𑀚𑀺𑀦𑀁;_  
_𑀅𑀦𑀸𑀕𑀢𑀫𑁆𑀳𑀺 𑀅𑀤𑁆𑀥𑀸𑀦𑁂,_  
_𑀳𑁂𑀲𑁆𑀲𑀸𑀫 𑀲𑀫𑁆𑀫𑀼𑀔𑀸 𑀇𑀫𑀁’𑁇_  


(75.)

158. _𑀤𑀻𑀧𑀗𑁆𑀓𑀭𑁄 𑀮𑁄𑀓𑀯𑀺𑀤𑀽,_  
_𑀆𑀳𑀼𑀢𑀻𑀦𑀁 𑀧𑀝𑀺𑀕𑁆𑀕𑀳𑁄;_  
_𑀫𑀫 𑀓𑀫𑁆𑀫𑀁 𑀧𑀓𑀺𑀢𑁆𑀢𑁂𑀢𑁆𑀯𑀸,_  
_𑀤𑀓𑁆𑀔𑀺𑀡𑀁 𑀧𑀸𑀤𑀫𑀼𑀤𑁆𑀥𑀭𑀺𑁇_  


(76.)

159. _𑀬𑁂 𑀢𑀢𑁆𑀣𑀸𑀲𑀼𑀁 𑀚𑀺𑀦𑀧𑀼𑀢𑁆𑀢𑀸,_  
_𑀧𑀤𑀓𑁆𑀔𑀺𑀡𑀫𑀓𑀁𑀲𑀼 𑀫𑀁;_  
_𑀤𑁂𑀯𑀸 𑀫𑀦𑀼𑀲𑁆𑀲𑀸 𑀅𑀲𑀼𑀭𑀸 𑀘,_  
_𑀅𑀪𑀺𑀯𑀸𑀤𑁂𑀢𑁆𑀯𑀸𑀦 𑀧𑀓𑁆𑀓𑀫𑀼𑀁𑁇_  


(77.)

160. _𑀤𑀲𑁆𑀲𑀦𑀁 𑀫𑁂 𑀅𑀢𑀺𑀓𑁆𑀓𑀦𑁆𑀢𑁂,_  
_𑀲𑀲𑀁𑀖𑁂 𑀮𑁄𑀓𑀦𑀸𑀬𑀓𑁂;_  
_𑀲𑀬𑀦𑀸 𑀯𑀼𑀝𑁆𑀞𑀳𑀺𑀢𑁆𑀯𑀸𑀦,_  
_𑀧𑀮𑁆𑀮𑀗𑁆𑀓𑀁 𑀆𑀪𑀼𑀚𑀺𑀁 𑀢𑀤𑀸𑁇_  


(78.)

161. _𑀲𑀼𑀔𑁂𑀦 𑀲𑀼𑀔𑀺𑀢𑁄 𑀳𑁄𑀫𑀺,_  
_𑀧𑀸𑀫𑁄𑀚𑁆𑀚𑁂𑀦 𑀧𑀫𑁄𑀤𑀺𑀢𑁄;_  
_𑀧𑀻𑀢𑀺𑀬𑀸 𑀘 𑀅𑀪𑀺𑀲𑁆𑀲𑀦𑁆𑀦𑁄,_  
_𑀧𑀮𑁆𑀮𑀗𑁆𑀓𑀁 𑀆𑀪𑀼𑀚𑀺𑀁 𑀢𑀤𑀸𑁇_  


(79.)

162. _𑀧𑀮𑁆𑀮𑀗𑁆𑀓𑁂𑀦 𑀦𑀺𑀲𑀻𑀤𑀺𑀢𑁆𑀯𑀸,_  
_𑀏𑀯𑀁 𑀘𑀺𑀦𑁆𑀢𑁂𑀲𑀳𑀁 𑀢𑀤𑀸;_  
_‘𑀯𑀲𑀻𑀪𑀽𑀢𑁄 𑀅𑀳𑀁 𑀛𑀸𑀦𑁂,_  
_𑀅𑀪𑀺𑀜𑁆𑀜𑀸𑀲𑀼 𑀧𑀸𑀭𑀫𑀺𑀗𑁆𑀕𑀢𑁄𑁇_  


(80.)

163. _𑀲𑀳𑀲𑁆𑀲𑀺𑀬𑀫𑁆𑀳𑀺 𑀮𑁄𑀓𑀫𑁆𑀳𑀺,_  
_𑀇𑀲𑀬𑁄 𑀦𑀢𑁆𑀣𑀺 𑀫𑁂 𑀲𑀫𑀸;_  
_𑀅𑀲𑀫𑁄 𑀇𑀤𑁆𑀥𑀺𑀥𑀫𑁆𑀫𑁂𑀲𑀼,_  
_𑀅𑀮𑀪𑀺𑀁 𑀈𑀤𑀺𑀲𑀁 𑀲𑀼𑀔𑀁’𑁇_  


(81.)

164. _𑀧𑀮𑁆𑀮𑀗𑁆𑀓𑀸𑀪𑀼𑀚𑀦𑁂 𑀫𑀬𑁆𑀳𑀁,_  
_𑀤𑀲𑀲𑀳𑀲𑁆𑀲𑀸𑀥𑀺𑀯𑀸𑀲𑀺𑀦𑁄;_  
_𑀫𑀳𑀸𑀦𑀸𑀤𑀁 𑀧𑀯𑀢𑁆𑀢𑁂𑀲𑀼𑀁,_  
_‘𑀥𑀼𑀯𑀁 𑀩𑀼𑀤𑁆𑀥𑁄 𑀪𑀯𑀺𑀲𑁆𑀲𑀲𑀺𑁇_  


(82.)

165. _𑀬𑀸 𑀧𑀼𑀩𑁆𑀩𑁂 𑀩𑁄𑀥𑀺𑀲𑀢𑁆𑀢𑀸𑀦𑀁,_  
_𑀧𑀮𑁆𑀮𑀗𑁆𑀓𑀯𑀭𑀫𑀸𑀪𑀼𑀚𑁂;_  
_𑀦𑀺𑀫𑀺𑀢𑁆𑀢𑀸𑀦𑀺 𑀧𑀤𑀺𑀲𑁆𑀲𑀦𑁆𑀢𑀺,_  
_𑀢𑀸𑀦𑀺 𑀅𑀚𑁆𑀚 𑀧𑀤𑀺𑀲𑁆𑀲𑀭𑁂𑁇_  


(83.)

166. _𑀲𑀻𑀢𑀁 𑀩𑁆𑀬𑀧𑀕𑀢𑀁 𑀳𑁄𑀢𑀺,_  
_𑀉𑀡𑁆𑀳𑀜𑁆𑀘 𑀉𑀧𑀲𑀫𑁆𑀫𑀢𑀺;_  
_𑀢𑀸𑀦𑀺 𑀅𑀚𑁆𑀚 𑀧𑀤𑀺𑀲𑁆𑀲𑀦𑁆𑀢𑀺,_  
_𑀥𑀼𑀯𑀁 𑀩𑀼𑀤𑁆𑀥𑁄 𑀪𑀯𑀺𑀲𑁆𑀲𑀲𑀺𑁇_  


(84.)

167. _𑀤𑀲𑀲𑀳𑀲𑁆𑀲𑀻 𑀮𑁄𑀓𑀥𑀸𑀢𑀽,_  
_𑀦𑀺𑀲𑁆𑀲𑀤𑁆𑀤𑀸 𑀳𑁄𑀦𑁆𑀢𑀺 𑀦𑀺𑀭𑀸𑀓𑀼𑀮𑀸;_  
_𑀢𑀸𑀦𑀺 𑀅𑀚𑁆𑀚 𑀧𑀤𑀺𑀲𑁆𑀲𑀦𑁆𑀢𑀺,_  
_𑀥𑀼𑀯𑀁 𑀩𑀼𑀤𑁆𑀥𑁄 𑀪𑀯𑀺𑀲𑁆𑀲𑀲𑀺𑁇_  


(85.)

168. _𑀫𑀳𑀸𑀯𑀸𑀢𑀸 𑀦 𑀯𑀸𑀬𑀦𑁆𑀢𑀺,_  
_𑀦 𑀲𑀦𑁆𑀤𑀦𑁆𑀢𑀺 𑀲𑀯𑀦𑁆𑀢𑀺𑀬𑁄;_  
_𑀢𑀸𑀦𑀺 𑀅𑀚𑁆𑀚 𑀧𑀤𑀺𑀲𑁆𑀲𑀦𑁆𑀢𑀺,_  
_𑀥𑀼𑀯𑀁 𑀩𑀼𑀤𑁆𑀥𑁄 𑀪𑀯𑀺𑀲𑁆𑀲𑀲𑀺𑁇_  


(86.)

169. _𑀣𑀮𑀚𑀸 𑀤𑀓𑀚𑀸 𑀧𑀼𑀧𑁆𑀨𑀸,_  
_𑀲𑀩𑁆𑀩𑁂 𑀧𑀼𑀧𑁆𑀨𑀦𑁆𑀢𑀺 𑀢𑀸𑀯𑀤𑁂;_  
_𑀢𑁂𑀧𑀚𑁆𑀚 𑀧𑀼𑀧𑁆𑀨𑀺𑀢𑀸 𑀲𑀩𑁆𑀩𑁂,_  
_𑀥𑀼𑀯𑀁 𑀩𑀼𑀤𑁆𑀥𑁄 𑀪𑀯𑀺𑀲𑁆𑀲𑀲𑀺𑁇_  


(87.)

170. _𑀮𑀢𑀸 𑀯𑀸 𑀬𑀤𑀺 𑀯𑀸 𑀭𑀼𑀓𑁆𑀔𑀸,_  
_𑀨𑀮𑀪𑀸𑀭𑀸 𑀳𑁄𑀦𑁆𑀢𑀺 𑀢𑀸𑀯𑀤𑁂;_  
_𑀢𑁂𑀧𑀚𑁆𑀚 𑀨𑀮𑀺𑀢𑀸 𑀲𑀩𑁆𑀩𑁂,_  
_𑀥𑀼𑀯𑀁 𑀩𑀼𑀤𑁆𑀥𑁄 𑀪𑀯𑀺𑀲𑁆𑀲𑀲𑀺𑁇_  


(88.)

171. _𑀆𑀓𑀸𑀲𑀝𑁆𑀞𑀸 𑀘 𑀪𑀽𑀫𑀝𑁆𑀞𑀸,_  
_𑀭𑀢𑀦𑀸 𑀚𑁄𑀢𑀦𑁆𑀢𑀺 𑀢𑀸𑀯𑀤𑁂;_  
_𑀢𑁂𑀧𑀚𑁆𑀚 𑀭𑀢𑀦𑀸 𑀚𑁄𑀢𑀦𑁆𑀢𑀺,_  
_𑀥𑀼𑀯𑀁 𑀩𑀼𑀤𑁆𑀥𑁄 𑀪𑀯𑀺𑀲𑁆𑀲𑀲𑀺𑁇_  


(89.)

172. _𑀫𑀸𑀦𑀼𑀲𑁆𑀲𑀓𑀸 𑀘 𑀤𑀺𑀩𑁆𑀩𑀸 𑀘,_  
_𑀢𑀼𑀭𑀺𑀬𑀸 𑀯𑀚𑁆𑀚𑀦𑁆𑀢𑀺 𑀢𑀸𑀯𑀤𑁂;_  
_𑀢𑁂𑀧𑀚𑁆𑀚𑀼𑀪𑁄 𑀅𑀪𑀺𑀭𑀯𑀦𑁆𑀢𑀺,_  
_𑀥𑀼𑀯𑀁 𑀩𑀼𑀤𑁆𑀥𑁄 𑀪𑀯𑀺𑀲𑁆𑀲𑀲𑀺𑁇_  


(90.)

173. _𑀯𑀺𑀘𑀺𑀢𑁆𑀭𑀧𑀼𑀧𑁆𑀨𑀸 𑀕𑀕𑀦𑀸,_  
_𑀅𑀪𑀺𑀯𑀲𑁆𑀲𑀦𑁆𑀢𑀺 𑀢𑀸𑀯𑀤𑁂;_  
_𑀢𑁂𑀧𑀺 𑀅𑀚𑁆𑀚 𑀧𑀯𑀲𑁆𑀲𑀦𑁆𑀢𑀺,_  
_𑀥𑀼𑀯𑀁 𑀩𑀼𑀤𑁆𑀥𑁄 𑀪𑀯𑀺𑀲𑁆𑀲𑀲𑀺𑁇_  


(91.)

174. _𑀫𑀳𑀸𑀲𑀫𑀼𑀤𑁆𑀤𑁄 𑀆𑀪𑀼𑀚𑀢𑀺,_  
_𑀤𑀲𑀲𑀳𑀲𑁆𑀲𑀻 𑀧𑀓𑀫𑁆𑀧𑀢𑀺;_  
_𑀢𑁂𑀧𑀚𑁆𑀚𑀼𑀪𑁄 𑀅𑀪𑀺𑀭𑀯𑀦𑁆𑀢𑀺,_  
_𑀥𑀼𑀯𑀁 𑀩𑀼𑀤𑁆𑀥𑁄 𑀪𑀯𑀺𑀲𑁆𑀲𑀲𑀺𑁇_  


(92.)

175. _𑀦𑀺𑀭𑀬𑁂𑀧𑀺 𑀤𑀲𑀲𑀳𑀲𑁆𑀲𑁂,_  
_𑀅𑀕𑁆𑀕𑀻 𑀦𑀺𑀩𑁆𑀩𑀦𑁆𑀢𑀺 𑀢𑀸𑀯𑀤𑁂;_  
_𑀢𑁂𑀧𑀚𑁆𑀚 𑀦𑀺𑀩𑁆𑀩𑀼𑀢𑀸 𑀅𑀕𑁆𑀕𑀻,_  
_𑀥𑀼𑀯𑀁 𑀩𑀼𑀤𑁆𑀥𑁄 𑀪𑀯𑀺𑀲𑁆𑀲𑀲𑀺𑁇_  


(93.)

176. _𑀯𑀺𑀫𑀮𑁄 𑀳𑁄𑀢𑀺 𑀲𑀽𑀭𑀺𑀬𑁄,_  
_𑀲𑀩𑁆𑀩𑀸 𑀤𑀺𑀲𑁆𑀲𑀦𑁆𑀢𑀺 𑀢𑀸𑀭𑀓𑀸;_  
_𑀢𑁂𑀧𑀺 𑀅𑀚𑁆𑀚 𑀧𑀤𑀺𑀲𑁆𑀲𑀦𑁆𑀢𑀺,_  
_𑀥𑀼𑀯𑀁 𑀩𑀼𑀤𑁆𑀥𑁄 𑀪𑀯𑀺𑀲𑁆𑀲𑀲𑀺𑁇_  


(94.)

177. _𑀅𑀦𑁄𑀯𑀝𑁆𑀞𑁂𑀦 𑀉𑀤𑀓𑀁,_  
_𑀫𑀳𑀺𑀬𑀸 𑀉𑀩𑁆𑀪𑀺𑀚𑁆𑀚𑀺 𑀢𑀸𑀯𑀤𑁂;_  
_𑀢𑀫𑁆𑀧𑀚𑁆𑀚𑀼𑀩𑁆𑀪𑀺𑀚𑁆𑀚𑀢𑁂 𑀫𑀳𑀺𑀬𑀸,_  
_𑀥𑀼𑀯𑀁 𑀩𑀼𑀤𑁆𑀥𑁄 𑀪𑀯𑀺𑀲𑁆𑀲𑀲𑀺𑁇_  


(95.)

178. _𑀢𑀸𑀭𑀸𑀕𑀡𑀸 𑀯𑀺𑀭𑁄𑀘𑀦𑁆𑀢𑀺,_  
_𑀦𑀓𑁆𑀔𑀢𑁆𑀢𑀸 𑀕𑀕𑀦𑀫𑀡𑁆𑀟𑀮𑁂;_  
_𑀯𑀺𑀲𑀸𑀔𑀸 𑀘𑀦𑁆𑀤𑀺𑀫𑀸𑀬𑀼𑀢𑁆𑀢𑀸,_  
_𑀥𑀼𑀯𑀁 𑀩𑀼𑀤𑁆𑀥𑁄 𑀪𑀯𑀺𑀲𑁆𑀲𑀲𑀺𑁇_  


(96.)

179. _𑀩𑀺𑀮𑀸𑀲𑀬𑀸 𑀤𑀭𑀻𑀲𑀬𑀸,_  
_𑀦𑀺𑀓𑁆𑀔𑀫𑀦𑁆𑀢𑀺 𑀲𑀓𑀸𑀲𑀬𑀸;_  
_𑀢𑁂𑀧𑀚𑁆𑀚 𑀆𑀲𑀬𑀸 𑀙𑀼𑀤𑁆𑀥𑀸,_  
_𑀥𑀼𑀯𑀁 𑀩𑀼𑀤𑁆𑀥𑁄 𑀪𑀯𑀺𑀲𑁆𑀲𑀲𑀺𑁇_  


(97.)

180. _𑀦 𑀳𑁄𑀦𑁆𑀢𑀺 𑀅𑀭𑀢𑀻 𑀲𑀢𑁆𑀢𑀸𑀦𑀁,_  
_𑀲𑀦𑁆𑀢𑀼𑀝𑁆𑀞𑀸 𑀳𑁄𑀦𑁆𑀢𑀺 𑀢𑀸𑀯𑀤𑁂;_  
_𑀢𑁂𑀧𑀚𑁆𑀚 𑀲𑀩𑁆𑀩𑁂 𑀲𑀦𑁆𑀢𑀼𑀝𑁆𑀞𑀸,_  
_𑀥𑀼𑀯𑀁 𑀩𑀼𑀤𑁆𑀥𑁄 𑀪𑀯𑀺𑀲𑁆𑀲𑀲𑀺𑁇_  


(98.)

181. _𑀭𑁄𑀕𑀸 𑀢𑀤𑀼𑀧𑀲𑀫𑁆𑀫𑀦𑁆𑀢𑀺,_  
_𑀚𑀺𑀖𑀘𑁆𑀙𑀸 𑀘 𑀯𑀺𑀦𑀲𑁆𑀲𑀢𑀺;_  
_𑀢𑀸𑀦𑀺 𑀅𑀚𑁆𑀚 𑀧𑀤𑀺𑀲𑁆𑀲𑀦𑁆𑀢𑀺,_  
_𑀥𑀼𑀯𑀁 𑀩𑀼𑀤𑁆𑀥𑁄 𑀪𑀯𑀺𑀲𑁆𑀲𑀲𑀺𑁇_  


(99.)

182. _𑀭𑀸𑀕𑁄 𑀢𑀤𑀸 𑀢𑀦𑀼 𑀳𑁄𑀢𑀺,_  
_𑀤𑁄𑀲𑁄 𑀫𑁄𑀳𑁄 𑀯𑀺𑀦𑀲𑁆𑀲𑀢𑀺;_  
_𑀢𑁂𑀧𑀚𑁆𑀚 𑀯𑀺𑀕𑀢𑀸 𑀲𑀩𑁆𑀩𑁂,_  
_𑀥𑀼𑀯𑀁 𑀩𑀼𑀤𑁆𑀥𑁄 𑀪𑀯𑀺𑀲𑁆𑀲𑀲𑀺𑁇_  


(100.)

183. _𑀪𑀬𑀁 𑀢𑀤𑀸 𑀦 𑀪𑀯𑀢𑀺,_  
_𑀅𑀚𑁆𑀚𑀧𑁂𑀢𑀁 𑀧𑀤𑀺𑀲𑁆𑀲𑀢𑀺;_  
_𑀢𑁂𑀦 𑀮𑀺𑀗𑁆𑀕𑁂𑀦 𑀚𑀸𑀦𑀸𑀫,_  
_𑀥𑀼𑀯𑀁 𑀩𑀼𑀤𑁆𑀥𑁄 𑀪𑀯𑀺𑀲𑁆𑀲𑀲𑀺𑁇_  


(101.)

184. _𑀭𑀚𑁄𑀦𑀼𑀤𑁆𑀥𑀁𑀲𑀢𑀺 𑀉𑀤𑁆𑀥𑀁,_  
_𑀅𑀚𑁆𑀚𑀧𑁂𑀢𑀁 𑀧𑀤𑀺𑀲𑁆𑀲𑀢𑀺;_  
_𑀢𑁂𑀦 𑀮𑀺𑀗𑁆𑀕𑁂𑀦 𑀚𑀸𑀦𑀸𑀫,_  
_𑀥𑀼𑀯𑀁 𑀩𑀼𑀤𑁆𑀥𑁄 𑀪𑀯𑀺𑀲𑁆𑀲𑀲𑀺𑁇_  


(102.)

185. _𑀅𑀦𑀺𑀝𑁆𑀞𑀕𑀦𑁆𑀥𑁄 𑀧𑀓𑁆𑀓𑀫𑀢𑀺,_  
_𑀤𑀺𑀩𑁆𑀩𑀕𑀦𑁆𑀥𑁄 𑀧𑀯𑀸𑀬𑀢𑀺;_  
_𑀲𑁄𑀧𑀚𑁆𑀚 𑀯𑀸𑀬𑀢𑀺 𑀕𑀦𑁆𑀥𑁄,_  
_𑀥𑀼𑀯𑀁 𑀩𑀼𑀤𑁆𑀥𑁄 𑀪𑀯𑀺𑀲𑁆𑀲𑀲𑀺𑁇_  


(103.)

186. _𑀲𑀩𑁆𑀩𑁂 𑀤𑁂𑀯𑀸 𑀧𑀤𑀺𑀲𑁆𑀲𑀦𑁆𑀢𑀺,_  
_𑀞𑀧𑀬𑀺𑀢𑁆𑀯𑀸 𑀅𑀭𑀽𑀧𑀺𑀦𑁄;_  
_𑀢𑁂𑀧𑀚𑁆𑀚 𑀲𑀩𑁆𑀩𑁂 𑀤𑀺𑀲𑁆𑀲𑀦𑁆𑀢𑀺,_  
_𑀥𑀼𑀯𑀁 𑀩𑀼𑀤𑁆𑀥𑁄 𑀪𑀯𑀺𑀲𑁆𑀲𑀲𑀺𑁇_  


(104.)

187. _𑀬𑀸𑀯𑀢𑀸 𑀦𑀺𑀭𑀬𑀸 𑀦𑀸𑀫,_  
_𑀲𑀩𑁆𑀩𑁂 𑀤𑀺𑀲𑁆𑀲𑀦𑁆𑀢𑀺 𑀢𑀸𑀯𑀤𑁂;_  
_𑀢𑁂𑀧𑀚𑁆𑀚 𑀲𑀩𑁆𑀩𑁂 𑀤𑀺𑀲𑁆𑀲𑀦𑁆𑀢𑀺,_  
_𑀥𑀼𑀯𑀁 𑀩𑀼𑀤𑁆𑀥𑁄 𑀪𑀯𑀺𑀲𑁆𑀲𑀲𑀺𑁇_  


(105.)

188. _𑀓𑀼𑀝𑁆𑀝𑀸 𑀓𑀯𑀸𑀝𑀸 𑀲𑁂𑀮𑀸 𑀘,_  
_𑀦 𑀳𑁄𑀦𑁆𑀢𑀸𑀯𑀭𑀡𑀸 𑀢𑀤𑀸;_  
_𑀆𑀓𑀸𑀲𑀪𑀽𑀢𑀸 𑀢𑁂𑀧𑀚𑁆𑀚,_  
_𑀥𑀼𑀯𑀁 𑀩𑀼𑀤𑁆𑀥𑁄 𑀪𑀯𑀺𑀲𑁆𑀲𑀲𑀺𑁇_  


(106.)

189. _𑀘𑀼𑀢𑀻 𑀘 𑀉𑀧𑀧𑀢𑁆𑀢𑀺 𑀘,_  
_𑀔𑀡𑁂 𑀢𑀲𑁆𑀫𑀺𑀁 𑀦 𑀯𑀺𑀚𑁆𑀚𑀢𑀺;_  
_𑀢𑀸𑀦𑀺𑀧𑀚𑁆𑀚 𑀧𑀤𑀺𑀲𑁆𑀲𑀦𑁆𑀢𑀺,_  
_𑀥𑀼𑀯𑀁 𑀩𑀼𑀤𑁆𑀥𑁄 𑀪𑀯𑀺𑀲𑁆𑀲𑀲𑀺𑁇_  


(107.)

190. _𑀤𑀍𑀳𑀁 𑀧𑀕𑁆𑀕𑀡𑁆𑀳 𑀯𑀻𑀭𑀺𑀬𑀁,_  
_𑀫𑀸 𑀦𑀺𑀯𑀢𑁆𑀢 𑀅𑀪𑀺𑀓𑁆𑀓𑀫;_  
_𑀫𑀬𑀫𑁆𑀧𑁂𑀢𑀁 𑀯𑀺𑀚𑀸𑀦𑀸𑀫,_  
_𑀥𑀼𑀯𑀁 𑀩𑀼𑀤𑁆𑀥𑁄 𑀪𑀯𑀺𑀲𑁆𑀲𑀲𑀺’𑁇_  


(108.)

191. _𑀩𑀼𑀤𑁆𑀥𑀲𑁆𑀲 𑀯𑀘𑀦𑀁 𑀲𑀼𑀢𑁆𑀯𑀸,_  
_𑀤𑀲𑀲𑀳𑀲𑁆𑀲𑀻𑀦 𑀘𑀽𑀪𑀬𑀁;_  
_𑀢𑀼𑀝𑁆𑀞𑀳𑀝𑁆𑀞𑁄 𑀧𑀫𑁄𑀤𑀺𑀢𑁄,_  
_𑀏𑀯𑀁 𑀘𑀺𑀦𑁆𑀢𑁂𑀲𑀳𑀁 𑀢𑀤𑀸𑁇_  


(109.)

192. _‘𑀅𑀤𑁆𑀯𑁂𑀚𑁆𑀛𑀯𑀘𑀦𑀸 𑀩𑀼𑀤𑁆𑀥𑀸,_  
_𑀅𑀫𑁄𑀖𑀯𑀘𑀦𑀸 𑀚𑀺𑀦𑀸;_  
_𑀯𑀺𑀢𑀣𑀁 𑀦𑀢𑁆𑀣𑀺 𑀩𑀼𑀤𑁆𑀥𑀸𑀦𑀁,_  
_𑀥𑀼𑀯𑀁 𑀩𑀼𑀤𑁆𑀥𑁄 𑀪𑀯𑀸𑀫𑀳𑀁𑁇_  


(110.)

193. _𑀬𑀣𑀸 𑀔𑀺𑀢𑁆𑀢𑀁 𑀦𑀪𑁂 𑀮𑁂𑀟𑁆𑀟𑀼,_  
_𑀥𑀼𑀯𑀁 𑀧𑀢𑀢𑀺 𑀪𑀽𑀫𑀺𑀬𑀁;_  
_𑀢𑀣𑁂𑀯 𑀩𑀼𑀤𑁆𑀥𑀲𑁂𑀝𑁆𑀞𑀸𑀦𑀁,_  
_𑀯𑀘𑀦𑀁 𑀥𑀼𑀯𑀲𑀲𑁆𑀲𑀢𑀁;_  
_𑀯𑀺𑀢𑀣𑀁 𑀦𑀢𑁆𑀣𑀺 𑀩𑀼𑀤𑁆𑀥𑀸𑀦𑀁,_  
_𑀥𑀼𑀯𑀁 𑀩𑀼𑀤𑁆𑀥𑁄 𑀪𑀯𑀸𑀫𑀳𑀁𑁇_  


(111.)

194. _𑀬𑀣𑀸𑀧𑀺 𑀲𑀩𑁆𑀩𑀲𑀢𑁆𑀢𑀸𑀦𑀁,_  
_𑀫𑀭𑀡𑀁 𑀥𑀼𑀯𑀲𑀲𑁆𑀲𑀢𑀁;_  
_𑀢𑀣𑁂𑀯 𑀩𑀼𑀤𑁆𑀥𑀲𑁂𑀝𑁆𑀞𑀸𑀦𑀁,_  
_𑀯𑀘𑀦𑀁 𑀥𑀼𑀯𑀲𑀲𑁆𑀲𑀢𑀁;_  
_𑀯𑀺𑀢𑀣𑀁 𑀦𑀢𑁆𑀣𑀺 𑀩𑀼𑀤𑁆𑀥𑀸𑀦𑀁,_  
_𑀥𑀼𑀯𑀁 𑀩𑀼𑀤𑁆𑀥𑁄 𑀪𑀯𑀸𑀫𑀳𑀁𑁇_  


(112.)

195. _𑀬𑀣𑀸 𑀭𑀢𑁆𑀢𑀺𑀓𑁆𑀔𑀬𑁂 𑀧𑀢𑁆𑀢𑁂,_  
_𑀲𑀽𑀭𑀺𑀬𑀼𑀕𑁆𑀕𑀫𑀦𑀁 𑀥𑀼𑀯𑀁;_  
_𑀢𑀣𑁂𑀯 𑀩𑀼𑀤𑁆𑀥𑀲𑁂𑀝𑁆𑀞𑀸𑀦𑀁,_  
_𑀯𑀘𑀦𑀁 𑀥𑀼𑀯𑀲𑀲𑁆𑀲𑀢𑀁;_  
_𑀯𑀺𑀢𑀣𑀁 𑀦𑀢𑁆𑀣𑀺 𑀩𑀼𑀤𑁆𑀥𑀸𑀦𑀁,_  
_𑀥𑀼𑀯𑀁 𑀩𑀼𑀤𑁆𑀥𑁄 𑀪𑀯𑀸𑀫𑀳𑀁𑁇_  


(113.)

196. _𑀬𑀣𑀸 𑀦𑀺𑀓𑁆𑀔𑀦𑁆𑀢𑀲𑀬𑀦𑀲𑁆𑀲,_  
_𑀲𑀻𑀳𑀲𑁆𑀲 𑀦𑀤𑀦𑀁 𑀥𑀼𑀯𑀁;_  
_𑀢𑀣𑁂𑀯 𑀩𑀼𑀤𑁆𑀥𑀲𑁂𑀝𑁆𑀞𑀸𑀦𑀁,_  
_𑀯𑀘𑀦𑀁 𑀥𑀼𑀯𑀲𑀲𑁆𑀲𑀢𑀁;_  
_𑀯𑀺𑀢𑀣𑀁 𑀦𑀢𑁆𑀣𑀺 𑀩𑀼𑀤𑁆𑀥𑀸𑀦𑀁,_  
_𑀥𑀼𑀯𑀁 𑀩𑀼𑀤𑁆𑀥𑁄 𑀪𑀯𑀸𑀫𑀳𑀁𑁇_  


(114.)

197. _𑀬𑀣𑀸 𑀆𑀧𑀦𑁆𑀦𑀲𑀢𑁆𑀢𑀸𑀦𑀁,_  
_𑀪𑀸𑀭𑀫𑁄𑀭𑁄𑀧𑀦𑀁 𑀥𑀼𑀯𑀁;_  
_𑀢𑀣𑁂𑀯 𑀩𑀼𑀤𑁆𑀥𑀲𑁂𑀝𑁆𑀞𑀸𑀦𑀁,_  
_𑀯𑀘𑀦𑀁 𑀥𑀼𑀯𑀲𑀲𑁆𑀲𑀢𑀁;_  
_𑀯𑀺𑀢𑀣𑀁 𑀦𑀢𑁆𑀣𑀺 𑀩𑀼𑀤𑁆𑀥𑀸𑀦𑀁,_  
_𑀥𑀼𑀯𑀁 𑀩𑀼𑀤𑁆𑀥𑁄 𑀪𑀯𑀸𑀫𑀳𑀁𑁇_  


(115.)

198. _𑀳𑀦𑁆𑀤 𑀩𑀼𑀤𑁆𑀥𑀓𑀭𑁂 𑀥𑀫𑁆𑀫𑁂,_  
_𑀯𑀺𑀘𑀺𑀦𑀸𑀫𑀺 𑀇𑀢𑁄 𑀘𑀺𑀢𑁄;_  
_𑀉𑀤𑁆𑀥𑀁 𑀅𑀥𑁄 𑀤𑀲 𑀤𑀺𑀲𑀸,_  
_𑀬𑀸𑀯𑀢𑀸 𑀥𑀫𑁆𑀫𑀥𑀸𑀢𑀼𑀬𑀸’𑁇_  


(116.)

199. _𑀯𑀺𑀘𑀺𑀦𑀦𑁆𑀢𑁄 𑀢𑀤𑀸 𑀤𑀓𑁆𑀔𑀺𑀁,_  
_𑀧𑀞𑀫𑀁 **𑀤𑀸𑀦𑀧𑀸𑀭𑀫𑀺𑀁**;_  
_𑀧𑀼𑀩𑁆𑀩𑀓𑁂𑀳𑀺 𑀫𑀳𑁂𑀲𑀻𑀳𑀺,_  
_𑀅𑀦𑀼𑀘𑀺𑀡𑁆𑀡𑀁 𑀫𑀳𑀸𑀧𑀣𑀁𑁇_  


(117.)

200. _‘𑀇𑀫𑀁 𑀢𑁆𑀯𑀁 𑀧𑀞𑀫𑀁 𑀢𑀸𑀯,_  
_𑀤𑀍𑀳𑀁 𑀓𑀢𑁆𑀯𑀸 𑀲𑀫𑀸𑀤𑀺𑀬;_  
_𑀤𑀸𑀦𑀧𑀸𑀭𑀫𑀺𑀢𑀁 𑀕𑀘𑁆𑀙,_  
_𑀬𑀤𑀺 𑀩𑁄𑀥𑀺𑀁 𑀧𑀢𑁆𑀢𑀼𑀫𑀺𑀘𑁆𑀙𑀲𑀺𑁇_  


(118.)

201. _𑀬𑀣𑀸𑀧𑀺 𑀓𑀼𑀫𑁆𑀪𑁄 𑀲𑀫𑁆𑀧𑀼𑀡𑁆𑀡𑁄,_  
_𑀬𑀲𑁆𑀲 𑀓𑀲𑁆𑀲𑀘𑀺 𑀅𑀥𑁄𑀓𑀢𑁄;_  
_𑀯𑀫𑀢𑁂𑀯𑀼𑀤𑀓𑀁 𑀦𑀺𑀲𑁆𑀲𑁂𑀲𑀁,_  
_𑀦 𑀢𑀢𑁆𑀣 𑀧𑀭𑀺𑀭𑀓𑁆𑀔𑀢𑀺𑁇_  


(119.)

202. _𑀢𑀣𑁂𑀯 𑀬𑀸𑀘𑀓𑁂 𑀤𑀺𑀲𑁆𑀯𑀸,_  
_𑀳𑀻𑀦𑀫𑀼𑀓𑁆𑀓𑀝𑁆𑀞𑀫𑀚𑁆𑀛𑀺𑀫𑁂;_  
_𑀤𑀤𑀸𑀳𑀺 𑀤𑀸𑀦𑀁 𑀦𑀺𑀲𑁆𑀲𑁂𑀲𑀁,_  
_𑀓𑀼𑀫𑁆𑀪𑁄 𑀯𑀺𑀬 𑀅𑀥𑁄𑀓𑀢𑁄𑁇_  


(120.)

203. _𑀦 𑀳𑁂𑀢𑁂 𑀏𑀢𑁆𑀢𑀓𑀸𑀬𑁂𑀯,_  
_𑀩𑀼𑀤𑁆𑀥𑀥𑀫𑁆𑀫𑀸 𑀪𑀯𑀺𑀲𑁆𑀲𑀭𑁂;_  
_𑀅𑀜𑁆𑀜𑁂𑀧𑀺 𑀯𑀺𑀘𑀺𑀦𑀺𑀲𑁆𑀲𑀸𑀫𑀺,_  
_𑀬𑁂 𑀥𑀫𑁆𑀫𑀸 𑀩𑁄𑀥𑀺𑀧𑀸𑀘𑀦𑀸’𑁇_  


(121.)

204. _𑀯𑀺𑀘𑀺𑀦𑀦𑁆𑀢𑁄 𑀢𑀤𑀸 𑀤𑀓𑁆𑀔𑀺𑀁,_  
_𑀤𑀼𑀢𑀺𑀬𑀁 **𑀲𑀻𑀮𑀧𑀸𑀭𑀫𑀺𑀁**;_  
_𑀧𑀼𑀩𑁆𑀩𑀓𑁂𑀳𑀺 𑀫𑀳𑁂𑀲𑀻𑀳𑀺,_  
_𑀆𑀲𑁂𑀯𑀺𑀢𑀦𑀺𑀲𑁂𑀯𑀺𑀢𑀁𑁇_  


(122.)

205. _‘𑀇𑀫𑀁 𑀢𑁆𑀯𑀁 𑀤𑀼𑀢𑀺𑀬𑀁 𑀢𑀸𑀯,_  
_𑀤𑀍𑀳𑀁 𑀓𑀢𑁆𑀯𑀸 𑀲𑀫𑀸𑀤𑀺𑀬;_  
_𑀲𑀻𑀮𑀧𑀸𑀭𑀫𑀺𑀢𑀁 𑀕𑀘𑁆𑀙,_  
_𑀬𑀤𑀺 𑀩𑁄𑀥𑀺𑀁 𑀧𑀢𑁆𑀢𑀼𑀫𑀺𑀘𑁆𑀙𑀲𑀺𑁇_  


(123.)

206. _𑀬𑀣𑀸𑀧𑀺 𑀘𑀫𑀭𑀻 𑀯𑀸𑀮𑀁,_  
_𑀓𑀺𑀲𑁆𑀫𑀺𑀜𑁆𑀘𑀺 𑀧𑀝𑀺𑀮𑀕𑁆𑀕𑀺𑀢𑀁;_  
_𑀉𑀧𑁂𑀢𑀺 𑀫𑀭𑀡𑀁 𑀢𑀢𑁆𑀣,_  
_𑀦 𑀯𑀺𑀓𑁄𑀧𑁂𑀢𑀺 𑀯𑀸𑀮𑀥𑀺𑀁𑁇_  


(124.)

207. _𑀢𑀣𑁂𑀯 𑀢𑁆𑀯𑀁 𑀘𑀢𑀽𑀲𑀼 𑀪𑀽𑀫𑀻𑀲𑀼,_  
_𑀲𑀻𑀮𑀸𑀦𑀺 𑀧𑀭𑀺𑀧𑀽𑀭𑀬;_  
_𑀧𑀭𑀺𑀭𑀓𑁆𑀔 𑀲𑀩𑁆𑀩𑀤𑀸 𑀲𑀻𑀮𑀁,_  
_𑀘𑀫𑀭𑀻 𑀯𑀺𑀬 𑀯𑀸𑀮𑀥𑀺𑀁𑁇_  


(125.)

208. _𑀦 𑀳𑁂𑀢𑁂 𑀏𑀢𑁆𑀢𑀓𑀸𑀬𑁂𑀯,_  
_𑀩𑀼𑀤𑁆𑀥𑀥𑀫𑁆𑀫𑀸 𑀪𑀯𑀺𑀲𑁆𑀲𑀭𑁂;_  
_𑀅𑀜𑁆𑀜𑁂𑀧𑀺 𑀯𑀺𑀘𑀺𑀦𑀺𑀲𑁆𑀲𑀸𑀫𑀺,_  
_𑀬𑁂 𑀥𑀫𑁆𑀫𑀸 𑀩𑁄𑀥𑀺𑀧𑀸𑀘𑀦𑀸’𑁇_  


(126.)

209. _𑀯𑀺𑀘𑀺𑀦𑀦𑁆𑀢𑁄 𑀢𑀤𑀸 𑀤𑀓𑁆𑀔𑀺𑀁,_  
_𑀢𑀢𑀺𑀬𑀁 **𑀦𑁂𑀓𑁆𑀔𑀫𑁆𑀫𑀧𑀸𑀭𑀫𑀺𑀁**;_  
_𑀧𑀼𑀩𑁆𑀩𑀓𑁂𑀳𑀺 𑀫𑀳𑁂𑀲𑀻𑀳𑀺,_  
_𑀆𑀲𑁂𑀯𑀺𑀢𑀦𑀺𑀲𑁂𑀯𑀺𑀢𑀁𑁇_  


(127.)

210. _‘𑀇𑀫𑀁 𑀢𑁆𑀯𑀁 𑀢𑀢𑀺𑀬𑀁 𑀢𑀸𑀯,_  
_𑀤𑀍𑀳𑀁 𑀓𑀢𑁆𑀯𑀸 𑀲𑀫𑀸𑀤𑀺𑀬;_  
_𑀦𑁂𑀓𑁆𑀔𑀫𑁆𑀫𑀧𑀸𑀭𑀫𑀺𑀢𑀁 𑀕𑀘𑁆𑀙,_  
_𑀬𑀤𑀺 𑀩𑁄𑀥𑀺𑀁 𑀧𑀢𑁆𑀢𑀼𑀫𑀺𑀘𑁆𑀙𑀲𑀺𑁇_  


(128.)

211. _𑀬𑀣𑀸 𑀅𑀦𑁆𑀤𑀼𑀖𑀭𑁂 𑀧𑀼𑀭𑀺𑀲𑁄,_  
_𑀘𑀺𑀭𑀯𑀼𑀢𑁆𑀣𑁄 𑀤𑀼𑀔𑀝𑁆𑀝𑀺𑀢𑁄;_  
_𑀦 𑀢𑀢𑁆𑀣 𑀭𑀸𑀕𑀁 𑀚𑀦𑁂𑀲𑀺,_  
_𑀫𑀼𑀢𑁆𑀢𑀺𑀁𑀬𑁂𑀯 𑀕𑀯𑁂𑀲𑀢𑀺𑁇_  


(129.)

212. _𑀢𑀣𑁂𑀯 𑀢𑁆𑀯𑀁 𑀲𑀩𑁆𑀩𑀪𑀯𑁂,_  
_𑀧𑀲𑁆𑀲 𑀅𑀦𑁆𑀤𑀼𑀖𑀭𑁂 𑀯𑀺𑀬;_  
_𑀦𑁂𑀓𑁆𑀔𑀫𑁆𑀫𑀸𑀪𑀺𑀫𑀼𑀔𑁄 𑀳𑁄𑀳𑀺,_  
_𑀪𑀯𑀢𑁄 𑀧𑀭𑀺𑀫𑀼𑀢𑁆𑀢𑀺𑀬𑀸𑁇_  


(130.)

213. _𑀦 𑀳𑁂𑀢𑁂 𑀏𑀢𑁆𑀢𑀓𑀸𑀬𑁂𑀯,_  
_𑀩𑀼𑀤𑁆𑀥𑀥𑀫𑁆𑀫𑀸 𑀪𑀯𑀺𑀲𑁆𑀲𑀭𑁂;_  
_𑀅𑀜𑁆𑀜𑁂𑀧𑀺 𑀯𑀺𑀘𑀺𑀦𑀺𑀲𑁆𑀲𑀸𑀫𑀺,_  
_𑀬𑁂 𑀥𑀫𑁆𑀫𑀸 𑀩𑁄𑀥𑀺𑀧𑀸𑀘𑀦𑀸’𑁇_  


(131.)

214. _𑀯𑀺𑀘𑀺𑀦𑀦𑁆𑀢𑁄 𑀢𑀤𑀸 𑀤𑀓𑁆𑀔𑀺𑀁,_  
_𑀘𑀢𑀼𑀢𑁆𑀣𑀁 **𑀧𑀜𑁆𑀜𑀸𑀧𑀸𑀭𑀫𑀺𑀁**;_  
_𑀧𑀼𑀩𑁆𑀩𑀓𑁂𑀳𑀺 𑀫𑀳𑁂𑀲𑀻𑀳𑀺,_  
_𑀆𑀲𑁂𑀯𑀺𑀢𑀦𑀺𑀲𑁂𑀯𑀺𑀢𑀁𑁇_  


(132.)

215. _‘𑀇𑀫𑀁 𑀢𑁆𑀯𑀁 𑀘𑀢𑀼𑀢𑁆𑀣𑀁 𑀢𑀸𑀯,_  
_𑀤𑀍𑀳𑀁 𑀓𑀢𑁆𑀯𑀸 𑀲𑀫𑀸𑀤𑀺𑀬;_  
_𑀧𑀜𑁆𑀜𑀸𑀧𑀸𑀭𑀫𑀺𑀢𑀁 𑀕𑀘𑁆𑀙,_  
_𑀬𑀤𑀺 𑀩𑁄𑀥𑀺𑀁 𑀧𑀢𑁆𑀢𑀼𑀫𑀺𑀘𑁆𑀙𑀲𑀺𑁇_  


(133.)

216. _𑀬𑀣𑀸𑀧𑀺 𑀪𑀺𑀓𑁆𑀔𑀼 𑀪𑀺𑀓𑁆𑀔𑀦𑁆𑀢𑁄,_  
_𑀳𑀻𑀦𑀫𑀼𑀓𑁆𑀓𑀝𑁆𑀞𑀫𑀚𑁆𑀛𑀺𑀫𑁂;_  
_𑀓𑀼𑀮𑀸𑀦𑀺 𑀦 𑀯𑀺𑀯𑀚𑁆𑀚𑁂𑀦𑁆𑀢𑁄,_  
_𑀏𑀯𑀁 𑀮𑀪𑀢𑀺 𑀬𑀸𑀧𑀦𑀁𑁇_  


(134.)

217. _𑀢𑀣𑁂𑀯 𑀢𑁆𑀯𑀁 𑀲𑀩𑁆𑀩𑀓𑀸𑀮𑀁,_  
_𑀧𑀭𑀺𑀧𑀼𑀘𑁆𑀙𑀁 𑀩𑀼𑀥𑀁 𑀚𑀦𑀁;_  
_𑀧𑀜𑁆𑀜𑀸𑀧𑀸𑀭𑀫𑀺𑀢𑀁 𑀕𑀦𑁆𑀢𑁆𑀯𑀸,_  
_𑀲𑀫𑁆𑀩𑁄𑀥𑀺𑀁 𑀧𑀸𑀧𑀼𑀡𑀺𑀲𑁆𑀲𑀲𑀺𑁇_  


(135.)

218. _𑀦 𑀳𑁂𑀢𑁂 𑀏𑀢𑁆𑀢𑀓𑀸𑀬𑁂𑀯,_  
_𑀩𑀼𑀤𑁆𑀥𑀥𑀫𑁆𑀫𑀸 𑀪𑀯𑀺𑀲𑁆𑀲𑀭𑁂;_  
_𑀅𑀜𑁆𑀜𑁂𑀧𑀺 𑀯𑀺𑀘𑀺𑀦𑀺𑀲𑁆𑀲𑀸𑀫𑀺,_  
_𑀬𑁂 𑀥𑀫𑁆𑀫𑀸 𑀩𑁄𑀥𑀺𑀧𑀸𑀘𑀦𑀸’𑁇_  


(136.)

219. _𑀯𑀺𑀘𑀺𑀦𑀦𑁆𑀢𑁄 𑀢𑀤𑀸 𑀤𑀓𑁆𑀔𑀺𑀁,_  
_𑀧𑀜𑁆𑀘𑀫𑀁 **𑀯𑀻𑀭𑀺𑀬𑀧𑀸𑀭𑀫𑀺𑀁**;_  
_𑀧𑀼𑀩𑁆𑀩𑀓𑁂𑀳𑀺 𑀫𑀳𑁂𑀲𑀻𑀳𑀺,_  
_𑀆𑀲𑁂𑀯𑀺𑀢𑀦𑀺𑀲𑁂𑀯𑀺𑀢𑀁𑁇_  


(137.)

220. _‘𑀇𑀫𑀁 𑀢𑁆𑀯𑀁 𑀧𑀜𑁆𑀘𑀫𑀁 𑀢𑀸𑀯,_  
_𑀤𑀍𑀳𑀁 𑀓𑀢𑁆𑀯𑀸 𑀲𑀫𑀸𑀤𑀺𑀬;_  
_𑀯𑀻𑀭𑀺𑀬𑀧𑀸𑀭𑀫𑀺𑀢𑀁 𑀕𑀘𑁆𑀙,_  
_𑀬𑀤𑀺 𑀩𑁄𑀥𑀺𑀁 𑀧𑀢𑁆𑀢𑀼𑀫𑀺𑀘𑁆𑀙𑀲𑀺𑁇_  


(138.)

221. _𑀬𑀣𑀸𑀧𑀺 𑀲𑀻𑀳𑁄 𑀫𑀺𑀕𑀭𑀸𑀚𑀸,_  
_𑀦𑀺𑀲𑀚𑁆𑀚𑀝𑁆𑀞𑀸𑀦𑀘𑀗𑁆𑀓𑀫𑁂;_  
_𑀅𑀮𑀻𑀦𑀯𑀻𑀭𑀺𑀬𑁄 𑀳𑁄𑀢𑀺,_  
_𑀧𑀕𑁆𑀕𑀳𑀺𑀢𑀫𑀦𑁄 𑀲𑀤𑀸𑁇_  


(139.)

222. _𑀢𑀣𑁂𑀯 𑀢𑁆𑀯𑀁 𑀲𑀩𑁆𑀩𑀪𑀯𑁂,_  
_𑀧𑀕𑁆𑀕𑀡𑁆𑀳 𑀯𑀻𑀭𑀺𑀬𑀁 𑀤𑀍𑀳𑀁;_  
_𑀯𑀻𑀭𑀺𑀬𑀧𑀸𑀭𑀫𑀺𑀢𑀁 𑀕𑀦𑁆𑀢𑁆𑀯𑀸,_  
_𑀲𑀫𑁆𑀩𑁄𑀥𑀺𑀁 𑀧𑀸𑀧𑀼𑀡𑀺𑀲𑁆𑀲𑀲𑀺𑁇_  


(140.)

223. _𑀦 𑀳𑁂𑀢𑁂 𑀏𑀢𑁆𑀢𑀓𑀸𑀬𑁂𑀯,_  
_𑀩𑀼𑀤𑁆𑀥𑀥𑀫𑁆𑀫𑀸 𑀪𑀯𑀺𑀲𑁆𑀲𑀭𑁂;_  
_𑀅𑀜𑁆𑀜𑁂𑀧𑀺 𑀯𑀺𑀘𑀺𑀦𑀺𑀲𑁆𑀲𑀸𑀫𑀺,_  
_𑀬𑁂 𑀥𑀫𑁆𑀫𑀸 𑀩𑁄𑀥𑀺𑀧𑀸𑀘𑀦𑀸’𑁇_  


(141.)

224. _𑀯𑀺𑀘𑀺𑀦𑀦𑁆𑀢𑁄 𑀢𑀤𑀸 𑀤𑀓𑁆𑀔𑀺𑀁,_  
_𑀙𑀝𑁆𑀞𑀫𑀁 **𑀔𑀦𑁆𑀢𑀺𑀧𑀸𑀭𑀫𑀺𑀁**;_  
_𑀧𑀼𑀩𑁆𑀩𑀓𑁂𑀳𑀺 𑀫𑀳𑁂𑀲𑀻𑀳𑀺,_  
_𑀆𑀲𑁂𑀯𑀺𑀢𑀦𑀺𑀲𑁂𑀯𑀺𑀢𑀁𑁇_  


(142.)

225. _‘𑀇𑀫𑀁 𑀢𑁆𑀯𑀁 𑀙𑀝𑁆𑀞𑀫𑀁 𑀢𑀸𑀯,_  
_𑀤𑀍𑀳𑀁 𑀓𑀢𑁆𑀯𑀸 𑀲𑀫𑀸𑀤𑀺𑀬;_  
_𑀢𑀢𑁆𑀣 𑀅𑀤𑁆𑀯𑁂𑀚𑁆𑀛𑀫𑀸𑀦𑀲𑁄,_  
_𑀲𑀫𑁆𑀩𑁄𑀥𑀺𑀁 𑀧𑀸𑀧𑀼𑀡𑀺𑀲𑁆𑀲𑀲𑀺𑁇_  


(143.)

226. _𑀬𑀣𑀸𑀧𑀺 𑀧𑀣𑀯𑀻 𑀦𑀸𑀫,_  
_𑀲𑀼𑀘𑀺𑀫𑁆𑀧𑀺 𑀅𑀲𑀼𑀘𑀺𑀫𑁆𑀧𑀺 𑀘;_  
_𑀲𑀩𑁆𑀩𑀁 𑀲𑀳𑀢𑀺 𑀦𑀺𑀓𑁆𑀔𑁂𑀧𑀁,_  
_𑀦 𑀓𑀭𑁄𑀢𑀺 𑀧𑀝𑀺𑀖𑀁 𑀢𑀬𑀸𑁇_  


(144.)

227. _𑀢𑀣𑁂𑀯 𑀢𑁆𑀯𑀫𑁆𑀧𑀺 𑀲𑀩𑁆𑀩𑁂𑀲𑀁,_  
_𑀲𑀫𑁆𑀫𑀸𑀦𑀸𑀯𑀫𑀸𑀦𑀓𑁆𑀔𑀫𑁄;_  
_𑀔𑀦𑁆𑀢𑀺𑀧𑀸𑀭𑀫𑀺𑀢𑀁 𑀕𑀦𑁆𑀢𑁆𑀯𑀸,_  
_𑀲𑀫𑁆𑀩𑁄𑀥𑀺𑀁 𑀧𑀸𑀧𑀼𑀡𑀺𑀲𑁆𑀲𑀲𑀺𑁇_  


(145.)

228. _𑀦 𑀳𑁂𑀢𑁂 𑀏𑀢𑁆𑀢𑀓𑀸𑀬𑁂𑀯,_  
_𑀩𑀼𑀤𑁆𑀥𑀥𑀫𑁆𑀫𑀸 𑀪𑀯𑀺𑀲𑁆𑀲𑀭𑁂;_  
_𑀅𑀜𑁆𑀜𑁂𑀧𑀺 𑀯𑀺𑀘𑀺𑀦𑀺𑀲𑁆𑀲𑀸𑀫𑀺,_  
_𑀬𑁂 𑀥𑀫𑁆𑀫𑀸 𑀩𑁄𑀥𑀺𑀧𑀸𑀘𑀦𑀸’𑁇_  


(146.)

229. _𑀯𑀺𑀘𑀺𑀦𑀦𑁆𑀢𑁄 𑀢𑀤𑀸 𑀤𑀓𑁆𑀔𑀺𑀁,_  
_𑀲𑀢𑁆𑀢𑀫𑀁 **𑀲𑀘𑁆𑀘𑀧𑀸𑀭𑀫𑀺𑀁**;_  
_𑀧𑀼𑀩𑁆𑀩𑀓𑁂𑀳𑀺 𑀫𑀳𑁂𑀲𑀻𑀳𑀺,_  
_𑀆𑀲𑁂𑀯𑀺𑀢𑀦𑀺𑀲𑁂𑀯𑀺𑀢𑀁𑁇_  


(147.)

230. _‘𑀇𑀫𑀁 𑀢𑁆𑀯𑀁 𑀲𑀢𑁆𑀢𑀫𑀁 𑀢𑀸𑀯,_  
_𑀤𑀍𑀳𑀁 𑀓𑀢𑁆𑀯𑀸 𑀲𑀫𑀸𑀤𑀺𑀬;_  
_𑀢𑀢𑁆𑀣 𑀅𑀤𑁆𑀯𑁂𑀚𑁆𑀛𑀯𑀘𑀦𑁄,_  
_𑀲𑀫𑁆𑀩𑁄𑀥𑀺𑀁 𑀧𑀸𑀧𑀼𑀡𑀺𑀲𑁆𑀲𑀲𑀺𑁇_  


(148.)

231. _𑀬𑀣𑀸𑀧𑀺 𑀑𑀲𑀥𑀻 𑀦𑀸𑀫,_  
_𑀢𑀼𑀮𑀸𑀪𑀽𑀢𑀸 𑀲𑀤𑁂𑀯𑀓𑁂;_  
_𑀲𑀫𑀬𑁂 𑀉𑀢𑀼𑀯𑀲𑁆𑀲𑁂 𑀯𑀸,_  
_𑀦 𑀯𑁄𑀓𑁆𑀓𑀫𑀢𑀺 𑀯𑀻𑀣𑀺𑀢𑁄𑁇_  


(149.)

232. _𑀢𑀣𑁂𑀯 𑀢𑁆𑀯𑀫𑁆𑀧𑀺 𑀲𑀘𑁆𑀘𑁂𑀲𑀼,_  
_𑀫𑀸 𑀯𑁄𑀓𑁆𑀓𑀫 𑀳𑀺 𑀯𑀻𑀣𑀺𑀢𑁄;_  
_𑀲𑀘𑁆𑀘𑀧𑀸𑀭𑀫𑀺𑀢𑀁 𑀕𑀦𑁆𑀢𑁆𑀯𑀸,_  
_𑀲𑀫𑁆𑀩𑁄𑀥𑀺𑀁 𑀧𑀸𑀧𑀼𑀡𑀺𑀲𑁆𑀲𑀲𑀺𑁇_  


(150.)

233. _𑀦 𑀳𑁂𑀢𑁂 𑀏𑀢𑁆𑀢𑀓𑀸𑀬𑁂𑀯,_  
_𑀩𑀼𑀤𑁆𑀥𑀥𑀫𑁆𑀫𑀸 𑀪𑀯𑀺𑀲𑁆𑀲𑀭𑁂;_  
_𑀅𑀜𑁆𑀜𑁂𑀧𑀺 𑀯𑀺𑀘𑀺𑀦𑀺𑀲𑁆𑀲𑀸𑀫𑀺,_  
_𑀬𑁂 𑀥𑀫𑁆𑀫𑀸 𑀩𑁄𑀥𑀺𑀧𑀸𑀘𑀦𑀸’𑁇_  


(151.)

234. _𑀯𑀺𑀘𑀺𑀦𑀦𑁆𑀢𑁄 𑀢𑀤𑀸 𑀤𑀓𑁆𑀔𑀺𑀁,_  
_𑀅𑀝𑁆𑀞𑀫𑀁 **𑀅𑀥𑀺𑀝𑁆𑀞𑀸𑀦𑀧𑀸𑀭𑀫𑀺𑀁**;_  
_𑀧𑀼𑀩𑁆𑀩𑀓𑁂𑀳𑀺 𑀫𑀳𑁂𑀲𑀻𑀳𑀺,_  
_𑀆𑀲𑁂𑀯𑀺𑀢𑀦𑀺𑀲𑁂𑀯𑀺𑀢𑀁𑁇_  


(152.)

235. _‘𑀇𑀫𑀁 𑀢𑁆𑀯𑀁 𑀅𑀝𑁆𑀞𑀫𑀁 𑀢𑀸𑀯,_  
_𑀤𑀍𑀳𑀁 𑀓𑀢𑁆𑀯𑀸 𑀲𑀫𑀸𑀤𑀺𑀬;_  
_𑀢𑀢𑁆𑀣 𑀢𑁆𑀯𑀁 𑀅𑀘𑀮𑁄 𑀳𑀼𑀢𑁆𑀯𑀸,_  
_𑀲𑀫𑁆𑀩𑁄𑀥𑀺𑀁 𑀧𑀸𑀧𑀼𑀡𑀺𑀲𑁆𑀲𑀲𑀺𑁇_  


(153.)

236. _𑀬𑀣𑀸𑀧𑀺 𑀧𑀩𑁆𑀩𑀢𑁄 𑀲𑁂𑀮𑁄,_  
_𑀅𑀘𑀮𑁄 𑀲𑀼𑀧𑁆𑀧𑀢𑀺𑀝𑁆𑀞𑀺𑀢𑁄;_  
_𑀦 𑀓𑀫𑁆𑀧𑀢𑀺 𑀪𑀼𑀲𑀯𑀸𑀢𑁂𑀳𑀺,_  
_𑀲𑀓𑀝𑁆𑀞𑀸𑀦𑁂𑀯 𑀢𑀺𑀝𑁆𑀞𑀢𑀺𑁇_  


(154.)

237. _𑀢𑀣𑁂𑀯 𑀢𑁆𑀯𑀫𑁆𑀧𑀺 𑀅𑀥𑀺𑀝𑁆𑀞𑀸𑀦𑁂,_  
_𑀲𑀩𑁆𑀩𑀤𑀸 𑀅𑀘𑀮𑁄 𑀪𑀯;_  
_𑀅𑀥𑀺𑀝𑁆𑀞𑀸𑀦𑀧𑀸𑀭𑀫𑀺𑀢𑀁 𑀕𑀦𑁆𑀢𑁆𑀯𑀸,_  
_𑀲𑀫𑁆𑀩𑁄𑀥𑀺𑀁 𑀧𑀸𑀧𑀼𑀡𑀺𑀲𑁆𑀲𑀲𑀺𑁇_  


(155.)

238. _𑀦 𑀳𑁂𑀢𑁂 𑀏𑀢𑁆𑀢𑀓𑀸𑀬𑁂𑀯,_  
_𑀩𑀼𑀤𑁆𑀥𑀥𑀫𑁆𑀫𑀸 𑀪𑀯𑀺𑀲𑁆𑀲𑀭𑁂;_  
_𑀅𑀜𑁆𑀜𑁂𑀧𑀺 𑀯𑀺𑀘𑀺𑀦𑀺𑀲𑁆𑀲𑀸𑀫𑀺,_  
_𑀬𑁂 𑀥𑀫𑁆𑀫𑀸 𑀩𑁄𑀥𑀺𑀧𑀸𑀘𑀦𑀸’𑁇_  


(156.)

239. _𑀯𑀺𑀘𑀺𑀦𑀦𑁆𑀢𑁄 𑀢𑀤𑀸 𑀤𑀓𑁆𑀔𑀺𑀁,_  
_𑀦𑀯𑀫𑀁 **𑀫𑁂𑀢𑁆𑀢𑀸𑀧𑀸𑀭𑀫𑀺𑀁**;_  
_𑀧𑀼𑀩𑁆𑀩𑀓𑁂𑀳𑀺 𑀫𑀳𑁂𑀲𑀻𑀳𑀺,_  
_𑀆𑀲𑁂𑀯𑀺𑀢𑀦𑀺𑀲𑁂𑀯𑀺𑀢𑀁𑁇_  


(157.)

240. _‘𑀇𑀫𑀁 𑀢𑁆𑀯𑀁 𑀦𑀯𑀫𑀁 𑀢𑀸𑀯,_  
_𑀤𑀍𑀳𑀁 𑀓𑀢𑁆𑀯𑀸 𑀲𑀫𑀸𑀤𑀺𑀬;_  
_𑀫𑁂𑀢𑁆𑀢𑀸𑀬 𑀅𑀲𑀫𑁄 𑀳𑁄𑀳𑀺,_  
_𑀬𑀤𑀺 𑀩𑁄𑀥𑀺𑀁 𑀧𑀢𑁆𑀢𑀼𑀫𑀺𑀘𑁆𑀙𑀲𑀺𑁇_  


(158.)

241. _𑀬𑀣𑀸𑀧𑀺 𑀉𑀤𑀓𑀁 𑀦𑀸𑀫,_  
_𑀓𑀮𑁆𑀬𑀸𑀡𑁂 𑀧𑀸𑀧𑀓𑁂 𑀚𑀦𑁂;_  
_𑀲𑀫𑀁 𑀨𑀭𑀢𑀺 𑀲𑀻𑀢𑁂𑀦,_  
_𑀧𑀯𑀸𑀳𑁂𑀢𑀺 𑀭𑀚𑁄𑀫𑀮𑀁𑁇_  


(159.)

242. _𑀢𑀣𑁂𑀯 𑀢𑁆𑀯𑀁 𑀳𑀺𑀢𑀸𑀳𑀺𑀢𑁂,_  
_𑀲𑀫𑀁 𑀫𑁂𑀢𑁆𑀢𑀸𑀬 𑀪𑀸𑀯𑀬;_  
_𑀫𑁂𑀢𑁆𑀢𑀸𑀧𑀸𑀭𑀫𑀺𑀢𑀁 𑀕𑀦𑁆𑀢𑁆𑀯𑀸,_  
_𑀲𑀫𑁆𑀩𑁄𑀥𑀺𑀁 𑀧𑀸𑀧𑀼𑀡𑀺𑀲𑁆𑀲𑀲𑀺𑁇_  


(160.)

243. _𑀦 𑀳𑁂𑀢𑁂 𑀏𑀢𑁆𑀢𑀓𑀸𑀬𑁂𑀯,_  
_𑀩𑀼𑀤𑁆𑀥𑀥𑀫𑁆𑀫𑀸 𑀪𑀯𑀺𑀲𑁆𑀲𑀭𑁂;_  
_𑀅𑀜𑁆𑀜𑁂𑀧𑀺 𑀯𑀺𑀘𑀺𑀦𑀺𑀲𑁆𑀲𑀸𑀫𑀺,_  
_𑀬𑁂 𑀥𑀫𑁆𑀫𑀸 𑀩𑁄𑀥𑀺𑀧𑀸𑀘𑀦𑀸’𑁇_  


(161.)

244. _𑀯𑀺𑀘𑀺𑀦𑀦𑁆𑀢𑁄 𑀢𑀤𑀸 𑀤𑀓𑁆𑀔𑀺𑀁,_  
_𑀤𑀲𑀫𑀁 **𑀉𑀧𑁂𑀓𑁆𑀔𑀸𑀧𑀸𑀭𑀫𑀺𑀁**;_  
_𑀧𑀼𑀩𑁆𑀩𑀓𑁂𑀳𑀺 𑀫𑀳𑁂𑀲𑀻𑀳𑀺,_  
_𑀆𑀲𑁂𑀯𑀺𑀢𑀦𑀺𑀲𑁂𑀯𑀺𑀢𑀁𑁇_  


(162.)

245. _‘𑀇𑀫𑀁 𑀢𑁆𑀯𑀁 𑀤𑀲𑀫𑀁 𑀢𑀸𑀯,_  
_𑀤𑀍𑀳𑀁 𑀓𑀢𑁆𑀯𑀸 𑀲𑀫𑀸𑀤𑀺𑀬;_  
_𑀢𑀼𑀮𑀸𑀪𑀽𑀢𑁄 𑀤𑀍𑀳𑁄 𑀳𑀼𑀢𑁆𑀯𑀸,_  
_𑀲𑀫𑁆𑀩𑁄𑀥𑀺𑀁 𑀧𑀸𑀧𑀼𑀡𑀺𑀲𑁆𑀲𑀲𑀺𑁇_  


(163.)

246. _𑀬𑀣𑀸𑀧𑀺 𑀧𑀣𑀯𑀻 𑀦𑀸𑀫,_  
_𑀦𑀺𑀓𑁆𑀔𑀺𑀢𑁆𑀢𑀁 𑀅𑀲𑀼𑀘𑀺𑀁 𑀲𑀼𑀘𑀺𑀁;_  
_𑀉𑀧𑁂𑀓𑁆𑀔𑀢𑀺 𑀉𑀪𑁄𑀧𑁂𑀢𑁂,_  
_𑀓𑁄𑀧𑀸𑀦𑀼𑀦𑀬𑀯𑀚𑁆𑀚𑀺𑀢𑀸𑁇_  


(164.)

247. _𑀢𑀣𑁂𑀯 𑀢𑁆𑀯𑀁 𑀲𑀼𑀔𑀤𑀼𑀓𑁆𑀔𑁂,_  
_𑀢𑀼𑀮𑀸𑀪𑀽𑀢𑁄 𑀲𑀤𑀸 𑀪𑀯;_  
_𑀉𑀧𑁂𑀓𑁆𑀔𑀸𑀧𑀸𑀭𑀫𑀺𑀢𑀁 𑀕𑀦𑁆𑀢𑁆𑀯𑀸,_  
_𑀲𑀫𑁆𑀩𑁄𑀥𑀺𑀁 𑀧𑀸𑀧𑀼𑀡𑀺𑀲𑁆𑀲𑀲𑀺𑁇_  


(165.)

248. _𑀏𑀢𑁆𑀢𑀓𑀸𑀬𑁂𑀯 𑀢𑁂 𑀮𑁄𑀓𑁂,_  
_𑀬𑁂 𑀥𑀫𑁆𑀫𑀸 𑀩𑁄𑀥𑀺𑀧𑀸𑀘𑀦𑀸;_  
_𑀢𑀢𑀼𑀤𑁆𑀥𑀁 𑀦𑀢𑁆𑀣𑀺 𑀅𑀜𑁆𑀜𑀢𑁆𑀭,_  
_𑀤𑀍𑀳𑀁 𑀢𑀢𑁆𑀣 𑀧𑀢𑀺𑀝𑁆𑀞𑀳’𑁇_  


(166.)

249. _𑀇𑀫𑁂 𑀥𑀫𑁆𑀫𑁂 𑀲𑀫𑁆𑀫𑀲𑀢𑁄,_  
_𑀲𑀪𑀸𑀯𑀲𑀭𑀲𑀮𑀓𑁆𑀔𑀡𑁂;_  
_𑀥𑀫𑁆𑀫𑀢𑁂𑀚𑁂𑀦 𑀯𑀲𑀼𑀥𑀸,_  
_𑀤𑀲𑀲𑀳𑀲𑁆𑀲𑀻 𑀧𑀓𑀫𑁆𑀧𑀣𑁇_  


(167.)

250. _𑀘𑀮𑀢𑀻 𑀭𑀯𑀢𑀻 𑀧𑀣𑀯𑀻,_  
_𑀉𑀘𑁆𑀙𑀼𑀬𑀦𑁆𑀢𑀁𑀯 𑀧𑀻𑀍𑀇𑀢𑀁;_  
_𑀢𑁂𑀮𑀬𑀦𑁆𑀢𑁂 𑀬𑀣𑀸 𑀘𑀓𑁆𑀓𑀁,_  
_𑀏𑀯𑀁 𑀓𑀫𑁆𑀧𑀢𑀺 𑀫𑁂𑀤𑀦𑀻𑁇_  


(168.)

251. _𑀬𑀸𑀯𑀢𑀸 𑀧𑀭𑀺𑀲𑀸 𑀆𑀲𑀺,_  
_𑀩𑀼𑀤𑁆𑀥𑀲𑁆𑀲 𑀧𑀭𑀺𑀯𑁂𑀲𑀦𑁂;_  
_𑀧𑀯𑁂𑀥𑀫𑀸𑀦𑀸 𑀲𑀸 𑀢𑀢𑁆𑀣,_  
_𑀫𑀼𑀘𑁆𑀙𑀺𑀢𑀸 𑀲𑁂𑀢𑀺 𑀪𑀽𑀫𑀺𑀬𑀁𑁇_  


(169.)

252. _𑀖𑀝𑀸𑀦𑁂𑀓𑀲𑀳𑀲𑁆𑀲𑀸𑀦𑀺,_  
_𑀓𑀼𑀫𑁆𑀪𑀻𑀦𑀜𑁆𑀘 𑀲𑀢𑀸 𑀩𑀳𑀽;_  
_𑀲𑀜𑁆𑀘𑀼𑀡𑁆𑀡𑀫𑀣𑀺𑀢𑀸 𑀢𑀢𑁆𑀣,_  
_𑀅𑀜𑁆𑀜𑀫𑀜𑁆𑀜𑀁 𑀧𑀖𑀝𑁆𑀝𑀺𑀢𑀸𑁇_  


(170.)

253. _𑀉𑀩𑁆𑀩𑀺𑀕𑁆𑀕𑀸 𑀢𑀲𑀺𑀢𑀸 𑀪𑀻𑀢𑀸,_  
_𑀪𑀦𑁆𑀢𑀸 𑀩𑁆𑀬𑀣𑀺𑀢𑀫𑀸𑀦𑀲𑀸;_  
_𑀫𑀳𑀸𑀚𑀦𑀸 𑀲𑀫𑀸𑀕𑀫𑁆𑀫,_  
_𑀤𑀻𑀧𑀗𑁆𑀓𑀭𑀫𑀼𑀧𑀸𑀕𑀫𑀼𑀁𑁇_  


(171.)

254. _‘𑀓𑀺𑀁 𑀪𑀯𑀺𑀲𑁆𑀲𑀢𑀺 𑀮𑁄𑀓𑀲𑁆𑀲,_  
_𑀓𑀮𑁆𑀬𑀸𑀡𑀫𑀣 𑀧𑀸𑀧𑀓𑀁;_  
_𑀲𑀩𑁆𑀩𑁄 𑀉𑀧𑀤𑁆𑀤𑀼𑀢𑁄 𑀮𑁄𑀓𑁄,_  
_𑀢𑀁 𑀯𑀺𑀦𑁄𑀤𑁂𑀳𑀺 𑀘𑀓𑁆𑀔𑀼𑀫’𑁇_  


(172.)

255. _𑀢𑁂𑀲𑀁 𑀢𑀤𑀸 𑀲𑀜𑁆𑀜𑀧𑁂𑀲𑀺,_  
_𑀤𑀻𑀧𑀗𑁆𑀓𑀭𑁄 𑀫𑀳𑀸𑀫𑀼𑀦𑀺;_  
_‘𑀯𑀺𑀲𑀝𑁆𑀞𑀸 𑀳𑁄𑀣 𑀫𑀸 𑀪𑁂𑀣,_  
_𑀇𑀫𑀲𑁆𑀫𑀺𑀁 𑀧𑀣𑀯𑀺𑀓𑀫𑁆𑀧𑀦𑁂𑁇_  


(173.)

256. _𑀬𑀫𑀳𑀁 𑀅𑀚𑁆𑀚 𑀩𑁆𑀬𑀸𑀓𑀸𑀲𑀺𑀁,_  
_𑀩𑀼𑀤𑁆𑀥𑁄 𑀮𑁄𑀓𑁂 𑀪𑀯𑀺𑀲𑁆𑀲𑀢𑀺;_  
_𑀏𑀲𑁄 𑀲𑀫𑁆𑀫𑀲𑀢𑀺 𑀥𑀫𑁆𑀫𑀁,_  
_𑀧𑀼𑀩𑁆𑀩𑀓𑀁 𑀚𑀺𑀦𑀲𑁂𑀯𑀺𑀢𑀁𑁇_  


(174.)

257. _𑀢𑀲𑁆𑀲 𑀲𑀫𑁆𑀫𑀲𑀢𑁄 𑀥𑀫𑁆𑀫𑀁,_  
_𑀩𑀼𑀤𑁆𑀥𑀪𑀽𑀫𑀺𑀁 𑀅𑀲𑁂𑀲𑀢𑁄;_  
_𑀢𑁂𑀦𑀸𑀬𑀁 𑀓𑀫𑁆𑀧𑀺𑀢𑀸 𑀧𑀣𑀯𑀻,_  
_𑀤𑀲𑀲𑀳𑀲𑁆𑀲𑀻 𑀲𑀤𑁂𑀯𑀓𑁂’𑁇_  


(175.)

258. _𑀩𑀼𑀤𑁆𑀥𑀲𑁆𑀲 𑀯𑀘𑀦𑀁 𑀲𑀼𑀢𑁆𑀯𑀸,_  
_𑀫𑀦𑁄 𑀦𑀺𑀩𑁆𑀩𑀸𑀬𑀺 𑀢𑀸𑀯𑀤𑁂;_  
_𑀲𑀩𑁆𑀩𑁂 𑀫𑀁 𑀉𑀧𑀲𑀗𑁆𑀓𑀫𑁆𑀫,_  
_𑀧𑀼𑀦𑀸𑀧𑀺 𑀅𑀪𑀺𑀯𑀦𑁆𑀤𑀺𑀲𑀼𑀁𑁇_  


(176.)

259. _𑀲𑀫𑀸𑀤𑀺𑀬𑀺𑀢𑁆𑀯𑀸 𑀩𑀼𑀤𑁆𑀥𑀕𑀼𑀡𑀁,_  
_𑀤𑀍𑀳𑀁 𑀓𑀢𑁆𑀯𑀸𑀦 𑀫𑀸𑀦𑀲𑀁;_  
_𑀤𑀻𑀧𑀗𑁆𑀓𑀭𑀁 𑀦𑀫𑀲𑁆𑀲𑀺𑀢𑁆𑀯𑀸,_  
_𑀆𑀲𑀦𑀸 𑀯𑀼𑀝𑁆𑀞𑀳𑀺𑀁 𑀢𑀤𑀸𑁇_  


(177.)

260. _𑀤𑀺𑀩𑁆𑀩𑀁 𑀫𑀸𑀦𑀼𑀲𑀓𑀁 𑀧𑀼𑀧𑁆𑀨𑀁,_  
_𑀤𑁂𑀯𑀸 𑀫𑀸𑀦𑀼𑀲𑀓𑀸 𑀉𑀪𑁄;_  
_𑀲𑀫𑁄𑀓𑀺𑀭𑀦𑁆𑀢𑀺 𑀧𑀼𑀧𑁆𑀨𑁂𑀳𑀺,_  
_𑀯𑀼𑀝𑁆𑀞𑀳𑀦𑁆𑀢𑀲𑁆𑀲 𑀆𑀲𑀦𑀸𑁇_  


(178.)

261. _𑀯𑁂𑀤𑀬𑀦𑁆𑀢𑀺 𑀘 𑀢𑁂 𑀲𑁄𑀢𑁆𑀣𑀺𑀁,_  
_𑀤𑁂𑀯𑀸 𑀫𑀸𑀦𑀼𑀲𑀓𑀸 𑀉𑀪𑁄;_  
_‘𑀫𑀳𑀦𑁆𑀢𑀁 𑀧𑀢𑁆𑀣𑀺𑀢𑀁 𑀢𑀼𑀬𑁆𑀳𑀁,_  
_𑀢𑀁 𑀮𑀪𑀲𑁆𑀲𑀼 𑀬𑀣𑀺𑀘𑁆𑀙𑀺𑀢𑀁𑁇_  


(179.)

262. _𑀲𑀩𑁆𑀩𑀻𑀢𑀺𑀬𑁄 𑀯𑀺𑀯𑀚𑁆𑀚𑀦𑁆𑀢𑀼,_  
_𑀲𑁄𑀓𑁄 𑀭𑁄𑀕𑁄 𑀯𑀺𑀦𑀲𑁆𑀲𑀢𑀼;_  
_𑀫𑀸 𑀢𑁂 𑀪𑀯𑀦𑁆𑀢𑁆𑀯𑀦𑁆𑀢𑀭𑀸𑀬𑀸,_  
_𑀨𑀼𑀲 𑀔𑀺𑀧𑁆𑀧𑀁 𑀩𑁄𑀥𑀺𑀫𑀼𑀢𑁆𑀢𑀫𑀁𑁇_  


(180.)

263. _𑀬𑀣𑀸𑀧𑀺 𑀲𑀫𑀬𑁂 𑀧𑀢𑁆𑀢𑁂,_  
_𑀧𑀼𑀧𑁆𑀨𑀦𑁆𑀢𑀺 𑀧𑀼𑀧𑁆𑀨𑀺𑀦𑁄 𑀤𑀼𑀫𑀸;_  
_𑀢𑀣𑁂𑀯 𑀢𑁆𑀯𑀁 𑀫𑀳𑀸𑀯𑀻𑀭,_  
_𑀩𑀼𑀤𑁆𑀥𑀜𑀸𑀡𑁂𑀦 𑀧𑀼𑀧𑁆𑀨𑀲𑀺𑁇_  


(181.)

264. _𑀬𑀣𑀸 𑀬𑁂 𑀓𑁂𑀘𑀺 𑀲𑀫𑁆𑀩𑀼𑀤𑁆𑀥𑀸,_  
_𑀧𑀽𑀭𑀬𑀼𑀁 𑀤𑀲 𑀧𑀸𑀭𑀫𑀻;_  
_𑀢𑀣𑁂𑀯 𑀢𑁆𑀯𑀁 𑀫𑀳𑀸𑀯𑀻𑀭,_  
_𑀧𑀽𑀭𑀬 𑀤𑀲 𑀧𑀸𑀭𑀫𑀻𑁇_  


(182.)

265. _𑀬𑀣𑀸 𑀬𑁂 𑀓𑁂𑀘𑀺 𑀲𑀫𑁆𑀩𑀼𑀤𑁆𑀥𑀸,_  
_𑀩𑁄𑀥𑀺𑀫𑀡𑁆𑀟𑀫𑁆𑀳𑀺 𑀩𑀼𑀚𑁆𑀛𑀭𑁂;_  
_𑀢𑀣𑁂𑀯 𑀢𑁆𑀯𑀁 𑀫𑀳𑀸𑀯𑀻𑀭,_  
_𑀩𑀼𑀚𑁆𑀛𑀲𑁆𑀲𑀼 𑀚𑀺𑀦𑀩𑁄𑀥𑀺𑀬𑀁𑁇_  


(183.)

266. _𑀬𑀣𑀸 𑀬𑁂 𑀓𑁂𑀘𑀺 𑀲𑀫𑁆𑀩𑀼𑀤𑁆𑀥𑀸,_  
_𑀥𑀫𑁆𑀫𑀘𑀓𑁆𑀓𑀁 𑀧𑀯𑀢𑁆𑀢𑀬𑀼𑀁;_  
_𑀢𑀣𑁂𑀯 𑀢𑁆𑀯𑀁 𑀫𑀳𑀸𑀯𑀻𑀭,_  
_𑀥𑀫𑁆𑀫𑀘𑀓𑁆𑀓𑀁 𑀧𑀯𑀢𑁆𑀢𑀬𑁇_  


(184.)

267. _𑀧𑀼𑀡𑁆𑀡𑀫𑀸𑀬𑁂 𑀬𑀣𑀸 𑀘𑀦𑁆𑀤𑁄,_  
_𑀧𑀭𑀺𑀲𑀼𑀤𑁆𑀥𑁄 𑀯𑀺𑀭𑁄𑀘𑀢𑀺;_  
_𑀢𑀣𑁂𑀯 𑀢𑁆𑀯𑀁 𑀧𑀼𑀡𑁆𑀡𑀫𑀦𑁄,_  
_𑀯𑀺𑀭𑁄𑀘 𑀤𑀲𑀲𑀳𑀲𑁆𑀲𑀺𑀬𑀁𑁇_  


(185.)

268. _𑀭𑀸𑀳𑀼𑀫𑀼𑀢𑁆𑀢𑁄 𑀬𑀣𑀸 𑀲𑀽𑀭𑀺𑀬𑁄,_  
_𑀢𑀸𑀧𑁂𑀦 𑀅𑀢𑀺𑀭𑁄𑀘𑀢𑀺;_  
_𑀢𑀣𑁂𑀯 𑀮𑁄𑀓𑀸 𑀫𑀼𑀜𑁆𑀘𑀺𑀢𑁆𑀯𑀸,_  
_𑀯𑀺𑀭𑁄𑀘 𑀲𑀺𑀭𑀺𑀬𑀸 𑀢𑀼𑀯𑀁𑁇_  


(186.)

269. _𑀬𑀣𑀸 𑀬𑀸 𑀓𑀸𑀘𑀺 𑀦𑀤𑀺𑀬𑁄,_  
_𑀑𑀲𑀭𑀦𑁆𑀢𑀺 𑀫𑀳𑁄𑀤𑀥𑀺𑀁;_  
_𑀏𑀯𑀁 𑀲𑀤𑁂𑀯𑀓𑀸 𑀮𑁄𑀓𑀸,_  
_𑀑𑀲𑀭𑀦𑁆𑀢𑀼 𑀢𑀯𑀦𑁆𑀢𑀺𑀓𑁂’𑁇_  


(187.)

270. _𑀢𑁂𑀳𑀺 𑀣𑀼𑀢𑀧𑁆𑀧𑀲𑀢𑁆𑀣𑁄 𑀲𑁄,_  
_𑀤𑀲 𑀥𑀫𑁆𑀫𑁂 𑀲𑀫𑀸𑀤𑀺𑀬;_  
_𑀢𑁂 𑀥𑀫𑁆𑀫𑁂 𑀧𑀭𑀺𑀧𑀽𑀭𑁂𑀦𑁆𑀢𑁄,_  
_𑀧𑀯𑀦𑀁 𑀧𑀸𑀯𑀺𑀲𑀻 𑀢𑀤𑀸”𑀢𑀺𑁇 (𑁨𑁬𑁮)_  


---

271. 𑀲𑀼𑀫𑁂𑀥𑀧𑀢𑁆𑀣𑀦𑀸𑀓𑀣𑀸 𑀦𑀺𑀝𑁆𑀞𑀺𑀢𑀸𑁇



[Go to previous page (1 Ratanacaṅkamanakaṇḍa)](/tipitaka/21Bu/1.md) / [Go to parent page (21Bu Buddhavaṃsapāḷi)](/tipitaka/21Bu/0.md) / [Go to next page (3 Dīpaṅkarabuddhavaṃsa)](/tipitaka/21Bu/3.md)


