
[Home](/) / [21Bu Buddhavaṃsapāḷi](/tipitaka/21Bu.md)

# 𑁧 𑀭𑀢𑀦𑀘𑀗𑁆𑀓𑀫𑀦𑀓𑀡𑁆𑀟

### 𑀭𑀢𑀦𑀘𑀗𑁆𑀓𑀫𑀦𑀓𑀡𑁆𑀟

(1.)

2. _𑀩𑁆𑀭𑀳𑁆𑀫𑀸 𑀘 𑀮𑁄𑀓𑀸𑀥𑀺𑀧𑀢𑀻 𑀲𑀳𑀫𑁆𑀧𑀢𑀻,_  
_𑀓𑀢𑀜𑁆𑀚𑀮𑀻 𑀅𑀦𑀥𑀺𑀯𑀭𑀁 𑀅𑀬𑀸𑀘𑀣;_  
_“𑀲𑀦𑁆𑀢𑀻𑀥 𑀲𑀢𑁆𑀢𑀸𑀧𑁆𑀧𑀭𑀚𑀓𑁆𑀔𑀚𑀸𑀢𑀺𑀓𑀸,_  
_𑀤𑁂𑀲𑁂𑀳𑀺 𑀥𑀫𑁆𑀫𑀁 𑀅𑀦𑀼𑀓𑀫𑁆𑀧𑀺𑀫𑀁 𑀧𑀚𑀁”𑁇_  


(2.)

3. _𑀲𑀫𑁆𑀧𑀦𑁆𑀦𑀯𑀺𑀚𑁆𑀚𑀸𑀘𑀭𑀡𑀲𑁆𑀲 𑀢𑀸𑀤𑀺𑀦𑁄,_  
_𑀚𑀼𑀢𑀺𑀦𑁆𑀥𑀭𑀲𑁆𑀲𑀦𑁆𑀢𑀺𑀫𑀤𑁂𑀳𑀥𑀸𑀭𑀺𑀦𑁄;_  
_𑀢𑀣𑀸𑀕𑀢𑀲𑁆𑀲𑀧𑁆𑀧𑀝𑀺𑀧𑀼𑀕𑁆𑀕𑀮𑀲𑁆𑀲,_  
_𑀉𑀧𑁆𑀧𑀚𑁆𑀚𑀺 𑀓𑀸𑀭𑀼𑀜𑁆𑀜𑀢𑀸 𑀲𑀩𑁆𑀩𑀲𑀢𑁆𑀢𑁂𑁇_  


(3.)

4. _“𑀦 𑀳𑁂𑀢𑁂 𑀚𑀸𑀦𑀦𑁆𑀢𑀺 𑀲𑀤𑁂𑀯𑀫𑀸𑀦𑀼𑀲𑀸,_  
_𑀩𑀼𑀤𑁆𑀥𑁄 𑀅𑀬𑀁 𑀓𑀻𑀤𑀺𑀲𑀓𑁄 𑀦𑀭𑀼𑀢𑁆𑀢𑀫𑁄;_  
_𑀇𑀤𑁆𑀥𑀺𑀩𑀮𑀁 𑀧𑀜𑁆𑀜𑀸𑀩𑀮𑀜𑁆𑀘 𑀓𑀻𑀤𑀺𑀲𑀁,_  
_𑀩𑀼𑀤𑁆𑀥𑀩𑀮𑀁 𑀮𑁄𑀓𑀳𑀺𑀢𑀲𑁆𑀲 𑀓𑀻𑀤𑀺𑀲𑀁𑁇_  


(4.)

5. _𑀦 𑀳𑁂𑀢𑁂 𑀚𑀸𑀦𑀦𑁆𑀢𑀺 𑀲𑀤𑁂𑀯𑀫𑀸𑀦𑀼𑀲𑀸,_  
_𑀩𑀼𑀤𑁆𑀥𑁄 𑀅𑀬𑀁 𑀏𑀤𑀺𑀲𑀓𑁄 𑀦𑀭𑀼𑀢𑁆𑀢𑀫𑁄;_  
_𑀇𑀤𑁆𑀥𑀺𑀩𑀮𑀁 𑀧𑀜𑁆𑀜𑀸𑀩𑀮𑀜𑁆𑀘 𑀏𑀤𑀺𑀲𑀁,_  
_𑀩𑀼𑀤𑁆𑀥𑀩𑀮𑀁 𑀮𑁄𑀓𑀳𑀺𑀢𑀲𑁆𑀲 𑀏𑀤𑀺𑀲𑀁𑁇_  


(5.)

6. _𑀳𑀦𑁆𑀤𑀸𑀳𑀁 𑀤𑀲𑁆𑀲𑀬𑀺𑀲𑁆𑀲𑀸𑀫𑀺,_  
_𑀩𑀼𑀤𑁆𑀥𑀩𑀮𑀫𑀦𑀼𑀢𑁆𑀢𑀭𑀁;_  
_𑀘𑀗𑁆𑀓𑀫𑀁 𑀫𑀸𑀧𑀬𑀺𑀲𑁆𑀲𑀸𑀫𑀺,_  
_𑀦𑀪𑁂 𑀭𑀢𑀦𑀫𑀡𑁆𑀟𑀺𑀢𑀁”𑁇_  


(6.)

7. _𑀪𑀼𑀫𑁆𑀫𑀸 𑀫𑀳𑀸𑀭𑀸𑀚𑀺𑀓𑀸 𑀢𑀸𑀯𑀢𑀺𑀁𑀲𑀸,_  
_𑀬𑀸𑀫𑀸 𑀘 𑀤𑁂𑀯𑀸 𑀢𑀼𑀲𑀺𑀢𑀸 𑀘 𑀦𑀺𑀫𑁆𑀫𑀺𑀢𑀸;_  
_𑀧𑀭𑀦𑀺𑀫𑁆𑀫𑀺𑀢𑀸 𑀬𑁂𑀧𑀺 𑀘 𑀩𑁆𑀭𑀳𑁆𑀫𑀓𑀸𑀬𑀺𑀓𑀸,_  
_𑀆𑀦𑀦𑁆𑀤𑀺𑀢𑀸 𑀯𑀺𑀧𑀼𑀮𑀫𑀓𑀁𑀲𑀼 𑀖𑁄𑀲𑀁𑁇_  


(7.)

8. _𑀑𑀪𑀸𑀲𑀺𑀢𑀸 𑀘 𑀧𑀣𑀯𑀻 𑀲𑀤𑁂𑀯𑀓𑀸,_  
_𑀧𑀼𑀣𑀽 𑀘 𑀮𑁄𑀓𑀦𑁆𑀢𑀭𑀺𑀓𑀸 𑀅𑀲𑀁𑀯𑀼𑀢𑀸;_  
_𑀢𑀫𑁄 𑀘 𑀢𑀺𑀩𑁆𑀩𑁄 𑀯𑀺𑀳𑀢𑁄 𑀢𑀤𑀸 𑀅𑀳𑀼,_  
_𑀤𑀺𑀲𑁆𑀯𑀸𑀦 𑀅𑀘𑁆𑀙𑁂𑀭𑀓𑀁 𑀧𑀸𑀝𑀺𑀳𑀻𑀭𑀁𑁇_  


(8.)

9. _𑀲𑀤𑁂𑀯𑀕𑀦𑁆𑀥𑀩𑁆𑀩𑀫𑀦𑀼𑀲𑁆𑀲𑀭𑀓𑁆𑀔𑀲𑁂,_  
_𑀆𑀪𑀸 𑀉𑀍𑀆𑀭𑀸 𑀯𑀺𑀧𑀼𑀮𑀸 𑀅𑀚𑀸𑀬𑀣;_  
_𑀇𑀫𑀲𑁆𑀫𑀺𑀁 𑀮𑁄𑀓𑁂 𑀧𑀭𑀲𑁆𑀫𑀺𑀜𑁆𑀘𑁄𑀪𑀬𑀲𑁆𑀫𑀺𑀁,_  
_𑀅𑀥𑁄 𑀘 𑀉𑀤𑁆𑀥𑀁 𑀢𑀺𑀭𑀺𑀬𑀜𑁆𑀘 𑀯𑀺𑀢𑁆𑀣𑀢𑀁𑁇_  


(9.)

10. _𑀲𑀢𑁆𑀢𑀼𑀢𑁆𑀢𑀫𑁄 𑀅𑀦𑀥𑀺𑀯𑀭𑁄 𑀯𑀺𑀦𑀸𑀬𑀓𑁄,_  
_𑀲𑀢𑁆𑀣𑀸 𑀅𑀳𑀽 𑀤𑁂𑀯𑀫𑀦𑀼𑀲𑁆𑀲𑀧𑀽𑀚𑀺𑀢𑁄;_  
_𑀫𑀳𑀸𑀦𑀼𑀪𑀸𑀯𑁄 𑀲𑀢𑀧𑀼𑀜𑁆𑀜𑀮𑀓𑁆𑀔𑀡𑁄,_  
_𑀤𑀲𑁆𑀲𑁂𑀲𑀺 𑀅𑀘𑁆𑀙𑁂𑀭𑀓𑀁 𑀧𑀸𑀝𑀺𑀳𑀻𑀭𑀁𑁇_  


(10.)

11. _𑀲𑁄 𑀬𑀸𑀘𑀺𑀢𑁄 𑀤𑁂𑀯𑀯𑀭𑁂𑀦 𑀘𑀓𑁆𑀔𑀼𑀫𑀸,_  
_𑀅𑀢𑁆𑀣𑀁 𑀲𑀫𑁂𑀓𑁆𑀔𑀺𑀢𑁆𑀯𑀸 𑀢𑀤𑀸 𑀦𑀭𑀼𑀢𑁆𑀢𑀫𑁄;_  
_𑀘𑀗𑁆𑀓𑀫𑀁 𑀫𑀸𑀧𑀬𑀺 𑀮𑁄𑀓𑀦𑀸𑀬𑀓𑁄,_  
_𑀲𑀼𑀦𑀺𑀝𑁆𑀞𑀺𑀢𑀁 𑀲𑀩𑁆𑀩𑀭𑀢𑀦𑀦𑀺𑀫𑁆𑀫𑀺𑀢𑀁𑁇_  


(11.)

12. _𑀇𑀤𑁆𑀥𑀻 𑀘 𑀆𑀤𑁂𑀲𑀦𑀸𑀦𑀼𑀲𑀸𑀲𑀦𑀻,_  
_𑀢𑀺𑀧𑀸𑀝𑀺𑀳𑀻𑀭𑁂 𑀪𑀕𑀯𑀸 𑀯𑀲𑀻 𑀅𑀳𑀼;_  
_𑀘𑀗𑁆𑀓𑀫𑀁 𑀫𑀸𑀧𑀬𑀺 𑀮𑁄𑀓𑀦𑀸𑀬𑀓𑁄,_  
_𑀲𑀼𑀦𑀺𑀝𑁆𑀞𑀺𑀢𑀁 𑀲𑀩𑁆𑀩𑀭𑀢𑀦𑀦𑀺𑀫𑁆𑀫𑀺𑀢𑀁𑁇_  


(12.)

13. _𑀤𑀲𑀲𑀳𑀲𑁆𑀲𑀻𑀮𑁄𑀓𑀥𑀸𑀢𑀼𑀬𑀸,_  
_𑀲𑀺𑀦𑁂𑀭𑀼𑀧𑀩𑁆𑀩𑀢𑀼𑀢𑁆𑀢𑀫𑁂;_  
_𑀣𑀫𑁆𑀪𑁂𑀯 𑀤𑀲𑁆𑀲𑁂𑀲𑀺 𑀧𑀝𑀺𑀧𑀸𑀝𑀺𑀬𑀸,_  
_𑀘𑀗𑁆𑀓𑀫𑁂 𑀭𑀢𑀦𑀸𑀫𑀬𑁂𑁇_  


(13.)

14. _𑀤𑀲𑀲𑀳𑀲𑁆𑀲𑀻 𑀅𑀢𑀺𑀓𑁆𑀓𑀫𑁆𑀫,_  
_𑀘𑀗𑁆𑀓𑀫𑀁 𑀫𑀸𑀧𑀬𑀻 𑀚𑀺𑀦𑁄;_  
_𑀲𑀩𑁆𑀩𑀲𑁄𑀡𑁆𑀡𑀫𑀬𑀸 𑀧𑀲𑁆𑀲𑁂,_  
_𑀘𑀗𑁆𑀓𑀫𑁂 𑀭𑀢𑀦𑀸𑀫𑀬𑁂𑁇_  


(14.)

15. _𑀢𑀼𑀮𑀸𑀲𑀗𑁆𑀖𑀸𑀝𑀸𑀦𑀼𑀯𑀕𑁆𑀕𑀸,_  
_𑀲𑁄𑀯𑀡𑁆𑀡𑀨𑀮𑀓𑀢𑁆𑀣𑀢𑀸;_  
_𑀯𑁂𑀤𑀺𑀓𑀸 𑀲𑀩𑁆𑀩𑀲𑁄𑀯𑀡𑁆𑀡𑀸,_  
_𑀤𑀼𑀪𑀢𑁄 𑀧𑀲𑁆𑀲𑁂𑀲𑀼 𑀦𑀺𑀫𑁆𑀫𑀺𑀢𑀸𑁇_  


(15.)

16. _𑀫𑀡𑀺𑀫𑀼𑀢𑁆𑀢𑀸𑀯𑀸𑀮𑀺𑀓𑀸𑀓𑀺𑀡𑁆𑀡𑀸,_  
_𑀦𑀺𑀫𑁆𑀫𑀺𑀢𑁄 𑀭𑀢𑀦𑀸𑀫𑀬𑁄;_  
_𑀑𑀪𑀸𑀲𑁂𑀢𑀺 𑀤𑀺𑀲𑀸 𑀲𑀩𑁆𑀩𑀸,_  
_𑀲𑀢𑀭𑀁𑀲𑀻𑀯 𑀉𑀕𑁆𑀕𑀢𑁄𑁇_  


(16.)

17. _𑀢𑀲𑁆𑀫𑀺𑀁 𑀘𑀗𑁆𑀓𑀫𑀦𑁂 𑀥𑀻𑀭𑁄,_  
_𑀤𑁆𑀯𑀢𑁆𑀢𑀺𑀁𑀲𑀯𑀭𑀮𑀓𑁆𑀔𑀡𑁄;_  
_𑀯𑀺𑀭𑁄𑀘𑀫𑀸𑀦𑁄 𑀲𑀫𑁆𑀩𑀼𑀤𑁆𑀥𑁄,_  
_𑀘𑀗𑁆𑀓𑀫𑁂 𑀘𑀗𑁆𑀓𑀫𑀻 𑀚𑀺𑀦𑁄𑁇_  


(17.)

18. _𑀤𑀺𑀩𑁆𑀩𑀁 𑀫𑀦𑁆𑀤𑀸𑀭𑀯𑀁 𑀧𑀼𑀧𑁆𑀨𑀁,_  
_𑀧𑀤𑀼𑀫𑀁 𑀧𑀸𑀭𑀺𑀙𑀢𑁆𑀢𑀓𑀁;_  
_𑀘𑀗𑁆𑀓𑀫𑀦𑁂 𑀑𑀓𑀺𑀭𑀦𑁆𑀢𑀺,_  
_𑀲𑀩𑁆𑀩𑁂 𑀤𑁂𑀯𑀸 𑀲𑀫𑀸𑀕𑀢𑀸𑁇_  


(18.)

19. _𑀧𑀲𑁆𑀲𑀦𑁆𑀢𑀺 𑀢𑀁 𑀤𑁂𑀯𑀲𑀗𑁆𑀖𑀸,_  
_𑀤𑀲𑀲𑀳𑀲𑁆𑀲𑀻 𑀧𑀫𑁄𑀤𑀺𑀢𑀸;_  
_𑀦𑀫𑀲𑁆𑀲𑀫𑀸𑀦𑀸 𑀦𑀺𑀧𑀢𑀦𑁆𑀢𑀺,_  
_𑀢𑀼𑀝𑁆𑀞𑀳𑀝𑁆𑀞𑀸 𑀧𑀫𑁄𑀤𑀺𑀢𑀸𑁇_  


(19.)

20. _𑀢𑀸𑀯𑀢𑀺𑀁𑀲𑀸 𑀘 𑀬𑀸𑀫𑀸 𑀘,_  
_𑀢𑀼𑀲𑀺𑀢𑀸 𑀘𑀸𑀧𑀺 𑀤𑁂𑀯𑀢𑀸;_  
_𑀦𑀺𑀫𑁆𑀫𑀸𑀦𑀭𑀢𑀺𑀦𑁄 𑀤𑁂𑀯𑀸,_  
_𑀬𑁂 𑀤𑁂𑀯𑀸 𑀯𑀲𑀯𑀢𑁆𑀢𑀺𑀦𑁄;_  
_𑀉𑀤𑀕𑁆𑀕𑀘𑀺𑀢𑁆𑀢𑀸 𑀲𑀼𑀫𑀦𑀸,_  
_𑀧𑀲𑁆𑀲𑀦𑁆𑀢𑀺 𑀮𑁄𑀓𑀦𑀸𑀬𑀓𑀁𑁇_  


(20.)

21. _𑀲𑀤𑁂𑀯𑀕𑀦𑁆𑀥𑀩𑁆𑀩𑀫𑀦𑀼𑀲𑁆𑀲𑀭𑀓𑁆𑀔𑀲𑀸,_  
_𑀦𑀸𑀕𑀸 𑀲𑀼𑀧𑀡𑁆𑀡𑀸 𑀅𑀣 𑀯𑀸𑀧𑀺 𑀓𑀺𑀦𑁆𑀦𑀭𑀸;_  
_𑀧𑀲𑁆𑀲𑀦𑁆𑀢𑀺 𑀢𑀁 𑀮𑁄𑀓𑀳𑀺𑀢𑀸𑀦𑀼𑀓𑀫𑁆𑀧𑀓𑀁,_  
_𑀦𑀪𑁂𑀯 𑀅𑀘𑁆𑀘𑀼𑀕𑁆𑀕𑀢𑀘𑀦𑁆𑀤𑀫𑀡𑁆𑀟𑀮𑀁𑁇_  


(21.)

22. _𑀆𑀪𑀲𑁆𑀲𑀭𑀸 𑀲𑀼𑀪𑀓𑀺𑀡𑁆𑀳𑀸,_  
_𑀯𑁂𑀳𑀧𑁆𑀨𑀮𑀸 𑀅𑀓𑀦𑀺𑀝𑁆𑀞𑀸 𑀘 𑀤𑁂𑀯𑀢𑀸;_  
_𑀲𑀼𑀲𑀼𑀤𑁆𑀥𑀲𑀼𑀓𑁆𑀓𑀯𑀢𑁆𑀣𑀯𑀲𑀦𑀸,_  
_𑀢𑀺𑀝𑁆𑀞𑀦𑁆𑀢𑀺 𑀧𑀜𑁆𑀚𑀮𑀻𑀓𑀢𑀸𑁇_  


(22.)

23. _𑀫𑀼𑀜𑁆𑀘𑀦𑁆𑀢𑀺 𑀧𑀼𑀧𑁆𑀨𑀁 𑀧𑀦 𑀧𑀜𑁆𑀘𑀯𑀡𑁆𑀡𑀺𑀓𑀁,_  
_𑀫𑀦𑁆𑀤𑀸𑀭𑀯𑀁 𑀘𑀦𑁆𑀤𑀦𑀘𑀼𑀡𑁆𑀡𑀫𑀺𑀲𑁆𑀲𑀺𑀢𑀁;_  
_𑀪𑀫𑁂𑀦𑁆𑀢𑀺 𑀘𑁂𑀮𑀸𑀦𑀺 𑀘 𑀅𑀫𑁆𑀩𑀭𑁂 𑀢𑀤𑀸,_  
_“𑀅𑀳𑁄 𑀚𑀺𑀦𑁄 𑀮𑁄𑀓𑀳𑀺𑀢𑀸𑀦𑀼𑀓𑀫𑁆𑀧𑀓𑁄𑁇_  


(23.)

24. _𑀢𑀼𑀯𑀁 𑀲𑀢𑁆𑀣𑀸 𑀘 𑀓𑁂𑀢𑀽 𑀘,_  
_𑀥𑀚𑁄 𑀬𑀽𑀧𑁄 𑀘 𑀧𑀸𑀡𑀺𑀦𑀁;_  
_𑀧𑀭𑀸𑀬𑀡𑁄 𑀧𑀢𑀺𑀝𑁆𑀞𑀸 𑀘,_  
_𑀤𑀻𑀧𑁄 𑀘 𑀤𑁆𑀯𑀺𑀧𑀤𑀼𑀢𑁆𑀢𑀫𑁄”𑁇_  


(24.)

25. _𑀤𑀲𑀲𑀳𑀲𑁆𑀲𑀻𑀮𑁄𑀓𑀥𑀸𑀢𑀼𑀬𑀸,_  
_𑀤𑁂𑀯𑀢𑀸𑀬𑁄 𑀫𑀳𑀺𑀤𑁆𑀥𑀺𑀓𑀸;_  
_𑀧𑀭𑀺𑀯𑀸𑀭𑁂𑀢𑁆𑀯𑀸 𑀦𑀫𑀲𑁆𑀲𑀦𑁆𑀢𑀺,_  
_𑀢𑀼𑀝𑁆𑀞𑀳𑀝𑁆𑀞𑀸 𑀧𑀫𑁄𑀤𑀺𑀢𑀸𑁇_  


(25.)

26. _𑀤𑁂𑀯𑀢𑀸 𑀤𑁂𑀯𑀓𑀜𑁆𑀜𑀸 𑀘,_  
_𑀧𑀲𑀦𑁆𑀦𑀸 𑀢𑀼𑀝𑁆𑀞𑀫𑀸𑀦𑀲𑀸;_  
_𑀧𑀜𑁆𑀘𑀯𑀡𑁆𑀡𑀺𑀓𑀧𑀼𑀧𑁆𑀨𑁂𑀳𑀺,_  
_𑀧𑀽𑀚𑀬𑀦𑁆𑀢𑀺 𑀦𑀭𑀸𑀲𑀪𑀁𑁇_  


(26.)

27. _𑀧𑀲𑁆𑀲𑀦𑁆𑀢𑀺 𑀢𑀁 𑀤𑁂𑀯𑀲𑀗𑁆𑀖𑀸,_  
_𑀧𑀲𑀦𑁆𑀦𑀸 𑀢𑀼𑀝𑁆𑀞𑀫𑀸𑀦𑀲𑀸;_  
_𑀧𑀜𑁆𑀘𑀯𑀡𑁆𑀡𑀺𑀓𑀧𑀼𑀧𑁆𑀨𑁂𑀳𑀺,_  
_𑀧𑀽𑀚𑀬𑀦𑁆𑀢𑀺 𑀦𑀭𑀸𑀲𑀪𑀁𑁇_  


(27.)

28. _“𑀅𑀳𑁄 𑀅𑀘𑁆𑀙𑀭𑀺𑀬𑀁 𑀮𑁄𑀓𑁂,_  
_𑀅𑀩𑁆𑀪𑀼𑀢𑀁 𑀮𑁄𑀫𑀳𑀁𑀲𑀦𑀁;_  
_𑀦 𑀫𑁂𑀤𑀺𑀲𑀁 𑀪𑀽𑀢𑀧𑀼𑀩𑁆𑀩𑀁,_  
_𑀅𑀘𑁆𑀙𑁂𑀭𑀁 𑀮𑁄𑀫𑀳𑀁𑀲𑀦𑀁”𑁇_  


(28.)

29. _𑀲𑀓𑀲𑀓𑀫𑁆𑀳𑀺 𑀪𑀯𑀦𑁂,_  
_𑀦𑀺𑀲𑀻𑀤𑀺𑀢𑁆𑀯𑀸𑀦 𑀤𑁂𑀯𑀢𑀸;_  
_𑀳𑀲𑀦𑁆𑀢𑀺 𑀢𑀸 𑀫𑀳𑀸𑀳𑀲𑀺𑀢𑀁,_  
_𑀤𑀺𑀲𑁆𑀯𑀸𑀦𑀘𑁆𑀙𑁂𑀭𑀓𑀁 𑀦𑀪𑁂𑁇_  


(29.)

30. _𑀆𑀓𑀸𑀲𑀝𑁆𑀞𑀸 𑀘 𑀪𑀽𑀫𑀝𑁆𑀞𑀸,_  
_𑀢𑀺𑀡𑀧𑀦𑁆𑀣𑀦𑀺𑀯𑀸𑀲𑀺𑀦𑁄;_  
_𑀓𑀢𑀜𑁆𑀚𑀮𑀻 𑀦𑀫𑀲𑁆𑀲𑀦𑁆𑀢𑀺,_  
_𑀢𑀼𑀝𑁆𑀞𑀳𑀝𑁆𑀞𑀸 𑀧𑀫𑁄𑀤𑀺𑀢𑀸𑁇_  


(30.)

31. _𑀬𑁂𑀧𑀺 𑀤𑀻𑀖𑀸𑀬𑀼𑀓𑀸 𑀦𑀸𑀕𑀸,_  
_𑀧𑀼𑀜𑁆𑀜𑀯𑀦𑁆𑀢𑁄 𑀫𑀳𑀺𑀤𑁆𑀥𑀺𑀓𑀸;_  
_𑀧𑀫𑁄𑀤𑀺𑀢𑀸 𑀦𑀫𑀲𑁆𑀲𑀦𑁆𑀢𑀺,_  
_𑀧𑀽𑀚𑀬𑀦𑁆𑀢𑀺 𑀦𑀭𑀼𑀢𑁆𑀢𑀫𑀁𑁇_  


(31.)

32. _𑀲𑀗𑁆𑀕𑀻𑀢𑀺𑀬𑁄 𑀧𑀯𑀢𑁆𑀢𑁂𑀦𑁆𑀢𑀺,_  
_𑀅𑀫𑁆𑀩𑀭𑁂 𑀅𑀦𑀺𑀮𑀜𑁆𑀚𑀲𑁂;_  
_𑀘𑀫𑁆𑀫𑀦𑀤𑁆𑀥𑀸𑀦𑀺 𑀯𑀸𑀤𑁂𑀦𑁆𑀢𑀺,_  
_𑀤𑀺𑀲𑁆𑀯𑀸𑀦𑀘𑁆𑀙𑁂𑀭𑀓𑀁 𑀦𑀪𑁂𑁇_  


(32.)

33. _𑀲𑀗𑁆𑀔𑀸 𑀘 𑀧𑀡𑀯𑀸 𑀘𑁂𑀯,_  
_𑀅𑀣𑁄𑀧𑀺 𑀟𑀺𑀡𑁆𑀟𑀺𑀫𑀸 𑀩𑀳𑀽;_  
_𑀅𑀦𑁆𑀢𑀮𑀺𑀓𑁆𑀔𑀲𑁆𑀫𑀺𑀁 𑀯𑀚𑁆𑀚𑀦𑁆𑀢𑀺,_  
_𑀤𑀺𑀲𑁆𑀯𑀸𑀦𑀘𑁆𑀙𑁂𑀭𑀓𑀁 𑀦𑀪𑁂𑁇_  


(33.)

34. _“𑀅𑀩𑁆𑀪𑀼𑀢𑁄 𑀯𑀢 𑀦𑁄 𑀅𑀚𑁆𑀚,_  
_𑀉𑀧𑁆𑀧𑀚𑁆𑀚𑀺 𑀮𑁄𑀫𑀳𑀁𑀲𑀦𑁄;_  
_𑀥𑀼𑀯𑀫𑀢𑁆𑀣𑀲𑀺𑀤𑁆𑀥𑀺𑀁 𑀮𑀪𑀸𑀫,_  
_𑀔𑀡𑁄 𑀦𑁄 𑀧𑀝𑀺𑀧𑀸𑀤𑀺𑀢𑁄”𑁇_  


(34.)

35. _𑀩𑀼𑀤𑁆𑀥𑁄𑀢𑀺 𑀢𑁂𑀲𑀁 𑀲𑀼𑀢𑁆𑀯𑀸𑀦,_  
_𑀧𑀻𑀢𑀺 𑀉𑀧𑁆𑀧𑀚𑁆𑀚𑀺 𑀢𑀸𑀯𑀤𑁂;_  
_𑀩𑀼𑀤𑁆𑀥𑁄 𑀩𑀼𑀤𑁆𑀥𑁄𑀢𑀺 𑀓𑀣𑀬𑀦𑁆𑀢𑀸,_  
_𑀢𑀺𑀝𑁆𑀞𑀦𑁆𑀢𑀺 𑀧𑀜𑁆𑀚𑀮𑀻𑀓𑀢𑀸𑁇_  


(35.)

36. _𑀳𑀺𑀗𑁆𑀓𑀸𑀭𑀸 𑀲𑀸𑀥𑀼𑀓𑀸𑀭𑀸 𑀘,_  
_𑀉𑀓𑁆𑀓𑀼𑀝𑁆𑀞𑀺 𑀲𑀫𑁆𑀧𑀳𑀁𑀲𑀦𑀁;_  
_𑀧𑀚𑀸 𑀘 𑀯𑀺𑀯𑀺𑀥𑀸 𑀕𑀕𑀦𑁂,_  
_𑀯𑀢𑁆𑀢𑁂𑀦𑁆𑀢𑀺 𑀧𑀜𑁆𑀚𑀮𑀻𑀓𑀢𑀸𑁇_  


(36.)

37. _𑀕𑀸𑀬𑀦𑁆𑀢𑀺 𑀲𑁂𑀍𑀏𑀦𑁆𑀢𑀺 𑀘 𑀯𑀸𑀤𑀬𑀦𑁆𑀢𑀺 𑀘,_  
_𑀪𑀼𑀚𑀸𑀦𑀺 𑀧𑁄𑀣𑁂𑀦𑁆𑀢𑀺 𑀘 𑀦𑀘𑁆𑀘𑀬𑀦𑁆𑀢𑀺 𑀘;_  
_𑀫𑀼𑀜𑁆𑀘𑀦𑁆𑀢𑀺 𑀧𑀼𑀧𑁆𑀨𑀁 𑀧𑀦 𑀧𑀜𑁆𑀘𑀯𑀡𑁆𑀡𑀺𑀓𑀁,_  
_𑀫𑀦𑁆𑀤𑀸𑀭𑀯𑀁 𑀘𑀦𑁆𑀤𑀦𑀘𑀼𑀡𑁆𑀡𑀫𑀺𑀲𑁆𑀲𑀺𑀢𑀁𑁇_  


(37.)

38. _“𑀬𑀣𑀸 𑀢𑀼𑀬𑁆𑀳𑀁 𑀫𑀳𑀸𑀯𑀻𑀭,_  
_𑀧𑀸𑀤𑁂𑀲𑀼 𑀘𑀓𑁆𑀓𑀮𑀓𑁆𑀔𑀡𑀁;_  
_𑀥𑀚𑀯𑀚𑀺𑀭𑀧𑀝𑀸𑀓𑀸,_  
_𑀯𑀟𑁆𑀠𑀫𑀸𑀦𑀗𑁆𑀓𑀼𑀲𑀸𑀘𑀺𑀢𑀁𑁇_  


(38.)

39. _𑀭𑀽𑀧𑁂 𑀲𑀻𑀮𑁂 𑀲𑀫𑀸𑀥𑀺𑀫𑁆𑀳𑀺,_  
_𑀧𑀜𑁆𑀜𑀸𑀬 𑀘 𑀅𑀲𑀸𑀤𑀺𑀲𑁄;_  
_𑀯𑀺𑀫𑀼𑀢𑁆𑀢𑀺𑀬𑀸 𑀅𑀲𑀫𑀲𑀫𑁄,_  
_𑀥𑀫𑁆𑀫𑀘𑀓𑁆𑀓𑀧𑁆𑀧𑀯𑀢𑁆𑀢𑀦𑁂𑁇_  


(39.)

40. _𑀤𑀲𑀦𑀸𑀕𑀩𑀮𑀁 𑀓𑀸𑀬𑁂,_  
_𑀢𑀼𑀬𑁆𑀳𑀁 𑀧𑀸𑀓𑀢𑀺𑀓𑀁 𑀩𑀮𑀁;_  
_𑀇𑀤𑁆𑀥𑀺𑀩𑀮𑁂𑀦 𑀅𑀲𑀫𑁄,_  
_𑀥𑀫𑁆𑀫𑀘𑀓𑁆𑀓𑀧𑁆𑀧𑀯𑀢𑁆𑀢𑀦𑁂𑁇_  


(40.)

41. _𑀏𑀯𑀁 𑀲𑀩𑁆𑀩𑀕𑀼𑀡𑀽𑀧𑁂𑀢𑀁,_  
_𑀲𑀩𑁆𑀩𑀗𑁆𑀕𑀲𑀫𑀼𑀧𑀸𑀕𑀢𑀁;_  
_𑀫𑀳𑀸𑀫𑀼𑀦𑀺𑀁 𑀓𑀸𑀭𑀼𑀡𑀺𑀓𑀁,_  
_𑀮𑁄𑀓𑀦𑀸𑀣𑀁 𑀦𑀫𑀲𑁆𑀲𑀣𑁇_  


(41.)

42. _𑀅𑀪𑀺𑀯𑀸𑀤𑀦𑀁 𑀣𑁄𑀫𑀦𑀜𑁆𑀘,_  
_𑀯𑀦𑁆𑀤𑀦𑀜𑁆𑀘 𑀧𑀲𑀁𑀲𑀦𑀁;_  
_𑀦𑀫𑀲𑁆𑀲𑀦𑀜𑁆𑀘 𑀧𑀽𑀚𑀜𑁆𑀘,_  
_𑀲𑀩𑁆𑀩𑀁 𑀅𑀭𑀳𑀲𑀻 𑀢𑀼𑀯𑀁𑁇_  


(42.)

43. _𑀬𑁂 𑀓𑁂𑀘𑀺 𑀮𑁄𑀓𑁂 𑀯𑀦𑁆𑀤𑀦𑁂𑀬𑁆𑀬𑀸,_  
_𑀯𑀦𑁆𑀤𑀦𑀁 𑀅𑀭𑀳𑀦𑁆𑀢𑀺 𑀬𑁂;_  
_𑀲𑀩𑁆𑀩𑀲𑁂𑀝𑁆𑀞𑁄 𑀫𑀳𑀸𑀯𑀻𑀭,_  
_𑀲𑀤𑀺𑀲𑁄 𑀢𑁂 𑀦 𑀯𑀺𑀚𑁆𑀚𑀢𑀺𑁇_  


(43.)

44. _𑀲𑀸𑀭𑀺𑀧𑀼𑀢𑁆𑀢𑁄 𑀫𑀳𑀸𑀧𑀜𑁆𑀜𑁄,_  
_𑀲𑀫𑀸𑀥𑀺𑀚𑁆𑀛𑀸𑀦𑀓𑁄𑀯𑀺𑀤𑁄;_  
_𑀕𑀺𑀚𑁆𑀛𑀓𑀽𑀝𑁂 𑀞𑀺𑀢𑁄𑀬𑁂𑀯,_  
_𑀧𑀲𑁆𑀲𑀢𑀺 𑀮𑁄𑀓𑀦𑀸𑀬𑀓𑀁𑁇_  


(44.)

45. _𑀲𑀼𑀨𑀼𑀮𑁆𑀮𑀁 𑀲𑀸𑀮𑀭𑀸𑀚𑀁𑀯,_  
_𑀘𑀦𑁆𑀤𑀁𑀯 𑀕𑀕𑀦𑁂 𑀬𑀣𑀸;_  
_𑀫𑀚𑁆𑀛𑀦𑁆𑀳𑀺𑀓𑁂𑀯 𑀲𑀽𑀭𑀺𑀬𑀁,_  
_𑀑𑀮𑁄𑀓𑁂𑀲𑀺 𑀦𑀭𑀸𑀲𑀪𑀁𑁇_  


(45.)

46. _𑀚𑀮𑀦𑁆𑀢𑀁 𑀤𑀻𑀧𑀭𑀼𑀓𑁆𑀔𑀁𑀯,_  
_𑀢𑀭𑀼𑀡𑀲𑀽𑀭𑀺𑀬𑀁𑀯 𑀉𑀕𑁆𑀕𑀢𑀁;_  
_𑀩𑁆𑀬𑀸𑀫𑀧𑁆𑀧𑀪𑀸𑀦𑀼𑀭𑀜𑁆𑀚𑀺𑀢𑀁,_  
_𑀥𑀻𑀭𑀁 𑀧𑀲𑁆𑀲𑀢𑀺 𑀮𑁄𑀓𑀦𑀸𑀬𑀓𑀁𑁇_  


(46.)

47. _𑀧𑀜𑁆𑀘𑀦𑁆𑀦𑀁 𑀪𑀺𑀓𑁆𑀔𑀼𑀲𑀢𑀸𑀦𑀁,_  
_𑀓𑀢𑀓𑀺𑀘𑁆𑀘𑀸𑀦 𑀢𑀸𑀤𑀺𑀦𑀁;_  
_𑀔𑀻𑀡𑀸𑀲𑀯𑀸𑀦𑀁 𑀯𑀺𑀫𑀮𑀸𑀦𑀁,_  
_𑀔𑀡𑁂𑀦 𑀲𑀦𑁆𑀦𑀺𑀧𑀸𑀢𑀬𑀺𑁇_  


(47.)

48. _𑀮𑁄𑀓𑀧𑁆𑀧𑀲𑀸𑀤𑀦𑀁 𑀦𑀸𑀫,_  
_𑀧𑀸𑀝𑀺𑀳𑀻𑀭𑀁 𑀦𑀺𑀤𑀲𑁆𑀲𑀬𑀺;_  
_𑀅𑀫𑁆𑀳𑁂𑀧𑀺 𑀢𑀢𑁆𑀣 𑀕𑀦𑁆𑀢𑁆𑀯𑀸𑀦,_  
_𑀯𑀦𑁆𑀤𑀺𑀲𑁆𑀲𑀸𑀫 𑀫𑀬𑀁 𑀚𑀺𑀦𑀁𑁇_  


(48.)

49. _𑀏𑀣 𑀲𑀩𑁆𑀩𑁂 𑀕𑀫𑀺𑀲𑁆𑀲𑀸𑀫,_  
_𑀧𑀼𑀘𑁆𑀙𑀺𑀲𑁆𑀲𑀸𑀫 𑀫𑀬𑀁 𑀚𑀺𑀦𑀁;_  
_𑀓𑀗𑁆𑀔𑀁 𑀯𑀺𑀦𑁄𑀤𑀬𑀺𑀲𑁆𑀲𑀸𑀫,_  
_𑀧𑀲𑁆𑀲𑀺𑀢𑁆𑀯𑀸 𑀮𑁄𑀓𑀦𑀸𑀬𑀓𑀁”𑁇_  


(49.)

50. _𑀲𑀸𑀥𑀽𑀢𑀺 𑀢𑁂 𑀧𑀝𑀺𑀲𑁆𑀲𑀼𑀢𑁆𑀯𑀸,_  
_𑀦𑀺𑀧𑀓𑀸 𑀲𑀁𑀯𑀼𑀢𑀺𑀦𑁆𑀤𑁆𑀭𑀺𑀬𑀸;_  
_𑀧𑀢𑁆𑀢𑀘𑀻𑀯𑀭𑀫𑀸𑀤𑀸𑀬,_  
_𑀢𑀭𑀫𑀸𑀦𑀸 𑀉𑀧𑀸𑀕𑀫𑀼𑀁𑁇_  


(50.)

51. _𑀔𑀻𑀡𑀸𑀲𑀯𑁂𑀳𑀺 𑀯𑀺𑀫𑀮𑁂𑀳𑀺,_  
_𑀤𑀦𑁆𑀢𑁂𑀳𑀺 𑀉𑀢𑁆𑀢𑀫𑁂 𑀤𑀫𑁂;_  
_𑀲𑀸𑀭𑀺𑀧𑀼𑀢𑁆𑀢𑁄 𑀫𑀳𑀸𑀧𑀜𑁆𑀜𑁄,_  
_𑀇𑀤𑁆𑀥𑀺𑀬𑀸 𑀉𑀧𑀲𑀗𑁆𑀓𑀫𑀺𑁇_  


(51.)

52. _𑀢𑁂𑀳𑀺 𑀪𑀺𑀓𑁆𑀔𑀽𑀳𑀺 𑀧𑀭𑀺𑀯𑀼𑀢𑁄,_  
_𑀲𑀸𑀭𑀺𑀧𑀼𑀢𑁆𑀢𑁄 𑀫𑀳𑀸𑀕𑀡𑀻;_  
_𑀮𑀍𑀅𑀦𑁆𑀢𑁄 𑀤𑁂𑀯𑁄𑀯 𑀕𑀕𑀦𑁂,_  
_𑀇𑀤𑁆𑀥𑀺𑀬𑀸 𑀉𑀧𑀲𑀗𑁆𑀓𑀫𑀺𑁇_  


(52.)

53. _𑀉𑀓𑁆𑀓𑀸𑀲𑀺𑀢𑀜𑁆𑀘 𑀔𑀺𑀧𑀺𑀢𑀁,_  
_𑀅𑀚𑁆𑀛𑀼𑀧𑁂𑀓𑁆𑀔𑀺𑀬 𑀲𑀼𑀩𑁆𑀩𑀢𑀸;_  
_𑀲𑀕𑀸𑀭𑀯𑀸 𑀲𑀧𑁆𑀧𑀢𑀺𑀲𑁆𑀲𑀸,_  
_𑀲𑀫𑁆𑀩𑀼𑀤𑁆𑀥𑀁 𑀉𑀧𑀲𑀗𑁆𑀓𑀫𑀼𑀁𑁇_  


(53.)

54. _𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀧𑀲𑁆𑀲𑀦𑁆𑀢𑀺,_  
_𑀲𑀬𑀫𑁆𑀪𑀼𑀁 𑀮𑁄𑀓𑀦𑀸𑀬𑀓𑀁;_  
_𑀦𑀪𑁂 𑀅𑀘𑁆𑀘𑀼𑀕𑁆𑀕𑀢𑀁 𑀥𑀻𑀭𑀁,_  
_𑀘𑀦𑁆𑀤𑀁𑀯 𑀕𑀕𑀦𑁂 𑀬𑀣𑀸𑁇_  


(54.)

55. _𑀚𑀮𑀦𑁆𑀢𑀁 𑀤𑀻𑀧𑀭𑀼𑀓𑁆𑀔𑀁𑀯,_  
_𑀯𑀺𑀚𑁆𑀚𑀼𑀁𑀯 𑀕𑀕𑀦𑁂 𑀬𑀣𑀸;_  
_𑀫𑀚𑁆𑀛𑀦𑁆𑀳𑀺𑀓𑁂𑀯 𑀲𑀽𑀭𑀺𑀬𑀁,_  
_𑀧𑀲𑁆𑀲𑀦𑁆𑀢𑀺 𑀮𑁄𑀓𑀦𑀸𑀬𑀓𑀁𑁇_  


(55.)

56. _𑀧𑀜𑁆𑀘𑀪𑀺𑀓𑁆𑀔𑀼𑀲𑀢𑀸 𑀲𑀩𑁆𑀩𑁂,_  
_𑀧𑀲𑁆𑀲𑀦𑁆𑀢𑀺 𑀮𑁄𑀓𑀦𑀸𑀬𑀓𑀁;_  
_𑀭𑀳𑀤𑀫𑀺𑀯 𑀯𑀺𑀧𑁆𑀧𑀲𑀦𑁆𑀦𑀁,_  
_𑀲𑀼𑀨𑀼𑀮𑁆𑀮𑀁 𑀧𑀤𑀼𑀫𑀁 𑀬𑀣𑀸𑁇_  


(56.)

57. _𑀅𑀜𑁆𑀚𑀮𑀺𑀁 𑀧𑀕𑁆𑀕𑀳𑁂𑀢𑁆𑀯𑀸𑀦,_  
_𑀢𑀼𑀝𑁆𑀞𑀳𑀝𑁆𑀞𑀸 𑀧𑀫𑁄𑀤𑀺𑀢𑀸;_  
_𑀦𑀫𑀲𑁆𑀲𑀫𑀸𑀦𑀸 𑀦𑀺𑀧𑀢𑀦𑁆𑀢𑀺,_  
_𑀲𑀢𑁆𑀣𑀼𑀦𑁄 𑀘𑀓𑁆𑀓𑀮𑀓𑁆𑀔𑀡𑁂𑁇_  


(57.)

58. _𑀲𑀸𑀭𑀺𑀧𑀼𑀢𑁆𑀢𑁄 𑀫𑀳𑀸𑀧𑀜𑁆𑀜𑁄,_  
_𑀓𑁄𑀭𑀡𑁆𑀟𑀲𑀫𑀲𑀸𑀤𑀺𑀲𑁄;_  
_𑀲𑀫𑀸𑀥𑀺𑀚𑁆𑀛𑀸𑀦𑀓𑀼𑀲𑀮𑁄,_  
_𑀯𑀦𑁆𑀤𑀢𑁂 𑀮𑁄𑀓𑀦𑀸𑀬𑀓𑀁𑁇_  


(58.)

59. _𑀕𑀚𑁆𑀚𑀺𑀢𑀸 𑀓𑀸𑀮𑀫𑁂𑀖𑁄𑀯,_  
_𑀦𑀻𑀮𑀼𑀧𑁆𑀧𑀮𑀲𑀫𑀲𑀸𑀤𑀺𑀲𑁄;_  
_𑀇𑀤𑁆𑀥𑀺𑀩𑀮𑁂𑀦 𑀅𑀲𑀫𑁄,_  
_𑀫𑁄𑀕𑁆𑀕𑀮𑁆𑀮𑀸𑀦𑁄 𑀫𑀳𑀺𑀤𑁆𑀥𑀺𑀓𑁄𑁇_  


(59.)

60. _𑀫𑀳𑀸𑀓𑀲𑁆𑀲𑀧𑁄𑀧𑀺 𑀘 𑀣𑁂𑀭𑁄,_  
_𑀉𑀢𑁆𑀢𑀢𑁆𑀢𑀓𑀦𑀓𑀲𑀦𑁆𑀦𑀺𑀪𑁄;_  
_𑀥𑀼𑀢𑀕𑀼𑀡𑁂 𑀅𑀕𑁆𑀕𑀦𑀺𑀓𑁆𑀔𑀺𑀢𑁆𑀢𑁄,_  
_𑀣𑁄𑀫𑀺𑀢𑁄 𑀲𑀢𑁆𑀣𑀼𑀯𑀡𑁆𑀡𑀺𑀢𑁄𑁇_  


(60.)

61. _𑀤𑀺𑀩𑁆𑀩𑀘𑀓𑁆𑀔𑀽𑀦𑀁 𑀬𑁄 𑀅𑀕𑁆𑀕𑁄,_  
_𑀅𑀦𑀼𑀭𑀼𑀤𑁆𑀥𑁄 𑀫𑀳𑀸𑀕𑀡𑀻;_  
_𑀜𑀸𑀢𑀺𑀲𑁂𑀝𑁆𑀞𑁄 𑀪𑀕𑀯𑀢𑁄,_  
_𑀅𑀯𑀺𑀤𑀽𑀭𑁂𑀯 𑀢𑀺𑀝𑁆𑀞𑀢𑀺𑁇_  


(61.)

62. _𑀆𑀧𑀢𑁆𑀢𑀺𑀅𑀦𑀸𑀧𑀢𑁆𑀢𑀺𑀬𑀸,_  
_𑀲𑀢𑁂𑀓𑀺𑀘𑁆𑀙𑀸𑀬 𑀓𑁄𑀯𑀺𑀤𑁄;_  
_𑀯𑀺𑀦𑀬𑁂 𑀅𑀕𑁆𑀕𑀦𑀺𑀓𑁆𑀔𑀺𑀢𑁆𑀢𑁄,_  
_𑀉𑀧𑀸𑀮𑀺 𑀲𑀢𑁆𑀣𑀼𑀯𑀡𑁆𑀡𑀺𑀢𑁄𑁇_  


(62.)

63. _𑀲𑀼𑀔𑀼𑀫𑀦𑀺𑀧𑀼𑀡𑀢𑁆𑀣𑀧𑀝𑀺𑀯𑀺𑀤𑁆𑀥𑁄,_  
_𑀓𑀣𑀺𑀓𑀸𑀦𑀁 𑀧𑀯𑀭𑁄 𑀕𑀡𑀻;_  
_𑀇𑀲𑀺 𑀫𑀦𑁆𑀢𑀸𑀦𑀺𑀬𑀸 𑀧𑀼𑀢𑁆𑀢𑁄,_  
_𑀧𑀼𑀡𑁆𑀡𑁄 𑀦𑀸𑀫𑀸𑀢𑀺 𑀯𑀺𑀲𑁆𑀲𑀼𑀢𑁄𑁇_  


(63.)

64. _𑀏𑀢𑁂𑀲𑀁 𑀘𑀺𑀢𑁆𑀢𑀫𑀜𑁆𑀜𑀸𑀬,_  
_𑀑𑀧𑀫𑁆𑀫𑀓𑀼𑀲𑀮𑁄 𑀫𑀼𑀦𑀺;_  
_𑀓𑀗𑁆𑀔𑀘𑁆𑀙𑁂𑀤𑁄 𑀫𑀳𑀸𑀯𑀻𑀭𑁄,_  
_𑀓𑀣𑁂𑀲𑀺 𑀅𑀢𑁆𑀢𑀦𑁄 𑀕𑀼𑀡𑀁𑁇_  


(64.)

65. _“𑀘𑀢𑁆𑀢𑀸𑀭𑁄 𑀢𑁂 𑀅𑀲𑀗𑁆𑀔𑁂𑀬𑁆𑀬𑀸,_  
_𑀓𑁄𑀝𑀺 𑀬𑁂𑀲𑀁 𑀦 𑀦𑀸𑀬𑀢𑀺;_  
_𑀲𑀢𑁆𑀢𑀓𑀸𑀬𑁄 𑀘 𑀆𑀓𑀸𑀲𑁄,_  
_𑀘𑀓𑁆𑀓𑀯𑀸𑀍𑀆 𑀘𑀦𑀦𑁆𑀢𑀓𑀸;_  
_𑀩𑀼𑀤𑁆𑀥𑀜𑀸𑀡𑀁 𑀅𑀧𑁆𑀧𑀫𑁂𑀬𑁆𑀬𑀁,_  
_𑀦 𑀲𑀓𑁆𑀓𑀸 𑀏𑀢𑁂 𑀯𑀺𑀚𑀸𑀦𑀺𑀢𑀼𑀁𑁇_  


(65.)

66. _𑀓𑀺𑀫𑁂𑀢𑀁 𑀅𑀘𑁆𑀙𑀭𑀺𑀬𑀁 𑀮𑁄𑀓𑁂,_  
_𑀬𑀁 𑀫𑁂 𑀇𑀤𑁆𑀥𑀺𑀯𑀺𑀓𑀼𑀩𑁆𑀩𑀦𑀁;_  
_𑀅𑀜𑁆𑀜𑁂 𑀩𑀳𑀽 𑀅𑀘𑁆𑀙𑀭𑀺𑀬𑀸,_  
_𑀅𑀩𑁆𑀪𑀼𑀢𑀸 𑀮𑁄𑀫𑀳𑀁𑀲𑀦𑀸𑁇_  


(66.)

67. _𑀬𑀤𑀸𑀳𑀁 𑀢𑀼𑀲𑀺𑀢𑁂 𑀓𑀸𑀬𑁂,_  
_𑀲𑀦𑁆𑀢𑀼𑀲𑀺𑀢𑁄 𑀦𑀸𑀫𑀳𑀁 𑀢𑀤𑀸;_  
_𑀤𑀲𑀲𑀳𑀲𑁆𑀲𑀻 𑀲𑀫𑀸𑀕𑀫𑁆𑀫,_  
_𑀬𑀸𑀘𑀦𑁆𑀢𑀺 𑀧𑀜𑁆𑀚𑀮𑀻 𑀫𑀫𑀁𑁇_  


(67.)

68. _‘𑀓𑀸𑀮𑁄 𑀔𑁄 𑀢𑁂 𑀫𑀳𑀸𑀯𑀻𑀭,_  
_𑀉𑀧𑁆𑀧𑀚𑁆𑀚 𑀫𑀸𑀢𑀼𑀓𑀼𑀘𑁆𑀙𑀺𑀬𑀁;_  
_𑀲𑀤𑁂𑀯𑀓𑀁 𑀢𑀸𑀭𑀬𑀦𑁆𑀢𑁄,_  
_𑀩𑀼𑀚𑁆𑀛𑀲𑁆𑀲𑀼 𑀅𑀫𑀢𑀁 𑀧𑀤𑀁’𑁇_  


(68.)

69. _𑀢𑀼𑀲𑀺𑀢𑀸 𑀓𑀸𑀬𑀸 𑀘𑀯𑀺𑀢𑁆𑀯𑀸𑀦,_  
_𑀬𑀤𑀸 𑀑𑀓𑁆𑀓𑀫𑀺 𑀓𑀼𑀘𑁆𑀙𑀺𑀬𑀁;_  
_𑀤𑀲𑀲𑀳𑀲𑁆𑀲𑀻𑀮𑁄𑀓𑀥𑀸𑀢𑀼,_  
_𑀓𑀫𑁆𑀧𑀺𑀢𑁆𑀣 𑀥𑀭𑀡𑀻 𑀢𑀤𑀸𑁇_  


(69.)

70. _𑀬𑀤𑀸𑀳𑀁 𑀫𑀸𑀢𑀼𑀓𑀼𑀘𑁆𑀙𑀺𑀢𑁄,_  
_𑀲𑀫𑁆𑀧𑀚𑀸𑀦𑁄𑀯 𑀦𑀺𑀓𑁆𑀔𑀫𑀺𑀁;_  
_𑀲𑀸𑀥𑀼𑀓𑀸𑀭𑀁 𑀧𑀯𑀢𑁆𑀢𑁂𑀦𑁆𑀢𑀺,_  
_𑀤𑀲𑀲𑀳𑀲𑁆𑀲𑀻 𑀧𑀓𑀫𑁆𑀧𑀣𑁇_  


(70.)

71. _𑀑𑀓𑁆𑀓𑀦𑁆𑀢𑀺𑀁 𑀫𑁂 𑀲𑀫𑁄 𑀦𑀢𑁆𑀣𑀺,_  
_𑀚𑀸𑀢𑀺𑀢𑁄 𑀅𑀪𑀺𑀦𑀺𑀓𑁆𑀔𑀫𑁂;_  
_𑀲𑀫𑁆𑀩𑁄𑀥𑀺𑀬𑀁 𑀅𑀳𑀁 𑀲𑁂𑀝𑁆𑀞𑁄,_  
_𑀥𑀫𑁆𑀫𑀘𑀓𑁆𑀓𑀧𑁆𑀧𑀯𑀢𑁆𑀢𑀦𑁂𑁇_  


(71.)

72. _𑀅𑀳𑁄 𑀅𑀘𑁆𑀙𑀭𑀺𑀬𑀁 𑀮𑁄𑀓𑁂,_  
_𑀩𑀼𑀤𑁆𑀥𑀸𑀦𑀁 𑀕𑀼𑀡𑀫𑀳𑀦𑁆𑀢𑀢𑀸;_  
_𑀤𑀲𑀲𑀳𑀲𑁆𑀲𑀻𑀮𑁄𑀓𑀥𑀸𑀢𑀼,_  
_𑀙𑀧𑁆𑀧𑀓𑀸𑀭𑀁 𑀧𑀓𑀫𑁆𑀧𑀣;_  
_𑀑𑀪𑀸𑀲𑁄 𑀘 𑀫𑀳𑀸 𑀆𑀲𑀺,_  
_𑀅𑀘𑁆𑀙𑁂𑀭𑀁 𑀮𑁄𑀫𑀳𑀁𑀲𑀦𑀁”𑁇_  


(72.)

73. _𑀪𑀕𑀯𑀸 𑀢𑀫𑁆𑀳𑀺 𑀲𑀫𑀬𑁂,_  
_𑀮𑁄𑀓𑀚𑁂𑀝𑁆𑀞𑁄 𑀦𑀭𑀸𑀲𑀪𑁄;_  
_𑀲𑀤𑁂𑀯𑀓𑀁 𑀤𑀲𑁆𑀲𑀬𑀦𑁆𑀢𑁄,_  
_𑀇𑀤𑁆𑀥𑀺𑀬𑀸 𑀘𑀗𑁆𑀓𑀫𑀻 𑀚𑀺𑀦𑁄𑁇_  


(73.)

74. _𑀘𑀗𑁆𑀓𑀫𑁂 𑀘𑀗𑁆𑀓𑀫𑀦𑁆𑀢𑁄𑀯,_  
_𑀓𑀣𑁂𑀲𑀺 𑀮𑁄𑀓𑀦𑀸𑀬𑀓𑁄;_  
_𑀅𑀦𑁆𑀢𑀭𑀸 𑀦 𑀦𑀺𑀯𑀢𑁆𑀢𑁂𑀢𑀺,_  
_𑀘𑀢𑀼𑀳𑀢𑁆𑀣𑁂 𑀘𑀗𑁆𑀓𑀫𑁂 𑀬𑀣𑀸𑁇_  


(74.)

75. _𑀲𑀸𑀭𑀺𑀧𑀼𑀢𑁆𑀢𑁄 𑀫𑀳𑀸𑀧𑀜𑁆𑀜𑁄,_  
_𑀲𑀫𑀸𑀥𑀺𑀚𑁆𑀛𑀸𑀦𑀓𑁄𑀯𑀺𑀤𑁄;_  
_𑀧𑀜𑁆𑀜𑀸𑀬 𑀧𑀸𑀭𑀫𑀺𑀧𑁆𑀧𑀢𑁆𑀢𑁄,_  
_𑀧𑀼𑀘𑁆𑀙𑀢𑀺 𑀮𑁄𑀓𑀦𑀸𑀬𑀓𑀁𑁇_  


(75.)

76. _“𑀓𑀻𑀤𑀺𑀲𑁄 𑀢𑁂 𑀫𑀳𑀸𑀯𑀻𑀭,_  
_𑀅𑀪𑀺𑀦𑀻𑀳𑀸𑀭𑁄 𑀦𑀭𑀼𑀢𑁆𑀢𑀫;_  
_𑀓𑀫𑁆𑀳𑀺 𑀓𑀸𑀮𑁂 𑀢𑀬𑀸 𑀥𑀻𑀭,_  
_𑀧𑀢𑁆𑀣𑀺𑀢𑀸 𑀩𑁄𑀥𑀺𑀫𑀼𑀢𑁆𑀢𑀫𑀸𑁇_  


(76.)

77. _𑀤𑀸𑀦𑀁 𑀲𑀻𑀮𑀜𑁆𑀘 𑀦𑁂𑀓𑁆𑀔𑀫𑁆𑀫𑀁,_  
_𑀧𑀜𑁆𑀜𑀸𑀯𑀻𑀭𑀺𑀬𑀜𑁆𑀘 𑀓𑀻𑀤𑀺𑀲𑀁;_  
_𑀔𑀦𑁆𑀢𑀺𑀲𑀘𑁆𑀘𑀫𑀥𑀺𑀝𑁆𑀞𑀸𑀦𑀁,_  
_𑀫𑁂𑀢𑁆𑀢𑀼𑀧𑁂𑀓𑁆𑀔𑀸 𑀘 𑀓𑀻𑀤𑀺𑀲𑀸𑁇_  


(77.)

78. _𑀤𑀲 𑀧𑀸𑀭𑀫𑀻 𑀢𑀬𑀸 𑀥𑀻𑀭,_  
_𑀓𑀻𑀤𑀺𑀲𑀻 𑀮𑁄𑀓𑀦𑀸𑀬𑀓;_  
_𑀓𑀣𑀁 𑀉𑀧𑀧𑀸𑀭𑀫𑀻 𑀧𑀼𑀡𑁆𑀡𑀸,_  
_𑀧𑀭𑀫𑀢𑁆𑀣𑀧𑀸𑀭𑀫𑀻 𑀓𑀣𑀁”𑁇_  


(78.)

79. _𑀢𑀲𑁆𑀲 𑀧𑀼𑀝𑁆𑀞𑁄 𑀯𑀺𑀬𑀸𑀓𑀸𑀲𑀺,_  
_𑀓𑀭𑀯𑀻𑀓𑀫𑀥𑀼𑀭𑀕𑀺𑀭𑁄;_  
_𑀦𑀺𑀩𑁆𑀩𑀸𑀧𑀬𑀦𑁆𑀢𑁄 𑀳𑀤𑀬𑀁,_  
_𑀳𑀸𑀲𑀬𑀦𑁆𑀢𑁄 𑀲𑀤𑁂𑀯𑀓𑀁𑁇_  


(79.)

80. _𑀅𑀢𑀻𑀢𑀩𑀼𑀤𑁆𑀥𑀸𑀦𑀁 𑀚𑀺𑀦𑀸𑀦𑀁 𑀤𑁂𑀲𑀺𑀢𑀁,_  
_𑀦𑀺𑀓𑀻𑀮𑀺𑀢𑀁 𑀩𑀼𑀤𑁆𑀥𑀧𑀭𑀫𑁆𑀧𑀭𑀸𑀕𑀢𑀁;_  
_𑀧𑀼𑀩𑁆𑀩𑁂𑀦𑀺𑀯𑀸𑀲𑀸𑀦𑀼𑀕𑀢𑀸𑀬 𑀩𑀼𑀤𑁆𑀥𑀺𑀬𑀸,_  
_𑀧𑀓𑀸𑀲𑀬𑀻 𑀮𑁄𑀓𑀳𑀺𑀢𑀁 𑀲𑀤𑁂𑀯𑀓𑁂𑁇_  


(80.)

81. _“𑀧𑀻𑀢𑀺𑀧𑀸𑀫𑁄𑀚𑁆𑀚𑀚𑀦𑀦𑀁,_  
_𑀲𑁄𑀓𑀲𑀮𑁆𑀮𑀯𑀺𑀦𑁄𑀤𑀦𑀁;_  
_𑀲𑀩𑁆𑀩𑀲𑀫𑁆𑀧𑀢𑁆𑀢𑀺𑀧𑀝𑀺𑀮𑀸𑀪𑀁,_  
_𑀘𑀺𑀢𑁆𑀢𑀻𑀓𑀢𑁆𑀯𑀸 𑀲𑀼𑀡𑀸𑀣 𑀫𑁂𑁇_  


(81.)

82. _𑀫𑀤𑀦𑀺𑀫𑁆𑀫𑀤𑀦𑀁 𑀲𑁄𑀓𑀦𑀼𑀤𑀁,_  
_𑀲𑀁𑀲𑀸𑀭𑀧𑀭𑀺𑀫𑁄𑀘𑀦𑀁;_  
_𑀲𑀩𑁆𑀩𑀤𑀼𑀓𑁆𑀔𑀓𑁆𑀔𑀬𑀁 𑀫𑀕𑁆𑀕𑀁,_  
_𑀲𑀓𑁆𑀓𑀘𑁆𑀘𑀁 𑀧𑀝𑀺𑀧𑀚𑁆𑀚𑀣𑀸”𑀢𑀺𑁇_  


---

83. 𑀭𑀢𑀦𑀘𑀗𑁆𑀓𑀫𑀦𑀓𑀡𑁆𑀟𑁄 𑀦𑀺𑀝𑁆𑀞𑀺𑀢𑁄𑁇



[Go to previous page (21Bu Buddhavaṃsapāḷi)](/tipitaka/21Bu/0.md) / [Go to parent page (21Bu Buddhavaṃsapāḷi)](/tipitaka/21Bu/0.md) / [Go to next page (2 Sumedhapatthanākathā)](/tipitaka/21Bu/2.md)


