
[Home](/) / [21Bu Buddhavaṃsapāḷi](../21Bu.md)

# 𑁧𑁪 𑀲𑀼𑀚𑀸𑀢𑀩𑀼𑀤𑁆𑀥𑀯𑀁𑀲

* 𑀲𑀼𑀚𑀸𑀢𑀩𑀼𑀤𑁆𑀥𑀯𑀁𑀲

(1.)

630\. _“𑀢𑀢𑁆𑀣𑁂𑀯 𑀫𑀡𑁆𑀟𑀓𑀧𑁆𑀧𑀫𑁆𑀳𑀺,_  
_𑀲𑀼𑀚𑀸𑀢𑁄 𑀦𑀸𑀫 𑀦𑀸𑀬𑀓𑁄;_  
_𑀲𑀻𑀳𑀳𑀦𑀼𑀲𑀪𑀓𑁆𑀔𑀦𑁆𑀥𑁄,_  
_𑀅𑀧𑁆𑀧𑀫𑁂𑀬𑁆𑀬𑁄 𑀤𑀼𑀭𑀸𑀲𑀤𑁄𑁇_  


(2.)

631\. _𑀘𑀦𑁆𑀤𑁄𑀯 𑀯𑀺𑀫𑀮𑁄 𑀲𑀼𑀤𑁆𑀥𑁄,_  
_𑀲𑀢𑀭𑀁𑀲𑀻𑀯 𑀧𑀢𑀸𑀧𑀯𑀸;_  
_𑀏𑀯𑀁 𑀲𑁄𑀪𑀢𑀺 𑀲𑀫𑁆𑀩𑀼𑀤𑁆𑀥𑁄,_  
_𑀚𑀮𑀦𑁆𑀢𑁄 𑀲𑀺𑀭𑀺𑀬𑀸 𑀲𑀤𑀸𑁇_  


(3.)

632\. _𑀧𑀸𑀧𑀼𑀡𑀺𑀢𑁆𑀯𑀸𑀦 𑀲𑀫𑁆𑀩𑀼𑀤𑁆𑀥𑁄,_  
_𑀓𑁂𑀯𑀮𑀁 𑀩𑁄𑀥𑀺𑀫𑀼𑀢𑁆𑀢𑀫𑀁;_  
_𑀲𑀼𑀫𑀗𑁆𑀕𑀮𑀫𑁆𑀳𑀺 𑀦𑀕𑀭𑁂,_  
_𑀥𑀫𑁆𑀫𑀘𑀓𑁆𑀓𑀁 𑀧𑀯𑀢𑁆𑀢𑀬𑀺𑁇_  


(4.)

633\. _𑀤𑁂𑀲𑁂𑀦𑁆𑀢𑁂 𑀧𑀯𑀭𑀁 𑀥𑀫𑁆𑀫𑀁,_  
_𑀲𑀼𑀚𑀸𑀢𑁂 𑀮𑁄𑀓𑀦𑀸𑀬𑀓𑁂;_  
_𑀅𑀲𑀻𑀢𑀺𑀓𑁄𑀝𑀻 𑀅𑀪𑀺𑀲𑀫𑀺𑀁𑀲𑀼,_  
_𑀧𑀞𑀫𑁂 𑀥𑀫𑁆𑀫𑀤𑁂𑀲𑀦𑁂𑁇_  


(5.)

634\. _𑀬𑀤𑀸 𑀲𑀼𑀚𑀸𑀢𑁄 𑀅𑀫𑀺𑀢𑀬𑀲𑁄,_  
_𑀤𑁂𑀯𑁂 𑀯𑀲𑁆𑀲𑀁 𑀉𑀧𑀸𑀕𑀫𑀺;_  
_𑀲𑀢𑁆𑀢𑀢𑀺𑀁𑀲𑀲𑀢𑀲𑀳𑀲𑁆𑀲𑀸𑀦𑀁,_  
_𑀤𑀼𑀢𑀺𑀬𑀸𑀪𑀺𑀲𑀫𑀬𑁄 𑀅𑀳𑀼𑁇_  


(6.)

635\. _𑀬𑀤𑀸 𑀲𑀼𑀚𑀸𑀢𑁄 𑀅𑀲𑀫𑀲𑀫𑁄,_  
_𑀉𑀧𑀕𑀘𑁆𑀙𑀺 𑀧𑀺𑀢𑀼𑀲𑀦𑁆𑀢𑀺𑀓𑀁;_  
_𑀲𑀝𑁆𑀞𑀺𑀲𑀢𑀲𑀳𑀲𑁆𑀲𑀸𑀦𑀁,_  
_𑀢𑀢𑀺𑀬𑀸𑀪𑀺𑀲𑀫𑀬𑁄 𑀅𑀳𑀼𑁇_  


(7.)

636\. _𑀲𑀦𑁆𑀦𑀺𑀧𑀸𑀢𑀸 𑀢𑀬𑁄 𑀆𑀲𑀼𑀁,_  
_𑀲𑀼𑀚𑀸𑀢𑀲𑁆𑀲 𑀫𑀳𑁂𑀲𑀺𑀦𑁄;_  
_𑀔𑀻𑀡𑀸𑀲𑀯𑀸𑀦𑀁 𑀯𑀺𑀫𑀮𑀸𑀦𑀁,_  
_𑀲𑀦𑁆𑀢𑀘𑀺𑀢𑁆𑀢𑀸𑀦 𑀢𑀸𑀤𑀺𑀦𑀁𑁇_  


(8.)

637\. _𑀅𑀪𑀺𑀜𑁆𑀜𑀸𑀩𑀮𑀧𑁆𑀧𑀢𑁆𑀢𑀸𑀦𑀁,_  
_𑀅𑀧𑁆𑀧𑀢𑁆𑀢𑀸𑀦𑀁 𑀪𑀯𑀸𑀪𑀯𑁂;_  
_𑀲𑀝𑁆𑀞𑀺𑀲𑀢𑀲𑀳𑀲𑁆𑀲𑀸𑀦𑀺,_  
_𑀧𑀞𑀫𑀁 𑀲𑀦𑁆𑀦𑀺𑀧𑀢𑀺𑀁𑀲𑀼 𑀢𑁂𑁇_  


(9.)

638\. _𑀧𑀼𑀦𑀸𑀧𑀭𑀁 𑀲𑀦𑁆𑀦𑀺𑀧𑀸𑀢𑁂,_  
_𑀢𑀺𑀤𑀺𑀯𑁄𑀭𑁄𑀳𑀡𑁂 𑀚𑀺𑀦𑁂;_  
_𑀧𑀜𑁆𑀜𑀸𑀲𑀲𑀢𑀲𑀳𑀲𑁆𑀲𑀸𑀦𑀁,_  
_𑀤𑀼𑀢𑀺𑀬𑁄 𑀆𑀲𑀺 𑀲𑀫𑀸𑀕𑀫𑁄𑁇_  


(10.)

639\. _𑀉𑀧𑀲𑀗𑁆𑀓𑀫𑀦𑁆𑀢𑁄 𑀦𑀭𑀸𑀲𑀪𑀁,_  
_𑀢𑀲𑁆𑀲 𑀬𑁄 𑀅𑀕𑁆𑀕𑀲𑀸𑀯𑀓𑁄;_  
_𑀘𑀢𑀽𑀳𑀺 𑀲𑀢𑀲𑀳𑀲𑁆𑀲𑁂𑀳𑀺,_  
_𑀲𑀫𑁆𑀩𑀼𑀤𑁆𑀥𑀁 𑀉𑀧𑀲𑀗𑁆𑀓𑀫𑀺𑁇_  


(11.)

640\. _𑀅𑀳𑀁 𑀢𑁂𑀦 𑀲𑀫𑀬𑁂𑀦,_  
_𑀘𑀢𑀼𑀤𑀻𑀧𑀫𑁆𑀳𑀺 𑀇𑀲𑁆𑀲𑀭𑁄;_  
_𑀅𑀦𑁆𑀢𑀮𑀺𑀓𑁆𑀔𑀘𑀭𑁄 𑀆𑀲𑀺𑀁,_  
_𑀘𑀓𑁆𑀓𑀯𑀢𑁆𑀢𑀻 𑀫𑀳𑀩𑁆𑀩𑀮𑁄𑁇_  


(12.)

641\. _𑀮𑁄𑀓𑁂 𑀅𑀘𑁆𑀙𑀭𑀺𑀬𑀁 𑀤𑀺𑀲𑁆𑀯𑀸,_  
_𑀅𑀩𑁆𑀪𑀼𑀢𑀁 𑀮𑁄𑀫𑀳𑀁𑀲𑀦𑀁;_  
_𑀉𑀧𑀕𑀦𑁆𑀢𑁆𑀯𑀸𑀦 𑀯𑀦𑁆𑀤𑀺𑀁 𑀲𑁄,_  
_𑀲𑀼𑀚𑀸𑀢𑀁 𑀮𑁄𑀓𑀦𑀸𑀬𑀓𑀁𑁇_  


(13.)

642\. _𑀘𑀢𑀼𑀤𑀻𑀧𑁂 𑀫𑀳𑀸𑀭𑀚𑁆𑀚𑀁,_  
_𑀭𑀢𑀦𑁂 𑀲𑀢𑁆𑀢 𑀉𑀢𑁆𑀢𑀫𑁂;_  
_𑀩𑀼𑀤𑁆𑀥𑁂 𑀦𑀺𑀬𑁆𑀬𑀸𑀤𑀬𑀺𑀢𑁆𑀯𑀸𑀦,_  
_𑀧𑀩𑁆𑀩𑀚𑀺𑀁 𑀢𑀲𑁆𑀲 𑀲𑀦𑁆𑀢𑀺𑀓𑁂𑁇_  


(14.)

643\. _𑀆𑀭𑀸𑀫𑀺𑀓𑀸 𑀚𑀦𑀧𑀤𑁂,_  
_𑀉𑀝𑁆𑀞𑀸𑀦𑀁 𑀧𑀝𑀺𑀧𑀺𑀡𑁆𑀟𑀺𑀬;_  
_𑀉𑀧𑀦𑁂𑀦𑁆𑀢𑀺 𑀪𑀺𑀓𑁆𑀔𑀼𑀲𑀁𑀖𑀲𑁆𑀲,_  
_𑀧𑀘𑁆𑀘𑀬𑀁 𑀲𑀬𑀦𑀸𑀲𑀦𑀁𑁇_  


(15.)

644\. _𑀲𑁄𑀧𑀺 𑀫𑀁 𑀩𑀼𑀤𑁆𑀥𑁄 𑀩𑁆𑀬𑀸𑀓𑀸𑀲𑀺,_  
_𑀤𑀲𑀲𑀳𑀲𑁆𑀲𑀺𑀫𑁆𑀳𑀺 𑀇𑀲𑁆𑀲𑀭𑁄;_  
_‘𑀢𑀺𑀁𑀲𑀓𑀧𑁆𑀧𑀲𑀳𑀲𑁆𑀲𑀫𑁆𑀳𑀺,_  
_𑀅𑀬𑀁 𑀩𑀼𑀤𑁆𑀥𑁄 𑀪𑀯𑀺𑀲𑁆𑀲𑀢𑀺𑁇_  


(16.)

645\. _𑀧𑀥𑀸𑀦𑀁 𑀧𑀤𑀳𑀺𑀢𑁆𑀯𑀸𑀦,_  
_…𑀧𑁂…_  
_𑀳𑁂𑀲𑁆𑀲𑀸𑀫 𑀲𑀫𑁆𑀫𑀼𑀔𑀸 𑀇𑀫𑀁’𑁇_  


(17.)

646\. _𑀢𑀲𑁆𑀲𑀸𑀧𑀺 𑀯𑀘𑀦𑀁 𑀲𑀼𑀢𑁆𑀯𑀸,_  
_𑀪𑀺𑀬𑁆𑀬𑁄 𑀳𑀸𑀲𑀁 𑀚𑀦𑁂𑀲𑀳𑀁;_  
_𑀅𑀥𑀺𑀝𑁆𑀞𑀳𑀺𑀁 𑀯𑀢𑀁 𑀉𑀕𑁆𑀕𑀁,_  
_𑀤𑀲𑀧𑀸𑀭𑀫𑀺𑀧𑀽𑀭𑀺𑀬𑀸𑁇_  


(18.)

647\. _𑀲𑀼𑀢𑁆𑀢𑀦𑁆𑀢𑀁 𑀯𑀺𑀦𑀬𑀜𑁆𑀘𑀸𑀧𑀺,_  
_𑀦𑀯𑀗𑁆𑀕𑀁 𑀲𑀢𑁆𑀣𑀼𑀲𑀸𑀲𑀦𑀁;_  
_𑀲𑀩𑁆𑀩𑀁 𑀧𑀭𑀺𑀬𑀸𑀧𑀼𑀡𑀺𑀢𑁆𑀯𑀸𑀦,_  
_𑀲𑁄𑀪𑀬𑀺𑀁 𑀚𑀺𑀦𑀲𑀸𑀲𑀦𑀁𑁇_  


(19.)

648\. _𑀢𑀢𑁆𑀣𑀧𑁆𑀧𑀫𑀢𑁆𑀢𑁄 𑀯𑀺𑀳𑀭𑀦𑁆𑀢𑁄,_  
_𑀩𑁆𑀭𑀳𑁆𑀫𑀁 𑀪𑀸𑀯𑁂𑀢𑁆𑀯 𑀪𑀸𑀯𑀦𑀁;_  
_𑀅𑀪𑀺𑀜𑁆𑀜𑀸𑀧𑀸𑀭𑀫𑀺𑀁 𑀕𑀦𑁆𑀢𑁆𑀯𑀸,_  
_𑀩𑁆𑀭𑀳𑁆𑀫𑀮𑁄𑀓𑀫𑀕𑀜𑁆𑀙𑀳𑀁𑁇_  


(20.)

649\. _𑀲𑀼𑀫𑀗𑁆𑀕𑀮𑀁 𑀦𑀸𑀫 𑀦𑀕𑀭𑀁,_  
_𑀉𑀕𑁆𑀕𑀢𑁄 𑀦𑀸𑀫 𑀔𑀢𑁆𑀢𑀺𑀬𑁄;_  
_𑀫𑀸𑀢𑀸 𑀧𑀪𑀸𑀯𑀢𑀻 𑀦𑀸𑀫,_  
_𑀲𑀼𑀚𑀸𑀢𑀲𑁆𑀲 𑀫𑀳𑁂𑀲𑀺𑀦𑁄𑁇_  


(21.)

650\. _𑀦𑀯𑀯𑀲𑁆𑀲𑀲𑀳𑀲𑁆𑀲𑀸𑀦𑀺,_  
_𑀅𑀕𑀸𑀭𑀁 𑀅𑀚𑁆𑀛 𑀲𑁄 𑀯𑀲𑀺;_  
_𑀲𑀺𑀭𑀻 𑀉𑀧𑀲𑀺𑀭𑀻 𑀦𑀦𑁆𑀤𑁄,_  
_𑀢𑀬𑁄 𑀧𑀸𑀲𑀸𑀤𑀫𑀼𑀢𑁆𑀢𑀫𑀸𑁇_  


(22.)

651\. _𑀢𑁂𑀯𑀻𑀲𑀢𑀺𑀲𑀳𑀲𑁆𑀲𑀸𑀦𑀺,_  
_𑀦𑀸𑀭𑀺𑀬𑁄 𑀲𑀫𑀮𑀗𑁆𑀓𑀢𑀸;_  
_𑀲𑀺𑀭𑀺𑀦𑀦𑁆𑀤𑀸 𑀦𑀸𑀫 𑀦𑀸𑀭𑀻,_  
_𑀉𑀧𑀲𑁂𑀦𑁄 𑀦𑀸𑀫 𑀅𑀢𑁆𑀭𑀚𑁄𑁇_  


(23.)

652\. _𑀦𑀺𑀫𑀺𑀢𑁆𑀢𑁂 𑀘𑀢𑀼𑀭𑁄 𑀤𑀺𑀲𑁆𑀯𑀸,_  
_𑀅𑀲𑁆𑀲𑀬𑀸𑀦𑁂𑀦 𑀦𑀺𑀓𑁆𑀔𑀫𑀺;_  
_𑀅𑀦𑀽𑀦𑀦𑀯𑀫𑀸𑀲𑀸𑀦𑀺,_  
_𑀧𑀥𑀸𑀦𑀁 𑀧𑀤𑀳𑀻 𑀚𑀺𑀦𑁄𑁇_  


(24.)

653\. _𑀩𑁆𑀭𑀳𑁆𑀫𑀼𑀦𑀸 𑀬𑀸𑀘𑀺𑀢𑁄 𑀲𑀦𑁆𑀢𑁄,_  
_𑀲𑀼𑀚𑀸𑀢𑁄 𑀮𑁄𑀓𑀦𑀸𑀬𑀓𑁄;_  
_𑀯𑀢𑁆𑀢𑀺 𑀘𑀓𑁆𑀓𑀁 𑀫𑀳𑀸𑀯𑀻𑀭𑁄,_  
_𑀲𑀼𑀫𑀗𑁆𑀕𑀮𑀼𑀬𑁆𑀬𑀸𑀦𑀫𑀼𑀢𑁆𑀢𑀫𑁂𑁇_  


(25.)

654\. _𑀲𑀼𑀤𑀲𑁆𑀲𑀦𑁄 𑀲𑀼𑀤𑁂𑀯𑁄 𑀘,_  
_𑀅𑀳𑁂𑀲𑀼𑀁 𑀅𑀕𑁆𑀕𑀲𑀸𑀯𑀓𑀸;_  
_𑀦𑀸𑀭𑀤𑁄 𑀦𑀸𑀫𑀼𑀧𑀝𑁆𑀞𑀸𑀓𑁄,_  
_𑀲𑀼𑀚𑀸𑀢𑀲𑁆𑀲 𑀫𑀳𑁂𑀲𑀺𑀦𑁄𑁇_  


(26.)

655\. _𑀦𑀸𑀕𑀸 𑀘 𑀦𑀸𑀕𑀲𑀫𑀸𑀮𑀸 𑀘,_  
_𑀅𑀳𑁂𑀲𑀼𑀁 𑀅𑀕𑁆𑀕𑀲𑀸𑀯𑀺𑀓𑀸;_  
_𑀩𑁄𑀥𑀺 𑀢𑀲𑁆𑀲 𑀪𑀕𑀯𑀢𑁄,_  
_𑀫𑀳𑀸𑀯𑁂𑀍𑀊𑀢𑀺 𑀯𑀼𑀘𑁆𑀘𑀢𑀺𑁇_  


(27.)

656\. _𑀲𑁄 𑀘 𑀭𑀼𑀓𑁆𑀔𑁄 𑀖𑀦𑀓𑁆𑀔𑀦𑁆𑀥𑁄,_  
_𑀅𑀘𑁆𑀙𑀺𑀤𑁆𑀤𑁄 𑀳𑁄𑀢𑀺 𑀧𑀢𑁆𑀢𑀺𑀓𑁄;_  
_𑀉𑀚𑀼 𑀯𑀁𑀲𑁄 𑀩𑁆𑀭𑀳𑀸 𑀳𑁄𑀢𑀺,_  
_𑀤𑀲𑁆𑀲𑀦𑀻𑀬𑁄 𑀫𑀦𑁄𑀭𑀫𑁄𑁇_  


(28.)

657\. _𑀏𑀓𑀓𑁆𑀔𑀦𑁆𑀥𑁄 𑀧𑀯𑀟𑁆𑀠𑀺𑀢𑁆𑀯𑀸,_  
_𑀢𑀢𑁄 𑀲𑀸𑀔𑀸 𑀧𑀪𑀺𑀚𑁆𑀚𑀢𑀺;_  
_𑀬𑀣𑀸 𑀲𑀼𑀩𑀤𑁆𑀥𑁄 𑀫𑁄𑀭𑀳𑀢𑁆𑀣𑁄,_  
_𑀏𑀯𑀁 𑀲𑁄𑀪𑀢𑀺 𑀲𑁄 𑀤𑀼𑀫𑁄𑁇_  


(29.)

658\. _𑀦 𑀢𑀲𑁆𑀲 𑀓𑀡𑁆𑀝𑀓𑀸 𑀳𑁄𑀦𑁆𑀢𑀺,_  
_𑀦𑀸𑀧𑀺 𑀙𑀺𑀤𑁆𑀤𑀁 𑀫𑀳𑀸 𑀅𑀳𑀼;_  
_𑀯𑀺𑀢𑁆𑀣𑀺𑀡𑁆𑀡𑀲𑀸𑀔𑁄 𑀅𑀯𑀺𑀭𑀮𑁄,_  
_𑀲𑀦𑁆𑀤𑀘𑁆𑀙𑀸𑀬𑁄 𑀫𑀦𑁄𑀭𑀫𑁄𑁇_  


(30.)

659\. _𑀲𑀼𑀤𑀢𑁆𑀢𑁄 𑀘𑁂𑀯 𑀘𑀺𑀢𑁆𑀢𑁄 𑀘,_  
_𑀅𑀳𑁂𑀲𑀼𑀁 𑀅𑀕𑁆𑀕𑀼𑀧𑀝𑁆𑀞𑀓𑀸;_  
_𑀲𑀼𑀪𑀤𑁆𑀤𑀸 𑀘 𑀧𑀤𑀼𑀫𑀸 𑀘,_  
_𑀅𑀳𑁂𑀲𑀼𑀁 𑀅𑀕𑁆𑀕𑀼𑀧𑀝𑁆𑀞𑀺𑀓𑀸𑁇_  


(31.)

660\. _𑀧𑀜𑁆𑀜𑀸𑀲𑀭𑀢𑀦𑁄 𑀆𑀲𑀺,_  
_𑀉𑀘𑁆𑀘𑀢𑁆𑀢𑀦𑁂𑀦 𑀲𑁄 𑀚𑀺𑀦𑁄;_  
_𑀲𑀩𑁆𑀩𑀸𑀓𑀸𑀭𑀯𑀭𑀽𑀧𑁂𑀢𑁄,_  
_𑀲𑀩𑁆𑀩𑀕𑀼𑀡𑀫𑀼𑀧𑀸𑀕𑀢𑁄𑁇_  


(32.)

661\. _𑀢𑀲𑁆𑀲 𑀧𑀪𑀸 𑀅𑀲𑀫𑀲𑀫𑀸,_  
_𑀦𑀺𑀤𑁆𑀥𑀸𑀯𑀢𑀺 𑀲𑀫𑀦𑁆𑀢𑀢𑁄;_  
_𑀅𑀧𑁆𑀧𑀫𑀸𑀡𑁄 𑀅𑀢𑀼𑀮𑀺𑀬𑁄,_  
_𑀑𑀧𑀫𑁆𑀫𑁂𑀳𑀺 𑀅𑀦𑀽𑀧𑀫𑁄𑁇_  


(33.)

662\. _𑀦𑀯𑀼𑀢𑀺𑀯𑀲𑁆𑀲𑀲𑀳𑀲𑁆𑀲𑀸𑀦𑀺,_  
_𑀆𑀬𑀼 𑀯𑀺𑀚𑁆𑀚𑀢𑀺 𑀢𑀸𑀯𑀤𑁂;_  
_𑀢𑀸𑀯𑀢𑀸 𑀢𑀺𑀝𑁆𑀞𑀫𑀸𑀦𑁄 𑀲𑁄,_  
_𑀢𑀸𑀭𑁂𑀲𑀺 𑀚𑀦𑀢𑀁 𑀩𑀳𑀼𑀁𑁇_  


(34.)

663\. _𑀬𑀣𑀸𑀧𑀺 𑀲𑀸𑀕𑀭𑁂 𑀊𑀫𑀻,_  
_𑀕𑀕𑀦𑁂 𑀢𑀸𑀭𑀓𑀸 𑀬𑀣𑀸;_  
_𑀏𑀯𑀁 𑀢𑀤𑀸 𑀧𑀸𑀯𑀘𑀦𑀁,_  
_𑀅𑀭𑀳𑀦𑁆𑀢𑁂𑀳𑀺 𑀘𑀺𑀢𑁆𑀢𑀺𑀢𑀁𑁇_  


(35.)

664\. _𑀲𑁄 𑀘 𑀩𑀼𑀤𑁆𑀥𑁄 𑀅𑀲𑀫𑀲𑀫𑁄,_  
_𑀕𑀼𑀡𑀸𑀦𑀺 𑀘 𑀢𑀸𑀦𑀺 𑀅𑀢𑀼𑀮𑀺𑀬𑀸𑀦𑀺;_  
_𑀲𑀩𑁆𑀩𑀁 𑀢𑀫𑀦𑁆𑀢𑀭𑀳𑀺𑀢𑀁,_  
_𑀦𑀦𑀼 𑀭𑀺𑀢𑁆𑀢𑀸 𑀲𑀩𑁆𑀩𑀲𑀗𑁆𑀔𑀸𑀭𑀸𑁇_  


(36.)

665\. _𑀲𑀼𑀚𑀸𑀢𑁄 𑀚𑀺𑀦𑀯𑀭𑁄 𑀩𑀼𑀤𑁆𑀥𑁄,_  
_𑀲𑀺𑀮𑀸𑀭𑀸𑀫𑀫𑁆𑀳𑀺 𑀦𑀺𑀩𑁆𑀩𑀼𑀢𑁄;_  
_𑀢𑀢𑁆𑀣𑁂𑀯 𑀢𑀲𑁆𑀲 𑀘𑁂𑀢𑀺𑀬𑁄,_  
_𑀢𑀻𑀡𑀺𑀕𑀸𑀯𑀼𑀢𑀫𑀼𑀕𑁆𑀕𑀢𑁄”𑀢𑀺𑁇 (𑁬𑁫𑁧)_  


---

666\. 𑀲𑀼𑀚𑀸𑀢𑀲𑁆𑀲 𑀪𑀕𑀯𑀢𑁄 𑀯𑀁𑀲𑁄 𑀤𑁆𑀯𑀸𑀤𑀲𑀫𑁄𑁇



[Go to previous page (13 Sumedhabuddhavaṃsa)](13.md) / [Go to parent page (21Bu Buddhavaṃsapāḷi)](0.md) / [Go to next page (15 Piyadassībuddhavaṃsa)](15.md)


