
[Home](/) / [21Bu Buddhavaṃsapāḷi](../21Bu.md)

# 14 Sujātabuddhavaṃsa

* Sujātabuddhavaṃsa

(1.)

630\. _“Tattheva maṇḍakappamhi,_  
_sujāto nāma nāyako;_  
_Sīhahanusabhakkhandho,_  
_appameyyo durāsado._  


(2.)

631\. _Candova vimalo suddho,_  
_sataraṃsīva patāpavā;_  
_Evaṃ sobhati sambuddho,_  
_jalanto siriyā sadā._  


(3.)

632\. _Pāpuṇitvāna sambuddho,_  
_kevalaṃ bodhimuttamaṃ;_  
_Sumaṅgalamhi nagare,_  
_dhammacakkaṃ pavattayi._  


(4.)

633\. _Desente pavaraṃ dhammaṃ,_  
_Sujāte lokanāyake;_  
_Asītikoṭī abhisamiṃsu,_  
_Paṭhame dhammadesane._  


(5.)

634\. _Yadā sujāto amitayaso,_  
_Deve vassaṃ upāgami;_  
_Sattatiṃsasatasahassānaṃ,_  
_Dutiyābhisamayo ahu._  


(6.)

635\. _Yadā sujāto asamasamo,_  
_Upagacchi pitusantikaṃ;_  
_Saṭṭhisatasahassānaṃ,_  
_Tatiyābhisamayo ahu._  


(7.)

636\. _Sannipātā tayo āsuṃ,_  
_sujātassa mahesino;_  
_Khīṇāsavānaṃ vimalānaṃ,_  
_santacittāna tādinaṃ._  


(8.)

637\. _Abhiññābalappattānaṃ,_  
_appattānaṃ bhavābhave;_  
_Saṭṭhisatasahassāni,_  
_paṭhamaṃ sannipatiṃsu te._  


(9.)

638\. _Punāparaṃ sannipāte,_  
_tidivorohaṇe jine;_  
_Paññāsasatasahassānaṃ,_  
_dutiyo āsi samāgamo._  


(10.)

639\. _Upasaṅkamanto narāsabhaṃ,_  
_Tassa yo aggasāvako;_  
_Catūhi satasahassehi,_  
_Sambuddhaṃ upasaṅkami._  


(11.)

640\. _Ahaṃ tena samayena,_  
_catudīpamhi issaro;_  
_Antalikkhacaro āsiṃ,_  
_cakkavattī mahabbalo._  


(12.)

641\. _Loke acchariyaṃ disvā,_  
_abbhutaṃ lomahaṃsanaṃ;_  
_Upagantvāna vandiṃ so,_  
_sujātaṃ lokanāyakaṃ._  


(13.)

642\. _Catudīpe mahārajjaṃ,_  
_ratane satta uttame;_  
_Buddhe niyyādayitvāna,_  
_pabbajiṃ tassa santike._  


(14.)

643\. _Ārāmikā janapade,_  
_uṭṭhānaṃ paṭipiṇḍiya;_  
_Upanenti bhikkhusaṃghassa,_  
_paccayaṃ sayanāsanaṃ._  


(15.)

644\. _Sopi maṃ buddho byākāsi,_  
_dasasahassimhi issaro;_  
_‘Tiṃsakappasahassamhi,_  
_ayaṃ buddho bhavissati._  


(16.)

645\. _Padhānaṃ padahitvāna,_  
_…pe…_  
_hessāma sammukhā imaṃ’._  


(17.)

646\. _Tassāpi vacanaṃ sutvā,_  
_bhiyyo hāsaṃ janesahaṃ;_  
_Adhiṭṭhahiṃ vataṃ uggaṃ,_  
_dasapāramipūriyā._  


(18.)

647\. _Suttantaṃ vinayañcāpi,_  
_navaṅgaṃ satthusāsanaṃ;_  
_Sabbaṃ pariyāpuṇitvāna,_  
_sobhayiṃ jinasāsanaṃ._  


(19.)

648\. _Tatthappamatto viharanto,_  
_brahmaṃ bhāvetva bhāvanaṃ;_  
_Abhiññāpāramiṃ gantvā,_  
_brahmalokamagañchahaṃ._  


(20.)

649\. _Sumaṅgalaṃ nāma nagaraṃ,_  
_uggato nāma khattiyo;_  
_Mātā pabhāvatī nāma,_  
_sujātassa mahesino._  


(21.)

650\. _Navavassasahassāni,_  
_agāraṃ ajjha so vasi;_  
_Sirī upasirī nando,_  
_tayo pāsādamuttamā._  


(22.)

651\. _Tevīsatisahassāni,_  
_nāriyo samalaṅkatā;_  
_Sirinandā nāma nārī,_  
_upaseno nāma atrajo._  


(23.)

652\. _Nimitte caturo disvā,_  
_assayānena nikkhami;_  
_Anūnanavamāsāni,_  
_padhānaṃ padahī jino._  


(24.)

653\. _Brahmunā yācito santo,_  
_sujāto lokanāyako;_  
_Vatti cakkaṃ mahāvīro,_  
_sumaṅgaluyyānamuttame._  


(25.)

654\. _Sudassano sudevo ca,_  
_ahesuṃ aggasāvakā;_  
_Nārado nāmupaṭṭhāko,_  
_sujātassa mahesino._  


(26.)

655\. _Nāgā ca nāgasamālā ca,_  
_ahesuṃ aggasāvikā;_  
_Bodhi tassa bhagavato,_  
_mahāveḷūti vuccati._  


(27.)

656\. _So ca rukkho ghanakkhandho,_  
_Acchiddo hoti pattiko;_  
_Uju vaṃso brahā hoti,_  
_Dassanīyo manoramo._  


(28.)

657\. _Ekakkhandho pavaḍḍhitvā,_  
_tato sākhā pabhijjati;_  
_Yathā subaddho morahattho,_  
_evaṃ sobhati so dumo._  


(29.)

658\. _Na tassa kaṇṭakā honti,_  
_nāpi chiddaṃ mahā ahu;_  
_Vitthiṇṇasākho aviralo,_  
_sandacchāyo manoramo._  


(30.)

659\. _Sudatto ceva citto ca,_  
_ahesuṃ aggupaṭṭhakā;_  
_Subhaddā ca padumā ca,_  
_ahesuṃ aggupaṭṭhikā._  


(31.)

660\. _Paññāsaratano āsi,_  
_uccattanena so jino;_  
_Sabbākāravarūpeto,_  
_sabbaguṇamupāgato._  


(32.)

661\. _Tassa pabhā asamasamā,_  
_niddhāvati samantato;_  
_Appamāṇo atuliyo,_  
_opammehi anūpamo._  


(33.)

662\. _Navutivassasahassāni,_  
_āyu vijjati tāvade;_  
_Tāvatā tiṭṭhamāno so,_  
_tāresi janataṃ bahuṃ._  


(34.)

663\. _Yathāpi sāgare ūmī,_  
_gagane tārakā yathā;_  
_Evaṃ tadā pāvacanaṃ,_  
_arahantehi cittitaṃ._  


(35.)

664\. _So ca buddho asamasamo,_  
_Guṇāni ca tāni atuliyāni;_  
_Sabbaṃ tamantarahitaṃ,_  
_Nanu rittā sabbasaṅkhārā._  


(36.)

665\. _Sujāto jinavaro buddho,_  
_Silārāmamhi nibbuto;_  
_Tattheva tassa cetiyo,_  
_Tīṇigāvutamuggato”ti. (651)_  


---

666\. Sujātassa bhagavato vaṃso dvādasamo.



[Go to previous page (13 Sumedhabuddhavaṃsa)](13.md) / [Go to parent page (21Bu Buddhavaṃsapāḷi)](0.md) / [Go to next page (15 Piyadassībuddhavaṃsa)](15.md)


