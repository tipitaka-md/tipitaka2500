
[Home](/) / [21Bu Buddhavaṃsapāḷi](/tipitaka/21Bu.md)

# 𑁧𑁯 𑀢𑀺𑀲𑁆𑀲𑀩𑀼𑀤𑁆𑀥𑀯𑀁𑀲

### 𑀢𑀺𑀲𑁆𑀲𑀩𑀼𑀤𑁆𑀥𑀯𑀁𑀲

(1.)

773. _“𑀲𑀺𑀤𑁆𑀥𑀢𑁆𑀣𑀲𑁆𑀲 𑀅𑀧𑀭𑁂𑀦,_  
_𑀅𑀲𑀫𑁄 𑀅𑀧𑁆𑀧𑀝𑀺𑀧𑀼𑀕𑁆𑀕𑀮𑁄;_  
_𑀅𑀦𑀦𑁆𑀢𑀢𑁂𑀚𑁄 𑀅𑀫𑀺𑀢𑀬𑀲𑁄,_  
_𑀢𑀺𑀲𑁆𑀲𑁄 𑀮𑁄𑀓𑀕𑁆𑀕𑀦𑀸𑀬𑀓𑁄𑁇_  


(2.)

774. _𑀢𑀫𑀦𑁆𑀥𑀓𑀸𑀭𑀁 𑀯𑀺𑀥𑀫𑀺𑀢𑁆𑀯𑀸,_  
_𑀑𑀪𑀸𑀲𑁂𑀢𑁆𑀯𑀸 𑀲𑀤𑁂𑀯𑀓𑀁;_  
_𑀅𑀦𑀼𑀓𑀫𑁆𑀧𑀓𑁄 𑀫𑀳𑀸𑀯𑀻𑀭𑁄,_  
_𑀮𑁄𑀓𑁂 𑀉𑀧𑁆𑀧𑀚𑁆𑀚𑀺 𑀘𑀓𑁆𑀔𑀼𑀫𑀸𑁇_  


(3.)

775. _𑀢𑀲𑁆𑀲𑀸𑀧𑀺 𑀅𑀢𑀼𑀮𑀸 𑀇𑀤𑁆𑀥𑀺,_  
_𑀅𑀢𑀼𑀮𑀁 𑀲𑀻𑀮𑀁 𑀲𑀫𑀸𑀥𑀺 𑀘;_  
_𑀲𑀩𑁆𑀩𑀢𑁆𑀣 𑀧𑀸𑀭𑀫𑀺𑀁 𑀕𑀦𑁆𑀢𑁆𑀯𑀸,_  
_𑀥𑀫𑁆𑀫𑀘𑀓𑁆𑀓𑀁 𑀧𑀯𑀢𑁆𑀢𑀬𑀺𑁇_  


(4.)

776. _𑀲𑁄 𑀩𑀼𑀤𑁆𑀥𑁄 𑀤𑀲𑀲𑀳𑀲𑁆𑀲𑀺𑀫𑁆𑀳𑀺,_  
_𑀯𑀺𑀜𑁆𑀜𑀸𑀧𑁂𑀲𑀺 𑀕𑀺𑀭𑀁 𑀲𑀼𑀘𑀺𑀁;_  
_𑀓𑁄𑀝𑀺𑀲𑀢𑀸𑀦𑀺 𑀅𑀪𑀺𑀲𑀫𑀺𑀁𑀲𑀼,_  
_𑀧𑀞𑀫𑁂 𑀥𑀫𑁆𑀫𑀤𑁂𑀲𑀦𑁂𑁇_  


(5.)

777. _𑀤𑀼𑀢𑀺𑀬𑁄 𑀦𑀯𑀼𑀢𑀺𑀓𑁄𑀝𑀻𑀦𑀁,_  
_𑀢𑀢𑀺𑀬𑁄 𑀲𑀝𑁆𑀞𑀺𑀓𑁄𑀝𑀺𑀬𑁄;_  
_𑀩𑀦𑁆𑀥𑀦𑀸𑀢𑁄 𑀧𑀫𑁄𑀘𑁂𑀲𑀺,_  
_𑀲𑀢𑁆𑀢𑁂 𑀦𑀭𑀫𑀭𑀽 𑀢𑀤𑀸𑁇_  


(6.)

778. _𑀲𑀦𑁆𑀦𑀺𑀧𑀸𑀢𑀸 𑀢𑀬𑁄 𑀆𑀲𑀼𑀁,_  
_𑀢𑀺𑀲𑁆𑀲𑁂 𑀮𑁄𑀓𑀕𑁆𑀕𑀦𑀸𑀬𑀓𑁂;_  
_𑀔𑀻𑀡𑀸𑀲𑀯𑀸𑀦𑀁 𑀯𑀺𑀫𑀮𑀸𑀦𑀁,_  
_𑀲𑀦𑁆𑀢𑀘𑀺𑀢𑁆𑀢𑀸𑀦 𑀢𑀸𑀤𑀺𑀦𑀁𑁇_  


(7.)

779. _𑀔𑀻𑀡𑀸𑀲𑀯𑀲𑀢𑀲𑀳𑀲𑁆𑀲𑀸𑀦𑀁,_  
_𑀧𑀞𑀫𑁄 𑀆𑀲𑀺 𑀲𑀫𑀸𑀕𑀫𑁄;_  
_𑀦𑀯𑀼𑀢𑀺𑀲𑀢𑀲𑀳𑀲𑁆𑀲𑀸𑀦𑀁,_  
_𑀤𑀼𑀢𑀺𑀬𑁄 𑀆𑀲𑀺 𑀲𑀫𑀸𑀕𑀫𑁄𑁇_  


(8.)

780. _𑀅𑀲𑀻𑀢𑀺𑀲𑀢𑀲𑀳𑀲𑁆𑀲𑀸𑀦𑀁,_  
_𑀢𑀢𑀺𑀬𑁄 𑀆𑀲𑀺 𑀲𑀫𑀸𑀕𑀫𑁄;_  
_𑀔𑀻𑀡𑀸𑀲𑀯𑀸𑀦𑀁 𑀯𑀺𑀫𑀮𑀸𑀦𑀁,_  
_𑀧𑀼𑀧𑁆𑀨𑀺𑀢𑀸𑀦𑀁 𑀯𑀺𑀫𑀼𑀢𑁆𑀢𑀺𑀬𑀸𑁇_  


(9.)

781. _𑀅𑀳𑀁 𑀢𑁂𑀦 𑀲𑀫𑀬𑁂𑀦,_  
_𑀲𑀼𑀚𑀸𑀢𑁄 𑀦𑀸𑀫 𑀔𑀢𑁆𑀢𑀺𑀬𑁄;_  
_𑀫𑀳𑀸𑀪𑁄𑀕𑀁 𑀙𑀟𑁆𑀟𑀬𑀺𑀢𑁆𑀯𑀸,_  
_𑀧𑀩𑁆𑀩𑀚𑀺𑀁 𑀇𑀲𑀺𑀧𑀩𑁆𑀩𑀚𑀁𑁇_  


(10.)

782. _𑀫𑀬𑀺 𑀧𑀩𑁆𑀩𑀚𑀺𑀢𑁂 𑀲𑀦𑁆𑀢𑁂,_  
_𑀉𑀧𑁆𑀧𑀚𑁆𑀚𑀺 𑀮𑁄𑀓𑀦𑀸𑀬𑀓𑁄;_  
_𑀩𑀼𑀤𑁆𑀥𑁄𑀢𑀺 𑀲𑀤𑁆𑀤𑀁 𑀲𑀼𑀢𑁆𑀯𑀸𑀦,_  
_𑀧𑀻𑀢𑀺 𑀫𑁂 𑀉𑀧𑀧𑀚𑁆𑀚𑀣𑁇_  


(11.)

783. _𑀤𑀺𑀩𑁆𑀩𑀁 𑀫𑀦𑁆𑀤𑀸𑀭𑀯𑀁 𑀧𑀼𑀧𑁆𑀨𑀁,_  
_𑀧𑀤𑀼𑀫𑀁 𑀧𑀸𑀭𑀺𑀙𑀢𑁆𑀢𑀓𑀁;_  
_𑀉𑀪𑁄 𑀳𑀢𑁆𑀣𑁂𑀳𑀺 𑀧𑀕𑁆𑀕𑀬𑁆𑀳,_  
_𑀥𑀼𑀦𑀫𑀸𑀦𑁄 𑀉𑀧𑀸𑀕𑀫𑀺𑀁𑁇_  


(12.)

784. _𑀘𑀢𑀼𑀯𑀡𑁆𑀡𑀧𑀭𑀺𑀯𑀼𑀢𑀁,_  
_𑀢𑀺𑀲𑁆𑀲𑀁 𑀮𑁄𑀓𑀕𑁆𑀕𑀦𑀸𑀬𑀓𑀁;_  
_𑀢𑀫𑀳𑀁 𑀧𑀼𑀧𑁆𑀨𑀁 𑀕𑀳𑁂𑀢𑁆𑀯𑀸,_  
_𑀫𑀢𑁆𑀣𑀓𑁂 𑀥𑀸𑀭𑀬𑀺𑀁 𑀚𑀺𑀦𑀁𑁇_  


(13.)

785. _𑀲𑁄𑀧𑀺 𑀫𑀁 𑀩𑀼𑀤𑁆𑀥𑁄 𑀩𑁆𑀬𑀸𑀓𑀸𑀲𑀺,_  
_𑀚𑀦𑀫𑀚𑁆𑀛𑁂 𑀦𑀺𑀲𑀻𑀤𑀺𑀬;_  
_‘𑀤𑁆𑀯𑁂𑀦𑀯𑀼𑀢𑁂 𑀇𑀢𑁄 𑀓𑀧𑁆𑀧𑁂,_  
_𑀅𑀬𑀁 𑀩𑀼𑀤𑁆𑀥𑁄 𑀪𑀯𑀺𑀲𑁆𑀲𑀢𑀺𑁇_  


(14.)

786. _𑀧𑀥𑀸𑀦𑀁 𑀧𑀤𑀳𑀺𑀢𑁆𑀯𑀸𑀦,_  
_…𑀧𑁂…_  
_𑀳𑁂𑀲𑁆𑀲𑀸𑀫 𑀲𑀫𑁆𑀫𑀼𑀔𑀸 𑀇𑀫𑀁’𑁇_  


(15.)

787. _𑀢𑀲𑁆𑀲𑀸𑀧𑀺 𑀯𑀘𑀦𑀁 𑀲𑀼𑀢𑁆𑀯𑀸,_  
_𑀪𑀺𑀬𑁆𑀬𑁄 𑀘𑀺𑀢𑁆𑀢𑀁 𑀧𑀲𑀸𑀤𑀬𑀺𑀁;_  
_𑀉𑀢𑁆𑀢𑀭𑀺𑀁 𑀯𑀢𑀫𑀥𑀺𑀝𑁆𑀞𑀸𑀲𑀺𑀁,_  
_𑀤𑀲𑀧𑀸𑀭𑀫𑀺𑀧𑀽𑀭𑀺𑀬𑀸𑁇_  


(16.)

788. _𑀔𑁂𑀫𑀓𑀁 𑀦𑀸𑀫 𑀦𑀕𑀭𑀁,_  
_𑀚𑀦𑀲𑀦𑁆𑀥𑁄 𑀦𑀸𑀫 𑀔𑀢𑁆𑀢𑀺𑀬𑁄;_  
_𑀧𑀤𑀼𑀫𑀸 𑀦𑀸𑀫 𑀚𑀦𑀺𑀓𑀸,_  
_𑀢𑀺𑀲𑁆𑀲𑀲𑁆𑀲 𑀘 𑀫𑀳𑁂𑀲𑀺𑀦𑁄𑁇_  


(17.)

789. _𑀲𑀢𑁆𑀢𑀯𑀲𑁆𑀲𑀲𑀳𑀲𑁆𑀲𑀸𑀦𑀺,_  
_𑀅𑀕𑀸𑀭𑀁 𑀅𑀚𑁆𑀛 𑀲𑁄 𑀯𑀲𑀺;_  
_𑀕𑀼𑀳𑀸𑀲𑁂𑀮 𑀦𑀸𑀭𑀺𑀲𑀬 𑀦𑀺𑀲𑀪𑀸,_  
_𑀢𑀬𑁄 𑀧𑀸𑀲𑀸𑀤𑀫𑀼𑀢𑁆𑀢𑀫𑀸𑁇_  


(18.)

790. _𑀲𑀫𑀢𑀺𑀁𑀲𑀲𑀳𑀲𑁆𑀲𑀸𑀦𑀺,_  
_𑀦𑀸𑀭𑀺𑀬𑁄 𑀲𑀫𑀮𑀗𑁆𑀓𑀢𑀸;_  
_𑀲𑀼𑀪𑀤𑁆𑀤𑀸𑀦𑀸𑀫𑀺𑀓𑀸 𑀦𑀸𑀭𑀻,_  
_𑀆𑀦𑀦𑁆𑀤𑁄 𑀦𑀸𑀫 𑀅𑀢𑁆𑀭𑀚𑁄𑁇_  


(19.)

791. _𑀦𑀺𑀫𑀺𑀢𑁆𑀢𑁂 𑀘𑀢𑀼𑀭𑁄 𑀤𑀺𑀲𑁆𑀯𑀸,_  
_𑀅𑀲𑁆𑀲𑀬𑀸𑀦𑁂𑀦 𑀦𑀺𑀓𑁆𑀔𑀫𑀺;_  
_𑀅𑀦𑀽𑀦𑀅𑀝𑁆𑀞𑀫𑀸𑀲𑀸𑀦𑀺,_  
_𑀧𑀥𑀸𑀦𑀁 𑀧𑀤𑀳𑀻 𑀚𑀺𑀦𑁄𑁇_  


(20.)

792. _𑀩𑁆𑀭𑀳𑁆𑀫𑀼𑀦𑀸 𑀬𑀸𑀘𑀺𑀢𑁄 𑀲𑀦𑁆𑀢𑁄,_  
_𑀢𑀺𑀲𑁆𑀲𑁄 𑀮𑁄𑀓𑀕𑁆𑀕𑀦𑀸𑀬𑀓𑁄;_  
_𑀯𑀢𑁆𑀢𑀺 𑀘𑀓𑁆𑀓𑀁 𑀫𑀳𑀸𑀯𑀻𑀭𑁄,_  
_𑀬𑀲𑀯𑀢𑀺𑀬𑀫𑀼𑀢𑁆𑀢𑀫𑁂𑁇_  


(21.)

793. _𑀩𑁆𑀭𑀳𑁆𑀫𑀤𑁂𑀯𑁄 𑀉𑀤𑀬𑁄 𑀘,_  
_𑀅𑀳𑁂𑀲𑀼𑀁 𑀅𑀕𑁆𑀕𑀲𑀸𑀯𑀓𑀸;_  
_𑀲𑀫𑀗𑁆𑀕𑁄 𑀦𑀸𑀫𑀼𑀧𑀝𑁆𑀞𑀸𑀓𑁄,_  
_𑀢𑀺𑀲𑁆𑀲𑀲𑁆𑀲 𑀘 𑀫𑀳𑁂𑀲𑀺𑀦𑁄𑁇_  


(22.)

794. _𑀨𑀼𑀲𑁆𑀲𑀸 𑀘𑁂𑀯 𑀲𑀼𑀤𑀢𑁆𑀢𑀸 𑀘,_  
_𑀅𑀳𑁂𑀲𑀼𑀁 𑀅𑀕𑁆𑀕𑀲𑀸𑀯𑀺𑀓𑀸;_  
_𑀩𑁄𑀥𑀺 𑀢𑀲𑁆𑀲 𑀪𑀕𑀯𑀢𑁄,_  
_𑀅𑀲𑀦𑁄𑀢𑀺 𑀧𑀯𑀼𑀘𑁆𑀘𑀢𑀺𑁇_  


(23.)

795. _𑀲𑀫𑁆𑀩𑀮𑁄 𑀘 𑀲𑀺𑀭𑀺𑀫𑀸 𑀘𑁂𑀯,_  
_𑀅𑀳𑁂𑀲𑀼𑀁 𑀅𑀕𑁆𑀕𑀼𑀧𑀝𑁆𑀞𑀓𑀸;_  
_𑀓𑀺𑀲𑀸𑀕𑁄𑀢𑀫𑀻 𑀉𑀧𑀲𑁂𑀦𑀸,_  
_𑀅𑀳𑁂𑀲𑀼𑀁 𑀅𑀕𑁆𑀕𑀼𑀧𑀝𑁆𑀞𑀺𑀓𑀸𑁇_  


(24.)

796. _𑀲𑁄 𑀩𑀼𑀤𑁆𑀥𑁄 𑀲𑀝𑁆𑀞𑀺𑀭𑀢𑀦𑁄,_  
_𑀅𑀳𑀼 𑀉𑀘𑁆𑀘𑀢𑁆𑀢𑀦𑁂 𑀚𑀺𑀦𑁄;_  
_𑀅𑀦𑀽𑀧𑀫𑁄 𑀅𑀲𑀤𑀺𑀲𑁄,_  
_𑀳𑀺𑀫𑀯𑀸 𑀯𑀺𑀬 𑀤𑀺𑀲𑁆𑀲𑀢𑀺𑁇_  


(25.)

797. _𑀢𑀲𑁆𑀲𑀸𑀧𑀺 𑀅𑀢𑀼𑀮𑀢𑁂𑀚𑀲𑁆𑀲,_  
_𑀆𑀬𑀼 𑀆𑀲𑀺 𑀅𑀦𑀼𑀢𑁆𑀢𑀭𑁄;_  
_𑀯𑀲𑁆𑀲𑀲𑀢𑀲𑀳𑀲𑁆𑀲𑀸𑀦𑀺,_  
_𑀮𑁄𑀓𑁂 𑀅𑀝𑁆𑀞𑀸𑀲𑀺 𑀘𑀓𑁆𑀔𑀼𑀫𑀸𑁇_  


(26.)

798. _𑀉𑀢𑁆𑀢𑀫𑀁 𑀧𑀯𑀭𑀁 𑀲𑁂𑀝𑁆𑀞𑀁,_  
_𑀅𑀦𑀼𑀪𑁄𑀢𑁆𑀯𑀸 𑀫𑀳𑀸𑀬𑀲𑀁;_  
_𑀚𑀮𑀺𑀢𑁆𑀯𑀸 𑀅𑀕𑁆𑀕𑀺𑀓𑁆𑀔𑀦𑁆𑀥𑁄𑀯,_  
_𑀦𑀺𑀩𑁆𑀩𑀼𑀢𑁄 𑀲𑁄 𑀲𑀲𑀸𑀯𑀓𑁄𑁇_  


(27.)

799. _𑀯𑀮𑀸𑀳𑀓𑁄𑀯 𑀅𑀦𑀺𑀮𑁂𑀦,_  
_𑀲𑀽𑀭𑀺𑀬𑁂𑀦 𑀯𑀺𑀬 𑀉𑀲𑁆𑀲𑀯𑁄;_  
_𑀅𑀦𑁆𑀥𑀓𑀸𑀭𑁄𑀯 𑀧𑀤𑀻𑀧𑁂𑀦,_  
_𑀦𑀺𑀩𑁆𑀩𑀼𑀢𑁄 𑀲𑁄 𑀲𑀲𑀸𑀯𑀓𑁄𑁇_  


(28.)

800. _𑀢𑀺𑀲𑁆𑀲𑁄 𑀚𑀺𑀦𑀯𑀭𑁄 𑀩𑀼𑀤𑁆𑀥𑁄,_  
_𑀦𑀦𑁆𑀤𑀸𑀭𑀸𑀫𑀫𑁆𑀳𑀺 𑀦𑀺𑀩𑁆𑀩𑀼𑀢𑁄;_  
_𑀢𑀢𑁆𑀣𑁂𑀯𑀲𑁆𑀲 𑀚𑀺𑀦𑀣𑀽𑀧𑁄,_  
_𑀢𑀻𑀡𑀺𑀬𑁄𑀚𑀦𑀫𑀼𑀕𑁆𑀕𑀢𑁄”𑀢𑀺𑁇 (𑁭𑁮𑁧)_  


---

801. 𑀢𑀺𑀲𑁆𑀲𑀲𑁆𑀲 𑀪𑀕𑀯𑀢𑁄 𑀯𑀁𑀲𑁄 𑀲𑀢𑁆𑀢𑀭𑀲𑀫𑁄𑁇



[Go to previous page (18 Siddhatthabuddhavaṃsa)](/tipitaka/21Bu/18.md) / [Go to parent page (21Bu Buddhavaṃsapāḷi)](/tipitaka/21Bu/0.md) / [Go to next page (20 Phussabuddhavaṃsa)](/tipitaka/21Bu/20.md)


