
[Home](/) / [21Bu Buddhavaṃsapāḷi](../21Bu.md)

# 𑁨𑁮 𑀩𑀼𑀤𑁆𑀥𑀧𑀓𑀺𑀡𑁆𑀡𑀓𑀓𑀡𑁆𑀟

### 𑀩𑀼𑀤𑁆𑀥𑀧𑀓𑀺𑀡𑁆𑀡𑀓𑀓𑀡𑁆𑀟

(1.)

1061\. _𑀅𑀧𑀭𑀺𑀫𑁂𑀬𑁆𑀬𑀺𑀢𑁄 𑀓𑀧𑁆𑀧𑁂,_  
_𑀘𑀢𑀼𑀭𑁄 𑀆𑀲𑀼𑀁 𑀯𑀺𑀦𑀸𑀬𑀓𑀸;_  
_𑀢𑀡𑁆𑀳𑀗𑁆𑀓𑀭𑁄 𑀫𑁂𑀥𑀗𑁆𑀓𑀭𑁄,_  
_𑀅𑀣𑁄𑀧𑀺 𑀲𑀭𑀡𑀗𑁆𑀓𑀭𑁄;_  
_𑀤𑀻𑀧𑀗𑁆𑀓𑀭𑁄 𑀘 𑀲𑀫𑁆𑀩𑀼𑀤𑁆𑀥𑁄,_  
_𑀏𑀓𑀓𑀧𑁆𑀧𑀫𑁆𑀳𑀺 𑀢𑁂 𑀚𑀺𑀦𑀸𑁇_  


(2.)

1062\. _𑀤𑀻𑀧𑀗𑁆𑀓𑀭𑀲𑁆𑀲 𑀅𑀧𑀭𑁂𑀦,_  
_𑀓𑁄𑀡𑁆𑀟𑀜𑁆𑀜𑁄 𑀦𑀸𑀫 𑀦𑀸𑀬𑀓𑁄;_  
_𑀏𑀓𑁄𑀯 𑀏𑀓𑀓𑀧𑁆𑀧𑀫𑁆𑀳𑀺,_  
_𑀢𑀸𑀭𑁂𑀲𑀺 𑀚𑀦𑀢𑀁 𑀩𑀳𑀼𑀁𑁇_  


(3.)

1063\. _𑀤𑀻𑀧𑀗𑁆𑀓𑀭𑀲𑁆𑀲 𑀪𑀕𑀯𑀢𑁄,_  
_𑀓𑁄𑀡𑁆𑀟𑀜𑁆𑀜𑀲𑁆𑀲 𑀘 𑀲𑀢𑁆𑀣𑀼𑀦𑁄;_  
_𑀏𑀢𑁂𑀲𑀁 𑀅𑀦𑁆𑀢𑀭𑀸 𑀓𑀧𑁆𑀧𑀸,_  
_𑀕𑀡𑀦𑀸𑀢𑁄 𑀅𑀲𑀗𑁆𑀔𑀺𑀬𑀸𑁇_  


(4.)

1064\. _𑀓𑁄𑀡𑁆𑀟𑀜𑁆𑀜𑀲𑁆𑀲 𑀅𑀧𑀭𑁂𑀦,_  
_𑀫𑀗𑁆𑀕𑀮𑁄 𑀦𑀸𑀫 𑀦𑀸𑀬𑀓𑁄;_  
_𑀢𑁂𑀲𑀫𑁆𑀧𑀺 𑀅𑀦𑁆𑀢𑀭𑀸 𑀓𑀧𑁆𑀧𑀸,_  
_𑀕𑀡𑀦𑀸𑀢𑁄 𑀅𑀲𑀗𑁆𑀔𑀺𑀬𑀸𑁇_  


(5.)

1065\. _𑀫𑀗𑁆𑀕𑀮𑁄 𑀘 𑀲𑀼𑀫𑀦𑁄 𑀘,_  
_𑀭𑁂𑀯𑀢𑁄 𑀲𑁄𑀪𑀺𑀢𑁄 𑀫𑀼𑀦𑀺;_  
_𑀢𑁂𑀧𑀺 𑀩𑀼𑀤𑁆𑀥𑀸 𑀏𑀓𑀓𑀧𑁆𑀧𑁂,_  
_𑀘𑀓𑁆𑀔𑀼𑀫𑀦𑁆𑀢𑁄 𑀧𑀪𑀗𑁆𑀓𑀭𑀸𑁇_  


(6.)

1066\. _𑀲𑁄𑀪𑀺𑀢𑀲𑁆𑀲 𑀅𑀧𑀭𑁂𑀦,_  
_𑀅𑀦𑁄𑀫𑀤𑀲𑁆𑀲𑀻 𑀫𑀳𑀸𑀬𑀲𑁄;_  
_𑀢𑁂𑀲𑀫𑁆𑀧𑀺 𑀅𑀦𑁆𑀢𑀭𑀸 𑀓𑀧𑁆𑀧𑀸,_  
_𑀕𑀡𑀦𑀸𑀢𑁄 𑀅𑀲𑀗𑁆𑀔𑀺𑀬𑀸𑁇_  


(7.)

1067\. _𑀅𑀦𑁄𑀫𑀤𑀲𑁆𑀲𑀻 𑀧𑀤𑀼𑀫𑁄,_  
_𑀦𑀸𑀭𑀤𑁄 𑀘𑀸𑀧𑀺 𑀦𑀸𑀬𑀓𑁄;_  
_𑀢𑁂𑀧𑀺 𑀩𑀼𑀤𑁆𑀥𑀸 𑀏𑀓𑀓𑀧𑁆𑀧𑁂,_  
_𑀢𑀫𑀦𑁆𑀢𑀓𑀸𑀭𑀓𑀸 𑀫𑀼𑀦𑀻𑁇_  


(8.)

1068\. _𑀦𑀸𑀭𑀤𑀲𑁆𑀲 𑀅𑀧𑀭𑁂𑀦,_  
_𑀧𑀤𑀼𑀫𑀼𑀢𑁆𑀢𑀭𑁄 𑀦𑀸𑀫 𑀦𑀸𑀬𑀓𑁄;_  
_𑀏𑀓𑀓𑀧𑁆𑀧𑀫𑁆𑀳𑀺 𑀉𑀧𑁆𑀧𑀦𑁆𑀦𑁄,_  
_𑀢𑀸𑀭𑁂𑀲𑀺 𑀚𑀦𑀢𑀁 𑀩𑀳𑀼𑀁𑁇_  


(9.)

1069\. _𑀦𑀸𑀭𑀤𑀲𑁆𑀲 𑀪𑀕𑀯𑀢𑁄,_  
_𑀧𑀤𑀼𑀫𑀼𑀢𑁆𑀢𑀭𑀲𑁆𑀲 𑀲𑀢𑁆𑀣𑀼𑀦𑁄;_  
_𑀢𑁂𑀲𑀫𑁆𑀧𑀺 𑀅𑀦𑁆𑀢𑀭𑀸 𑀓𑀧𑁆𑀧𑀸,_  
_𑀕𑀡𑀦𑀸𑀢𑁄 𑀅𑀲𑀗𑁆𑀔𑀺𑀬𑀸𑁇_  


(10.)

1070\. _𑀓𑀧𑁆𑀧𑀲𑀢𑀲𑀳𑀲𑁆𑀲𑀫𑁆𑀳𑀺,_  
_𑀏𑀓𑁄 𑀆𑀲𑀺 𑀫𑀳𑀸𑀫𑀼𑀦𑀺;_  
_𑀧𑀤𑀼𑀫𑀼𑀢𑁆𑀢𑀭𑁄 𑀮𑁄𑀓𑀯𑀺𑀤𑀽,_  
_𑀆𑀳𑀼𑀢𑀻𑀦𑀁 𑀧𑀝𑀺𑀕𑁆𑀕𑀳𑁄𑁇_  


(11.)

1071\. _𑀢𑀺𑀁𑀲𑀓𑀧𑁆𑀧𑀲𑀳𑀲𑁆𑀲𑀫𑁆𑀳𑀺,_  
_𑀤𑀼𑀯𑁂 𑀆𑀲𑀼𑀁 𑀯𑀺𑀦𑀸𑀬𑀓𑀸;_  
_𑀲𑀼𑀫𑁂𑀥𑁄 𑀘 𑀲𑀼𑀚𑀸𑀢𑁄 𑀘,_  
_𑀑𑀭𑀢𑁄 𑀧𑀤𑀼𑀫𑀼𑀢𑁆𑀢𑀭𑀸𑁇_  


(12.)

1072\. _𑀅𑀝𑁆𑀞𑀸𑀭𑀲𑁂 𑀓𑀧𑁆𑀧𑀲𑀢𑁂,_  
_𑀢𑀬𑁄 𑀆𑀲𑀼𑀁 𑀯𑀺𑀦𑀸𑀬𑀓𑀸;_  
_𑀧𑀺𑀬𑀤𑀲𑁆𑀲𑀻 𑀅𑀢𑁆𑀣𑀤𑀲𑁆𑀲𑀻,_  
_𑀥𑀫𑁆𑀫𑀤𑀲𑁆𑀲𑀻 𑀘 𑀦𑀸𑀬𑀓𑀸𑁇_  


(13.)

1073\. _𑀑𑀭𑀢𑁄 𑀘 𑀲𑀼𑀚𑀸𑀢𑀲𑁆𑀲,_  
_𑀲𑀫𑁆𑀩𑀼𑀤𑁆𑀥𑀸 𑀤𑁆𑀯𑀺𑀧𑀤𑀼𑀢𑁆𑀢𑀫𑀸;_  
_𑀏𑀓𑀓𑀧𑁆𑀧𑀫𑁆𑀳𑀺 𑀢𑁂 𑀩𑀼𑀤𑁆𑀥𑀸,_  
_𑀮𑁄𑀓𑁂 𑀅𑀧𑁆𑀧𑀝𑀺𑀧𑀼𑀕𑁆𑀕𑀮𑀸𑁇_  


(14.)

1074\. _𑀘𑀢𑀼𑀦𑁆𑀦𑀯𑀼𑀢𑀺𑀢𑁄 𑀓𑀧𑁆𑀧𑁂,_  
_𑀏𑀓𑁄 𑀆𑀲𑀺 𑀫𑀳𑀸𑀫𑀼𑀦𑀺;_  
_𑀲𑀺𑀤𑁆𑀥𑀢𑁆𑀣𑁄 𑀲𑁄 𑀮𑁄𑀓𑀯𑀺𑀤𑀽,_  
_𑀲𑀮𑁆𑀮𑀓𑀢𑁆𑀢𑁄 𑀅𑀦𑀼𑀢𑁆𑀢𑀭𑁄𑁇_  


(15.)

1075\. _𑀤𑁆𑀯𑁂𑀦𑀯𑀼𑀢𑁂 𑀇𑀢𑁄 𑀓𑀧𑁆𑀧𑁂,_  
_𑀤𑀼𑀯𑁂 𑀆𑀲𑀼𑀁 𑀯𑀺𑀦𑀸𑀬𑀓𑀸;_  
_𑀢𑀺𑀲𑁆𑀲𑁄 𑀨𑀼𑀲𑁆𑀲𑁄 𑀘 𑀲𑀫𑁆𑀩𑀼𑀤𑁆𑀥𑀸,_  
_𑀅𑀲𑀫𑀸 𑀅𑀧𑁆𑀧𑀝𑀺𑀧𑀼𑀕𑁆𑀕𑀮𑀸𑁇_  


(16.)

1076\. _𑀏𑀓𑀦𑀯𑀼𑀢𑀺𑀢𑁄 𑀓𑀧𑁆𑀧𑁂,_  
_𑀯𑀺𑀧𑀲𑁆𑀲𑀻 𑀦𑀸𑀫 𑀦𑀸𑀬𑀓𑁄;_  
_𑀲𑁄𑀧𑀺 𑀩𑀼𑀤𑁆𑀥𑁄 𑀓𑀸𑀭𑀼𑀡𑀺𑀓𑁄,_  
_𑀲𑀢𑁆𑀢𑁂 𑀫𑁄𑀘𑁂𑀲𑀺 𑀩𑀦𑁆𑀥𑀦𑀸𑁇_  


(17.)

1077\. _𑀏𑀓𑀢𑀺𑀁𑀲𑁂 𑀇𑀢𑁄 𑀓𑀧𑁆𑀧𑁂,_  
_𑀤𑀼𑀯𑁂 𑀆𑀲𑀼𑀁 𑀯𑀺𑀦𑀸𑀬𑀓𑀸;_  
_𑀲𑀺𑀔𑀻 𑀘 𑀯𑁂𑀲𑁆𑀲𑀪𑀽 𑀘𑁂𑀯,_  
_𑀅𑀲𑀫𑀸 𑀅𑀧𑁆𑀧𑀝𑀺𑀧𑀼𑀕𑁆𑀕𑀮𑀸𑁇_  


(18.)

1078\. _𑀇𑀫𑀫𑁆𑀳𑀺 𑀪𑀤𑁆𑀤𑀓𑁂 𑀓𑀧𑁆𑀧𑁂,_  
_𑀢𑀬𑁄 𑀆𑀲𑀼𑀁 𑀯𑀺𑀦𑀸𑀬𑀓𑀸;_  
_𑀓𑀓𑀼𑀲𑀦𑁆𑀥𑁄 𑀓𑁄𑀡𑀸𑀕𑀫𑀦𑁄,_  
_𑀓𑀲𑁆𑀲𑀧𑁄 𑀘𑀸𑀧𑀺 𑀦𑀸𑀬𑀓𑁄𑁇_  


(19.)

1079\. _𑀅𑀳𑀫𑁂𑀢𑀭𑀳𑀺 𑀲𑀫𑁆𑀩𑀼𑀤𑁆𑀥𑁄,_  
_𑀫𑁂𑀢𑁆𑀢𑁂𑀬𑁆𑀬𑁄 𑀘𑀸𑀧𑀺 𑀳𑁂𑀲𑁆𑀲𑀢𑀺;_  
_𑀏𑀢𑁂𑀧𑀺𑀫𑁂 𑀧𑀜𑁆𑀘 𑀩𑀼𑀤𑁆𑀥𑀸,_  
_𑀥𑀻𑀭𑀸 𑀮𑁄𑀓𑀸𑀦𑀼𑀓𑀫𑁆𑀧𑀓𑀸𑁇_  


(20.)

1080\. _𑀏𑀢𑁂𑀲𑀁 𑀥𑀫𑁆𑀫𑀭𑀸𑀚𑀽𑀦𑀁,_  
_𑀅𑀜𑁆𑀜𑁂𑀲𑀁𑀦𑁂𑀓𑀓𑁄𑀝𑀺𑀦𑀁;_  
_𑀆𑀘𑀺𑀓𑁆𑀔𑀺𑀢𑁆𑀯𑀸𑀦 𑀢𑀁 𑀫𑀕𑁆𑀕𑀁,_  
_𑀦𑀺𑀩𑁆𑀩𑀼𑀢𑀸 𑀢𑁂 𑀲𑀲𑀸𑀯𑀓𑀸𑀢𑀺𑁇 (𑁧𑁦𑁫𑁨)_  


---

1081\. 𑀩𑀼𑀤𑁆𑀥𑀧𑀓𑀺𑀡𑁆𑀡𑀓𑀓𑀡𑁆𑀟𑀁 𑀦𑀺𑀝𑁆𑀞𑀺𑀢𑀁𑁇



[Go to previous page (27 Gotamabuddhavaṃsa)](27.md) / [Go to parent page (21Bu Buddhavaṃsapāḷi)](0.md) / [Go to next page (29 Dhātubhājanīyakathā)](29.md)


