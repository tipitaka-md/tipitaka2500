
[Home](/) / [21Bu Buddhavaṃsapāḷi](/tipitaka/21Bu.md)

# 𑁧𑁬 𑀅𑀢𑁆𑀣𑀤𑀲𑁆𑀲𑀻𑀩𑀼𑀤𑁆𑀥𑀯𑀁𑀲

### 𑀅𑀢𑁆𑀣𑀤𑀲𑁆𑀲𑀻𑀩𑀼𑀤𑁆𑀥𑀯𑀁𑀲

(1.)

695. _“𑀢𑀢𑁆𑀣𑁂𑀯 𑀫𑀡𑁆𑀟𑀓𑀧𑁆𑀧𑀫𑁆𑀳𑀺,_  
_𑀅𑀢𑁆𑀣𑀤𑀲𑁆𑀲𑀻 𑀫𑀳𑀸𑀬𑀲𑁄;_  
_𑀫𑀳𑀸𑀢𑀫𑀁 𑀦𑀺𑀳𑀦𑁆𑀢𑁆𑀯𑀸𑀦,_  
_𑀧𑀢𑁆𑀢𑁄 𑀲𑀫𑁆𑀩𑁄𑀥𑀺𑀫𑀼𑀢𑁆𑀢𑀫𑀁𑁇_  


(2.)

696. _𑀩𑁆𑀭𑀳𑁆𑀫𑀼𑀦𑀸 𑀬𑀸𑀘𑀺𑀢𑁄 𑀲𑀦𑁆𑀢𑁄,_  
_𑀥𑀫𑁆𑀫𑀘𑀓𑁆𑀓𑀁 𑀧𑀯𑀢𑁆𑀢𑀬𑀺;_  
_𑀅𑀫𑀢𑁂𑀦 𑀢𑀧𑁆𑀧𑀬𑀻 𑀮𑁄𑀓𑀁,_  
_𑀤𑀲𑀲𑀳𑀲𑁆𑀲𑀺𑀲𑀤𑁂𑀯𑀓𑀁𑁇_  


(3.)

697. _𑀢𑀲𑁆𑀲𑀸𑀧𑀺 𑀮𑁄𑀓𑀦𑀸𑀣𑀲𑁆𑀲,_  
_𑀅𑀳𑁂𑀲𑀼𑀁 𑀅𑀪𑀺𑀲𑀫𑀬𑀸 𑀢𑀬𑁄;_  
_𑀓𑁄𑀝𑀺𑀲𑀢𑀲𑀳𑀲𑁆𑀲𑀸𑀦𑀁,_  
_𑀧𑀞𑀫𑀸𑀪𑀺𑀲𑀫𑀬𑁄 𑀅𑀳𑀼𑁇_  


(4.)

698. _𑀬𑀤𑀸 𑀩𑀼𑀤𑁆𑀥𑁄 𑀅𑀢𑁆𑀣𑀤𑀲𑁆𑀲𑀻,_  
_𑀘𑀭𑀢𑁂 𑀤𑁂𑀯𑀘𑀸𑀭𑀺𑀓𑀁;_  
_𑀓𑁄𑀝𑀺𑀲𑀢𑀲𑀳𑀲𑁆𑀲𑀸𑀦𑀁,_  
_𑀤𑀼𑀢𑀺𑀬𑀸𑀪𑀺𑀲𑀫𑀬𑁄 𑀅𑀳𑀼𑁇_  


(5.)

699. _𑀧𑀼𑀦𑀸𑀧𑀭𑀁 𑀬𑀤𑀸 𑀩𑀼𑀤𑁆𑀥𑁄,_  
_𑀤𑁂𑀲𑁂𑀲𑀺 𑀧𑀺𑀢𑀼𑀲𑀦𑁆𑀢𑀺𑀓𑁂;_  
_𑀓𑁄𑀝𑀺𑀲𑀢𑀲𑀳𑀲𑁆𑀲𑀸𑀦𑀁,_  
_𑀢𑀢𑀺𑀬𑀸𑀪𑀺𑀲𑀫𑀬𑁄 𑀅𑀳𑀼𑁇_  


(6.)

700. _𑀲𑀦𑁆𑀦𑀺𑀧𑀸𑀢𑀸 𑀢𑀬𑁄 𑀆𑀲𑀼𑀁,_  
_𑀢𑀲𑁆𑀲𑀸𑀧𑀺 𑀘 𑀫𑀳𑁂𑀲𑀺𑀦𑁄;_  
_𑀔𑀻𑀡𑀸𑀲𑀯𑀸𑀦𑀁 𑀯𑀺𑀫𑀮𑀸𑀦𑀁,_  
_𑀲𑀦𑁆𑀢𑀘𑀺𑀢𑁆𑀢𑀸𑀦 𑀢𑀸𑀤𑀺𑀦𑀁𑁇_  


(7.)

701. _𑀅𑀝𑁆𑀞𑀦𑀯𑀼𑀢𑀺𑀲𑀳𑀲𑁆𑀲𑀸𑀦𑀁,_  
_𑀧𑀞𑀫𑁄 𑀆𑀲𑀺 𑀲𑀫𑀸𑀕𑀫𑁄;_  
_𑀅𑀝𑁆𑀞𑀸𑀲𑀻𑀢𑀺𑀲𑀳𑀲𑁆𑀲𑀸𑀦𑀁,_  
_𑀤𑀼𑀢𑀺𑀬𑁄 𑀆𑀲𑀺 𑀲𑀫𑀸𑀕𑀫𑁄𑁇_  


(8.)

702. _𑀅𑀝𑁆𑀞𑀲𑀢𑁆𑀢𑀢𑀺𑀲𑀢𑀲𑀳𑀲𑁆𑀲𑀸𑀦𑀁,_  
_𑀢𑀢𑀺𑀬𑁄 𑀆𑀲𑀺 𑀲𑀫𑀸𑀕𑀫𑁄;_  
_𑀅𑀦𑀼𑀧𑀸𑀤𑀸 𑀯𑀺𑀫𑀼𑀢𑁆𑀢𑀸𑀦𑀁,_  
_𑀯𑀺𑀫𑀮𑀸𑀦𑀁 𑀫𑀳𑁂𑀲𑀺𑀦𑀁𑁇_  


(9.)

703. _𑀅𑀳𑀁 𑀢𑁂𑀦 𑀲𑀫𑀬𑁂𑀦,_  
_𑀚𑀝𑀺𑀮𑁄 𑀉𑀕𑁆𑀕𑀢𑀸𑀧𑀦𑁄;_  
_𑀲𑀼𑀲𑀻𑀫𑁄 𑀦𑀸𑀫 𑀦𑀸𑀫𑁂𑀦,_  
_𑀫𑀳𑀺𑀬𑀸 𑀲𑁂𑀝𑁆𑀞𑀲𑀫𑁆𑀫𑀢𑁄𑁇_  


(10.)

704. _𑀤𑀺𑀩𑁆𑀩𑀁 𑀫𑀦𑁆𑀤𑀸𑀭𑀯𑀁 𑀧𑀼𑀧𑁆𑀨𑀁,_  
_𑀧𑀤𑀼𑀫𑀁 𑀧𑀸𑀭𑀺𑀙𑀢𑁆𑀢𑀓𑀁;_  
_𑀤𑁂𑀯𑀮𑁄𑀓𑀸𑀳𑀭𑀺𑀢𑁆𑀯𑀸𑀦,_  
_𑀲𑀫𑁆𑀩𑀼𑀤𑁆𑀥𑀫𑀪𑀺𑀧𑀽𑀚𑀬𑀺𑀁𑁇_  


(11.)

705. _𑀲𑁄𑀧𑀺 𑀫𑀁 𑀩𑀼𑀤𑁆𑀥𑁄 𑀩𑁆𑀬𑀸𑀓𑀸𑀲𑀺,_  
_𑀅𑀢𑁆𑀣𑀤𑀲𑁆𑀲𑀻 𑀫𑀳𑀸𑀫𑀼𑀦𑀺;_  
_‘𑀅𑀝𑁆𑀞𑀸𑀭𑀲𑁂 𑀓𑀧𑁆𑀧𑀲𑀢𑁂,_  
_𑀅𑀬𑀁 𑀩𑀼𑀤𑁆𑀥𑁄 𑀪𑀯𑀺𑀲𑁆𑀲𑀢𑀺𑁇_  


(12.)

706. _𑀧𑀥𑀸𑀦𑀁 𑀧𑀤𑀳𑀺𑀢𑁆𑀯𑀸𑀦,_  
_…𑀧𑁂…_  
_𑀳𑁂𑀲𑁆𑀲𑀸𑀫 𑀲𑀫𑁆𑀫𑀼𑀔𑀸 𑀇𑀫𑀁’𑁇_  


(13.)

707. _𑀢𑀲𑁆𑀲𑀸𑀧𑀺 𑀯𑀘𑀦𑀁 𑀲𑀼𑀢𑁆𑀯𑀸,_  
_𑀳𑀝𑁆𑀞𑁄 𑀲𑀁𑀯𑀺𑀕𑁆𑀕𑀫𑀸𑀦𑀲𑁄;_  
_𑀉𑀢𑁆𑀢𑀭𑀺𑀁 𑀯𑀢𑀫𑀥𑀺𑀝𑁆𑀞𑀸𑀲𑀺𑀁,_  
_𑀤𑀲𑀧𑀸𑀭𑀫𑀺𑀧𑀽𑀭𑀺𑀬𑀸𑁇_  


(14.)

708. _𑀲𑁄𑀪𑀦𑀁 𑀦𑀸𑀫 𑀦𑀕𑀭𑀁,_  
_𑀲𑀸𑀕𑀭𑁄 𑀦𑀸𑀫 𑀔𑀢𑁆𑀢𑀺𑀬𑁄;_  
_𑀲𑀼𑀤𑀲𑁆𑀲𑀦𑀸 𑀦𑀸𑀫 𑀚𑀦𑀺𑀓𑀸,_  
_𑀅𑀢𑁆𑀣𑀤𑀲𑁆𑀲𑀺𑀲𑁆𑀲 𑀲𑀢𑁆𑀣𑀼𑀦𑁄𑁇_  


(15.)

709. _𑀤𑀲𑀯𑀲𑁆𑀲𑀲𑀳𑀲𑁆𑀲𑀸𑀦𑀺,_  
_𑀅𑀕𑀸𑀭𑀁 𑀅𑀚𑁆𑀛 𑀲𑁄 𑀯𑀲𑀺;_  
_𑀅𑀫𑀭𑀕𑀺𑀭𑀺 𑀲𑀼𑀕𑀺𑀭𑀺 𑀯𑀸𑀳𑀦𑀸,_  
_𑀢𑀬𑁄 𑀧𑀸𑀲𑀸𑀤𑀫𑀼𑀢𑁆𑀢𑀫𑀸𑁇_  


(16.)

710. _𑀢𑁂𑀢𑁆𑀢𑀺𑀁𑀲𑀜𑁆𑀘 𑀲𑀳𑀲𑁆𑀲𑀸𑀦𑀺,_  
_𑀦𑀸𑀭𑀺𑀬𑁄 𑀲𑀫𑀮𑀗𑁆𑀓𑀢𑀸;_  
_𑀯𑀺𑀲𑀸𑀔𑀸 𑀦𑀸𑀫 𑀦𑀸𑀭𑀻 𑀘,_  
_𑀲𑁂𑀮𑁄 𑀦𑀸𑀫𑀸𑀲𑀺 𑀅𑀢𑁆𑀭𑀚𑁄𑁇_  


(17.)

711. _𑀦𑀺𑀫𑀺𑀢𑁆𑀢𑁂 𑀘𑀢𑀼𑀭𑁄 𑀤𑀺𑀲𑁆𑀯𑀸,_  
_𑀅𑀲𑁆𑀲𑀬𑀸𑀦𑁂𑀦 𑀦𑀺𑀓𑁆𑀔𑀫𑀺;_  
_𑀅𑀦𑀽𑀦𑀅𑀝𑁆𑀞𑀫𑀸𑀲𑀸𑀦𑀺,_  
_𑀧𑀥𑀸𑀦𑀁 𑀧𑀤𑀳𑀻 𑀚𑀺𑀦𑁄𑁇_  


(18.)

712. _𑀩𑁆𑀭𑀳𑁆𑀫𑀼𑀦𑀸 𑀬𑀸𑀘𑀺𑀢𑁄 𑀲𑀦𑁆𑀢𑁄,_  
_𑀅𑀢𑁆𑀣𑀤𑀲𑁆𑀲𑀻 𑀫𑀳𑀸𑀬𑀲𑁄;_  
_𑀯𑀢𑁆𑀢𑀺 𑀘𑀓𑁆𑀓𑀁 𑀫𑀳𑀸𑀯𑀻𑀭𑁄,_  
_𑀅𑀦𑁄𑀫𑀼𑀬𑁆𑀬𑀸𑀦𑁂 𑀦𑀭𑀸𑀲𑀪𑁄𑁇_  


(19.)

713. _𑀲𑀦𑁆𑀢𑁄 𑀘 𑀉𑀧𑀲𑀦𑁆𑀢𑁄 𑀘,_  
_𑀅𑀳𑁂𑀲𑀼𑀁 𑀅𑀕𑁆𑀕𑀲𑀸𑀯𑀓𑀸;_  
_𑀅𑀪𑀬𑁄 𑀦𑀸𑀫𑀼𑀧𑀝𑁆𑀞𑀸𑀓𑁄,_  
_𑀅𑀢𑁆𑀣𑀤𑀲𑁆𑀲𑀺𑀲𑁆𑀲 𑀲𑀢𑁆𑀣𑀼𑀦𑁄𑁇_  


(20.)

714. _𑀥𑀫𑁆𑀫𑀸 𑀘𑁂𑀯 𑀲𑀼𑀥𑀫𑁆𑀫𑀸 𑀘,_  
_𑀅𑀳𑁂𑀲𑀼𑀁 𑀅𑀕𑁆𑀕𑀲𑀸𑀯𑀺𑀓𑀸;_  
_𑀩𑁄𑀥𑀺 𑀢𑀲𑁆𑀲 𑀪𑀕𑀯𑀢𑁄,_  
_𑀘𑀫𑁆𑀧𑀓𑁄𑀢𑀺 𑀧𑀯𑀼𑀘𑁆𑀘𑀢𑀺𑁇_  


(21.)

715. _𑀦𑀓𑀼𑀮𑁄 𑀘 𑀦𑀺𑀲𑀪𑁄 𑀘,_  
_𑀅𑀳𑁂𑀲𑀼𑀁 𑀅𑀕𑁆𑀕𑀼𑀧𑀝𑁆𑀞𑀓𑀸;_  
_𑀫𑀓𑀺𑀮𑀸 𑀘 𑀲𑀼𑀦𑀦𑁆𑀤𑀸 𑀘,_  
_𑀅𑀳𑁂𑀲𑀼𑀁 𑀅𑀕𑁆𑀕𑀼𑀧𑀝𑁆𑀞𑀺𑀓𑀸𑁇_  


(22.)

716. _𑀲𑁄𑀧𑀺 𑀩𑀼𑀤𑁆𑀥𑁄 𑀅𑀲𑀫𑀲𑀫𑁄,_  
_𑀅𑀲𑀻𑀢𑀺𑀳𑀢𑁆𑀣𑀫𑀼𑀕𑁆𑀕𑀢𑁄;_  
_𑀲𑁄𑀪𑀢𑁂 𑀲𑀸𑀮𑀭𑀸𑀚𑀸𑀯,_  
_𑀉𑀍𑀉𑀭𑀸𑀚𑀸𑀯 𑀧𑀽𑀭𑀺𑀢𑁄𑁇_  


(23.)

717. _𑀢𑀲𑁆𑀲 𑀧𑀸𑀓𑀢𑀺𑀓𑀸 𑀭𑀁𑀲𑀻,_  
_𑀅𑀦𑁂𑀓𑀲𑀢𑀓𑁄𑀝𑀺𑀬𑁄;_  
_𑀉𑀤𑁆𑀥𑀁 𑀅𑀥𑁄 𑀤𑀲 𑀤𑀺𑀲𑀸,_  
_𑀨𑀭𑀦𑁆𑀢𑀺 𑀬𑁄𑀚𑀦𑀁 𑀲𑀤𑀸𑁇_  


(24.)

718. _𑀲𑁄𑀧𑀺 𑀩𑀼𑀤𑁆𑀥𑁄 𑀦𑀭𑀸𑀲𑀪𑁄,_  
_𑀲𑀩𑁆𑀩𑀲𑀢𑁆𑀢𑀼𑀢𑁆𑀢𑀫𑁄 𑀫𑀼𑀦𑀺;_  
_𑀯𑀲𑁆𑀲𑀲𑀢𑀲𑀳𑀲𑁆𑀲𑀸𑀦𑀺,_  
_𑀮𑁄𑀓𑁂 𑀅𑀝𑁆𑀞𑀸𑀲𑀺 𑀘𑀓𑁆𑀔𑀼𑀫𑀸𑁇_  


(25.)

719. _𑀅𑀢𑀼𑀮𑀁 𑀤𑀲𑁆𑀲𑁂𑀢𑁆𑀯𑀸 𑀑𑀪𑀸𑀲𑀁,_  
_𑀯𑀺𑀭𑁄𑀘𑁂𑀢𑁆𑀯𑀸 𑀲𑀤𑁂𑀯𑀓𑁂;_  
_𑀲𑁄𑀧𑀺 𑀅𑀦𑀺𑀘𑁆𑀘𑀢𑀁 𑀧𑀢𑁆𑀢𑁄,_  
_𑀬𑀣𑀕𑁆𑀕𑀼𑀧𑀸𑀤𑀸𑀦𑀲𑀗𑁆𑀔𑀬𑀸𑁇_  


(26.)

720. _𑀅𑀢𑁆𑀣𑀤𑀲𑁆𑀲𑀻 𑀚𑀺𑀦𑀯𑀭𑁄,_  
_𑀅𑀦𑁄𑀫𑀸𑀭𑀸𑀫𑀫𑁆𑀳𑀺 𑀦𑀺𑀩𑁆𑀩𑀼𑀢𑁄;_  
_𑀥𑀸𑀢𑀼𑀯𑀺𑀢𑁆𑀣𑀸𑀭𑀺𑀓𑀁 𑀆𑀲𑀺,_  
_𑀢𑁂𑀲𑀼 𑀢𑁂𑀲𑀼 𑀧𑀤𑁂𑀲𑀢𑁄”𑀢𑀺𑁇 (𑁭𑁦𑁪)_  


---

721. 𑀅𑀢𑁆𑀣𑀤𑀲𑁆𑀲𑀺𑀲𑁆𑀲 𑀪𑀕𑀯𑀢𑁄 𑀯𑀁𑀲𑁄 𑀘𑀼𑀤𑁆𑀤𑀲𑀫𑁄𑁇



[Go to previous page (15 Piyadassībuddhavaṃsa)](/tipitaka/21Bu/15.md) / [Go to parent page (21Bu Buddhavaṃsapāḷi)](/tipitaka/21Bu/0.md) / [Go to next page (17 Dhammadassībuddhavaṃsa)](/tipitaka/21Bu/17.md)


