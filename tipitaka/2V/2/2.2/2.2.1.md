
[Home](/) / [2V Pācittiyapāḷi](../../../2V.md) / [2 Bhikkhunivibhaṅga](../../2.md) / [2.2 Saṃghādisesakaṇḍa](../2.2.md)

# 2.2.1 Ussayavādikāsikkhāpada

* Bhikkhunivibhaṅga

* Saṃghādisesakaṇḍa

* Ussayavādikāsikkhāpada

---

2203\. Ime kho panāyyāyo sattarasa saṃghādisesā

  
dhammā uddesaṃ āgacchanti.



(678.)

2204\. Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena aññataro upāsako bhikkhunisaṃghassa udositaṃ datvā kālaṅkato hoti. Tassa dve puttā honti—  eko assaddho appasanno, eko saddho pasanno. Te pettikaṃ sāpateyyaṃ vibhajiṃsu. Atha kho so assaddho appasanno taṃ saddhaṃ pasannaṃ etadavoca—  “amhākaṃ udosito, taṃ bhājemā”ti. Evaṃ vutte, so saddho pasanno taṃ assaddhaṃ appasannaṃ etadavoca—  “māyyo, evaṃ avaca. Amhākaṃ pitunā bhikkhunisaṃghassa dinno”ti. Dutiyampi kho so assaddho appasanno taṃ saddhaṃ pasannaṃ etadavoca—  “amhākaṃ udosito, taṃ bhājemā”ti. Atha kho so saddho pasanno taṃ assaddhaṃ appasannaṃ etadavoca—  “māyyo, evaṃ avaca. Amhākaṃ pitunā bhikkhunisaṃghassa dinno”ti. Tatiyampi kho so assaddho appasanno taṃ saddhaṃ pasannaṃ etadavoca—  “amhākaṃ udosito, taṃ bhājemā”ti. Atha kho so saddho pasanno—  “sace mayhaṃ bhavissati, ahampi bhikkhunisaṃghassa dassāmī”ti—  taṃ assaddhaṃ appasannaṃ etadavoca—  “bhājemā”ti. Atha kho so udosito tehi bhājīyamāno tassa assaddhassa appasannassa pāpuṇāti. Atha kho so assaddho appasanno bhikkhuniyo upasaṅkamitvā etadavoca—  “nikkhamathāyye, amhākaṃ udosito”ti.

2205\. Evaṃ vutte thullanandā bhikkhunī taṃ purisaṃ etadavoca—  “māyyo, evaṃ avaca, tumhākaṃ pitunā bhikkhunisaṃghassa dinno”ti. “Dinno na dinno”ti vohārike mahāmatte pucchiṃsu. Mahāmattā evamāhaṃsu—  “ko, ayye, jānāti bhikkhunisaṃghassa dinno”ti? Evaṃ vutte, thullanandā bhikkhunī te mahāmatte etadavoca—  “api nāyyā tumhehi diṭṭhaṃ vā sutaṃ vā sakkhiṃ ṭhapayitvā dānaṃ diyyamānan”ti? Atha kho te mahāmattā—  “saccaṃ kho ayyā āhā”ti taṃ udositaṃ bhikkhunisaṃghassa akaṃsu. Atha kho so puriso parājito ujjhāyati khiyyati vipāceti—  “assamaṇiyo imā muṇḍā bandhakiniyo. Kathañhi nāma amhākaṃ udositaṃ acchindāpessantī”ti. Thullanandā bhikkhunī mahāmattānaṃ etamatthaṃ ārocesi. Mahāmattā taṃ purisaṃ daṇḍāpesuṃ. Atha kho so puriso daṇḍito bhikkhunupassayassa avidūre ājīvakaseyyaṃ kārāpetvā ājīvake uyyojesi—  “etā bhikkhuniyo accāvadathā”ti.

2206\. Thullanandā bhikkhunī mahāmattānaṃ etamatthaṃ ārocesi. Mahāmattā taṃ purisaṃ bandhāpesuṃ. Manussā ujjhāyanti khiyyanti vipācenti—  “paṭhamaṃ bhikkhuniyo udositaṃ acchindāpesuṃ, dutiyaṃ daṇḍāpesuṃ, tatiyaṃ bandhāpesuṃ. Idāni ghātāpessantī”ti.

2207\. Assosuṃ kho bhikkhuniyo tesaṃ manussānaṃ ujjhāyantānaṃ khiyyantānaṃ vipācentānaṃ. Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi nāma ayyā thullanandā ussayavādikā viharissatī”ti. Atha kho tā bhikkhuniyo bhikkhūnaṃ etamatthaṃ ārocesuṃ…pe…  “saccaṃ kira, bhikkhave, thullanandā bhikkhunī ussayavādikā viharatī”ti. “Saccaṃ, bhagavā”ti. Vigarahi buddho bhagavā…pe…  kathañhi nāma, bhikkhave, thullanandā bhikkhunī ussayavādikā viharissati. Netaṃ, bhikkhave, appasannānaṃ vā pasādāya…pe…  evañca pana, bhikkhave, bhikkhuniyo imaṃ sikkhāpadaṃ uddisantu—

(679.)

2208\. **“Yā pana bhikkhunī ussayavādikā vihareyya gahapatinā vā gahapatiputtena vā dāsena vā kammakārena vā antamaso samaṇaparibbājakenāpi, ayaṃ bhikkhunī paṭhamāpattikaṃ dhammaṃ āpannā nissāraṇīyaṃ saṃghādisesan”**ti. (*1*:**9**)

(680.)

2209\. **Yā panā**ti yā yādisā…pe…  **bhikkhunī**ti…pe…  ayaṃ imasmiṃ atthe adhippetā bhikkhunīti.

2210\. **Ussayavādikā** nāma aḍḍakārikā vuccati.

2211\. **Gahapati** nāma yo koci agāraṃ ajjhāvasati.

2212\. **Gahapatiputto** nāma ye keci puttabhātaro.

2213\. **Dāso** nāma antojāto dhanakkīto karamarānīto.

2214\. **Kammakāro** nāma bhaṭako āhatako.

2215\. **Samaṇaparibbājako** nāma bhikkhuñca bhikkhuniñca sikkhamānañca sāmaṇerañca sāmaṇeriñca ṭhapetvā yo koci paribbājakasamāpanno.

2216\. Aḍḍaṃ karissāmīti dutiyaṃ vā pariyesati gacchati vā, āpatti dukkaṭassa. Ekassa āroceti, āpatti dukkaṭassa. Dutiyassa āroceti, āpatti thullaccayassa. Aḍḍapariyosāne āpatti saṃghādisesassa.

2217\. **Paṭhamāpattikan**ti saha vatthujjhācārā āpajjati asamanubhāsanāya.

2218\. **Nissāraṇīyan**ti saṃghamhā nissārīyati.

2219\. **Saṃghādisesan**ti saṃghova tassā āpattiyā mānattaṃ deti mūlāya paṭikassati abbheti, na sambahulā na ekā bhikkhunī. Tena vuccati “saṃghādiseso”ti. Tasseva āpattinikāyassa nāmakammaṃ adhivacanaṃ. Tenapi vuccati “saṃghādiseso”ti.

(681.)

2220\. Anāpatti—  manussehi ākaḍḍhīyamānā gacchati, ārakkhaṃ yācati, anodissa ācikkhati, ummattikāya…pe…  ādikammikāyāti.

---

2221\. Paṭhamasaṃghādisesasikkhāpadaṃ niṭṭhitaṃ.



[Go to previous page (2.2 Saṃghādisesakaṇḍa)](../2.2.md) / [Go to parent page (2.2 Saṃghādisesakaṇḍa)](../2.2.md) / [Go to next page (2.2.2 Corīvuṭṭhāpikāsikkhāpada)](2.2.2.md)


