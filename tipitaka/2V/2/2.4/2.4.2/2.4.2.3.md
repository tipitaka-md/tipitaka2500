
[Home](/) / [2V Pācittiyapāḷi](../../../../2V.md) / [2 Bhikkhunivibhaṅga](../../../2.md) / [2.4 Pācittiyakaṇḍa](../../2.4.md) / [2.4.2 Rattandhakāravagga](../2.4.2.md)

# 2.4.2.3 Ajjhokāsasallapanasikkhāpada

* Bhikkhunivibhaṅga

* Pācittiyakaṇḍa

* Rattandhakāravagga

* Ajjhokāsasallapanasikkhāpada

(846.)

2695\. Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena bhaddāya kāpilāniyā antevāsiniyā bhikkhuniyā ñātako puriso gāmakā sāvatthiṃ agamāsi kenacideva karaṇīyena. Atha kho sā bhikkhunī—  “bhagavatā paṭikkhittaṃ paṭicchanne okāse purisena saddhiṃ ekenekā santiṭṭhituṃ sallapitun”ti teneva purisena saddhiṃ ajjhokāse ekenekā santiṭṭhatipi sallapatipi.

2696\. Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi nāma bhikkhunī ajjhokāse purisena saddhiṃ ekenekā santiṭṭhissatipi sallapissatipī”ti…pe…  “saccaṃ kira, bhikkhave, bhikkhunī ajjhokāse purisena saddhiṃ ekenekā santiṭṭhatipi sallapatipī”ti? “Saccaṃ, bhagavā”ti. Vigarahi buddho bhagavā…pe…  kathañhi nāma, bhikkhave, bhikkhunī ajjhokāse purisena saddhiṃ ekenekā santiṭṭhissatipi sallapissatipi. Netaṃ, bhikkhave, appasannānaṃ vā pasādāya…pe…  evañca pana, bhikkhave, bhikkhuniyo imaṃ sikkhāpadaṃ uddisantu—

(847.)

2697\. **“Yā pana bhikkhunī ajjhokāse purisena saddhiṃ ekenekā santiṭṭheyya vā sallapeyya vā, pācittiyan”**ti. (*13*:**68**)

(848.)

2698\. **Yā panā**ti yā yādisā…pe…  **bhikkhunī**ti…pe…  ayaṃ imasmiṃ atthe adhippetā bhikkhunīti.

2699\. **Ajjhokāso** nāma appaṭicchanno hoti kuṭṭena vā kavāṭena vā kilañjena vā sāṇipākārena vā rukkhena vā thambhena vā kotthaḷiyā vā, yena kenaci appaṭicchanno hoti.

2700\. **Puriso** nāma manussapuriso, na yakkho na peto na tiracchānagato, viññū paṭibalo santiṭṭhituṃ sallapituṃ.

2701\. **Saddhin**ti ekato. **Ekenekā**ti puriso ceva hoti bhikkhunī ca.

2702\. **Santiṭṭheyya vā**ti purisassa hatthapāse tiṭṭhati, āpatti pācittiyassa.

2703\. **Sallapeyya vā**ti purisassa hatthapāse ṭhitā sallapati, āpatti pācittiyassa.

2704\. Hatthapāsaṃ vijahitvā santiṭṭhati vā sallapati vā, āpatti dukkaṭassa. Yakkhena vā petena vā paṇḍakena vā tiracchānagatamanussaviggahena vā saddhiṃ santiṭṭhati vā sallapati vā, āpatti dukkaṭassa.

(849.)

2705\. Anāpatti—  yo koci viññū dutiyo hoti, arahopekkhā, aññavihitā santiṭṭhati vā sallapati vā, ummattikāya, ādikammikāyāti.

---

2706\. Tatiyasikkhāpadaṃ niṭṭhitaṃ.



[Go to previous page (2.4.2.2 Paṭicchannokāsasikkhāpada)](2.4.2.2.md) / [Go to parent page (2.4.2 Rattandhakāravagga)](../2.4.2.md) / [Go to next page (2.4.2.4 Dutiyikauyyojanasikkhāpada)](2.4.2.4.md)


