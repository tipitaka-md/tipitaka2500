
[Home](/) / [2V Pācittiyapāḷi](../../../../2V.md) / [2 Bhikkhunivibhaṅga](../../../2.md) / [2.4 Pācittiyakaṇḍa](../../2.4.md) / [2.4.2 Rattandhakāravagga](../2.4.2.md)

# 2.4.2.8 Paraujjhāpanakasikkhāpada

* Bhikkhunivibhaṅga

* Pācittiyakaṇḍa

* Rattandhakāravagga

* Paraujjhāpanakasikkhāpada

(869.)

2759\. Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena bhaddāya kāpilāniyā antevāsinī bhikkhunī bhaddaṃ kāpilāniṃ sakkaccaṃ upaṭṭheti. Bhaddā kāpilānī bhikkhuniyo etadavoca—  “ayaṃ maṃ, ayye, bhikkhunī sakkaccaṃ upaṭṭheti, imissāhaṃ cīvaraṃ dassāmī”ti. Atha kho sā bhikkhunī duggahitena dūpadhāritena paraṃ ujjhāpesi—  “ahaṃ kirāyye, ayyaṃ na sakkaccaṃ upaṭṭhemi, na kira me ayyā cīvaraṃ dassatī”ti.

2760\. Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi nāma bhikkhunī duggahitena dūpadhāritena paraṃ ujjhāpessatī”ti…pe…  “saccaṃ kira, bhikkhave, bhikkhunī duggahitena dūpadhāritena paraṃ ujjhāpetī”ti? “Saccaṃ, bhagavā”ti. Vigarahi buddho bhagavā…pe…  kathañhi nāma, bhikkhave, bhikkhunī duggahitena dūpadhāritena paraṃ ujjhāpessati. Netaṃ, bhikkhave, appasannānaṃ vā pasādāya…pe…  evañca pana, bhikkhave, bhikkhuniyo imaṃ sikkhāpadaṃ uddisantu—

(870.)

2761\. **“Yā pana bhikkhunī duggahitena dūpadhāritena paraṃ ujjhāpeyya, pācittiyan”**ti. (*18*:**73**)

(871.)

2762\. **Yā panā**ti yā yādisā…pe…  **bhikkhunī**ti…pe…  ayaṃ imasmiṃ atthe adhippetā bhikkhunīti.

2763\. **Duggahitenā**ti aññathā gahitena.

2764\. **Dūpadhāritenā**ti aññathā upadhāritena.

2765\. **Paran**ti upasampannaṃ ujjhāpeti, āpatti pācittiyassa.

(872.)

2766\. Upasampannāya upasampannasaññā ujjhāpeti, āpatti pācittiyassa. Upasampannāya vematikā ujjhāpeti, āpatti pācittiyassa. Upasampannāya anupasampannasaññā ujjhāpeti, āpatti pācittiyassa.

2767\. Anupasampannaṃ ujjhāpeti, āpatti dukkaṭassa. Anupasampannāya upasampannasaññā, āpatti dukkaṭassa. Anupasampannāya vematikā, āpatti dukkaṭassa. Anupasampannāya anupasampannasaññā, āpatti dukkaṭassa.

(873.)

2768\. Anāpatti—  ummattikāya, ādikammikāyāti.

---

2769\. Aṭṭhamasikkhāpadaṃ niṭṭhitaṃ.



[Go to previous page (2.4.2.7 Anāpucchāsantharaṇasikkhāpada)](2.4.2.7.md) / [Go to parent page (2.4.2 Rattandhakāravagga)](../2.4.2.md) / [Go to next page (2.4.2.9 Paraabhisapanasikkhāpada)](2.4.2.9.md)


