---
title: 2.4.7.9 Pavattinīnānubandhanasikkhāpada
path: /tipitaka/2V/2/2.4/2.4.7/2.4.7.9
ref: 276705
breadcrumbs:
  - name: Home
    link: /
  - name: 2V Pācittiyapāḷi
    link: /tipitaka/2V
  - name: 2 Bhikkhunivibhaṅga
    link: /tipitaka/2V/2
  - name: 2.4 Pācittiyakaṇḍa
    link: /tipitaka/2V/2/2.4
  - name: 2.4.7 Gabbhinivagga
    link: /tipitaka/2V/2/2.4/2.4.7
prevL: /tipitaka/2V/2/2.4/2.4.7/2.4.7.8
upL: /tipitaka/2V/2/2.4/2.4.7
nextL: /tipitaka/2V/2/2.4/2.4.7/2.4.7.10
---

# 2.4.7.9 Pavattinīnānubandhanasikkhāpada

### Bhikkhunivibhaṅga

### Pācittiyakaṇḍa

### Gabbhinivagga

### Pavattinīnānubandhanasikkhāpada

(1111.)

3278. Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena bhikkhuniyo vuṭṭhāpitaṃ pavattiniṃ dve vassāni nānubandhanti. Tā bālā honti abyattā; na jānanti kappiyaṃ vā akappiyaṃ vā.

3279. Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi nāma bhikkhuniyo vuṭṭhāpitaṃ pavattiniṃ dve vassāni nānubandhissantī”ti…pe…  “saccaṃ kira, bhikkhave, bhikkhuniyo vuṭṭhāpitaṃ pavattiniṃ dve vassāni nānubandhantī”ti? “Saccaṃ, bhagavā”ti. Vigarahi buddho bhagavā…pe…  kathañhi nāma, bhikkhave, bhikkhuniyo vuṭṭhāpitaṃ pavattiniṃ dve vassāni nānubandhissanti. Netaṃ, bhikkhave, appasannānaṃ vā pasādāya…pe…  evañca pana, bhikkhave, bhikkhuniyo imaṃ sikkhāpadaṃ uddisantu—

(1112.)

3280. **“Yā pana bhikkhunī vuṭṭhāpitaṃ pavattiniṃ dve vassāni nānubandheyya, pācittiyan”**ti. (*69*:**124**)

(1113.)

3281. **Yā panā**ti yā yādisā…pe…  **bhikkhunī**ti…pe…  ayaṃ imasmiṃ atthe adhippetā bhikkhunīti.

3282. **Vuṭṭhāpitan**ti upasampāditaṃ. **Pavattinī** nāma upajjhāyā vuccati. **Dve vassānī**ti dve saṃvaccharāni. **Nānubandheyyā**ti na sayaṃ upaṭṭhaheyya. Dve vassāni nānubandhissāmīti dhuraṃ nikkhittamatte āpatti pācittiyassa.

(1114.)

3283. Anāpatti—  upajjhāyā bālā vā hoti alajjinī vā, gilānāya, āpadāsu, ummattikāya, ādikammikāyāti.

===

3284. Navamasikkhāpadaṃ niṭṭhitaṃ.




