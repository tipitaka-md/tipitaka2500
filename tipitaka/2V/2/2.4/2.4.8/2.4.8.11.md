
[Home](/) / [2V Pācittiyapāḷi](../../../../2V.md) / [2 Bhikkhunivibhaṅga](../../../2.md) / [2.4 Pācittiyakaṇḍa](../../2.4.md) / [2.4.8 Kumāribhūtavagga](../2.4.8.md)

# 2.4.8.11 Pārivāsikasikkhāpada

* Bhikkhunivibhaṅga

* Pācittiyakaṇḍa

* Kumāribhūtavagga

* Pārivāsikasikkhāpada

(1166.)

3401\. Tena samayena buddho bhagavā rājagahe viharati veḷuvane kalandakanivāpe. Tena kho pana samayena thullanandā bhikkhunī—  “sikkhamānaṃ vuṭṭhāpessāmī”ti there bhikkhū sannipātetvā pahūtaṃ khādanīyaṃ bhojanīyaṃ passitvā—  “na tāvāhaṃ, ayyā, sikkhamānaṃ vuṭṭhāpessāmī”ti there bhikkhū uyyojetvā devadattaṃ kokālikaṃ kaṭamodakatissakaṃ khaṇḍadeviyā puttaṃ samuddadattaṃ sannipātetvā sikkhamānaṃ vuṭṭhāpesi.

3402\. Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi nāma ayyā thullanandā pārivāsikachandadānena sikkhamānaṃ vuṭṭhāpessatī”ti…pe…  “saccaṃ kira, bhikkhave, thullanandā bhikkhunī pārivāsikachandadānena sikkhamānaṃ vuṭṭhāpetī”ti? “Saccaṃ, bhagavā”ti. Vigarahi buddho bhagavā…pe…  kathañhi nāma, bhikkhave, thullanandā bhikkhunī pārivāsikachandadānena sikkhamānaṃ vuṭṭhāpessati. Netaṃ, bhikkhave, appasannānaṃ vā pasādāya…pe…  evañca pana, bhikkhave, bhikkhuniyo imaṃ sikkhāpadaṃ uddisantu—

(1167.)

3403\. **“Yā pana bhikkhunī pārivāsikachandadānena sikkhamānaṃ vuṭṭhāpeyya, pācittiyan”**ti. (*81*:**136**)

(1168.)

3404\. **Yā panā**ti yā yādisā…pe…  **bhikkhunī**ti…pe…  ayaṃ imasmiṃ atthe adhippetā bhikkhunīti.

3405\. **Pārivāsikachandadānenā**ti vuṭṭhitāya parisāya. **Sikkhamānā** nāma dve vassāni chasu dhammesu sikkhitasikkhā. **Vuṭṭhāpeyyā**ti upasampādeyya.

3406\. “Vuṭṭhāpessāmī”ti gaṇaṃ vā ācariniṃ vā pattaṃ vā cīvaraṃ vā pariyesati, sīmaṃ vā sammannati, āpatti dukkaṭassa. Ñattiyā dukkaṭaṃ. Dvīhi kammavācāhi dukkaṭā. Kammavācāpariyosāne upajjhāyāya āpatti pācittiyassa. Gaṇassa ca ācariniyā ca āpatti dukkaṭassa.

(1169.)

3407\. Anāpatti—  avuṭṭhitāya parisāya vuṭṭhāpeti, ummattikāya, ādikammikāyāti.

---

3408\. Ekādasamasikkhāpadaṃ niṭṭhitaṃ.



[Go to previous page (2.4.8.10 Ananuññātasikkhāpada)](2.4.8.10.md) / [Go to parent page (2.4.8 Kumāribhūtavagga)](../2.4.8.md) / [Go to next page (2.4.8.12 Anuvassasikkhāpada)](2.4.8.12.md)


