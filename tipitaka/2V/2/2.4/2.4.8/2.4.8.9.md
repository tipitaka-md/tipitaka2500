
[Home](/) / [2V Pācittiyapāḷi](../../../../2V.md) / [2 Bhikkhunivibhaṅga](../../../2.md) / [2.4 Pācittiyakaṇḍa](../../2.4.md) / [2.4.8 Kumāribhūtavagga](../2.4.8.md)

# 2.4.8.9 Sokāvāsasikkhāpada

* Bhikkhunivibhaṅga

* Pācittiyakaṇḍa

* Kumāribhūtavagga

* Sokāvāsasikkhāpada

(1158.)

3384\. Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena thullanandā bhikkhunī purisasaṃsaṭṭhaṃ kumārakasaṃsaṭṭhaṃ caṇḍiṃ sokāvāsaṃ caṇḍakāḷiṃ sikkhamānaṃ vuṭṭhāpeti.

3385\. Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi nāma ayyā thullanandā purisasaṃsaṭṭhaṃ kumārakasaṃsaṭṭhaṃ caṇḍiṃ sokāvāsaṃ caṇḍakāḷiṃ sikkhamānaṃ vuṭṭhāpessatī”ti…pe…  “saccaṃ kira, bhikkhave, thullanandā bhikkhunī purisasaṃsaṭṭhaṃ kumārakasaṃsaṭṭhaṃ caṇḍiṃ sokāvāsaṃ caṇḍakāḷiṃ sikkhamānaṃ vuṭṭhāpetī”ti? “Saccaṃ, bhagavā”ti. Vigarahi buddho bhagavā…pe…  kathañhi nāma, bhikkhave, thullanandā bhikkhunī purisasaṃsaṭṭhaṃ kumārakasaṃsaṭṭhaṃ caṇḍiṃ sokāvāsaṃ caṇḍakāḷiṃ sikkhamānaṃ vuṭṭhāpessati. Netaṃ, bhikkhave, appasannānaṃ vā pasādāya…pe…  evañca pana, bhikkhave, bhikkhuniyo imaṃ sikkhāpadaṃ uddisantu—

(1159.)

3386\. **“Yā pana bhikkhunī purisasaṃsaṭṭhaṃ kumārakasaṃsaṭṭhaṃ caṇḍiṃ sokāvāsaṃ sikkhamānaṃ vuṭṭhāpeyya, pācittiyan”**ti. (*79*:**134**)

(1160.)

3387\. **Yā panā**ti yā yādisā…pe…  **bhikkhunī**ti…pe…  ayaṃ imasmiṃ atthe adhippetā bhikkhunīti.

3388\. **Puriso** nāma pattavīsativasso. **Kumārako** nāma appattavīsativasso. **Saṃsaṭṭhā** nāma ananulomikena kāyikavācasikena saṃsaṭṭhā. **Caṇḍī** nāma kodhanā vuccati.

3389\. **Sokāvāsā** nāma paresaṃ dukkhaṃ uppādeti, sokaṃ āvisati. **Sikkhamānā** nāma dve vassāni chasu dhammesu sikkhitasikkhā. **Vuṭṭhāpeyyā**ti upasampādeyya.

3390\. “Vuṭṭhāpessāmī”ti gaṇaṃ vā ācariniṃ vā pattaṃ vā cīvaraṃ vā pariyesati, sīmaṃ vā sammannati, āpatti dukkaṭassa. Ñattiyā dukkaṭaṃ. Dvīhi kammavācāhi dukkaṭā. Kammavācāpariyosāne upajjhāyāya āpatti pācittiyassa; gaṇassa ca ācariniyā ca āpatti dukkaṭassa.

(1161.)

3391\. Anāpatti—  ajānantī vuṭṭhāpeti, ummattikāya, ādikammikāyāti.

---

3392\. Navamasikkhāpadaṃ niṭṭhitaṃ.



[Go to previous page (2.4.8.8 Dutiyasikkhamāna-navuṭṭhāpanasikkhāpada)](2.4.8.8.md) / [Go to parent page (2.4.8 Kumāribhūtavagga)](../2.4.8.md) / [Go to next page (2.4.8.10 Ananuññātasikkhāpada)](2.4.8.10.md)


