
[Home](/) / [2V Pācittiyapāḷi](../../../../2V.md) / [2 Bhikkhunivibhaṅga](../../../2.md) / [2.4 Pācittiyakaṇḍa](../../2.4.md) / [2.4.5 Cittāgāravagga](../2.4.5.md)

# 2.4.5.9 Tiracchānavijjāpariyāpuṇanasikkhāpada

* Bhikkhunivibhaṅga

* Pācittiyakaṇḍa

* Cittāgāravagga

* Tiracchānavijjāpariyāpuṇanasikkhāpada

(1013.)

3071\. Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhuniyo tiracchānavijjaṃ pariyāpuṇanti. Manussā ujjhāyanti khiyyanti vipācenti—  “kathañhi nāma bhikkhuniyo tiracchānavijjaṃ pariyāpuṇissanti, seyyathāpi gihiniyo kāmabhoginiyo”ti.

3072\. Assosuṃ kho bhikkhuniyo tesaṃ manussānaṃ ujjhāyantānaṃ khiyyantānaṃ vipācentānaṃ. Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi nāma chabbaggiyā bhikkhuniyo tiracchānavijjaṃ pariyāpuṇissantī”ti…pe…  “saccaṃ kira, bhikkhave, chabbaggiyā bhikkhuniyo tiracchānavijjaṃ pariyāpuṇantī”ti? “Saccaṃ, bhagavā”ti. Vigarahi buddho bhagavā…pe…  kathañhi nāma, bhikkhave, chabbaggiyā bhikkhuniyo tiracchānavijjaṃ pariyāpuṇissanti. Netaṃ, bhikkhave, appasannānaṃ vā pasādāya…pe…  evañca pana, bhikkhave, bhikkhuniyo imaṃ sikkhāpadaṃ uddisantu—

(1014.)

3073\. **“Yā pana bhikkhunī tiracchānavijjaṃ pariyāpuṇeyya, pācittiyan”**ti. (*49*:**104**)

(1015.)

3074\. **Yā panā**ti yā yādisā…pe…  **bhikkhunī**ti…pe…  ayaṃ imasmiṃ atthe adhippetā bhikkhunīti.

3075\. **Tiracchānavijjā** nāma yaṃ kiñci bāhirakaṃ anatthasaṃhitaṃ.

3076\. **Pariyāpuṇeyyā**ti padena pariyāpuṇāti, pade pade āpatti pācittiyassa. Akkharāya pariyāpuṇāti, akkharakkharāya āpatti pācittiyassa.

(1016.)

3077\. Anāpatti—  lekhaṃ pariyāpuṇāti, dhāraṇaṃ pariyāpuṇāti, guttatthāya parittaṃ pariyāpuṇāti, ummattikāya, ādikammikāyāti.

---

3078\. Navamasikkhāpadaṃ niṭṭhitaṃ.



[Go to previous page (2.4.5.8 Āvasathavihārasikkhāpada)](2.4.5.8.md) / [Go to parent page (2.4.5 Cittāgāravagga)](../2.4.5.md) / [Go to next page (2.4.5.10 Tiracchānavijjāvācanasikkhāpada)](2.4.5.10.md)


