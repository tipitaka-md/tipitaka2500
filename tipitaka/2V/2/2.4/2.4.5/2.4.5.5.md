
[Home](/) / [2V Pācittiyapāḷi](../../../../2V.md) / [2 Bhikkhunivibhaṅga](../../../2.md) / [2.4 Pācittiyakaṇḍa](../../2.4.md) / [2.4.5 Cittāgāravagga](../2.4.5.md)

# 2.4.5.5 Adhikaraṇasikkhāpada

* Bhikkhunivibhaṅga

* Pācittiyakaṇḍa

* Cittāgāravagga

* Adhikaraṇasikkhāpada

(994.)

3025\. Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena aññatarā bhikkhunī thullanandaṃ bhikkhuniṃ upasaṅkamitvā etadavoca—  “ehāyye, imaṃ adhikaraṇaṃ vūpasamehī”ti. Thullanandā bhikkhunī—  “sādhū”ti paṭissuṇitvā, neva vūpasameti na vūpasamāya ussukkaṃ karoti.

3026\. Atha kho sā bhikkhunī bhikkhunīnaṃ etamatthaṃ ārocesi. Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi nāma ayyā thullanandā bhikkhuniyā—  ‘ehāyye, imaṃ adhikaraṇaṃ vūpasamehī’ti vuccamānā—  ‘sādhū’ti paṭissuṇitvā, neva vūpasamessati na vūpasamāya ussukkaṃ karissatī”ti…pe…  “saccaṃ kira, bhikkhave, thullanandā bhikkhunī bhikkhuniyā—  ‘ehāyye, imaṃ adhikaraṇaṃ vūpasamehī’ti vuccamānā—  ‘sādhū’ti paṭissuṇitvā, neva vūpasameti na vūpasamāya ussukkaṃ karotī”ti? “Saccaṃ, bhagavā”ti. Vigarahi buddho bhagavā…pe…  kathañhi nāma, bhikkhave, thullanandā bhikkhunī bhikkhuniyā—  ‘ehāyye, imaṃ adhikaraṇaṃ vūpasamehī’ti vuccamānā—  ‘sādhū’ti paṭissuṇitvā, neva vūpasamessati na vūpasamāya ussukkaṃ karissati. Netaṃ, bhikkhave, appasannānaṃ vā pasādāya…pe…  evañca pana, bhikkhave, bhikkhuniyo imaṃ sikkhāpadaṃ uddisantu—

(995.)

3027\. **“Yā pana bhikkhunī bhikkhuniyā—  ‘ehāyye, imaṃ adhikaraṇaṃ vūpasamehī’ti vuccamānā—  ‘sādhū’ti paṭissuṇitvā sā pacchā anantarāyikinī neva vūpasameyya na vūpasamāya ussukkaṃ kareyya, pācittiyan”**ti. (*45*:**100**)

(996.)

3028\. **Yā panā**ti yā yādisā…pe…  **bhikkhunī**ti…pe…  ayaṃ imasmiṃ atthe adhippetā bhikkhunīti.

3029\. **Bhikkhuniyā**ti aññāya bhikkhuniyā.

3030\. **Adhikaraṇaṃ** nāma cattāri adhikaraṇāni—  vivādādhikaraṇaṃ, anuvādādhikaraṇaṃ, āpattādhikaraṇaṃ, kiccādhikaraṇaṃ.

3031\. **Ehāyye imaṃ adhikaraṇaṃ vūpasamehī**ti ehāyye imaṃ adhikaraṇaṃ vinicchehi.

3032\. **Sā pacchā anantarāyikinī**ti asati antarāye.

3033\. **Neva vūpasameyyā**ti na sayaṃ vūpasameyya.

3034\. **Na vūpasamāya ussukkaṃ kareyyā**ti na aññaṃ āṇāpeyya. “Neva vūpasamessāmi na vūpasamāya ussukkaṃ karissāmī”ti dhuraṃ nikkhittamatte, āpatti pācittiyassa.

(997.)

3035\. Upasampannāya upasampannasaññā adhikaraṇaṃ neva vūpasameti na vūpasamāya ussukkaṃ karoti, āpatti pācittiyassa. Upasampannāya vematikā adhikaraṇaṃ neva vūpasameti, na vūpasamāya ussukkaṃ karoti, āpatti pācittiyassa. Upasampannāya anupasampannasaññā adhikaraṇaṃ neva vūpasameti, na vūpasamāya ussukkaṃ karoti, āpatti pācittiyassa.

3036\. Anupasampannāya adhikaraṇaṃ neva vūpasameti, na vūpasamāya ussukkaṃ karoti, āpatti dukkaṭassa. Anupasampannāya upasampannasaññā, āpatti dukkaṭassa. Anupasampannāya vematikā, āpatti dukkaṭassa. Anupasampannāya anupasampannasaññā, āpatti dukkaṭassa.

(998.)

3037\. Anāpatti—  sati antarāye, pariyesitvā na labhati, gilānāya, āpadāsu, ummattikāya, ādikammikāyāti.

---

3038\. Pañcamasikkhāpadaṃ niṭṭhitaṃ.



[Go to previous page (2.4.5.4 Gihiveyyāvaccasikkhāpada)](2.4.5.4.md) / [Go to parent page (2.4.5 Cittāgāravagga)](../2.4.5.md) / [Go to next page (2.4.5.6 Bhojanadānasikkhāpada)](2.4.5.6.md)


