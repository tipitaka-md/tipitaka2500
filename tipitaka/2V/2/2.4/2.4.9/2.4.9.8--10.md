
[Home](/) / [2V Pācittiyapāḷi](../../../../2V.md) / [2 Bhikkhunivibhaṅga](../../../2.md) / [2.4 Pācittiyakaṇḍa](../../2.4.md) / [2.4.9 Chattupāhanavagga](../2.4.9.md)

# 2.4.9.8--10 Sikkhamāna-sāmaṇerī-gihiniummaddāpanasikkhāpada

* Bhikkhunivibhaṅga

* Pācittiyakaṇḍa

* Chattupāhanavagga

* Sikkhamāna-sāmaṇerī-gihiniummaddāpanasikkhāpada

(1210.)

3490\. Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena bhikkhuniyo sikkhamānāya ummaddāpentipi parimaddāpentipi…pe…  sāmaṇeriyā ummaddāpentipi parimaddāpentipi…pe…  gihiniyā ummaddāpentipi parimaddāpentipi. Manussā vihāracārikaṃ āhiṇḍantā passitvā ujjhāyanti khiyyanti vipācenti—  “kathañhi nāma bhikkhuniyo gihiniyā ummaddāpessantipi parimaddāpessantipi, seyyathāpi gihiniyo kāmabhoginiyo”ti.

3491\. Assosuṃ kho bhikkhuniyo tesaṃ manussānaṃ ujjhāyantānaṃ khiyyantānaṃ vipācentānaṃ. Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi nāma bhikkhuniyo gihiniyā ummaddāpessantipi parimaddāpessantipī”ti…pe…  “saccaṃ kira, bhikkhave, bhikkhuniyo gihiniyā ummaddāpentipi parimaddāpentipī”ti? “Saccaṃ, bhagavā”ti. Vigarahi buddho bhagavā…pe…  kathañhi nāma, bhikkhave, bhikkhuniyo gihiniyā ummaddāpessantipi parimaddāpessantipi. Netaṃ, bhikkhave, appasannānaṃ vā pasādāya…pe…  evañca pana, bhikkhave, bhikkhuniyo imaṃ sikkhāpadaṃ uddisantu—

(1211.)

3492\. **“Yā pana bhikkhunī (sikkhamānāya…pe…  sāmaṇeriyā…pe… ) gihiniyā ummaddāpeyya vā parimaddāpeyya vā, pācittiyan”**ti. (91--*93*:**146--148**)

(1212.)

3493\. **Yā panā**ti yā yādisā…pe…  **bhikkhunī**ti…pe…  ayaṃ imasmiṃ atthe adhippetā bhikkhunīti.

3494\. **Sikkhamānā** nāma dve vassāni chasu dhammesu sikkhitasikkhā.

3495\. **Sāmaṇerī** nāma dasasikkhāpadikā.

3496\. **Gihinī** nāma agārinī vuccati.

3497\. **Ummaddāpeyya vā**ti ummaddāpeti, āpatti pācittiyassa.

3498\. **Parimaddāpeyya vā**ti sambāhāpeti, āpatti pācittiyassa.

(1213.)

3499\. Anāpatti—  gilānāya, āpadāsu, ummattikāya, ādikammikāyāti.

---

3500\. Aṭṭhama-navama-dasamasikkhāpadāni niṭṭhitāni.



[Go to previous page (2.4.9.7 Bhikkhuniummaddāpanasikkhāpada)](2.4.9.7.md) / [Go to parent page (2.4.9 Chattupāhanavagga)](../2.4.9.md) / [Go to next page (2.4.9.11 Anāpucchāsikkhāpada)](2.4.9.11.md)


