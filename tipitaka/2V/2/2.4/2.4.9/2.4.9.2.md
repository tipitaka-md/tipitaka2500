
[Home](/) / [2V Pācittiyapāḷi](../../../../2V.md) / [2 Bhikkhunivibhaṅga](../../../2.md) / [2.4 Pācittiyakaṇḍa](../../2.4.md) / [2.4.9 Chattupāhanavagga](../2.4.9.md)

# 2.4.9.2 Yānasikkhāpada

* Bhikkhunivibhaṅga

* Pācittiyakaṇḍa

* Chattupāhanavagga

* Yānasikkhāpada

(1184.)

3439\. Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhuniyo yānena yāyanti. Manussā ujjhāyanti khiyyanti vipācenti—  “kathañhi nāma bhikkhuniyo yānena yāyissanti, seyyathāpi gihiniyo kāmabhoginiyo”ti.

3440\. Assosuṃ kho bhikkhuniyo tesaṃ manussānaṃ ujjhāyantānaṃ khiyyantānaṃ vipācentānaṃ. Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi nāma chabbaggiyā bhikkhuniyo yānena yāyissantī”ti…pe…  “saccaṃ kira, bhikkhave, chabbaggiyā bhikkhuniyo yānena yāyantī”ti? “Saccaṃ, bhagavā”ti. Vigarahi buddho bhagavā…pe…  kathañhi nāma, bhikkhave, chabbaggiyā bhikkhuniyo yānena yāyissanti. Netaṃ, bhikkhave, appasannānaṃ vā pasādāya…pe…  evañca pana, bhikkhave, bhikkhuniyo imaṃ sikkhāpadaṃ uddisantu—

3441\. **“Yā pana bhikkhunī yānena yāyeyya, pācittiyan”**ti.

3442\. Evañcidaṃ bhagavatā bhikkhunīnaṃ sikkhāpadaṃ paññattaṃ hoti.

(1185.)

3443\. Tena kho pana samayena aññatarā bhikkhunī gilānā hoti, na sakkoti padasā gantuṃ…pe…  bhagavato etamatthaṃ ārocesuṃ…pe…  anujānāmi, bhikkhave, gilānāya bhikkhuniyā yānaṃ. Evañca pana, bhikkhave, bhikkhuniyo imaṃ sikkhāpadaṃ uddisantu—

(1186.)

3444\. **“Yā pana bhikkhunī agilānā yānena yāyeyya, pācittiyan”**ti. (*85*:**140**)

(1187.)

3445\. **Yā panā**ti yā yādisā…pe…  **bhikkhunī**ti…pe…  ayaṃ imasmiṃ atthe adhippetā bhikkhunīti.

3446\. **Agilānā** nāma sakkoti padasā gantuṃ.

3447\. **Gilānā** nāma na sakkoti padasā gantuṃ.

3448\. **Yānaṃ** nāma vayhaṃ ratho sakaṭaṃ sandamānikā sivikā pāṭaṅkī.

3449\. **Yāyeyyā**ti sakimpi yānena yāyati, āpatti pācittiyassa.

(1188.)

3450\. Agilānā agilānasaññā yānena yāyati, āpatti pācittiyassa. Agilānā vematikā yānena yāyati, āpatti pācittiyassa. Agilānā gilānasaññā yānena yāyati, āpatti pācittiyassa.

3451\. Gilānā agilānasaññā, āpatti dukkaṭassa. Gilānā vematikā, āpatti dukkaṭassa. Gilānā gilānasaññā, anāpatti.

(1189.)

3452\. Anāpatti—  gilānāya, āpadāsu, ummattikāya, ādikammikāyāti.

---

3453\. Dutiyasikkhāpadaṃ niṭṭhitaṃ.



[Go to previous page (2.4.9.1 Chattupāhanasikkhāpada)](2.4.9.1.md) / [Go to parent page (2.4.9 Chattupāhanavagga)](../2.4.9.md) / [Go to next page (2.4.9.3 Saṅghāṇisikkhāpada)](2.4.9.3.md)


