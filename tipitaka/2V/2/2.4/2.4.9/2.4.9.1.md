
[Home](/) / [2V Pācittiyapāḷi](../../../../2V.md) / [2 Bhikkhunivibhaṅga](../../../2.md) / [2.4 Pācittiyakaṇḍa](../../2.4.md) / [2.4.9 Chattupāhanavagga](../2.4.9.md)

# 2.4.9.1 Chattupāhanasikkhāpada

* Bhikkhunivibhaṅga

* Pācittiyakaṇḍa

* Chattupāhanavagga

* Chattupāhanasikkhāpada

(1178.)

3425\. Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhuniyo chattupāhanaṃ dhārenti. Manussā ujjhāyanti khiyyanti vipācenti—  “kathañhi nāma bhikkhuniyo chattupāhanaṃ dhāressanti, seyyathāpi gihiniyo kāmabhoginiyo”ti.

3426\. Assosuṃ kho bhikkhuniyo tesaṃ manussānaṃ ujjhāyantānaṃ khiyyantānaṃ vipācentānaṃ. Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi nāma chabbaggiyā bhikkhuniyo chattupāhanaṃ dhāressantī”ti…pe…  “saccaṃ kira, bhikkhave, chabbaggiyā bhikkhuniyo chattupāhanaṃ dhārentī”ti? “Saccaṃ, bhagavā”ti. Vigarahi buddho bhagavā…pe…  kathañhi nāma, bhikkhave, chabbaggiyā bhikkhuniyo chattupāhanaṃ dhāressanti. Netaṃ, bhikkhave, appasannānaṃ vā pasādāya…pe…  evañca pana, bhikkhave, bhikkhuniyo imaṃ sikkhāpadaṃ uddisantu—

3427\. **“Yā pana bhikkhunī chattupāhanaṃ dhāreyya, pācittiyan”**ti.

3428\. Evañcidaṃ bhagavatā bhikkhunīnaṃ sikkhāpadaṃ paññattaṃ hoti.

(1179.)

3429\. Tena kho pana samayena aññatarā bhikkhunī gilānā hoti. Tassā vinā chattupāhanaṃ na phāsu hoti…pe…  bhagavato etamatthaṃ ārocesuṃ…pe…  anujānāmi, bhikkhave, gilānāya bhikkhuniyā chattupāhanaṃ. Evañca pana, bhikkhave, bhikkhuniyo imaṃ sikkhāpadaṃ uddisantu—

(1180.)

3430\. **“Yā pana bhikkhunī agilānā chattupāhanaṃ dhāreyya, pācittiyan”**ti. (*84*:**139**)

(1181.)

3431\. **Yā panā**ti yā yādisā…pe…  **bhikkhunī**ti…pe…  ayaṃ imasmiṃ atthe adhippetā bhikkhunīti.

3432\. **Agilānā** nāma yassā vinā chattupāhanaṃ phāsu hoti.

3433\. **Gilānā** nāma yassā vinā chattupāhanaṃ na phāsu hoti.

3434\. **Chattaṃ** nāma tīṇi chattāni—  setacchattaṃ, kilañjacchattaṃ, paṇṇacchattaṃ maṇḍalabaddhaṃ salākabaddhaṃ. **Dhāreyyā**ti sakimpi dhāreti, āpatti pācittiyassa.

(1182.)

3435\. Agilānā agilānasaññā chattupāhanaṃ dhāreti, āpatti pācittiyassa. Agilānā vematikā chattupāhanaṃ dhāreti, āpatti pācittiyassa. Agilānā gilānasaññā chattupāhanaṃ dhāreti, āpatti pācittiyassa.

3436\. Chattaṃ dhāreti na upāhanaṃ, āpatti dukkaṭassa. Upāhanaṃ dhāreti na chattaṃ, āpatti dukkaṭassa. Gilānā agilānasaññā, āpatti dukkaṭassa. Gilānā vematikā, āpatti dukkaṭassa. Gilānā gilānasaññā, anāpatti.

(1183.)

3437\. Anāpatti—  gilānāya, ārāme ārāmūpacāre dhāreti, āpadāsu, ummattikāya, ādikammikāyāti.

---

3438\. Paṭhamasikkhāpadaṃ niṭṭhitaṃ.



[Go to previous page (2.4.9 Chattupāhanavagga)](../2.4.9.md) / [Go to parent page (2.4.9 Chattupāhanavagga)](../2.4.9.md) / [Go to next page (2.4.9.2 Yānasikkhāpada)](2.4.9.2.md)


