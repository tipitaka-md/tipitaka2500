---
title: 2.4.4.1 Ekamañcatuvaṭṭanasikkhāpada
path: /tipitaka/2V/2/2.4/2.4.4/2.4.4.1
ref: 276667
breadcrumbs:
  - name: Home
    link: /
  - name: 2V Pācittiyapāḷi
    link: /tipitaka/2V
  - name: 2 Bhikkhunivibhaṅga
    link: /tipitaka/2V/2
  - name: 2.4 Pācittiyakaṇḍa
    link: /tipitaka/2V/2/2.4
  - name: 2.4.4 Tuvaṭṭavagga
    link: /tipitaka/2V/2/2.4/2.4.4
prevL: /tipitaka/2V/2/2.4/2.4.4
upL: /tipitaka/2V/2/2.4/2.4.4
nextL: /tipitaka/2V/2/2.4/2.4.4/2.4.4.2
---

# 2.4.4.1 Ekamañcatuvaṭṭanasikkhāpada

### Bhikkhunivibhaṅga

### Pācittiyakaṇḍa

### Tuvaṭṭavagga

### Ekamañcatuvaṭṭanasikkhāpada

(932.)

2885. Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena bhikkhuniyo dve ekamañce tuvaṭṭenti. Manussā vihāracārikaṃ āhiṇḍantā passitvā ujjhāyanti khiyyanti vipācenti—  “kathañhi nāma bhikkhuniyo dve ekamañce tuvaṭṭessanti, seyyathāpi gihiniyo kāmabhoginiyo”ti.

2886. Assosuṃ kho bhikkhuniyo tesaṃ manussānaṃ ujjhāyantānaṃ khiyyantānaṃ vipācentānaṃ. Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi nāma bhikkhuniyo dve ekamañce tuvaṭṭessantī”ti…pe…  “saccaṃ kira, bhikkhave, bhikkhuniyo dve ekamañce tuvaṭṭentī”ti? “Saccaṃ, bhagavā”ti. Vigarahi buddho bhagavā…pe…  kathañhi nāma, bhikkhave, bhikkhuniyo dve ekamañce tuvaṭṭessanti. Netaṃ, bhikkhave, appasannānaṃ vā pasādāya…pe…  evañca pana, bhikkhave, bhikkhuniyo imaṃ sikkhāpadaṃ uddisantu—

(933.)

2887. **“Yā pana bhikkhuniyo dve ekamañce tuvaṭṭeyyuṃ, pācittiyan”**ti. (*31*:**86**)

(934.)

2888. **Yā panā**ti yā yādisā…pe…  **bhikkhuniyo**ti upasampannāyo vuccanti.

2889. **Dve ekamañce tuvaṭṭeyyun**ti ekāya nipannāya aparā nipajjati, āpatti pācittiyassa. Ubho vā nipajjanti, āpatti pācittiyassa. Uṭṭhahitvā punappunaṃ nipajjanti, āpatti pācittiyassa.

(935.)

2890. Anāpatti—  ekāya nipannāya aparā nisīdati, ubho vā nisīdanti, ummattikānaṃ, ādikammikānanti.

===

2891. Paṭhamasikkhāpadaṃ niṭṭhitaṃ.




