
[Home](/) / [2V Pācittiyapāḷi](../../../../2V.md) / [2 Bhikkhunivibhaṅga](../../../2.md) / [2.4 Pācittiyakaṇḍa](../../2.4.md) / [2.4.1 Lasuṇavagga](../2.4.1.md)

# 2.4.1.1 Lasuṇasikkhāpada

* Bhikkhunivibhaṅga

* Pācittiyakaṇḍa

* Lasuṇavagga

* Lasuṇasikkhāpada

---

2565\. Ime kho panāyyāyo chasaṭṭhisatā pācittiyā

  
dhammā uddesaṃ āgacchanti.



(793.)

2566\. Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena aññatarena upāsakena bhikkhunisaṃgho lasuṇena pavārito hoti—  “yāsaṃ ayyānaṃ lasuṇena attho, ahaṃ lasuṇenā”ti. Khettapālo ca āṇatto hoti—  “sace bhikkhuniyo āgacchanti, ekamekāya bhikkhuniyā dvetayo bhaṇḍike dehī”ti. Tena kho pana samayena sāvatthiyaṃ ussavo hoti. Yathābhataṃ lasuṇaṃ parikkhayaṃ agamāsi. Bhikkhuniyo taṃ upāsakaṃ upasaṅkamitvā etadavocuṃ—  “lasuṇena, āvuso, attho”ti. “Natthāyye. Yathābhataṃ lasuṇaṃ parikkhīṇaṃ. Khettaṃ gacchathā”ti. Thullanandā bhikkhunī khettaṃ gantvā na mattaṃ jānitvā bahuṃ lasuṇaṃ harāpesi. Khettapālo ujjhāyati khiyyati vipāceti—  “kathañhi nāma bhikkhuniyo na mattaṃ jānitvā bahuṃ lasuṇaṃ harāpessantī”ti.

2567\. Assosuṃ kho bhikkhuniyo tassa khettapālassa ujjhāyantassa khiyyantassa vipācentassa. Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi nāma ayyā thullanandā na mattaṃ jānitvā bahuṃ lasuṇaṃ harāpessatī”ti…pe…  “saccaṃ kira, bhikkhave, thullanandā bhikkhunī na mattaṃ jānitvā bahuṃ lasuṇaṃ harāpetī”ti? “Saccaṃ, bhagavā”ti. Vigarahi buddho bhagavā…pe…  kathañhi nāma, bhikkhave, thullanandā bhikkhunī na mattaṃ jānitvā bahuṃ lasuṇaṃ harāpessati. Netaṃ, bhikkhave, appasannānaṃ vā pasādāya…pe…  dhammiṃ kathaṃ katvā bhikkhū āmantesi—

2568\. “Bhūtapubbaṃ, bhikkhave, thullanandā bhikkhunī aññatarassa brāhmaṇassa pajāpati ahosi. Tisso ca dhītaro—  nandā, nandavatī, sundarīnandā. Atha kho, bhikkhave, so brāhmaṇo kālaṃ katvā aññataraṃ haṃsayoniṃ upapajji. Tassa sabbasovaṇṇamayā pattā ahesuṃ. So tāsaṃ ekekaṃ pattaṃ deti. Atha kho, bhikkhave, thullanandā bhikkhunī ‘ayaṃ haṃso amhākaṃ ekekaṃ pattaṃ detī’ti taṃ haṃsarājaṃ gahetvā nippattaṃ akāsi. Tassa puna jāyamānā pattā setā sampajjiṃsu. Tadāpi, bhikkhave, thullanandā bhikkhunī atilobhena suvaṇṇā parihīnā. Idāni lasuṇā parihāyissatīti.

2569\. _Yaṃ laddhaṃ tena tuṭṭhabbaṃ,_  
_Atilobho hi pāpako;_  
_Haṃsarājaṃ gahetvāna,_  
_Suvaṇṇā parihāyathā”ti._  


2570\. Atha kho bhagavā thullanandaṃ bhikkhuniṃ anekapariyāyena vigarahitvā dubbharatāya…pe…  evañca pana, bhikkhave, bhikkhuniyo imaṃ sikkhāpadaṃ uddisantu—

(794.)

2571\. **“Yā pana bhikkhunī lasuṇaṃ khādeyya pācittiyan”**ti. (*1*:**56**)

(795.)

2572\. **Yā panā**ti yā yādisā…pe…  **bhikkhunī**ti…pe…  ayaṃ imasmiṃ atthe adhippetā bhikkhunīti.

2573\. **Lasuṇaṃ** nāma māgadhakaṃ vuccati.

2574\. “Khādissāmīti paṭiggaṇhā”ti, āpatti dukkaṭassa. Ajjhohāre ajjhohāre āpatti pācittiyassa.

(796.)

2575\. Lasuṇe lasuṇasaññā khādati, āpatti pācittiyassa. Lasuṇe vematikā khādati, āpatti pācittiyassa. Lasuṇe alasuṇasaññā khādati, āpatti pācittiyassa.

2576\. Alasuṇe lasuṇasaññā khādati, āpatti dukkaṭassa. Alasuṇe vematikā khādati, āpatti dukkaṭassa. Alasuṇe alasuṇasaññā khādati, anāpatti.

(797.)

2577\. Anāpatti—  palaṇḍuke, bhañjanake, harītake, cāpalasuṇe, sūpasampāke, maṃsasampāke, telasampāke, sāḷave, uttaribhaṅge, ummattikāya, ādikammikāyāti.

---

2578\. Lasuṇasikkhāpadaṃ paṭhamaṃ niṭṭhitaṃ.



[Go to previous page (2.4.1 Lasuṇavagga)](../2.4.1.md) / [Go to parent page (2.4.1 Lasuṇavagga)](../2.4.1.md) / [Go to next page (2.4.1.2 Sambādhalomasikkhāpada)](2.4.1.2.md)


