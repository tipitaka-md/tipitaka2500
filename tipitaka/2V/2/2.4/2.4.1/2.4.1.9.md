
[Home](/) / [2V Pācittiyapāḷi](../../../../2V.md) / [2 Bhikkhunivibhaṅga](../../../2.md) / [2.4 Pācittiyakaṇḍa](../../2.4.md) / [2.4.1 Lasuṇavagga](../2.4.1.md)

# 2.4.1.9 Dutiyauccārachaḍḍanasikkhāpada

* Bhikkhunivibhaṅga

* Pācittiyakaṇḍa

* Lasuṇavagga

* Dutiyauccārachaḍḍanasikkhāpada

(828.)

2649\. Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena aññatarassa brāhmaṇassa bhikkhunupassayaṃ nissāya yavakhettaṃ hoti. Bhikkhuniyo uccārampi passāvampi saṅkārampi vighāsampi khette chaḍḍenti. Atha kho so brāhmaṇo ujjhāyati khiyyati vipāceti—  “kathañhi nāma bhikkhuniyo amhākaṃ yavakhettaṃ dūsessantī”ti.

2650\. Assosuṃ kho bhikkhuniyo tassa brāhmaṇassa ujjhāyantassa khiyyantassa vipācentassa. Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi nāma bhikkhuniyo uccārampi passāvampi saṅkārampi vighāsampi harite chaḍḍessantī”ti…pe…  “saccaṃ kira, bhikkhave, bhikkhuniyo uccārampi passāvampi saṅkārampi vighāsampi harite chaḍḍentī”ti? “Saccaṃ, bhagavā”ti. Vigarahi buddho bhagavā…pe…  kathañhi nāma, bhikkhave, bhikkhuniyo uccārampi passāvampi saṅkārampi vighāsampi harite chaḍḍessanti. Netaṃ, bhikkhave, appasannānaṃ vā pasādāya…pe…  evañca pana, bhikkhave, bhikkhuniyo imaṃ sikkhāpadaṃ uddisantu—

(829.)

2651\. **“Yā pana bhikkhunī uccāraṃ vā passāvaṃ vā saṅkāraṃ vā vighāsaṃ vā harite chaḍḍeyya vā chaḍḍāpeyya vā, pācittiyan”**ti. (*9*:**64**)

(830.)

2652\. **Yā panā**ti yā yādisā…pe…  **bhikkhunī**ti…pe…  ayaṃ imasmiṃ atthe adhippetā bhikkhunīti.

2653\. **Uccāro** nāma gūtho vuccati. **Passāvo** nāma muttaṃ vuccati.

2654\. **Saṅkāraṃ** nāma kacavaraṃ vuccati.

2655\. **Vighāsaṃ** nāma calakāni vā aṭṭhikāni vā ucchiṭṭhodakaṃ vā.

2656\. **Haritaṃ** nāma pubbaṇṇaṃ aparaṇṇaṃ yaṃ manussānaṃ upabhogaparibhogaṃ ropimaṃ.

2657\. **Chaḍḍeyyā**ti sayaṃ chaḍḍeti, āpatti pācittiyassa.

2658\. **Chaḍḍāpeyyā**ti aññaṃ āṇāpeti, āpatti dukkaṭassa. Sakiṃ āṇattā bahukampi chaḍḍeti, āpatti pācittiyassa.

(831.)

2659\. Harite haritasaññā chaḍḍeti vā chaḍḍāpeti vā, āpatti pācittiyassa. Harite vematikā chaḍḍeti vā chaḍḍāpeti vā, āpatti pācittiyassa. Harite aharitasaññā chaḍḍeti vā chaḍḍāpeti vā, āpatti pācittiyassa.

2660\. Aharite haritasaññā, āpatti dukkaṭassa. Aharite vematikā, āpatti dukkaṭassa. Aharite aharitasaññā, anāpatti.

(832.)

2661\. Anāpatti—  oloketvā chaḍḍeti, khettamariyāde chaḍḍeti sāmike āpucchitvā apaloketvā chaḍḍeti, ummattikāya, ādikammikāyāti.

---

2662\. Navamasikkhāpadaṃ niṭṭhitaṃ.



[Go to previous page (2.4.1.8 Uccārachaḍḍanasikkhāpada)](2.4.1.8.md) / [Go to parent page (2.4.1 Lasuṇavagga)](../2.4.1.md) / [Go to next page (2.4.1.10 Naccagītasikkhāpada)](2.4.1.10.md)


