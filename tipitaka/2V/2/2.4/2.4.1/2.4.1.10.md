---
title: 2.4.1.10 Naccagītasikkhāpada
path: /tipitaka/2V/2/2.4/2.4.1/2.4.1.10
ref: 276646
breadcrumbs:
  - name: Home
    link: /
  - name: 2V Pācittiyapāḷi
    link: /tipitaka/2V
  - name: 2 Bhikkhunivibhaṅga
    link: /tipitaka/2V/2
  - name: 2.4 Pācittiyakaṇḍa
    link: /tipitaka/2V/2/2.4
  - name: 2.4.1 Lasuṇavagga
    link: /tipitaka/2V/2/2.4/2.4.1
prevL: /tipitaka/2V/2/2.4/2.4.1/2.4.1.9
upL: /tipitaka/2V/2/2.4/2.4.1
nextL: /tipitaka/2V/2/2.4/2.4.2
---

# 2.4.1.10 Naccagītasikkhāpada

### Bhikkhunivibhaṅga

### Pācittiyakaṇḍa

### Lasuṇavagga

### Naccagītasikkhāpada

(833.)

2663. Tena samayena buddho bhagavā rājagahe viharati veḷuvane kalandakanivāpe. Tena kho pana samayena rājagahe giraggasamajjo hoti. Chabbaggiyā bhikkhuniyo giraggasamajjaṃ dassanāya agamaṃsu. Manussā ujjhāyanti khiyyanti vipācenti—  “kathañhi nāma bhikkhuniyo naccampi gītampi vāditampi dassanāya gacchissanti, seyyathāpi gihiniyo kāmabhoginiyo”ti.

2664. Assosuṃ kho bhikkhuniyo tesaṃ manussānaṃ ujjhāyantānaṃ khiyyantānaṃ vipācentānaṃ. Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi nāma chabbaggiyā bhikkhuniyo naccampi gītampi vāditampi dassanāya gacchissantī”ti…pe…  “saccaṃ kira, bhikkhave, chabbaggiyā bhikkhuniyo naccampi gītampi vāditampi dassanāya gacchantī”ti? “Saccaṃ, bhagavā”ti. Vigarahi buddho bhagavā…pe…  kathañhi nāma, bhikkhave, chabbaggiyā bhikkhuniyo naccampi gītampi vāditampi dassanāya gacchissanti. Netaṃ, bhikkhave, appasannānaṃ vā pasādāya…pe…  evañca pana, bhikkhave, bhikkhuniyo imaṃ sikkhāpadaṃ uddisantu—

(834.)

2665. **“Yā pana bhikkhunī naccaṃ vā gītaṃ vā vāditaṃ vā dassanāya gaccheyya, pācittiyan”**ti. (*10*:**65**)

(835.)

2666. **Yā panā**ti yā yādisā…pe…  **bhikkhunī**ti…pe…  ayaṃ imasmiṃ atthe adhippetā bhikkhunīti.

2667. **Naccaṃ** nāma yaṃ kiñci naccaṃ. **Gītaṃ** nāma yaṃ kiñci gītaṃ. **Vāditaṃ** nāma yaṃ kiñci vāditaṃ.

(836.)

2668. Dassanāya gacchati, āpatti dukkaṭassa. Yattha ṭhitā passati vā suṇāti vā, āpatti pācittiyassa. Dassanūpacāraṃ vijahitvā punappunaṃ passati vā suṇāti vā, āpatti pācittiyassa. Ekamekaṃ dassanāya gacchati, āpatti dukkaṭassa. Yattha ṭhitā passati vā suṇāti vā, āpatti pācittiyassa. Dassanūpacāraṃ vijahitvā punappunaṃ passati vā suṇāti vā, āpatti pācittiyassa.

(837.)

2669. Anāpatti—  ārāme ṭhitā passati vā suṇāti vā, bhikkhuniyā ṭhitokāsaṃ vā nisinnokāsaṃ vā nipannokāsaṃ vā āgantvā naccanti vā gāyanti vā vādenti vā, paṭipathaṃ gacchantī passati vā suṇāti vā, sati karaṇīye gantvā passati vā suṇāti vā, āpadāsu, ummattikāya, ādikammikāyāti.

===

2670. Dasamasikkhāpadaṃ niṭṭhitaṃ.

  
Lasuṇavaggo paṭhamo.




