---
title: 2.4.6.6 Abhikkhukāvāsasikkhāpada
path: /tipitaka/2V/2/2.4/2.4.6/2.4.6.6
ref: 276692
breadcrumbs:
  - name: Home
    link: /
  - name: 2V Pācittiyapāḷi
    link: /tipitaka/2V
  - name: 2 Bhikkhunivibhaṅga
    link: /tipitaka/2V/2
  - name: 2.4 Pācittiyakaṇḍa
    link: /tipitaka/2V/2/2.4
  - name: 2.4.6 Ārāmavagga
    link: /tipitaka/2V/2/2.4/2.4.6
prevL: /tipitaka/2V/2/2.4/2.4.6/2.4.6.5
upL: /tipitaka/2V/2/2.4/2.4.6
nextL: /tipitaka/2V/2/2.4/2.4.6/2.4.6.7
---

# 2.4.6.6 Abhikkhukāvāsasikkhāpada

### Bhikkhunivibhaṅga

### Pācittiyakaṇḍa

### Ārāmavagga

### Abhikkhukāvāsasikkhāpada

(1046.)

3145. Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena sambahulā bhikkhuniyo gāmakāvāse vassaṃvuṭṭhā sāvatthiṃ agamaṃsu. Bhikkhuniyo tā bhikkhuniyo etadavocuṃ—  “katthāyyāyo vassaṃvuṭṭhā? Kacci ovādo iddho ahosī”ti? “Natthayye, tattha bhikkhū; kuto ovādo iddho bhavissatī”ti.

3146. Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi nāma bhikkhuniyo abhikkhuke āvāse vassaṃ vasissantī”ti…pe…  “saccaṃ kira, bhikkhave, bhikkhuniyo abhikkhuke āvāse vassaṃ vasantī”ti? “Saccaṃ, bhagavā”ti. Vigarahi buddho bhagavā…pe…  kathañhi nāma, bhikkhave, bhikkhuniyo abhikkhuke āvāse vassaṃ vasissanti. Netaṃ, bhikkhave, appasannānaṃ vā pasādāya…pe…  evañca pana, bhikkhave, bhikkhuniyo imaṃ sikkhāpadaṃ uddisantu—

(1047.)

3147. **“Yā pana bhikkhunī abhikkhuke āvāse vassaṃ vaseyya, pācittiyan”**ti. (*56*:**111**)

(1048.)

3148. **Yā panā**ti yā yādisā…pe…  **bhikkhunī**ti…pe…  ayaṃ imasmiṃ atthe adhippetā bhikkhunīti.

3149. **Abhikkhuko** nāma āvāso na sakkā hoti ovādāya vā saṃvāsāya vā gantuṃ. “Vassaṃ vasissāmī”ti senāsanaṃ paññapeti pānīyaṃ paribhojanīyaṃ upaṭṭhapeti pariveṇaṃ sammajjati, āpatti dukkaṭassa. Saha aruṇuggamanā āpatti pācittiyassa.

(1049.)

3150. Anāpatti—  vassupagatā bhikkhū pakkantā vā honti vibbhantā vā kālaṅkatā vā pakkhasaṅkantā vā, āpadāsu, ummattikāya, ādikammikāyāti.

===

3151. Chaṭṭhasikkhāpadaṃ niṭṭhitaṃ.




