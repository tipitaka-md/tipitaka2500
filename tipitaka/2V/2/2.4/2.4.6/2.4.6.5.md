
[Home](/) / [2V Pācittiyapāḷi](../../../../2V.md) / [2 Bhikkhunivibhaṅga](../../../2.md) / [2.4 Pācittiyakaṇḍa](../../2.4.md) / [2.4.6 Ārāmavagga](../2.4.6.md)

# 2.4.6.5 Kulamaccharinīsikkhāpada

* Bhikkhunivibhaṅga

* Pācittiyakaṇḍa

* Ārāmavagga

* Kulamaccharinīsikkhāpada

(1042.)

3137\. Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena aññatarā bhikkhunī sāvatthiyaṃ aññatarissā visikhāya piṇḍāya caramānā yena aññataraṃ kulaṃ tenupasaṅkami; upasaṅkamitvā paññatte āsane nisīdi. Atha kho te manussā taṃ bhikkhuniṃ bhojetvā etadavocuṃ—  “aññāpi, ayye, bhikkhuniyo āgacchantū”ti. Atha kho sā bhikkhunī—  “kathañhi nāma bhikkhuniyo nāgaccheyyun”ti, bhikkhuniyo upasaṅkamitvā etadavoca—  “amukasmiṃ, ayye, okāse vāḷā sunakhā caṇḍo balibaddo cikkhallo okāso. Mā kho tattha agamitthā”ti. Aññatarāpi bhikkhunī tassā visikhāya piṇḍāya caramānā yena taṃ kulaṃ tenupasaṅkami; upasaṅkamitvā paññatte āsane nisīdi. Atha kho te manussā taṃ bhikkhuniṃ bhojetvā etadavocuṃ—  “kissa, ayye, bhikkhuniyo na āgacchantī”ti?

3138\. Atha kho sā bhikkhunī tesaṃ manussānaṃ etamatthaṃ ārocesi. Manussā ujjhāyanti khiyyanti vipācenti—  “kathañhi nāma bhikkhunī kulaṃ maccharāyissatī”ti…pe…  “saccaṃ kira, bhikkhave, bhikkhunī kulaṃ maccharāyatī”ti? “Saccaṃ, bhagavā”ti. Vigarahi buddho bhagavā…pe…  kathañhi nāma, bhikkhave, bhikkhunī kulaṃ maccharāyissati. Netaṃ, bhikkhave, appasannānaṃ vā pasādāya…pe…  evañca pana, bhikkhave, bhikkhuniyo imaṃ sikkhāpadaṃ uddisantu—

(1043.)

3139\. **“Yā pana bhikkhunī kulamaccharinī assa, pācittiyan”**ti. (*55*:**110**)

(1044.)

3140\. **Yā panā**ti yā yādisā…pe…  **bhikkhunī**ti…pe…  ayaṃ imasmiṃ atthe adhippetā bhikkhunīti.

3141\. **Kulaṃ** nāma cattāri kulāni—  khattiyakulaṃ, brāhmaṇakulaṃ, vessakulaṃ, suddakulaṃ.

3142\. **Maccharinī assā**ti “kathaṃ bhikkhuniyo nāgaccheyyun”ti bhikkhunīnaṃ santike kulassa avaṇṇaṃ bhāsati, āpatti pācittiyassa. Kulassa vā santike bhikkhunīnaṃ avaṇṇaṃ bhāsati, āpatti pācittiyassa.

(1045.)

3143\. Anāpatti—  kulaṃ na maccharāyantī santaṃyeva ādīnavaṃ ācikkhati, ummattikāya, ādikammikāyāti.

---

3144\. Pañcamasikkhāpadaṃ niṭṭhitaṃ.



[Go to previous page (2.4.6.4 Pavāritasikkhāpada)](2.4.6.4.md) / [Go to parent page (2.4.6 Ārāmavagga)](../2.4.6.md) / [Go to next page (2.4.6.6 Abhikkhukāvāsasikkhāpada)](2.4.6.6.md)


