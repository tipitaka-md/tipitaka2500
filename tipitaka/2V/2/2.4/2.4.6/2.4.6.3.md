
[Home](/) / [2V Pācittiyapāḷi](../../../../2V.md) / [2 Bhikkhunivibhaṅga](../../../2.md) / [2.4 Pācittiyakaṇḍa](../../2.4.md) / [2.4.6 Ārāmavagga](../2.4.6.md)

# 2.4.6.3 Gaṇaparibhāsanasikkhāpada

* Bhikkhunivibhaṅga

* Pācittiyakaṇḍa

* Ārāmavagga

* Gaṇaparibhāsanasikkhāpada

(1033.)

3115\. Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena caṇḍakāḷī bhikkhunī bhaṇḍanakārikā hoti kalahakārikā vivādakārikā bhassakārikā saṃghe adhikaraṇakārikā. Thullanandā bhikkhunī tassā kamme karīyamāne paṭikkosati. Tena kho pana samayena thullanandā bhikkhunī gāmakaṃ agamāsi kenacideva karaṇīyena. Atha kho bhikkhunisaṃgho—  “thullanandā bhikkhunī pakkantā”ti caṇḍakāḷiṃ bhikkhuniṃ āpattiyā adassane ukkhipi. Thullanandā bhikkhunī gāmake taṃ karaṇīyaṃ tīretvā punadeva sāvatthiṃ paccāgacchi. Caṇḍakāḷī bhikkhunī thullanandāya bhikkhuniyā āgacchantiyā neva āsanaṃ paññapesi na pādodakaṃ pādapīṭhaṃ pādakaṭhalikaṃ upanikkhipi; na paccuggantvā pattacīvaraṃ paṭiggahesi na pānīyena āpucchi. Thullanandā bhikkhunī caṇḍakāḷiṃ bhikkhuniṃ etadavoca—  “kissa tvaṃ, ayye, mayi āgacchantiyā neva āsanaṃ paññapesi na pādodakaṃ pādapīṭhaṃ pādakaṭhalikaṃ upanikkhipi; na paccuggantvā pattacīvaraṃ paṭiggahesi na pānīyena āpucchī”ti? “Evañhetaṃ, ayye, hoti yathā taṃ anāthāyā”ti. “Kissa pana tvaṃ, ayye, anāthā”ti? “Imā maṃ, ayye, bhikkhuniyo—  ‘ayaṃ anāthā appaññātā, natthi imissā kāci pativattā’ti, āpattiyā adassane ukkhipiṃsū”ti. Thullanandā bhikkhunī—  “bālā etā abyattā etā netā jānanti kammaṃ vā kammadosaṃ vā kammavipattiṃ vā kammasampattiṃ vā”ti, caṇḍīkatā gaṇaṃ paribhāsi.

3116\. Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi nāma ayyā thullanandā caṇḍīkatā gaṇaṃ paribhāsissatī”ti…pe…  “saccaṃ kira, bhikkhave, thullanandā bhikkhunī caṇḍīkatā gaṇaṃ paribhāsatī”ti? “Saccaṃ, bhagavā”ti. Vigarahi buddho bhagavā…pe…  kathañhi nāma, bhikkhave, thullanandā bhikkhunī caṇḍīkatā gaṇaṃ paribhāsissati. Netaṃ, bhikkhave, appasannānaṃ vā pasādāya…pe…  evañca pana, bhikkhave, bhikkhuniyo imaṃ sikkhāpadaṃ uddisantu—

(1034.)

3117\. **“Yā pana bhikkhunī caṇḍīkatā gaṇaṃ paribhāseyya, pācittiyan”**ti. (*53*:**108**)

(1035.)

3118\. **Yā panā**ti yā yādisā…pe…  **bhikkhunī**ti…pe…  ayaṃ imasmiṃ atthe adhippetā bhikkhunīti.

3119\. **Caṇḍīkatā** nāma kodhanā vuccati.

3120\. **Gaṇo** nāma bhikkhunisaṃgho vuccati.

3121\. **Paribhāseyyā**ti “bālā etā abyattā etā netā jānanti kammaṃ vā kammadosaṃ vā kammavipattiṃ vā kammasampattiṃ vā”ti paribhāsati, āpatti pācittiyassa. Sambahulā bhikkhuniyo vā ekaṃ bhikkhuniṃ vā anupasampannaṃ vā paribhāsati, āpatti dukkaṭassa.

(1036.)

3122\. Anāpatti—  atthapurekkhārāya, dhammapurekkhārāya, anusāsanipurekkhārāya, ummattikāya, ādikammikāyāti.

---

3123\. Tatiyasikkhāpadaṃ niṭṭhitaṃ.



[Go to previous page (2.4.6.2 Bhikkhuakkosanasikkhāpada)](2.4.6.2.md) / [Go to parent page (2.4.6 Ārāmavagga)](../2.4.6.md) / [Go to next page (2.4.6.4 Pavāritasikkhāpada)](2.4.6.4.md)


