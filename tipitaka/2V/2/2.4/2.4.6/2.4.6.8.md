---
title: 2.4.6.8 Ovādasikkhāpada
path: /tipitaka/2V/2/2.4/2.4.6/2.4.6.8
ref: 276694
breadcrumbs:
  - name: Home
    link: /
  - name: 2V Pācittiyapāḷi
    link: /tipitaka/2V
  - name: 2 Bhikkhunivibhaṅga
    link: /tipitaka/2V/2
  - name: 2.4 Pācittiyakaṇḍa
    link: /tipitaka/2V/2/2.4
  - name: 2.4.6 Ārāmavagga
    link: /tipitaka/2V/2/2.4/2.4.6
prevL: /tipitaka/2V/2/2.4/2.4.6/2.4.6.7
upL: /tipitaka/2V/2/2.4/2.4.6
nextL: /tipitaka/2V/2/2.4/2.4.6/2.4.6.9
---

# 2.4.6.8 Ovādasikkhāpada

### Bhikkhunivibhaṅga

### Pācittiyakaṇḍa

### Ārāmavagga

### Ovādasikkhāpada

(1054.)

3159. Tena samayena buddho bhagavā sakkesu viharati kapilavatthusmiṃ nigrodhārāme. Tena kho pana samayena chabbaggiyā bhikkhū bhikkhunupassayaṃ upasaṅkamitvā chabbaggiyā bhikkhuniyo ovadanti. Bhikkhuniyo chabbaggiyā bhikkhuniyo etadavocuṃ—  “ethāyye, ovādaṃ gamissāmā”ti. “Yampi mayaṃ, ayye, gaccheyyāma ovādassa kāraṇā, ayyā chabbaggiyā idheva āgantvā amhe ovadantī”ti.

3160. Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi nāma chabbaggiyā bhikkhuniyo ovādaṃ na gacchissantī”ti…pe…  “saccaṃ kira, bhikkhave, chabbaggiyā bhikkhuniyo ovādaṃ na gacchantī”ti? “Saccaṃ, bhagavā”ti. Vigarahi buddho bhagavā…pe…  kathañhi nāma, bhikkhave, chabbaggiyā bhikkhuniyo ovādaṃ na gacchissanti. Netaṃ, bhikkhave, appasannānaṃ vā pasādāya…pe…  evañca pana, bhikkhave, bhikkhuniyo imaṃ sikkhāpadaṃ uddisantu—

(1055.)

3161. **“Yā pana bhikkhunī ovādāya vā saṃvāsāya vā na gaccheyya, pācittiyan”**ti. (*58*:**113**)

(1056.)

3162. **Yā panā**ti yā yādisā…pe…  **bhikkhunī**ti…pe…  ayaṃ imasmiṃ atthe adhippetā bhikkhunīti.

3163. **Ovādo** nāma aṭṭha garudhammā.

3164. **Saṃvāso** nāma ekakammaṃ ekuddeso samasikkhatā. Ovādāya vā saṃvāsāya vā na gacchissāmīti dhuraṃ nikkhittamatte āpatti pācittiyassa.

(1057.)

3165. Anāpatti—  sati antarāye, pariyesitvā dutiyikaṃ bhikkhuniṃ na labhati, gilānāya, āpadāsu, ummattikāya, ādikammikāyāti.

===

3166. Aṭṭhamasikkhāpadaṃ niṭṭhitaṃ.




