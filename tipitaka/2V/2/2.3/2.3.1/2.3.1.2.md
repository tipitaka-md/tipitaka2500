
[Home](/) / [2V Pācittiyapāḷi](../../../../2V.md) / [2 Bhikkhunivibhaṅga](../../../2.md) / [2.3 Nissaggiyakaṇḍa](../../2.3.md) / [2.3.1 Pattavagga](../2.3.1.md)

# 2.3.1.2 Akālacīvarabhājanasikkhāpada

* Bhikkhunivibhaṅga

* Nissaggiyakaṇḍa

* Pattavagga

* Akālacīvarabhājanasikkhāpada

(738.)

2441\. Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena sambahulā bhikkhuniyo gāmakāvāse vassaṃvuṭṭhā sāvatthiṃ agamaṃsu vattasampannā iriyāpathasampannā duccoḷā lūkhacīvarā. Upāsakā tā bhikkhuniyo passitvā—  “imā bhikkhuniyo vattasampannā iriyāpathasampannā duccoḷā lūkhacīvarā, imā bhikkhuniyo acchinnā bhavissantī”ti bhikkhunisaṃghassa akālacīvaraṃ adaṃsu. Thullanandā bhikkhunī—  “amhākaṃ kathinaṃ atthataṃ kālacīvaran”ti adhiṭṭhahitvā bhājāpesi. Upāsakā tā bhikkhuniyo passitvā etadavocuṃ—  “apayyāhi cīvaraṃ laddhan”ti? “Na mayaṃ, āvuso, cīvaraṃ labhāma. Ayyā thullanandā—  ‘amhākaṃ kathinaṃ atthataṃ kālacīvaran’ti adhiṭṭhahitvā bhājāpesī”ti. Upāsakā ujjhāyanti khiyyanti vipācenti—  “kathañhi nāma ayyā thullanandā akālacīvaraṃ ‘kālacīvaran’ti adhiṭṭhahitvā bhājāpessatī”ti.

2442\. Assosuṃ kho bhikkhuniyo tesaṃ upāsakānaṃ ujjhāyantānaṃ khiyyantānaṃ vipācentānaṃ. Yā tā bhikkhuniyo appicchā…pe…  tā ujjhāyanti khiyyanti vipācenti—  “kathañhi nāma ayyā thullanandā akālacīvaraṃ ‘kālacīvaran’ti adhiṭṭhahitvā bhājāpessatī”ti. Atha kho tā bhikkhuniyo bhikkhūnaṃ etamatthaṃ ārocesuṃ. Bhikkhū bhagavato etamatthaṃ ārocesuṃ…pe…  “saccaṃ kira, bhikkhave, thullanandā bhikkhunī akālacīvaraṃ ‘kālacīvaran’ti adhiṭṭhahitvā bhājāpetī”ti? “Saccaṃ, bhagavā”ti. Vigarahi buddho bhagavā…pe…  kathañhi nāma, bhikkhave, thullanandā bhikkhunī akālacīvaraṃ “kālacīvaran”ti adhiṭṭhahitvā bhājāpessati. Netaṃ, bhikkhave, appasannānaṃ vā pasādāya…pe…  evañca pana, bhikkhave, bhikkhuniyo imaṃ sikkhāpadaṃ uddisantu—

(739.)

2443\. **“Yā pana bhikkhunī akālacīvaraṃ ‘kālacīvaran’ti adhiṭṭhahitvā bhājāpeyya, nissaggiyaṃ pācittiyan”**ti. (*2*:**27**)

(740.)

2444\. **Yā panā**ti yā yādisā…pe…  **bhikkhunī**ti…pe…  ayaṃ imasmiṃ atthe adhippetā bhikkhunīti.

2445\. **Akālacīvaraṃ** nāma anatthate kathine ekādasamāse uppannaṃ, atthate kathine sattamāse uppannaṃ, kālepi ādissa dinnaṃ, etaṃ akālacīvaraṃ nāma.

2446\. Akālacīvaraṃ “kālacīvaran”ti adhiṭṭhahitvā bhājāpeti, payoge dukkaṭaṃ. Paṭilābhena nissaggiyaṃ hoti. Nissajjitabbaṃ saṃghassa vā gaṇassa vā ekabhikkhuniyā vā. Evañca pana, bhikkhave, nissajjitabbaṃ…pe…  “idaṃ me, ayye, akālacīvaraṃ ‘kālacīvaran’ti adhiṭṭhahitvā bhājāpitaṃ nissaggiyaṃ, imāhaṃ saṃghassa nissajjāmī”ti…pe…  dadeyyā”ti…pe…  dadeyyun”ti…pe…  ayyāya dammī”ti.

(741.)

2447\. Akālacīvare akālacīvarasaññā “kālacīvaran”ti adhiṭṭhahitvā bhājāpeti, nissaggiyaṃ pācittiyaṃ. Akālacīvare vematikā “kālacīvaran”ti adhiṭṭhahitvā bhājāpeti, āpatti dukkaṭassa. Akālacīvare kālacīvarasaññā “kālacīvaran”ti adhiṭṭhahitvā bhājāpeti, anāpatti. Kālacīvare akālacīvarasaññā, āpatti dukkaṭassa. Kālacīvare vematikā, āpatti dukkaṭassa. Kālacīvare kālacīvarasaññā, anāpatti.

(742.)

2448\. Anāpatti—  akālacīvaraṃ kālacīvarasaññā bhājāpeti, kālacīvaraṃ kālacīvarasaññā bhājāpeti, ummattikāya, ādikammikāyāti.

---

2449\. Dutiyasikkhāpadaṃ niṭṭhitaṃ.



[Go to previous page (2.3.1.1 Pattasannicayasikkhāpada)](2.3.1.1.md) / [Go to parent page (2.3.1 Pattavagga)](../2.3.1.md) / [Go to next page (2.3.1.3 Cīvaraparivattanasikkhāpada)](2.3.1.3.md)


