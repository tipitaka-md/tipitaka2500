
[Home](/) / [2V Pācittiyapāḷi](../../../../2V.md) / [2 Bhikkhunivibhaṅga](../../../2.md) / [2.3 Nissaggiyakaṇḍa](../../2.3.md) / [2.3.1 Pattavagga](../2.3.1.md)

# 2.3.1.10 Puggalikacetāpanasikkhāpada

* Bhikkhunivibhaṅga

* Nissaggiyakaṇḍa

* Pattavagga

* Puggalikacetāpanasikkhāpada

(778.)

2529\. Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena thullanandā bhikkhunī bahussutā hoti bhāṇikā visāradā paṭṭā dhammiṃ kathaṃ kātuṃ. Bahū manussā thullanandaṃ bhikkhuniṃ payirupāsanti. Tena kho pana samayena thullanandāya bhikkhuniyā pariveṇaṃ undriyati. Manussā thullanandaṃ bhikkhuniṃ etadavocuṃ—  “kissidaṃ te, ayye, pariveṇaṃ undriyatī”ti? “Natthāvuso, dāyakā, natthi kārakā”ti. Atha kho te manussā thullanandāya bhikkhuniyā pariveṇatthāya chandakaṃ saṅgharitvā thullanandāya bhikkhuniyā parikkhāraṃ adaṃsu. Thullanandā bhikkhunī tena ca parikkhārena sayampi yācitvā bhesajjaṃ cetāpetvā paribhuñji.

2530\. Manussā jānitvā ujjhāyanti khiyyanti vipācenti—  “kathañhi nāma ayyā thullanandā aññadatthikena parikkhārena aññuddisikena puggalikena saññācikena aññaṃ cetāpessatī”ti…pe…  “saccaṃ kira, bhikkhave, thullanandā bhikkhunī aññadatthikena parikkhārena aññuddisikena puggalikena saññācikena aññaṃ cetāpetī”ti? “Saccaṃ, bhagavā”ti. Vigarahi buddho bhagavā…pe…  kathañhi nāma, bhikkhave, thullanandā bhikkhunī aññadatthikena parikkhārena aññuddisikena puggalikena saññācikena aññaṃ cetāpessati. Netaṃ, bhikkhave, appasannānaṃ vā pasādāya…pe…  evañca pana, bhikkhave, bhikkhuniyo imaṃ sikkhāpadaṃ uddisantu—

(779.)

2531\. **“Yā pana bhikkhunī aññadatthikena parikkhārena aññuddisikena puggalikena saññācikena aññaṃ cetāpeyya, nissaggiyaṃ pācittiyan”**ti. (*10*:**35**)

(780.)

2532\. **Yā panā**ti yā yādisā…pe…  bhikkhunīti…pe…  ayaṃ imasmiṃ atthe adhippetā bhikkhunīti.

2533\. **Aññadatthikena parikkhārena aññuddisikenā**ti aññassatthāya dinnena.

2534\. **Puggalikenā**ti ekāya bhikkhuniyā, na saṃghassa, na gaṇassa.

2535\. **Saññācikenā**ti sayaṃ yācitvā.

2536\. **Aññaṃ cetāpeyyā**ti yaṃatthāya dinnaṃ taṃ ṭhapetvā aññaṃ cetāpeti, payoge dukkaṭaṃ. Paṭilābhena nissaggiyaṃ hoti. Nissajjitabbaṃ saṃghassa vā gaṇassa vā ekabhikkhuniyā vā. Evañca pana, bhikkhave, nissajjitabbaṃ…pe…  “idaṃ me, ayye, aññadatthikena parikkhārena aññuddisikena puggalikena saññācikena aññaṃ cetāpitaṃ nissaggiyaṃ, imāhaṃ saṃghassa nissajjāmī”ti…pe…  dadeyyā”ti…pe…  dadeyyun”ti…pe…  ayyāya dammī”ti.

(781.)

2537\. Aññadatthike aññadatthikasaññā aññaṃ cetāpeti, nissaggiyaṃ pācittiyaṃ. Aññadatthike vematikā aññaṃ cetāpeti, nissaggiyaṃ pācittiyaṃ. Aññadatthike anaññadatthikasaññā aññaṃ cetāpeti, nissaggiyaṃ pācittiyaṃ. Nissaṭṭhaṃ paṭilabhitvā yathādāne upanetabbaṃ.

2538\. Anaññadatthike aññadatthikasaññā, āpatti dukkaṭassa. Anaññadatthike vematikā, āpatti dukkaṭassa. Anaññadatthike anaññadatthikasaññā, anāpatti.

(782.)

2539\. Anāpatti—  sesakaṃ upaneti, sāmike apaloketvā upaneti, āpadāsu, ummattikāya, ādikammikāyāti.

---

2540\. Dasamasikkhāpadaṃ niṭṭhitaṃ.



[Go to previous page (2.3.1.9 Dutiyagaṇikacetāpanasikkhāpada)](2.3.1.9.md) / [Go to parent page (2.3.1 Pattavagga)](../2.3.1.md) / [Go to next page (2.3.2 Cīvaravagga)](../2.3.2.md)


