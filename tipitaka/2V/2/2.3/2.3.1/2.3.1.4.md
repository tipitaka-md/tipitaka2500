
[Home](/) / [2V Pācittiyapāḷi](../../../../2V.md) / [2 Bhikkhunivibhaṅga](../../../2.md) / [2.3 Nissaggiyakaṇḍa](../../2.3.md) / [2.3.1 Pattavagga](../2.3.1.md)

# 2.3.1.4 Aññaviññāpanasikkhāpada

* Bhikkhunivibhaṅga

* Nissaggiyakaṇḍa

* Pattavagga

* Aññaviññāpanasikkhāpada

(748.)

2463\. Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena thullanandā bhikkhunī gilānā hoti. Atha kho aññataro upāsako yena thullanandā bhikkhunī tenupasaṅkami; upasaṅkamitvā thullanandaṃ bhikkhuniṃ etadavoca—  “kiṃ te, ayye, aphāsu, kiṃ āharīyatū”ti? “Sappinā me, āvuso, attho”ti. Atha kho so upāsako aññatarassa āpaṇikassa gharā kahāpaṇassa sappiṃ āharitvā thullanandāya bhikkhuniyā adāsi. Thullanandā bhikkhunī evamāha—  “na me, āvuso, sappinā attho; telena me attho”ti. Atha kho so upāsako yena so āpaṇiko tenupasaṅkami; upasaṅkamitvā taṃ āpaṇikaṃ etadavoca—  “na kirāyyo, ayyāya sappinā attho, telena attho. Handa te sappiṃ, telaṃ me dehī”ti. “Sace mayaṃ, ayyo, vikkītaṃ bhaṇḍaṃ puna ādiyissāma, kadā amhākaṃ bhaṇḍaṃ vikkāyissati; sappissa kayena sappi haṭaṃ, telassa kayaṃ āhara, telaṃ harissasī”ti. Atha kho so upāsako ujjhāyati khiyyati vipāceti—  “kathañhi nāma ayyā thullanandā aññaṃ viññāpetvā aññaṃ viññāpessatī”ti.

2464\. Assosuṃ kho bhikkhuniyo tassa upāsakassa ujjhāyantassa khiyyantassa vipācentassa. Yā tā bhikkhuniyo appicchā…pe…  tā ujjhāyanti khiyyanti vipācenti…pe…  atha kho tā bhikkhuniyo bhikkhūnaṃ etamatthaṃ ārocesuṃ. Bhikkhū bhagavato etamatthaṃ ārocesuṃ…pe…  “saccaṃ kira, bhikkhave, thullanandā bhikkhunī aññaṃ viññāpetvā aññaṃ viññāpetī”ti? “Saccaṃ, bhagavā”ti. Vigarahi buddho bhagavā…pe…  kathañhi nāma, bhikkhave, thullanandā bhikkhunī aññaṃ viññāpetvā aññaṃ viññāpessati. Netaṃ, bhikkhave, appasannānaṃ vā pasādāya…pe…  evañca pana, bhikkhave, bhikkhuniyo imaṃ sikkhāpadaṃ uddisantu—

(749.)

2465\. **“Yā pana bhikkhunī aññaṃ viññāpetvā aññaṃ viññāpeyya, nissaggiyaṃ pācittiyan”**ti. (*4*:**29**)

(750.)

2466\. **Yā panā**ti yā yādisā…pe…  **bhikkhunī**ti…pe…  ayaṃ imasmiṃ atthe adhippetā bhikkhunīti.

2467\. **Aññaṃ viññāpetvā**ti yaṃ kiñci viññāpetvā.

2468\. **Aññaṃ viññāpeyyā**ti taṃ ṭhapetvā aññaṃ viññāpeti, payoge dukkaṭaṃ. Paṭilābhena nissaggiyaṃ hoti. Nissajjitabbaṃ saṃghassa vā gaṇassa vā ekabhikkhuniyā vā. Evañca pana, bhikkhave, nissajjitabbaṃ…pe…  “idaṃ me, ayye, aññaṃ viññāpetvā aññaṃ viññāpitaṃ nissaggiyaṃ, imāhaṃ saṃghassa nissajjāmī”ti…pe…  dadeyyā”ti…pe…  dadeyyun”ti…pe…  ayyāya dammī”ti.

(751.)

2469\. Aññe aññasaññā aññaṃ viññāpeti, nissaggiyaṃ pācittiyaṃ. Aññe vematikā aññaṃ viññāpeti, nissaggiyaṃ pācittiyaṃ. Aññe anaññasaññā aññaṃ viññāpeti, nissaggiyaṃ pācittiyaṃ.

2470\. Anaññe aññasaññā anaññaṃ viññāpeti, āpatti dukkaṭassa. Anaññe vematikā anaññaṃ viññāpeti, āpatti dukkaṭassa. Anaññe anaññasaññā, anāpatti.

(752.)

2471\. Anāpatti—  taññeva viññāpeti, aññañca viññāpeti, ānisaṃsaṃ dassetvā viññāpeti, ummattikāya, ādikammikāyāti.

---

2472\. Catutthasikkhāpadaṃ niṭṭhitaṃ.



[Go to previous page (2.3.1.3 Cīvaraparivattanasikkhāpada)](2.3.1.3.md) / [Go to parent page (2.3.1 Pattavagga)](../2.3.1.md) / [Go to next page (2.3.1.5 Aññacetāpanasikkhāpada)](2.3.1.5.md)


