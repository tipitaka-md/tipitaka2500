
[Home](/) / [2V Pācittiyapāḷi](../../../../2V.md) / [1 Mahāvibhaṅga](../../../1.md) / [1.5 Pācittiyakaṇḍa](../../1.5.md) / [1.5.5 Acelakavagga](../1.5.5.md)

# 1.5.5.10 Uyyodhikasikkhāpada

* Mahāvibhaṅga

* Pācittiyakaṇḍa

* Acelakavagga

* Uyyodhikasikkhāpada

(322.)

1005\. Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhū dirattatirattaṃ senāya vasamānā uyyodhikampi balaggampi senābyūhampi anīkadassanampi gacchanti. Aññataropi chabbaggiyo bhikkhu uyyodhikaṃ gantvā kaṇḍena paṭividdho hoti. Manussā taṃ bhikkhuṃ uppaṇḍesuṃ—  “kacci, bhante, suyuddhaṃ ahosi, kati te lakkhāni laddhānī”ti? So bhikkhu tehi manussehi uppaṇḍiyamāno maṅku ahosi. Manussā ujjhāyanti khiyyanti vipācenti—  “kathañhi nāma samaṇā sakyaputtiyā uyyodhikaṃ dassanāya āgacchissanti. Amhākampi alābhā, amhākampi dulladdhaṃ, ye mayaṃ ājīvassa hetu puttadārassa kāraṇā uyyodhikaṃ āgacchāmā”ti.

1006\. Assosuṃ kho bhikkhū tesaṃ manussānaṃ ujjhāyantānaṃ khiyyantānaṃ vipācentānaṃ. Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma chabbaggiyā bhikkhū uyyodhikaṃ dassanāya gacchissantī”ti…pe…  “saccaṃ kira tumhe, bhikkhave, uyyodhikaṃ dassanāya gacchathā”ti? “Saccaṃ, bhagavā”ti. Vigarahi buddho bhagavā…pe…  kathañhi nāma tumhe, moghapurisā, uyyodhikaṃ dassanāya gacchissatha. Netaṃ, moghapurisā, appasannānaṃ vā pasādāya…pe…  evañca pana, bhikkhave, imaṃ sikkhāpadaṃ uddiseyyātha—

(323.)

1007\. **“Dirattatirattañce bhikkhu senāya vasamāno uyyodhikaṃ vā balaggaṃ vā senābyūhaṃ vā anīkadassanaṃ vā gaccheyya, pācittiyan”**ti. (*50*:**99**)

(324.)

1008\. **Dirattatirattañce bhikkhu senāya vasamāno**ti dvetisso rattiyo vasamāno.

1009\. **Uyyodhikaṃ** nāma yattha sampahāro dissati.

1010\. **Balaggaṃ** nāma ettakā hatthī, ettakā assā, ettakā rathā, ettakā pattī.

1011\. **Senābyūhaṃ** nāma ito hatthī hontu, ito assā hontu, ito rathā hontu, ito pattikā hontu.

1012\. **Anīkaṃ** nāma hatthānīkaṃ, assānīkaṃ, rathānīkaṃ, pattānīkaṃ. Tayo hatthī pacchimaṃ hatthānīkaṃ, tayo assā pacchimaṃ assānīkaṃ, tayo rathā pacchimaṃ rathānīkaṃ, cattāro purisā sarahatthā pattī pacchimaṃ pattānīkaṃ. Dassanāya gacchati, āpatti dukkaṭassa. Yattha ṭhito passati, āpatti pācittiyassa. Dassanūpacāraṃ vijahitvā punappunaṃ passati, āpatti pācittiyassa.

1013\. Ekamekaṃ dassanāya gacchati, āpatti dukkaṭassa. Yattha ṭhito passati, āpatti dukkaṭassa. Dassanūpacāraṃ vijahitvā punappunaṃ passati, āpatti dukkaṭassa.

(325.)

1014\. Anāpatti—  ārāme ṭhito passati, bhikkhussa ṭhitokāsaṃ vā nisinnokāsaṃ vā nipannokāsaṃ vā āgantvā sampahāro dissati, paṭipathaṃ gacchanto passati, sati karaṇīye gantvā passati, āpadāsu, ummattakassa, ādikammikassāti.

---

1015\. Uyyodhikasikkhāpadaṃ niṭṭhitaṃ dasamaṃ.

  
Acelakavaggo pañcamo.



---

1016\. Tassuddānaṃ



1017\. _Pūvaṃ kathopanandassa,_  
_tayaṃpaṭṭhākameva ca;_  
_Mahānāmo pasenadi,_  
_senāviddho ime dasāti._  


[Go to previous page (1.5.5.9 Senāvāsasikkhāpada)](1.5.5.9.md) / [Go to parent page (1.5.5 Acelakavagga)](../1.5.5.md) / [Go to next page (1.5.6 Surāpānavagga)](../1.5.6.md)


