
[Home](/) / [2V Pācittiyapāḷi](../../../../2V.md) / [1 Mahāvibhaṅga](../../../1.md) / [1.5 Pācittiyakaṇḍa](../../1.5.md) / [1.5.8 Sahadhammikavagga](../1.5.8.md)

# 1.5.8.7 Sañciccasikkhāpada

* Mahāvibhaṅga

* Pācittiyakaṇḍa

* Sahadhammikavagga

* Sañciccasikkhāpada

(464.)

1379\. Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhū sattarasavaggiyānaṃ bhikkhūnaṃ sañcicca kukkuccaṃ upadahanti—  “bhagavatā, āvuso, sikkhāpadaṃ paññattaṃ—  ‘na ūnavīsativasso puggalo upasampādetabbo’ti. Tumhe ca ūnavīsativassā upasampannā. Kacci no tumhe anupasampannā”ti? Te rodanti. Bhikkhū evamāhaṃsu—  “kissa tumhe, āvuso, rodathā”ti? “Ime, āvuso, chabbaggiyā bhikkhū amhākaṃ sañcicca kukkuccaṃ upadahantī”ti.

1380\. Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma chabbaggiyā bhikkhū bhikkhūnaṃ sañcicca kukkuccaṃ upadahissantī”ti…pe…  “saccaṃ kira tumhe, bhikkhave, bhikkhūnaṃ sañcicca kukkuccaṃ upadahathā”ti? “Saccaṃ, bhagavā”ti. Vigarahi buddho bhagavā…pe…  kathañhi nāma tumhe, moghapurisā, bhikkhūnaṃ sañcicca kukkuccaṃ upadahissatha. Netaṃ, moghapurisā, appasannānaṃ vā pasādāya…pe…  evañca pana, bhikkhave, imaṃ sikkhāpadaṃ uddiseyyātha—

(465.)

1381\. **“Yo pana bhikkhu bhikkhussa sañcicca kukkuccaṃ upadaheyya—  ‘itissa muhuttampi aphāsu bhavissatī’ti etadeva paccayaṃ karitvā anaññaṃ, pācittiyan”**ti. (*77*:**126**)

(466.)

1382\. **Yo panā**ti yo yādiso…pe…  **bhikkhū**ti…pe…  ayaṃ imasmiṃ atthe adhippeto bhikkhūti.

1383\. **Bhikkhussā**ti aññassa bhikkhussa.

1384\. **Sañciccā**ti jānanto sañjānanto cecca abhivitaritvā vītikkamo.

1385\. **Kukkuccaṃ upadaheyyā**ti “ūnavīsativasso maññe tvaṃ upasampanno, vikāle maññe tayā bhuttaṃ, majjaṃ maññe tayā pītaṃ, mātugāmena saddhiṃ raho maññe tayā nisinnan”ti kukkuccaṃ upadahati, āpatti pācittiyassa.

1386\. **Etadeva paccayaṃ karitvā, anaññan**ti na añño koci paccayo hoti kukkuccaṃ upadahituṃ.

(467.)

1387\. Upasampanne upasampannasaññī sañcicca kukkuccaṃ upadahati, āpatti pācittiyassa. Upasampanne vematiko sañcicca kukkuccaṃ upadahati, āpatti pācittiyassa. Upasampanne anupasampannasaññī sañcicca kukkuccaṃ upadahati, āpatti pācittiyassa.

1388\. Anupasampannassa sañcicca kukkuccaṃ upadahati, āpatti dukkaṭassa. Anupasampanne upasampannasaññī, āpatti dukkaṭassa. Anupasampanne vematiko, āpatti dukkaṭassa. Anupasampanne anupasampannasaññī, āpatti dukkaṭassa.

(468.)

1389\. Anāpatti—  na kukkuccaṃ upadahitukāmo “ūnavīsativasso maññe tvaṃ upasampanno, vikāle maññe tayā bhuttaṃ, majjaṃ maññe tayā pītaṃ, mātugāmena saddhiṃ raho maññe tayā nisinnaṃ, iṅgha jānāhi, mā te pacchā kukkuccaṃ ahosī”ti bhaṇati, ummattakassa, ādikammikassāti.

---

1390\. Sañciccasikkhāpadaṃ niṭṭhitaṃ sattamaṃ.



[Go to previous page (1.5.8.6 Amūlakasikkhāpada)](1.5.8.6.md) / [Go to parent page (1.5.8 Sahadhammikavagga)](../1.5.8.md) / [Go to next page (1.5.8.8 Upassutisikkhāpada)](1.5.8.8.md)


