---
title: 1.5.8.9 Kammapaṭibāhanasikkhāpada
path: /tipitaka/2V/1/1.5/1.5.8/1.5.8.9
ref: 276518
breadcrumbs:
  - name: Home
    link: /
  - name: 2V Pācittiyapāḷi
    link: /tipitaka/2V
  - name: 1 Mahāvibhaṅga
    link: /tipitaka/2V/1
  - name: 1.5 Pācittiyakaṇḍa
    link: /tipitaka/2V/1/1.5
  - name: 1.5.8 Sahadhammikavagga
    link: /tipitaka/2V/1/1.5/1.5.8
prevL: /tipitaka/2V/1/1.5/1.5.8/1.5.8.8
upL: /tipitaka/2V/1/1.5/1.5.8
nextL: /tipitaka/2V/1/1.5/1.5.8/1.5.8.10
---

# 1.5.8.9 Kammapaṭibāhanasikkhāpada

### Mahāvibhaṅga

### Pācittiyakaṇḍa

### Sahadhammikavagga

### Kammapaṭibāhanasikkhāpada

(474.)

1403. Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhū anācāraṃ ācaritvā ekamekassa kamme kayiramāne paṭikkosanti. Tena kho pana samayena saṃgho sannipatito hoti kenacideva karaṇīyena. Chabbaggiyā bhikkhū cīvarakammaṃ karontā ekassa chandaṃ adaṃsu. Atha kho saṃgho—  “ayaṃ, āvuso, chabbaggiyo bhikkhu ekako āgato, handassa mayaṃ kammaṃ karomā”ti tassa kammaṃ akāsi. Atha kho so bhikkhu yena chabbaggiyā bhikkhū tenupasaṅkami. Chabbaggiyā bhikkhū taṃ bhikkhuṃ etadavocuṃ—  “kiṃ, āvuso, saṃgho akāsī”ti? “Saṃgho me, āvuso, kammaṃ akāsī”ti. “Na mayaṃ, āvuso, etadatthāya chandaṃ adamhā—  ‘tuyhaṃ kammaṃ karissatī’ti. Sace ca mayaṃ jāneyyāma ‘tuyhaṃ kammaṃ karissatī’ti, na mayaṃ chandaṃ dadeyyāmā”ti.

1404. Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma chabbaggiyā bhikkhū dhammikānaṃ kammānaṃ chandaṃ datvā pacchā khīyanadhammaṃ āpajjissantī”ti…pe…  “saccaṃ kira tumhe, bhikkhave, dhammikānaṃ kammānaṃ chandaṃ datvā pacchā khīyanadhammaṃ āpajjathā”ti? “Saccaṃ, bhagavā”ti. Vigarahi buddho bhagavā…pe…  kathañhi nāma tumhe, moghapurisā, dhammikānaṃ kammānaṃ chandaṃ datvā pacchā khīyanadhammaṃ āpajjissatha. Netaṃ, moghapurisā, appasannānaṃ vā pasādāya…pe…  evañca pana, bhikkhave, imaṃ sikkhāpadaṃ uddiseyyātha—

(475.)

1405. **“Yo pana bhikkhu dhammikānaṃ kammānaṃ chandaṃ datvā pacchā khīyanadhammaṃ āpajjeyya, pācittiyan”**ti. (*79*:**128**)

(476.)

1406. **Yo panā**ti yo yādiso…pe…  **bhikkhū**ti…pe…  ayaṃ imasmiṃ atthe adhippeto bhikkhūti.

1407. **Dhammikaṃ** nāma **kammaṃ** apalokanakammaṃ ñattikammaṃ ñattidutiyakammaṃ ñatticatutthakammaṃ dhammena vinayena satthusāsanena kataṃ, etaṃ dhammikaṃ nāma kammaṃ. Chandaṃ datvā khiyyati āpatti pācittiyassa.

(477.)

1408. Dhammakamme dhammakammasaññī chandaṃ datvā khiyyati, āpatti pācittiyassa. Dhammakamme vematiko chandaṃ datvā khiyyati, āpatti dukkaṭassa. Dhammakamme adhammakammasaññī chandaṃ datvā khiyyati, anāpatti. Adhammakamme dhammakammasaññī, āpatti dukkaṭassa. Adhammakamme vematiko, āpatti dukkaṭassa. Adhammakamme adhammakammasaññī, anāpatti.

(478.)

1409. Anāpatti—  “adhammena vā vaggena vā na kammārahassa vā kammaṃ katan”ti jānanto khiyyati, ummattakassa, ādikammikassāti.

===

1410. Kammapaṭibāhanasikkhāpadaṃ niṭṭhitaṃ navamaṃ.




