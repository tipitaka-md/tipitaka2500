
[Home](/) / [2V Pācittiyapāḷi](../../../../2V.md) / [1 Mahāvibhaṅga](../../../1.md) / [1.5 Pācittiyakaṇḍa](../../1.5.md) / [1.5.8 Sahadhammikavagga](../1.5.8.md)

# 1.5.8.6 Amūlakasikkhāpada

* Mahāvibhaṅga

* Pācittiyakaṇḍa

* Sahadhammikavagga

* Amūlakasikkhāpada

(459.)

1367\. Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhū bhikkhuṃ amūlakena saṃghādisesena anuddhaṃsenti.

1368\. Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma chabbaggiyā bhikkhū bhikkhuṃ amūlakena saṃghādisesena anuddhaṃsessantī”ti…pe…  “saccaṃ kira tumhe, bhikkhave, bhikkhuṃ amūlakena saṃghādisesena anuddhaṃsethā”ti? “Saccaṃ, bhagavā”ti. Vigarahi buddho bhagavā…pe…  kathañhi nāma tumhe, moghapurisā, bhikkhuṃ amūlakena saṃghādisesena anuddhaṃsessatha. Netaṃ, moghapurisā, appasannānaṃ vā pasādāya…pe…  evañca pana, bhikkhave, imaṃ sikkhāpadaṃ uddiseyyātha—

(460.)

1369\. **“Yo pana bhikkhu bhikkhuṃ amūlakena saṃghādisesena anuddhaṃseyya, pācittiyan”**ti. (*76*:**125**)

(461.)

1370\. **Yo panā**ti yo yādiso…pe…  **bhikkhū**ti…pe…  ayaṃ imasmiṃ atthe adhippeto bhikkhūti.

1371\. **Bhikkhun**ti aññaṃ bhikkhuṃ.

1372\. **Amūlakaṃ** nāma adiṭṭhaṃ assutaṃ aparisaṅkitaṃ.

1373\. **Saṃghādisesenā**ti terasannaṃ aññatarena.

1374\. **Anuddhaṃseyyā**ti codeti vā codāpeti vā, āpatti pācittiyassa.

(462.)

1375\. Upasampanne upasampannasaññī amūlakena saṃghādisesena anuddhaṃseti, āpatti pācittiyassa. Upasampanne vematiko amūlakena saṃghādisesena anuddhaṃseti, āpatti pācittiyassa. Upasampanne anupasampannasaññī amūlakena saṃghādisesena anuddhaṃseti, āpatti pācittiyassa.

1376\. Ācāravipattiyā vā diṭṭhivipattiyā vā anuddhaṃseti, āpatti dukkaṭassa. Anupasampannaṃ anuddhaṃseti, āpatti dukkaṭassa. Anupasampanne upasampannasaññī, āpatti dukkaṭassa. Anupasampanne vematiko, āpatti dukkaṭassa. Anupasampanne anupasampannasaññī, āpatti dukkaṭassa.

(463.)

1377\. Anāpatti—  tathāsaññī codeti, vā codāpeti vā, ummattakassa, ādikammikassāti.

---

1378\. Amūlakasikkhāpadaṃ niṭṭhitaṃ chaṭṭhaṃ.



[Go to previous page (1.5.8.5 Talasattikasikkhāpada)](1.5.8.5.md) / [Go to parent page (1.5.8 Sahadhammikavagga)](../1.5.8.md) / [Go to next page (1.5.8.7 Sañciccasikkhāpada)](1.5.8.7.md)


