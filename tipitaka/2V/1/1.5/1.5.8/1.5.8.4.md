
[Home](/) / [2V Pācittiyapāḷi](../../../../2V.md) / [1 Mahāvibhaṅga](../../../1.md) / [1.5 Pācittiyakaṇḍa](../../1.5.md) / [1.5.8 Sahadhammikavagga](../1.5.8.md)

# 1.5.8.4 Pahārasikkhāpada

* Mahāvibhaṅga

* Pācittiyakaṇḍa

* Sahadhammikavagga

* Pahārasikkhāpada

(449.)

1345\. Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhū kupitā anattamanā sattarasavaggiyānaṃ bhikkhūnaṃ pahāraṃ denti. Te rodanti. Bhikkhū evamāhaṃsu—  “kissa tumhe, āvuso, rodathā”ti? “Ime, āvuso, chabbaggiyā bhikkhū kupitā anattamanā amhākaṃ pahāraṃ dentī”ti.

1346\. Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma chabbaggiyā bhikkhū kupitā anattamanā bhikkhūnaṃ pahāraṃ dassantī”ti…pe…  “saccaṃ kira tumhe, bhikkhave, kupitā anattamanā bhikkhūnaṃ pahāraṃ dethā”ti? “Saccaṃ, bhagavā”ti. Vigarahi buddho bhagavā…pe…  kathañhi nāma tumhe, moghapurisā, kupitā anattamanā bhikkhūnaṃ pahāraṃ dassatha. Netaṃ, moghapurisā, appasannānaṃ vā pasādāya…pe…  evañca pana, bhikkhave, imaṃ sikkhāpadaṃ uddiseyyātha—

(450.)

1347\. **“Yo pana bhikkhu bhikkhussa kupito anattamano pahāraṃ dadeyya, pācittiyan”**ti. (*74*:**123**)

(451.)

1348\. **Yo panā**ti yo yādiso…pe…  **bhikkhū**ti…pe…  ayaṃ imasmiṃ atthe adhippeto bhikkhūti.

1349\. **Bhikkhussā**ti aññassa bhikkhussa.

1350\. **Kupito anattamano**ti anabhiraddho āhatacitto khilajāto.

1351\. **Pahāraṃ dadeyyā**ti kāyena vā kāyapaṭibaddhena vā nissaggiyena vā antamaso uppalapattenapi pahāraṃ deti, āpatti pācittiyassa.

(452.)

1352\. Upasampanne upasampannasaññī kupito anattamano pahāraṃ deti, āpatti pācittiyassa. Upasampanne vematiko kupito anattamano pahāraṃ deti, āpatti pācittiyassa. Upasampanne anupasampannasaññī kupito anattamano pahāraṃ deti, āpatti pācittiyassa.

1353\. Anupasampannassa kupito anattamano pahāraṃ deti, āpatti dukkaṭassa. Anupasampanne upasampannasaññī, āpatti dukkaṭassa. Anupasampanne vematiko, āpatti dukkaṭassa. Anupasampanne anupasampannasaññī, āpatti dukkaṭassa.

(453.)

1354\. Anāpatti—  kenaci viheṭhīyamāno mokkhādhippāyo pahāraṃ deti, ummattakassa, ādikammikassāti.

---

1355\. Pahārasikkhāpadaṃ niṭṭhitaṃ catutthaṃ.



[Go to previous page (1.5.8.3 Mohanasikkhāpada)](1.5.8.3.md) / [Go to parent page (1.5.8 Sahadhammikavagga)](../1.5.8.md) / [Go to next page (1.5.8.5 Talasattikasikkhāpada)](1.5.8.5.md)


