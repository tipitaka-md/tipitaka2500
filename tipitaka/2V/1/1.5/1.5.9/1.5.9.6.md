
[Home](/) / [2V Pācittiyapāḷi](../../../../2V.md) / [1 Mahāvibhaṅga](../../../1.md) / [1.5 Pācittiyakaṇḍa](../../1.5.md) / [1.5.9 Ratanavagga](../1.5.9.md)

# 1.5.9.6 Tūlonaddhasikkhāpada

* Mahāvibhaṅga

* Pācittiyakaṇḍa

* Ratanavagga

* Tūlonaddhasikkhāpada

(526.)

1543\. Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhū mañcampi pīṭhampi tūlonaddhaṃ kārāpenti. Manussā vihāracārikaṃ āhiṇḍantā passitvā ujjhāyanti khiyyanti vipācenti—  “kathañhi nāma samaṇā sakyaputtiyā mañcampi pīṭhampi tūlonaddhaṃ kārāpessanti, seyyathāpi gihī kāmabhogino”ti.

1544\. Assosuṃ kho bhikkhū tesaṃ manussānaṃ ujjhāyantānaṃ khiyyantānaṃ vipācentānaṃ. Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma chabbaggiyā bhikkhū mañcampi pīṭhampi tūlonaddhaṃ kārāpessantī”ti…pe…  “saccaṃ kira tumhe, bhikkhave, mañcampi pīṭhampi tūlonaddhaṃ kārāpethā”ti? “Saccaṃ, bhagavā”ti. Vigarahi buddho bhagavā…pe…  kathañhi nāma tumhe, moghapurisā, mañcampi pīṭhampi tūlonaddhaṃ kārāpessatha. Netaṃ, moghapurisā, appasannānaṃ vā pasādāya…pe…  evañca pana, bhikkhave, imaṃ sikkhāpadaṃ uddiseyyātha—

(527.)

1545\. **“Yo pana bhikkhu mañcaṃ vā pīṭhaṃ vā tūlonaddhaṃ kārāpeyya, uddālanakaṃ pācittiyan”**ti. (*88*:**137**)

(528.)

1546\. **Yo panā**ti yo yādiso…pe…  **bhikkhū**ti…pe…  ayaṃ imasmiṃ atthe adhippeto bhikkhūti.

1547\. **Mañco** nāma cattāro mañcā—  masārako, bundikābaddho, kuḷīrapādako, āhaccapādako.

1548\. **Pīṭhaṃ** nāma cattāri pīṭhāni—  masārakaṃ, bundikābaddhaṃ, kuḷīrapādakaṃ, āhaccapādakaṃ.

1549\. **Tūlaṃ** nāma tīṇi tūlāni—  rukkhatūlaṃ, latātūlaṃ, poṭakitūlaṃ.

1550\. **Kārāpeyyā**ti karoti vā kārāpeti vā, payoge dukkaṭaṃ. Paṭilābhena uddāletvā pācittiyaṃ desetabbaṃ.

(529.)

1551\. Attanā vippakataṃ attanā pariyosāpeti, āpatti pācittiyassa. Attanā vippakataṃ parehi pariyosāpeti, āpatti pācittiyassa. Parehi vippakataṃ attanā pariyosāpeti, āpatti pācittiyassa. Parehi vippakataṃ parehi pariyosāpeti, āpatti pācittiyassa.

1552\. Aññassatthāya karoti vā kārāpeti vā, āpatti dukkaṭassa. Aññena kataṃ paṭilabhitvā paribhuñjati, āpatti dukkaṭassa.

(530.)

1553\. Anāpatti—  āyoge, kāyabandhane, aṃsabaddhake, pattatthavikāya, parissāvane, bibbohanaṃ karoti, aññena kataṃ paṭilabhitvā uddāletvā paribhuñjati, ummattakassa, ādikammikassāti.

---

1554\. Tūlonaddhasikkhāpadaṃ niṭṭhitaṃ chaṭṭhaṃ.



[Go to previous page (1.5.9.5 Mañcapīṭhasikkhāpada)](1.5.9.5.md) / [Go to parent page (1.5.9 Ratanavagga)](../1.5.9.md) / [Go to next page (1.5.9.7 Nisīdanasikkhāpada)](1.5.9.7.md)


