---
title: 1.5.1.10 Pathavīkhaṇanasikkhāpada
path: /tipitaka/2V/1/1.5/1.5.1/1.5.1.10
ref: 276449
breadcrumbs:
  - name: Home
    link: /
  - name: 2V Pācittiyapāḷi
    link: /tipitaka/2V
  - name: 1 Mahāvibhaṅga
    link: /tipitaka/2V/1
  - name: 1.5 Pācittiyakaṇḍa
    link: /tipitaka/2V/1/1.5
  - name: 1.5.1 Musāvādavagga
    link: /tipitaka/2V/1/1.5/1.5.1
prevL: /tipitaka/2V/1/1.5/1.5.1/1.5.1.9
upL: /tipitaka/2V/1/1.5/1.5.1
nextL: /tipitaka/2V/1/1.5/1.5.2
---

# 1.5.1.10 Pathavīkhaṇanasikkhāpada

### Mahāvibhaṅga

### Pācittiyakaṇḍa

### Musāvādavagga

### Pathavīkhaṇanasikkhāpada

(84.)

321. Tena samayena buddho bhagavā āḷaviyaṃ viharati aggāḷave cetiye. Tena kho pana samayena āḷavakā bhikkhū navakammaṃ karontā pathaviṃ khaṇantipi khaṇāpentipi. Manussā ujjhāyanti khiyyanti vipācenti—  “kathañhi nāma samaṇā sakyaputtiyā pathaviṃ khaṇissantipi khaṇāpessantipi. Ekindriyaṃ samaṇā sakyaputtiyā jīvaṃ viheṭhentī”ti.

322. Assosuṃ kho bhikkhū tesaṃ manussānaṃ ujjhāyantānaṃ khiyyantānaṃ vipācentānaṃ. Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma āḷavakā bhikkhū pathaviṃ khaṇissantipi khaṇāpessantipī”ti…pe…  “saccaṃ kira tumhe, bhikkhave, pathaviṃ khaṇathapi khaṇāpethapī”ti? “Saccaṃ, bhagavā”ti. Vigarahi buddho bhagavā…pe…  kathañhi nāma tumhe, moghapurisā, pathaviṃ khaṇissathapi khaṇāpessathapi. Jīvasaññino hi, moghapurisā, manussā pathaviyā. Netaṃ, moghapurisā, appasannānaṃ vā pasādāya…pe…  evañca pana, bhikkhave, imaṃ sikkhāpadaṃ uddiseyyātha—

(85.)

323. **“Yo pana bhikkhu pathaviṃ khaṇeyya vā khaṇāpeyya vā, pācittiyan”**ti. (*10*:**59**)

(86.)

324. **Yo panā**ti yo yādiso…pe…  **bhikkhū**ti…pe…  ayaṃ imasmiṃ atthe adhippeto bhikkhūti.

325. **Pathavī** nāma dve pathaviyo—  jātā ca pathavī ajātā ca pathavī.

326. **Jātā** nāma pathavī—  suddhapaṃsu suddhamattikā appapāsāṇā appasakkharā appakaṭhalā appamarumbā appavālikā, yebhuyyenapaṃsukā, yebhuyyenamattikā. Adaḍḍhāpi vuccati jātā pathavī. Yopi paṃsupuñjo vā mattikāpuñjo vā atirekacātumāsaṃ ovaṭṭho, ayampi vuccati jātā pathavī.

327. **Ajātā** nāma pathavī—  suddhapāsāṇā suddhasakkharā suddhakaṭhalā suddhamarumbā suddhavālikā appapaṃsukā appamattikā, yebhuyyenapāsāṇā, yebhuyyenasakkharā, yebhuyyenakaṭhalā, yebhuyyenamarumbā, yebhuyyenavālikā. Daḍḍhāpi vuccati ajātā pathavī. Yopi paṃsupuñjo vā mattikāpuñjo vā omakacātumāsaṃ ovaṭṭho, ayampi vuccati ajātā pathavī.

328. **Khaṇeyyā**ti sayaṃ khaṇati, āpatti pācittiyassa.

329. **Khaṇāpeyyā**ti aññaṃ āṇāpeti, āpatti pācittiyassa. Sakiṃ āṇatto bahukampi khaṇati, āpatti pācittiyassa.

(87.)

330. Pathaviyā pathavisaññī khaṇati vā khaṇāpeti vā, bhindati vā bhedāpeti vā, dahati vā dahāpeti vā, āpatti pācittiyassa.

331. Pathaviyā vematiko khaṇati vā khaṇāpeti vā, bhindati vā bhedāpeti vā, dahati vā dahāpeti vā, āpatti dukkaṭassa.

332. Pathaviyā apathavisaññī khaṇati vā khaṇāpeti vā, bhindati vā bhedāpeti vā, dahati vā dahāpeti vā, anāpatti.

333. Apathaviyā pathavisaññī, āpatti dukkaṭassa. Apathaviyā vematiko, āpatti dukkaṭassa. Apathaviyā apathavisaññī, anāpatti.

(88.)

334. Anāpatti—  “imaṃ jāna, imaṃ dehi, imaṃ āhara, iminā attho, imaṃ kappiyaṃ karohī”ti bhaṇati, asañcicca, asatiyā, ajānantassa, ummattakassa, ādikammikassāti.

===

335. Pathavīkhaṇanasikkhāpadaṃ niṭṭhitaṃ dasamaṃ.

  
Musāvādavaggo paṭhamo.



===

336. Tassuddānaṃ



337. _Musā omasapesuññaṃ,_  
_padaseyyāya ve duve;_  
_Aññatra viññunā bhūtā,_  
_duṭṭhullāpatti khaṇanāti._  



