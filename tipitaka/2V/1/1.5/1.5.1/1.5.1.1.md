
[Home](/) / [2V Pācittiyapāḷi](../../...md) / [1 Mahāvibhaṅga](../...md) / [1.5 Pācittiyakaṇḍa](...md) / [1.5.1 Musāvādavagga](../2V/1/1.5/1.5.1.md)

# 𑁧𑁇𑁫𑁇𑁧𑁇𑁧 𑀫𑀼𑀲𑀸𑀯𑀸𑀤𑀲𑀺𑀓𑁆𑀔𑀸𑀧𑀤

* 𑀫𑀳𑀸𑀯𑀺𑀪𑀗𑁆𑀕

* 𑀧𑀸𑀘𑀺𑀢𑁆𑀢𑀺𑀬𑀓𑀡𑁆𑀟

* 𑀫𑀼𑀲𑀸𑀯𑀸𑀤𑀯𑀕𑁆𑀕

* 𑀫𑀼𑀲𑀸𑀯𑀸𑀤𑀲𑀺𑀓𑁆𑀔𑀸𑀧𑀤

---

2\. 𑀇𑀫𑁂 𑀔𑁄 𑀧𑀦𑀸𑀬𑀲𑁆𑀫𑀦𑁆𑀢𑁄 𑀤𑁆𑀯𑁂𑀦𑀯𑀼𑀢𑀺 𑀧𑀸𑀘𑀺𑀢𑁆𑀢𑀺𑀬𑀸

  
𑀥𑀫𑁆𑀫𑀸 𑀉𑀤𑁆𑀤𑁂𑀲𑀁 𑀆𑀕𑀘𑁆𑀙𑀦𑁆𑀢𑀺𑁇



(1.)

3\. 𑀢𑁂𑀦 𑀲𑀫𑀬𑁂𑀦 𑀩𑀼𑀤𑁆𑀥𑁄 𑀪𑀕𑀯𑀸 𑀲𑀸𑀯𑀢𑁆𑀣𑀺𑀬𑀁 𑀯𑀺𑀳𑀭𑀢𑀺 𑀚𑁂𑀢𑀯𑀦𑁂 𑀅𑀦𑀸𑀣𑀧𑀺𑀡𑁆𑀟𑀺𑀓𑀲𑁆𑀲 𑀆𑀭𑀸𑀫𑁂𑁇 𑀢𑁂𑀦 𑀔𑁄 𑀧𑀦 𑀲𑀫𑀬𑁂𑀦 𑀳𑀢𑁆𑀣𑀓𑁄 𑀲𑀓𑁆𑀬𑀧𑀼𑀢𑁆𑀢𑁄 𑀯𑀸𑀤𑀓𑁆𑀔𑀺𑀢𑁆𑀢𑁄 𑀳𑁄𑀢𑀺𑁇 𑀲𑁄 𑀢𑀺𑀢𑁆𑀣𑀺𑀬𑁂𑀳𑀺 𑀲𑀤𑁆𑀥𑀺𑀁 𑀲𑀮𑁆𑀮𑀧𑀦𑁆𑀢𑁄 𑀅𑀯𑀚𑀸𑀦𑀺𑀢𑁆𑀯𑀸 𑀧𑀝𑀺𑀚𑀸𑀦𑀸𑀢𑀺, 𑀧𑀝𑀺𑀚𑀸𑀦𑀺𑀢𑁆𑀯𑀸 𑀅𑀯𑀚𑀸𑀦𑀸𑀢𑀺, 𑀅𑀜𑁆𑀜𑁂𑀦𑀜𑁆𑀜𑀁 𑀧𑀝𑀺𑀘𑀭𑀢𑀺, 𑀲𑀫𑁆𑀧𑀚𑀸𑀦𑀫𑀼𑀲𑀸 𑀪𑀸𑀲𑀢𑀺, 𑀲𑀗𑁆𑀓𑁂𑀢𑀁 𑀓𑀢𑁆𑀯𑀸 𑀯𑀺𑀲𑀁𑀯𑀸𑀤𑁂𑀢𑀺𑁇 𑀢𑀺𑀢𑁆𑀣𑀺𑀬𑀸 𑀉𑀚𑁆𑀛𑀸𑀬𑀦𑁆𑀢𑀺 𑀔𑀺𑀬𑁆𑀬𑀦𑁆𑀢𑀺 𑀯𑀺𑀧𑀸𑀘𑁂𑀦𑁆𑀢𑀺—  “𑀓𑀣𑀜𑁆𑀳𑀺 𑀦𑀸𑀫 𑀳𑀢𑁆𑀣𑀓𑁄 𑀲𑀓𑁆𑀬𑀧𑀼𑀢𑁆𑀢𑁄 𑀅𑀫𑁆𑀳𑁂𑀳𑀺 𑀲𑀤𑁆𑀥𑀺𑀁 𑀲𑀮𑁆𑀮𑀧𑀦𑁆𑀢𑁄 𑀅𑀯𑀚𑀸𑀦𑀺𑀢𑁆𑀯𑀸 𑀧𑀝𑀺𑀚𑀸𑀦𑀺𑀲𑁆𑀲𑀢𑀺, 𑀧𑀝𑀺𑀚𑀸𑀦𑀺𑀢𑁆𑀯𑀸 𑀅𑀯𑀚𑀸𑀦𑀺𑀲𑁆𑀲𑀢𑀺, 𑀅𑀜𑁆𑀜𑁂𑀦𑀜𑁆𑀜𑀁 𑀧𑀝𑀺𑀘𑀭𑀺𑀲𑁆𑀲𑀢𑀺, 𑀲𑀫𑁆𑀧𑀚𑀸𑀦𑀫𑀼𑀲𑀸 𑀪𑀸𑀲𑀺𑀲𑁆𑀲𑀢𑀺, 𑀲𑀗𑁆𑀓𑁂𑀢𑀁 𑀓𑀢𑁆𑀯𑀸 𑀯𑀺𑀲𑀁𑀯𑀸𑀤𑁂𑀲𑁆𑀲𑀢𑀻”𑀢𑀺𑁇

4\. 𑀅𑀲𑁆𑀲𑁄𑀲𑀼𑀁 𑀔𑁄 𑀪𑀺𑀓𑁆𑀔𑀽 𑀢𑁂𑀲𑀁 𑀢𑀺𑀢𑁆𑀣𑀺𑀬𑀸𑀦𑀁 𑀉𑀚𑁆𑀛𑀸𑀬𑀦𑁆𑀢𑀸𑀦𑀁 𑀔𑀺𑀬𑁆𑀬𑀦𑁆𑀢𑀸𑀦𑀁 𑀯𑀺𑀧𑀸𑀘𑁂𑀦𑁆𑀢𑀸𑀦𑀁𑁇 𑀅𑀣 𑀔𑁄 𑀢𑁂 𑀪𑀺𑀓𑁆𑀔𑀽 𑀬𑁂𑀦 𑀳𑀢𑁆𑀣𑀓𑁄 𑀲𑀓𑁆𑀬𑀧𑀼𑀢𑁆𑀢𑁄 𑀢𑁂𑀦𑀼𑀧𑀲𑀗𑁆𑀓𑀫𑀺𑀁𑀲𑀼; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀳𑀢𑁆𑀣𑀓𑀁 𑀲𑀓𑁆𑀬𑀧𑀼𑀢𑁆𑀢𑀁 𑀏𑀢𑀤𑀯𑁄𑀘𑀼𑀁—  “𑀲𑀘𑁆𑀘𑀁 𑀓𑀺𑀭 𑀢𑁆𑀯𑀁, 𑀆𑀯𑀼𑀲𑁄 𑀳𑀢𑁆𑀣𑀓, 𑀢𑀺𑀢𑁆𑀣𑀺𑀬𑁂𑀳𑀺 𑀲𑀤𑁆𑀥𑀺𑀁 𑀲𑀮𑁆𑀮𑀧𑀦𑁆𑀢𑁄 𑀅𑀯𑀚𑀸𑀦𑀺𑀢𑁆𑀯𑀸 𑀧𑀝𑀺𑀚𑀸𑀦𑀸𑀲𑀺, 𑀧𑀝𑀺𑀚𑀸𑀦𑀺𑀢𑁆𑀯𑀸 𑀅𑀯𑀚𑀸𑀦𑀸𑀲𑀺, 𑀅𑀜𑁆𑀜𑁂𑀦𑀜𑁆𑀜𑀁 𑀧𑀝𑀺𑀘𑀭𑀲𑀺, 𑀲𑀫𑁆𑀧𑀚𑀸𑀦𑀫𑀼𑀲𑀸 𑀪𑀸𑀲𑀲𑀺, 𑀲𑀗𑁆𑀓𑁂𑀢𑀁 𑀓𑀢𑁆𑀯𑀸 𑀯𑀺𑀲𑀁𑀯𑀸𑀤𑁂𑀲𑀻”𑀢𑀺? “𑀏𑀢𑁂 𑀔𑁄, 𑀆𑀯𑀼𑀲𑁄, 𑀢𑀺𑀢𑁆𑀣𑀺𑀬𑀸 𑀦𑀸𑀫 𑀬𑁂𑀦 𑀓𑁂𑀦𑀘𑀺 𑀚𑁂𑀢𑀩𑁆𑀩𑀸; 𑀦𑁂𑀯 𑀢𑁂𑀲𑀁 𑀚𑀬𑁄 𑀤𑀸𑀢𑀩𑁆𑀩𑁄”𑀢𑀺𑁇 𑀬𑁂 𑀢𑁂 𑀪𑀺𑀓𑁆𑀔𑀽 𑀅𑀧𑁆𑀧𑀺𑀘𑁆𑀙𑀸…𑀧𑁂…  𑀢𑁂 𑀉𑀚𑁆𑀛𑀸𑀬𑀦𑁆𑀢𑀺 𑀔𑀺𑀬𑁆𑀬𑀦𑁆𑀢𑀺 𑀯𑀺𑀧𑀸𑀘𑁂𑀦𑁆𑀢𑀺—  “𑀓𑀣𑀜𑁆𑀳𑀺 𑀦𑀸𑀫 𑀳𑀢𑁆𑀣𑀓𑁄 𑀲𑀓𑁆𑀬𑀧𑀼𑀢𑁆𑀢𑁄 𑀢𑀺𑀢𑁆𑀣𑀺𑀬𑁂𑀳𑀺 𑀲𑀤𑁆𑀥𑀺𑀁 𑀲𑀮𑁆𑀮𑀧𑀦𑁆𑀢𑁄 𑀅𑀯𑀚𑀸𑀦𑀺𑀢𑁆𑀯𑀸 𑀧𑀝𑀺𑀚𑀸𑀦𑀺𑀲𑁆𑀲𑀢𑀺, 𑀧𑀝𑀺𑀚𑀸𑀦𑀺𑀢𑁆𑀯𑀸 𑀅𑀯𑀚𑀸𑀦𑀺𑀲𑁆𑀲𑀢𑀺, 𑀅𑀜𑁆𑀜𑁂𑀦𑀜𑁆𑀜𑀁 𑀧𑀝𑀺𑀘𑀭𑀺𑀲𑁆𑀲𑀢𑀺, 𑀲𑀫𑁆𑀧𑀚𑀸𑀦𑀫𑀼𑀲𑀸 𑀪𑀸𑀲𑀺𑀲𑁆𑀲𑀢𑀺, 𑀲𑀗𑁆𑀓𑁂𑀢𑀁 𑀓𑀢𑁆𑀯𑀸 𑀯𑀺𑀲𑀁𑀯𑀸𑀤𑁂𑀲𑁆𑀲𑀢𑀻”𑀢𑀺𑁇

5\. 𑀅𑀣 𑀔𑁄 𑀢𑁂 𑀪𑀺𑀓𑁆𑀔𑀽 𑀳𑀢𑁆𑀣𑀓𑀁 𑀲𑀓𑁆𑀬𑀧𑀼𑀢𑁆𑀢𑀁 𑀅𑀦𑁂𑀓𑀧𑀭𑀺𑀬𑀸𑀬𑁂𑀦 𑀯𑀺𑀕𑀭𑀳𑀺𑀢𑁆𑀯𑀸 𑀪𑀕𑀯𑀢𑁄 𑀏𑀢𑀫𑀢𑁆𑀣𑀁 𑀆𑀭𑁄𑀘𑁂𑀲𑀼𑀁𑁇 𑀅𑀣 𑀔𑁄 𑀪𑀕𑀯𑀸 𑀏𑀢𑀲𑁆𑀫𑀺𑀁 𑀦𑀺𑀤𑀸𑀦𑁂 𑀏𑀢𑀲𑁆𑀫𑀺𑀁 𑀧𑀓𑀭𑀡𑁂 𑀪𑀺𑀓𑁆𑀔𑀼𑀲𑀁𑀖𑀁 𑀲𑀦𑁆𑀦𑀺𑀧𑀸𑀢𑀸𑀧𑁂𑀢𑁆𑀯𑀸 𑀳𑀢𑁆𑀣𑀓𑀁 𑀲𑀓𑁆𑀬𑀧𑀼𑀢𑁆𑀢𑀁 𑀧𑀝𑀺𑀧𑀼𑀘𑁆𑀙𑀺—  “𑀲𑀘𑁆𑀘𑀁 𑀓𑀺𑀭 𑀢𑁆𑀯𑀁, 𑀳𑀢𑁆𑀣𑀓, 𑀢𑀺𑀢𑁆𑀣𑀺𑀬𑁂𑀳𑀺 𑀲𑀤𑁆𑀥𑀺𑀁 𑀲𑀮𑁆𑀮𑀧𑀦𑁆𑀢𑁄 𑀅𑀯𑀚𑀸𑀦𑀺𑀢𑁆𑀯𑀸 𑀧𑀝𑀺𑀚𑀸𑀦𑀸𑀲𑀺, 𑀧𑀝𑀺𑀚𑀸𑀦𑀺𑀢𑁆𑀯𑀸 𑀅𑀯𑀚𑀸𑀦𑀸𑀲𑀺, 𑀅𑀜𑁆𑀜𑁂𑀦𑀜𑁆𑀜𑀁 𑀧𑀝𑀺𑀘𑀭𑀲𑀺, 𑀲𑀫𑁆𑀧𑀚𑀸𑀦𑀫𑀼𑀲𑀸 𑀪𑀸𑀲𑀲𑀺, 𑀲𑀗𑁆𑀓𑁂𑀢𑀁 𑀓𑀢𑁆𑀯𑀸 𑀯𑀺𑀲𑀁𑀯𑀸𑀤𑁂𑀲𑀻”𑀢𑀺? “𑀲𑀘𑁆𑀘𑀁, 𑀪𑀕𑀯𑀸”𑀢𑀺𑁇 𑀯𑀺𑀕𑀭𑀳𑀺 𑀩𑀼𑀤𑁆𑀥𑁄 𑀪𑀕𑀯𑀸…𑀧𑁂…  𑀓𑀣𑀜𑁆𑀳𑀺 𑀦𑀸𑀫 𑀢𑁆𑀯𑀁, 𑀫𑁄𑀖𑀧𑀼𑀭𑀺𑀲, 𑀢𑀺𑀢𑁆𑀣𑀺𑀬𑁂𑀳𑀺 𑀲𑀤𑁆𑀥𑀺𑀁 𑀲𑀮𑁆𑀮𑀧𑀦𑁆𑀢𑁄 𑀅𑀯𑀚𑀸𑀦𑀺𑀢𑁆𑀯𑀸 𑀧𑀝𑀺𑀚𑀸𑀦𑀺𑀲𑁆𑀲𑀲𑀺, 𑀧𑀝𑀺𑀚𑀸𑀦𑀺𑀢𑁆𑀯𑀸 𑀅𑀯𑀚𑀸𑀦𑀺𑀲𑁆𑀲𑀲𑀺, 𑀅𑀜𑁆𑀜𑁂𑀦𑀜𑁆𑀜𑀁 𑀧𑀝𑀺𑀘𑀭𑀺𑀲𑁆𑀲𑀲𑀺, 𑀲𑀫𑁆𑀧𑀚𑀸𑀦𑀫𑀼𑀲𑀸 𑀪𑀸𑀲𑀺𑀲𑁆𑀲𑀲𑀺, 𑀲𑀗𑁆𑀓𑁂𑀢𑀁 𑀓𑀢𑁆𑀯𑀸 𑀯𑀺𑀲𑀁𑀯𑀸𑀤𑁂𑀲𑁆𑀲𑀲𑀺𑁇 𑀦𑁂𑀢𑀁, 𑀫𑁄𑀖𑀧𑀼𑀭𑀺𑀲, 𑀅𑀧𑁆𑀧𑀲𑀦𑁆𑀦𑀸𑀦𑀁 𑀯𑀸 𑀧𑀲𑀸𑀤𑀸𑀬…𑀧𑁂…  𑀏𑀯𑀜𑁆𑀘 𑀧𑀦, 𑀪𑀺𑀓𑁆𑀔𑀯𑁂, 𑀇𑀫𑀁 𑀲𑀺𑀓𑁆𑀔𑀸𑀧𑀤𑀁 𑀉𑀤𑁆𑀤𑀺𑀲𑁂𑀬𑁆𑀬𑀸𑀣—

(2.)

6\. **“𑀲𑀫𑁆𑀧𑀚𑀸𑀦𑀫𑀼𑀲𑀸𑀯𑀸𑀤𑁂 𑀧𑀸𑀘𑀺𑀢𑁆𑀢𑀺𑀬𑀦𑁆”**𑀢𑀺𑁇 (*𑁧*:**𑁫𑁦**)

(3.)

7\. **𑀲𑀫𑁆𑀧𑀚𑀸𑀦𑀫𑀼𑀲𑀸𑀯𑀸𑀤𑁄** 𑀦𑀸𑀫 𑀯𑀺𑀲𑀁𑀯𑀸𑀤𑀦𑀧𑀼𑀭𑁂𑀓𑁆𑀔𑀸𑀭𑀲𑁆𑀲 𑀯𑀸𑀘𑀸, 𑀕𑀺𑀭𑀸, 𑀩𑁆𑀬𑀧𑁆𑀧𑀣𑁄, 𑀯𑀘𑀻𑀪𑁂𑀤𑁄, 𑀯𑀸𑀘𑀲𑀺𑀓𑀸 𑀯𑀺𑀜𑁆𑀜𑀢𑁆𑀢𑀺, 𑀅𑀝𑁆𑀞 𑀅𑀦𑀭𑀺𑀬𑀯𑁄𑀳𑀸𑀭𑀸—  𑀅𑀤𑀺𑀝𑁆𑀞𑀁 𑀤𑀺𑀝𑁆𑀞𑀁 𑀫𑁂𑀢𑀺, 𑀅𑀲𑁆𑀲𑀼𑀢𑀁 𑀲𑀼𑀢𑀁 𑀫𑁂𑀢𑀺, 𑀅𑀫𑀼𑀢𑀁 𑀫𑀼𑀢𑀁 𑀫𑁂𑀢𑀺, 𑀅𑀯𑀺𑀜𑁆𑀜𑀸𑀢𑀁 𑀯𑀺𑀜𑁆𑀜𑀸𑀢𑀁 𑀫𑁂𑀢𑀺, 𑀤𑀺𑀝𑁆𑀞𑀁 𑀅𑀤𑀺𑀝𑁆𑀞𑀁 𑀫𑁂𑀢𑀺, 𑀲𑀼𑀢𑀁 𑀅𑀲𑁆𑀲𑀼𑀢𑀁 𑀫𑁂𑀢𑀺, 𑀫𑀼𑀢𑀁 𑀅𑀫𑀼𑀢𑀁 𑀫𑁂𑀢𑀺, 𑀯𑀺𑀜𑁆𑀜𑀸𑀢𑀁 𑀅𑀯𑀺𑀜𑁆𑀜𑀸𑀢𑀁 𑀫𑁂𑀢𑀺𑁇

8\. **𑀅𑀤𑀺𑀝𑁆𑀞𑀁** 𑀦𑀸𑀫 𑀦 𑀘𑀓𑁆𑀔𑀼𑀦𑀸 𑀤𑀺𑀝𑁆𑀞𑀁𑁇 **𑀅𑀲𑁆𑀲𑀼𑀢𑀁** 𑀦𑀸𑀫 𑀦 𑀲𑁄𑀢𑁂𑀦 𑀲𑀼𑀢𑀁𑁇 **𑀅𑀫𑀼𑀢𑀁** 𑀦𑀸𑀫 𑀦 𑀖𑀸𑀦𑁂𑀦 𑀖𑀸𑀬𑀺𑀢𑀁, 𑀦 𑀚𑀺𑀯𑁆𑀳𑀸𑀬 𑀲𑀸𑀬𑀺𑀢𑀁, 𑀦 𑀓𑀸𑀬𑁂𑀦 𑀨𑀼𑀝𑁆𑀞𑀁𑁇 **𑀅𑀯𑀺𑀜𑁆𑀜𑀸𑀢𑀁** 𑀦𑀸𑀫 𑀦 𑀫𑀦𑀲𑀸 𑀯𑀺𑀜𑁆𑀜𑀸𑀢𑀁𑁇 **𑀤𑀺𑀝𑁆𑀞𑀁** 𑀦𑀸𑀫 𑀘𑀓𑁆𑀔𑀼𑀦𑀸 𑀤𑀺𑀝𑁆𑀞𑀁𑁇 **𑀲𑀼𑀢𑀁** 𑀦𑀸𑀫 𑀲𑁄𑀢𑁂𑀦 𑀲𑀼𑀢𑀁𑁇 **𑀫𑀼𑀢𑀁** 𑀦𑀸𑀫 𑀖𑀸𑀦𑁂𑀦 𑀖𑀸𑀬𑀺𑀢𑀁, 𑀚𑀺𑀯𑁆𑀳𑀸𑀬 𑀲𑀸𑀬𑀺𑀢𑀁, 𑀓𑀸𑀬𑁂𑀦 𑀨𑀼𑀝𑁆𑀞𑀁𑁇 **𑀯𑀺𑀜𑁆𑀜𑀸𑀢𑀁** 𑀦𑀸𑀫 𑀫𑀦𑀲𑀸 𑀯𑀺𑀜𑁆𑀜𑀸𑀢𑀁𑁇

(4.)

9\. 𑀢𑀻𑀳𑀸𑀓𑀸𑀭𑁂𑀳𑀺 “𑀅𑀤𑀺𑀝𑁆𑀞𑀁 𑀤𑀺𑀝𑁆𑀞𑀁 𑀫𑁂”𑀢𑀺 𑀲𑀫𑁆𑀧𑀚𑀸𑀦𑀫𑀼𑀲𑀸 𑀪𑀡𑀦𑁆𑀢𑀲𑁆𑀲 𑀆𑀧𑀢𑁆𑀢𑀺 𑀧𑀸𑀘𑀺𑀢𑁆𑀢𑀺𑀬𑀲𑁆𑀲—  𑀧𑀼𑀩𑁆𑀩𑁂𑀯𑀲𑁆𑀲 𑀳𑁄𑀢𑀺 “𑀫𑀼𑀲𑀸 𑀪𑀡𑀺𑀲𑁆𑀲𑀦𑁆”𑀢𑀺, 𑀪𑀡𑀦𑁆𑀢𑀲𑁆𑀲 𑀳𑁄𑀢𑀺 “𑀫𑀼𑀲𑀸 𑀪𑀡𑀸𑀫𑀻”𑀢𑀺, 𑀪𑀡𑀺𑀢𑀲𑁆𑀲 𑀳𑁄𑀢𑀺 “𑀫𑀼𑀲𑀸 𑀫𑀬𑀸 𑀪𑀡𑀺𑀢𑀦𑁆”𑀢𑀺𑁇

10\. 𑀘𑀢𑀽𑀳𑀸𑀓𑀸𑀭𑁂𑀳𑀺 “𑀅𑀤𑀺𑀝𑁆𑀞𑀁 𑀤𑀺𑀝𑁆𑀞𑀁 𑀫𑁂”𑀢𑀺 𑀲𑀫𑁆𑀧𑀚𑀸𑀦𑀫𑀼𑀲𑀸 𑀪𑀡𑀦𑁆𑀢𑀲𑁆𑀲 𑀆𑀧𑀢𑁆𑀢𑀺 𑀧𑀸𑀘𑀺𑀢𑁆𑀢𑀺𑀬𑀲𑁆𑀲—  𑀧𑀼𑀩𑁆𑀩𑁂𑀯𑀲𑁆𑀲 𑀳𑁄𑀢𑀺 “𑀫𑀼𑀲𑀸 𑀪𑀡𑀺𑀲𑁆𑀲𑀦𑁆”𑀢𑀺, 𑀪𑀡𑀦𑁆𑀢𑀲𑁆𑀲 𑀳𑁄𑀢𑀺 “𑀫𑀼𑀲𑀸 𑀪𑀡𑀸𑀫𑀻”𑀢𑀺, 𑀪𑀡𑀺𑀢𑀲𑁆𑀲 𑀳𑁄𑀢𑀺 “𑀫𑀼𑀲𑀸 𑀫𑀬𑀸 𑀪𑀡𑀺𑀢𑀦𑁆”𑀢𑀺, 𑀯𑀺𑀦𑀺𑀥𑀸𑀬 𑀤𑀺𑀝𑁆𑀞𑀺𑀁𑁇

11\. 𑀧𑀜𑁆𑀘𑀳𑀸𑀓𑀸𑀭𑁂𑀳𑀺 “𑀅𑀤𑀺𑀝𑁆𑀞𑀁 𑀤𑀺𑀝𑁆𑀞𑀁 𑀫𑁂”𑀢𑀺 𑀲𑀫𑁆𑀧𑀚𑀸𑀦𑀫𑀼𑀲𑀸 𑀪𑀡𑀦𑁆𑀢𑀲𑁆𑀲 𑀆𑀧𑀢𑁆𑀢𑀺 𑀧𑀸𑀘𑀺𑀢𑁆𑀢𑀺𑀬𑀲𑁆𑀲—  𑀧𑀼𑀩𑁆𑀩𑁂𑀯𑀲𑁆𑀲 𑀳𑁄𑀢𑀺 “𑀫𑀼𑀲𑀸 𑀪𑀡𑀺𑀲𑁆𑀲𑀦𑁆”𑀢𑀺, 𑀪𑀡𑀦𑁆𑀢𑀲𑁆𑀲 𑀳𑁄𑀢𑀺 “𑀫𑀼𑀲𑀸 𑀪𑀡𑀸𑀫𑀻”𑀢𑀺, 𑀪𑀡𑀺𑀢𑀲𑁆𑀲 𑀳𑁄𑀢𑀺 “𑀫𑀼𑀲𑀸 𑀫𑀬𑀸 𑀪𑀡𑀺𑀢𑀦𑁆”𑀢𑀺, 𑀯𑀺𑀦𑀺𑀥𑀸𑀬 𑀤𑀺𑀝𑁆𑀞𑀺𑀁, 𑀯𑀺𑀦𑀺𑀥𑀸𑀬 𑀔𑀦𑁆𑀢𑀺𑀁𑁇

12\. 𑀙𑀳𑀸𑀓𑀸𑀭𑁂𑀳𑀺 “𑀅𑀤𑀺𑀝𑁆𑀞𑀁 𑀤𑀺𑀝𑁆𑀞𑀁 𑀫𑁂”𑀢𑀺 𑀲𑀫𑁆𑀧𑀚𑀸𑀦𑀫𑀼𑀲𑀸 𑀪𑀡𑀦𑁆𑀢𑀲𑁆𑀲 𑀆𑀧𑀢𑁆𑀢𑀺 𑀧𑀸𑀘𑀺𑀢𑁆𑀢𑀺𑀬𑀲𑁆𑀲—  𑀧𑀼𑀩𑁆𑀩𑁂𑀯𑀲𑁆𑀲 𑀳𑁄𑀢𑀺 “𑀫𑀼𑀲𑀸 𑀪𑀡𑀺𑀲𑁆𑀲𑀦𑁆”𑀢𑀺, 𑀪𑀡𑀦𑁆𑀢𑀲𑁆𑀲 𑀳𑁄𑀢𑀺 “𑀫𑀼𑀲𑀸 𑀪𑀡𑀸𑀫𑀻”𑀢𑀺, 𑀪𑀡𑀺𑀢𑀲𑁆𑀲 𑀳𑁄𑀢𑀺 “𑀫𑀼𑀲𑀸 𑀫𑀬𑀸 𑀪𑀡𑀺𑀢𑀦𑁆”𑀢𑀺, 𑀯𑀺𑀦𑀺𑀥𑀸𑀬 𑀤𑀺𑀝𑁆𑀞𑀺𑀁, 𑀯𑀺𑀦𑀺𑀥𑀸𑀬 𑀔𑀦𑁆𑀢𑀺𑀁, 𑀯𑀺𑀦𑀺𑀥𑀸𑀬 𑀭𑀼𑀘𑀺𑀁𑁇

13\. 𑀲𑀢𑁆𑀢𑀳𑀸𑀓𑀸𑀭𑁂𑀳𑀺 “𑀅𑀤𑀺𑀝𑁆𑀞𑀁 𑀤𑀺𑀝𑁆𑀞𑀁 𑀫𑁂”𑀢𑀺 𑀲𑀫𑁆𑀧𑀚𑀸𑀦𑀫𑀼𑀲𑀸 𑀪𑀡𑀦𑁆𑀢𑀲𑁆𑀲 𑀆𑀧𑀢𑁆𑀢𑀺 𑀧𑀸𑀘𑀺𑀢𑁆𑀢𑀺𑀬𑀲𑁆𑀲—  𑀧𑀼𑀩𑁆𑀩𑁂𑀯𑀲𑁆𑀲 𑀳𑁄𑀢𑀺 “𑀫𑀼𑀲𑀸 𑀪𑀡𑀺𑀲𑁆𑀲𑀦𑁆”𑀢𑀺, 𑀪𑀡𑀦𑁆𑀢𑀲𑁆𑀲 𑀳𑁄𑀢𑀺 “𑀫𑀼𑀲𑀸 𑀪𑀡𑀸𑀫𑀻”𑀢𑀺, 𑀪𑀡𑀺𑀢𑀲𑁆𑀲 𑀳𑁄𑀢𑀺 “𑀫𑀼𑀲𑀸 𑀫𑀬𑀸 𑀪𑀡𑀺𑀢𑀦𑁆”𑀢𑀺, 𑀯𑀺𑀦𑀺𑀥𑀸𑀬 𑀤𑀺𑀝𑁆𑀞𑀺𑀁, 𑀯𑀺𑀦𑀺𑀥𑀸𑀬 𑀔𑀦𑁆𑀢𑀺𑀁, 𑀯𑀺𑀦𑀺𑀥𑀸𑀬 𑀭𑀼𑀘𑀺𑀁, 𑀯𑀺𑀦𑀺𑀥𑀸𑀬 𑀪𑀸𑀯𑀁𑁇

(5.)

14\. 𑀢𑀻𑀳𑀸𑀓𑀸𑀭𑁂𑀳𑀺 “𑀅𑀲𑁆𑀲𑀼𑀢𑀁 𑀲𑀼𑀢𑀁 𑀫𑁂”𑀢𑀺…𑀧𑁂…  𑀅𑀫𑀼𑀢𑀁 𑀫𑀼𑀢𑀁 𑀫𑁂𑀢𑀺…𑀧𑁂…  𑀅𑀯𑀺𑀜𑁆𑀜𑀸𑀢𑀁 𑀯𑀺𑀜𑁆𑀜𑀸𑀢𑀁 𑀫𑁂𑀢𑀺 𑀲𑀫𑁆𑀧𑀚𑀸𑀦𑀫𑀼𑀲𑀸 𑀪𑀡𑀦𑁆𑀢𑀲𑁆𑀲 𑀆𑀧𑀢𑁆𑀢𑀺 𑀧𑀸𑀘𑀺𑀢𑁆𑀢𑀺𑀬𑀲𑁆𑀲—  𑀧𑀼𑀩𑁆𑀩𑁂𑀯𑀲𑁆𑀲 𑀳𑁄𑀢𑀺 “𑀫𑀼𑀲𑀸 𑀪𑀡𑀺𑀲𑁆𑀲𑀦𑁆”𑀢𑀺, 𑀪𑀡𑀦𑁆𑀢𑀲𑁆𑀲 𑀳𑁄𑀢𑀺 “𑀫𑀼𑀲𑀸 𑀪𑀡𑀸𑀫𑀻”𑀢𑀺, 𑀪𑀡𑀺𑀢𑀲𑁆𑀲 𑀳𑁄𑀢𑀺 “𑀫𑀼𑀲𑀸 𑀫𑀬𑀸 𑀪𑀡𑀺𑀢𑀦𑁆”𑀢𑀺𑁇

15\. 𑀘𑀢𑀽𑀳𑀸𑀓𑀸𑀭𑁂𑀳𑀺…𑀧𑁂…  𑀧𑀜𑁆𑀘𑀳𑀸𑀓𑀸𑀭𑁂𑀳𑀺…𑀧𑁂…  𑀙𑀳𑀸𑀓𑀸𑀭𑁂𑀳𑀺…𑀧𑁂…  𑀲𑀢𑁆𑀢𑀳𑀸𑀓𑀸𑀭𑁂𑀳𑀺 “𑀅𑀯𑀺𑀜𑁆𑀜𑀸𑀢𑀁 𑀯𑀺𑀜𑁆𑀜𑀸𑀢𑀁 𑀫𑁂”𑀢𑀺 𑀲𑀫𑁆𑀧𑀚𑀸𑀦𑀫𑀼𑀲𑀸 𑀪𑀡𑀦𑁆𑀢𑀲𑁆𑀲 𑀆𑀧𑀢𑁆𑀢𑀺 𑀧𑀸𑀘𑀺𑀢𑁆𑀢𑀺𑀬𑀲𑁆𑀲—  𑀧𑀼𑀩𑁆𑀩𑁂𑀯𑀲𑁆𑀲 𑀳𑁄𑀢𑀺 “𑀫𑀼𑀲𑀸 𑀪𑀡𑀺𑀲𑁆𑀲𑀦𑁆”𑀢𑀺, 𑀪𑀡𑀦𑁆𑀢𑀲𑁆𑀲 𑀳𑁄𑀢𑀺 “𑀫𑀼𑀲𑀸 𑀪𑀡𑀸𑀫𑀻”𑀢𑀺, 𑀪𑀡𑀺𑀢𑀲𑁆𑀲 𑀳𑁄𑀢𑀺 “𑀫𑀼𑀲𑀸 𑀫𑀬𑀸 𑀪𑀡𑀺𑀢𑀦𑁆”𑀢𑀺, 𑀯𑀺𑀦𑀺𑀥𑀸𑀬 𑀤𑀺𑀝𑁆𑀞𑀺𑀁, 𑀯𑀺𑀦𑀺𑀥𑀸𑀬 𑀔𑀦𑁆𑀢𑀺𑀁, 𑀯𑀺𑀦𑀺𑀥𑀸𑀬 𑀭𑀼𑀘𑀺𑀁, 𑀯𑀺𑀦𑀺𑀥𑀸𑀬 𑀪𑀸𑀯𑀁𑁇

(6.)

16\. 𑀢𑀻𑀳𑀸𑀓𑀸𑀭𑁂𑀳𑀺 “𑀅𑀤𑀺𑀝𑁆𑀞𑀁 𑀤𑀺𑀝𑁆𑀞𑀜𑁆𑀘 𑀫𑁂 𑀲𑀼𑀢𑀜𑁆𑀘𑀸”𑀢𑀺 𑀲𑀫𑁆𑀧𑀚𑀸𑀦𑀫𑀼𑀲𑀸 𑀪𑀡𑀦𑁆𑀢𑀲𑁆𑀲 𑀆𑀧𑀢𑁆𑀢𑀺 𑀧𑀸𑀘𑀺𑀢𑁆𑀢𑀺𑀬𑀲𑁆𑀲…𑀧𑁂…  𑀢𑀻𑀳𑀸𑀓𑀸𑀭𑁂𑀳𑀺 “𑀅𑀤𑀺𑀝𑁆𑀞𑀁 𑀤𑀺𑀝𑁆𑀞𑀜𑁆𑀘 𑀫𑁂 𑀫𑀼𑀢𑀜𑁆𑀘𑀸”𑀢𑀺 𑀲𑀫𑁆𑀧𑀚𑀸𑀦𑀫𑀼𑀲𑀸 𑀪𑀡𑀦𑁆𑀢𑀲𑁆𑀲 𑀆𑀧𑀢𑁆𑀢𑀺 𑀧𑀸𑀘𑀺𑀢𑁆𑀢𑀺𑀬𑀲𑁆𑀲…𑀧𑁂…  𑀢𑀻𑀳𑀸𑀓𑀸𑀭𑁂𑀳𑀺 “𑀅𑀤𑀺𑀝𑁆𑀞𑀁 𑀤𑀺𑀝𑁆𑀞𑀜𑁆𑀘 𑀫𑁂 𑀯𑀺𑀜𑁆𑀜𑀸𑀢𑀜𑁆𑀘𑀸”𑀢𑀺 𑀲𑀫𑁆𑀧𑀚𑀸𑀦𑀫𑀼𑀲𑀸 𑀪𑀡𑀦𑁆𑀢𑀲𑁆𑀲 𑀆𑀧𑀢𑁆𑀢𑀺 𑀧𑀸𑀘𑀺𑀢𑁆𑀢𑀺𑀬𑀲𑁆𑀲…𑀧𑁂…  𑀢𑀻𑀳𑀸𑀓𑀸𑀭𑁂𑀳𑀺 𑀅𑀤𑀺𑀝𑁆𑀞𑀁 “𑀤𑀺𑀝𑁆𑀞𑀜𑁆𑀘 𑀫𑁂 𑀲𑀼𑀢𑀜𑁆𑀘 𑀫𑀼𑀢𑀜𑁆𑀘𑀸”𑀢𑀺…𑀧𑁂…  𑀢𑀻𑀳𑀸𑀓𑀸𑀭𑁂𑀳𑀺 𑀅𑀤𑀺𑀝𑁆𑀞𑀁 “𑀤𑀺𑀝𑁆𑀞𑀜𑁆𑀘 𑀫𑁂 𑀲𑀼𑀢𑀜𑁆𑀘 𑀯𑀺𑀜𑁆𑀜𑀸𑀢𑀜𑁆𑀘𑀸”𑀢𑀺…𑀧𑁂…  𑀢𑀻𑀳𑀸𑀓𑀸𑀭𑁂𑀳𑀺 𑀅𑀤𑀺𑀝𑁆𑀞𑀁 “𑀤𑀺𑀝𑁆𑀞𑀜𑁆𑀘 𑀫𑁂 𑀲𑀼𑀢𑀜𑁆𑀘 𑀫𑀼𑀢𑀜𑁆𑀘 𑀯𑀺𑀜𑁆𑀜𑀸𑀢𑀜𑁆𑀘𑀸”𑀢𑀺 𑀲𑀫𑁆𑀧𑀚𑀸𑀦𑀫𑀼𑀲𑀸 𑀪𑀡𑀦𑁆𑀢𑀲𑁆𑀲 𑀆𑀧𑀢𑁆𑀢𑀺 𑀧𑀸𑀘𑀺𑀢𑁆𑀢𑀺𑀬𑀲𑁆𑀲…𑀧𑁂… 𑁇

17\. 𑀢𑀻𑀳𑀸𑀓𑀸𑀭𑁂𑀳𑀺 𑀅𑀲𑁆𑀲𑀼𑀢𑀁 “𑀲𑀼𑀢𑀜𑁆𑀘 𑀫𑁂 𑀫𑀼𑀢𑀜𑁆𑀘𑀸”𑀢𑀺…𑀧𑁂…  𑀢𑀻𑀳𑀸𑀓𑀸𑀭𑁂𑀳𑀺 𑀅𑀲𑁆𑀲𑀼𑀢𑀁 “𑀲𑀼𑀢𑀜𑁆𑀘 𑀫𑁂 𑀯𑀺𑀜𑁆𑀜𑀸𑀢𑀜𑁆𑀘𑀸”𑀢𑀺…𑀧𑁂…  𑀢𑀻𑀳𑀸𑀓𑀸𑀭𑁂𑀳𑀺 𑀅𑀲𑁆𑀲𑀼𑀢𑀁 “𑀲𑀼𑀢𑀜𑁆𑀘 𑀫𑁂 𑀤𑀺𑀝𑁆𑀞𑀜𑁆𑀘𑀸”𑀢𑀺 𑀲𑀫𑁆𑀧𑀚𑀸𑀦𑀫𑀼𑀲𑀸 𑀪𑀡𑀦𑁆𑀢𑀲𑁆𑀲 𑀆𑀧𑀢𑁆𑀢𑀺 𑀧𑀸𑀘𑀺𑀢𑁆𑀢𑀺𑀬𑀲𑁆𑀲…𑀧𑁂…  𑀢𑀻𑀳𑀸𑀓𑀸𑀭𑁂𑀳𑀺 𑀅𑀲𑁆𑀲𑀼𑀢𑀁 “𑀲𑀼𑀢𑀜𑁆𑀘 𑀫𑁂 𑀫𑀼𑀢𑀜𑁆𑀘 𑀯𑀺𑀜𑁆𑀜𑀸𑀢𑀜𑁆𑀘𑀸”𑀢𑀺…𑀧𑁂…  𑀢𑀻𑀳𑀸𑀓𑀸𑀭𑁂𑀳𑀺 𑀅𑀲𑁆𑀲𑀼𑀢𑀁 “𑀲𑀼𑀢𑀜𑁆𑀘 𑀫𑁂 𑀫𑀼𑀢𑀜𑁆𑀘 𑀤𑀺𑀝𑁆𑀞𑀜𑁆𑀘𑀸”𑀢𑀺…𑀧𑁂…  𑀢𑀻𑀳𑀸𑀓𑀸𑀭𑁂𑀳𑀺 𑀅𑀲𑁆𑀲𑀼𑀢𑀁 “𑀲𑀼𑀢𑀜𑁆𑀘 𑀫𑁂 𑀫𑀼𑀢𑀜𑁆𑀘 𑀯𑀺𑀜𑁆𑀜𑀸𑀢𑀜𑁆𑀘 𑀤𑀺𑀝𑁆𑀞𑀜𑁆𑀘𑀸”𑀢𑀺 𑀲𑀫𑁆𑀧𑀚𑀸𑀦𑀫𑀼𑀲𑀸 𑀪𑀡𑀦𑁆𑀢𑀲𑁆𑀲 𑀆𑀧𑀢𑁆𑀢𑀺 𑀧𑀸𑀘𑀺𑀢𑁆𑀢𑀺𑀬𑀲𑁆𑀲…𑀧𑁂… 𑁇

18\. 𑀢𑀻𑀳𑀸𑀓𑀸𑀭𑁂𑀳𑀺 𑀅𑀫𑀼𑀢𑀁 “𑀫𑀼𑀢𑀜𑁆𑀘 𑀫𑁂 𑀯𑀺𑀜𑁆𑀜𑀸𑀢𑀜𑁆𑀘𑀸”𑀢𑀺…𑀧𑁂…  𑀢𑀻𑀳𑀸𑀓𑀸𑀭𑁂𑀳𑀺 𑀅𑀫𑀼𑀢𑀁 “𑀫𑀼𑀢𑀜𑁆𑀘 𑀫𑁂 𑀤𑀺𑀝𑁆𑀞𑀜𑁆𑀘𑀸”𑀢𑀺…𑀧𑁂…  𑀢𑀻𑀳𑀸𑀓𑀸𑀭𑁂𑀳𑀺 𑀅𑀫𑀼𑀢𑀁 “𑀫𑀼𑀢𑀜𑁆𑀘 𑀫𑁂 𑀲𑀼𑀢𑀜𑁆𑀘𑀸”𑀢𑀺 𑀲𑀫𑁆𑀧𑀚𑀸𑀦𑀫𑀼𑀲𑀸 𑀪𑀡𑀦𑁆𑀢𑀲𑁆𑀲 𑀆𑀧𑀢𑁆𑀢𑀺 𑀧𑀸𑀘𑀺𑀢𑁆𑀢𑀺𑀬𑀲𑁆𑀲…𑀧𑁂…  𑀢𑀻𑀳𑀸𑀓𑀸𑀭𑁂𑀳𑀺 𑀅𑀫𑀼𑀢𑀁 “𑀫𑀼𑀢𑀜𑁆𑀘 𑀫𑁂 𑀯𑀺𑀜𑁆𑀜𑀸𑀢𑀜𑁆𑀘 𑀤𑀺𑀝𑁆𑀞𑀜𑁆𑀘𑀸”𑀢𑀺…𑀧𑁂…  𑀢𑀻𑀳𑀸𑀓𑀸𑀭𑁂𑀳𑀺 𑀅𑀫𑀼𑀢𑀁 “𑀫𑀼𑀢𑀜𑁆𑀘 𑀫𑁂 𑀯𑀺𑀜𑁆𑀜𑀸𑀢𑀜𑁆𑀘 𑀲𑀼𑀢𑀜𑁆𑀘𑀸”𑀢𑀺…𑀧𑁂…  𑀢𑀻𑀳𑀸𑀓𑀸𑀭𑁂𑀳𑀺 𑀅𑀫𑀼𑀢𑀁 “𑀫𑀼𑀢𑀜𑁆𑀘 𑀫𑁂 𑀯𑀺𑀜𑁆𑀜𑀸𑀢𑀜𑁆𑀘 𑀤𑀺𑀝𑁆𑀞𑀜𑁆𑀘 𑀲𑀼𑀢𑀜𑁆𑀘𑀸”𑀢𑀺 𑀲𑀫𑁆𑀧𑀚𑀸𑀦𑀫𑀼𑀲𑀸 𑀪𑀡𑀦𑁆𑀢𑀲𑁆𑀲 𑀆𑀧𑀢𑁆𑀢𑀺 𑀧𑀸𑀘𑀺𑀢𑁆𑀢𑀺𑀬𑀲𑁆𑀲…𑀧𑁂… 𑁇

19\. 𑀢𑀻𑀳𑀸𑀓𑀸𑀭𑁂𑀳𑀺 𑀅𑀯𑀺𑀜𑁆𑀜𑀸𑀢𑀁 “𑀯𑀺𑀜𑁆𑀜𑀸𑀢𑀜𑁆𑀘 𑀫𑁂 𑀤𑀺𑀝𑁆𑀞𑀜𑁆𑀘𑀸”𑀢𑀺…𑀧𑁂…  𑀢𑀻𑀳𑀸𑀓𑀸𑀭𑁂𑀳𑀺 𑀅𑀯𑀺𑀜𑁆𑀜𑀸𑀢𑀁 “𑀯𑀺𑀜𑁆𑀜𑀸𑀢𑀜𑁆𑀘 𑀫𑁂 𑀲𑀼𑀢𑀜𑁆𑀘𑀸”𑀢𑀺…𑀧𑁂…  𑀢𑀻𑀳𑀸𑀓𑀸𑀭𑁂𑀳𑀺 𑀅𑀯𑀺𑀜𑁆𑀜𑀸𑀢𑀁 “𑀯𑀺𑀜𑁆𑀜𑀸𑀢𑀜𑁆𑀘 𑀫𑁂 𑀫𑀼𑀢𑀜𑁆𑀘𑀸”𑀢𑀺 𑀲𑀫𑁆𑀧𑀚𑀸𑀦𑀫𑀼𑀲𑀸 𑀪𑀡𑀦𑁆𑀢𑀲𑁆𑀲 𑀆𑀧𑀢𑁆𑀢𑀺 𑀧𑀸𑀘𑀺𑀢𑁆𑀢𑀺𑀬𑀲𑁆𑀲…𑀧𑁂…  𑀢𑀻𑀳𑀸𑀓𑀸𑀭𑁂𑀳𑀺 𑀅𑀯𑀺𑀜𑁆𑀜𑀸𑀢𑀁 “𑀯𑀺𑀜𑁆𑀜𑀸𑀢𑀜𑁆𑀘 𑀫𑁂 𑀤𑀺𑀝𑁆𑀞𑀜𑁆𑀘 𑀲𑀼𑀢𑀜𑁆𑀘𑀸”𑀢𑀺…𑀧𑁂…  𑀢𑀻𑀳𑀸𑀓𑀸𑀭𑁂𑀳𑀺 𑀅𑀯𑀺𑀜𑁆𑀜𑀸𑀢𑀁 “𑀯𑀺𑀜𑁆𑀜𑀸𑀢𑀜𑁆𑀘 𑀫𑁂 𑀤𑀺𑀝𑁆𑀞𑀜𑁆𑀘 𑀫𑀼𑀢𑀜𑁆𑀘𑀸”𑀢𑀺…𑀧𑁂…  𑀢𑀻𑀳𑀸𑀓𑀸𑀭𑁂𑀳𑀺 𑀅𑀯𑀺𑀜𑁆𑀜𑀸𑀢𑀁 “𑀯𑀺𑀜𑁆𑀜𑀸𑀢𑀜𑁆𑀘 𑀫𑁂 𑀤𑀺𑀝𑁆𑀞𑀜𑁆𑀘 𑀲𑀼𑀢𑀜𑁆𑀘 𑀫𑀼𑀢𑀜𑁆𑀘𑀸”𑀢𑀺 𑀲𑀫𑁆𑀧𑀚𑀸𑀦𑀫𑀼𑀲𑀸 𑀪𑀡𑀦𑁆𑀢𑀲𑁆𑀲 𑀆𑀧𑀢𑁆𑀢𑀺 𑀧𑀸𑀘𑀺𑀢𑁆𑀢𑀺𑀬𑀲𑁆𑀲…𑀧𑁂… 𑁇

(7.)

20\. 𑀢𑀻𑀳𑀸𑀓𑀸𑀭𑁂𑀳𑀺 𑀤𑀺𑀝𑁆𑀞𑀁 “𑀅𑀤𑀺𑀝𑁆𑀞𑀁 𑀫𑁂”𑀢𑀺…𑀧𑁂…  𑀲𑀼𑀢𑀁 “𑀅𑀲𑁆𑀲𑀼𑀢𑀁 𑀫𑁂”𑀢𑀺…𑀧𑁂…  𑀫𑀼𑀢𑀁 “𑀅𑀫𑀼𑀢𑀁 𑀫𑁂”𑀢𑀺…𑀧𑁂…  𑀯𑀺𑀜𑁆𑀜𑀸𑀢𑀁 “𑀅𑀯𑀺𑀜𑁆𑀜𑀸𑀢𑀁 𑀫𑁂”𑀢𑀺 𑀲𑀫𑁆𑀧𑀚𑀸𑀦𑀫𑀼𑀲𑀸 𑀪𑀡𑀦𑁆𑀢𑀲𑁆𑀲 𑀆𑀧𑀢𑁆𑀢𑀺 𑀧𑀸𑀘𑀺𑀢𑁆𑀢𑀺𑀬𑀲𑁆𑀲…𑀧𑁂… 𑁇

(8.)

21\. 𑀢𑀻𑀳𑀸𑀓𑀸𑀭𑁂𑀳𑀺 𑀤𑀺𑀝𑁆𑀞𑀁 “𑀲𑀼𑀢𑀁 𑀫𑁂”𑀢𑀺…𑀧𑁂…  𑀢𑀻𑀳𑀸𑀓𑀸𑀭𑁂𑀳𑀺 𑀤𑀺𑀝𑁆𑀞𑀁 “𑀫𑀼𑀢𑀁 𑀫𑁂”𑀢𑀺…𑀧𑁂…  𑀢𑀻𑀳𑀸𑀓𑀸𑀭𑁂𑀳𑀺 𑀤𑀺𑀝𑁆𑀞𑀁 “𑀯𑀺𑀜𑁆𑀜𑀸𑀢𑀁 𑀫𑁂”𑀢𑀺 𑀲𑀫𑁆𑀧𑀚𑀸𑀦𑀫𑀼𑀲𑀸 𑀪𑀡𑀦𑁆𑀢𑀲𑁆𑀲 𑀆𑀧𑀢𑁆𑀢𑀺 𑀧𑀸𑀘𑀺𑀢𑁆𑀢𑀺𑀬𑀲𑁆𑀲…𑀧𑁂…  𑀢𑀻𑀳𑀸𑀓𑀸𑀭𑁂𑀳𑀺 𑀤𑀺𑀝𑁆𑀞𑀁 “𑀲𑀼𑀢𑀜𑁆𑀘 𑀫𑁂 𑀫𑀼𑀢𑀜𑁆𑀘𑀸”𑀢𑀺…𑀧𑁂…  𑀢𑀻𑀳𑀸𑀓𑀸𑀭𑁂𑀳𑀺 𑀤𑀺𑀝𑁆𑀞𑀁 “𑀲𑀼𑀢𑀜𑁆𑀘 𑀫𑁂 𑀯𑀺𑀜𑁆𑀜𑀸𑀢𑀜𑁆𑀘𑀸”𑀢𑀺…𑀧𑁂…  𑀢𑀻𑀳𑀸𑀓𑀸𑀭𑁂𑀳𑀺 𑀤𑀺𑀝𑁆𑀞𑀁 “𑀲𑀼𑀢𑀜𑁆𑀘 𑀫𑁂 𑀫𑀼𑀢𑀜𑁆𑀘 𑀯𑀺𑀜𑁆𑀜𑀸𑀢𑀜𑁆𑀘𑀸”𑀢𑀺 𑀲𑀫𑁆𑀧𑀚𑀸𑀦𑀫𑀼𑀲𑀸 𑀪𑀡𑀦𑁆𑀢𑀲𑁆𑀲 𑀆𑀧𑀢𑁆𑀢𑀺 𑀧𑀸𑀘𑀺𑀢𑁆𑀢𑀺𑀬𑀲𑁆𑀲…𑀧𑁂… 𑁇

22\. 𑀢𑀻𑀳𑀸𑀓𑀸𑀭𑁂𑀳𑀺 𑀲𑀼𑀢𑀁 “𑀫𑀼𑀢𑀁 𑀫𑁂”𑀢𑀺…𑀧𑁂…  𑀢𑀻𑀳𑀸𑀓𑀸𑀭𑁂𑀳𑀺 𑀲𑀼𑀢𑀁 “𑀯𑀺𑀜𑁆𑀜𑀸𑀢𑀁 𑀫𑁂”𑀢𑀺…𑀧𑁂…  𑀢𑀻𑀳𑀸𑀓𑀸𑀭𑁂𑀳𑀺 𑀲𑀼𑀢𑀁 “𑀤𑀺𑀝𑁆𑀞𑀁 𑀫𑁂”𑀢𑀺 𑀲𑀫𑁆𑀧𑀚𑀸𑀦𑀫𑀼𑀲𑀸 𑀪𑀡𑀦𑁆𑀢𑀲𑁆𑀲 𑀆𑀧𑀢𑁆𑀢𑀺 𑀧𑀸𑀘𑀺𑀢𑁆𑀢𑀺𑀬𑀲𑁆𑀲…𑀧𑁂…  𑀢𑀻𑀳𑀸𑀓𑀸𑀭𑁂𑀳𑀺 𑀲𑀼𑀢𑀁 “𑀫𑀼𑀢𑀜𑁆𑀘 𑀫𑁂 𑀯𑀺𑀜𑁆𑀜𑀸𑀢𑀜𑁆𑀘𑀸”𑀢𑀺…𑀧𑁂…  𑀢𑀻𑀳𑀸𑀓𑀸𑀭𑁂𑀳𑀺 𑀲𑀼𑀢𑀁 “𑀫𑀼𑀢𑀜𑁆𑀘 𑀫𑁂 𑀤𑀺𑀝𑁆𑀞𑀜𑁆𑀘𑀸”𑀢𑀺…𑀧𑁂…  𑀢𑀻𑀳𑀸𑀓𑀸𑀭𑁂𑀳𑀺 𑀲𑀼𑀢𑀁 “𑀫𑀼𑀢𑀜𑁆𑀘 𑀫𑁂 𑀯𑀺𑀜𑁆𑀜𑀸𑀢𑀜𑁆𑀘 𑀤𑀺𑀝𑁆𑀞𑀜𑁆𑀘𑀸”𑀢𑀺 𑀲𑀫𑁆𑀧𑀚𑀸𑀦𑀫𑀼𑀲𑀸 𑀪𑀡𑀦𑁆𑀢𑀲𑁆𑀲 𑀆𑀧𑀢𑁆𑀢𑀺 𑀧𑀸𑀘𑀺𑀢𑁆𑀢𑀺𑀬𑀲𑁆𑀲…𑀧𑁂… 𑁇

23\. 𑀢𑀻𑀳𑀸𑀓𑀸𑀭𑁂𑀳𑀺 𑀫𑀼𑀢𑀁 “𑀯𑀺𑀜𑁆𑀜𑀸𑀢𑀁 𑀫𑁂”𑀢𑀺…𑀧𑁂…  𑀢𑀻𑀳𑀸𑀓𑀸𑀭𑁂𑀳𑀺 𑀫𑀼𑀢𑀁 “𑀤𑀺𑀝𑁆𑀞𑀁 𑀫𑁂”𑀢𑀺…𑀧𑁂…  𑀢𑀻𑀳𑀸𑀓𑀸𑀭𑁂𑀳𑀺 𑀫𑀼𑀢𑀁 “𑀲𑀼𑀢𑀁 𑀫𑁂”𑀢𑀺 𑀲𑀫𑁆𑀧𑀚𑀸𑀦𑀫𑀼𑀲𑀸 𑀪𑀡𑀦𑁆𑀢𑀲𑁆𑀲 𑀆𑀧𑀢𑁆𑀢𑀺 𑀧𑀸𑀘𑀺𑀢𑁆𑀢𑀺𑀬𑀲𑁆𑀲…𑀧𑁂…  𑀢𑀻𑀳𑀸𑀓𑀸𑀭𑁂𑀳𑀺 𑀫𑀼𑀢𑀁 “𑀯𑀺𑀜𑁆𑀜𑀸𑀢𑀜𑁆𑀘 𑀫𑁂 𑀤𑀺𑀝𑁆𑀞𑀜𑁆𑀘𑀸”𑀢𑀺…𑀧𑁂…  𑀢𑀻𑀳𑀸𑀓𑀸𑀭𑁂𑀳𑀺 𑀫𑀼𑀢𑀁 “𑀯𑀺𑀜𑁆𑀜𑀸𑀢𑀜𑁆𑀘 𑀫𑁂 𑀲𑀼𑀢𑀜𑁆𑀘𑀸”𑀢𑀺…𑀧𑁂…  𑀢𑀻𑀳𑀸𑀓𑀸𑀭𑁂𑀳𑀺 𑀫𑀼𑀢𑀁 “𑀯𑀺𑀜𑁆𑀜𑀸𑀢𑀜𑁆𑀘 𑀫𑁂 𑀤𑀺𑀝𑁆𑀞𑀜𑁆𑀘 𑀲𑀼𑀢𑀜𑁆𑀘𑀸”𑀢𑀺 𑀲𑀫𑁆𑀧𑀚𑀸𑀦𑀫𑀼𑀲𑀸 𑀪𑀡𑀦𑁆𑀢𑀲𑁆𑀲 𑀆𑀧𑀢𑁆𑀢𑀺 𑀧𑀸𑀘𑀺𑀢𑁆𑀢𑀺𑀬𑀲𑁆𑀲…𑀧𑁂… 𑁇

24\. 𑀢𑀻𑀳𑀸𑀓𑀸𑀭𑁂𑀳𑀺 𑀯𑀺𑀜𑁆𑀜𑀸𑀢𑀁 “𑀤𑀺𑀝𑁆𑀞𑀁 𑀫𑁂”𑀢𑀺…𑀧𑁂…  𑀢𑀻𑀳𑀸𑀓𑀸𑀭𑁂𑀳𑀺 𑀯𑀺𑀜𑁆𑀜𑀸𑀢𑀁 “𑀲𑀼𑀢𑀁 𑀫𑁂”𑀢𑀺…𑀧𑁂…  𑀢𑀻𑀳𑀸𑀓𑀸𑀭𑁂𑀳𑀺 𑀯𑀺𑀜𑁆𑀜𑀸𑀢𑀁 “𑀫𑀼𑀢𑀁 𑀫𑁂”𑀢𑀺 𑀲𑀫𑁆𑀧𑀚𑀸𑀦𑀫𑀼𑀲𑀸 𑀪𑀡𑀦𑁆𑀢𑀲𑁆𑀲 𑀆𑀧𑀢𑁆𑀢𑀺 𑀧𑀸𑀘𑀺𑀢𑁆𑀢𑀺𑀬𑀲𑁆𑀲…𑀧𑁂…  𑀢𑀻𑀳𑀸𑀓𑀸𑀭𑁂𑀳𑀺 𑀯𑀺𑀜𑁆𑀜𑀸𑀢𑀁 “𑀤𑀺𑀝𑁆𑀞𑀜𑁆𑀘 𑀫𑁂 𑀲𑀼𑀢𑀜𑁆𑀘𑀸”𑀢𑀺…𑀧𑁂…  𑀢𑀻𑀳𑀸𑀓𑀸𑀭𑁂𑀳𑀺 𑀯𑀺𑀜𑁆𑀜𑀸𑀢𑀁 “𑀤𑀺𑀝𑁆𑀞𑀜𑁆𑀘 𑀫𑁂 𑀫𑀼𑀢𑀜𑁆𑀘𑀸”𑀢𑀺…𑀧𑁂…  𑀢𑀻𑀳𑀸𑀓𑀸𑀭𑁂𑀳𑀺 𑀯𑀺𑀜𑁆𑀜𑀸𑀢𑀁 “𑀤𑀺𑀝𑁆𑀞𑀜𑁆𑀘 𑀫𑁂 𑀲𑀼𑀢𑀜𑁆𑀘 𑀫𑀼𑀢𑀜𑁆𑀘𑀸”𑀢𑀺 𑀲𑀫𑁆𑀧𑀚𑀸𑀦𑀫𑀼𑀲𑀸 𑀪𑀡𑀦𑁆𑀢𑀲𑁆𑀲 𑀆𑀧𑀢𑁆𑀢𑀺 𑀧𑀸𑀘𑀺𑀢𑁆𑀢𑀺𑀬𑀲𑁆𑀲…𑀧𑁂… 𑁇

(9.)

25\. 𑀢𑀻𑀳𑀸𑀓𑀸𑀭𑁂𑀳𑀺 𑀤𑀺𑀝𑁆𑀞𑁂 𑀯𑁂𑀫𑀢𑀺𑀓𑁄 𑀤𑀺𑀝𑁆𑀞𑀁 𑀦𑁄𑀓𑀧𑁆𑀧𑁂𑀢𑀺, 𑀤𑀺𑀝𑁆𑀞𑀁 𑀦𑀲𑁆𑀲𑀭𑀢𑀺, 𑀤𑀺𑀝𑁆𑀞𑀁 𑀧𑀫𑀼𑀝𑁆𑀞𑁄 𑀳𑁄𑀢𑀺…𑀧𑁂…  𑀲𑀼𑀢𑁂 𑀯𑁂𑀫𑀢𑀺𑀓𑁄 𑀲𑀼𑀢𑀁 𑀦𑁄𑀓𑀧𑁆𑀧𑁂𑀢𑀺, 𑀲𑀼𑀢𑀁 𑀦𑀲𑁆𑀲𑀭𑀢𑀺, 𑀲𑀼𑀢𑀁 𑀧𑀫𑀼𑀝𑁆𑀞𑁄 𑀳𑁄𑀢𑀺…𑀧𑁂…  𑀫𑀼𑀢𑁂 𑀯𑁂𑀫𑀢𑀺𑀓𑁄 𑀫𑀼𑀢𑀁 𑀦𑁄𑀓𑀧𑁆𑀧𑁂𑀢𑀺, 𑀫𑀼𑀢𑀁 𑀦𑀲𑁆𑀲𑀭𑀢𑀺, 𑀫𑀼𑀢𑀁 𑀧𑀫𑀼𑀝𑁆𑀞𑁄 𑀳𑁄𑀢𑀺…𑀧𑁂…  𑀯𑀺𑀜𑁆𑀜𑀸𑀢𑁂 𑀯𑁂𑀫𑀢𑀺𑀓𑁄 𑀯𑀺𑀜𑁆𑀜𑀸𑀢𑀁 𑀦𑁄𑀓𑀧𑁆𑀧𑁂𑀢𑀺, 𑀯𑀺𑀜𑁆𑀜𑀸𑀢𑀁 𑀦𑀲𑁆𑀲𑀭𑀢𑀺, 𑀯𑀺𑀜𑁆𑀜𑀸𑀢𑀁 𑀧𑀫𑀼𑀝𑁆𑀞𑁄 𑀳𑁄𑀢𑀺…  𑀯𑀺𑀜𑁆𑀜𑀸𑀢𑀜𑁆𑀘 𑀫𑁂 𑀤𑀺𑀝𑁆𑀞𑀜𑁆𑀘𑀸𑀢𑀺…𑀧𑁂…  𑀯𑀺𑀜𑁆𑀜𑀸𑀢𑀁 𑀧𑀫𑀼𑀝𑁆𑀞𑁄 𑀳𑁄𑀢𑀺…  𑀯𑀺𑀜𑁆𑀜𑀸𑀢𑀜𑁆𑀘 𑀫𑁂 𑀲𑀼𑀢𑀜𑁆𑀘𑀸𑀢𑀺…𑀧𑁂…  𑀯𑀺𑀜𑁆𑀜𑀸𑀢𑀁 𑀧𑀫𑀼𑀝𑁆𑀞𑁄 𑀳𑁄𑀢𑀺; 𑀯𑀺𑀜𑁆𑀜𑀸𑀢𑀜𑁆𑀘 𑀫𑁂 𑀫𑀼𑀢𑀜𑁆𑀘𑀸𑀢𑀺…𑀧𑁂…  𑀯𑀺𑀜𑁆𑀜𑀸𑀢𑀁 𑀧𑀫𑀼𑀝𑁆𑀞𑁄 𑀳𑁄𑀢𑀺; 𑀯𑀺𑀜𑁆𑀜𑀸𑀢𑀜𑁆𑀘 𑀫𑁂 𑀤𑀺𑀝𑁆𑀞𑀜𑁆𑀘 𑀲𑀼𑀢𑀜𑁆𑀘𑀸𑀢𑀺…𑀧𑁂…  𑀯𑀺𑀜𑁆𑀜𑀸𑀢𑀁 𑀧𑀫𑀼𑀝𑁆𑀞𑁄 𑀳𑁄𑀢𑀺; 𑀯𑀺𑀜𑁆𑀜𑀸𑀢𑀜𑁆𑀘 𑀫𑁂 𑀤𑀺𑀝𑁆𑀞𑀜𑁆𑀘 𑀫𑀼𑀢𑀜𑁆𑀘𑀸𑀢𑀺…𑀧𑁂…  𑀯𑀺𑀜𑁆𑀜𑀸𑀢𑀁 𑀧𑀫𑀼𑀝𑁆𑀞𑁄 𑀳𑁄𑀢𑀺; 𑀯𑀺𑀜𑁆𑀜𑀸𑀢𑀜𑁆𑀘 𑀫𑁂 𑀤𑀺𑀝𑁆𑀞𑀜𑁆𑀘 𑀲𑀼𑀢𑀜𑁆𑀘 𑀫𑀼𑀢𑀜𑁆𑀘𑀸𑀢𑀺 𑀲𑀫𑁆𑀧𑀚𑀸𑀦𑀫𑀼𑀲𑀸 𑀪𑀡𑀦𑁆𑀢𑀲𑁆𑀲 𑀆𑀧𑀢𑁆𑀢𑀺 𑀧𑀸𑀘𑀺𑀢𑁆𑀢𑀺𑀬𑀲𑁆𑀲𑁇

(10.)

26\. 𑀘𑀢𑀽𑀳𑀸𑀓𑀸𑀭𑁂𑀳𑀺…𑀧𑁂…  𑀧𑀜𑁆𑀘𑀳𑀸𑀓𑀸𑀭𑁂𑀳𑀺…𑀧𑁂…  𑀙𑀳𑀸𑀓𑀸𑀭𑁂𑀳𑀺…𑀧𑁂…  𑀲𑀢𑁆𑀢𑀳𑀸𑀓𑀸𑀭𑁂𑀳𑀺…𑀧𑁂…  𑀯𑀺𑀜𑁆𑀜𑀸𑀢𑀁 𑀧𑀫𑀼𑀝𑁆𑀞𑁄 𑀳𑁄𑀢𑀺, 𑀯𑀺𑀜𑁆𑀜𑀸𑀢𑀜𑁆𑀘 𑀫𑁂 𑀤𑀺𑀝𑁆𑀞𑀜𑁆𑀘 𑀲𑀼𑀢𑀜𑁆𑀘 𑀫𑀼𑀢𑀜𑁆𑀘𑀸𑀢𑀺 𑀲𑀫𑁆𑀧𑀚𑀸𑀦𑀫𑀼𑀲𑀸 𑀪𑀡𑀦𑁆𑀢𑀲𑁆𑀲 𑀆𑀧𑀢𑁆𑀢𑀺 𑀧𑀸𑀘𑀺𑀢𑁆𑀢𑀺𑀬𑀲𑁆𑀲—  𑀧𑀼𑀩𑁆𑀩𑁂𑀯𑀲𑁆𑀲 𑀳𑁄𑀢𑀺 “𑀫𑀼𑀲𑀸 𑀪𑀡𑀺𑀲𑁆𑀲𑀦𑁆”𑀢𑀺, 𑀪𑀡𑀦𑁆𑀢𑀲𑁆𑀲 𑀳𑁄𑀢𑀺 “𑀫𑀼𑀲𑀸 𑀪𑀡𑀸𑀫𑀻”𑀢𑀺, 𑀪𑀡𑀺𑀢𑀲𑁆𑀲 𑀳𑁄𑀢𑀺 “𑀫𑀼𑀲𑀸 𑀫𑀬𑀸 𑀪𑀡𑀺𑀢𑀦𑁆”𑀢𑀺, 𑀯𑀺𑀦𑀺𑀥𑀸𑀬 𑀤𑀺𑀝𑁆𑀞𑀺𑀁, 𑀯𑀺𑀦𑀺𑀥𑀸𑀬 𑀔𑀦𑁆𑀢𑀺𑀁, 𑀯𑀺𑀦𑀺𑀥𑀸𑀬 𑀭𑀼𑀘𑀺𑀁, 𑀯𑀺𑀦𑀺𑀥𑀸𑀬 𑀪𑀸𑀯𑀁𑁇

(11.)

27\. 𑀅𑀦𑀸𑀧𑀢𑁆𑀢𑀺—  𑀤𑀯𑀸 𑀪𑀡𑀢𑀺, 𑀭𑀯𑀸 𑀪𑀡𑀢𑀺𑁇 “**𑀤𑀯𑀸 𑀪𑀡𑀢𑀺** 𑀦𑀸𑀫 𑀲𑀳𑀲𑀸 𑀪𑀡𑀢𑀺𑁇 **𑀭𑀯𑀸 𑀪𑀡𑀢𑀺** 𑀦𑀸𑀫 ‘𑀅𑀜𑁆𑀜𑀁 𑀪𑀡𑀺𑀲𑁆𑀲𑀸𑀫𑀻’𑀢𑀺 𑀅𑀜𑁆𑀜𑀁 𑀪𑀡𑀢𑀺”𑁇 𑀉𑀫𑁆𑀫𑀢𑁆𑀢𑀓𑀲𑁆𑀲, 𑀆𑀤𑀺𑀓𑀫𑁆𑀫𑀺𑀓𑀲𑁆𑀲𑀸𑀢𑀺𑁇

---

28\. 𑀫𑀼𑀲𑀸𑀯𑀸𑀤𑀲𑀺𑀓𑁆𑀔𑀸𑀧𑀤𑀁 𑀦𑀺𑀝𑁆𑀞𑀺𑀢𑀁 𑀧𑀞𑀫𑀁𑁇



[Go to previous page (1.5.1 Musāvādavagga)](../2V/1/1.5/1.5.1.md) / [Go to parent page (1.5.1 Musāvādavagga)](../2V/1/1.5/1.5.1.md) / [Go to next page (1.5.1.2 Omasavādasikkhāpada)](1.5.1.2.md)


