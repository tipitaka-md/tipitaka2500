---
title: 1.5.6.5 Bhiṃsāpanasikkhāpada
path: /tipitaka/2V/1/1.5/1.5.6/1.5.6.5
ref: 276494
breadcrumbs:
  - name: Home
    link: /
  - name: 2V Pācittiyapāḷi
    link: /tipitaka/2V
  - name: 1 Mahāvibhaṅga
    link: /tipitaka/2V/1
  - name: 1.5 Pācittiyakaṇḍa
    link: /tipitaka/2V/1/1.5
  - name: 1.5.6 Surāpānavagga
    link: /tipitaka/2V/1/1.5/1.5.6
prevL: /tipitaka/2V/1/1.5/1.5.6/1.5.6.4
upL: /tipitaka/2V/1/1.5/1.5.6
nextL: /tipitaka/2V/1/1.5/1.5.6/1.5.6.6
---

# 1.5.6.5 Bhiṃsāpanasikkhāpada

### Mahāvibhaṅga

### Pācittiyakaṇḍa

### Surāpānavagga

### Bhiṃsāpanasikkhāpada

(345.)

1057. Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhū sattarasavaggiye bhikkhū bhiṃsāpenti. Te bhiṃsāpīyamānā rodanti. Bhikkhū evamāhaṃsu—  “kissa tumhe, āvuso, rodathā”ti? “Ime, āvuso, chabbaggiyā bhikkhū amhe bhiṃsāpentī”ti.

1058. Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma chabbaggiyā bhikkhū bhikkhuṃ bhiṃsāpessantī”ti…pe…  “saccaṃ kira tumhe, bhikkhave, bhikkhuṃ bhiṃsāpethā”ti? “Saccaṃ, bhagavā”ti. Vigarahi buddho bhagavā…pe…  kathañhi nāma tumhe, moghapurisā, bhikkhuṃ bhiṃsāpessatha. Netaṃ, moghapurisā, appasannānaṃ vā pasādāya…pe…  evañca pana, bhikkhave, imaṃ sikkhāpadaṃ uddiseyyātha—

(346.)

1059. **“Yo pana bhikkhu bhikkhuṃ bhiṃsāpeyya, pācittiyan”**ti. (*55*:**104**)

(347.)

1060. **Yo panā**ti yo yādiso…pe…  **bhikkhū**ti…pe…  ayaṃ imasmiṃ atthe adhippeto bhikkhūti.

1061. **Bhikkhun**ti aññaṃ bhikkhuṃ.

1062. **Bhiṃsāpeyyā**ti upasampanno upasampannaṃ bhiṃsāpetukāmo rūpaṃ vā saddaṃ vā gandhaṃ vā rasaṃ vā phoṭṭhabbaṃ vā upasaṃharati. Bhāyeyya vā so na vā bhāyeyya, āpatti pācittiyassa. Corakantāraṃ vā vāḷakantāraṃ vā pisācakantāraṃ vā ācikkhati. Bhāyeyya vā so na vā bhāyeyya, āpatti pācittiyassa.

(348.)

1063. Upasampanne upasampannasaññī bhiṃsāpeti, āpatti pācittiyassa. Upasampanne vematiko bhiṃsāpeti, āpatti pācittiyassa. Upasampanne anupasampannasaññī bhiṃsāpeti, āpatti pācittiyassa.

1064. Anupasampannaṃ bhiṃsāpetukāmo rūpaṃ vā saddaṃ vā gandhaṃ vā rasaṃ vā phoṭṭhabbaṃ vā upasaṃharati. Bhāyeyya vā so na vā bhāyeyya, āpatti dukkaṭassa. Corakantāraṃ vā vāḷakantāraṃ vā pisācakantāraṃ vā ācikkhati. Bhāyeyya vā so na vā bhāyeyya, āpatti dukkaṭassa. Anupasampanne upasampannasaññī, āpatti dukkaṭassa. Anupasampanne vematiko, āpatti dukkaṭassa. Anupasampanne anupasampannasaññī, āpatti dukkaṭassa.

(349.)

1065. Anāpatti—  na bhiṃsāpetukāmo rūpaṃ vā saddaṃ vā gandhaṃ vā rasaṃ vā phoṭṭhabbaṃ vā upasaṃharati, corakantāraṃ vā vāḷakantāraṃ vā pisācakantāraṃ vā ācikkhati, ummattakassa, ādikammikassāti.

===

1066. Bhiṃsāpanasikkhāpadaṃ niṭṭhitaṃ pañcamaṃ.




