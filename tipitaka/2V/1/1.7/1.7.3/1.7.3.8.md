---
title: 1.7.3.8 Pattasaññīpaṭiggahaṇasikkhāpada
path: /tipitaka/2V/1/1.7/1.7.3/1.7.3.8
ref: 276559
breadcrumbs:
  - name: Home
    link: /
  - name: 2V Pācittiyapāḷi
    link: /tipitaka/2V
  - name: 1 Mahāvibhaṅga
    link: /tipitaka/2V/1
  - name: 1.7 Sekhiyakaṇḍa
    link: /tipitaka/2V/1/1.7
  - name: 1.7.3 Khambhakatavagga
    link: /tipitaka/2V/1/1.7/1.7.3
prevL: /tipitaka/2V/1/1.7/1.7.3/1.7.3.7
upL: /tipitaka/2V/1/1.7/1.7.3
nextL: /tipitaka/2V/1/1.7/1.7.3/1.7.3.9
---

# 1.7.3.8 Pattasaññīpaṭiggahaṇasikkhāpada

### Mahāvibhaṅga

### Sekhiyakaṇḍa

### Khambhakatavagga

### Pattasaññīpaṭiggahaṇasikkhāpada

(603.)

1820. Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhū tahaṃ tahaṃ olokentā piṇḍapātaṃ paṭiggaṇhanti, ākirantepi atikkantepi na jānanti…pe… .

1821. **“Pattasaññī piṇḍapātaṃ paṭiggahessāmīti sikkhā karaṇīyā”**ti. (*28*:**173**)

1822. Pattasaññinā piṇḍapāto paṭiggahetabbo. Yo anādariyaṃ paṭicca tahaṃ tahaṃ olokento piṇḍapātaṃ paṭiggaṇhāti, āpatti dukkaṭassa.

1823. Anāpatti— asañcicca…pe… ādikammikassāti.

===

1824. Aṭṭhamasikkhāpadaṃ niṭṭhitaṃ.




