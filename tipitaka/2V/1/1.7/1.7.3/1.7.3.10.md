---
title: 1.7.3.10 Samatittikasikkhāpada
path: /tipitaka/2V/1/1.7/1.7.3/1.7.3.10
ref: 276561
breadcrumbs:
  - name: Home
    link: /
  - name: 2V Pācittiyapāḷi
    link: /tipitaka/2V
  - name: 1 Mahāvibhaṅga
    link: /tipitaka/2V/1
  - name: 1.7 Sekhiyakaṇḍa
    link: /tipitaka/2V/1/1.7
  - name: 1.7.3 Khambhakatavagga
    link: /tipitaka/2V/1/1.7/1.7.3
prevL: /tipitaka/2V/1/1.7/1.7.3/1.7.3.9
upL: /tipitaka/2V/1/1.7/1.7.3
nextL: /tipitaka/2V/1/1.7/1.7.4
---

# 1.7.3.10 Samatittikasikkhāpada

### Mahāvibhaṅga

### Sekhiyakaṇḍa

### Khambhakatavagga

### Samatittikasikkhāpada

(605.)

1830. Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhū thūpīkataṃ piṇḍapātaṃ paṭiggaṇhanti…pe… .

1831. **“Samatittikaṃ piṇḍapātaṃ paṭiggahessāmīti sikkhā karaṇīyā”**ti. (*30*:**175**)

1832. Samatittiko piṇḍapāto paṭiggahetabbo. Yo anādariyaṃ paṭicca thūpīkataṃ piṇḍapātaṃ paṭiggaṇhāti, āpatti dukkaṭassa.

1833. Anāpatti— asañcicca, assatiyā, ajānantassa, āpadāsu, ummattakassa, ādikammikassāti.

===

1834. Dasamasikkhāpadaṃ niṭṭhitaṃ.

  
Khambhakatavaggo tatiyo.




