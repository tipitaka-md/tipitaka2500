
[Home](/) / [2V Pācittiyapāḷi](../../../../2V.md) / [1 Mahāvibhaṅga](../../../1.md) / [1.7 Sekhiyakaṇḍa](../../1.7.md) / [1.7.7 Pādukavagga](../1.7.7.md)

# 1.7.7.15 Udakeuccārasikkhāpada

* Mahāvibhaṅga

* Sekhiyakaṇḍa

* Pādukavagga

* Udakeuccārasikkhāpada

(653.)

2082\. Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhū udake uccārampi passāvampi kheḷampi karonti. Manussā ujjhāyanti khiyyanti vipācenti—  “kathañhi nāma samaṇā sakyaputtiyā udake uccārampi passāvampi kheḷampi karissanti, seyyathāpi gihī kāmabhogino”ti.

2083\. Assosuṃ kho bhikkhū tesaṃ manussānaṃ ujjhāyantānaṃ khiyyantānaṃ vipācentānaṃ. Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma chabbaggiyā bhikkhū udake uccārampi passāvampi kheḷampi karissantī”ti…pe…  “saccaṃ kira tumhe, bhikkhave, udake uccārampi passāvampi kheḷampi karothā”ti? “Saccaṃ, bhagavā”ti. Vigarahi buddho bhagavā…pe…  kathañhi nāma tumhe, moghapurisā, udake uccārampi passāvampi kheḷampi karissatha. Netaṃ, moghapurisā, appasannānaṃ vā pasādāya…pe…  evañca pana, bhikkhave, imaṃ sikkhāpadaṃ uddiseyyātha—

2084\. **“Na udake uccāraṃ vā passāvaṃ vā kheḷaṃ vā karissāmīti sikkhā karaṇīyā”**ti.

2085\. Evañcidaṃ bhagavatā bhikkhūnaṃ sikkhāpadaṃ paññattaṃ hoti.

(654.)

2086\. Tena kho pana samayena gilānā bhikkhū udake uccārampi passāvampi kheḷampi kātuṃ kukkuccāyanti. Bhagavato etamatthaṃ ārocesuṃ. Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi—  “anujānāmi, bhikkhave, gilānena bhikkhunā udake uccārampi passāvampi kheḷampi kātuṃ. Evañca pana, bhikkhave, imaṃ sikkhāpadaṃ uddiseyyātha—

2087\. **“Na udake agilāno uccāraṃ vā passāvaṃ vā kheḷaṃ vā karissāmīti sikkhā karaṇīyā”**ti. (*75*:**220**)

2088\. Na udake agilānena uccāro vā passāvo vā kheḷo vā kātabbo. Yo anādariyaṃ paṭicca udake agilāno uccāraṃ vā passāvaṃ vā kheḷaṃ vā karoti, āpatti dukkaṭassa.

2089\. Anāpatti—  asañcicca, assatiyā, ajānantassa, gilānassa, thale kato udakaṃ ottharati, āpadāsu, ummattakassa, khittacittassa, vedanāṭṭassa, ādikammikassāti.

---

2090\. Pannarasamasikkhāpadaṃ niṭṭhitaṃ.

  
Pādukavaggo sattamo.

  
( )



2091\. Uddiṭṭhā kho, āyasmanto, sekhiyā dhammā. Tatthāyasmante pucchāmi—  “kaccittha parisuddhā”? Dutiyampi pucchāmi—  “kaccittha parisuddhā”? Tatiyampi pucchāmi—  “kaccittha parisuddhā”? Parisuddhetthāyasmanto, tasmā tuṇhī, evametaṃ dhārayāmīti.

---

2092\. Sekhiyā niṭṭhitā.

  
Sekhiyakaṇḍaṃ niṭṭhitaṃ.



[Go to previous page (1.7.7.14 Hariteuccārasikkhāpada)](1.7.7.14.md) / [Go to parent page (1.7.7 Pādukavagga)](../1.7.7.md) / [Go to next page (1.8 Adhikaraṇasamatha)](../../1.8.md)


