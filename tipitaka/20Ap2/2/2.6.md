---
title: 2.6 Naḷamālikātherīapadāna
path: /tipitaka/20Ap2/2/2.6
ref: 267711
breadcrumbs:
  - name: Home
    link: /
  - name: 20Ap2 Therīapadānapāḷi
    link: /tipitaka/20Ap2
  - name: 2 Ekūposathikavagga
    link: /tipitaka/20Ap2/2
prevL: /tipitaka/20Ap2/2/2.5
upL: /tipitaka/20Ap2/2
nextL: /tipitaka/20Ap2/2/2.7
---

# 2.6 Naḷamālikātherīapadāna

### Ekūposathikavagga

### Naḷamālikātherīapadāna

(86.)

252. _“Candabhāgānadītīre,_  
_ahosiṃ kinnarī tadā;_  
_Addasaṃ virajaṃ buddhaṃ,_  
_sayambhuṃ aparājitaṃ._  


(87.)

253. _Pasannacittā sumanā,_  
_vedajātā katañjalī;_  
_Naḷamālaṃ gahetvāna,_  
_sayambhuṃ abhipūjayiṃ._  


(88.)

254. _Tena kammena sukatena,_  
_cetanāpaṇidhīhi ca;_  
_Jahitvā kinnarīdehaṃ,_  
_tāvatiṃsamagacchahaṃ._  


(89.)

255. _Chattiṃsadevarājūnaṃ,_  
_mahesittamakārayiṃ;_  
_Manasā patthitaṃ mayhaṃ,_  
_nibbattati yathicchitaṃ._  


(90.)

256. _Dasannaṃ cakkavattīnaṃ,_  
_mahesittamakārayiṃ;_  
_Ocitattāva hutvāna,_  
_saṃsarāmi bhavesvahaṃ._  


(91.)

257. _Kusalaṃ vijjate mayhaṃ,_  
_pabbajiṃ anagāriyaṃ;_  
_Pūjārahā ahaṃ ajja,_  
_sakyaputtassa sāsane._  


(92.)

258. _Visuddhamanasā ajja,_  
_apetamanapāpikā;_  
_Sabbāsavā parikkhīṇā,_  
_natthi dāni punabbhavo._  


(93.)

259. _Catunnavutito kappe,_  
_yaṃ buddhamabhipūjayiṃ;_  
_Duggatiṃ nābhijānāmi,_  
_naḷamālāyidaṃ phalaṃ._  


(94.)

260. _Kilesā jhāpitā mayhaṃ,_  
_…pe…_  
_viharāmi anāsavā._  


(95.)

261. _Svāgataṃ vata me āsi,_  
_…pe…_  
_kataṃ buddhassa sāsanaṃ._  


(96.)

262. _Paṭisambhidā catasso,_  
_…pe…_  
_kataṃ buddhassa sāsanaṃ”._  


263. Itthaṃ sudaṃ naḷamālikā bhikkhunī imā gāthāyo abhāsitthāti.

===

264. Naḷamālikātheriyāpadānaṃ chaṭṭhaṃ.




