
[Home](/) / [20Ap2 Therīapadānapāḷi](../../20Ap2.md) / [2 Ekūposathikavagga](../2.md)

# 𑁨𑁇𑁧 𑀏𑀓𑀽𑀧𑁄𑀲𑀣𑀺𑀓𑀸𑀣𑁂𑀭𑀻𑀅𑀧𑀤𑀸𑀦

### 𑀏𑀓𑀽𑀧𑁄𑀲𑀣𑀺𑀓𑀯𑀕𑁆𑀕

### 𑀏𑀓𑀽𑀧𑁄𑀲𑀣𑀺𑀓𑀸𑀣𑁂𑀭𑀻𑀅𑀧𑀤𑀸𑀦

(1.)

157\. _“𑀦𑀕𑀭𑁂 𑀩𑀦𑁆𑀥𑀼𑀫𑀢𑀺𑀬𑀸,_  
_𑀩𑀦𑁆𑀥𑀼𑀫𑀸 𑀦𑀸𑀫 𑀔𑀢𑁆𑀢𑀺𑀬𑁄;_  
_𑀤𑀺𑀯𑀲𑁂 𑀧𑀼𑀡𑁆𑀡𑀫𑀸𑀬 𑀲𑁄,_  
_𑀉𑀧𑀯𑀲𑀺 𑀉𑀧𑁄𑀲𑀣𑀁𑁇_  


(2.)

158\. _𑀅𑀳𑀁 𑀢𑁂𑀦 𑀲𑀫𑀬𑁂𑀦,_  
_𑀓𑀼𑀫𑁆𑀪𑀤𑀸𑀲𑀻 𑀅𑀳𑀁 𑀢𑀳𑀺𑀁;_  
_𑀤𑀺𑀲𑁆𑀯𑀸 𑀲𑀭𑀸𑀚𑀓𑀁 𑀲𑁂𑀦𑀁,_  
_𑀏𑀯𑀸𑀳𑀁 𑀘𑀺𑀦𑁆𑀢𑀬𑀺𑀁 𑀢𑀤𑀸𑁇_  


(3.)

159\. _‘𑀭𑀸𑀚𑀸𑀧𑀺 𑀭𑀚𑁆𑀚𑀁 𑀙𑀟𑁆𑀟𑁂𑀢𑁆𑀯𑀸,_  
_𑀉𑀧𑀯𑀲𑀺 𑀉𑀧𑁄𑀲𑀣𑀁;_  
_𑀲𑀨𑀮𑀁 𑀦𑀽𑀦 𑀢𑀁 𑀓𑀫𑁆𑀫𑀁,_  
_𑀚𑀦𑀓𑀸𑀬𑁄 𑀧𑀫𑁄𑀤𑀺𑀢𑁄’𑁇_  


(4.)

160\. _𑀬𑁄𑀦𑀺𑀲𑁄 𑀧𑀘𑁆𑀘𑀯𑁂𑀓𑁆𑀔𑀺𑀢𑁆𑀯𑀸,_  
_𑀤𑀼𑀕𑁆𑀕𑀘𑁆𑀘𑀜𑁆𑀘 𑀤𑀮𑀺𑀤𑁆𑀤𑀢𑀁;_  
_𑀫𑀸𑀦𑀲𑀁 𑀲𑀫𑁆𑀧𑀳𑀁𑀲𑀺𑀢𑁆𑀯𑀸,_  
_𑀉𑀧𑀯𑀲𑀺𑀁 𑀉𑀧𑁄𑀲𑀣𑀁𑁇_  


(5.)

161\. _𑀅𑀳𑀁 𑀉𑀧𑁄𑀲𑀣𑀁 𑀓𑀢𑁆𑀯𑀸,_  
_𑀲𑀫𑁆𑀫𑀸𑀲𑀫𑁆𑀩𑀼𑀤𑁆𑀥𑀲𑀸𑀲𑀦𑁂;_  
_𑀢𑁂𑀦 𑀓𑀫𑁆𑀫𑁂𑀦 𑀲𑀼𑀓𑀢𑁂𑀦,_  
_𑀢𑀸𑀯𑀢𑀺𑀁𑀲𑀫𑀕𑀘𑁆𑀙𑀳𑀁𑁇_  


(6.)

162\. _𑀢𑀢𑁆𑀣 𑀫𑁂 𑀲𑀼𑀓𑀢𑀁 𑀩𑁆𑀬𑀫𑁆𑀳𑀁,_  
_𑀉𑀩𑁆𑀪𑀬𑁄𑀚𑀦𑀫𑀼𑀕𑁆𑀕𑀢𑀁;_  
_𑀓𑀽𑀝𑀸𑀕𑀸𑀭𑀯𑀭𑀽𑀧𑁂𑀢𑀁,_  
_𑀫𑀳𑀸𑀲𑀦𑀲𑀼𑀪𑀽𑀲𑀺𑀢𑀁𑁇_  


(7.)

163\. _𑀅𑀘𑁆𑀙𑀭𑀸 𑀲𑀢𑀲𑀳𑀲𑁆𑀲𑀸,_  
_𑀉𑀧𑀢𑀺𑀝𑁆𑀞𑀦𑁆𑀢𑀺 𑀫𑀁 𑀲𑀤𑀸;_  
_𑀅𑀜𑁆𑀜𑁂 𑀤𑁂𑀯𑁂 𑀅𑀢𑀺𑀓𑁆𑀓𑀫𑁆𑀫,_  
_𑀅𑀢𑀺𑀭𑁄𑀘𑀸𑀫𑀺 𑀲𑀩𑁆𑀩𑀤𑀸𑁇_  


(8.)

164\. _𑀘𑀢𑀼𑀲𑀝𑁆𑀞𑀺 𑀤𑁂𑀯𑀭𑀸𑀚𑀽𑀦𑀁,_  
_𑀫𑀳𑁂𑀲𑀺𑀢𑁆𑀢𑀫𑀓𑀸𑀭𑀬𑀺𑀁;_  
_𑀢𑁂𑀲𑀝𑁆𑀞𑀺 𑀘𑀓𑁆𑀓𑀯𑀢𑁆𑀢𑀻𑀦𑀁,_  
_𑀫𑀳𑁂𑀲𑀺𑀢𑁆𑀢𑀫𑀓𑀸𑀭𑀬𑀺𑀁𑁇_  


(9.)

165\. _𑀲𑀼𑀯𑀡𑁆𑀡𑀯𑀡𑁆𑀡𑀸 𑀳𑀼𑀢𑁆𑀯𑀸𑀦,_  
_𑀪𑀯𑁂𑀲𑀼 𑀲𑀁𑀲𑀭𑀸𑀫𑀳𑀁;_  
_𑀲𑀩𑁆𑀩𑀢𑁆𑀣 𑀧𑀯𑀭𑀸 𑀳𑁄𑀫𑀺,_  
_𑀉𑀧𑁄𑀲𑀣𑀲𑁆𑀲𑀺𑀤𑀁 𑀨𑀮𑀁𑁇_  


(10.)

166\. _𑀳𑀢𑁆𑀣𑀺𑀬𑀸𑀦𑀁 𑀅𑀲𑁆𑀲𑀬𑀸𑀦𑀁,_  
_𑀭𑀣𑀬𑀸𑀦𑀜𑁆𑀘 𑀲𑀻𑀯𑀺𑀓𑀁;_  
_𑀮𑀪𑀸𑀫𑀺 𑀲𑀩𑁆𑀩𑀫𑁂𑀯𑁂𑀢𑀁,_  
_𑀉𑀧𑁄𑀲𑀣𑀲𑁆𑀲𑀺𑀤𑀁 𑀨𑀮𑀁𑁇_  


(11.)

167\. _𑀲𑁄𑀡𑁆𑀡𑀫𑀬𑀁 𑀭𑀽𑀧𑀺𑀫𑀬𑀁,_  
_𑀅𑀣𑁄𑀧𑀺 𑀨𑀮𑀺𑀓𑀸𑀫𑀬𑀁;_  
_𑀮𑁄𑀳𑀺𑀢𑀗𑁆𑀕𑀫𑀬𑀜𑁆𑀘𑁂𑀯,_  
_𑀲𑀩𑁆𑀩𑀁 𑀧𑀝𑀺𑀮𑀪𑀸𑀫𑀳𑀁𑁇_  


(12.)

168\. _𑀓𑁄𑀲𑁂𑀬𑁆𑀬𑀓𑀫𑁆𑀩𑀮𑀺𑀬𑀸𑀦𑀺,_  
_𑀔𑁄𑀫𑀓𑀧𑁆𑀧𑀸𑀲𑀺𑀓𑀸𑀦𑀺 𑀘;_  
_𑀫𑀳𑀕𑁆𑀖𑀸𑀦𑀺 𑀘 𑀯𑀢𑁆𑀣𑀸𑀦𑀺,_  
_𑀲𑀩𑁆𑀩𑀁 𑀧𑀝𑀺𑀮𑀪𑀸𑀫𑀳𑀁𑁇_  


(13.)

169\. _𑀅𑀦𑁆𑀦𑀁 𑀧𑀸𑀦𑀁 𑀔𑀸𑀤𑀦𑀻𑀬𑀁,_  
_𑀯𑀢𑁆𑀣𑀲𑁂𑀦𑀸𑀲𑀦𑀸𑀦𑀺 𑀘;_  
_𑀲𑀩𑁆𑀩𑀫𑁂𑀢𑀁 𑀧𑀝𑀺𑀮𑀪𑁂,_  
_𑀉𑀧𑁄𑀲𑀣𑀲𑁆𑀲𑀺𑀤𑀁 𑀨𑀮𑀁𑁇_  


(14.)

170\. _𑀯𑀭𑀕𑀦𑁆𑀥𑀜𑁆𑀘 𑀫𑀸𑀮𑀜𑁆𑀘,_  
_𑀘𑀼𑀡𑁆𑀡𑀓𑀜𑁆𑀘 𑀯𑀺𑀮𑁂𑀧𑀦𑀁;_  
_𑀲𑀩𑁆𑀩𑀫𑁂𑀢𑀁 𑀧𑀝𑀺𑀮𑀪𑁂,_  
_𑀉𑀧𑁄𑀲𑀣𑀲𑁆𑀲𑀺𑀤𑀁 𑀨𑀮𑀁𑁇_  


(15.)

171\. _𑀓𑀽𑀝𑀸𑀕𑀸𑀭𑀜𑁆𑀘 𑀧𑀸𑀲𑀸𑀤𑀁,_  
_𑀫𑀡𑁆𑀟𑀧𑀁 𑀳𑀫𑁆𑀫𑀺𑀬𑀁 𑀕𑀼𑀳𑀁;_  
_𑀲𑀩𑁆𑀩𑀫𑁂𑀢𑀁 𑀧𑀝𑀺𑀮𑀪𑁂,_  
_𑀉𑀧𑁄𑀲𑀣𑀲𑁆𑀲𑀺𑀤𑀁 𑀨𑀮𑀁𑁇_  


(16.)

172\. _𑀚𑀸𑀢𑀺𑀬𑀸 𑀲𑀢𑁆𑀢𑀯𑀲𑁆𑀲𑀸𑀳𑀁,_  
_𑀧𑀩𑁆𑀩𑀚𑀺𑀁 𑀅𑀦𑀕𑀸𑀭𑀺𑀬𑀁;_  
_𑀅𑀟𑁆𑀠𑀫𑀸𑀲𑁂 𑀅𑀲𑀫𑁆𑀧𑀢𑁆𑀢𑁂,_  
_𑀅𑀭𑀳𑀢𑁆𑀢𑀫𑀧𑀸𑀧𑀼𑀡𑀺𑀁𑁇_  


(17.)

173\. _𑀓𑀺𑀮𑁂𑀲𑀸 𑀛𑀸𑀧𑀺𑀢𑀸 𑀫𑀬𑁆𑀳𑀁,_  
_𑀪𑀯𑀸 𑀲𑀩𑁆𑀩𑁂 𑀲𑀫𑀽𑀳𑀢𑀸;_  
_𑀲𑀩𑁆𑀩𑀸𑀲𑀯𑀸 𑀧𑀭𑀺𑀓𑁆𑀔𑀻𑀡𑀸,_  
_𑀦𑀢𑁆𑀣𑀺 𑀤𑀸𑀦𑀺 𑀧𑀼𑀦𑀩𑁆𑀪𑀯𑁄𑁇_  


(18.)

174\. _𑀏𑀓𑀦𑀯𑀼𑀢𑀺𑀢𑁄 𑀓𑀧𑁆𑀧𑁂,_  
_𑀬𑀁 𑀓𑀫𑁆𑀫𑀫𑀓𑀭𑀺𑀁 𑀢𑀤𑀸;_  
_𑀤𑀼𑀕𑁆𑀕𑀢𑀺𑀁 𑀦𑀸𑀪𑀺𑀚𑀸𑀦𑀸𑀫𑀺,_  
_𑀉𑀧𑁄𑀲𑀣𑀲𑁆𑀲𑀺𑀤𑀁 𑀨𑀮𑀁𑁇_  


(19.)

175\. _𑀓𑀺𑀮𑁂𑀲𑀸 𑀛𑀸𑀧𑀺𑀢𑀸 𑀫𑀬𑁆𑀳𑀁,_  
_…𑀧𑁂…_  
_𑀯𑀺𑀳𑀭𑀸𑀫𑀺 𑀅𑀦𑀸𑀲𑀯𑀸𑁇_  


(20.)

176\. _𑀲𑁆𑀯𑀸𑀕𑀢𑀁 𑀯𑀢 𑀫𑁂 𑀆𑀲𑀺,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁𑁇_  


(21.)

177\. _𑀧𑀝𑀺𑀲𑀫𑁆𑀪𑀺𑀤𑀸 𑀘𑀢𑀲𑁆𑀲𑁄,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁”𑁇_  


178\. 𑀇𑀢𑁆𑀣𑀁 𑀲𑀼𑀤𑀁 𑀏𑀓𑀽𑀧𑁄𑀲𑀣𑀺𑀓𑀸 𑀪𑀺𑀓𑁆𑀔𑀼𑀦𑀻 𑀇𑀫𑀸 𑀕𑀸𑀣𑀸𑀬𑁄 𑀅𑀪𑀸𑀲𑀺𑀢𑁆𑀣𑀸𑀢𑀺𑁇

---

179\. 𑀏𑀓𑀽𑀧𑁄𑀲𑀣𑀺𑀓𑀸𑀣𑁂𑀭𑀺𑀬𑀸𑀧𑀤𑀸𑀦𑀁 𑀧𑀞𑀫𑀁𑁇



[Go to previous page (2 Ekūposathikavagga)](../2.md) / [Go to parent page (2 Ekūposathikavagga)](../2.md) / [Go to next page (2.2 Saḷalapupphikātherīapadāna)](2.2.md)


