
[Home](/) / [20Ap2 Therīapadānapāḷi](../../20Ap2.md) / [2 Ekūposathikavagga](../2.md)

# 2.4 Ekāsanadāyikātherīapadāna

* Ekūposathikavagga

* Ekāsanadāyikātherīapadāna

(37.)

199\. _“Nagare haṃsavatiyā,_  
_ahosiṃ bālikā tadā;_  
_Mātā ca me pitā ceva,_  
_kammantaṃ agamaṃsu te._  


(38.)

200\. _Majjhanhikamhi sūriye,_  
_addasaṃ samaṇaṃ ahaṃ;_  
_Vīthiyā anugacchantaṃ,_  
_āsanaṃ paññapesahaṃ._  


(39.)

201\. _Gonakāvikatikāhi,_  
_paññapetvā mamāsanaṃ;_  
_Pasannacittā sumanā,_  
_idaṃ vacanamabraviṃ._  


(40.)

202\. _‘Santattā kuthitā bhūmi,_  
_sūro majjhanhike ṭhito;_  
_Mālutā ca na vāyanti,_  
_kālo cevettha mehiti._  


(41.)

203\. _Paññattamāsanamidaṃ,_  
_tavatthāya mahāmuni;_  
_Anukampaṃ upādāya,_  
_nisīda mama āsane’._  


(42.)

204\. _Nisīdi tattha samaṇo,_  
_sudanto suddhamānaso;_  
_Tassa pattaṃ gahetvāna,_  
_yathārandhaṃ adāsahaṃ._  


(43.)

205\. _Tena kammena sukatena,_  
_cetanāpaṇidhīhi ca;_  
_Jahitvā mānusaṃ dehaṃ,_  
_tāvatiṃsamagacchahaṃ._  


(44.)

206\. _Tattha me sukataṃ byamhaṃ,_  
_āsanena sunimmitaṃ;_  
_Saṭṭhiyojanamubbedhaṃ,_  
_tiṃsayojanavitthataṃ._  


(45.)

207\. _Soṇṇamayā maṇimayā,_  
_athopi phalikāmayā;_  
_Lohitaṅgamayā ceva,_  
_pallaṅkā vividhā mama._  


(46.)

208\. _Tūlikāvikatikāhi,_  
_kaṭṭissacittakāhi ca;_  
_Uddaekantalomī ca,_  
_pallaṅkā me susaṇṭhitā._  


(47.)

209\. _Yadā icchāmi gamanaṃ,_  
_hāsakhiḍḍasamappitā;_  
_Saha pallaṅkaseṭṭhena,_  
_gacchāmi mama patthitaṃ._  


(48.)

210\. _Asīti devarājūnaṃ,_  
_mahesittamakārayiṃ;_  
_Sattati cakkavattīnaṃ,_  
_mahesittamakārayiṃ._  


(49.)

211\. _Bhavābhave saṃsarantī,_  
_mahābhogaṃ labhāmahaṃ;_  
_Bhoge me ūnatā natthi,_  
_ekāsanassidaṃ phalaṃ._  


(50.)

212\. _Duve bhave saṃsarāmi,_  
_devatte atha mānuse;_  
_Aññe bhave na jānāmi,_  
_ekāsanassidaṃ phalaṃ._  


(51.)

213\. _Duve kule pajāyāmi,_  
_khattiye cāpi brāhmaṇe;_  
_Uccākulīnā sabbattha,_  
_ekāsanassidaṃ phalaṃ._  


(52.)

214\. _Domanassaṃ na jānāmi,_  
_cittasantāpanaṃ mama;_  
_Vevaṇṇiyaṃ na jānāmi,_  
_ekāsanassidaṃ phalaṃ._  


(53.)

215\. _Dhātiyo maṃ upaṭṭhanti,_  
_khujjā celāpikā bahū;_  
_Aṅkena aṅkaṃ gacchāmi,_  
_ekāsanassidaṃ phalaṃ._  


(54.)

216\. _Aññā nhāpenti bhojenti,_  
_aññā ramenti maṃ sadā;_  
_Aññā gandhaṃ vilimpanti,_  
_ekāsanassidaṃ phalaṃ._  


(55.)

217\. _Maṇḍape rukkhamūle vā,_  
_suññāgāre vasantiyā;_  
_Mama saṅkappamaññāya,_  
_pallaṅko upatiṭṭhati._  


(56.)

218\. _Ayaṃ pacchimako mayhaṃ,_  
_carimo vattate bhavo;_  
_Ajjāpi rajjaṃ chaḍḍetvā,_  
_pabbajiṃ anagāriyaṃ._  


(57.)

219\. _Satasahassito kappe,_  
_yaṃ dānamadadiṃ tadā;_  
_Duggatiṃ nābhijānāmi,_  
_ekāsanassidaṃ phalaṃ._  


(58.)

220\. _Kilesā jhāpitā mayhaṃ,_  
_…pe…_  
_viharāmi anāsavā._  


(59.)

221\. _Svāgataṃ vata me āsi,_  
_…pe…_  
_kataṃ buddhassa sāsanaṃ._  


(60.)

222\. _Paṭisambhidā catasso,_  
_…pe…_  
_kataṃ buddhassa sāsanaṃ”._  


223\. Itthaṃ sudaṃ ekāsanadāyikā bhikkhunī imā gāthāyo abhāsitthāti.

---

224\. Ekāsanadāyikātheriyāpadānaṃ catutthaṃ.



[Go to previous page (2.3 Modakadāyikātherīapadāna)](2.3.md) / [Go to parent page (2 Ekūposathikavagga)](../2.md) / [Go to next page (2.5 Pañcadīpadāyikātherīapadāna)](2.5.md)


