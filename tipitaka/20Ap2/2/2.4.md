
[Home](/) / [20Ap2 Therīapadānapāḷi](../../20Ap2.md) / [2 Ekūposathikavagga](../2.md)

# 𑁨𑁇𑁪 𑀏𑀓𑀸𑀲𑀦𑀤𑀸𑀬𑀺𑀓𑀸𑀣𑁂𑀭𑀻𑀅𑀧𑀤𑀸𑀦

* 𑀏𑀓𑀽𑀧𑁄𑀲𑀣𑀺𑀓𑀯𑀕𑁆𑀕

* 𑀏𑀓𑀸𑀲𑀦𑀤𑀸𑀬𑀺𑀓𑀸𑀣𑁂𑀭𑀻𑀅𑀧𑀤𑀸𑀦

(37.)

199\. _“𑀦𑀕𑀭𑁂 𑀳𑀁𑀲𑀯𑀢𑀺𑀬𑀸,_  
_𑀅𑀳𑁄𑀲𑀺𑀁 𑀩𑀸𑀮𑀺𑀓𑀸 𑀢𑀤𑀸;_  
_𑀫𑀸𑀢𑀸 𑀘 𑀫𑁂 𑀧𑀺𑀢𑀸 𑀘𑁂𑀯,_  
_𑀓𑀫𑁆𑀫𑀦𑁆𑀢𑀁 𑀅𑀕𑀫𑀁𑀲𑀼 𑀢𑁂𑁇_  


(38.)

200\. _𑀫𑀚𑁆𑀛𑀦𑁆𑀳𑀺𑀓𑀫𑁆𑀳𑀺 𑀲𑀽𑀭𑀺𑀬𑁂,_  
_𑀅𑀤𑁆𑀤𑀲𑀁 𑀲𑀫𑀡𑀁 𑀅𑀳𑀁;_  
_𑀯𑀻𑀣𑀺𑀬𑀸 𑀅𑀦𑀼𑀕𑀘𑁆𑀙𑀦𑁆𑀢𑀁,_  
_𑀆𑀲𑀦𑀁 𑀧𑀜𑁆𑀜𑀧𑁂𑀲𑀳𑀁𑁇_  


(39.)

201\. _𑀕𑁄𑀦𑀓𑀸𑀯𑀺𑀓𑀢𑀺𑀓𑀸𑀳𑀺,_  
_𑀧𑀜𑁆𑀜𑀧𑁂𑀢𑁆𑀯𑀸 𑀫𑀫𑀸𑀲𑀦𑀁;_  
_𑀧𑀲𑀦𑁆𑀦𑀘𑀺𑀢𑁆𑀢𑀸 𑀲𑀼𑀫𑀦𑀸,_  
_𑀇𑀤𑀁 𑀯𑀘𑀦𑀫𑀩𑁆𑀭𑀯𑀺𑀁𑁇_  


(40.)

202\. _‘𑀲𑀦𑁆𑀢𑀢𑁆𑀢𑀸 𑀓𑀼𑀣𑀺𑀢𑀸 𑀪𑀽𑀫𑀺,_  
_𑀲𑀽𑀭𑁄 𑀫𑀚𑁆𑀛𑀦𑁆𑀳𑀺𑀓𑁂 𑀞𑀺𑀢𑁄;_  
_𑀫𑀸𑀮𑀼𑀢𑀸 𑀘 𑀦 𑀯𑀸𑀬𑀦𑁆𑀢𑀺,_  
_𑀓𑀸𑀮𑁄 𑀘𑁂𑀯𑁂𑀢𑁆𑀣 𑀫𑁂𑀳𑀺𑀢𑀺𑁇_  


(41.)

203\. _𑀧𑀜𑁆𑀜𑀢𑁆𑀢𑀫𑀸𑀲𑀦𑀫𑀺𑀤𑀁,_  
_𑀢𑀯𑀢𑁆𑀣𑀸𑀬 𑀫𑀳𑀸𑀫𑀼𑀦𑀺;_  
_𑀅𑀦𑀼𑀓𑀫𑁆𑀧𑀁 𑀉𑀧𑀸𑀤𑀸𑀬,_  
_𑀦𑀺𑀲𑀻𑀤 𑀫𑀫 𑀆𑀲𑀦𑁂’𑁇_  


(42.)

204\. _𑀦𑀺𑀲𑀻𑀤𑀺 𑀢𑀢𑁆𑀣 𑀲𑀫𑀡𑁄,_  
_𑀲𑀼𑀤𑀦𑁆𑀢𑁄 𑀲𑀼𑀤𑁆𑀥𑀫𑀸𑀦𑀲𑁄;_  
_𑀢𑀲𑁆𑀲 𑀧𑀢𑁆𑀢𑀁 𑀕𑀳𑁂𑀢𑁆𑀯𑀸𑀦,_  
_𑀬𑀣𑀸𑀭𑀦𑁆𑀥𑀁 𑀅𑀤𑀸𑀲𑀳𑀁𑁇_  


(43.)

205\. _𑀢𑁂𑀦 𑀓𑀫𑁆𑀫𑁂𑀦 𑀲𑀼𑀓𑀢𑁂𑀦,_  
_𑀘𑁂𑀢𑀦𑀸𑀧𑀡𑀺𑀥𑀻𑀳𑀺 𑀘;_  
_𑀚𑀳𑀺𑀢𑁆𑀯𑀸 𑀫𑀸𑀦𑀼𑀲𑀁 𑀤𑁂𑀳𑀁,_  
_𑀢𑀸𑀯𑀢𑀺𑀁𑀲𑀫𑀕𑀘𑁆𑀙𑀳𑀁𑁇_  


(44.)

206\. _𑀢𑀢𑁆𑀣 𑀫𑁂 𑀲𑀼𑀓𑀢𑀁 𑀩𑁆𑀬𑀫𑁆𑀳𑀁,_  
_𑀆𑀲𑀦𑁂𑀦 𑀲𑀼𑀦𑀺𑀫𑁆𑀫𑀺𑀢𑀁;_  
_𑀲𑀝𑁆𑀞𑀺𑀬𑁄𑀚𑀦𑀫𑀼𑀩𑁆𑀩𑁂𑀥𑀁,_  
_𑀢𑀺𑀁𑀲𑀬𑁄𑀚𑀦𑀯𑀺𑀢𑁆𑀣𑀢𑀁𑁇_  


(45.)

207\. _𑀲𑁄𑀡𑁆𑀡𑀫𑀬𑀸 𑀫𑀡𑀺𑀫𑀬𑀸,_  
_𑀅𑀣𑁄𑀧𑀺 𑀨𑀮𑀺𑀓𑀸𑀫𑀬𑀸;_  
_𑀮𑁄𑀳𑀺𑀢𑀗𑁆𑀕𑀫𑀬𑀸 𑀘𑁂𑀯,_  
_𑀧𑀮𑁆𑀮𑀗𑁆𑀓𑀸 𑀯𑀺𑀯𑀺𑀥𑀸 𑀫𑀫𑁇_  


(46.)

208\. _𑀢𑀽𑀮𑀺𑀓𑀸𑀯𑀺𑀓𑀢𑀺𑀓𑀸𑀳𑀺,_  
_𑀓𑀝𑁆𑀝𑀺𑀲𑁆𑀲𑀘𑀺𑀢𑁆𑀢𑀓𑀸𑀳𑀺 𑀘;_  
_𑀉𑀤𑁆𑀤𑀏𑀓𑀦𑁆𑀢𑀮𑁄𑀫𑀻 𑀘,_  
_𑀧𑀮𑁆𑀮𑀗𑁆𑀓𑀸 𑀫𑁂 𑀲𑀼𑀲𑀡𑁆𑀞𑀺𑀢𑀸𑁇_  


(47.)

209\. _𑀬𑀤𑀸 𑀇𑀘𑁆𑀙𑀸𑀫𑀺 𑀕𑀫𑀦𑀁,_  
_𑀳𑀸𑀲𑀔𑀺𑀟𑁆𑀟𑀲𑀫𑀧𑁆𑀧𑀺𑀢𑀸;_  
_𑀲𑀳 𑀧𑀮𑁆𑀮𑀗𑁆𑀓𑀲𑁂𑀝𑁆𑀞𑁂𑀦,_  
_𑀕𑀘𑁆𑀙𑀸𑀫𑀺 𑀫𑀫 𑀧𑀢𑁆𑀣𑀺𑀢𑀁𑁇_  


(48.)

210\. _𑀅𑀲𑀻𑀢𑀺 𑀤𑁂𑀯𑀭𑀸𑀚𑀽𑀦𑀁,_  
_𑀫𑀳𑁂𑀲𑀺𑀢𑁆𑀢𑀫𑀓𑀸𑀭𑀬𑀺𑀁;_  
_𑀲𑀢𑁆𑀢𑀢𑀺 𑀘𑀓𑁆𑀓𑀯𑀢𑁆𑀢𑀻𑀦𑀁,_  
_𑀫𑀳𑁂𑀲𑀺𑀢𑁆𑀢𑀫𑀓𑀸𑀭𑀬𑀺𑀁𑁇_  


(49.)

211\. _𑀪𑀯𑀸𑀪𑀯𑁂 𑀲𑀁𑀲𑀭𑀦𑁆𑀢𑀻,_  
_𑀫𑀳𑀸𑀪𑁄𑀕𑀁 𑀮𑀪𑀸𑀫𑀳𑀁;_  
_𑀪𑁄𑀕𑁂 𑀫𑁂 𑀊𑀦𑀢𑀸 𑀦𑀢𑁆𑀣𑀺,_  
_𑀏𑀓𑀸𑀲𑀦𑀲𑁆𑀲𑀺𑀤𑀁 𑀨𑀮𑀁𑁇_  


(50.)

212\. _𑀤𑀼𑀯𑁂 𑀪𑀯𑁂 𑀲𑀁𑀲𑀭𑀸𑀫𑀺,_  
_𑀤𑁂𑀯𑀢𑁆𑀢𑁂 𑀅𑀣 𑀫𑀸𑀦𑀼𑀲𑁂;_  
_𑀅𑀜𑁆𑀜𑁂 𑀪𑀯𑁂 𑀦 𑀚𑀸𑀦𑀸𑀫𑀺,_  
_𑀏𑀓𑀸𑀲𑀦𑀲𑁆𑀲𑀺𑀤𑀁 𑀨𑀮𑀁𑁇_  


(51.)

213\. _𑀤𑀼𑀯𑁂 𑀓𑀼𑀮𑁂 𑀧𑀚𑀸𑀬𑀸𑀫𑀺,_  
_𑀔𑀢𑁆𑀢𑀺𑀬𑁂 𑀘𑀸𑀧𑀺 𑀩𑁆𑀭𑀸𑀳𑁆𑀫𑀡𑁂;_  
_𑀉𑀘𑁆𑀘𑀸𑀓𑀼𑀮𑀻𑀦𑀸 𑀲𑀩𑁆𑀩𑀢𑁆𑀣,_  
_𑀏𑀓𑀸𑀲𑀦𑀲𑁆𑀲𑀺𑀤𑀁 𑀨𑀮𑀁𑁇_  


(52.)

214\. _𑀤𑁄𑀫𑀦𑀲𑁆𑀲𑀁 𑀦 𑀚𑀸𑀦𑀸𑀫𑀺,_  
_𑀘𑀺𑀢𑁆𑀢𑀲𑀦𑁆𑀢𑀸𑀧𑀦𑀁 𑀫𑀫;_  
_𑀯𑁂𑀯𑀡𑁆𑀡𑀺𑀬𑀁 𑀦 𑀚𑀸𑀦𑀸𑀫𑀺,_  
_𑀏𑀓𑀸𑀲𑀦𑀲𑁆𑀲𑀺𑀤𑀁 𑀨𑀮𑀁𑁇_  


(53.)

215\. _𑀥𑀸𑀢𑀺𑀬𑁄 𑀫𑀁 𑀉𑀧𑀝𑁆𑀞𑀦𑁆𑀢𑀺,_  
_𑀔𑀼𑀚𑁆𑀚𑀸 𑀘𑁂𑀮𑀸𑀧𑀺𑀓𑀸 𑀩𑀳𑀽;_  
_𑀅𑀗𑁆𑀓𑁂𑀦 𑀅𑀗𑁆𑀓𑀁 𑀕𑀘𑁆𑀙𑀸𑀫𑀺,_  
_𑀏𑀓𑀸𑀲𑀦𑀲𑁆𑀲𑀺𑀤𑀁 𑀨𑀮𑀁𑁇_  


(54.)

216\. _𑀅𑀜𑁆𑀜𑀸 𑀦𑁆𑀳𑀸𑀧𑁂𑀦𑁆𑀢𑀺 𑀪𑁄𑀚𑁂𑀦𑁆𑀢𑀺,_  
_𑀅𑀜𑁆𑀜𑀸 𑀭𑀫𑁂𑀦𑁆𑀢𑀺 𑀫𑀁 𑀲𑀤𑀸;_  
_𑀅𑀜𑁆𑀜𑀸 𑀕𑀦𑁆𑀥𑀁 𑀯𑀺𑀮𑀺𑀫𑁆𑀧𑀦𑁆𑀢𑀺,_  
_𑀏𑀓𑀸𑀲𑀦𑀲𑁆𑀲𑀺𑀤𑀁 𑀨𑀮𑀁𑁇_  


(55.)

217\. _𑀫𑀡𑁆𑀟𑀧𑁂 𑀭𑀼𑀓𑁆𑀔𑀫𑀽𑀮𑁂 𑀯𑀸,_  
_𑀲𑀼𑀜𑁆𑀜𑀸𑀕𑀸𑀭𑁂 𑀯𑀲𑀦𑁆𑀢𑀺𑀬𑀸;_  
_𑀫𑀫 𑀲𑀗𑁆𑀓𑀧𑁆𑀧𑀫𑀜𑁆𑀜𑀸𑀬,_  
_𑀧𑀮𑁆𑀮𑀗𑁆𑀓𑁄 𑀉𑀧𑀢𑀺𑀝𑁆𑀞𑀢𑀺𑁇_  


(56.)

218\. _𑀅𑀬𑀁 𑀧𑀘𑁆𑀙𑀺𑀫𑀓𑁄 𑀫𑀬𑁆𑀳𑀁,_  
_𑀘𑀭𑀺𑀫𑁄 𑀯𑀢𑁆𑀢𑀢𑁂 𑀪𑀯𑁄;_  
_𑀅𑀚𑁆𑀚𑀸𑀧𑀺 𑀭𑀚𑁆𑀚𑀁 𑀙𑀟𑁆𑀟𑁂𑀢𑁆𑀯𑀸,_  
_𑀧𑀩𑁆𑀩𑀚𑀺𑀁 𑀅𑀦𑀕𑀸𑀭𑀺𑀬𑀁𑁇_  


(57.)

219\. _𑀲𑀢𑀲𑀳𑀲𑁆𑀲𑀺𑀢𑁄 𑀓𑀧𑁆𑀧𑁂,_  
_𑀬𑀁 𑀤𑀸𑀦𑀫𑀤𑀤𑀺𑀁 𑀢𑀤𑀸;_  
_𑀤𑀼𑀕𑁆𑀕𑀢𑀺𑀁 𑀦𑀸𑀪𑀺𑀚𑀸𑀦𑀸𑀫𑀺,_  
_𑀏𑀓𑀸𑀲𑀦𑀲𑁆𑀲𑀺𑀤𑀁 𑀨𑀮𑀁𑁇_  


(58.)

220\. _𑀓𑀺𑀮𑁂𑀲𑀸 𑀛𑀸𑀧𑀺𑀢𑀸 𑀫𑀬𑁆𑀳𑀁,_  
_…𑀧𑁂…_  
_𑀯𑀺𑀳𑀭𑀸𑀫𑀺 𑀅𑀦𑀸𑀲𑀯𑀸𑁇_  


(59.)

221\. _𑀲𑁆𑀯𑀸𑀕𑀢𑀁 𑀯𑀢 𑀫𑁂 𑀆𑀲𑀺,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁𑁇_  


(60.)

222\. _𑀧𑀝𑀺𑀲𑀫𑁆𑀪𑀺𑀤𑀸 𑀘𑀢𑀲𑁆𑀲𑁄,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁”𑁇_  


223\. 𑀇𑀢𑁆𑀣𑀁 𑀲𑀼𑀤𑀁 𑀏𑀓𑀸𑀲𑀦𑀤𑀸𑀬𑀺𑀓𑀸 𑀪𑀺𑀓𑁆𑀔𑀼𑀦𑀻 𑀇𑀫𑀸 𑀕𑀸𑀣𑀸𑀬𑁄 𑀅𑀪𑀸𑀲𑀺𑀢𑁆𑀣𑀸𑀢𑀺𑁇

---

224\. 𑀏𑀓𑀸𑀲𑀦𑀤𑀸𑀬𑀺𑀓𑀸𑀣𑁂𑀭𑀺𑀬𑀸𑀧𑀤𑀸𑀦𑀁 𑀘𑀢𑀼𑀢𑁆𑀣𑀁𑁇



[Go to previous page (2.3 Modakadāyikātherīapadāna)](2.3.md) / [Go to parent page (2 Ekūposathikavagga)](../2.md) / [Go to next page (2.5 Pañcadīpadāyikātherīapadāna)](2.5.md)


