
[Home](/) / [20Ap2 Therīapadānapāḷi](/tipitaka/20Ap2.md) / [2 Ekūposathikavagga](/tipitaka/20Ap2/2.md)

# 𑁨𑁇𑁯 𑀉𑀧𑁆𑀧𑀮𑀯𑀡𑁆𑀡𑀸𑀣𑁂𑀭𑀻𑀅𑀧𑀤𑀸𑀦

### 𑀏𑀓𑀽𑀧𑁄𑀲𑀣𑀺𑀓𑀯𑀕𑁆𑀕

### 𑀉𑀧𑁆𑀧𑀮𑀯𑀡𑁆𑀡𑀸𑀣𑁂𑀭𑀻𑀅𑀧𑀤𑀸𑀦

(384.)

558\. _“𑀪𑀺𑀓𑁆𑀔𑀼𑀦𑀻 𑀉𑀧𑁆𑀧𑀮𑀯𑀡𑁆𑀡𑀸,_  
_𑀇𑀤𑁆𑀥𑀺𑀬𑀸 𑀧𑀸𑀭𑀫𑀺𑀁 𑀕𑀢𑀸;_  
_𑀯𑀦𑁆𑀤𑀺𑀢𑁆𑀯𑀸 𑀲𑀢𑁆𑀣𑀼𑀦𑁄 𑀧𑀸𑀤𑁂,_  
_𑀇𑀤𑀁 𑀯𑀘𑀦𑀫𑀩𑁆𑀭𑀯𑀺𑁇_  


(385.)

559\. _‘𑀦𑀺𑀢𑁆𑀣𑀺𑀡𑁆𑀡𑀸 𑀚𑀸𑀢𑀺𑀲𑀁𑀲𑀸𑀭𑀁,_  
_𑀧𑀢𑁆𑀢𑀸𑀳𑀁 𑀅𑀘𑀮𑀁 𑀧𑀤𑀁;_  
_𑀲𑀩𑁆𑀩𑀤𑀼𑀓𑁆𑀔𑀁 𑀫𑀬𑀸 𑀔𑀻𑀡𑀁,_  
_𑀆𑀭𑁄𑀘𑁂𑀫𑀺 𑀫𑀳𑀸𑀫𑀼𑀦𑀺𑁇_  


(386.)

560\. _𑀬𑀸𑀯𑀢𑀸 𑀧𑀭𑀺𑀲𑀸 𑀅𑀢𑁆𑀣𑀺,_  
_𑀧𑀲𑀦𑁆𑀦𑀸 𑀚𑀺𑀦𑀲𑀸𑀲𑀦𑁂;_  
_𑀬𑀲𑁆𑀲𑀸 𑀘 𑀫𑁂𑀧𑀭𑀸𑀥𑁄𑀢𑁆𑀣𑀺,_  
_𑀔𑀫𑀦𑁆𑀢𑀼 𑀚𑀺𑀦𑀲𑀫𑁆𑀫𑀼𑀔𑀸𑁇_  


(387.)

561\. _𑀲𑀁𑀲𑀸𑀭𑁂 𑀲𑀁𑀲𑀭𑀦𑁆𑀢𑀺𑀬𑀸,_  
_𑀔𑀮𑀺𑀢𑀁 𑀫𑁂 𑀲𑀘𑁂 𑀪𑀯𑁂;_  
_𑀆𑀭𑁄𑀘𑁂𑀫𑀺 𑀫𑀳𑀸𑀯𑀻𑀭,_  
_𑀅𑀧𑀭𑀸𑀥𑀁 𑀔𑀫𑀲𑁆𑀲𑀼 𑀢𑀁’𑁇_  


(388.)

562\. _‘𑀇𑀤𑁆𑀥𑀺𑀜𑁆𑀘𑀸𑀧𑀺 𑀦𑀺𑀤𑀲𑁆𑀲𑁂𑀳𑀺,_  
_𑀫𑀫 𑀲𑀸𑀲𑀦𑀓𑀸𑀭𑀺𑀓𑁂;_  
_𑀘𑀢𑀲𑁆𑀲𑁄 𑀧𑀭𑀺𑀲𑀸 𑀅𑀚𑁆𑀚,_  
_𑀓𑀗𑁆𑀔𑀁 𑀙𑀺𑀦𑁆𑀤𑀸𑀳𑀺 𑀬𑀸𑀯𑀢𑀸’𑁇_  


(389.)

563\. _‘𑀥𑀻𑀢𑀸 𑀢𑀼𑀬𑁆𑀳𑀁 𑀫𑀳𑀸𑀯𑀻𑀭,_  
_𑀧𑀜𑁆𑀜𑀯𑀦𑁆𑀢 𑀚𑀼𑀢𑀺𑀦𑁆𑀥𑀭;_  
_𑀩𑀳𑀼𑀜𑁆𑀘 𑀤𑀼𑀓𑁆𑀓𑀭𑀁 𑀓𑀫𑁆𑀫𑀁,_  
_𑀓𑀢𑀁 𑀫𑁂 𑀅𑀢𑀺𑀤𑀼𑀓𑁆𑀓𑀭𑀁𑁇_  


(390.)

564\. _𑀉𑀧𑁆𑀧𑀮𑀲𑁆𑀲𑁂𑀯 𑀫𑁂 𑀯𑀡𑁆𑀡𑁄,_  
_𑀦𑀸𑀫𑁂𑀦𑀼𑀧𑁆𑀧𑀮𑀦𑀸𑀫𑀺𑀓𑀸;_  
_𑀲𑀸𑀯𑀺𑀓𑀸 𑀢𑁂 𑀫𑀳𑀸𑀯𑀻𑀭,_  
_𑀧𑀸𑀤𑁂 𑀯𑀦𑁆𑀤𑀸𑀫𑀺 𑀘𑀓𑁆𑀔𑀼𑀫𑁇_  


(391.)

565\. _𑀭𑀸𑀳𑀼𑀮𑁄 𑀘 𑀅𑀳𑀜𑁆𑀘𑁂𑀯,_  
_𑀦𑁂𑀓𑀚𑀸𑀢𑀺𑀲𑀢𑁂 𑀩𑀳𑀽;_  
_𑀏𑀓𑀲𑁆𑀫𑀺𑀁 𑀲𑀫𑁆𑀪𑀯𑁂 𑀚𑀸𑀢𑀸,_  
_𑀲𑀫𑀸𑀦𑀙𑀦𑁆𑀤𑀫𑀸𑀦𑀲𑀸𑁇_  


(392.)

566\. _𑀦𑀺𑀩𑁆𑀩𑀢𑁆𑀢𑀺 𑀏𑀓𑀢𑁄 𑀳𑁄𑀢𑀺,_  
_𑀚𑀸𑀢𑀺𑀬𑀸𑀧𑀺 𑀘 𑀏𑀓𑀢𑁄;_  
_𑀧𑀘𑁆𑀙𑀺𑀫𑁂 𑀪𑀯𑁂 𑀲𑀫𑁆𑀧𑀢𑁆𑀢𑁂,_  
_𑀉𑀪𑁄𑀧𑀺 𑀦𑀸𑀦𑀸𑀲𑀫𑁆𑀪𑀯𑀸𑁇_  


(393.)

567\. _𑀧𑀼𑀢𑁆𑀢𑁄 𑀘 𑀭𑀸𑀳𑀼𑀮𑁄 𑀦𑀸𑀫,_  
_𑀥𑀻𑀢𑀸 𑀉𑀧𑁆𑀧𑀮𑀲𑀯𑁆𑀳𑀬𑀸;_  
_𑀧𑀲𑁆𑀲 𑀯𑀻𑀭 𑀫𑀫𑀁 𑀇𑀤𑁆𑀥𑀺𑀁,_  
_𑀩𑀮𑀁 𑀤𑀲𑁆𑀲𑁂𑀫𑀺 𑀲𑀢𑁆𑀣𑀼𑀦𑁄’𑁇_  


(394.)

568\. _𑀫𑀳𑀸𑀲𑀫𑀼𑀤𑁆𑀤𑁂 𑀘𑀢𑀼𑀭𑁄,_  
_𑀧𑀓𑁆𑀔𑀺𑀧𑀺 𑀳𑀢𑁆𑀣𑀧𑀸𑀢𑀺𑀬𑀁;_  
_𑀢𑁂𑀮𑀁 𑀳𑀢𑁆𑀣𑀕𑀢𑀜𑁆𑀘𑁂𑀯,_  
_𑀔𑀺𑀟𑁆𑀟𑁄 𑀓𑁄𑀫𑀸𑀭𑀓𑁄 𑀬𑀣𑀸𑁇_  


(395.)

569\. _𑀉𑀩𑁆𑀩𑀢𑁆𑀢𑀬𑀺𑀢𑁆𑀯𑀸 𑀧𑀣𑀯𑀺𑀁,_  
_𑀧𑀓𑁆𑀔𑀺𑀧𑀺 𑀳𑀢𑁆𑀣𑀧𑀸𑀢𑀺𑀬𑀁;_  
_𑀘𑀺𑀢𑁆𑀢𑀁 𑀫𑀼𑀜𑁆𑀚𑀁 𑀬𑀣𑀸 𑀦𑀸𑀫,_  
_𑀮𑀼𑀜𑁆𑀘𑀺 𑀓𑁄𑀫𑀸𑀭𑀓𑁄 𑀬𑀼𑀯𑀸𑁇_  


(396.)

570\. _𑀘𑀓𑁆𑀓𑀯𑀸𑀍𑀅𑀲𑀫𑀁 𑀧𑀸𑀡𑀺𑀁,_  
_𑀙𑀸𑀤𑀬𑀺𑀢𑁆𑀯𑀸𑀦 𑀫𑀢𑁆𑀣𑀓𑁂;_  
_𑀯𑀲𑁆𑀲𑀸𑀧𑁂𑀢𑁆𑀯𑀸𑀦 𑀨𑀼𑀲𑀺𑀢𑀁,_  
_𑀦𑀸𑀦𑀸𑀯𑀡𑁆𑀡𑀁 𑀧𑀼𑀦𑀧𑁆𑀧𑀼𑀦𑀁𑁇_  


(397.)

571\. _𑀪𑀽𑀫𑀺𑀁 𑀉𑀤𑀼𑀓𑁆𑀔𑀮𑀁 𑀓𑀢𑁆𑀯𑀸,_  
_𑀥𑀜𑁆𑀜𑀁 𑀓𑀢𑁆𑀯𑀸𑀦 𑀲𑀓𑁆𑀔𑀭𑀁;_  
_𑀲𑀺𑀦𑁂𑀭𑀼𑀁 𑀫𑀼𑀲𑀮𑀁 𑀓𑀢𑁆𑀯𑀸,_  
_𑀫𑀤𑁆𑀤𑀺 𑀓𑁄𑀫𑀸𑀭𑀺𑀓𑀸 𑀬𑀣𑀸𑁇_  


(398.)

572\. _‘𑀥𑀻𑀢𑀸𑀳𑀁 𑀩𑀼𑀤𑁆𑀥𑀲𑁂𑀝𑁆𑀞𑀲𑁆𑀲,_  
_𑀦𑀸𑀫𑁂𑀦𑀼𑀧𑁆𑀧𑀮𑀲𑀯𑁆𑀳𑀬𑀸;_  
_𑀅𑀪𑀺𑀜𑁆𑀜𑀸𑀲𑀼 𑀯𑀲𑀻𑀪𑀽𑀢𑀸,_  
_𑀢𑀯 𑀲𑀸𑀲𑀦𑀓𑀸𑀭𑀺𑀓𑀸𑁇_  


(399.)

573\. _𑀦𑀸𑀦𑀸𑀯𑀺𑀓𑀼𑀩𑁆𑀩𑀦𑀁 𑀓𑀢𑁆𑀯𑀸,_  
_𑀤𑀲𑁆𑀲𑁂𑀢𑁆𑀯𑀸 𑀮𑁄𑀓𑀦𑀸𑀬𑀓𑀁;_  
_𑀦𑀸𑀫𑀕𑁄𑀢𑁆𑀢𑀜𑁆𑀘 𑀲𑀸𑀯𑁂𑀢𑁆𑀯𑀸,_  
_𑀧𑀸𑀤𑁂 𑀯𑀦𑁆𑀤𑀸𑀫𑀺 𑀘𑀓𑁆𑀔𑀼𑀫𑁇_  


(400.)

574\. _𑀇𑀤𑁆𑀥𑀻𑀲𑀼 𑀘 𑀯𑀲𑀻 𑀳𑁄𑀫𑀺,_  
_𑀤𑀺𑀩𑁆𑀩𑀸𑀬 𑀲𑁄𑀢𑀥𑀸𑀢𑀼𑀬𑀸;_  
_𑀘𑁂𑀢𑁄𑀧𑀭𑀺𑀬𑀜𑀸𑀡𑀲𑁆𑀲,_  
_𑀯𑀲𑀻 𑀳𑁄𑀫𑀺 𑀫𑀳𑀸𑀫𑀼𑀦𑁂𑁇_  


(401.)

575\. _𑀧𑀼𑀩𑁆𑀩𑁂𑀦𑀺𑀯𑀸𑀲𑀁 𑀚𑀸𑀦𑀸𑀫𑀺,_  
_𑀤𑀺𑀩𑁆𑀩𑀘𑀓𑁆𑀔𑀼 𑀯𑀺𑀲𑁄𑀥𑀺𑀢𑀁;_  
_𑀲𑀩𑁆𑀩𑀸𑀲𑀯𑀸 𑀧𑀭𑀺𑀓𑁆𑀔𑀻𑀡𑀸,_  
_𑀦𑀢𑁆𑀣𑀺 𑀤𑀸𑀦𑀺 𑀧𑀼𑀦𑀩𑁆𑀪𑀯𑁄𑁇_  


(402.)

576\. _𑀅𑀢𑁆𑀣𑀥𑀫𑁆𑀫𑀦𑀺𑀭𑀼𑀢𑁆𑀢𑀻𑀲𑀼,_  
_𑀧𑀝𑀺𑀪𑀸𑀦𑁂 𑀢𑀣𑁂𑀯 𑀘;_  
_𑀜𑀸𑀡𑀁 𑀫𑁂 𑀯𑀺𑀫𑀮𑀁 𑀲𑀼𑀤𑁆𑀥𑀁,_  
_𑀲𑀪𑀸𑀯𑁂𑀦 𑀫𑀳𑁂𑀲𑀺𑀦𑁄𑁇_  


(403.)

577\. _𑀧𑀼𑀭𑀺𑀫𑀸𑀦𑀁 𑀚𑀺𑀦𑀕𑁆𑀕𑀸𑀦𑀁,_  
_𑀲𑀗𑁆𑀕𑀫𑀁 𑀢𑁂 𑀦𑀺𑀤𑀲𑁆𑀲𑀺𑀢𑀁;_  
_𑀅𑀥𑀺𑀓𑀸𑀭𑀁 𑀩𑀳𑀼𑀁 𑀫𑀬𑁆𑀳𑀁,_  
_𑀢𑀼𑀬𑁆𑀳𑀢𑁆𑀣𑀸𑀬 𑀫𑀳𑀸𑀫𑀼𑀦𑀺𑁇_  


(404.)

578\. _𑀬𑀁 𑀫𑀬𑀸 𑀧𑀽𑀭𑀺𑀢𑀁 𑀓𑀫𑁆𑀫𑀁,_  
_𑀓𑀼𑀲𑀮𑀁 𑀲𑀭 𑀫𑁂 𑀫𑀼𑀦𑀺;_  
_𑀢𑀯𑀢𑁆𑀣𑀸𑀬 𑀫𑀳𑀸𑀯𑀻𑀭,_  
_𑀧𑀼𑀜𑁆𑀜𑀁 𑀉𑀧𑀘𑀺𑀢𑀁 𑀫𑀬𑀸𑁇_  


(405.)

579\. _𑀅𑀪𑀩𑁆𑀩𑀝𑁆𑀞𑀸𑀦𑁂 𑀯𑀚𑁆𑀚𑁂𑀢𑁆𑀯𑀸,_  
_𑀯𑀸𑀭𑀬𑀦𑁆𑀢𑀻 𑀅𑀦𑀸𑀘𑀭𑀁;_  
_𑀢𑀯𑀢𑁆𑀣𑀸𑀬 𑀫𑀳𑀸𑀯𑀻𑀭,_  
_𑀘𑀢𑁆𑀢𑀁 𑀫𑁂 𑀚𑀻𑀯𑀺𑀢𑀼𑀢𑁆𑀢𑀫𑀁𑁇_  


(406.)

580\. _𑀤𑀲𑀓𑁄𑀝𑀺𑀲𑀳𑀲𑁆𑀲𑀸𑀦𑀺,_  
_𑀅𑀤𑀸𑀲𑀺𑀁 𑀫𑀫 𑀚𑀻𑀯𑀺𑀢𑀁;_  
_𑀧𑀭𑀺𑀘𑁆𑀘𑀢𑁆𑀢𑀸 𑀘 𑀫𑁂 𑀳𑁄𑀫𑀺,_  
_𑀢𑀯𑀢𑁆𑀣𑀸𑀬 𑀫𑀳𑀸𑀫𑀼𑀦𑀺’𑁇_  


(407.)

581\. _𑀢𑀤𑀸𑀢𑀺𑀯𑀺𑀫𑁆𑀳𑀺𑀢𑀸 𑀲𑀩𑁆𑀩𑀸,_  
_𑀲𑀺𑀭𑀲𑀸𑀯 𑀓𑀢𑀜𑁆𑀚𑀮𑀻;_  
_‘𑀅𑀯𑁄𑀘𑀬𑁆𑀬𑁂 𑀓𑀣𑀁 𑀆𑀲𑀺,_  
_𑀅𑀢𑀼𑀮𑀺𑀤𑁆𑀥𑀺𑀧𑀭𑀓𑁆𑀓𑀫𑀸’𑁇_  


(408.)

582\. _𑀲𑀢𑀲𑀳𑀲𑁆𑀲𑀺𑀢𑁄 𑀓𑀧𑁆𑀧𑁂,_  
_𑀦𑀸𑀕𑀓𑀜𑁆𑀜𑀸 𑀅𑀳𑀁 𑀢𑀤𑀸;_  
_𑀯𑀺𑀫𑀮𑀸 𑀦𑀸𑀫 𑀦𑀸𑀫𑁂𑀦,_  
_𑀓𑀜𑁆𑀜𑀸𑀦𑀁 𑀲𑀸𑀥𑀼𑀲𑀫𑁆𑀫𑀢𑀸𑁇_  


(409.)

583\. _𑀫𑀳𑁄𑀭𑀕𑁄 𑀫𑀳𑀸𑀦𑀸𑀕𑁄,_  
_𑀧𑀲𑀦𑁆𑀦𑁄 𑀚𑀺𑀦𑀲𑀸𑀲𑀦𑁂;_  
_𑀧𑀤𑀼𑀫𑀼𑀢𑁆𑀢𑀭𑀁 𑀫𑀳𑀸𑀢𑁂𑀚𑀁,_  
_𑀦𑀺𑀫𑀦𑁆𑀢𑁂𑀲𑀺 𑀲𑀲𑀸𑀯𑀓𑀁𑁇_  


(410.)

584\. _𑀭𑀢𑀦𑀫𑀬𑀁 𑀫𑀡𑁆𑀟𑀧𑀁,_  
_𑀧𑀮𑁆𑀮𑀗𑁆𑀓𑀁 𑀭𑀢𑀦𑀸𑀫𑀬𑀁;_  
_𑀭𑀢𑀦𑀁 𑀯𑀸𑀮𑀼𑀓𑀸𑀓𑀺𑀡𑁆𑀡𑀁,_  
_𑀉𑀧𑀪𑁄𑀕𑀁 𑀭𑀢𑀦𑀸𑀫𑀬𑀁𑁇_  


(411.)

585\. _𑀫𑀕𑁆𑀕𑀜𑁆𑀘 𑀧𑀝𑀺𑀬𑀸𑀤𑁂𑀲𑀺,_  
_𑀭𑀢𑀦𑀤𑁆𑀥𑀚𑀪𑀽𑀲𑀺𑀢𑀁;_  
_𑀧𑀘𑁆𑀘𑀼𑀕𑁆𑀕𑀦𑁆𑀢𑁆𑀯𑀸𑀦 𑀲𑀫𑁆𑀩𑀼𑀤𑁆𑀥𑀁,_  
_𑀯𑀚𑁆𑀚𑀦𑁆𑀢𑁄 𑀢𑀽𑀭𑀺𑀬𑁂𑀳𑀺 𑀲𑁄𑁇_  


(412.)

586\. _𑀧𑀭𑀺𑀲𑀸𑀳𑀺 𑀘 𑀘𑀢𑀽𑀳𑀺,_  
_𑀧𑀭𑀺𑀯𑀼𑀢𑁄 𑀮𑁄𑀓𑀦𑀸𑀬𑀓𑁄;_  
_𑀫𑀳𑁄𑀭𑀕𑀲𑁆𑀲 𑀪𑀯𑀦𑁂,_  
_𑀦𑀺𑀲𑀻𑀤𑀺 𑀧𑀭𑀫𑀸𑀲𑀦𑁂𑁇_  


(413.)

587\. _𑀅𑀦𑁆𑀦𑀁 𑀧𑀸𑀦𑀁 𑀔𑀸𑀤𑀦𑀻𑀬𑀁,_  
_𑀪𑁄𑀚𑀦𑀜𑁆𑀘 𑀫𑀳𑀸𑀭𑀳𑀁;_  
_𑀯𑀭𑀁 𑀯𑀭𑀜𑁆𑀘 𑀧𑀸𑀤𑀸𑀲𑀺,_  
_𑀦𑀸𑀕𑀭𑀸𑀚𑀸 𑀫𑀳𑀸𑀬𑀲𑀁𑁇_  


(414.)

588\. _𑀪𑀼𑀜𑁆𑀚𑀺𑀢𑁆𑀯𑀸𑀦 𑀲𑀫𑁆𑀩𑀼𑀤𑁆𑀥𑁄,_  
_𑀧𑀢𑁆𑀢𑀁 𑀥𑁄𑀯𑀺𑀢𑁆𑀯𑀸 𑀬𑁄𑀦𑀺𑀲𑁄;_  
_𑀅𑀦𑀼𑀫𑁄𑀤𑀦𑀻𑀬𑀁𑀓𑀸𑀲𑀺,_  
_𑀦𑀸𑀕𑀓𑀜𑁆𑀜𑀸 𑀫𑀳𑀺𑀤𑁆𑀥𑀺𑀓𑀸𑁇_  


(415.)

589\. _𑀲𑀩𑁆𑀩𑀜𑁆𑀜𑀼𑀁 𑀨𑀼𑀮𑁆𑀮𑀺𑀢𑀁 𑀤𑀺𑀲𑁆𑀯𑀸,_  
_𑀦𑀸𑀕𑀓𑀜𑁆𑀜𑀸 𑀫𑀳𑀸𑀬𑀲𑀁;_  
_𑀧𑀲𑀦𑁆𑀦𑀁 𑀲𑀢𑁆𑀣𑀼𑀦𑁄 𑀘𑀺𑀢𑁆𑀢𑀁,_  
_𑀲𑀼𑀦𑀺𑀩𑀦𑁆𑀥𑀜𑁆𑀘 𑀫𑀸𑀦𑀲𑀁𑁇_  


(416.)

590\. _𑀫𑀫𑀜𑁆𑀘 𑀘𑀺𑀢𑁆𑀢𑀫𑀜𑁆𑀜𑀸𑀬,_  
_𑀚𑀮𑀚𑀼𑀢𑁆𑀢𑀫𑀦𑀸𑀫𑀓𑁄;_  
_𑀢𑀲𑁆𑀫𑀺𑀁 𑀔𑀡𑁂 𑀫𑀳𑀸𑀯𑀻𑀭𑁄,_  
_𑀪𑀺𑀓𑁆𑀔𑀼𑀦𑀺𑀁 𑀤𑀲𑁆𑀲𑀬𑀺𑀤𑁆𑀥𑀺𑀬𑀸𑁇_  


(417.)

591\. _𑀇𑀤𑁆𑀥𑀻 𑀅𑀦𑁂𑀓𑀸 𑀤𑀲𑁆𑀲𑁂𑀲𑀺,_  
_𑀪𑀺𑀓𑁆𑀔𑀼𑀦𑀻 𑀲𑀸 𑀯𑀺𑀲𑀸𑀭𑀤𑀸;_  
_𑀧𑀫𑁄𑀤𑀺𑀢𑀸 𑀯𑁂𑀤𑀚𑀸𑀢𑀸,_  
_𑀲𑀢𑁆𑀣𑀸𑀭𑀁 𑀇𑀤𑀫𑀩𑁆𑀭𑀯𑀺𑁇_  


(418.)

592\. _‘𑀅𑀤𑁆𑀤𑀲𑀸𑀳𑀁 𑀇𑀫𑀁 𑀇𑀤𑁆𑀥𑀺𑀁,_  
_𑀲𑀼𑀫𑀦𑀁 𑀇𑀢𑀭𑀸𑀬𑀧𑀺;_  
_𑀓𑀣𑀁 𑀅𑀳𑁄𑀲𑀺 𑀲𑀸 𑀯𑀻𑀭,_  
_𑀇𑀤𑁆𑀥𑀺𑀬𑀸 𑀲𑀼𑀯𑀺𑀲𑀸𑀭𑀤𑀸’𑁇_  


(419.)

593\. _‘𑀑𑀭𑀲𑀸 𑀫𑀼𑀔𑀢𑁄 𑀚𑀸𑀢𑀸,_  
_𑀥𑀻𑀢𑀸 𑀫𑀫 𑀫𑀳𑀺𑀤𑁆𑀥𑀺𑀓𑀸;_  
_𑀫𑀫𑀸𑀦𑀼𑀲𑀸𑀲𑀦𑀺𑀓𑀭𑀸,_  
_𑀇𑀤𑁆𑀥𑀺𑀬𑀸 𑀲𑀼𑀯𑀺𑀲𑀸𑀭𑀤𑀸’𑁇_  


(420.)

594\. _𑀩𑀼𑀤𑁆𑀥𑀲𑁆𑀲 𑀯𑀘𑀦𑀁 𑀲𑀼𑀢𑁆𑀯𑀸,_  
_𑀏𑀯𑀁 𑀧𑀢𑁆𑀣𑁂𑀲𑀳𑀁 𑀢𑀤𑀸;_  
_‘𑀅𑀳𑀫𑁆𑀧𑀺 𑀢𑀸𑀤𑀺𑀲𑀸 𑀳𑁄𑀫𑀺,_  
_𑀇𑀤𑁆𑀥𑀺𑀬𑀸 𑀲𑀼𑀯𑀺𑀲𑀸𑀭𑀤𑀸𑁇_  


(421.)

595\. _𑀧𑀫𑁄𑀤𑀺𑀢𑀸𑀳𑀁 𑀲𑀼𑀫𑀦𑀸,_  
_𑀧𑀢𑁆𑀣𑁂 𑀉𑀢𑁆𑀢𑀫𑀫𑀸𑀦𑀲𑀸;_  
_𑀅𑀦𑀸𑀕𑀢𑀫𑁆𑀳𑀺 𑀅𑀤𑁆𑀥𑀸𑀦𑁂,_  
_𑀈𑀤𑀺𑀲𑀸 𑀳𑁄𑀫𑀺 𑀦𑀸𑀬𑀓’𑁇_  


(422.)

596\. _𑀫𑀡𑀺𑀫𑀬𑀫𑁆𑀳𑀺 𑀧𑀮𑁆𑀮𑀗𑁆𑀓𑁂,_  
_𑀫𑀡𑁆𑀟𑀧𑀫𑁆𑀳𑀺 𑀧𑀪𑀲𑁆𑀲𑀭𑁂;_  
_𑀅𑀦𑁆𑀦𑀧𑀸𑀦𑁂𑀦 𑀢𑀧𑁆𑀧𑁂𑀢𑁆𑀯𑀸,_  
_𑀲𑀲𑀁𑀖𑀁 𑀮𑁄𑀓𑀦𑀸𑀬𑀓𑀁𑁇_  


(423.)

597\. _𑀦𑀸𑀕𑀸𑀦𑀁 𑀧𑀯𑀭𑀁 𑀧𑀼𑀧𑁆𑀨𑀁,_  
_𑀅𑀭𑀼𑀡𑀁 𑀦𑀸𑀫 𑀉𑀧𑁆𑀧𑀮𑀁;_  
_‘𑀯𑀡𑁆𑀡𑀁 𑀫𑁂 𑀈𑀤𑀺𑀲𑀁 𑀳𑁄𑀢𑀼’,_  
_𑀧𑀽𑀚𑁂𑀲𑀺𑀁 𑀮𑁄𑀓𑀦𑀸𑀬𑀓𑀁𑁇_  


(424.)

598\. _𑀢𑁂𑀦 𑀓𑀫𑁆𑀫𑁂𑀦 𑀲𑀼𑀓𑀢𑁂𑀦,_  
_𑀘𑁂𑀢𑀦𑀸𑀧𑀡𑀺𑀥𑀻𑀳𑀺 𑀘;_  
_𑀚𑀳𑀺𑀢𑁆𑀯𑀸 𑀫𑀸𑀦𑀼𑀲𑀁 𑀤𑁂𑀳𑀁,_  
_𑀢𑀸𑀯𑀢𑀺𑀁𑀲𑀫𑀕𑀘𑁆𑀙𑀳𑀁𑁇_  


(425.)

599\. _𑀢𑀢𑁄 𑀘𑀼𑀢𑀸𑀳𑀁 𑀫𑀦𑀼𑀚𑁂,_  
_𑀉𑀧𑀧𑀦𑁆𑀦𑀸 𑀲𑀬𑀫𑁆𑀪𑀼𑀦𑁄;_  
_𑀉𑀧𑁆𑀧𑀮𑁂𑀳𑀺 𑀧𑀝𑀺𑀘𑁆𑀙𑀦𑁆𑀦𑀁,_  
_𑀧𑀺𑀡𑁆𑀟𑀧𑀸𑀢𑀫𑀤𑀸𑀲𑀳𑀁𑁇_  


(426.)

600\. _𑀏𑀓𑀦𑀯𑀼𑀢𑀺𑀢𑁄 𑀓𑀧𑁆𑀧𑁂,_  
_𑀯𑀺𑀧𑀲𑁆𑀲𑀻 𑀦𑀸𑀫 𑀦𑀸𑀬𑀓𑁄;_  
_𑀉𑀧𑁆𑀧𑀚𑁆𑀚𑀺 𑀘𑀸𑀭𑀼𑀤𑀲𑁆𑀲𑀦𑁄,_  
_𑀲𑀩𑁆𑀩𑀥𑀫𑁆𑀫𑁂𑀲𑀼 𑀘𑀓𑁆𑀔𑀼𑀫𑀸𑁇_  


(427.)

601\. _𑀲𑁂𑀝𑁆𑀞𑀺𑀥𑀻𑀢𑀸 𑀢𑀤𑀸 𑀳𑀼𑀢𑁆𑀯𑀸,_  
_𑀩𑀸𑀭𑀸𑀡𑀲𑀺𑀧𑀼𑀭𑀼𑀢𑁆𑀢𑀫𑁂;_  
_𑀦𑀺𑀫𑀦𑁆𑀢𑁂𑀢𑁆𑀯𑀸𑀦 𑀲𑀫𑁆𑀩𑀼𑀤𑁆𑀥𑀁,_  
_𑀲𑀲𑀁𑀖𑀁 𑀮𑁄𑀓𑀦𑀸𑀬𑀓𑀁𑁇_  


(428.)

602\. _𑀫𑀳𑀸𑀤𑀸𑀦𑀁 𑀤𑀤𑀺𑀢𑁆𑀯𑀸𑀦,_  
_𑀉𑀧𑁆𑀧𑀮𑁂𑀳𑀺 𑀯𑀺𑀦𑀸𑀬𑀓𑀁;_  
_𑀧𑀽𑀚𑀬𑀺𑀢𑁆𑀯𑀸 𑀘𑁂𑀢𑀲𑀸𑀯,_  
_𑀯𑀡𑁆𑀡𑀲𑁄𑀪𑀁 𑀅𑀧𑀢𑁆𑀣𑀬𑀺𑀁𑁇_  


(429.)

603\. _𑀇𑀫𑀫𑁆𑀳𑀺 𑀪𑀤𑁆𑀤𑀓𑁂 𑀓𑀧𑁆𑀧𑁂,_  
_𑀩𑁆𑀭𑀳𑁆𑀫𑀩𑀦𑁆𑀥𑀼 𑀫𑀳𑀸𑀬𑀲𑁄;_  
_𑀓𑀲𑁆𑀲𑀧𑁄 𑀦𑀸𑀫 𑀕𑁄𑀢𑁆𑀢𑁂𑀦,_  
_𑀉𑀧𑁆𑀧𑀚𑁆𑀚𑀺 𑀯𑀤𑀢𑀁 𑀯𑀭𑁄𑁇_  


(430.)

604\. _𑀉𑀧𑀝𑁆𑀞𑀸𑀓𑁄 𑀫𑀳𑁂𑀲𑀺𑀲𑁆𑀲,_  
_𑀢𑀤𑀸 𑀆𑀲𑀺 𑀦𑀭𑀺𑀲𑁆𑀲𑀭𑁄;_  
_𑀓𑀸𑀲𑀺𑀭𑀸𑀚𑀸 𑀓𑀺𑀓𑀻 𑀦𑀸𑀫,_  
_𑀩𑀸𑀭𑀸𑀡𑀲𑀺𑀧𑀼𑀭𑀼𑀢𑁆𑀢𑀫𑁂𑁇_  


(431.)

605\. _𑀢𑀲𑁆𑀲𑀸𑀲𑀺𑀁 𑀤𑀼𑀢𑀺𑀬𑀸 𑀥𑀻𑀢𑀸,_  
_𑀲𑀫𑀡𑀕𑀼𑀢𑁆𑀢𑀲𑀯𑁆𑀳𑀬𑀸;_  
_𑀥𑀫𑁆𑀫𑀁 𑀲𑀼𑀢𑁆𑀯𑀸 𑀚𑀺𑀦𑀕𑁆𑀕𑀲𑁆𑀲,_  
_𑀧𑀩𑁆𑀩𑀚𑁆𑀚𑀁 𑀲𑀫𑀭𑁄𑀘𑀬𑀺𑀁𑁇_  


(432.)

606\. _𑀅𑀦𑀼𑀚𑀸𑀦𑀺 𑀦 𑀦𑁄 𑀢𑀸𑀢𑁄,_  
_𑀅𑀕𑀸𑀭𑁂𑀯 𑀢𑀤𑀸 𑀫𑀬𑀁;_  
_𑀯𑀻𑀲𑀯𑀲𑁆𑀲𑀲𑀳𑀲𑁆𑀲𑀸𑀦𑀺,_  
_𑀯𑀺𑀘𑀭𑀺𑀫𑁆𑀳 𑀅𑀢𑀦𑁆𑀤𑀺𑀢𑀸𑁇_  


(433.)

607\. _𑀓𑁄𑀫𑀸𑀭𑀺𑀩𑁆𑀭𑀳𑁆𑀫𑀘𑀭𑀺𑀬𑀁,_  
_𑀭𑀸𑀚𑀓𑀜𑁆𑀜𑀸 𑀲𑀼𑀔𑁂𑀥𑀺𑀢𑀸;_  
_𑀩𑀼𑀤𑁆𑀥𑁄𑀧𑀝𑁆𑀞𑀸𑀦𑀦𑀺𑀭𑀢𑀸,_  
_𑀫𑀼𑀤𑀺𑀢𑀸 𑀲𑀢𑁆𑀢𑀥𑀻𑀢𑀭𑁄𑁇_  


(434.)

608\. _𑀲𑀫𑀡𑀻 𑀲𑀫𑀡𑀕𑀼𑀢𑁆𑀢𑀸 𑀘,_  
_𑀪𑀺𑀓𑁆𑀔𑀼𑀦𑀻 𑀪𑀺𑀓𑁆𑀔𑀼𑀤𑀸𑀬𑀺𑀓𑀸;_  
_𑀥𑀫𑁆𑀫𑀸 𑀘𑁂𑀯 𑀲𑀼𑀥𑀫𑁆𑀫𑀸 𑀘,_  
_𑀲𑀢𑁆𑀢𑀫𑀻 𑀲𑀁𑀖𑀤𑀸𑀬𑀺𑀓𑀸𑁇_  


(435.)

609\. _𑀅𑀳𑀁 𑀔𑁂𑀫𑀸 𑀘 𑀲𑀧𑁆𑀧𑀜𑁆𑀜𑀸,_  
_𑀧𑀝𑀸𑀘𑀸𑀭𑀸 𑀘 𑀓𑀼𑀡𑁆𑀟𑀮𑀸;_  
_𑀓𑀺𑀲𑀸𑀕𑁄𑀢𑀫𑀻 𑀥𑀫𑁆𑀫𑀤𑀺𑀦𑁆𑀦𑀸,_  
_𑀯𑀺𑀲𑀸𑀔𑀸 𑀳𑁄𑀢𑀺 𑀲𑀢𑁆𑀢𑀫𑀻𑁇_  


(436.)

610\. _𑀢𑁂𑀳𑀺 𑀓𑀫𑁆𑀫𑁂𑀳𑀺 𑀲𑀼𑀓𑀢𑁂𑀳𑀺,_  
_𑀘𑁂𑀢𑀦𑀸𑀧𑀡𑀺𑀥𑀻𑀳𑀺 𑀘;_  
_𑀚𑀳𑀺𑀢𑁆𑀯𑀸 𑀫𑀸𑀦𑀼𑀲𑀁 𑀤𑁂𑀳𑀁,_  
_𑀢𑀸𑀯𑀢𑀺𑀁𑀲𑀫𑀕𑀘𑁆𑀙𑀳𑀁𑁇_  


(437.)

611\. _𑀢𑀢𑁄 𑀘𑀼𑀢𑀸 𑀫𑀦𑀼𑀲𑁆𑀲𑁂𑀲𑀼,_  
_𑀉𑀧𑀧𑀦𑁆𑀦𑀸 𑀫𑀳𑀸𑀓𑀼𑀮𑁂;_  
_𑀧𑀻𑀢𑀁 𑀫𑀝𑁆𑀞𑀁 𑀯𑀭𑀁 𑀤𑀼𑀲𑁆𑀲𑀁,_  
_𑀅𑀤𑀁 𑀅𑀭𑀳𑀢𑁄 𑀅𑀳𑀁𑁇_  


(438.)

612\. _𑀢𑀢𑁄 𑀘𑀼𑀢𑀸𑀭𑀺𑀝𑁆𑀞𑀧𑀼𑀭𑁂,_  
_𑀚𑀸𑀢𑀸 𑀯𑀺𑀧𑁆𑀧𑀓𑀼𑀮𑁂 𑀅𑀳𑀁;_  
_𑀥𑀻𑀢𑀸 𑀢𑀺𑀭𑀺𑀝𑀺𑀯𑀘𑁆𑀙𑀲𑁆𑀲,_  
_𑀉𑀫𑁆𑀫𑀸𑀤𑀦𑁆𑀢𑀻 𑀫𑀦𑁄𑀳𑀭𑀸𑁇_  


(439.)

613\. _𑀢𑀢𑁄 𑀘𑀼𑀢𑀸 𑀚𑀦𑀧𑀤𑁂,_  
_𑀓𑀼𑀮𑁂 𑀅𑀜𑁆𑀜𑀢𑀭𑁂 𑀅𑀳𑀁;_  
_𑀧𑀲𑀽𑀢𑀸 𑀦𑀸𑀢𑀺𑀨𑀻𑀢𑀫𑁆𑀳𑀺,_  
_𑀲𑀸𑀮𑀺𑀁 𑀕𑁄𑀧𑁂𑀫𑀳𑀁 𑀢𑀤𑀸𑁇_  


(440.)

614\. _𑀤𑀺𑀲𑁆𑀯𑀸 𑀧𑀘𑁆𑀘𑁂𑀓𑀲𑀫𑁆𑀩𑀼𑀤𑁆𑀥𑀁,_  
_𑀧𑀜𑁆𑀘𑀮𑀸𑀚𑀸𑀲𑀢𑀸𑀦𑀺𑀳𑀁;_  
_𑀤𑀢𑁆𑀯𑀸 𑀧𑀤𑀼𑀫𑀘𑁆𑀙𑀦𑁆𑀦𑀸𑀦𑀺,_  
_𑀧𑀜𑁆𑀘 𑀧𑀼𑀢𑁆𑀢𑀲𑀢𑀸𑀦𑀺𑀳𑀁𑁇_  


(441.)

615\. _𑀧𑀢𑁆𑀣𑀬𑀺𑀁 𑀢𑁂𑀧𑀺 𑀧𑀢𑁆𑀣𑁂𑀲𑀼𑀁,_  
_𑀫𑀥𑀼𑀁 𑀤𑀢𑁆𑀯𑀸 𑀲𑀬𑀫𑁆𑀪𑀼𑀦𑁄;_  
_𑀢𑀢𑁄 𑀘𑀼𑀢𑀸 𑀅𑀭𑀜𑁆𑀜𑁂𑀳𑀁,_  
_𑀅𑀚𑀸𑀬𑀺𑀁 𑀧𑀤𑀼𑀫𑁄𑀤𑀭𑁂𑁇_  


(442.)

616\. _𑀓𑀸𑀲𑀺𑀭𑀜𑁆𑀜𑁄 𑀫𑀳𑁂𑀲𑀻𑀳𑀁,_  
_𑀳𑀼𑀢𑁆𑀯𑀸 𑀲𑀓𑁆𑀓𑀢𑀧𑀽𑀚𑀺𑀢𑀸;_  
_𑀅𑀚𑀦𑀺𑀁 𑀭𑀸𑀚𑀧𑀼𑀢𑁆𑀢𑀸𑀦𑀁,_  
_𑀅𑀦𑀽𑀦𑀁 𑀲𑀢𑀧𑀜𑁆𑀘𑀓𑀁𑁇_  


(443.)

617\. _𑀬𑀤𑀸 𑀢𑁂 𑀬𑁄𑀩𑁆𑀩𑀦𑀧𑁆𑀧𑀢𑁆𑀢𑀸,_  
_𑀓𑀻𑀍𑀅𑀦𑁆𑀢𑀸 𑀚𑀮𑀓𑀻𑀍𑀇𑀢𑀁;_  
_𑀤𑀺𑀲𑁆𑀯𑀸 𑀑𑀧𑀢𑁆𑀢𑀧𑀤𑀼𑀫𑀁,_  
_𑀆𑀲𑀼𑀁 𑀧𑀘𑁆𑀘𑁂𑀓𑀦𑀸𑀬𑀓𑀸𑁇_  


(444.)

618\. _𑀲𑀸𑀳𑀁 𑀢𑁂𑀳𑀺 𑀯𑀺𑀦𑀸𑀪𑀽𑀢𑀸,_  
_𑀲𑀼𑀢𑀯𑀻𑀭𑁂𑀳𑀺 𑀲𑁄𑀓𑀺𑀦𑀻;_  
_𑀘𑀼𑀢𑀸 𑀇𑀲𑀺𑀕𑀺𑀮𑀺𑀧𑀲𑁆𑀲𑁂,_  
_𑀕𑀸𑀫𑀓𑀫𑁆𑀳𑀺 𑀅𑀚𑀸𑀬𑀺𑀳𑀁𑁇_  


(445.)

619\. _𑀬𑀤𑀸 𑀩𑀼𑀤𑁆𑀥𑀸 𑀲𑀼𑀢𑀫𑀢𑀻,_  
_𑀲𑀼𑀢𑀸𑀦𑀁 𑀪𑀢𑁆𑀢𑀼𑀦𑁄𑀧𑀺 𑀘;_  
_𑀬𑀸𑀕𑀼𑀁 𑀆𑀤𑀸𑀬 𑀕𑀘𑁆𑀙𑀦𑁆𑀢𑀻,_  
_𑀅𑀝𑁆𑀞 𑀧𑀘𑁆𑀘𑁂𑀓𑀦𑀸𑀬𑀓𑁂𑁇_  


(446.)

620\. _𑀪𑀺𑀓𑁆𑀔𑀸𑀬 𑀕𑀸𑀫𑀁 𑀕𑀘𑁆𑀙𑀦𑁆𑀢𑁂,_  
_𑀤𑀺𑀲𑁆𑀯𑀸 𑀧𑀼𑀢𑁆𑀢𑁂 𑀅𑀦𑀼𑀲𑁆𑀲𑀭𑀺𑀁;_  
_𑀔𑀻𑀭𑀥𑀸𑀭𑀸 𑀯𑀺𑀦𑀺𑀕𑁆𑀕𑀘𑁆𑀙𑀺,_  
_𑀢𑀤𑀸 𑀫𑁂 𑀧𑀼𑀢𑁆𑀢𑀧𑁂𑀫𑀲𑀸𑁇_  


(447.)

621\. _𑀢𑀢𑁄 𑀢𑁂𑀲𑀁 𑀅𑀤𑀁 𑀬𑀸𑀕𑀼𑀁,_  
_𑀧𑀲𑀦𑁆𑀦𑀸 𑀲𑁂𑀳𑀺 𑀧𑀸𑀡𑀺𑀪𑀺;_  
_𑀢𑀢𑁄 𑀘𑀼𑀢𑀸𑀳𑀁 𑀢𑀺𑀤𑀲𑀁,_  
_𑀦𑀦𑁆𑀤𑀦𑀁 𑀉𑀧𑀧𑀚𑁆𑀚𑀳𑀁𑁇_  


(448.)

622\. _𑀅𑀦𑀼𑀪𑁄𑀢𑁆𑀯𑀸 𑀲𑀼𑀔𑀁 𑀤𑀼𑀓𑁆𑀔𑀁,_  
_𑀲𑀁𑀲𑀭𑀺𑀢𑁆𑀯𑀸 𑀪𑀯𑀸𑀪𑀯𑁂;_  
_𑀢𑀯𑀢𑁆𑀣𑀸𑀬 𑀫𑀳𑀸𑀯𑀻𑀭,_  
_𑀧𑀭𑀺𑀘𑁆𑀘𑀢𑁆𑀢𑀜𑁆𑀘 𑀚𑀻𑀯𑀺𑀢𑀁𑁇_  


(449.)

623\. _𑀏𑀯𑀁 𑀩𑀳𑀼𑀯𑀺𑀥𑀁 𑀤𑀼𑀓𑁆𑀔𑀁,_  
_𑀲𑀫𑁆𑀧𑀢𑁆𑀢𑀻 𑀘 𑀩𑀳𑀼𑀩𑁆𑀩𑀺𑀥𑀸;_  
_𑀧𑀘𑁆𑀙𑀺𑀫𑁂 𑀪𑀯𑁂 𑀲𑀫𑁆𑀧𑀢𑁆𑀢𑁂,_  
_𑀚𑀸𑀢𑀸 𑀲𑀸𑀯𑀢𑁆𑀣𑀺𑀬𑀁 𑀧𑀼𑀭𑁂𑁇_  


(450.)

624\. _𑀫𑀳𑀸𑀥𑀦𑀲𑁂𑀝𑁆𑀞𑀺𑀓𑀼𑀮𑁂,_  
_𑀲𑀼𑀔𑀺𑀢𑁂 𑀲𑀚𑁆𑀚𑀺𑀢𑁂 𑀢𑀣𑀸;_  
_𑀦𑀸𑀦𑀸𑀭𑀢𑀦𑀧𑀚𑁆𑀚𑁄𑀢𑁂,_  
_𑀲𑀩𑁆𑀩𑀓𑀸𑀫𑀲𑀫𑀺𑀤𑁆𑀥𑀺𑀦𑁂𑁇_  


(451.)

625\. _𑀲𑀓𑁆𑀓𑀢𑀸 𑀧𑀽𑀚𑀺𑀢𑀸 𑀘𑁂𑀯,_  
_𑀫𑀸𑀦𑀺𑀢𑀸𑀧𑀘𑀺𑀢𑀸 𑀢𑀣𑀸;_  
_𑀭𑀽𑀧𑀲𑁄𑀪𑀕𑁆𑀕𑀲𑀫𑁆𑀧𑀦𑁆𑀦𑀸,_  
_𑀓𑀼𑀮𑁂𑀲𑀼 𑀅𑀢𑀺𑀲𑀓𑁆𑀓𑀢𑀸𑁇_  


(452.)

626\. _𑀅𑀢𑀻𑀯 𑀧𑀢𑁆𑀣𑀺𑀢𑀸 𑀘𑀸𑀲𑀺𑀁,_  
_𑀭𑀽𑀧𑀪𑁄𑀕𑀲𑀺𑀭𑀻𑀳𑀺 𑀘;_  
_𑀧𑀢𑁆𑀣𑀺𑀢𑀸 𑀲𑁂𑀝𑁆𑀞𑀺𑀧𑀼𑀢𑁆𑀢𑁂𑀳𑀺,_  
_𑀅𑀦𑁂𑀓𑁂𑀳𑀺 𑀲𑀢𑁂𑀳𑀺𑀧𑀺𑁇_  


(453.)

627\. _𑀅𑀕𑀸𑀭𑀁 𑀧𑀚𑀳𑀺𑀢𑁆𑀯𑀸𑀦,_  
_𑀧𑀩𑁆𑀩𑀚𑀺𑀁 𑀅𑀦𑀕𑀸𑀭𑀺𑀬𑀁;_  
_𑀅𑀟𑁆𑀠𑀫𑀸𑀲𑁂 𑀅𑀲𑀫𑁆𑀧𑀢𑁆𑀢𑁂,_  
_𑀘𑀢𑀼𑀲𑀘𑁆𑀘𑀫𑀧𑀸𑀧𑀼𑀡𑀺𑀁𑁇_  


(454.)

628\. _𑀇𑀤𑁆𑀥𑀺𑀬𑀸 𑀅𑀪𑀺𑀦𑀺𑀫𑁆𑀫𑀺𑀢𑁆𑀯𑀸,_  
_𑀘𑀢𑀼𑀭𑀲𑁆𑀲𑀁 𑀭𑀣𑀁 𑀅𑀳𑀁;_  
_𑀩𑀼𑀤𑁆𑀥𑀲𑁆𑀲 𑀧𑀸𑀤𑁂 𑀯𑀦𑁆𑀤𑀺𑀲𑁆𑀲𑀁,_  
_𑀮𑁄𑀓𑀦𑀸𑀣𑀲𑁆𑀲 𑀢𑀸𑀤𑀺𑀦𑁄𑁇_  


(455.)

629\. _‘𑀲𑀼𑀧𑀼𑀧𑁆𑀨𑀺𑀢𑀕𑁆𑀕𑀁 𑀉𑀧𑀕𑀫𑁆𑀫 𑀧𑀸𑀤𑀧𑀁,_  
_𑀏𑀓𑀸 𑀢𑀼𑀯𑀁 𑀢𑀺𑀝𑁆𑀞𑀲𑀺 𑀲𑀸𑀮𑀫𑀽𑀮𑁂;_  
_𑀦 𑀘𑀸𑀧𑀺 𑀢𑁂 𑀤𑀼𑀢𑀺𑀬𑁄 𑀅𑀢𑁆𑀣𑀺 𑀓𑁄𑀘𑀺,_  
_𑀩𑀸𑀮𑁂 𑀦 𑀢𑁆𑀯𑀁 𑀪𑀸𑀬𑀲𑀺 𑀥𑀼𑀢𑁆𑀢𑀓𑀸𑀦𑀁’𑁇_  


(456.)

630\. _‘𑀲𑀢𑀁 𑀲𑀳𑀲𑁆𑀲𑀸𑀦𑀺𑀧𑀺 𑀥𑀼𑀢𑁆𑀢𑀓𑀸𑀦𑀁,_  
_𑀲𑀫𑀸𑀕𑀢𑀸 𑀏𑀤𑀺𑀲𑀓𑀸 𑀪𑀯𑁂𑀬𑁆𑀬𑀼𑀁;_  
_𑀮𑁄𑀫𑀁 𑀦 𑀇𑀜𑁆𑀚𑁂 𑀦 𑀲𑀫𑁆𑀧𑀯𑁂𑀥𑁂,_  
_𑀓𑀺𑀁 𑀫𑁂 𑀢𑀼𑀯𑀁 𑀫𑀸𑀭 𑀓𑀭𑀺𑀲𑁆𑀲𑀲𑁂𑀓𑁄𑁇_  


(457.)

631\. _𑀏𑀲𑀸 𑀅𑀦𑁆𑀢𑀭𑀥𑀸𑀬𑀸𑀫𑀺,_  
_𑀓𑀼𑀘𑁆𑀙𑀺𑀁 𑀯𑀸 𑀧𑀯𑀺𑀲𑀸𑀫𑀺 𑀢𑁂;_  
_𑀪𑀫𑀼𑀓𑀦𑁆𑀢𑀭𑀺𑀓𑀸𑀬𑀫𑁆𑀧𑀺,_  
_𑀢𑀺𑀝𑁆𑀞𑀦𑁆𑀢𑀺𑀁 𑀫𑀁 𑀦 𑀤𑀓𑁆𑀔𑀲𑀺𑁇_  


(458.)

632\. _𑀘𑀺𑀢𑁆𑀢𑀲𑁆𑀫𑀺𑀁 𑀯𑀲𑀻𑀪𑀽𑀢𑀸𑀫𑁆𑀳𑀺,_  
_𑀇𑀤𑁆𑀥𑀺𑀧𑀸𑀤𑀸 𑀲𑀼𑀪𑀸𑀯𑀺𑀢𑀸;_  
_𑀲𑀩𑁆𑀩𑀩𑀦𑁆𑀥𑀦𑀫𑀼𑀢𑁆𑀢𑀸𑀫𑁆𑀳𑀺,_  
_𑀦 𑀢𑀁 𑀪𑀸𑀬𑀸𑀫𑀺 𑀆𑀯𑀼𑀲𑁄𑁇_  


(459.)

633\. _𑀲𑀢𑁆𑀢𑀺𑀲𑀽𑀮𑀽𑀧𑀫𑀸 𑀓𑀸𑀫𑀸,_  
_𑀔𑀦𑁆𑀥𑀸𑀲𑀁 𑀅𑀥𑀺𑀓𑀼𑀝𑁆𑀝𑀦𑀸;_  
_𑀬𑀁 𑀢𑁆𑀯𑀁 𑀓𑀸𑀫𑀭𑀢𑀺𑀁 𑀩𑁆𑀭𑀽𑀲𑀺,_  
_𑀅𑀭𑀢𑀻 𑀤𑀸𑀦𑀺 𑀲𑀸 𑀫𑀫𑁇_  


(460.)

634\. _𑀲𑀩𑁆𑀩𑀢𑁆𑀣 𑀯𑀺𑀳𑀢𑀸 𑀦𑀦𑁆𑀤𑀻,_  
_𑀢𑀫𑁄𑀔𑀦𑁆𑀥𑁄 𑀧𑀤𑀸𑀮𑀺𑀢𑁄;_  
_𑀏𑀯𑀁 𑀚𑀸𑀦𑀸𑀳𑀺 𑀧𑀸𑀧𑀺𑀫,_  
_𑀦𑀺𑀳𑀢𑁄 𑀢𑁆𑀯𑀫𑀲𑀺 𑀅𑀦𑁆𑀢𑀓’𑁇_  


(461.)

635\. _𑀚𑀺𑀦𑁄 𑀢𑀫𑁆𑀳𑀺 𑀕𑀼𑀡𑁂 𑀢𑀼𑀝𑁆𑀞𑁄,_  
_𑀏𑀢𑀤𑀕𑁆𑀕𑁂 𑀞𑀧𑁂𑀲𑀺 𑀫𑀁;_  
_𑀅𑀕𑁆𑀕𑀸 𑀇𑀤𑁆𑀥𑀺𑀫𑀢𑀻𑀦𑀦𑁆𑀢𑀺,_  
_𑀧𑀭𑀺𑀲𑀸𑀲𑀼 𑀯𑀺𑀦𑀸𑀬𑀓𑁄𑁇_  


(462.)

636\. _𑀧𑀭𑀺𑀘𑀺𑀡𑁆𑀡𑁄 𑀫𑀬𑀸 𑀲𑀢𑁆𑀣𑀸,_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁;_  
_𑀑𑀳𑀺𑀢𑁄 𑀕𑀭𑀼𑀓𑁄 𑀪𑀸𑀭𑁄,_  
_𑀪𑀯𑀦𑁂𑀢𑁆𑀢𑀺𑀲𑀫𑀽𑀳𑀢𑀸𑁇_  


(463.)

637\. _𑀬𑀲𑁆𑀲𑀢𑁆𑀣𑀸𑀬 𑀧𑀩𑁆𑀩𑀚𑀺𑀢𑀸,_  
_𑀅𑀕𑀸𑀭𑀲𑁆𑀫𑀸𑀦𑀕𑀸𑀭𑀺𑀬𑀁;_  
_𑀲𑁄 𑀫𑁂 𑀅𑀢𑁆𑀣𑁄 𑀅𑀦𑀼𑀧𑁆𑀧𑀢𑁆𑀢𑁄,_  
_𑀲𑀩𑁆𑀩𑀲𑀁𑀬𑁄𑀚𑀦𑀓𑁆𑀔𑀬𑁄𑁇_  


(464.)

638\. _𑀘𑀻𑀯𑀭𑀁 𑀧𑀺𑀡𑁆𑀟𑀧𑀸𑀢𑀜𑁆𑀘,_  
_𑀧𑀘𑁆𑀘𑀬𑀁 𑀲𑀬𑀦𑀸𑀲𑀦𑀁;_  
_𑀔𑀡𑁂𑀦 𑀉𑀧𑀦𑀸𑀫𑁂𑀦𑁆𑀢𑀺,_  
_𑀲𑀳𑀲𑁆𑀲𑀸𑀦𑀺 𑀲𑀫𑀦𑁆𑀢𑀢𑁄𑁇_  


(465.)

639\. _𑀓𑀺𑀮𑁂𑀲𑀸 𑀛𑀸𑀧𑀺𑀢𑀸 𑀫𑀬𑁆𑀳𑀁,_  
_…𑀧𑁂…_  
_𑀯𑀺𑀳𑀭𑀸𑀫𑀺 𑀅𑀦𑀸𑀲𑀯𑀸𑁇_  


(466.)

640\. _𑀲𑁆𑀯𑀸𑀕𑀢𑀁 𑀯𑀢 𑀫𑁂 𑀆𑀲𑀺,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁𑁇_  


(467.)

641\. _𑀧𑀝𑀺𑀲𑀫𑁆𑀪𑀺𑀤𑀸 𑀘𑀢𑀲𑁆𑀲𑁄,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁”𑁇_  


642\. 𑀇𑀢𑁆𑀣𑀁 𑀲𑀼𑀤𑀁 𑀉𑀧𑁆𑀧𑀮𑀯𑀡𑁆𑀡𑀸 𑀪𑀺𑀓𑁆𑀔𑀼𑀦𑀻 𑀇𑀫𑀸 𑀕𑀸𑀣𑀸𑀬𑁄 𑀅𑀪𑀸𑀲𑀺𑀢𑁆𑀣𑀸𑀢𑀺𑁇

---

643\. 𑀉𑀧𑁆𑀧𑀮𑀯𑀡𑁆𑀡𑀸𑀣𑁂𑀭𑀺𑀬𑀸𑀧𑀤𑀸𑀦𑀁 𑀦𑀯𑀫𑀁𑁇



[Go to previous page (2.8 Khemātherīapadāna)](/tipitaka/20Ap2/2/2.8.md) / [Go to parent page (2 Ekūposathikavagga)](/tipitaka/20Ap2/2.md) / [Go to next page (2.10 Paṭācārātherīapadāna)](/tipitaka/20Ap2/2/2.10.md)


