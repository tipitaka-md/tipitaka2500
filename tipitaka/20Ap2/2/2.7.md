
[Home](/) / [20Ap2 Therīapadānapāḷi](/tipitaka/20Ap2.md) / [2 Ekūposathikavagga](/tipitaka/20Ap2/2.md)

# 𑁨𑁇𑁭 𑀫𑀳𑀸𑀧𑀚𑀸𑀧𑀢𑀺𑀕𑁄𑀢𑀫𑀻𑀣𑁂𑀭𑀻𑀅𑀧𑀤𑀸𑀦

### 𑀏𑀓𑀽𑀧𑁄𑀲𑀣𑀺𑀓𑀯𑀕𑁆𑀕

### 𑀫𑀳𑀸𑀧𑀚𑀸𑀧𑀢𑀺𑀕𑁄𑀢𑀫𑀻𑀣𑁂𑀭𑀻𑀅𑀧𑀤𑀸𑀦

(97.)

265. _𑀏𑀓𑀤𑀸 𑀮𑁄𑀓𑀧𑀚𑁆𑀚𑁄𑀢𑁄,_  
_𑀯𑁂𑀲𑀸𑀮𑀺𑀬𑀁 𑀫𑀳𑀸𑀯𑀦𑁂;_  
_𑀓𑀽𑀝𑀸𑀕𑀸𑀭𑁂 𑀲𑀼𑀲𑀸𑀮𑀸𑀬𑀁,_  
_𑀯𑀲𑀢𑁂 𑀦𑀭𑀲𑀸𑀭𑀣𑀺𑁇_  


(98.)

266. _𑀢𑀤𑀸 𑀚𑀺𑀦𑀲𑁆𑀲 𑀫𑀸𑀢𑀼𑀘𑁆𑀙𑀸,_  
_𑀫𑀳𑀸𑀕𑁄𑀢𑀫𑀺 𑀪𑀺𑀓𑁆𑀔𑀼𑀦𑀻;_  
_𑀢𑀳𑀺𑀁 𑀓𑀢𑁂 𑀧𑀼𑀭𑁂 𑀭𑀫𑁆𑀫𑁂,_  
_𑀯𑀲𑀻 𑀪𑀺𑀓𑁆𑀔𑀼𑀦𑀼𑀧𑀲𑁆𑀲𑀬𑁂𑁇_  


(99.)

267. _𑀪𑀺𑀓𑁆𑀔𑀼𑀦𑀻𑀳𑀺 𑀯𑀺𑀫𑀼𑀢𑁆𑀢𑀸𑀳𑀺,_  
_𑀲𑀢𑁂𑀳𑀺 𑀲𑀳 𑀧𑀜𑁆𑀘𑀳𑀺;_  
_𑀭𑀳𑁄𑀕𑀢𑀸𑀬 𑀢𑀲𑁆𑀲𑁂𑀯𑀁,_  
_𑀘𑀺𑀢𑀲𑁆𑀲𑀸𑀲𑀺 𑀯𑀺𑀢𑀓𑁆𑀓𑀺𑀢𑀁𑁇_  


(100.)

268. _“𑀩𑀼𑀤𑁆𑀥𑀲𑁆𑀲 𑀧𑀭𑀺𑀦𑀺𑀩𑁆𑀩𑀸𑀦𑀁,_  
_𑀲𑀸𑀯𑀓𑀕𑁆𑀕𑀬𑀼𑀕𑀲𑁆𑀲 𑀯𑀸;_  
_𑀭𑀸𑀳𑀼𑀮𑀸𑀦𑀦𑁆𑀤𑀦𑀦𑁆𑀤𑀸𑀦𑀁,_  
_𑀦𑀸𑀳𑀁 𑀮𑀘𑁆𑀙𑀸𑀫𑀺 𑀧𑀲𑁆𑀲𑀺𑀢𑀼𑀁𑁇_  


(101.)

269. _𑀩𑀼𑀤𑁆𑀥𑀲𑁆𑀲 𑀧𑀭𑀺𑀦𑀺𑀩𑁆𑀩𑀸𑀦𑀸,_  
_𑀲𑀸𑀯𑀓𑀕𑁆𑀕𑀬𑀼𑀕𑀲𑁆𑀲 𑀯𑀸;_  
_𑀫𑀳𑀸𑀓𑀲𑁆𑀲𑀧𑀦𑀦𑁆𑀤𑀸𑀦𑀁,_  
_𑀆𑀦𑀦𑁆𑀤𑀭𑀸𑀳𑀼𑀮𑀸𑀦 𑀘𑁇_  


(102.)

270. _𑀧𑀝𑀺𑀓𑀘𑁆𑀘𑀸𑀬𑀼𑀲𑀗𑁆𑀔𑀸𑀭𑀁,_  
_𑀑𑀲𑀚𑁆𑀚𑀺𑀢𑁆𑀯𑀸𑀦 𑀦𑀺𑀩𑁆𑀩𑀼𑀢𑀺𑀁;_  
_𑀕𑀘𑁆𑀙𑁂𑀬𑁆𑀬𑀁 𑀮𑁄𑀓𑀦𑀸𑀣𑁂𑀦,_  
_𑀅𑀦𑀼𑀜𑁆𑀜𑀸𑀢𑀸 𑀫𑀳𑁂𑀲𑀺𑀦𑀸”𑁇_  


(103.)

271. _𑀢𑀣𑀸 𑀧𑀜𑁆𑀘𑀲𑀢𑀸𑀦𑀫𑁆𑀧𑀺,_  
_𑀪𑀺𑀓𑁆𑀔𑀼𑀦𑀻𑀦𑀁 𑀯𑀺𑀢𑀓𑁆𑀓𑀺𑀢𑀁;_  
_𑀆𑀲𑀺 𑀔𑁂𑀫𑀸𑀤𑀺𑀓𑀸𑀦𑀫𑁆𑀧𑀺,_  
_𑀏𑀢𑀤𑁂𑀯 𑀯𑀺𑀢𑀓𑁆𑀓𑀺𑀢𑀁𑁇_  


(104.)

272. _𑀪𑀽𑀫𑀺𑀘𑀸𑀮𑁄 𑀢𑀤𑀸 𑀆𑀲𑀺,_  
_𑀦𑀸𑀤𑀺𑀢𑀸 𑀤𑁂𑀯𑀤𑀼𑀦𑁆𑀤𑀼𑀪𑀻;_  
_𑀉𑀧𑀲𑁆𑀲𑀬𑀸𑀥𑀺𑀯𑀢𑁆𑀣𑀸𑀬𑁄,_  
_𑀤𑁂𑀯𑀢𑀸 𑀲𑁄𑀓𑀧𑀻𑀍𑀇𑀢𑀸𑁇_  


(105.)

273. _𑀯𑀺𑀮𑀧𑀦𑁆𑀢𑀸 𑀲𑀼𑀓𑀭𑀼𑀡𑀁,_  
_𑀢𑀢𑁆𑀣𑀲𑁆𑀲𑀽𑀦𑀺 𑀧𑀯𑀢𑁆𑀢𑀬𑀼𑀁;_  
_𑀫𑀺𑀢𑁆𑀢𑀸 𑀪𑀺𑀓𑁆𑀔𑀼𑀦𑀺𑀬𑁄 𑀢𑀸𑀳𑀺,_  
_𑀉𑀧𑀕𑀦𑁆𑀢𑁆𑀯𑀸𑀦 𑀕𑁄𑀢𑀫𑀺𑀁𑁇_  


(106.)

274. _𑀦𑀺𑀧𑀘𑁆𑀘 𑀲𑀺𑀭𑀲𑀸 𑀧𑀸𑀤𑁂,_  
_𑀇𑀤𑀁 𑀯𑀘𑀦𑀫𑀩𑁆𑀭𑀯𑀼𑀁;_  
_𑀢𑀢𑁆𑀣 𑀢𑁄𑀬𑀮𑀯𑀸𑀲𑀺𑀢𑁆𑀢𑀸,_  
_𑀫𑀬𑀫𑀬𑁆𑀬𑁂 𑀭𑀳𑁄𑀕𑀢𑀸𑁇_  


(107.)

275. _𑀲𑀸 𑀘𑀮𑀸 𑀘𑀮𑀺𑀢𑀸 𑀪𑀽𑀫𑀺,_  
_𑀦𑀸𑀤𑀺𑀢𑀸 𑀤𑁂𑀯𑀤𑀼𑀦𑁆𑀤𑀼𑀪𑀻;_  
_𑀧𑀭𑀺𑀤𑁂𑀯𑀸 𑀘 𑀲𑀼𑀬𑁆𑀬𑀦𑁆𑀢𑁂,_  
_𑀓𑀺𑀫𑀢𑁆𑀣𑀁 𑀦𑀽𑀦 𑀕𑁄𑀢𑀫𑀻𑁇_  


(108.)

276. _𑀢𑀤𑀸 𑀅𑀯𑁄𑀘 𑀲𑀸 𑀲𑀩𑁆𑀩𑀁,_  
_𑀬𑀣𑀸𑀧𑀭𑀺𑀯𑀺𑀢𑀓𑁆𑀓𑀺𑀢𑀁;_  
_𑀢𑀸𑀬𑁄𑀧𑀺 𑀲𑀩𑁆𑀩𑀸 𑀆𑀳𑀁𑀲𑀼,_  
_𑀬𑀣𑀸𑀧𑀭𑀺𑀯𑀺𑀢𑀓𑁆𑀓𑀺𑀢𑀁𑁇_  


(109.)

277. _“𑀬𑀤𑀺 𑀢𑁂 𑀭𑀼𑀘𑀺𑀢𑀁 𑀅𑀬𑁆𑀬𑁂,_  
_𑀦𑀺𑀩𑁆𑀩𑀸𑀦𑀁 𑀧𑀭𑀫𑀁 𑀲𑀺𑀯𑀁;_  
_𑀦𑀺𑀩𑁆𑀩𑀸𑀬𑀺𑀲𑁆𑀲𑀸𑀫 𑀲𑀩𑁆𑀩𑀸𑀧𑀺,_  
_𑀩𑀼𑀤𑁆𑀥𑀸𑀦𑀼𑀜𑁆𑀜𑀸𑀬 𑀲𑀼𑀩𑁆𑀩𑀢𑁂𑁇_  


(110.)

278. _𑀫𑀬𑀁 𑀲𑀳𑀸𑀯 𑀦𑀺𑀓𑁆𑀔𑀦𑁆𑀢𑀸,_  
_𑀖𑀭𑀸𑀧𑀺 𑀘 𑀪𑀯𑀸𑀧𑀺 𑀘;_  
_𑀲𑀳𑀸𑀬𑁂𑀯 𑀕𑀫𑀺𑀲𑁆𑀲𑀸𑀫,_  
_𑀦𑀺𑀩𑁆𑀩𑀸𑀦𑀁 𑀧𑀤𑀫𑀼𑀢𑁆𑀢𑀫𑀁”𑁇_  


(111.)

279. _“𑀦𑀺𑀩𑁆𑀩𑀸𑀦𑀸𑀬 𑀯𑀚𑀦𑁆𑀢𑀻𑀦𑀁,_  
_𑀓𑀺𑀁 𑀯𑀓𑁆𑀔𑀸𑀫𑀻”𑀢𑀺 𑀲𑀸 𑀯𑀤𑀁;_  
_𑀲𑀳 𑀲𑀩𑁆𑀩𑀸𑀳𑀺 𑀦𑀺𑀕𑁆𑀕𑀜𑁆𑀙𑀺,_  
_𑀪𑀺𑀓𑁆𑀔𑀼𑀦𑀻𑀦𑀺𑀮𑀬𑀸 𑀢𑀤𑀸𑁇_  


(112.)

280. _“𑀉𑀧𑀲𑁆𑀲𑀬𑁂 𑀬𑀸𑀥𑀺𑀯𑀢𑁆𑀣𑀸,_  
_𑀤𑁂𑀯𑀢𑀸 𑀢𑀸 𑀔𑀫𑀦𑁆𑀢𑀼 𑀫𑁂;_  
_𑀪𑀺𑀓𑁆𑀔𑀼𑀦𑀻𑀦𑀺𑀮𑀬𑀲𑁆𑀲𑁂𑀤𑀁,_  
_𑀧𑀘𑁆𑀙𑀺𑀫𑀁 𑀤𑀲𑁆𑀲𑀦𑀁 𑀫𑀫𑁇_  


(113.)

281. _𑀦 𑀚𑀭𑀸 𑀫𑀘𑁆𑀘𑀼 𑀯𑀸 𑀬𑀢𑁆𑀣,_  
_𑀅𑀧𑁆𑀧𑀺𑀬𑁂𑀳𑀺 𑀲𑀫𑀸𑀕𑀫𑁄;_  
_𑀧𑀺𑀬𑁂𑀳𑀺 𑀦 𑀯𑀺𑀬𑁄𑀕𑁄𑀢𑁆𑀣𑀺,_  
_𑀢𑀁 𑀯𑀚𑀺𑀲𑁆𑀲𑀁 𑀅𑀲𑀗𑁆𑀔𑀢𑀁”𑁇_  


(114.)

282. _𑀅𑀯𑀻𑀢𑀭𑀸𑀕𑀸 𑀢𑀁 𑀲𑀼𑀢𑁆𑀯𑀸,_  
_𑀯𑀘𑀦𑀁 𑀲𑀼𑀕𑀢𑁄𑀭𑀲𑀸;_  
_𑀲𑁄𑀓𑀝𑁆𑀝𑀸 𑀧𑀭𑀺𑀤𑁂𑀯𑀺𑀁𑀲𑀼,_  
_“𑀅𑀳𑁄 𑀦𑁄 𑀅𑀧𑁆𑀧𑀧𑀼𑀜𑁆𑀜𑀢𑀸𑁇_  


(115.)

283. _𑀪𑀺𑀓𑁆𑀔𑀼𑀦𑀻𑀦𑀺𑀮𑀬𑁄 𑀲𑀼𑀜𑁆𑀜𑁄,_  
_𑀪𑀽𑀢𑁄 𑀢𑀸𑀳𑀺 𑀯𑀺𑀦𑀸 𑀅𑀬𑀁;_  
_𑀧𑀪𑀸𑀢𑁂 𑀯𑀺𑀬 𑀢𑀸𑀭𑀸𑀬𑁄,_  
_𑀦 𑀤𑀺𑀲𑁆𑀲𑀦𑁆𑀢𑀺 𑀚𑀺𑀦𑁄𑀭𑀲𑀸𑁇_  


(116.)

284. _𑀦𑀺𑀩𑁆𑀩𑀸𑀦𑀁 𑀕𑁄𑀢𑀫𑀻 𑀬𑀸𑀢𑀺,_  
_𑀲𑀢𑁂𑀳𑀺 𑀲𑀳 𑀧𑀜𑁆𑀘𑀳𑀺;_  
_𑀦𑀤𑀻𑀲𑀢𑁂𑀳𑀺𑀯 𑀲𑀳,_  
_𑀕𑀗𑁆𑀕𑀸 𑀧𑀜𑁆𑀘𑀳𑀺 𑀲𑀸𑀕𑀭𑀁”𑁇_  


(117.)

285. _𑀭𑀣𑀺𑀬𑀸𑀬 𑀯𑀚𑀦𑁆𑀢𑀺𑀬𑁄,_  
_𑀤𑀺𑀲𑁆𑀯𑀸 𑀲𑀤𑁆𑀥𑀸 𑀉𑀧𑀸𑀲𑀺𑀓𑀸;_  
_𑀖𑀭𑀸 𑀦𑀺𑀓𑁆𑀔𑀫𑁆𑀫 𑀧𑀸𑀤𑁂𑀲𑀼,_  
_𑀦𑀺𑀧𑀘𑁆𑀘 𑀇𑀤𑀫𑀩𑁆𑀭𑀯𑀼𑀁𑁇_  


(118.)

286. _“𑀧𑀲𑀻𑀤𑀲𑁆𑀲𑀼 𑀫𑀳𑀸𑀪𑁄𑀕𑁂,_  
_𑀅𑀦𑀸𑀣𑀸𑀬𑁄 𑀯𑀺𑀳𑀸𑀬 𑀦𑁄;_  
_𑀢𑀬𑀸 𑀦 𑀬𑀼𑀢𑁆𑀢𑀸 𑀦𑀺𑀩𑁆𑀩𑀸𑀢𑀼𑀁,_  
_𑀇𑀘𑁆𑀙𑀝𑁆𑀝𑀸 𑀯𑀺𑀮𑀧𑀺𑀁𑀲𑀼 𑀢𑀸”𑁇_  


(119.)

287. _𑀢𑀸𑀲𑀁 𑀲𑁄𑀓𑀧𑀳𑀸𑀦𑀢𑁆𑀣𑀁,_  
_𑀅𑀯𑁄𑀘 𑀫𑀥𑀼𑀭𑀁 𑀕𑀺𑀭𑀁;_  
_“𑀭𑀼𑀤𑀺𑀢𑁂𑀦 𑀅𑀮𑀁 𑀧𑀼𑀢𑁆𑀢𑀸,_  
_𑀳𑀸𑀲𑀓𑀸𑀮𑁄𑀬𑀫𑀚𑁆𑀚 𑀯𑁄𑁇_  


(120.)

288. _𑀧𑀭𑀺𑀜𑁆𑀜𑀸𑀢𑀁 𑀫𑀬𑀸 𑀤𑀼𑀓𑁆𑀔𑀁,_  
_𑀤𑀼𑀓𑁆𑀔𑀳𑁂𑀢𑀼 𑀯𑀺𑀯𑀚𑁆𑀚𑀺𑀢𑁄;_  
_𑀦𑀺𑀭𑁄𑀥𑁄 𑀫𑁂 𑀲𑀘𑁆𑀙𑀺𑀓𑀢𑁄,_  
_𑀫𑀕𑁆𑀕𑁄 𑀘𑀸𑀧𑀺 𑀲𑀼𑀪𑀸𑀯𑀺𑀢𑁄𑁇_  


---

289. 𑀧𑀞𑀫𑀁 𑀪𑀸𑀡𑀯𑀸𑀭𑀁𑁇



(121.)

290. _𑀧𑀭𑀺𑀘𑀺𑀡𑁆𑀡𑁄 𑀫𑀬𑀸 𑀲𑀢𑁆𑀣𑀸,_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁;_  
_𑀑𑀳𑀺𑀢𑁄 𑀕𑀭𑀼𑀓𑁄 𑀪𑀸𑀭𑁄,_  
_𑀪𑀯𑀦𑁂𑀢𑁆𑀢𑀺 𑀲𑀫𑀽𑀳𑀢𑀸𑁇_  


(122.)

291. _𑀬𑀲𑁆𑀲𑀢𑁆𑀣𑀸𑀬 𑀧𑀩𑁆𑀩𑀚𑀺𑀢𑀸,_  
_𑀅𑀕𑀸𑀭𑀲𑁆𑀫𑀸𑀦𑀕𑀸𑀭𑀺𑀬𑀁;_  
_𑀲𑁄 𑀫𑁂 𑀅𑀢𑁆𑀣𑁄 𑀅𑀦𑀼𑀧𑁆𑀧𑀢𑁆𑀢𑁄,_  
_𑀲𑀩𑁆𑀩𑀲𑀁𑀬𑁄𑀚𑀦𑀓𑁆𑀔𑀬𑁄𑁇_  


(123.)

292. _𑀩𑀼𑀤𑁆𑀥𑁄 𑀢𑀲𑁆𑀲 𑀘 𑀲𑀤𑁆𑀥𑀫𑁆𑀫𑁄,_  
_𑀅𑀦𑀽𑀦𑁄 𑀬𑀸𑀯 𑀢𑀺𑀝𑁆𑀞𑀢𑀺;_  
_𑀦𑀺𑀩𑁆𑀩𑀸𑀢𑀼𑀁 𑀢𑀸𑀯 𑀓𑀸𑀮𑁄 𑀫𑁂,_  
_𑀫𑀸 𑀫𑀁 𑀲𑁄𑀘𑀣 𑀧𑀼𑀢𑁆𑀢𑀺𑀓𑀸𑁇_  


(124.)

293. _𑀓𑁄𑀡𑁆𑀟𑀜𑁆𑀜𑀸𑀦𑀦𑁆𑀤𑀦𑀦𑁆𑀤𑀸𑀤𑀻,_  
_𑀢𑀺𑀝𑁆𑀞𑀦𑁆𑀢𑀺 𑀭𑀸𑀳𑀼𑀮𑁄 𑀚𑀺𑀦𑁄;_  
_𑀲𑀼𑀔𑀺𑀢𑁄 𑀲𑀳𑀺𑀢𑁄 𑀲𑀁𑀖𑁄,_  
_𑀳𑀢𑀤𑀩𑁆𑀩𑀸 𑀘 𑀢𑀺𑀢𑁆𑀣𑀺𑀬𑀸𑁇_  


(125.)

294. _𑀑𑀓𑁆𑀓𑀸𑀓𑀯𑀁𑀲𑀲𑁆𑀲 𑀬𑀲𑁄,_  
_𑀉𑀲𑁆𑀲𑀺𑀢𑁄 𑀫𑀸𑀭𑀫𑀤𑁆𑀤𑀦𑁄;_  
_𑀦𑀦𑀼 𑀲𑀫𑁆𑀧𑀢𑀺 𑀓𑀸𑀮𑁄 𑀫𑁂,_  
_𑀦𑀺𑀩𑁆𑀩𑀸𑀦𑀢𑁆𑀣𑀸𑀬 𑀧𑀼𑀢𑁆𑀢𑀺𑀓𑀸𑁇_  


(126.)

295. _𑀘𑀺𑀭𑀧𑁆𑀧𑀪𑀼𑀢𑀺 𑀬𑀁 𑀫𑀬𑁆𑀳𑀁,_  
_𑀧𑀢𑁆𑀣𑀺𑀢𑀁 𑀅𑀚𑁆𑀚 𑀲𑀺𑀚𑁆𑀛𑀢𑁂;_  
_𑀆𑀦𑀦𑁆𑀤𑀪𑁂𑀭𑀺𑀓𑀸𑀮𑁄𑀬𑀁,_  
_𑀓𑀺𑀁 𑀯𑁄 𑀅𑀲𑁆𑀲𑀽𑀳𑀺 𑀧𑀼𑀢𑁆𑀢𑀺𑀓𑀸𑁇_  


(127.)

296. _𑀲𑀘𑁂 𑀫𑀬𑀺 𑀤𑀬𑀸 𑀅𑀢𑁆𑀣𑀺,_  
_𑀬𑀤𑀺 𑀘𑀢𑁆𑀣𑀺 𑀓𑀢𑀜𑁆𑀜𑀼𑀢𑀸;_  
_𑀲𑀤𑁆𑀥𑀫𑁆𑀫𑀝𑁆𑀞𑀺𑀢𑀺𑀬𑀸 𑀲𑀩𑁆𑀩𑀸,_  
_𑀓𑀭𑁄𑀣 𑀯𑀻𑀭𑀺𑀬𑀁 𑀤𑀍𑀳𑀁𑁇_  


(128.)

297. _𑀣𑀻𑀦𑀁 𑀅𑀤𑀸𑀲𑀺 𑀧𑀩𑁆𑀩𑀚𑁆𑀚𑀁,_  
_𑀲𑀫𑁆𑀩𑀼𑀤𑁆𑀥𑁄 𑀬𑀸𑀘𑀺𑀢𑁄 𑀫𑀬𑀸;_  
_𑀢𑀲𑁆𑀫𑀸 𑀬𑀣𑀸𑀳𑀁 𑀦𑀦𑁆𑀤𑀺𑀲𑁆𑀲𑀁,_  
_𑀢𑀣𑀸 𑀢𑀫𑀦𑀼𑀢𑀺𑀝𑁆𑀞𑀣”𑁇_  


(129.)

298. _𑀢𑀸 𑀏𑀯𑀫𑀦𑀼𑀲𑀸𑀲𑀺𑀢𑁆𑀯𑀸,_  
_𑀪𑀺𑀓𑁆𑀔𑀼𑀦𑀻𑀳𑀺 𑀧𑀼𑀭𑀓𑁆𑀔𑀢𑀸;_  
_𑀉𑀧𑁂𑀘𑁆𑀘 𑀩𑀼𑀤𑁆𑀥𑀁 𑀯𑀦𑁆𑀤𑀺𑀢𑁆𑀯𑀸,_  
_𑀇𑀤𑀁 𑀯𑀘𑀦𑀫𑀩𑁆𑀭𑀯𑀺𑁇_  


(130.)

299. _“𑀅𑀳𑀁 𑀲𑀼𑀕𑀢 𑀢𑁂 𑀫𑀸𑀢𑀸,_  
_𑀢𑁆𑀯𑀜𑁆𑀘 𑀯𑀻𑀭 𑀧𑀺𑀢𑀸 𑀫𑀫;_  
_𑀲𑀤𑁆𑀥𑀫𑁆𑀫𑀲𑀼𑀔𑀤 𑀦𑀸𑀣,_  
_𑀢𑀬𑀸 𑀚𑀸𑀢𑀸𑀫𑁆𑀳𑀺 𑀕𑁄𑀢𑀫𑁇_  


(131.)

300. _𑀲𑀁𑀯𑀤𑁆𑀥𑀺𑀢𑁄𑀬𑀁 𑀲𑀼𑀕𑀢,_  
_𑀭𑀽𑀧𑀓𑀸𑀬𑁄 𑀫𑀬𑀸 𑀢𑀯;_  
_𑀅𑀦𑀺𑀦𑁆𑀤𑀺𑀢𑁄 𑀥𑀫𑁆𑀫𑀓𑀸𑀬𑁄,_  
_𑀫𑀫 𑀲𑀁𑀯𑀤𑁆𑀥𑀺𑀢𑁄 𑀢𑀬𑀸𑁇_  


(132.)

301. _𑀫𑀼𑀳𑀼𑀢𑁆𑀢𑀁 𑀢𑀡𑁆𑀳𑀸𑀲𑀫𑀡𑀁,_  
_𑀔𑀻𑀭𑀁 𑀢𑁆𑀯𑀁 𑀧𑀸𑀬𑀺𑀢𑁄 𑀫𑀬𑀸;_  
_𑀢𑀬𑀸𑀳𑀁 𑀲𑀦𑁆𑀢𑀫𑀘𑁆𑀘𑀦𑁆𑀢𑀁,_  
_𑀥𑀫𑁆𑀫𑀔𑀻𑀭𑀜𑁆𑀳𑀺 𑀧𑀸𑀬𑀺𑀢𑀸𑁇_  


(133.)

302. _𑀩𑀦𑁆𑀥𑀦𑀸𑀭𑀓𑁆𑀔𑀦𑁂 𑀫𑀬𑁆𑀳𑀁,_  
_𑀅𑀦𑀡𑁄 𑀢𑁆𑀯𑀁 𑀫𑀳𑀸𑀫𑀼𑀦𑁂;_  
_𑀧𑀼𑀢𑁆𑀢𑀓𑀸𑀫𑀸 𑀣𑀺𑀬𑁄 𑀬𑀸𑀘𑀁,_  
_𑀮𑀪𑀦𑁆𑀢𑀺 𑀢𑀸𑀤𑀺𑀲𑀁 𑀲𑀼𑀢𑀁𑁇_  


(134.)

303. _𑀫𑀦𑁆𑀥𑀸𑀢𑀸𑀤𑀺𑀦𑀭𑀺𑀦𑁆𑀤𑀸𑀦𑀁,_  
_𑀬𑀸 𑀫𑀸𑀢𑀸 𑀲𑀸 𑀪𑀯𑀡𑁆𑀡𑀯𑁂;_  
_𑀦𑀺𑀫𑀼𑀕𑁆𑀕𑀸𑀳𑀁 𑀢𑀬𑀸 𑀧𑀼𑀢𑁆𑀢,_  
_𑀢𑀸𑀭𑀺𑀢𑀸 𑀪𑀯𑀲𑀸𑀕𑀭𑀸𑁇_  


(135.)

304. _𑀭𑀜𑁆𑀜𑁄 𑀫𑀸𑀢𑀸 𑀫𑀳𑁂𑀲𑀻𑀢𑀺,_  
_𑀲𑀼𑀮𑀪𑀁 𑀦𑀸𑀫𑀫𑀺𑀢𑁆𑀣𑀺𑀦𑀁;_  
_𑀩𑀼𑀤𑁆𑀥𑀫𑀸𑀢𑀸𑀢𑀺 𑀬𑀁 𑀦𑀸𑀫𑀁,_  
_𑀏𑀢𑀁 𑀧𑀭𑀫𑀤𑀼𑀮𑁆𑀮𑀪𑀁𑁇_  


(136.)

305. _𑀢𑀜𑁆𑀘 𑀮𑀤𑁆𑀥𑀁 𑀫𑀳𑀸𑀯𑀻𑀭,_  
_𑀧𑀡𑀺𑀥𑀸𑀦𑀁 𑀫𑀫𑀁 𑀢𑀬𑀸;_  
_𑀅𑀡𑀼𑀓𑀁 𑀯𑀸 𑀫𑀳𑀦𑁆𑀢𑀁 𑀯𑀸,_  
_𑀢𑀁 𑀲𑀩𑁆𑀩𑀁 𑀧𑀽𑀭𑀺𑀢𑀁 𑀫𑀬𑀸𑁇_  


(137.)

306. _𑀧𑀭𑀺𑀦𑀺𑀩𑁆𑀩𑀸𑀢𑀼𑀫𑀺𑀘𑁆𑀙𑀸𑀫𑀺,_  
_𑀯𑀺𑀳𑀸𑀬𑁂𑀫𑀁 𑀓𑀍𑀏𑀯𑀭𑀁;_  
_𑀅𑀦𑀼𑀚𑀸𑀦𑀸𑀳𑀺 𑀫𑁂 𑀯𑀻𑀭,_  
_𑀤𑀼𑀓𑁆𑀔𑀦𑁆𑀢𑀓𑀭 𑀦𑀸𑀬𑀓𑁇_  


(138.)

307. _𑀘𑀓𑁆𑀓𑀗𑁆𑀓𑀼𑀲𑀥𑀚𑀸𑀓𑀺𑀡𑁆𑀡𑁂,_  
_𑀧𑀸𑀤𑁂 𑀓𑀫𑀮𑀓𑁄𑀫𑀮𑁂;_  
_𑀧𑀲𑀸𑀭𑁂𑀳𑀺 𑀧𑀡𑀸𑀫𑀁 𑀢𑁂,_  
_𑀓𑀭𑀺𑀲𑁆𑀲𑀁 𑀧𑀼𑀢𑁆𑀢𑁅𑀢𑁆𑀢𑀫𑁂𑁇_  


(139.)

308. _𑀲𑀼𑀯𑀡𑁆𑀡𑀭𑀸𑀲𑀺𑀲𑀗𑁆𑀓𑀸𑀲𑀁,_  
_𑀲𑀭𑀻𑀭𑀁 𑀓𑀼𑀭𑀼 𑀧𑀸𑀓𑀝𑀁;_  
_𑀓𑀢𑁆𑀯𑀸 𑀤𑁂𑀳𑀁 𑀲𑀼𑀤𑀺𑀝𑁆𑀞𑀁 𑀢𑁂,_  
_𑀲𑀦𑁆𑀢𑀺𑀁 𑀕𑀘𑁆𑀙𑀸𑀫𑀺 𑀦𑀸𑀬𑀓”𑁇_  


(140.)

309. _𑀤𑁆𑀯𑀢𑁆𑀢𑀺𑀁𑀲𑀮𑀓𑁆𑀔𑀡𑀽𑀧𑁂𑀢𑀁,_  
_𑀲𑀼𑀧𑁆𑀧𑀪𑀸𑀮𑀗𑁆𑀓𑀢𑀁 𑀢𑀦𑀼𑀁;_  
_𑀲𑀜𑁆𑀛𑀸𑀖𑀦𑀸𑀯 𑀩𑀸𑀮𑀓𑁆𑀓𑀁,_  
_𑀫𑀸𑀢𑀼𑀘𑁆𑀙𑀁 𑀤𑀲𑁆𑀲𑀬𑀻 𑀚𑀺𑀦𑁄𑁇_  


(141.)

310. _𑀨𑀼𑀮𑁆𑀮𑀸𑀭𑀯𑀺𑀦𑁆𑀤𑀲𑀗𑁆𑀓𑀸𑀲𑁂,_  
_𑀢𑀭𑀼𑀡𑀸𑀤𑀺𑀘𑁆𑀘𑀲𑀧𑁆𑀧𑀪𑁂;_  
_𑀘𑀓𑁆𑀓𑀗𑁆𑀓𑀺𑀢𑁂 𑀧𑀸𑀤𑀢𑀮𑁂,_  
_𑀢𑀢𑁄 𑀲𑀸 𑀲𑀺𑀭𑀲𑀸 𑀧𑀢𑀺𑁇_  


(142.)

311. _“𑀧𑀡𑀫𑀸𑀫𑀺 𑀦𑀭𑀸𑀤𑀺𑀘𑁆𑀘,_  
_𑀆𑀤𑀺𑀘𑁆𑀘𑀓𑀼𑀮𑀓𑁂𑀢𑀼𑀓𑀁;_  
_𑀧𑀘𑁆𑀙𑀺𑀫𑁂 𑀫𑀭𑀡𑁂 𑀫𑀬𑁆𑀳𑀁,_  
_𑀦 𑀢𑀁 𑀇𑀓𑁆𑀔𑀸𑀫𑀳𑀁 𑀧𑀼𑀦𑁄𑁇_  


(143.)

312. _𑀇𑀢𑁆𑀣𑀺𑀬𑁄 𑀦𑀸𑀫 𑀮𑁄𑀓𑀕𑁆𑀕,_  
_𑀲𑀩𑁆𑀩𑀤𑁄𑀲𑀸𑀓𑀭𑀸 𑀫𑀢𑀸;_  
_𑀬𑀤𑀺 𑀓𑁄 𑀘𑀢𑁆𑀣𑀺 𑀤𑁄𑀲𑁄 𑀫𑁂,_  
_𑀔𑀫𑀲𑁆𑀲𑀼 𑀓𑀭𑀼𑀡𑀸𑀓𑀭𑁇_  


(144.)

313. _𑀇𑀢𑁆𑀣𑀺𑀓𑀸𑀦𑀜𑁆𑀘 𑀧𑀩𑁆𑀩𑀚𑁆𑀚𑀁,_  
_𑀳𑀁 𑀢𑀁 𑀬𑀸𑀘𑀺𑀁 𑀧𑀼𑀦𑀧𑁆𑀧𑀼𑀦𑀁;_  
_𑀢𑀢𑁆𑀣 𑀘𑁂 𑀅𑀢𑁆𑀣𑀺 𑀤𑁄𑀲𑁄 𑀫𑁂,_  
_𑀢𑀁 𑀔𑀫𑀲𑁆𑀲𑀼 𑀦𑀭𑀸𑀲𑀪𑁇_  


(145.)

314. _𑀫𑀬𑀸 𑀪𑀺𑀓𑁆𑀔𑀼𑀦𑀺𑀬𑁄 𑀯𑀻𑀭,_  
_𑀢𑀯𑀸𑀦𑀼𑀜𑁆𑀜𑀸𑀬 𑀲𑀸𑀲𑀺𑀢𑀸;_  
_𑀢𑀢𑁆𑀭 𑀘𑁂 𑀅𑀢𑁆𑀣𑀺 𑀤𑀼𑀦𑁆𑀦𑀻𑀢𑀁,_  
_𑀢𑀁 𑀔𑀫𑀲𑁆𑀲𑀼 𑀔𑀫𑀸𑀥𑀺𑀧”𑁇_  


(146.)

315. _“𑀅𑀓𑁆𑀔𑀦𑁆𑀢𑁂 𑀦𑀸𑀫 𑀔𑀦𑁆𑀢𑀩𑁆𑀩𑀁,_  
_𑀓𑀺𑀁 𑀪𑀯𑁂 𑀕𑀼𑀡𑀪𑀽𑀲𑀦𑁂;_  
_𑀓𑀺𑀫𑀼𑀢𑁆𑀢𑀭𑀁 𑀢𑁂 𑀯𑀓𑁆𑀔𑀸𑀫𑀺,_  
_𑀦𑀺𑀩𑁆𑀩𑀸𑀦𑀸𑀬 𑀯𑀚𑀦𑁆𑀢𑀺𑀬𑀸𑁇_  


(147.)

316. _𑀲𑀼𑀤𑁆𑀥𑁂 𑀅𑀦𑀽𑀦𑁂 𑀫𑀫 𑀪𑀺𑀓𑁆𑀔𑀼𑀲𑀁𑀖𑁂,_  
_𑀮𑁄𑀓𑀸 𑀇𑀢𑁄 𑀦𑀺𑀲𑁆𑀲𑀭𑀺𑀢𑀼𑀁 𑀔𑀫𑀦𑁆𑀢𑁂;_  
_𑀧𑀪𑀸𑀢𑀓𑀸𑀮𑁂 𑀩𑁆𑀬𑀲𑀦𑀗𑁆𑀕𑀢𑀸𑀦𑀁,_  
_𑀤𑀺𑀲𑁆𑀯𑀸𑀦 𑀦𑀺𑀬𑁆𑀬𑀸𑀢𑀺𑀯 𑀘𑀦𑁆𑀤𑀮𑁂𑀔𑀸”𑁇_  


(148.)

317. _𑀢𑀤𑁂𑀢𑀭𑀸 𑀪𑀺𑀓𑁆𑀔𑀼𑀦𑀺𑀬𑁄 𑀚𑀺𑀦𑀕𑁆𑀕𑀁,_  
_𑀢𑀸𑀭𑀸𑀯 𑀘𑀦𑁆𑀤𑀸𑀦𑀼𑀕𑀢𑀸 𑀲𑀼𑀫𑁂𑀭𑀼𑀁;_  
_𑀧𑀤𑀓𑁆𑀔𑀺𑀡𑀁 𑀓𑀘𑁆𑀘 𑀦𑀺𑀧𑀘𑁆𑀘 𑀧𑀸𑀤𑁂,_  
_𑀞𑀺𑀢𑀸 𑀫𑀼𑀔𑀦𑁆𑀢𑀁 𑀲𑀫𑀼𑀤𑀺𑀓𑁆𑀔𑀫𑀸𑀦𑀸𑁇_  


(149.)

318. _“𑀦 𑀢𑀺𑀢𑁆𑀢𑀺𑀧𑀼𑀩𑁆𑀩𑀁 𑀢𑀯 𑀤𑀲𑁆𑀲𑀦𑁂𑀦,_  
_𑀘𑀓𑁆𑀔𑀼𑀁 𑀦 𑀲𑁄𑀢𑀁 𑀢𑀯 𑀪𑀸𑀲𑀺𑀢𑁂𑀦;_  
_𑀘𑀺𑀢𑁆𑀢𑀁 𑀫𑀫𑀁 𑀓𑁂𑀯𑀮𑀫𑁂𑀓𑀫𑁂𑀯,_  
_𑀧𑀧𑁆𑀧𑀼𑀬𑁆𑀬 𑀢𑀁 𑀥𑀫𑁆𑀫𑀭𑀲𑁂𑀦 𑀢𑀺𑀢𑁆𑀢𑀺𑁇_  


(150.)

319. _𑀦𑀤𑀢𑁄 𑀧𑀭𑀺𑀲𑀸𑀬𑀁 𑀢𑁂,_  
_𑀯𑀸𑀤𑀺𑀢𑀩𑁆𑀩𑀧𑀳𑀸𑀭𑀺𑀦𑁄;_  
_𑀬𑁂 𑀢𑁂 𑀤𑀓𑁆𑀔𑀦𑁆𑀢𑀺 𑀯𑀤𑀦𑀁,_  
_𑀥𑀜𑁆𑀜𑀸 𑀢𑁂 𑀦𑀭𑀧𑀼𑀗𑁆𑀕𑀯𑁇_  


(151.)

320. _𑀤𑀻𑀖𑀗𑁆𑀕𑀼𑀮𑀻 𑀢𑀫𑁆𑀩𑀦𑀔𑁂,_  
_𑀲𑀼𑀪𑁂 𑀆𑀬𑀢𑀧𑀡𑁆𑀳𑀺𑀓𑁂;_  
_𑀬𑁂 𑀧𑀸𑀤𑁂 𑀧𑀡𑀫𑀺𑀲𑁆𑀲𑀦𑁆𑀢𑀺,_  
_𑀢𑁂𑀧𑀺 𑀥𑀜𑁆𑀜𑀸 𑀕𑀼𑀡𑀦𑁆𑀥𑀭𑁇_  


(152.)

321. _𑀫𑀥𑀼𑀭𑀸𑀦𑀺 𑀧𑀳𑀝𑁆𑀞𑀸𑀦𑀺,_  
_𑀤𑁄𑀲𑀕𑁆𑀖𑀸𑀦𑀺 𑀳𑀺𑀢𑀸𑀦𑀺 𑀘;_  
_𑀬𑁂 𑀢𑁂 𑀯𑀸𑀓𑁆𑀬𑀸𑀦𑀺 𑀲𑀼𑀬𑁆𑀬𑀦𑁆𑀢𑀺,_  
_𑀢𑁂𑀧𑀺 𑀥𑀜𑁆𑀜𑀸 𑀦𑀭𑀼𑀢𑁆𑀢𑀫𑁇_  


(153.)

322. _𑀥𑀜𑁆𑀜𑀸𑀳𑀁 𑀢𑁂 𑀫𑀳𑀸𑀯𑀻𑀭,_  
_𑀧𑀸𑀤𑀧𑀽𑀚𑀦𑀢𑀧𑁆𑀧𑀭𑀸;_  
_𑀢𑀺𑀡𑁆𑀡𑀲𑀁𑀲𑀸𑀭𑀓𑀦𑁆𑀢𑀸𑀭𑀸,_  
_𑀲𑀼𑀯𑀸𑀓𑁆𑀬𑁂𑀦 𑀲𑀺𑀭𑀻𑀫𑀢𑁄”𑁇_  


(154.)

323. _𑀢𑀢𑁄 𑀲𑀸 𑀅𑀦𑀼𑀲𑀸𑀯𑁂𑀢𑁆𑀯𑀸,_  
_𑀪𑀺𑀓𑁆𑀔𑀼𑀲𑀁𑀖𑀫𑁆𑀧𑀺 𑀲𑀼𑀩𑁆𑀩𑀢𑀸;_  
_𑀭𑀸𑀳𑀼𑀮𑀸𑀦𑀦𑁆𑀤𑀦𑀦𑁆𑀤𑁂 𑀘,_  
_𑀯𑀦𑁆𑀤𑀺𑀢𑁆𑀯𑀸 𑀇𑀤𑀫𑀩𑁆𑀭𑀯𑀺𑁇_  


(155.)

324. _“𑀆𑀲𑀻𑀯𑀺𑀲𑀸𑀮𑀬𑀲𑀫𑁂,_  
_𑀭𑁄𑀕𑀸𑀯𑀸𑀲𑁂 𑀓𑀍𑀏𑀯𑀭𑁂;_  
_𑀦𑀺𑀩𑁆𑀩𑀺𑀦𑁆𑀤𑀸 𑀤𑀼𑀓𑁆𑀔𑀲𑀗𑁆𑀖𑀸𑀝𑁂,_  
_𑀚𑀭𑀸𑀫𑀭𑀡𑀕𑁄𑀘𑀭𑁂𑁇_  


(156.)

325. _𑀦𑀸𑀦𑀸𑀓𑀮𑀺𑀫𑀮𑀸𑀓𑀺𑀡𑁆𑀡𑁂,_  
_𑀧𑀭𑀸𑀬𑀢𑁆𑀢𑁂 𑀦𑀺𑀭𑀻𑀳𑀓𑁂;_  
_𑀢𑁂𑀦 𑀦𑀺𑀩𑁆𑀩𑀸𑀢𑀼𑀫𑀺𑀘𑁆𑀙𑀸𑀫𑀺,_  
_𑀅𑀦𑀼𑀫𑀜𑁆𑀜𑀣 𑀧𑀼𑀢𑁆𑀢𑀓𑀸”𑁇_  


(157.)

326. _𑀦𑀦𑁆𑀤𑁄 𑀭𑀸𑀳𑀼𑀮𑀪𑀤𑁆𑀤𑁄 𑀘,_  
_𑀯𑀻𑀢𑀲𑁄𑀓𑀸 𑀦𑀺𑀭𑀸𑀲𑀯𑀸;_  
_𑀞𑀺𑀢𑀸𑀘𑀮𑀝𑁆𑀞𑀺𑀢𑀺 𑀣𑀺𑀭𑀸,_  
_𑀥𑀫𑁆𑀫𑀢𑀫𑀦𑀼𑀘𑀺𑀦𑁆𑀢𑀬𑀼𑀁𑁇_  


(158.)

327. _“𑀥𑀺𑀭𑀢𑁆𑀣𑀼 𑀲𑀗𑁆𑀔𑀢𑀁 𑀮𑁄𑀮𑀁,_  
_𑀅𑀲𑀸𑀭𑀁 𑀓𑀤𑀮𑀽𑀧𑀫𑀁;_  
_𑀫𑀸𑀬𑀸𑀫𑀭𑀻𑀘𑀺𑀲𑀤𑀺𑀲𑀁,_  
_𑀇𑀢𑁆𑀢𑀭𑀁 𑀅𑀦𑀯𑀝𑁆𑀞𑀺𑀢𑀁𑁇_  


(159.)

328. _𑀬𑀢𑁆𑀣 𑀦𑀸𑀫 𑀚𑀺𑀦𑀲𑁆𑀲𑀸𑀬𑀁,_  
_𑀫𑀸𑀢𑀼𑀘𑁆𑀙𑀸 𑀩𑀼𑀤𑁆𑀥𑀧𑁄𑀲𑀺𑀓𑀸;_  
_𑀕𑁄𑀢𑀫𑀻 𑀦𑀺𑀥𑀦𑀁 𑀬𑀸𑀢𑀺,_  
_𑀅𑀦𑀺𑀘𑁆𑀘𑀁 𑀲𑀩𑁆𑀩𑀲𑀗𑁆𑀔𑀢𑀁”𑁇_  


(160.)

329. _𑀆𑀦𑀦𑁆𑀤𑁄 𑀘 𑀢𑀤𑀸 𑀲𑁂𑀔𑁄,_  
_𑀲𑁄𑀓𑀝𑁆𑀝𑁄 𑀚𑀺𑀦𑀯𑀘𑁆𑀙𑀮𑁄;_  
_𑀢𑀢𑁆𑀣𑀲𑁆𑀲𑀽𑀦𑀺 𑀓𑀭𑁄𑀦𑁆𑀢𑁄 𑀲𑁄,_  
_𑀓𑀭𑀼𑀡𑀁 𑀧𑀭𑀺𑀤𑁂𑀯𑀢𑀺𑁇_  


(161.)

330. _“𑀳𑀸 𑀲𑀦𑁆𑀢𑀺𑀁 𑀕𑁄𑀢𑀫𑀻 𑀬𑀸𑀢𑀺,_  
_𑀦𑀽𑀦 𑀩𑀼𑀤𑁆𑀥𑁄𑀧𑀺 𑀦𑀺𑀩𑁆𑀩𑀼𑀢𑀺𑀁;_  
_𑀕𑀘𑁆𑀙𑀢𑀺 𑀦 𑀘𑀺𑀭𑁂𑀦𑁂𑀯,_  
_𑀅𑀕𑁆𑀕𑀺𑀭𑀺𑀯 𑀦𑀺𑀭𑀺𑀦𑁆𑀥𑀦𑁄”𑁇_  


(162.)

331. _𑀏𑀯𑀁 𑀯𑀺𑀮𑀸𑀧𑀫𑀸𑀦𑀁 𑀢𑀁,_  
_𑀆𑀦𑀦𑁆𑀤𑀁 𑀆𑀳 𑀕𑁄𑀢𑀫𑀻;_  
_𑀲𑀼𑀢𑀲𑀸𑀕𑀭𑀕𑀫𑁆𑀪𑀻𑀭-_  
_𑀩𑀼𑀤𑁆𑀥𑁄𑀧𑀝𑁆𑀞𑀸𑀦𑀢𑀧𑁆𑀧𑀭𑁇_  


(163.)

332. _“𑀦 𑀬𑀼𑀢𑁆𑀢𑀁 𑀲𑁄𑀘𑀺𑀢𑀼𑀁 𑀧𑀼𑀢𑁆𑀢,_  
_𑀳𑀸𑀲𑀓𑀸𑀮𑁂 𑀉𑀧𑀝𑁆𑀞𑀺𑀢𑁂;_  
_𑀢𑀬𑀸 𑀫𑁂 𑀲𑀭𑀡𑀁 𑀧𑀼𑀢𑁆𑀢,_  
_𑀦𑀺𑀩𑁆𑀩𑀸𑀦𑀁 𑀢𑀫𑀼𑀧𑀸𑀕𑀢𑀁𑁇_  


(164.)

333. _𑀢𑀬𑀸 𑀢𑀸𑀢 𑀲𑀫𑀚𑁆𑀛𑀺𑀝𑁆𑀞𑁄,_  
_𑀧𑀩𑁆𑀩𑀚𑁆𑀚𑀁 𑀅𑀦𑀼𑀚𑀸𑀦𑀺 𑀦𑁄;_  
_𑀫𑀸 𑀧𑀼𑀢𑁆𑀢 𑀯𑀺𑀫𑀦𑁄 𑀳𑁄𑀳𑀺,_  
_𑀲𑀨𑀮𑁄 𑀢𑁂 𑀧𑀭𑀺𑀲𑁆𑀲𑀫𑁄𑁇_  


(165.)

334. _𑀬𑀁 𑀦 𑀤𑀺𑀝𑁆𑀞𑀁 𑀧𑀼𑀭𑀸𑀡𑁂𑀳𑀺,_  
_𑀢𑀺𑀢𑁆𑀣𑀺𑀓𑀸𑀘𑀭𑀺𑀬𑁂𑀳𑀺𑀧𑀺;_  
_𑀢𑀁 𑀧𑀤𑀁 𑀲𑀼𑀓𑀼𑀫𑀸𑀭𑀻𑀳𑀺,_  
_𑀲𑀢𑁆𑀢𑀯𑀲𑁆𑀲𑀸𑀳𑀺 𑀯𑁂𑀤𑀺𑀢𑀁𑁇_  


(166.)

335. _𑀩𑀼𑀤𑁆𑀥𑀲𑀸𑀲𑀦𑀧𑀸𑀮𑁂𑀢,_  
_𑀧𑀘𑁆𑀙𑀺𑀫𑀁 𑀤𑀲𑁆𑀲𑀦𑀁 𑀢𑀯;_  
_𑀢𑀢𑁆𑀣 𑀕𑀘𑁆𑀙𑀸𑀫𑀳𑀁 𑀧𑀼𑀢𑁆𑀢,_  
_𑀕𑀢𑁄 𑀬𑀢𑁆𑀣 𑀦 𑀤𑀺𑀲𑁆𑀲𑀢𑁂𑁇_  


(167.)

336. _𑀓𑀤𑀸𑀘𑀺 𑀥𑀫𑁆𑀫𑀁 𑀤𑁂𑀲𑁂𑀦𑁆𑀢𑁄,_  
_𑀔𑀺𑀧𑀻 𑀮𑁄𑀓𑀕𑁆𑀕𑀦𑀸𑀬𑀓𑁄;_  
_𑀢𑀤𑀸𑀳𑀁 𑀆𑀲𑀻𑀲𑀯𑀸𑀘𑀁,_  
_𑀅𑀯𑁄𑀘𑀁 𑀅𑀦𑀼𑀓𑀫𑁆𑀧𑀺𑀓𑀸𑁇_  


(168.)

337. _‘𑀘𑀺𑀭𑀁 𑀚𑀻𑀯 𑀫𑀳𑀸𑀯𑀻𑀭,_  
_𑀓𑀧𑁆𑀧𑀁 𑀢𑀺𑀝𑁆𑀞 𑀫𑀳𑀸𑀫𑀼𑀦𑁂;_  
_𑀲𑀩𑁆𑀩𑀮𑁄𑀓𑀲𑁆𑀲 𑀅𑀢𑁆𑀣𑀸𑀬,_  
_𑀪𑀯𑀲𑁆𑀲𑀼 𑀅𑀚𑀭𑀸𑀫𑀭𑁄’𑁇_  


(169.)

338. _𑀢𑀁 𑀢𑀣𑀸𑀯𑀸𑀤𑀺𑀦𑀺𑀁 𑀩𑀼𑀤𑁆𑀥𑁄,_  
_𑀫𑀫𑀁 𑀲𑁄 𑀏𑀢𑀤𑀩𑁆𑀭𑀯𑀺;_  
_‘𑀦 𑀳𑁂𑀯𑀁 𑀯𑀦𑁆𑀤𑀺𑀬𑀸 𑀩𑀼𑀤𑁆𑀥𑀸,_  
_𑀬𑀣𑀸 𑀯𑀦𑁆𑀤𑀲𑀺 𑀕𑁄𑀢𑀫𑀻’𑁇_  


(170.)

339. _‘𑀓𑀣𑀁 𑀘𑀭𑀳𑀺 𑀲𑀩𑁆𑀩𑀜𑁆𑀜𑀽,_  
_𑀯𑀦𑁆𑀤𑀺𑀢𑀩𑁆𑀩𑀸 𑀢𑀣𑀸𑀕𑀢𑀸;_  
_𑀓𑀣𑀁 𑀅𑀯𑀦𑁆𑀤𑀺𑀬𑀸 𑀩𑀼𑀤𑁆𑀥𑀸,_  
_𑀢𑀁 𑀫𑁂 𑀅𑀓𑁆𑀔𑀸𑀳𑀺 𑀧𑀼𑀘𑁆𑀙𑀺𑀢𑁄’𑁇_  


(171.)

340. _‘𑀆𑀭𑀤𑁆𑀥𑀯𑀻𑀭𑀺𑀬𑁂 𑀧𑀳𑀺𑀢𑀢𑁆𑀢𑁂,_  
_𑀦𑀺𑀘𑁆𑀘𑀁 𑀤𑀍𑀳𑀧𑀭𑀓𑁆𑀓𑀫𑁂;_  
_𑀲𑀫𑀕𑁆𑀕𑁂 𑀲𑀸𑀯𑀓𑁂 𑀧𑀲𑁆𑀲,_  
_𑀏𑀢𑀁 𑀩𑀼𑀤𑁆𑀥𑀸𑀦𑀯𑀦𑁆𑀤𑀦𑀁’𑁇_  


(172.)

341. _𑀢𑀢𑁄 𑀉𑀧𑀲𑁆𑀲𑀬𑀁 𑀕𑀦𑁆𑀢𑁆𑀯𑀸,_  
_𑀏𑀓𑀺𑀓𑀸𑀳𑀁 𑀯𑀺𑀘𑀺𑀦𑁆𑀢𑀬𑀺𑀁;_  
_‘𑀲𑀫𑀕𑁆𑀕𑀧𑀭𑀺𑀲𑀁 𑀦𑀸𑀣𑁄,_  
_𑀭𑁄𑀥𑁂𑀲𑀺 𑀢𑀺𑀪𑀯𑀦𑁆𑀢𑀕𑁄𑁇_  


(173.)

342. _𑀳𑀦𑁆𑀤𑀸𑀳𑀁 𑀧𑀭𑀺𑀦𑀺𑀩𑁆𑀩𑀺𑀲𑁆𑀲𑀁,_  
_𑀫𑀸 𑀯𑀺𑀧𑀢𑁆𑀢𑀺𑀢𑀫𑀤𑁆𑀤𑀲𑀁’;_  
_𑀏𑀯𑀸𑀳𑀁 𑀘𑀺𑀦𑁆𑀢𑀬𑀺𑀢𑁆𑀯𑀸𑀦,_  
_𑀤𑀺𑀲𑁆𑀯𑀸𑀦 𑀇𑀲𑀺𑀲𑀢𑁆𑀢𑀫𑀁𑁇_  


(174.)

343. _𑀧𑀭𑀺𑀦𑀺𑀩𑁆𑀩𑀸𑀦𑀓𑀸𑀮𑀁 𑀫𑁂,_  
_𑀆𑀭𑁄𑀘𑁂𑀲𑀺𑀁 𑀯𑀺𑀦𑀸𑀬𑀓𑀁;_  
_𑀢𑀢𑁄 𑀲𑁄 𑀲𑀫𑀦𑀼𑀜𑁆𑀜𑀸𑀲𑀺,_  
_‘𑀓𑀸𑀮𑀁 𑀚𑀸𑀦𑀸𑀳𑀺 𑀕𑁄𑀢𑀫𑀻’𑁇_  


(175.)

344. _𑀓𑀺𑀮𑁂𑀲𑀸 𑀛𑀸𑀧𑀺𑀢𑀸 𑀫𑀬𑁆𑀳𑀁,_  
_…𑀧𑁂…_  
_𑀯𑀺𑀳𑀭𑀸𑀫𑀺 𑀅𑀦𑀸𑀲𑀯𑀸𑁇_  


(176.)

345. _𑀲𑁆𑀯𑀸𑀕𑀢𑀁 𑀯𑀢 𑀫𑁂 𑀆𑀲𑀺,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁𑁇_  


(177.)

346. _𑀧𑀝𑀺𑀲𑀫𑁆𑀪𑀺𑀤𑀸 𑀘𑀢𑀲𑁆𑀲𑁄,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁”𑁇_  


(178.)

347. _“𑀣𑀻𑀦𑀁 𑀥𑀫𑁆𑀫𑀸𑀪𑀺𑀲𑀫𑀬𑁂,_  
_𑀬𑁂 𑀩𑀸𑀮𑀸 𑀯𑀺𑀫𑀢𑀺𑀁 𑀕𑀢𑀸;_  
_𑀢𑁂𑀲𑀁 𑀤𑀺𑀝𑁆𑀞𑀺𑀧𑁆𑀧𑀳𑀸𑀦𑀢𑁆𑀣𑀁,_  
_𑀇𑀤𑁆𑀥𑀺𑀁 𑀤𑀲𑁆𑀲𑁂𑀳𑀺 𑀕𑁄𑀢𑀫𑀻”𑁇_  


(179.)

348. _𑀢𑀤𑀸 𑀦𑀺𑀧𑀘𑁆𑀘 𑀲𑀫𑁆𑀩𑀼𑀤𑁆𑀥𑀁,_  
_𑀉𑀧𑁆𑀧𑀢𑀺𑀢𑁆𑀯𑀸𑀦 𑀅𑀫𑁆𑀩𑀭𑀁;_  
_𑀇𑀤𑁆𑀥𑀻 𑀅𑀦𑁂𑀓𑀸 𑀤𑀲𑁆𑀲𑁂𑀲𑀺,_  
_𑀩𑀼𑀤𑁆𑀥𑀸𑀦𑀼𑀜𑁆𑀜𑀸𑀬 𑀕𑁄𑀢𑀫𑀻𑁇_  


(180.)

349. _𑀏𑀓𑀺𑀓𑀸 𑀩𑀳𑀼𑀥𑀸 𑀆𑀲𑀺,_  
_𑀩𑀳𑀼𑀓𑀸 𑀘𑁂𑀓𑀺𑀓𑀸 𑀢𑀣𑀸;_  
_𑀆𑀯𑀺𑀪𑀸𑀯𑀁 𑀢𑀺𑀭𑁄𑀪𑀸𑀯𑀁,_  
_𑀢𑀺𑀭𑁄𑀓𑀼𑀝𑁆𑀝𑀁 𑀢𑀺𑀭𑁄𑀦𑀕𑀁𑁇_  


(181.)

350. _𑀅𑀲𑀚𑁆𑀚𑀫𑀸𑀦𑀸 𑀅𑀕𑀫𑀸,_  
_𑀪𑀽𑀫𑀺𑀬𑀫𑁆𑀧𑀺 𑀦𑀺𑀫𑀼𑀚𑁆𑀚𑀣;_  
_𑀅𑀪𑀺𑀚𑁆𑀚𑀫𑀸𑀦𑁂 𑀉𑀤𑀓𑁂,_  
_𑀅𑀕𑀜𑁆𑀙𑀺 𑀫𑀳𑀺𑀬𑀸 𑀬𑀣𑀸𑁇_  


(182.)

351. _𑀲𑀓𑀼𑀡𑀻𑀯 𑀢𑀣𑀸𑀓𑀸𑀲𑁂,_  
_𑀧𑀮𑁆𑀮𑀗𑁆𑀓𑁂𑀦 𑀓𑀫𑀻 𑀢𑀤𑀸;_  
_𑀯𑀲𑀁 𑀯𑀢𑁆𑀢𑁂𑀲𑀺 𑀓𑀸𑀬𑁂𑀦,_  
_𑀬𑀸𑀯 𑀩𑁆𑀭𑀳𑁆𑀫𑀦𑀺𑀯𑁂𑀲𑀦𑀁𑁇_  


(183.)

352. _𑀲𑀺𑀦𑁂𑀭𑀼𑀁 𑀤𑀡𑁆𑀟𑀁 𑀓𑀢𑁆𑀯𑀸𑀦,_  
_𑀙𑀢𑁆𑀢𑀁 𑀓𑀢𑁆𑀯𑀸 𑀫𑀳𑀸𑀫𑀳𑀺𑀁;_  
_𑀲𑀫𑀽𑀮𑀁 𑀧𑀭𑀺𑀯𑀢𑁆𑀢𑁂𑀢𑁆𑀯𑀸,_  
_𑀥𑀸𑀭𑀬𑀁 𑀘𑀗𑁆𑀓𑀫𑀻 𑀦𑀪𑁂𑁇_  


(184.)

353. _𑀙𑀲𑁆𑀲𑀽𑀭𑁄𑀤𑀬𑀓𑀸𑀮𑁂𑀯,_  
_𑀮𑁄𑀓𑀜𑁆𑀘𑀸𑀓𑀸𑀲𑀺 𑀥𑀽𑀫𑀺𑀓𑀁;_  
_𑀬𑀼𑀕𑀦𑁆𑀢𑁂 𑀯𑀺𑀬 𑀮𑁄𑀓𑀁 𑀲𑀸,_  
_𑀚𑀸𑀮𑀸𑀫𑀸𑀮𑀸𑀓𑀼𑀮𑀁 𑀅𑀓𑀸𑁇_  


(185.)

354. _𑀫𑀼𑀘𑀮𑀺𑀦𑁆𑀤𑀁 𑀫𑀳𑀸𑀲𑁂𑀮𑀁,_  
_𑀫𑁂𑀭𑀼𑀫𑀽𑀮𑀦𑀤𑀦𑁆𑀢𑀭𑁂;_  
_𑀲𑀸𑀲𑀧𑀸𑀭𑀺𑀯 𑀲𑀩𑁆𑀩𑀸𑀦𑀺,_  
_𑀏𑀓𑁂𑀦𑀕𑁆𑀕𑀳𑀺 𑀫𑀼𑀝𑁆𑀞𑀺𑀦𑀸𑁇_  


(186.)

355. _𑀅𑀗𑁆𑀕𑀼𑀮𑀕𑁆𑀕𑁂𑀦 𑀙𑀸𑀤𑁂𑀲𑀺,_  
_𑀪𑀸𑀓𑀭𑀁 𑀲𑀦𑀺𑀲𑀸𑀓𑀭𑀁;_  
_𑀘𑀦𑁆𑀤𑀲𑀽𑀭𑀲𑀳𑀲𑁆𑀲𑀸𑀦𑀺,_  
_𑀆𑀯𑁂𑀍𑀅𑀫𑀺𑀯 𑀥𑀸𑀭𑀬𑀺𑁇_  


(187.)

356. _𑀘𑀢𑀼𑀲𑀸𑀕𑀭𑀢𑁄𑀬𑀸𑀦𑀺,_  
_𑀥𑀸𑀭𑀬𑀻 𑀏𑀓𑀧𑀸𑀡𑀺𑀦𑀸;_  
_𑀬𑀼𑀕𑀦𑁆𑀢𑀚𑀮𑀤𑀸𑀓𑀸𑀭𑀁,_  
_𑀫𑀳𑀸𑀯𑀲𑁆𑀲𑀁 𑀧𑀯𑀲𑁆𑀲𑀣𑁇_  


(188.)

357. _𑀘𑀓𑁆𑀓𑀯𑀢𑁆𑀢𑀺𑀁 𑀲𑀧𑀭𑀺𑀲𑀁,_  
_𑀫𑀸𑀧𑀬𑀻 𑀲𑀸 𑀦𑀪𑀢𑁆𑀢𑀮𑁂;_  
_𑀕𑀭𑀼𑀍𑀅𑀁 𑀤𑁆𑀯𑀺𑀭𑀤𑀁 𑀲𑀻𑀳𑀁,_  
_𑀯𑀺𑀦𑀤𑀦𑁆𑀢𑀁 𑀧𑀤𑀲𑁆𑀲𑀬𑀺𑁇_  


(189.)

358. _𑀏𑀓𑀺𑀓𑀸 𑀅𑀪𑀺𑀦𑀺𑀫𑁆𑀫𑀺𑀢𑁆𑀯𑀸,_  
_𑀅𑀧𑁆𑀧𑀫𑁂𑀬𑁆𑀬𑀁 𑀪𑀺𑀓𑁆𑀔𑀼𑀦𑀻𑀕𑀡𑀁;_  
_𑀧𑀼𑀦 𑀅𑀦𑁆𑀢𑀭𑀥𑀸𑀧𑁂𑀢𑁆𑀯𑀸,_  
_𑀏𑀓𑀺𑀓𑀸 𑀫𑀼𑀦𑀺𑀫𑀩𑁆𑀭𑀯𑀺𑁇_  


(190.)

359. _“𑀫𑀸𑀢𑀼𑀘𑁆𑀙𑀸 𑀢𑁂 𑀫𑀳𑀸𑀯𑀻𑀭,_  
_𑀢𑀯 𑀲𑀸𑀲𑀦𑀓𑀸𑀭𑀺𑀓𑀸;_  
_𑀅𑀦𑀼𑀧𑁆𑀧𑀢𑁆𑀢𑀸 𑀲𑀓𑀁 𑀅𑀢𑁆𑀣𑀁,_  
_𑀧𑀸𑀤𑁂 𑀯𑀦𑁆𑀤𑀸𑀫𑀺 𑀘𑀓𑁆𑀔𑀼𑀫”𑁇_  


(191.)

360. _𑀤𑀲𑁆𑀲𑁂𑀢𑁆𑀯𑀸 𑀯𑀺𑀯𑀺𑀥𑀸 𑀇𑀤𑁆𑀥𑀻,_  
_𑀑𑀭𑁄𑀳𑀺𑀢𑁆𑀯𑀸 𑀦𑀪𑀢𑁆𑀢𑀮𑀸;_  
_𑀯𑀦𑁆𑀤𑀺𑀢𑁆𑀯𑀸 𑀮𑁄𑀓𑀧𑀚𑁆𑀚𑁄𑀢𑀁,_  
_𑀏𑀓𑀫𑀦𑁆𑀢𑀁 𑀦𑀺𑀲𑀻𑀤𑀺 𑀲𑀸𑁇_  


(192.)

361. _“𑀲𑀸 𑀯𑀻𑀲𑀯𑀲𑁆𑀲𑀲𑀢𑀺𑀓𑀸,_  
_𑀚𑀸𑀢𑀺𑀬𑀸𑀳𑀁 𑀫𑀳𑀸𑀫𑀼𑀦𑁂;_  
_𑀅𑀮𑀫𑁂𑀢𑁆𑀢𑀸𑀯𑀢𑀸 𑀯𑀻𑀭,_  
_𑀦𑀺𑀩𑁆𑀩𑀸𑀬𑀺𑀲𑁆𑀲𑀸𑀫𑀺 𑀦𑀸𑀬𑀓”𑁇_  


(193.)

362. _𑀢𑀤𑀸𑀢𑀺𑀯𑀺𑀫𑁆𑀳𑀺𑀢𑀸 𑀲𑀩𑁆𑀩𑀸,_  
_𑀧𑀭𑀺𑀲𑀸 𑀲𑀸 𑀓𑀢𑀜𑁆𑀚𑀮𑀻;_  
_“𑀅𑀯𑁄𑀘𑀬𑁆𑀬𑁂 𑀓𑀣𑀁 𑀆𑀲𑀺,_  
_𑀅𑀢𑀼𑀮𑀺𑀤𑁆𑀥𑀺𑀧𑀭𑀓𑁆𑀓𑀫𑀸”𑁇_  


(194.)

363. _“𑀧𑀤𑀼𑀫𑀼𑀢𑁆𑀢𑀭𑁄 𑀦𑀸𑀫 𑀚𑀺𑀦𑁄,_  
_𑀲𑀩𑁆𑀩𑀥𑀫𑁆𑀫𑁂𑀲𑀼 𑀘𑀓𑁆𑀔𑀼𑀫𑀸;_  
_𑀇𑀢𑁄 𑀲𑀢𑀲𑀳𑀲𑁆𑀲𑀫𑁆𑀳𑀺,_  
_𑀓𑀧𑁆𑀧𑁂 𑀉𑀧𑁆𑀧𑀚𑁆𑀚𑀺 𑀦𑀸𑀬𑀓𑁄𑁇_  


(195.)

364. _𑀢𑀤𑀸𑀳𑀁 𑀳𑀁𑀲𑀯𑀢𑀺𑀬𑀁,_  
_𑀚𑀸𑀢𑀸𑀫𑀘𑁆𑀘𑀓𑀼𑀮𑁂 𑀅𑀳𑀼𑀁;_  
_𑀲𑀩𑁆𑀩𑁄𑀧𑀓𑀸𑀭𑀲𑀫𑁆𑀧𑀦𑁆𑀦𑁂,_  
_𑀇𑀤𑁆𑀥𑁂 𑀨𑀻𑀢𑁂 𑀫𑀳𑀤𑁆𑀥𑀦𑁂𑁇_  


(196.)

365. _𑀓𑀤𑀸𑀘𑀺 𑀧𑀺𑀢𑀼𑀦𑀸 𑀲𑀤𑁆𑀥𑀺𑀁,_  
_𑀤𑀸𑀲𑀻𑀕𑀡𑀧𑀼𑀭𑀓𑁆𑀔𑀢𑀸;_  
_𑀫𑀳𑀢𑀸 𑀧𑀭𑀺𑀯𑀸𑀭𑁂𑀦,_  
_𑀢𑀁 𑀉𑀧𑁂𑀘𑁆𑀘 𑀦𑀭𑀸𑀲𑀪𑀁𑁇_  


(197.)

366. _𑀯𑀸𑀲𑀯𑀁 𑀯𑀺𑀬 𑀯𑀲𑁆𑀲𑀦𑁆𑀢𑀁,_  
_𑀥𑀫𑁆𑀫𑀫𑁂𑀖𑀁 𑀅𑀦𑀸𑀲𑀯𑀁;_  
_𑀲𑀭𑀤𑀸𑀤𑀺𑀘𑁆𑀘𑀲𑀤𑀺𑀲𑀁,_  
_𑀭𑀁𑀲𑀺𑀚𑀸𑀮𑀲𑀫𑀼𑀚𑁆𑀚𑀮𑀁𑁇_  


(198.)

367. _𑀤𑀺𑀲𑁆𑀯𑀸 𑀘𑀺𑀢𑁆𑀢𑀁 𑀧𑀲𑀸𑀤𑁂𑀢𑁆𑀯𑀸,_  
_𑀲𑀼𑀢𑁆𑀯𑀸 𑀘𑀲𑁆𑀲 𑀲𑀼𑀪𑀸𑀲𑀺𑀢𑀁;_  
_𑀫𑀸𑀢𑀼𑀘𑁆𑀙𑀁 𑀪𑀺𑀓𑁆𑀔𑀼𑀦𑀺𑀁 𑀅𑀕𑁆𑀕𑁂,_  
_𑀞𑀧𑁂𑀦𑁆𑀢𑀁 𑀦𑀭𑀦𑀸𑀬𑀓𑀁𑁇_  


(199.)

368. _𑀲𑀼𑀢𑁆𑀯𑀸 𑀤𑀢𑁆𑀯𑀸 𑀫𑀳𑀸𑀤𑀸𑀦𑀁,_  
_𑀲𑀢𑁆𑀢𑀸𑀳𑀁 𑀢𑀲𑁆𑀲 𑀢𑀸𑀤𑀺𑀦𑁄;_  
_𑀲𑀲𑀁𑀖𑀲𑁆𑀲 𑀦𑀭𑀕𑁆𑀕𑀲𑁆𑀲,_  
_𑀧𑀘𑁆𑀘𑀬𑀸𑀦𑀺 𑀩𑀳𑀽𑀦𑀺 𑀘𑁇_  


(200.)

369. _𑀦𑀺𑀧𑀘𑁆𑀘 𑀧𑀸𑀤𑀫𑀽𑀮𑀫𑁆𑀳𑀺,_  
_𑀢𑀁 𑀞𑀸𑀦𑀫𑀪𑀺𑀧𑀢𑁆𑀣𑀬𑀺𑀁;_  
_𑀢𑀢𑁄 𑀫𑀳𑀸𑀧𑀭𑀺𑀲𑀢𑀺𑀁,_  
_𑀅𑀯𑁄𑀘 𑀇𑀲𑀺𑀲𑀢𑁆𑀢𑀫𑁄𑁇_  


(201.)

370. _‘𑀬𑀸 𑀲𑀲𑀁𑀖𑀁 𑀅𑀪𑁄𑀚𑁂𑀲𑀺,_  
_𑀲𑀢𑁆𑀢𑀸𑀳𑀁 𑀮𑁄𑀓𑀦𑀸𑀬𑀓𑀁;_  
_𑀢𑀫𑀳𑀁 𑀓𑀺𑀢𑁆𑀢𑀬𑀺𑀲𑁆𑀲𑀸𑀫𑀺,_  
_𑀲𑀼𑀡𑀸𑀣 𑀫𑀫 𑀪𑀸𑀲𑀢𑁄𑁇_  


(202.)

371. _𑀲𑀢𑀲𑀳𑀲𑁆𑀲𑀺𑀢𑁄 𑀓𑀧𑁆𑀧𑁂,_  
_𑀑𑀓𑁆𑀓𑀸𑀓𑀓𑀼𑀮𑀲𑀫𑁆𑀪𑀯𑁄;_  
_𑀕𑁄𑀢𑀫𑁄 𑀦𑀸𑀫 𑀕𑁄𑀢𑁆𑀢𑁂𑀦,_  
_𑀲𑀢𑁆𑀣𑀸 𑀮𑁄𑀓𑁂 𑀪𑀯𑀺𑀲𑁆𑀲𑀢𑀺𑁇_  


(203.)

372. _𑀢𑀲𑁆𑀲 𑀥𑀫𑁆𑀫𑁂𑀲𑀼 𑀤𑀸𑀬𑀸𑀤𑀸,_  
_𑀑𑀭𑀲𑀸 𑀥𑀫𑁆𑀫𑀦𑀺𑀫𑁆𑀫𑀺𑀢𑀸;_  
_𑀕𑁄𑀢𑀫𑀻 𑀦𑀸𑀫 𑀦𑀸𑀫𑁂𑀦,_  
_𑀳𑁂𑀲𑁆𑀲𑀢𑀺 𑀲𑀢𑁆𑀣𑀼 𑀲𑀸𑀯𑀺𑀓𑀸𑁇_  


(204.)

373. _𑀢𑀲𑁆𑀲 𑀩𑀼𑀤𑁆𑀥𑀲𑁆𑀲 𑀫𑀸𑀢𑀼𑀘𑁆𑀙𑀸,_  
_𑀚𑀻𑀯𑀺𑀢𑀸𑀧𑀸𑀤𑀺𑀓𑀸 𑀅𑀬𑀁;_  
_𑀭𑀢𑁆𑀢𑀜𑁆𑀜𑀽𑀦𑀜𑁆𑀘 𑀅𑀕𑁆𑀕𑀢𑁆𑀢𑀁,_  
_𑀪𑀺𑀓𑁆𑀔𑀼𑀦𑀻𑀦𑀁 𑀮𑀪𑀺𑀲𑁆𑀲𑀢𑀺’𑁇_  


(205.)

374. _𑀢𑀁 𑀲𑀼𑀢𑁆𑀯𑀸𑀦 𑀧𑀫𑁄𑀤𑀺𑀢𑁆𑀯𑀸,_  
_𑀬𑀸𑀯𑀚𑀻𑀯𑀁 𑀢𑀤𑀸 𑀚𑀺𑀦𑀁;_  
_𑀧𑀘𑁆𑀘𑀬𑁂𑀳𑀺 𑀉𑀧𑀝𑁆𑀞𑀺𑀢𑁆𑀯𑀸,_  
_𑀢𑀢𑁄 𑀓𑀸𑀮𑀗𑁆𑀓𑀢𑀸 𑀅𑀳𑀁𑁇_  


(206.)

375. _𑀢𑀸𑀯𑀢𑀺𑀁𑀲𑁂𑀲𑀼 𑀤𑁂𑀯𑁂𑀲𑀼,_  
_𑀲𑀩𑁆𑀩𑀓𑀸𑀫𑀲𑀫𑀺𑀤𑁆𑀥𑀺𑀲𑀼;_  
_𑀦𑀺𑀩𑁆𑀩𑀢𑁆𑀢𑀸 𑀤𑀲𑀳𑀗𑁆𑀕𑁂𑀳𑀺,_  
_𑀅𑀜𑁆𑀜𑁂 𑀅𑀪𑀺𑀪𑀯𑀺𑀁 𑀅𑀳𑀁𑁇_  


(207.)

376. _𑀭𑀽𑀧𑀲𑀤𑁆𑀤𑁂𑀳𑀺 𑀕𑀦𑁆𑀥𑁂𑀳𑀺,_  
_𑀭𑀲𑁂𑀳𑀺 𑀨𑀼𑀲𑀦𑁂𑀳𑀺 𑀘;_  
_𑀆𑀬𑀼𑀦𑀸𑀧𑀺 𑀘 𑀯𑀡𑁆𑀡𑁂𑀦,_  
_𑀲𑀼𑀔𑁂𑀦 𑀬𑀲𑀲𑀸𑀧𑀺 𑀘𑁇_  


(208.)

377. _𑀢𑀣𑁂𑀯𑀸𑀥𑀺𑀧𑀢𑁂𑀬𑁆𑀬𑁂𑀦,_  
_𑀅𑀥𑀺𑀕𑀬𑁆𑀳 𑀯𑀺𑀭𑁄𑀘𑀳𑀁;_  
_𑀅𑀳𑁄𑀲𑀺𑀁 𑀅𑀫𑀭𑀺𑀦𑁆𑀤𑀲𑁆𑀲,_  
_𑀫𑀳𑁂𑀲𑀻 𑀤𑀬𑀺𑀢𑀸 𑀢𑀳𑀺𑀁𑁇_  


(209.)

378. _𑀲𑀁𑀲𑀸𑀭𑁂 𑀲𑀁𑀲𑀭𑀦𑁆𑀢𑀻𑀳𑀁,_  
_𑀓𑀫𑁆𑀫𑀯𑀸𑀬𑀼𑀲𑀫𑁂𑀭𑀺𑀢𑀸;_  
_𑀓𑀸𑀲𑀺𑀲𑁆𑀲 𑀭𑀜𑁆𑀜𑁄 𑀯𑀺𑀲𑀬𑁂,_  
_𑀅𑀚𑀸𑀬𑀺𑀁 𑀤𑀸𑀲𑀕𑀸𑀫𑀓𑁂𑁇_  


(210.)

379. _𑀧𑀜𑁆𑀘𑀤𑀸𑀲𑀲𑀢𑀸𑀦𑀽𑀦𑀸,_  
_𑀦𑀺𑀯𑀲𑀦𑁆𑀢𑀺 𑀢𑀳𑀺𑀁 𑀢𑀤𑀸;_  
_𑀲𑀩𑁆𑀩𑁂𑀲𑀁 𑀢𑀢𑁆𑀣 𑀬𑁄 𑀚𑁂𑀝𑁆𑀞𑁄,_  
_𑀢𑀲𑁆𑀲 𑀚𑀸𑀬𑀸 𑀅𑀳𑁄𑀲𑀳𑀁𑁇_  


(211.)

380. _𑀲𑀬𑀫𑁆𑀪𑀼𑀦𑁄 𑀧𑀜𑁆𑀘𑀲𑀢𑀸,_  
_𑀕𑀸𑀫𑀁 𑀧𑀺𑀡𑁆𑀟𑀸𑀬 𑀧𑀸𑀯𑀺𑀲𑀼𑀁;_  
_𑀢𑁂 𑀤𑀺𑀲𑁆𑀯𑀸𑀦 𑀅𑀳𑀁 𑀢𑀼𑀝𑁆𑀞𑀸,_  
_𑀲𑀳 𑀲𑀩𑁆𑀩𑀸𑀳𑀺 𑀇𑀢𑁆𑀣𑀺𑀪𑀺𑁇_  


(212.)

381. _𑀧𑀽𑀕𑀸 𑀳𑀼𑀢𑁆𑀯𑀸𑀯 𑀲𑀩𑁆𑀩𑀸𑀬𑁄,_  
_𑀘𑀢𑀼𑀫𑀸𑀲𑁂 𑀉𑀧𑀝𑁆𑀞𑀳𑀼𑀁;_  
_𑀢𑀺𑀘𑀻𑀯𑀭𑀸𑀦𑀺 𑀤𑀢𑁆𑀯𑀸𑀦,_  
_𑀲𑀁𑀲𑀭𑀺𑀫𑁆𑀳 𑀲𑀲𑀸𑀫𑀺𑀓𑀸𑁇_  


(213.)

382. _𑀢𑀢𑁄 𑀘𑀼𑀢𑀸 𑀲𑀩𑁆𑀩𑀸𑀧𑀺 𑀢𑀸,_  
_𑀢𑀸𑀯𑀢𑀺𑀁𑀲𑀕𑀢𑀸 𑀫𑀬𑀁;_  
_𑀧𑀘𑁆𑀙𑀺𑀫𑁂 𑀘 𑀪𑀯𑁂 𑀤𑀸𑀦𑀺,_  
_𑀚𑀸𑀢𑀸 𑀤𑁂𑀯𑀤𑀳𑁂 𑀧𑀼𑀭𑁂𑁇_  


(214.)

383. _𑀧𑀺𑀢𑀸 𑀅𑀜𑁆𑀚𑀦𑀲𑀓𑁆𑀓𑁄 𑀫𑁂,_  
_𑀫𑀸𑀢𑀸 𑀫𑀫 𑀲𑀼𑀮𑀓𑁆𑀔𑀡𑀸;_  
_𑀢𑀢𑁄 𑀓𑀧𑀺𑀮𑀯𑀢𑁆𑀣𑀼𑀲𑁆𑀫𑀺𑀁,_  
_𑀲𑀼𑀤𑁆𑀥𑁄𑀤𑀦𑀖𑀭𑀁 𑀕𑀢𑀸𑁇_  


(215.)

384. _𑀲𑁂𑀲𑀸 𑀲𑀓𑁆𑀬𑀓𑀼𑀮𑁂 𑀚𑀸𑀢𑀸,_  
_𑀲𑀓𑁆𑀬𑀸𑀦𑀁 𑀖𑀭𑀫𑀸𑀕𑀫𑀼𑀁;_  
_𑀅𑀳𑀁 𑀯𑀺𑀲𑀺𑀝𑁆𑀞𑀸 𑀲𑀩𑁆𑀩𑀸𑀲𑀁,_  
_𑀚𑀺𑀦𑀲𑁆𑀲𑀸𑀧𑀸𑀤𑀺𑀓𑀸 𑀅𑀳𑀼𑀁𑁇_  


(216.)

385. _𑀫𑀫 𑀧𑀼𑀢𑁆𑀢𑁄𑀪𑀺𑀦𑀺𑀓𑁆𑀔𑀫𑁆𑀫,_  
_𑀩𑀼𑀤𑁆𑀥𑁄 𑀆𑀲𑀺 𑀯𑀺𑀦𑀸𑀬𑀓𑁄;_  
_𑀧𑀘𑁆𑀙𑀸𑀳𑀁 𑀧𑀩𑁆𑀩𑀚𑀺𑀢𑁆𑀯𑀸𑀦,_  
_𑀲𑀢𑁂𑀳𑀺 𑀲𑀳 𑀧𑀜𑁆𑀘𑀳𑀺𑁇_  


(217.)

386. _𑀲𑀸𑀓𑀺𑀬𑀸𑀦𑀻𑀳𑀺 𑀥𑀻𑀭𑀸𑀳𑀺,_  
_𑀲𑀳 𑀲𑀦𑁆𑀢𑀺𑀲𑀼𑀔𑀁 𑀨𑀼𑀲𑀺𑀁;_  
_𑀬𑁂 𑀢𑀤𑀸 𑀧𑀼𑀩𑁆𑀩𑀚𑀸𑀢𑀺𑀬𑀁,_  
_𑀅𑀫𑁆𑀳𑀸𑀓𑀁 𑀆𑀲𑀼 𑀲𑀸𑀫𑀺𑀦𑁄𑁇_  


(218.)

387. _𑀲𑀳𑀧𑀼𑀜𑁆𑀜𑀲𑁆𑀲 𑀓𑀢𑁆𑀢𑀸𑀭𑁄,_  
_𑀫𑀳𑀸𑀲𑀫𑀬𑀓𑀸𑀭𑀓𑀸;_  
_𑀨𑀼𑀲𑀺𑀁𑀲𑀼 𑀅𑀭𑀳𑀢𑁆𑀢𑀁 𑀢𑁂,_  
_𑀲𑀼𑀕𑀢𑁂𑀦𑀸𑀦𑀼𑀓𑀫𑁆𑀧𑀺𑀢𑀸”𑁇_  


(219.)

388. _𑀢𑀤𑁂𑀢𑀭𑀸 𑀪𑀺𑀓𑁆𑀔𑀼𑀦𑀺𑀬𑁄,_  
_𑀆𑀭𑀼𑀳𑀺𑀁𑀲𑀼 𑀦𑀪𑀢𑁆𑀢𑀮𑀁;_  
_𑀲𑀗𑁆𑀕𑀢𑀸 𑀯𑀺𑀬 𑀢𑀸𑀭𑀸𑀬𑁄,_  
_𑀯𑀺𑀭𑁄𑀘𑀺𑀁𑀲𑀼 𑀫𑀳𑀺𑀤𑁆𑀥𑀺𑀓𑀸𑁇_  


(220.)

389. _𑀇𑀤𑁆𑀥𑀻 𑀅𑀦𑁂𑀓𑀸 𑀤𑀲𑁆𑀲𑁂𑀲𑀼𑀁,_  
_𑀧𑀺𑀍𑀅𑀦𑁆𑀥𑀯𑀺𑀓𑀢𑀺𑀁 𑀬𑀣𑀸;_  
_𑀓𑀫𑁆𑀫𑀸𑀭𑁄 𑀓𑀦𑀓𑀲𑁆𑀲𑁂𑀯,_  
_𑀓𑀫𑁆𑀫𑀜𑁆𑀜𑀲𑁆𑀲 𑀲𑀼𑀲𑀺𑀓𑁆𑀔𑀺𑀢𑁄𑁇_  


(221.)

390. _𑀤𑀲𑁆𑀲𑁂𑀢𑁆𑀯𑀸 𑀧𑀸𑀝𑀺𑀳𑀻𑀭𑀸𑀦𑀺,_  
_𑀯𑀺𑀘𑀺𑀢𑁆𑀢𑀸𑀦𑀺 𑀩𑀳𑀽𑀦𑀺 𑀘;_  
_𑀢𑁄𑀲𑁂𑀢𑁆𑀯𑀸 𑀯𑀸𑀤𑀺𑀧𑀯𑀭𑀁,_  
_𑀫𑀼𑀦𑀺𑀁 𑀲𑀧𑀭𑀺𑀲𑀁 𑀢𑀤𑀸𑁇_  


(222.)

391. _𑀑𑀭𑁄𑀳𑀺𑀢𑁆𑀯𑀸𑀦 𑀕𑀕𑀦𑀸,_  
_𑀯𑀦𑁆𑀤𑀺𑀢𑁆𑀯𑀸 𑀇𑀲𑀺𑀲𑀢𑁆𑀢𑀫𑀁;_  
_𑀅𑀦𑀼𑀜𑁆𑀜𑀸𑀢𑀸 𑀦𑀭𑀕𑁆𑀕𑁂𑀦,_  
_𑀬𑀣𑀸𑀞𑀸𑀦𑁂 𑀦𑀺𑀲𑀻𑀤𑀺𑀲𑀼𑀁𑁇_  


(223.)

392. _“𑀅𑀳𑁄𑀦𑀼𑀓𑀫𑁆𑀧𑀺𑀓𑀸 𑀅𑀫𑁆𑀳𑀁,_  
_𑀲𑀩𑁆𑀩𑀸𑀲𑀁 𑀘𑀺𑀭 𑀕𑁄𑀢𑀫𑀻;_  
_𑀯𑀸𑀲𑀺𑀢𑀸 𑀢𑀯 𑀧𑀼𑀜𑁆𑀜𑁂𑀳𑀺,_  
_𑀧𑀢𑁆𑀢𑀸 𑀦𑁄 𑀆𑀲𑀯𑀓𑁆𑀔𑀬𑀁𑁇_  


(224.)

393. _𑀓𑀺𑀮𑁂𑀲𑀸 𑀛𑀸𑀧𑀺𑀢𑀸 𑀅𑀫𑁆𑀳𑀁,_  
_𑀪𑀯𑀸 𑀲𑀩𑁆𑀩𑁂 𑀲𑀫𑀽𑀳𑀢𑀸;_  
_𑀦𑀸𑀕𑀻𑀯 𑀩𑀦𑁆𑀥𑀦𑀁 𑀙𑁂𑀢𑁆𑀯𑀸,_  
_𑀯𑀺𑀳𑀭𑀸𑀫 𑀅𑀦𑀸𑀲𑀯𑀸𑁇_  


(225.)

394. _𑀲𑁆𑀯𑀸𑀕𑀢𑀁 𑀯𑀢 𑀦𑁄 𑀆𑀲𑀺,_  
_𑀩𑀼𑀤𑁆𑀥𑀲𑁂𑀝𑁆𑀞𑀲𑁆𑀲 𑀲𑀦𑁆𑀢𑀺𑀓𑁂;_  
_𑀢𑀺𑀲𑁆𑀲𑁄 𑀯𑀺𑀚𑁆𑀚𑀸 𑀅𑀦𑀼𑀧𑁆𑀧𑀢𑁆𑀢𑀸,_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁𑁇_  


(226.)

395. _𑀧𑀝𑀺𑀲𑀫𑁆𑀪𑀺𑀤𑀸 𑀘𑀢𑀲𑁆𑀲𑁄,_  
_𑀯𑀺𑀫𑁄𑀓𑁆𑀔𑀸𑀧𑀺 𑀘 𑀅𑀝𑁆𑀞𑀺𑀫𑁂;_  
_𑀙𑀍𑀅𑀪𑀺𑀜𑁆𑀜𑀸 𑀲𑀘𑁆𑀙𑀺𑀓𑀢𑀸,_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁𑁇_  


(227.)

396. _𑀇𑀤𑁆𑀥𑀻𑀲𑀼 𑀘 𑀯𑀲𑀻 𑀳𑁄𑀫,_  
_𑀤𑀺𑀩𑁆𑀩𑀸𑀬 𑀲𑁄𑀢𑀥𑀸𑀢𑀼𑀬𑀸;_  
_𑀘𑁂𑀢𑁄𑀧𑀭𑀺𑀬𑀜𑀸𑀡𑀲𑁆𑀲,_  
_𑀯𑀲𑀻 𑀳𑁄𑀫 𑀫𑀳𑀸𑀫𑀼𑀦𑁂𑁇_  


(228.)

397. _𑀧𑀼𑀩𑁆𑀩𑁂𑀦𑀺𑀯𑀸𑀲𑀁 𑀚𑀸𑀦𑀸𑀫,_  
_𑀤𑀺𑀩𑁆𑀩𑀘𑀓𑁆𑀔𑀼 𑀯𑀺𑀲𑁄𑀥𑀺𑀢𑀁;_  
_𑀲𑀩𑁆𑀩𑀸𑀲𑀯𑀧𑀭𑀺𑀓𑁆𑀔𑀻𑀡𑀸,_  
_𑀦𑀢𑁆𑀣𑀺 𑀤𑀸𑀦𑀺 𑀧𑀼𑀦𑀩𑁆𑀪𑀯𑀸𑁇_  


(229.)

398. _𑀅𑀢𑁆𑀣𑁂 𑀥𑀫𑁆𑀫𑁂 𑀘 𑀦𑁂𑀭𑀼𑀢𑁆𑀢𑁂,_  
_𑀧𑀝𑀺𑀪𑀸𑀦𑁂 𑀘 𑀯𑀺𑀚𑁆𑀚𑀢𑀺;_  
_𑀜𑀸𑀡𑀁 𑀅𑀫𑁆𑀳𑀁 𑀫𑀳𑀸𑀯𑀻𑀭,_  
_𑀉𑀧𑁆𑀧𑀦𑁆𑀦𑀁 𑀢𑀯 𑀲𑀦𑁆𑀢𑀺𑀓𑁂𑁇_  


(230.)

399. _𑀅𑀲𑁆𑀫𑀸𑀪𑀺 𑀧𑀭𑀺𑀘𑀺𑀡𑁆𑀡𑁄𑀲𑀺,_  
_𑀫𑁂𑀢𑁆𑀢𑀘𑀺𑀢𑁆𑀢𑀸 𑀳𑀺 𑀦𑀸𑀬𑀓;_  
_𑀅𑀦𑀼𑀚𑀸𑀦𑀸𑀳𑀺 𑀲𑀩𑁆𑀩𑀸𑀲𑀁,_  
_𑀦𑀺𑀩𑁆𑀩𑀸𑀦𑀸𑀬 𑀫𑀳𑀸𑀫𑀼𑀦𑁂”𑁇_  


(231.)

400. _“𑀦𑀺𑀩𑁆𑀩𑀸𑀬𑀺𑀲𑁆𑀲𑀸𑀫 𑀇𑀘𑁆𑀘𑁂𑀯𑀁,_  
_𑀓𑀺𑀁 𑀯𑀓𑁆𑀔𑀸𑀫𑀺 𑀯𑀤𑀦𑁆𑀢𑀺𑀬𑁄;_  
_𑀬𑀲𑁆𑀲𑀤𑀸𑀦𑀺 𑀘 𑀯𑁄 𑀓𑀸𑀮𑀁,_  
_𑀫𑀜𑁆𑀜𑀣𑀸”𑀢𑀺 𑀚𑀺𑀦𑁄𑀩𑁆𑀭𑀯𑀺𑁇_  


(232.)

401. _𑀕𑁄𑀢𑀫𑀻𑀆𑀤𑀺𑀓𑀸 𑀢𑀸𑀬𑁄,_  
_𑀢𑀤𑀸 𑀪𑀺𑀓𑁆𑀔𑀼𑀦𑀺𑀬𑁄 𑀚𑀺𑀦𑀁;_  
_𑀯𑀦𑁆𑀤𑀺𑀢𑁆𑀯𑀸 𑀆𑀲𑀦𑀸 𑀢𑀫𑁆𑀳𑀸,_  
_𑀯𑀼𑀝𑁆𑀞𑀸𑀬 𑀅𑀕𑀫𑀺𑀁𑀲𑀼 𑀢𑀸𑁇_  


(233.)

402. _𑀫𑀳𑀢𑀸 𑀚𑀦𑀓𑀸𑀬𑁂𑀦,_  
_𑀲𑀳 𑀮𑁄𑀓𑀕𑁆𑀕𑀦𑀸𑀬𑀓𑁄;_  
_𑀅𑀦𑀼𑀲𑀁𑀬𑀸𑀬𑀻 𑀲𑁄 𑀯𑀻𑀭𑁄,_  
_𑀫𑀸𑀢𑀼𑀘𑁆𑀙𑀁 𑀬𑀸𑀯𑀓𑁄𑀝𑁆𑀞𑀓𑀁𑁇_  


(234.)

403. _𑀢𑀤𑀸 𑀦𑀺𑀧𑀢𑀺 𑀧𑀸𑀤𑁂𑀲𑀼,_  
_𑀕𑁄𑀢𑀫𑀻 𑀮𑁄𑀓𑀩𑀦𑁆𑀥𑀼𑀦𑁄;_  
_𑀲𑀳𑁂𑀯 𑀢𑀸𑀳𑀺 𑀲𑀩𑁆𑀩𑀸𑀳𑀺,_  
_“𑀧𑀘𑁆𑀙𑀺𑀫𑀁 𑀧𑀸𑀤𑀯𑀦𑁆𑀤𑀦𑀁𑁇_  


(235.)

404. _𑀇𑀤𑀁 𑀧𑀘𑁆𑀙𑀺𑀫𑀓𑀁 𑀫𑀬𑁆𑀳𑀁,_  
_𑀮𑁄𑀓𑀦𑀸𑀣𑀲𑁆𑀲 𑀤𑀲𑁆𑀲𑀦𑀁;_  
_𑀦 𑀧𑀼𑀦𑁄 𑀅𑀫𑀢𑀸𑀓𑀸𑀭𑀁,_  
_𑀧𑀲𑁆𑀲𑀺𑀲𑁆𑀲𑀸𑀫𑀺 𑀫𑀼𑀔𑀁 𑀢𑀯𑁇_  


(236.)

405. _𑀦 𑀘 𑀫𑁂 𑀯𑀦𑁆𑀤𑀦𑀁 𑀯𑀻𑀭,_  
_𑀢𑀯 𑀧𑀸𑀤𑁂 𑀲𑀼𑀓𑁄𑀫𑀮𑁂;_  
_𑀲𑀫𑁆𑀨𑀼𑀲𑀺𑀲𑁆𑀲𑀢𑀺 𑀮𑁄𑀓𑀕𑁆𑀕,_  
_𑀅𑀚𑁆𑀚 𑀕𑀘𑁆𑀙𑀸𑀫𑀺 𑀦𑀺𑀩𑁆𑀩𑀼𑀢𑀺𑀁”𑁇_  


(237.)

406. _“𑀭𑀽𑀧𑁂𑀦 𑀓𑀺𑀁 𑀢𑀯𑀸𑀦𑁂𑀦,_  
_𑀤𑀺𑀝𑁆𑀞𑁂 𑀥𑀫𑁆𑀫𑁂 𑀬𑀣𑀸𑀢𑀣𑁂;_  
_𑀲𑀩𑁆𑀩𑀁 𑀲𑀗𑁆𑀔𑀢𑀫𑁂𑀯𑁂𑀢𑀁,_  
_𑀅𑀦𑀲𑁆𑀲𑀸𑀲𑀺𑀓𑀫𑀺𑀢𑁆𑀢𑀭𑀁”𑁇_  


(238.)

407. _𑀲𑀸 𑀲𑀳 𑀢𑀸𑀳𑀺 𑀕𑀦𑁆𑀢𑁆𑀯𑀸𑀦,_  
_𑀪𑀺𑀓𑁆𑀔𑀼𑀦𑀼𑀧𑀲𑁆𑀲𑀬𑀁 𑀲𑀓𑀁;_  
_𑀅𑀟𑁆𑀠𑀧𑀮𑁆𑀮𑀗𑁆𑀓𑀫𑀸𑀪𑀼𑀚𑁆𑀚,_  
_𑀦𑀺𑀲𑀻𑀤𑀺 𑀧𑀭𑀫𑀸𑀲𑀦𑁂𑁇_  


(239.)

408. _𑀢𑀤𑀸 𑀉𑀧𑀸𑀲𑀺𑀓𑀸 𑀢𑀢𑁆𑀣,_  
_𑀩𑀼𑀤𑁆𑀥𑀲𑀸𑀲𑀦𑀯𑀘𑁆𑀙𑀮𑀸;_  
_𑀢𑀲𑁆𑀲𑀸 𑀧𑀯𑀢𑁆𑀢𑀺𑀁 𑀲𑀼𑀢𑁆𑀯𑀸𑀦,_  
_𑀉𑀧𑁂𑀲𑀼𑀁 𑀧𑀸𑀤𑀯𑀦𑁆𑀤𑀺𑀓𑀸𑁇_  


(240.)

409. _𑀓𑀭𑁂𑀳𑀺 𑀉𑀭𑀁 𑀧𑀳𑀦𑁆𑀢𑀸,_  
_𑀙𑀺𑀦𑁆𑀦𑀫𑀽𑀮𑀸 𑀬𑀣𑀸 𑀮𑀢𑀸;_  
_𑀭𑁄𑀤𑀦𑁆𑀢𑀸 𑀓𑀭𑀼𑀡𑀁 𑀭𑀯𑀁,_  
_𑀲𑁄𑀓𑀝𑁆𑀝𑀸 𑀪𑀽𑀫𑀺𑀧𑀸𑀢𑀺𑀢𑀸𑁇_  


(241.)

410. _“𑀫𑀸 𑀦𑁄 𑀲𑀭𑀡𑀤𑁂 𑀦𑀸𑀣𑁂,_  
_𑀯𑀺𑀳𑀸𑀬 𑀕𑀫𑀺 𑀦𑀺𑀩𑁆𑀩𑀼𑀢𑀺𑀁;_  
_𑀦𑀺𑀧𑀢𑀺𑀢𑁆𑀯𑀸𑀦 𑀬𑀸𑀘𑀸𑀫,_  
_𑀲𑀩𑁆𑀩𑀸𑀬𑁄 𑀲𑀺𑀭𑀲𑀸 𑀫𑀬𑀁”𑁇_  


(242.)

411. _𑀬𑀸 𑀧𑀥𑀸𑀦𑀢𑀫𑀸 𑀢𑀸𑀲𑀁,_  
_𑀲𑀤𑁆𑀥𑀸 𑀧𑀜𑁆𑀜𑀸 𑀉𑀧𑀸𑀲𑀺𑀓𑀸;_  
_𑀢𑀲𑁆𑀲𑀸 𑀲𑀻𑀲𑀁 𑀧𑀫𑀚𑁆𑀚𑀦𑁆𑀢𑀻,_  
_𑀇𑀤𑀁 𑀯𑀘𑀦𑀫𑀩𑁆𑀭𑀯𑀺𑁇_  


(243.)

412. _“𑀅𑀮𑀁 𑀧𑀼𑀢𑁆𑀢𑀸 𑀯𑀺𑀲𑀸𑀤𑁂𑀦,_  
_𑀫𑀸𑀭𑀧𑀸𑀲𑀸𑀦𑀼𑀯𑀢𑁆𑀢𑀺𑀦𑀸;_  
_𑀅𑀦𑀺𑀘𑁆𑀘𑀁 𑀲𑀗𑁆𑀔𑀢𑀁 𑀲𑀩𑁆𑀩𑀁,_  
_𑀯𑀺𑀬𑁄𑀕𑀦𑁆𑀢𑀁 𑀘𑀮𑀸𑀘𑀮𑀁”𑁇_  


(244.)

413. _𑀢𑀢𑁄 𑀲𑀸 𑀢𑀸 𑀯𑀺𑀲𑀚𑁆𑀚𑀺𑀢𑁆𑀯𑀸,_  
_𑀧𑀞𑀫𑀁 𑀛𑀸𑀦𑀫𑀼𑀢𑁆𑀢𑀫𑀁;_  
_𑀤𑀼𑀢𑀺𑀬𑀜𑁆𑀘 𑀢𑀢𑀺𑀬𑀜𑁆𑀘,_  
_𑀲𑀫𑀸𑀧𑀚𑁆𑀚𑀺 𑀘𑀢𑀼𑀢𑁆𑀣𑀓𑀁𑁇_  


(245.)

414. _𑀆𑀓𑀸𑀲𑀸𑀬𑀢𑀦𑀜𑁆𑀘𑁂𑀯,_  
_𑀯𑀺𑀜𑁆𑀜𑀸𑀡𑀸𑀬𑀢𑀦𑀁 𑀢𑀣𑀸;_  
_𑀆𑀓𑀺𑀜𑁆𑀘𑀁 𑀦𑁂𑀯𑀲𑀜𑁆𑀜𑀜𑁆𑀘,_  
_𑀲𑀫𑀸𑀧𑀚𑁆𑀚𑀺 𑀬𑀣𑀸𑀓𑁆𑀓𑀫𑀁𑁇_  


(246.)

415. _𑀧𑀝𑀺𑀮𑁄𑀫𑁂𑀦 𑀛𑀸𑀦𑀸𑀦𑀺,_  
_𑀲𑀫𑀸𑀧𑀚𑁆𑀚𑀺𑀢𑁆𑀣 𑀕𑁄𑀢𑀫𑀻;_  
_𑀬𑀸𑀯𑀢𑀸 𑀧𑀞𑀫𑀁 𑀛𑀸𑀦𑀁,_  
_𑀢𑀢𑁄 𑀬𑀸𑀯𑀘𑀢𑀼𑀢𑁆𑀣𑀓𑀁𑁇_  


(247.)

416. _𑀢𑀢𑁄 𑀯𑀼𑀝𑁆𑀞𑀸𑀬 𑀦𑀺𑀩𑁆𑀩𑀸𑀬𑀺,_  
_𑀤𑀻𑀧𑀘𑁆𑀘𑀻𑀯 𑀦𑀺𑀭𑀸𑀲𑀯𑀸;_  
_𑀪𑀽𑀫𑀺𑀘𑀸𑀮𑁄 𑀫𑀳𑀸 𑀆𑀲𑀺,_  
_𑀦𑀪𑀲𑀸 𑀯𑀺𑀚𑁆𑀚𑀼𑀢𑀸 𑀧𑀢𑀺𑁇_  


(248.)

417. _𑀧𑀦𑀸𑀤𑀺𑀢𑀸 𑀤𑀼𑀦𑁆𑀤𑀼𑀪𑀺𑀬𑁄,_  
_𑀧𑀭𑀺𑀤𑁂𑀯𑀺𑀁𑀲𑀼 𑀤𑁂𑀯𑀢𑀸;_  
_𑀧𑀼𑀧𑁆𑀨𑀯𑀼𑀝𑁆𑀞𑀻 𑀘 𑀕𑀕𑀦𑀸,_  
_𑀅𑀪𑀺𑀯𑀲𑁆𑀲𑀣 𑀫𑁂𑀤𑀦𑀺𑀁𑁇_  


(249.)

418. _𑀓𑀫𑁆𑀧𑀺𑀢𑁄 𑀫𑁂𑀭𑀼𑀭𑀸𑀚𑀸𑀧𑀺,_  
_𑀭𑀗𑁆𑀕𑀫𑀚𑁆𑀛𑁂 𑀬𑀣𑀸 𑀦𑀝𑁄;_  
_𑀲𑁄𑀓𑁂𑀦 𑀘𑀸𑀢𑀺𑀤𑀻𑀦𑁄𑀯,_  
_𑀯𑀺𑀭𑀯𑁄 𑀆𑀲𑀺 𑀲𑀸𑀕𑀭𑁄𑁇_  


(250.)

419. _𑀤𑁂𑀯𑀸 𑀦𑀸𑀕𑀸𑀲𑀼𑀭𑀸 𑀩𑁆𑀭𑀳𑁆𑀫𑀸,_  
_𑀲𑀁𑀯𑀺𑀕𑁆𑀕𑀸𑀳𑀺𑀁𑀲𑀼 𑀢𑀗𑁆𑀔𑀡𑁂;_  
_“𑀅𑀦𑀺𑀘𑁆𑀘𑀸 𑀯𑀢 𑀲𑀗𑁆𑀔𑀸𑀭𑀸,_  
_𑀬𑀣𑀸𑀬𑀁 𑀯𑀺𑀮𑀬𑀁 𑀕𑀢𑀸”𑁇_  


(251.)

420. _𑀬𑀸 𑀘𑁂 𑀫𑀁 𑀧𑀭𑀺𑀯𑀸𑀭𑀺𑀁𑀲𑀼,_  
_𑀲𑀢𑁆𑀣𑀼 𑀲𑀸𑀲𑀦𑀓𑀸𑀭𑀺𑀓𑀸;_  
_𑀢𑀸𑀬𑁄𑀧𑀺 𑀅𑀦𑀼𑀧𑀸𑀤𑀸𑀦𑀸,_  
_𑀤𑀻𑀧𑀘𑁆𑀘𑀺 𑀯𑀺𑀬 𑀦𑀺𑀩𑁆𑀩𑀼𑀢𑀸𑁇_  


(252.)

421. _𑀳𑀸 𑀬𑁄𑀕𑀸 𑀯𑀺𑀧𑁆𑀧𑀬𑁄𑀕𑀦𑁆𑀢𑀸,_  
_𑀳𑀸𑀦𑀺𑀘𑁆𑀘𑀁 𑀲𑀩𑁆𑀩𑀲𑀗𑁆𑀔𑀢𑀁;_  
_𑀳𑀸 𑀚𑀻𑀯𑀺𑀢𑀁 𑀯𑀺𑀦𑀸𑀲𑀦𑁆𑀢𑀁,_  
_𑀇𑀘𑁆𑀘𑀸𑀲𑀺 𑀧𑀭𑀺𑀤𑁂𑀯𑀦𑀸𑁇_  


(253.)

422. _𑀢𑀢𑁄 𑀤𑁂𑀯𑀸 𑀘 𑀩𑁆𑀭𑀳𑁆𑀫𑀸 𑀘,_  
_𑀮𑁄𑀓𑀥𑀫𑁆𑀫𑀸𑀦𑀼𑀯𑀢𑁆𑀢𑀦𑀁;_  
_𑀓𑀸𑀮𑀸𑀦𑀼𑀭𑀽𑀧𑀁 𑀓𑀼𑀩𑁆𑀩𑀦𑁆𑀢𑀺,_  
_𑀉𑀧𑁂𑀢𑁆𑀯𑀸 𑀇𑀲𑀺𑀲𑀢𑁆𑀢𑀫𑀁𑁇_  


(254.)

423. _𑀢𑀤𑀸 𑀆𑀫𑀦𑁆𑀢𑀬𑀻 𑀲𑀢𑁆𑀣𑀸,_  
_𑀆𑀦𑀦𑁆𑀤𑀁 𑀲𑀼𑀢𑀲𑀸𑀕𑀭𑀁;_  
_“𑀕𑀘𑁆𑀙𑀸𑀦𑀦𑁆𑀤 𑀦𑀺𑀯𑁂𑀤𑁂𑀳𑀺,_  
_𑀪𑀺𑀓𑁆𑀔𑀽𑀦𑀁 𑀫𑀸𑀢𑀼 𑀦𑀺𑀩𑁆𑀩𑀼𑀢𑀺𑀁”𑁇_  


(255.)

424. _𑀢𑀤𑀸𑀦𑀦𑁆𑀤𑁄 𑀦𑀺𑀭𑀸𑀦𑀦𑁆𑀤𑁄,_  
_𑀅𑀲𑁆𑀲𑀼𑀦𑀸 𑀧𑀼𑀡𑁆𑀡𑀮𑁄𑀘𑀦𑁄;_  
_𑀕𑀕𑁆𑀕𑀭𑁂𑀦 𑀲𑀭𑁂𑀦𑀸𑀳,_  
_“𑀲𑀫𑀸𑀕𑀘𑁆𑀙𑀦𑁆𑀢𑀼 𑀪𑀺𑀓𑁆𑀔𑀯𑁄𑁇_  


(256.)

425. _𑀧𑀼𑀩𑁆𑀩𑀤𑀓𑁆𑀔𑀺𑀡𑀧𑀘𑁆𑀙𑀸𑀲𑀼,_  
_𑀉𑀢𑁆𑀢𑀭𑀸𑀬 𑀘 𑀲𑀦𑁆𑀢𑀺𑀓𑁂;_  
_𑀲𑀼𑀡𑀦𑁆𑀢𑀼 𑀪𑀸𑀲𑀺𑀢𑀁 𑀫𑀬𑁆𑀳𑀁,_  
_𑀪𑀺𑀓𑁆𑀔𑀯𑁄 𑀲𑀼𑀕𑀢𑁄𑀭𑀲𑀸𑁇_  


(257.)

426. _𑀬𑀸 𑀯𑀟𑁆𑀠𑀬𑀺 𑀧𑀬𑀢𑁆𑀢𑁂𑀦,_  
_𑀲𑀭𑀻𑀭𑀁 𑀧𑀘𑁆𑀙𑀺𑀫𑀁 𑀫𑀼𑀦𑁂;_  
_𑀲𑀸 𑀕𑁄𑀢𑀫𑀻 𑀕𑀢𑀸 𑀲𑀦𑁆𑀢𑀺𑀁,_  
_𑀢𑀸𑀭𑀸𑀯 𑀲𑀽𑀭𑀺𑀬𑁄𑀤𑀬𑁂𑁇_  


(258.)

427. _𑀩𑀼𑀤𑁆𑀥𑀫𑀸𑀢𑀸𑀢𑀺 𑀧𑀜𑁆𑀜𑀢𑁆𑀢𑀺𑀁,_  
_𑀞𑀧𑀬𑀺𑀢𑁆𑀯𑀸 𑀕𑀢𑀸𑀲𑀫𑀁;_  
_𑀦 𑀬𑀢𑁆𑀣 𑀧𑀜𑁆𑀘𑀦𑁂𑀢𑁆𑀢𑁄𑀧𑀺,_  
_𑀕𑀢𑀺𑀁 𑀤𑀓𑁆𑀔𑀢𑀺 𑀦𑀸𑀬𑀓𑁄𑁇_  


(259.)

428. _𑀬𑀲𑁆𑀲𑀢𑁆𑀣𑀺 𑀲𑀼𑀕𑀢𑁂 𑀲𑀤𑁆𑀥𑀸,_  
_𑀬𑁄 𑀘 𑀧𑀺𑀬𑁄 𑀫𑀳𑀸𑀫𑀼𑀦𑁂;_  
_𑀩𑀼𑀤𑁆𑀥𑀫𑀸𑀢𑀼𑀲𑁆𑀲 𑀲𑀓𑁆𑀓𑀸𑀭𑀁,_  
_𑀓𑀭𑁄𑀢𑀼 𑀲𑀼𑀕𑀢𑁄𑀭𑀲𑁄”𑁇_  


(260.)

429. _𑀲𑀼𑀤𑀽𑀭𑀝𑁆𑀞𑀸𑀧𑀺 𑀢𑀁 𑀲𑀼𑀢𑁆𑀯𑀸,_  
_𑀲𑀻𑀖𑀫𑀸𑀕𑀘𑁆𑀙𑀼 𑀪𑀺𑀓𑁆𑀔𑀯𑁄;_  
_𑀓𑁂𑀘𑀺 𑀩𑀼𑀤𑁆𑀥𑀸𑀦𑀼𑀪𑀸𑀯𑁂𑀦,_  
_𑀓𑁂𑀘𑀺 𑀇𑀤𑁆𑀥𑀻𑀲𑀼 𑀓𑁄𑀯𑀺𑀤𑀸𑁇_  


(261.)

430. _𑀓𑀽𑀝𑀸𑀕𑀸𑀭𑀯𑀭𑁂 𑀭𑀫𑁆𑀫𑁂,_  
_𑀲𑀩𑁆𑀩𑀲𑁄𑀡𑁆𑀡𑀫𑀬𑁂 𑀲𑀼𑀪𑁂;_  
_𑀫𑀜𑁆𑀘𑀓𑀁 𑀲𑀫𑀸𑀭𑁄𑀧𑁂𑀲𑀼𑀁,_  
_𑀬𑀢𑁆𑀣 𑀲𑀼𑀢𑁆𑀢𑀸𑀲𑀺 𑀕𑁄𑀢𑀫𑀻𑁇_  


(262.)

431. _𑀘𑀢𑁆𑀢𑀸𑀭𑁄 𑀮𑁄𑀓𑀧𑀸𑀮𑀸 𑀢𑁂,_  
_𑀅𑀁𑀲𑁂𑀳𑀺 𑀲𑀫𑀥𑀸𑀭𑀬𑀼𑀁;_  
_𑀲𑁂𑀲𑀸 𑀲𑀓𑁆𑀓𑀸𑀤𑀺𑀓𑀸 𑀤𑁂𑀯𑀸,_  
_𑀓𑀽𑀝𑀸𑀕𑀸𑀭𑁂 𑀲𑀫𑀕𑁆𑀕𑀳𑀼𑀁𑁇_  


(263.)

432. _𑀓𑀽𑀝𑀸𑀕𑀸𑀭𑀸𑀦𑀺 𑀲𑀩𑁆𑀩𑀸𑀦𑀺,_  
_𑀆𑀲𑀼𑀁 𑀧𑀜𑁆𑀘𑀲𑀢𑀸𑀦𑀺𑀧𑀺;_  
_𑀲𑀭𑀤𑀸𑀤𑀺𑀘𑁆𑀘𑀯𑀡𑁆𑀡𑀸𑀦𑀺,_  
_𑀯𑀺𑀲𑁆𑀲𑀓𑀫𑁆𑀫𑀓𑀢𑀸𑀦𑀺 𑀳𑀺𑁇_  


(264.)

433. _𑀲𑀩𑁆𑀩𑀸 𑀢𑀸𑀧𑀺 𑀪𑀺𑀓𑁆𑀔𑀼𑀦𑀺𑀬𑁄,_  
_𑀆𑀲𑀼𑀁 𑀫𑀜𑁆𑀘𑁂𑀲𑀼 𑀲𑀸𑀬𑀺𑀢𑀸;_  
_𑀤𑁂𑀯𑀸𑀦𑀁 𑀔𑀦𑁆𑀥𑀫𑀸𑀭𑀼𑀍𑀳𑀸,_  
_𑀦𑀺𑀬𑁆𑀬𑀦𑁆𑀢𑀺 𑀅𑀦𑀼𑀧𑀼𑀩𑁆𑀩𑀲𑁄𑁇_  


(265.)

434. _𑀲𑀩𑁆𑀩𑀲𑁄 𑀙𑀸𑀤𑀺𑀢𑀁 𑀆𑀲𑀺,_  
_𑀯𑀺𑀢𑀸𑀦𑁂𑀦 𑀦𑀪𑀢𑁆𑀢𑀮𑀁;_  
_𑀲𑀢𑀸𑀭𑀸 𑀘𑀦𑁆𑀤𑀲𑀽𑀭𑀸 𑀘,_  
_𑀮𑀜𑁆𑀙𑀺𑀢𑀸 𑀓𑀦𑀓𑀸𑀫𑀬𑀸𑁇_  


(266.)

435. _𑀧𑀝𑀸𑀓𑀸 𑀉𑀲𑁆𑀲𑀺𑀢𑀸𑀦𑁂𑀓𑀸,_  
_𑀯𑀺𑀢𑀢𑀸 𑀧𑀼𑀧𑁆𑀨𑀓𑀜𑁆𑀘𑀼𑀓𑀸;_  
_𑀑𑀕𑀢𑀸𑀓𑀸𑀲𑀧𑀤𑀼𑀫𑀸,_  
_𑀫𑀳𑀺𑀬𑀸 𑀧𑀼𑀧𑁆𑀨𑀫𑀼𑀕𑁆𑀕𑀢𑀁𑁇_  


(267.)

436. _𑀤𑀺𑀲𑁆𑀲𑀦𑁆𑀢𑀺 𑀘𑀦𑁆𑀤𑀲𑀽𑀭𑀺𑀬𑀸,_  
_𑀧𑀚𑁆𑀚𑀮𑀦𑁆𑀢𑀺 𑀘 𑀢𑀸𑀭𑀓𑀸;_  
_𑀫𑀚𑁆𑀛𑀁 𑀕𑀢𑁄𑀧𑀺 𑀘𑀸𑀤𑀺𑀘𑁆𑀘𑁄,_  
_𑀦 𑀢𑀸𑀧𑁂𑀲𑀺 𑀲𑀲𑀻 𑀬𑀣𑀸𑁇_  


(268.)

437. _𑀤𑁂𑀯𑀸 𑀤𑀺𑀩𑁆𑀩𑁂𑀳𑀺 𑀕𑀦𑁆𑀥𑁂𑀳𑀺,_  
_𑀫𑀸𑀮𑁂𑀳𑀺 𑀲𑀼𑀭𑀪𑀻𑀳𑀺 𑀘;_  
_𑀯𑀸𑀤𑀺𑀢𑁂𑀳𑀺 𑀘 𑀦𑀘𑁆𑀘𑁂𑀳𑀺,_  
_𑀲𑀗𑁆𑀕𑀻𑀢𑀻𑀳𑀺 𑀘 𑀧𑀽𑀚𑀬𑀼𑀁𑁇_  


(269.)

438. _𑀦𑀸𑀕𑀸𑀲𑀼𑀭𑀸 𑀘 𑀩𑁆𑀭𑀳𑁆𑀫𑀸𑀦𑁄,_  
_𑀬𑀣𑀸𑀲𑀢𑁆𑀢𑀺 𑀬𑀣𑀸𑀩𑀮𑀁;_  
_𑀧𑀽𑀚𑀬𑀺𑀁𑀲𑀼 𑀘 𑀦𑀺𑀬𑁆𑀬𑀦𑁆𑀢𑀺𑀁,_  
_𑀦𑀺𑀩𑁆𑀩𑀼𑀢𑀁 𑀩𑀼𑀤𑁆𑀥𑀫𑀸𑀢𑀭𑀁𑁇_  


(270.)

439. _𑀲𑀩𑁆𑀩𑀸𑀬𑁄 𑀧𑀼𑀭𑀢𑁄 𑀦𑀻𑀢𑀸,_  
_𑀦𑀺𑀩𑁆𑀩𑀼𑀢𑀸 𑀲𑀼𑀕𑀢𑁄𑀭𑀲𑀸;_  
_𑀕𑁄𑀢𑀫𑀻 𑀦𑀺𑀬𑁆𑀬𑀢𑁂 𑀧𑀘𑁆𑀙𑀸,_  
_𑀲𑀓𑁆𑀓𑀢𑀸 𑀩𑀼𑀤𑁆𑀥𑀧𑁄𑀲𑀺𑀓𑀸𑁇_  


(271.)

440. _𑀧𑀼𑀭𑀢𑁄 𑀤𑁂𑀯𑀫𑀦𑀼𑀚𑀸,_  
_𑀲𑀦𑀸𑀕𑀸𑀲𑀼𑀭𑀩𑁆𑀭𑀳𑁆𑀫𑀓𑀸;_  
_𑀧𑀘𑁆𑀙𑀸 𑀲𑀲𑀸𑀯𑀓𑁄 𑀩𑀼𑀤𑁆𑀥𑁄,_  
_𑀧𑀽𑀚𑀢𑁆𑀣𑀁 𑀬𑀸𑀢𑀺 𑀫𑀸𑀢𑀼𑀬𑀸𑁇_  


(272.)

441. _𑀩𑀼𑀤𑁆𑀥𑀲𑁆𑀲 𑀧𑀭𑀺𑀦𑀺𑀩𑁆𑀩𑀸𑀦𑀁,_  
_𑀦𑁂𑀤𑀺𑀲𑀁 𑀆𑀲𑀺 𑀬𑀸𑀤𑀺𑀲𑀁;_  
_𑀕𑁄𑀢𑀫𑀻𑀧𑀭𑀺𑀦𑀺𑀩𑁆𑀩𑀸𑀦𑀁,_  
_𑀅𑀢𑁂𑀯𑀘𑁆𑀙𑀭𑀺𑀬𑀁 𑀅𑀳𑀼𑁇_  


(273.)

442. _𑀩𑀼𑀤𑁆𑀥𑁄 𑀩𑀼𑀤𑁆𑀥𑀲𑁆𑀲 𑀦𑀺𑀩𑁆𑀩𑀸𑀦𑁂,_  
_𑀦𑁄𑀧𑀝𑀺𑀬𑀸𑀤𑀺 𑀪𑀺𑀓𑁆𑀔𑀯𑁄;_  
_𑀩𑀼𑀤𑁆𑀥𑁄 𑀕𑁄𑀢𑀫𑀺𑀦𑀺𑀩𑁆𑀩𑀸𑀦𑁂,_  
_𑀲𑀸𑀭𑀺𑀧𑀼𑀢𑁆𑀢𑀸𑀤𑀺𑀓𑀸 𑀢𑀣𑀸𑁇_  


(274.)

443. _𑀘𑀺𑀢𑀓𑀸𑀦𑀺 𑀓𑀭𑀺𑀢𑁆𑀯𑀸𑀦,_  
_𑀲𑀩𑁆𑀩𑀕𑀦𑁆𑀥𑀫𑀬𑀸𑀦𑀺 𑀢𑁂;_  
_𑀕𑀦𑁆𑀥𑀘𑀼𑀡𑁆𑀡𑀧𑀓𑀺𑀡𑁆𑀡𑀸𑀦𑀺,_  
_𑀛𑀸𑀧𑀬𑀺𑀁𑀲𑀼 𑀘 𑀢𑀸 𑀢𑀳𑀺𑀁𑁇_  


(275.)

444. _𑀲𑁂𑀲𑀪𑀸𑀕𑀸𑀦𑀺 𑀟𑀬𑁆𑀳𑀺𑀁𑀲𑀼,_  
_𑀅𑀝𑁆𑀞𑀻 𑀲𑁂𑀲𑀸𑀦𑀺 𑀲𑀩𑁆𑀩𑀲𑁄;_  
_𑀆𑀦𑀦𑁆𑀤𑁄 𑀘 𑀢𑀤𑀸𑀯𑁄𑀘,_  
_𑀲𑀁𑀯𑁂𑀕𑀚𑀦𑀓𑀁 𑀯𑀘𑁄𑁇_  


(276.)

445. _“𑀕𑁄𑀢𑀫𑀻 𑀦𑀺𑀥𑀦𑀁 𑀬𑀸𑀢𑀸,_  
_𑀟𑀬𑁆𑀳𑀜𑁆𑀘𑀲𑁆𑀲𑀸 𑀲𑀭𑀻𑀭𑀓𑀁;_  
_𑀲𑀗𑁆𑀓𑁂𑀢𑀁 𑀩𑀼𑀤𑁆𑀥𑀦𑀺𑀩𑁆𑀩𑀸𑀦𑀁,_  
_𑀦 𑀘𑀺𑀭𑁂𑀦 𑀪𑀯𑀺𑀲𑁆𑀲𑀢𑀺”𑁇_  


(277.)

446. _𑀢𑀢𑁄 𑀕𑁄𑀢𑀫𑀺𑀥𑀸𑀢𑀽𑀦𑀺,_  
_𑀢𑀲𑁆𑀲𑀸 𑀧𑀢𑁆𑀢𑀕𑀢𑀸𑀦𑀺 𑀲𑁄;_  
_𑀉𑀧𑀦𑀸𑀫𑁂𑀲𑀺 𑀦𑀸𑀣𑀲𑁆𑀲,_  
_𑀆𑀦𑀦𑁆𑀤𑁄 𑀩𑀼𑀤𑁆𑀥𑀘𑁄𑀤𑀺𑀢𑁄𑁇_  


(278.)

447. _𑀧𑀸𑀡𑀺𑀦𑀸 𑀢𑀸𑀦𑀺 𑀧𑀕𑁆𑀕𑀬𑁆𑀳,_  
_𑀅𑀯𑁄𑀘 𑀇𑀲𑀺𑀲𑀢𑁆𑀢𑀫𑁄;_  
_“𑀫𑀳𑀢𑁄 𑀲𑀸𑀭𑀯𑀦𑁆𑀢𑀲𑁆𑀲,_  
_𑀬𑀣𑀸 𑀭𑀼𑀓𑁆𑀔𑀲𑁆𑀲 𑀢𑀺𑀝𑁆𑀞𑀢𑁄𑁇_  


(279.)

448. _𑀬𑁄 𑀲𑁄 𑀫𑀳𑀢𑁆𑀢𑀭𑁄 𑀔𑀦𑁆𑀥𑁄,_  
_𑀧𑀮𑀼𑀚𑁆𑀚𑁂𑀬𑁆𑀬 𑀅𑀦𑀺𑀘𑁆𑀘𑀢𑀸;_  
_𑀢𑀣𑀸 𑀪𑀺𑀓𑁆𑀔𑀼𑀦𑀺𑀲𑀁𑀖𑀲𑁆𑀲,_  
_𑀕𑁄𑀢𑀫𑀻 𑀧𑀭𑀺𑀦𑀺𑀩𑁆𑀩𑀼𑀢𑀸𑁇_  


(280.)

449. _𑀅𑀳𑁄 𑀅𑀘𑁆𑀙𑀭𑀺𑀬𑀁 𑀫𑀬𑁆𑀳𑀁,_  
_𑀦𑀺𑀩𑁆𑀩𑀼𑀢𑀸𑀬𑀧𑀺 𑀫𑀸𑀢𑀼𑀬𑀸;_  
_𑀲𑀭𑀻𑀭𑀫𑀢𑁆𑀢𑀲𑁂𑀲𑀸𑀬,_  
_𑀦𑀢𑁆𑀣𑀺 𑀲𑁄𑀓𑀧𑀭𑀺𑀤𑁆𑀤𑀯𑁄𑁇_  


(281.)

450. _𑀦 𑀲𑁄𑀘𑀺𑀬𑀸 𑀧𑀭𑁂𑀲𑀁 𑀲𑀸,_  
_𑀢𑀺𑀡𑁆𑀡𑀲𑀁𑀲𑀸𑀭𑀲𑀸𑀕𑀭𑀸;_  
_𑀧𑀭𑀺𑀯𑀚𑁆𑀚𑀺𑀢𑀲𑀦𑁆𑀢𑀸𑀧𑀸,_  
_𑀲𑀻𑀢𑀺𑀪𑀽𑀢𑀸 𑀲𑀼𑀦𑀺𑀩𑁆𑀩𑀼𑀢𑀸𑁇_  


(282.)

451. _𑀧𑀡𑁆𑀟𑀺𑀢𑀸𑀲𑀺 𑀫𑀳𑀸𑀧𑀜𑁆𑀜𑀸,_  
_𑀧𑀼𑀣𑀼𑀧𑀜𑁆𑀜𑀸 𑀢𑀣𑁂𑀯 𑀘;_  
_𑀭𑀢𑁆𑀢𑀜𑁆𑀜𑀽 𑀪𑀺𑀓𑁆𑀔𑀼𑀦𑀻𑀦𑀁 𑀲𑀸,_  
_𑀏𑀯𑀁 𑀥𑀸𑀭𑁂𑀣 𑀪𑀺𑀓𑁆𑀔𑀯𑁄𑁇_  


(283.)

452. _𑀇𑀤𑁆𑀥𑀻𑀲𑀼 𑀘 𑀯𑀲𑀻 𑀆𑀲𑀺,_  
_𑀤𑀺𑀩𑁆𑀩𑀸𑀬 𑀲𑁄𑀢𑀥𑀸𑀢𑀼𑀬𑀸;_  
_𑀘𑁂𑀢𑁄𑀧𑀭𑀺𑀬𑀜𑀸𑀡𑀲𑁆𑀲,_  
_𑀯𑀲𑀻 𑀆𑀲𑀺 𑀘 𑀕𑁄𑀢𑀫𑀻𑁇_  


(284.)

453. _𑀧𑀼𑀩𑁆𑀩𑁂𑀦𑀺𑀯𑀸𑀲𑀫𑀜𑁆𑀜𑀸𑀲𑀺,_  
_𑀤𑀺𑀩𑁆𑀩𑀘𑀓𑁆𑀔𑀼 𑀯𑀺𑀲𑁄𑀥𑀺𑀢𑀁;_  
_𑀲𑀩𑁆𑀩𑀸𑀲𑀯𑀸 𑀧𑀭𑀺𑀓𑁆𑀔𑀻𑀡𑀸,_  
_𑀦𑀢𑁆𑀣𑀺 𑀢𑀲𑁆𑀲𑀸 𑀧𑀼𑀦𑀩𑁆𑀪𑀯𑁄𑁇_  


(285.)

454. _𑀅𑀢𑁆𑀣𑀥𑀫𑁆𑀫𑀦𑀺𑀭𑀼𑀢𑁆𑀢𑀻𑀲𑀼,_  
_𑀧𑀝𑀺𑀪𑀸𑀦𑁂 𑀢𑀣𑁂𑀯 𑀘;_  
_𑀧𑀭𑀺𑀲𑀼𑀤𑁆𑀥𑀁 𑀅𑀳𑀼 𑀜𑀸𑀡𑀁,_  
_𑀢𑀲𑁆𑀫𑀸 𑀲𑁄𑀘𑀦𑀺𑀬𑀸 𑀦 𑀲𑀸𑁇_  


(286.)

455. _𑀅𑀬𑁄𑀖𑀦𑀳𑀢𑀲𑁆𑀲𑁂𑀯,_  
_𑀚𑀮𑀢𑁄 𑀚𑀸𑀢𑀯𑁂𑀤𑀲𑁆𑀲;_  
_𑀅𑀦𑀼𑀧𑀼𑀩𑁆𑀩𑀽𑀧𑀲𑀦𑁆𑀢𑀲𑁆𑀲,_  
_𑀬𑀣𑀸 𑀦 𑀜𑀸𑀬𑀢𑁂 𑀕𑀢𑀺𑁇_  


(287.)

456. _𑀏𑀯𑀁 𑀲𑀫𑁆𑀫𑀸 𑀯𑀺𑀫𑀼𑀢𑁆𑀢𑀸𑀦𑀁,_  
_𑀓𑀸𑀫𑀩𑀦𑁆𑀥𑁄𑀖𑀢𑀸𑀭𑀺𑀦𑀁;_  
_𑀧𑀜𑁆𑀜𑀸𑀧𑁂𑀢𑀼𑀁 𑀕𑀢𑀺 𑀦𑀢𑁆𑀣𑀺,_  
_𑀧𑀢𑁆𑀢𑀸𑀦𑀁 𑀅𑀘𑀮𑀁 𑀲𑀼𑀔𑀁𑁇_  


(288.)

457. _𑀅𑀢𑁆𑀢𑀤𑀻𑀧𑀸 𑀢𑀢𑁄 𑀳𑁄𑀣,_  
_𑀲𑀢𑀺𑀧𑀝𑁆𑀞𑀸𑀦𑀕𑁄𑀘𑀭𑀸;_  
_𑀪𑀸𑀯𑁂𑀢𑁆𑀯𑀸 𑀲𑀢𑁆𑀢𑀩𑁄𑀚𑁆𑀛𑀗𑁆𑀕𑁂,_  
_𑀤𑀼𑀓𑁆𑀔𑀲𑁆𑀲𑀦𑁆𑀢𑀁 𑀓𑀭𑀺𑀲𑁆𑀲𑀣”𑁇_  


458. 𑀇𑀢𑁆𑀣𑀁 𑀲𑀼𑀤𑀁 𑀫𑀳𑀸𑀧𑀚𑀸𑀧𑀢𑀺𑀕𑁄𑀢𑀫𑀻 𑀇𑀫𑀸 𑀕𑀸𑀣𑀸𑀬𑁄 𑀅𑀪𑀸𑀲𑀺𑀢𑁆𑀣𑀸𑀢𑀺𑁇

---

459. 𑀫𑀳𑀸𑀧𑀚𑀸𑀧𑀢𑀺𑀕𑁄𑀢𑀫𑀻𑀣𑁂𑀭𑀺𑀬𑀸𑀧𑀤𑀸𑀦𑀁 𑀲𑀢𑁆𑀢𑀫𑀁𑁇



[Go to previous page (2.6 Naḷamālikātherīapadāna)](/tipitaka/20Ap2/2/2.6.md) / [Go to parent page (2 Ekūposathikavagga)](/tipitaka/20Ap2/2.md) / [Go to next page (2.8 Khemātherīapadāna)](/tipitaka/20Ap2/2/2.8.md)


