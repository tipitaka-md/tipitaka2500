
[Home](/) / [20Ap2 Therīapadānapāḷi](/tipitaka/20Ap2.md) / [3 Kuṇḍalakesīvagga](/tipitaka/20Ap2/3.md)

# 𑁩𑁇𑁩 𑀥𑀫𑁆𑀫𑀤𑀺𑀦𑁆𑀦𑀸𑀣𑁂𑀭𑀻𑀅𑀧𑀤𑀸𑀦

### 𑀓𑀼𑀡𑁆𑀟𑀮𑀓𑁂𑀲𑀻𑀯𑀕𑁆𑀕

### 𑀥𑀫𑁆𑀫𑀤𑀺𑀦𑁆𑀦𑀸𑀣𑁂𑀭𑀻𑀅𑀧𑀤𑀸𑀦

(95.)

792\. _“𑀧𑀤𑀼𑀫𑀼𑀢𑁆𑀢𑀭𑁄 𑀦𑀸𑀫 𑀚𑀺𑀦𑁄,_  
_𑀲𑀩𑁆𑀩𑀥𑀫𑁆𑀫𑀸𑀦 𑀧𑀸𑀭𑀕𑀽;_  
_𑀇𑀢𑁄 𑀲𑀢𑀲𑀳𑀲𑁆𑀲𑀫𑁆𑀳𑀺,_  
_𑀓𑀧𑁆𑀧𑁂 𑀉𑀧𑁆𑀧𑀚𑁆𑀚𑀺 𑀦𑀸𑀬𑀓𑁄𑁇_  


(96.)

793\. _𑀢𑀤𑀸𑀳𑀁 𑀳𑀁𑀲𑀯𑀢𑀺𑀬𑀁,_  
_𑀓𑀼𑀮𑁂 𑀅𑀜𑁆𑀜𑀢𑀭𑁂 𑀅𑀳𑀼𑀁;_  
_𑀧𑀭𑀓𑀫𑁆𑀫𑀓𑀸𑀭𑀻 𑀆𑀲𑀺𑀁,_  
_𑀦𑀺𑀧𑀓𑀸 𑀲𑀻𑀮𑀲𑀁𑀯𑀼𑀢𑀸𑁇_  


(97.)

794\. _𑀧𑀤𑀼𑀫𑀼𑀢𑁆𑀢𑀭𑀩𑀼𑀤𑁆𑀥𑀲𑁆𑀲,_  
_𑀲𑀼𑀚𑀸𑀢𑁄 𑀅𑀕𑁆𑀕𑀲𑀸𑀯𑀓𑁄;_  
_𑀯𑀺𑀳𑀸𑀭𑀸 𑀅𑀪𑀺𑀦𑀺𑀓𑁆𑀔𑀫𑁆𑀫,_  
_𑀧𑀺𑀡𑁆𑀟𑀧𑀸𑀢𑀸𑀬 𑀕𑀘𑁆𑀙𑀢𑀺𑁇_  


(98.)

795\. _𑀖𑀝𑀁 𑀕𑀳𑁂𑀢𑁆𑀯𑀸 𑀕𑀘𑁆𑀙𑀦𑁆𑀢𑀻,_  
_𑀢𑀤𑀸 𑀉𑀤𑀓𑀳𑀸𑀭𑀺𑀓𑀸;_  
_𑀢𑀁 𑀤𑀺𑀲𑁆𑀯𑀸 𑀅𑀤𑀤𑀁 𑀧𑀽𑀧𑀁,_  
_𑀧𑀲𑀦𑁆𑀦𑀸 𑀲𑁂𑀳𑀺 𑀧𑀸𑀡𑀺𑀪𑀺𑁇_  


(99.)

796\. _𑀧𑀝𑀺𑀕𑁆𑀕𑀳𑁂𑀢𑁆𑀯𑀸 𑀢𑀢𑁆𑀣𑁂𑀯,_  
_𑀦𑀺𑀲𑀺𑀦𑁆𑀦𑁄 𑀧𑀭𑀺𑀪𑀼𑀜𑁆𑀚𑀺 𑀲𑁄;_  
_𑀢𑀢𑁄 𑀦𑁂𑀢𑁆𑀯𑀸𑀦 𑀢𑀁 𑀕𑁂𑀳𑀁,_  
_𑀅𑀤𑀸𑀲𑀺𑀁 𑀢𑀲𑁆𑀲 𑀪𑁄𑀚𑀦𑀁𑁇_  


(100.)

797\. _𑀢𑀢𑁄 𑀫𑁂 𑀅𑀬𑁆𑀬𑀓𑁄 𑀢𑀼𑀝𑁆𑀞𑁄,_  
_𑀅𑀓𑀭𑀻 𑀲𑀼𑀡𑀺𑀲𑀁 𑀲𑀓𑀁;_  
_𑀲𑀲𑁆𑀲𑀼𑀬𑀸 𑀲𑀳 𑀕𑀦𑁆𑀢𑁆𑀯𑀸𑀦,_  
_𑀲𑀫𑁆𑀩𑀼𑀤𑁆𑀥𑀁 𑀅𑀪𑀺𑀯𑀸𑀤𑀬𑀺𑀁𑁇_  


(101.)

798\. _𑀢𑀤𑀸 𑀲𑁄 𑀥𑀫𑁆𑀫𑀓𑀣𑀺𑀓𑀁,_  
_𑀪𑀺𑀓𑁆𑀔𑀼𑀦𑀺𑀁 𑀧𑀭𑀺𑀓𑀺𑀢𑁆𑀢𑀬𑀁;_  
_𑀞𑀧𑁂𑀲𑀺 𑀏𑀢𑀤𑀕𑁆𑀕𑀫𑁆𑀳𑀺,_  
_𑀢𑀁 𑀲𑀼𑀢𑁆𑀯𑀸 𑀫𑀼𑀤𑀺𑀢𑀸 𑀅𑀳𑀁𑁇_  


(102.)

799\. _𑀦𑀺𑀫𑀦𑁆𑀢𑀬𑀺𑀢𑁆𑀯𑀸 𑀲𑀼𑀕𑀢𑀁,_  
_𑀲𑀲𑀁𑀖𑀁 𑀮𑁄𑀓𑀦𑀸𑀬𑀓𑀁;_  
_𑀫𑀳𑀸𑀤𑀸𑀦𑀁 𑀤𑀤𑀺𑀢𑁆𑀯𑀸𑀦,_  
_𑀢𑀁 𑀞𑀸𑀦𑀫𑀪𑀺𑀧𑀢𑁆𑀣𑀬𑀺𑀁𑁇_  


(103.)

800\. _𑀢𑀢𑁄 𑀫𑀁 𑀲𑀼𑀕𑀢𑁄 𑀆𑀳,_  
_𑀖𑀦𑀦𑀺𑀦𑁆𑀦𑀸𑀤𑀲𑀼𑀲𑁆𑀲𑀭𑁄;_  
_‘𑀫𑀫𑀼𑀧𑀝𑁆𑀞𑀸𑀦𑀦𑀺𑀭𑀢𑁂,_  
_𑀲𑀲𑀁𑀖𑀧𑀭𑀺𑀯𑁂𑀲𑀺𑀓𑁂𑁇_  


(104.)

801\. _𑀲𑀤𑁆𑀥𑀫𑁆𑀫𑀲𑁆𑀲𑀯𑀦𑁂 𑀬𑀼𑀢𑁆𑀢𑁂,_  
_𑀕𑀼𑀡𑀯𑀤𑁆𑀥𑀺𑀢𑀫𑀸𑀦𑀲𑁂;_  
_𑀪𑀤𑁆𑀤𑁂 𑀪𑀯𑀲𑁆𑀲𑀼 𑀫𑀼𑀤𑀺𑀢𑀸,_  
_𑀮𑀘𑁆𑀙𑀲𑁂 𑀧𑀡𑀺𑀥𑀻𑀨𑀮𑀁𑁇_  


(105.)

802\. _𑀲𑀢𑀲𑀳𑀲𑁆𑀲𑀺𑀢𑁄 𑀓𑀧𑁆𑀧𑁂,_  
_𑀑𑀓𑁆𑀓𑀸𑀓𑀓𑀼𑀮𑀲𑀫𑁆𑀪𑀯𑁄;_  
_𑀕𑁄𑀢𑀫𑁄 𑀦𑀸𑀫 𑀕𑁄𑀢𑁆𑀢𑁂𑀦,_  
_𑀲𑀢𑁆𑀣𑀸 𑀮𑁄𑀓𑁂 𑀪𑀯𑀺𑀲𑁆𑀲𑀢𑀺𑁇_  


(106.)

803\. _𑀢𑀲𑁆𑀲 𑀥𑀫𑁆𑀫𑁂𑀲𑀼 𑀤𑀸𑀬𑀸𑀤𑀸,_  
_𑀑𑀭𑀲𑀸 𑀥𑀫𑁆𑀫𑀦𑀺𑀫𑁆𑀫𑀺𑀢𑀸;_  
_𑀥𑀫𑁆𑀫𑀤𑀺𑀦𑁆𑀦𑀸𑀢𑀺 𑀦𑀸𑀫𑁂𑀦,_  
_𑀳𑁂𑀲𑁆𑀲𑀢𑀺 𑀲𑀢𑁆𑀣𑀼 𑀲𑀸𑀯𑀺𑀓𑀸’𑁇_  


(107.)

804\. _𑀢𑀁 𑀲𑀼𑀢𑁆𑀯𑀸 𑀫𑀼𑀤𑀺𑀢𑀸 𑀳𑀼𑀢𑁆𑀯𑀸,_  
_𑀬𑀸𑀯𑀚𑀻𑀯𑀁 𑀫𑀳𑀸𑀫𑀼𑀦𑀺𑀁;_  
_𑀫𑁂𑀢𑁆𑀢𑀘𑀺𑀢𑁆𑀢𑀸 𑀧𑀭𑀺𑀘𑀭𑀺𑀁,_  
_𑀧𑀘𑁆𑀘𑀬𑁂𑀳𑀺 𑀯𑀺𑀦𑀸𑀬𑀓𑀁𑁇_  


(108.)

805\. _𑀢𑁂𑀦 𑀓𑀫𑁆𑀫𑁂𑀦 𑀲𑀼𑀓𑀢𑁂𑀦,_  
_𑀘𑁂𑀢𑀦𑀸𑀧𑀡𑀺𑀥𑀻𑀳𑀺 𑀘;_  
_𑀚𑀳𑀺𑀢𑁆𑀯𑀸 𑀫𑀸𑀦𑀼𑀲𑀁 𑀤𑁂𑀳𑀁,_  
_𑀢𑀸𑀯𑀢𑀺𑀁𑀲𑀫𑀕𑀘𑁆𑀙𑀳𑀁𑁇_  


(109.)

806\. _𑀇𑀫𑀫𑁆𑀳𑀺 𑀪𑀤𑁆𑀤𑀓𑁂 𑀓𑀧𑁆𑀧𑁂,_  
_𑀩𑁆𑀭𑀳𑁆𑀫𑀩𑀦𑁆𑀥𑀼 𑀫𑀳𑀸𑀬𑀲𑁄;_  
_𑀓𑀲𑁆𑀲𑀧𑁄 𑀦𑀸𑀫 𑀕𑁄𑀢𑁆𑀢𑁂𑀦,_  
_𑀉𑀧𑁆𑀧𑀚𑁆𑀚𑀺 𑀯𑀤𑀢𑀁 𑀯𑀭𑁄𑁇_  


(110.)

807\. _𑀉𑀧𑀝𑁆𑀞𑀸𑀓𑁄 𑀫𑀳𑁂𑀲𑀺𑀲𑁆𑀲,_  
_𑀢𑀤𑀸 𑀆𑀲𑀺 𑀦𑀭𑀺𑀲𑁆𑀲𑀭𑁄;_  
_𑀓𑀸𑀲𑀺𑀭𑀸𑀚𑀸 𑀓𑀺𑀓𑀻 𑀦𑀸𑀫,_  
_𑀩𑀸𑀭𑀸𑀡𑀲𑀺𑀧𑀼𑀭𑀼𑀢𑁆𑀢𑀫𑁂𑁇_  


(111.)

808\. _𑀙𑀝𑁆𑀞𑀸 𑀢𑀲𑁆𑀲𑀸𑀲𑀳𑀁 𑀥𑀻𑀢𑀸,_  
_𑀲𑀼𑀥𑀫𑁆𑀫𑀸 𑀇𑀢𑀺 𑀯𑀺𑀲𑁆𑀲𑀼𑀢𑀸;_  
_𑀥𑀫𑁆𑀫𑀁 𑀲𑀼𑀢𑁆𑀯𑀸 𑀚𑀺𑀦𑀕𑁆𑀕𑀲𑁆𑀲,_  
_𑀧𑀩𑁆𑀩𑀚𑁆𑀚𑀁 𑀲𑀫𑀭𑁄𑀘𑀬𑀺𑀁𑁇_  


(112.)

809\. _𑀅𑀦𑀼𑀚𑀸𑀦𑀺 𑀦 𑀦𑁄 𑀢𑀸𑀢𑁄,_  
_𑀅𑀕𑀸𑀭𑁂𑀯 𑀢𑀤𑀸 𑀫𑀬𑀁;_  
_𑀯𑀻𑀲𑀯𑀲𑁆𑀲𑀲𑀳𑀲𑁆𑀲𑀸𑀦𑀺,_  
_𑀯𑀺𑀘𑀭𑀺𑀫𑁆𑀳 𑀅𑀢𑀦𑁆𑀤𑀺𑀢𑀸𑁇_  


---

810\. 𑀢𑀢𑀺𑀬𑀁 𑀪𑀸𑀡𑀯𑀸𑀭𑀁𑁇



(113.)

811\. _𑀓𑁄𑀫𑀸𑀭𑀺𑀩𑁆𑀭𑀳𑁆𑀫𑀘𑀭𑀺𑀬𑀁,_  
_𑀭𑀸𑀚𑀓𑀜𑁆𑀜𑀸 𑀲𑀼𑀔𑁂𑀥𑀺𑀢𑀸;_  
_𑀩𑀼𑀤𑁆𑀥𑁄𑀧𑀝𑁆𑀞𑀸𑀦𑀦𑀺𑀭𑀢𑀸,_  
_𑀫𑀼𑀤𑀺𑀢𑀸 𑀲𑀢𑁆𑀢 𑀥𑀻𑀢𑀭𑁄𑁇_  


(114.)

812\. _𑀲𑀫𑀡𑀻 𑀲𑀫𑀡𑀕𑀼𑀢𑁆𑀢𑀸 𑀘,_  
_𑀪𑀺𑀓𑁆𑀔𑀼𑀦𑀻 𑀪𑀺𑀓𑁆𑀔𑀼𑀤𑀸𑀬𑀺𑀓𑀸;_  
_𑀥𑀫𑁆𑀫𑀸 𑀘𑁂𑀯 𑀲𑀼𑀥𑀫𑁆𑀫𑀸 𑀘,_  
_𑀲𑀢𑁆𑀢𑀫𑀻 𑀲𑀁𑀖𑀤𑀸𑀬𑀺𑀓𑀸𑁇_  


(115.)

813\. _𑀔𑁂𑀫𑀸 𑀉𑀧𑁆𑀧𑀮𑀯𑀡𑁆𑀡𑀸 𑀘,_  
_𑀧𑀝𑀸𑀘𑀸𑀭𑀸 𑀘 𑀓𑀼𑀡𑁆𑀟𑀮𑀸;_  
_𑀕𑁄𑀢𑀫𑀻 𑀘 𑀅𑀳𑀜𑁆𑀘𑁂𑀯,_  
_𑀯𑀺𑀲𑀸𑀔𑀸 𑀳𑁄𑀢𑀺 𑀲𑀢𑁆𑀢𑀫𑀻𑁇_  


(116.)

814\. _𑀢𑁂𑀳𑀺 𑀓𑀫𑁆𑀫𑁂𑀳𑀺 𑀲𑀼𑀓𑀢𑁂𑀳𑀺,_  
_𑀘𑁂𑀢𑀦𑀸𑀧𑀡𑀺𑀥𑀻𑀳𑀺 𑀘;_  
_𑀚𑀳𑀺𑀢𑁆𑀯𑀸 𑀫𑀸𑀦𑀼𑀲𑀁 𑀤𑁂𑀳𑀁,_  
_𑀢𑀸𑀯𑀢𑀺𑀁𑀲𑀫𑀕𑀘𑁆𑀙𑀳𑀁𑁇_  


(117.)

815\. _𑀧𑀘𑁆𑀙𑀺𑀫𑁂 𑀘 𑀪𑀯𑁂 𑀤𑀸𑀦𑀺,_  
_𑀕𑀺𑀭𑀺𑀩𑁆𑀩𑀚𑀧𑀼𑀭𑀼𑀢𑁆𑀢𑀫𑁂;_  
_𑀚𑀸𑀢𑀸 𑀲𑁂𑀝𑁆𑀞𑀺𑀓𑀼𑀮𑁂 𑀨𑀻𑀢𑁂,_  
_𑀲𑀩𑁆𑀩𑀓𑀸𑀫𑀲𑀫𑀺𑀤𑁆𑀥𑀺𑀦𑁂𑁇_  


(118.)

816\. _𑀬𑀤𑀸 𑀭𑀽𑀧𑀕𑀼𑀡𑀽𑀧𑁂𑀢𑀸,_  
_𑀧𑀞𑀫𑁂 𑀬𑁄𑀩𑁆𑀩𑀦𑁂 𑀞𑀺𑀢𑀸;_  
_𑀢𑀤𑀸 𑀧𑀭𑀓𑀼𑀮𑀁 𑀕𑀦𑁆𑀢𑁆𑀯𑀸,_  
_𑀯𑀲𑀺𑀁 𑀲𑀼𑀔𑀲𑀫𑀧𑁆𑀧𑀺𑀢𑀸𑁇_  


(119.)

817\. _𑀉𑀧𑁂𑀢𑁆𑀯𑀸 𑀮𑁄𑀓𑀲𑀭𑀡𑀁,_  
_𑀲𑀼𑀡𑀺𑀢𑁆𑀯𑀸 𑀥𑀫𑁆𑀫𑀤𑁂𑀲𑀦𑀁;_  
_𑀅𑀦𑀸𑀕𑀸𑀫𑀺𑀨𑀮𑀁 𑀧𑀢𑁆𑀢𑁄,_  
_𑀲𑀸𑀫𑀺𑀓𑁄 𑀫𑁂 𑀲𑀼𑀩𑀼𑀤𑁆𑀥𑀺𑀫𑀸𑁇_  


(120.)

818\. _𑀢𑀤𑀸𑀳𑀁 𑀅𑀦𑀼𑀚𑀸𑀦𑁂𑀢𑁆𑀯𑀸,_  
_𑀧𑀩𑁆𑀩𑀚𑀺𑀁 𑀅𑀦𑀕𑀸𑀭𑀺𑀬𑀁;_  
_𑀦 𑀘𑀺𑀭𑁂𑀦𑁂𑀯 𑀓𑀸𑀮𑁂𑀦,_  
_𑀅𑀭𑀳𑀢𑁆𑀢𑀫𑀧𑀸𑀧𑀼𑀡𑀺𑀁𑁇_  


(121.)

819\. _𑀢𑀤𑀸 𑀉𑀧𑀸𑀲𑀓𑁄 𑀲𑁄 𑀫𑀁,_  
_𑀉𑀧𑀕𑀦𑁆𑀢𑁆𑀯𑀸 𑀅𑀧𑀼𑀘𑁆𑀙𑀣;_  
_𑀕𑀫𑁆𑀪𑀻𑀭𑁂 𑀦𑀺𑀧𑀼𑀡𑁂 𑀧𑀜𑁆𑀳𑁂,_  
_𑀢𑁂 𑀲𑀩𑁆𑀩𑁂 𑀩𑁆𑀬𑀸𑀓𑀭𑀺𑀁 𑀅𑀳𑀁𑁇_  


(122.)

820\. _𑀚𑀺𑀦𑁄 𑀢𑀲𑁆𑀫𑀺𑀁 𑀕𑀼𑀡𑁂 𑀢𑀼𑀝𑁆𑀞𑁄,_  
_𑀏𑀢𑀤𑀕𑁆𑀕𑁂 𑀞𑀧𑁂𑀲𑀺 𑀫𑀁;_  
_‘𑀪𑀺𑀓𑁆𑀔𑀼𑀦𑀺𑀁 𑀥𑀫𑁆𑀫𑀓𑀣𑀺𑀓𑀁,_  
_𑀦𑀸𑀜𑁆𑀜𑀁 𑀧𑀲𑁆𑀲𑀸𑀫𑀺 𑀏𑀤𑀺𑀲𑀺𑀁𑁇_  


(123.)

821\. _𑀥𑀫𑁆𑀫𑀤𑀺𑀦𑁆𑀦𑀸 𑀬𑀣𑀸 𑀥𑀻𑀭𑀸,_  
_𑀏𑀯𑀁 𑀥𑀸𑀭𑁂𑀣 𑀪𑀺𑀓𑁆𑀔𑀯𑁄’;_  
_𑀏𑀯𑀸𑀳𑀁 𑀧𑀡𑁆𑀟𑀺𑀢𑀸 𑀳𑁄𑀫𑀺,_  
_𑀦𑀸𑀬𑀓𑁂𑀦𑀸𑀦𑀼𑀓𑀫𑁆𑀧𑀺𑀢𑀸𑁇_  


(124.)

822\. _𑀧𑀭𑀺𑀘𑀺𑀡𑁆𑀡𑁄 𑀫𑀬𑀸 𑀲𑀢𑁆𑀣𑀸,_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁;_  
_𑀑𑀳𑀺𑀢𑁄 𑀕𑀭𑀼𑀓𑁄 𑀪𑀸𑀭𑁄,_  
_𑀪𑀯𑀦𑁂𑀢𑁆𑀢𑀺 𑀲𑀫𑀽𑀳𑀢𑀸𑁇_  


(125.)

823\. _𑀬𑀲𑁆𑀲𑀢𑁆𑀣𑀸𑀬 𑀧𑀩𑁆𑀩𑀚𑀺𑀢𑀸,_  
_𑀅𑀕𑀸𑀭𑀲𑁆𑀫𑀸𑀦𑀕𑀸𑀭𑀺𑀬𑀁;_  
_𑀲𑁄 𑀫𑁂 𑀅𑀢𑁆𑀣𑁄 𑀅𑀦𑀼𑀧𑁆𑀧𑀢𑁆𑀢𑁄,_  
_𑀲𑀩𑁆𑀩𑀲𑀁𑀬𑁄𑀚𑀦𑀓𑁆𑀔𑀬𑁄𑁇_  


(126.)

824\. _𑀇𑀤𑁆𑀥𑀻𑀲𑀼 𑀘 𑀯𑀲𑀻 𑀳𑁄𑀫𑀺,_  
_𑀤𑀺𑀩𑁆𑀩𑀸𑀬 𑀲𑁄𑀢𑀥𑀸𑀢𑀼𑀬𑀸;_  
_𑀧𑀭𑀘𑀺𑀢𑁆𑀢𑀸𑀦𑀺 𑀚𑀸𑀦𑀸𑀫𑀺,_  
_𑀲𑀢𑁆𑀣𑀼𑀲𑀸𑀲𑀦𑀓𑀸𑀭𑀺𑀓𑀸𑁇_  


(127.)

825\. _𑀧𑀼𑀩𑁆𑀩𑁂𑀦𑀺𑀯𑀸𑀲𑀁 𑀚𑀸𑀦𑀸𑀫𑀺,_  
_𑀤𑀺𑀩𑁆𑀩𑀘𑀓𑁆𑀔𑀼 𑀯𑀺𑀲𑁄𑀥𑀺𑀢𑀁;_  
_𑀔𑁂𑀧𑁂𑀢𑁆𑀯𑀸 𑀆𑀲𑀯𑁂 𑀲𑀩𑁆𑀩𑁂,_  
_𑀯𑀺𑀲𑀼𑀤𑁆𑀥𑀸𑀲𑀺𑀁 𑀲𑀼𑀦𑀺𑀫𑁆𑀫𑀮𑀸𑁇_  


(128.)

826\. _𑀓𑀺𑀮𑁂𑀲𑀸 𑀛𑀸𑀧𑀺𑀢𑀸 𑀫𑀬𑁆𑀳𑀁,_  
_…𑀧𑁂…_  
_𑀯𑀺𑀳𑀭𑀸𑀫𑀺 𑀅𑀦𑀸𑀲𑀯𑀸𑁇_  


(129.)

827\. _𑀲𑁆𑀯𑀸𑀕𑀢𑀁 𑀯𑀢 𑀫𑁂 𑀆𑀲𑀺,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁𑁇_  


(130.)

828\. _𑀧𑀝𑀺𑀲𑀫𑁆𑀪𑀺𑀤𑀸 𑀘𑀢𑀲𑁆𑀲𑁄,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁”𑁇_  


829\. 𑀇𑀢𑁆𑀣𑀁 𑀲𑀼𑀤𑀁 𑀥𑀫𑁆𑀫𑀤𑀺𑀦𑁆𑀦𑀸 𑀪𑀺𑀓𑁆𑀔𑀼𑀦𑀻 𑀇𑀫𑀸 𑀕𑀸𑀣𑀸𑀬𑁄 𑀅𑀪𑀸𑀲𑀺𑀢𑁆𑀣𑀸𑀢𑀺𑁇

---

830\. 𑀥𑀫𑁆𑀫𑀤𑀺𑀦𑁆𑀦𑀸𑀣𑁂𑀭𑀺𑀬𑀸𑀧𑀤𑀸𑀦𑀁 𑀢𑀢𑀺𑀬𑀁𑁇



[Go to previous page (3.2 Kisāgotamītherīapadāna)](/tipitaka/20Ap2/3/3.2.md) / [Go to parent page (3 Kuṇḍalakesīvagga)](/tipitaka/20Ap2/3.md) / [Go to next page (3.4 Sakulātherīapadāna)](/tipitaka/20Ap2/3/3.4.md)


