
[Home](/) / [20Ap2 Therīapadānapāḷi](../../20Ap2.md) / [3 Kuṇḍalakesīvagga](../3.md)

# 3.9 Yasodharāpamukhadasabhikkhunīsahassaapadāna

* Kuṇḍalakesīvagga

* Yasodharāpamukhadasabhikkhunīsahassaapadāna

(411.)

1122\. _“Kappe ca satasahasse,_  
_caturo ca asaṅkhiye;_  
_Dīpaṅkaro nāma jino,_  
_uppajji lokanāyako._  


(412.)

1123\. _Dīpaṅkaro mahāvīro,_  
_viyākāsi vināyako;_  
_Sumedhañca sumittañca,_  
_samānasukhadukkhataṃ._  


(413.)

1124\. _Sadevakañca passanto,_  
_vicaranto sadevakaṃ;_  
_Tesaṃ pakittane amhe,_  
_upagamma samāgamaṃ._  


(414.)

1125\. _Amhaṃ sabbapati hohi,_  
_anāgatasamāgame;_  
_Sabbāva tuyhaṃ bhariyā,_  
_manāpā piyavādikā._  


(415.)

1126\. _Dānaṃ sīlamayaṃ sabbaṃ,_  
_bhāvanā ca subhāvitā;_  
_Dīgharattañca no sabbaṃ,_  
_pariccattaṃ mahāmune._  


(416.)

1127\. _Gandhaṃ vilepanaṃ mālaṃ,_  
_dīpañca ratanāmayaṃ;_  
_Yaṃ kiñci patthitaṃ sabbaṃ,_  
_pariccattaṃ mahāmuni._  


(417.)

1128\. _Aññaṃ vāpi kataṃ kammaṃ,_  
_paribhogañca mānusaṃ;_  
_Dīgharattañhi no sabbaṃ,_  
_pariccattaṃ mahāmuni._  


(418.)

1129\. _Anekajātisaṃsāraṃ,_  
_bahuṃ puññampi no kataṃ;_  
_Issaramanubhotvāna,_  
_saṃsaritvā bhavābhave._  


(419.)

1130\. _Pacchime bhave sampatte,_  
_sakyaputtanivesane;_  
_Nānākulūpapannāyo,_  
_accharā kāmavaṇṇinī._  


(420.)

1131\. _Lābhaggena yasaṃ pattā,_  
_pūjitā sabbasakkatā;_  
_Lābhiyo annapānānaṃ,_  
_sadā sammānitā mayaṃ._  


(421.)

1132\. _Agāraṃ pajahitvāna,_  
_pabbajimhanagāriyaṃ;_  
_Aḍḍhamāse asampatte,_  
_sabbā pattāmha nibbutiṃ._  


(422.)

1133\. _Lābhiyo annapānānaṃ,_  
_vatthasenāsanāni ca;_  
_Upenti paccayā sabbe,_  
_sadā sakkatapūjitā._  


(423.)

1134\. _Kilesā jhāpitā amhaṃ,_  
_…pe…_  
_viharāma anāsavā._  


(424.)

1135\. _Svāgataṃ vata no āsi,_  
_…pe…_  
_kataṃ buddhassa sāsanaṃ._  


(425.)

1136\. _Paṭisambhidā catasso,_  
_…pe…_  
_kataṃ buddhassa sāsanaṃ”._  


1137\. Itthaṃ sudaṃ yasodharāpamukhāni dasabhikkhunīsahassāni bhagavato sammukhā imā gāthāyo abhāsitthāti.

---

1138\. Yasodharāpamukhadasabhikkhunīsahassāpadānaṃ navamaṃ.



[Go to previous page (3.8 Yasodharātherīapadāna)](3.8.md) / [Go to parent page (3 Kuṇḍalakesīvagga)](../3.md) / [Go to next page (3.10 Yasodharāpamukhaaṭṭhārasabhikkhunīsahassaapadāna)](3.10.md)


