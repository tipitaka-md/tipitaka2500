
[Home](/) / [20Ap2 Therīapadānapāḷi](/tipitaka/20Ap2.md) / [3 Kuṇḍalakesīvagga](/tipitaka/20Ap2/3.md)

# 𑁩𑁇𑁯 𑀬𑀲𑁄𑀥𑀭𑀸𑀧𑀫𑀼𑀔𑀤𑀲𑀪𑀺𑀓𑁆𑀔𑀼𑀦𑀻𑀲𑀳𑀲𑁆𑀲𑀅𑀧𑀤𑀸𑀦

### 𑀓𑀼𑀡𑁆𑀟𑀮𑀓𑁂𑀲𑀻𑀯𑀕𑁆𑀕

### 𑀬𑀲𑁄𑀥𑀭𑀸𑀧𑀫𑀼𑀔𑀤𑀲𑀪𑀺𑀓𑁆𑀔𑀼𑀦𑀻𑀲𑀳𑀲𑁆𑀲𑀅𑀧𑀤𑀸𑀦

(411.)

1122\. _“𑀓𑀧𑁆𑀧𑁂 𑀘 𑀲𑀢𑀲𑀳𑀲𑁆𑀲𑁂,_  
_𑀘𑀢𑀼𑀭𑁄 𑀘 𑀅𑀲𑀗𑁆𑀔𑀺𑀬𑁂;_  
_𑀤𑀻𑀧𑀗𑁆𑀓𑀭𑁄 𑀦𑀸𑀫 𑀚𑀺𑀦𑁄,_  
_𑀉𑀧𑁆𑀧𑀚𑁆𑀚𑀺 𑀮𑁄𑀓𑀦𑀸𑀬𑀓𑁄𑁇_  


(412.)

1123\. _𑀤𑀻𑀧𑀗𑁆𑀓𑀭𑁄 𑀫𑀳𑀸𑀯𑀻𑀭𑁄,_  
_𑀯𑀺𑀬𑀸𑀓𑀸𑀲𑀺 𑀯𑀺𑀦𑀸𑀬𑀓𑁄;_  
_𑀲𑀼𑀫𑁂𑀥𑀜𑁆𑀘 𑀲𑀼𑀫𑀺𑀢𑁆𑀢𑀜𑁆𑀘,_  
_𑀲𑀫𑀸𑀦𑀲𑀼𑀔𑀤𑀼𑀓𑁆𑀔𑀢𑀁𑁇_  


(413.)

1124\. _𑀲𑀤𑁂𑀯𑀓𑀜𑁆𑀘 𑀧𑀲𑁆𑀲𑀦𑁆𑀢𑁄,_  
_𑀯𑀺𑀘𑀭𑀦𑁆𑀢𑁄 𑀲𑀤𑁂𑀯𑀓𑀁;_  
_𑀢𑁂𑀲𑀁 𑀧𑀓𑀺𑀢𑁆𑀢𑀦𑁂 𑀅𑀫𑁆𑀳𑁂,_  
_𑀉𑀧𑀕𑀫𑁆𑀫 𑀲𑀫𑀸𑀕𑀫𑀁𑁇_  


(414.)

1125\. _𑀅𑀫𑁆𑀳𑀁 𑀲𑀩𑁆𑀩𑀧𑀢𑀺 𑀳𑁄𑀳𑀺,_  
_𑀅𑀦𑀸𑀕𑀢𑀲𑀫𑀸𑀕𑀫𑁂;_  
_𑀲𑀩𑁆𑀩𑀸𑀯 𑀢𑀼𑀬𑁆𑀳𑀁 𑀪𑀭𑀺𑀬𑀸,_  
_𑀫𑀦𑀸𑀧𑀸 𑀧𑀺𑀬𑀯𑀸𑀤𑀺𑀓𑀸𑁇_  


(415.)

1126\. _𑀤𑀸𑀦𑀁 𑀲𑀻𑀮𑀫𑀬𑀁 𑀲𑀩𑁆𑀩𑀁,_  
_𑀪𑀸𑀯𑀦𑀸 𑀘 𑀲𑀼𑀪𑀸𑀯𑀺𑀢𑀸;_  
_𑀤𑀻𑀖𑀭𑀢𑁆𑀢𑀜𑁆𑀘 𑀦𑁄 𑀲𑀩𑁆𑀩𑀁,_  
_𑀧𑀭𑀺𑀘𑁆𑀘𑀢𑁆𑀢𑀁 𑀫𑀳𑀸𑀫𑀼𑀦𑁂𑁇_  


(416.)

1127\. _𑀕𑀦𑁆𑀥𑀁 𑀯𑀺𑀮𑁂𑀧𑀦𑀁 𑀫𑀸𑀮𑀁,_  
_𑀤𑀻𑀧𑀜𑁆𑀘 𑀭𑀢𑀦𑀸𑀫𑀬𑀁;_  
_𑀬𑀁 𑀓𑀺𑀜𑁆𑀘𑀺 𑀧𑀢𑁆𑀣𑀺𑀢𑀁 𑀲𑀩𑁆𑀩𑀁,_  
_𑀧𑀭𑀺𑀘𑁆𑀘𑀢𑁆𑀢𑀁 𑀫𑀳𑀸𑀫𑀼𑀦𑀺𑁇_  


(417.)

1128\. _𑀅𑀜𑁆𑀜𑀁 𑀯𑀸𑀧𑀺 𑀓𑀢𑀁 𑀓𑀫𑁆𑀫𑀁,_  
_𑀧𑀭𑀺𑀪𑁄𑀕𑀜𑁆𑀘 𑀫𑀸𑀦𑀼𑀲𑀁;_  
_𑀤𑀻𑀖𑀭𑀢𑁆𑀢𑀜𑁆𑀳𑀺 𑀦𑁄 𑀲𑀩𑁆𑀩𑀁,_  
_𑀧𑀭𑀺𑀘𑁆𑀘𑀢𑁆𑀢𑀁 𑀫𑀳𑀸𑀫𑀼𑀦𑀺𑁇_  


(418.)

1129\. _𑀅𑀦𑁂𑀓𑀚𑀸𑀢𑀺𑀲𑀁𑀲𑀸𑀭𑀁,_  
_𑀩𑀳𑀼𑀁 𑀧𑀼𑀜𑁆𑀜𑀫𑁆𑀧𑀺 𑀦𑁄 𑀓𑀢𑀁;_  
_𑀇𑀲𑁆𑀲𑀭𑀫𑀦𑀼𑀪𑁄𑀢𑁆𑀯𑀸𑀦,_  
_𑀲𑀁𑀲𑀭𑀺𑀢𑁆𑀯𑀸 𑀪𑀯𑀸𑀪𑀯𑁂𑁇_  


(419.)

1130\. _𑀧𑀘𑁆𑀙𑀺𑀫𑁂 𑀪𑀯𑁂 𑀲𑀫𑁆𑀧𑀢𑁆𑀢𑁂,_  
_𑀲𑀓𑁆𑀬𑀧𑀼𑀢𑁆𑀢𑀦𑀺𑀯𑁂𑀲𑀦𑁂;_  
_𑀦𑀸𑀦𑀸𑀓𑀼𑀮𑀽𑀧𑀧𑀦𑁆𑀦𑀸𑀬𑁄,_  
_𑀅𑀘𑁆𑀙𑀭𑀸 𑀓𑀸𑀫𑀯𑀡𑁆𑀡𑀺𑀦𑀻𑁇_  


(420.)

1131\. _𑀮𑀸𑀪𑀕𑁆𑀕𑁂𑀦 𑀬𑀲𑀁 𑀧𑀢𑁆𑀢𑀸,_  
_𑀧𑀽𑀚𑀺𑀢𑀸 𑀲𑀩𑁆𑀩𑀲𑀓𑁆𑀓𑀢𑀸;_  
_𑀮𑀸𑀪𑀺𑀬𑁄 𑀅𑀦𑁆𑀦𑀧𑀸𑀦𑀸𑀦𑀁,_  
_𑀲𑀤𑀸 𑀲𑀫𑁆𑀫𑀸𑀦𑀺𑀢𑀸 𑀫𑀬𑀁𑁇_  


(421.)

1132\. _𑀅𑀕𑀸𑀭𑀁 𑀧𑀚𑀳𑀺𑀢𑁆𑀯𑀸𑀦,_  
_𑀧𑀩𑁆𑀩𑀚𑀺𑀫𑁆𑀳𑀦𑀕𑀸𑀭𑀺𑀬𑀁;_  
_𑀅𑀟𑁆𑀠𑀫𑀸𑀲𑁂 𑀅𑀲𑀫𑁆𑀧𑀢𑁆𑀢𑁂,_  
_𑀲𑀩𑁆𑀩𑀸 𑀧𑀢𑁆𑀢𑀸𑀫𑁆𑀳 𑀦𑀺𑀩𑁆𑀩𑀼𑀢𑀺𑀁𑁇_  


(422.)

1133\. _𑀮𑀸𑀪𑀺𑀬𑁄 𑀅𑀦𑁆𑀦𑀧𑀸𑀦𑀸𑀦𑀁,_  
_𑀯𑀢𑁆𑀣𑀲𑁂𑀦𑀸𑀲𑀦𑀸𑀦𑀺 𑀘;_  
_𑀉𑀧𑁂𑀦𑁆𑀢𑀺 𑀧𑀘𑁆𑀘𑀬𑀸 𑀲𑀩𑁆𑀩𑁂,_  
_𑀲𑀤𑀸 𑀲𑀓𑁆𑀓𑀢𑀧𑀽𑀚𑀺𑀢𑀸𑁇_  


(423.)

1134\. _𑀓𑀺𑀮𑁂𑀲𑀸 𑀛𑀸𑀧𑀺𑀢𑀸 𑀅𑀫𑁆𑀳𑀁,_  
_…𑀧𑁂…_  
_𑀯𑀺𑀳𑀭𑀸𑀫 𑀅𑀦𑀸𑀲𑀯𑀸𑁇_  


(424.)

1135\. _𑀲𑁆𑀯𑀸𑀕𑀢𑀁 𑀯𑀢 𑀦𑁄 𑀆𑀲𑀺,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁𑁇_  


(425.)

1136\. _𑀧𑀝𑀺𑀲𑀫𑁆𑀪𑀺𑀤𑀸 𑀘𑀢𑀲𑁆𑀲𑁄,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁”𑁇_  


1137\. 𑀇𑀢𑁆𑀣𑀁 𑀲𑀼𑀤𑀁 𑀬𑀲𑁄𑀥𑀭𑀸𑀧𑀫𑀼𑀔𑀸𑀦𑀺 𑀤𑀲𑀪𑀺𑀓𑁆𑀔𑀼𑀦𑀻𑀲𑀳𑀲𑁆𑀲𑀸𑀦𑀺 𑀪𑀕𑀯𑀢𑁄 𑀲𑀫𑁆𑀫𑀼𑀔𑀸 𑀇𑀫𑀸 𑀕𑀸𑀣𑀸𑀬𑁄 𑀅𑀪𑀸𑀲𑀺𑀢𑁆𑀣𑀸𑀢𑀺𑁇

---

1138\. 𑀬𑀲𑁄𑀥𑀭𑀸𑀧𑀫𑀼𑀔𑀤𑀲𑀪𑀺𑀓𑁆𑀔𑀼𑀦𑀻𑀲𑀳𑀲𑁆𑀲𑀸𑀧𑀤𑀸𑀦𑀁 𑀦𑀯𑀫𑀁𑁇



[Go to previous page (3.8 Yasodharātherīapadāna)](/tipitaka/20Ap2/3/3.8.md) / [Go to parent page (3 Kuṇḍalakesīvagga)](/tipitaka/20Ap2/3.md) / [Go to next page (3.10 Yasodharāpamukhaaṭṭhārasabhikkhunīsahassaapadāna)](/tipitaka/20Ap2/3/3.10.md)


