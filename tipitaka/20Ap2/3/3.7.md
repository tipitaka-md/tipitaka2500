
[Home](/) / [20Ap2 Therīapadānapāḷi](../../20Ap2.md) / [3 Kuṇḍalakesīvagga](../3.md)

# 𑁩𑁇𑁭 𑀪𑀤𑁆𑀤𑀸𑀓𑀸𑀧𑀺𑀮𑀸𑀦𑀻𑀣𑁂𑀭𑀻𑀅𑀧𑀤𑀸𑀦

### 𑀓𑀼𑀡𑁆𑀟𑀮𑀓𑁂𑀲𑀻𑀯𑀕𑁆𑀕

### 𑀪𑀤𑁆𑀤𑀸𑀓𑀸𑀧𑀺𑀮𑀸𑀦𑀻𑀣𑁂𑀭𑀻𑀅𑀧𑀤𑀸𑀦

(244.)

950\. _“𑀧𑀤𑀼𑀫𑀼𑀢𑁆𑀢𑀭𑁄 𑀦𑀸𑀫 𑀚𑀺𑀦𑁄,_  
_𑀲𑀩𑁆𑀩𑀥𑀫𑁆𑀫𑀸𑀦 𑀧𑀸𑀭𑀕𑀽;_  
_𑀇𑀢𑁄 𑀲𑀢𑀲𑀳𑀲𑁆𑀲𑀫𑁆𑀳𑀺,_  
_𑀓𑀧𑁆𑀧𑁂 𑀉𑀧𑁆𑀧𑀚𑁆𑀚𑀺 𑀦𑀸𑀬𑀓𑁄𑁇_  


(245.)

951\. _𑀢𑀤𑀸𑀳𑀼 𑀳𑀁𑀲𑀯𑀢𑀺𑀬𑀁,_  
_𑀯𑀺𑀤𑁂𑀳𑁄 𑀦𑀸𑀫 𑀦𑀸𑀫𑀢𑁄;_  
_𑀲𑁂𑀝𑁆𑀞𑀻 𑀧𑀳𑀽𑀢𑀭𑀢𑀦𑁄,_  
_𑀢𑀲𑁆𑀲 𑀚𑀸𑀬𑀸 𑀅𑀳𑁄𑀲𑀳𑀁𑁇_  


(246.)

952\. _𑀓𑀤𑀸𑀘𑀺 𑀲𑁄 𑀦𑀭𑀸𑀤𑀺𑀘𑁆𑀘𑀁,_  
_𑀉𑀧𑁂𑀘𑁆𑀘 𑀲𑀧𑀭𑀺𑀚𑁆𑀚𑀦𑁄;_  
_𑀥𑀫𑁆𑀫𑀫𑀲𑁆𑀲𑁄𑀲𑀺 𑀩𑀼𑀤𑁆𑀥𑀲𑁆𑀲,_  
_𑀲𑀩𑁆𑀩𑀤𑀼𑀓𑁆𑀔𑀪𑀬𑀧𑁆𑀧𑀳𑀁𑁇_  


(247.)

953\. _𑀲𑀸𑀯𑀓𑀁 𑀥𑀼𑀢𑀯𑀸𑀤𑀸𑀦𑀁,_  
_𑀅𑀕𑁆𑀕𑀁 𑀓𑀺𑀢𑁆𑀢𑁂𑀲𑀺 𑀦𑀸𑀬𑀓𑁄;_  
_𑀲𑀼𑀢𑁆𑀯𑀸 𑀲𑀢𑁆𑀢𑀸𑀳𑀺𑀓𑀁 𑀤𑀸𑀦𑀁,_  
_𑀤𑀢𑁆𑀯𑀸 𑀩𑀼𑀤𑁆𑀥𑀲𑁆𑀲 𑀢𑀸𑀤𑀺𑀦𑁄𑁇_  


(248.)

954\. _𑀦𑀺𑀧𑀘𑁆𑀘 𑀲𑀺𑀭𑀲𑀸 𑀧𑀸𑀤𑁂,_  
_𑀢𑀁 𑀞𑀸𑀦𑀫𑀪𑀺𑀧𑀢𑁆𑀣𑀬𑀺𑀁;_  
_𑀲 𑀳𑀸𑀲𑀬𑀦𑁆𑀢𑁄 𑀧𑀭𑀺𑀲𑀁,_  
_𑀢𑀤𑀸 𑀳𑀺 𑀦𑀭𑀧𑀼𑀗𑁆𑀕𑀯𑁄𑁇_  


(249.)

955\. _𑀲𑁂𑀝𑁆𑀞𑀺𑀦𑁄 𑀅𑀦𑀼𑀓𑀫𑁆𑀧𑀸𑀬,_  
_𑀇𑀫𑀸 𑀕𑀸𑀣𑀸 𑀅𑀪𑀸𑀲𑀣;_  
_‘𑀮𑀘𑁆𑀙𑀲𑁂 𑀧𑀢𑁆𑀣𑀺𑀢𑀁 𑀞𑀸𑀦𑀁,_  
_𑀦𑀺𑀩𑁆𑀩𑀼𑀢𑁄 𑀳𑁄𑀳𑀺 𑀧𑀼𑀢𑁆𑀢𑀓𑁇_  


(250.)

956\. _𑀲𑀢𑀲𑀳𑀲𑁆𑀲𑀺𑀢𑁄 𑀓𑀧𑁆𑀧𑁂,_  
_𑀑𑀓𑁆𑀓𑀸𑀓𑀓𑀼𑀮𑀲𑀫𑁆𑀪𑀯𑁄;_  
_𑀕𑁄𑀢𑀫𑁄 𑀦𑀸𑀫 𑀕𑁄𑀢𑁆𑀢𑁂𑀦,_  
_𑀲𑀢𑁆𑀣𑀸 𑀮𑁄𑀓𑁂 𑀪𑀯𑀺𑀲𑁆𑀲𑀢𑀺𑁇_  


(251.)

957\. _𑀢𑀲𑁆𑀲 𑀥𑀫𑁆𑀫𑁂𑀲𑀼 𑀤𑀸𑀬𑀸𑀤𑁄,_  
_𑀑𑀭𑀲𑁄 𑀥𑀫𑁆𑀫𑀦𑀺𑀫𑁆𑀫𑀺𑀢𑁄;_  
_𑀓𑀲𑁆𑀲𑀧𑁄 𑀦𑀸𑀫 𑀕𑁄𑀢𑁆𑀢𑁂𑀦,_  
_𑀳𑁂𑀲𑁆𑀲𑀢𑀺 𑀲𑀢𑁆𑀣𑀼 𑀲𑀸𑀯𑀓𑁄’𑁇_  


(252.)

958\. _𑀢𑀁 𑀲𑀼𑀢𑁆𑀯𑀸 𑀫𑀼𑀤𑀺𑀢𑁄 𑀳𑀼𑀢𑁆𑀯𑀸,_  
_𑀬𑀸𑀯𑀚𑀻𑀯𑀁 𑀢𑀤𑀸 𑀚𑀺𑀦𑀁;_  
_𑀫𑁂𑀢𑁆𑀢𑀘𑀺𑀢𑁆𑀢𑁄 𑀧𑀭𑀺𑀘𑀭𑀺,_  
_𑀧𑀘𑁆𑀘𑀬𑁂𑀳𑀺 𑀯𑀺𑀦𑀸𑀬𑀓𑀁𑁇_  


(253.)

959\. _𑀲𑀸𑀲𑀦𑀁 𑀚𑁄𑀢𑀬𑀺𑀢𑁆𑀯𑀸𑀦,_  
_𑀲𑁄 𑀫𑀤𑁆𑀤𑀺𑀢𑁆𑀯𑀸 𑀓𑀼𑀢𑀺𑀢𑁆𑀣𑀺𑀬𑁂;_  
_𑀯𑁂𑀦𑁂𑀬𑁆𑀬𑀁 𑀯𑀺𑀦𑀬𑀺𑀢𑁆𑀯𑀸 𑀘,_  
_𑀦𑀺𑀩𑁆𑀩𑀼𑀢𑁄 𑀲𑁄 𑀲𑀲𑀸𑀯𑀓𑁄𑁇_  


(254.)

960\. _𑀦𑀺𑀩𑁆𑀩𑀼𑀢𑁂 𑀢𑀫𑁆𑀳𑀺 𑀮𑁄𑀓𑀕𑁆𑀕𑁂,_  
_𑀧𑀽𑀚𑀦𑀢𑁆𑀣𑀸𑀬 𑀲𑀢𑁆𑀣𑀼𑀦𑁄;_  
_𑀜𑀸𑀢𑀺𑀫𑀺𑀢𑁆𑀢𑁂 𑀲𑀫𑀸𑀦𑁂𑀢𑁆𑀯𑀸,_  
_𑀲𑀳 𑀢𑁂𑀳𑀺 𑀅𑀓𑀸𑀭𑀬𑀺𑁇_  


(255.)

961\. _𑀲𑀢𑁆𑀢𑀬𑁄𑀚𑀦𑀺𑀓𑀁 𑀣𑀽𑀧𑀁,_  
_𑀉𑀩𑁆𑀩𑀺𑀤𑁆𑀥𑀁 𑀭𑀢𑀦𑀸𑀫𑀬𑀁;_  
_𑀚𑀮𑀦𑁆𑀢𑀁 𑀲𑀢𑀭𑀁𑀲𑀺𑀁𑀯,_  
_𑀲𑀸𑀮𑀭𑀸𑀚𑀁𑀯 𑀨𑀼𑀮𑁆𑀮𑀺𑀢𑀁𑁇_  


(256.)

962\. _𑀲𑀢𑁆𑀢𑀲𑀢𑀲𑀳𑀲𑁆𑀲𑀸𑀦𑀺,_  
_𑀧𑀸𑀢𑀺𑀬𑁄 𑀢𑀢𑁆𑀣 𑀓𑀸𑀭𑀬𑀺;_  
_𑀦𑀍𑀅𑀕𑁆𑀕𑀻 𑀯𑀺𑀬 𑀚𑁄𑀢𑀦𑁆𑀢𑀻,_  
_𑀭𑀢𑀦𑁂𑀳𑁂𑀯 𑀲𑀢𑁆𑀢𑀳𑀺𑁇_  


(257.)

963\. _𑀕𑀦𑁆𑀥𑀢𑁂𑀮𑁂𑀦 𑀧𑀽𑀭𑁂𑀢𑁆𑀯𑀸,_  
_𑀤𑀻𑀧𑀸𑀦𑀼𑀚𑁆𑀚𑀮𑀬𑀻 𑀢𑀳𑀺𑀁;_  
_𑀧𑀽𑀚𑀦𑀢𑁆𑀣𑀸𑀬 𑀫𑀳𑁂𑀲𑀺𑀲𑁆𑀲,_  
_𑀲𑀩𑁆𑀩𑀪𑀽𑀢𑀸𑀦𑀼𑀓𑀫𑁆𑀧𑀺𑀦𑁄𑁇_  


(258.)

964\. _𑀲𑀢𑁆𑀢𑀲𑀢𑀲𑀳𑀲𑁆𑀲𑀸𑀦𑀺,_  
_𑀧𑀼𑀡𑁆𑀡𑀓𑀼𑀫𑁆𑀪𑀸𑀦𑀺 𑀓𑀸𑀭𑀬𑀺;_  
_𑀭𑀢𑀦𑁂𑀳𑁂𑀯 𑀧𑀼𑀡𑁆𑀡𑀸𑀦𑀺,_  
_𑀧𑀽𑀚𑀦𑀢𑁆𑀣𑀸𑀬 𑀫𑀳𑁂𑀲𑀺𑀦𑁄𑁇_  


(259.)

965\. _𑀫𑀚𑁆𑀛𑁂 𑀅𑀝𑁆𑀞𑀝𑁆𑀞𑀓𑀼𑀫𑁆𑀪𑀻𑀦𑀁,_  
_𑀉𑀲𑁆𑀲𑀺𑀢𑀸 𑀓𑀜𑁆𑀘𑀦𑀕𑁆𑀖𑀺𑀬𑁄;_  
_𑀅𑀢𑀺𑀭𑁄𑀘𑀦𑁆𑀢𑀺 𑀯𑀡𑁆𑀡𑁂𑀦,_  
_𑀲𑀭𑀤𑁂𑀯 𑀤𑀺𑀯𑀸𑀓𑀭𑁄𑁇_  


(260.)

966\. _𑀘𑀢𑀼𑀤𑁆𑀯𑀸𑀭𑁂𑀲𑀼 𑀲𑁄𑀪𑀦𑁆𑀢𑀺,_  
_𑀢𑁄𑀭𑀡𑀸 𑀭𑀢𑀦𑀸𑀫𑀬𑀸;_  
_𑀉𑀲𑁆𑀲𑀺𑀢𑀸 𑀨𑀮𑀓𑀸 𑀭𑀫𑁆𑀫𑀸,_  
_𑀲𑁄𑀪𑀦𑁆𑀢𑀺 𑀭𑀢𑀦𑀸𑀫𑀬𑀸𑁇_  


(261.)

967\. _𑀯𑀺𑀭𑁄𑀘𑀦𑁆𑀢𑀺 𑀧𑀭𑀺𑀓𑁆𑀔𑀺𑀢𑁆𑀢𑀸,_  
_𑀅𑀯𑀝𑀁𑀲𑀸 𑀲𑀼𑀦𑀺𑀫𑁆𑀫𑀺𑀢𑀸;_  
_𑀉𑀲𑁆𑀲𑀺𑀢𑀸𑀦𑀺 𑀧𑀝𑀸𑀓𑀸𑀦𑀺,_  
_𑀭𑀢𑀦𑀸𑀦𑀺 𑀯𑀺𑀭𑁄𑀘𑀭𑁂𑁇_  


(262.)

968\. _𑀲𑀼𑀭𑀢𑁆𑀢𑀁 𑀲𑀼𑀓𑀢𑀁 𑀘𑀺𑀢𑁆𑀢𑀁,_  
_𑀘𑁂𑀢𑀺𑀬𑀁 𑀭𑀢𑀦𑀸𑀫𑀬𑀁;_  
_𑀅𑀢𑀺𑀭𑁄𑀘𑀢𑀺 𑀯𑀡𑁆𑀡𑁂𑀦,_  
_𑀲𑀲𑀜𑁆𑀛𑁄𑀯 𑀤𑀺𑀯𑀸𑀓𑀭𑁄𑁇_  


(263.)

969\. _𑀣𑀽𑀧𑀲𑁆𑀲 𑀯𑁂𑀤𑀺𑀬𑁄 𑀢𑀺𑀲𑁆𑀲𑁄,_  
_𑀳𑀭𑀺𑀢𑀸𑀮𑁂𑀦 𑀧𑀽𑀭𑀬𑀺;_  
_𑀏𑀓𑀁 𑀫𑀦𑁄𑀲𑀺𑀮𑀸𑀬𑁂𑀓𑀁,_  
_𑀅𑀜𑁆𑀚𑀦𑁂𑀦 𑀘 𑀏𑀓𑀺𑀓𑀁𑁇_  


(264.)

970\. _𑀧𑀽𑀚𑀁 𑀏𑀢𑀸𑀤𑀺𑀲𑀁 𑀭𑀫𑁆𑀫𑀁,_  
_𑀓𑀸𑀭𑁂𑀢𑁆𑀯𑀸 𑀯𑀭𑀯𑀸𑀤𑀺𑀦𑁄;_  
_𑀅𑀤𑀸𑀲𑀺 𑀤𑀸𑀦𑀁 𑀲𑀁𑀖𑀲𑁆𑀲,_  
_𑀬𑀸𑀯𑀚𑀻𑀯𑀁 𑀬𑀣𑀸𑀩𑀮𑀁𑁇_  


(265.)

971\. _𑀲𑀳𑀸𑀯 𑀲𑁂𑀝𑁆𑀞𑀺𑀦𑀸 𑀢𑁂𑀦,_  
_𑀢𑀸𑀦𑀺 𑀧𑀼𑀜𑁆𑀜𑀸𑀦𑀺 𑀲𑀩𑁆𑀩𑀲𑁄;_  
_𑀬𑀸𑀯𑀚𑀻𑀯𑀁 𑀓𑀭𑀺𑀢𑁆𑀯𑀸𑀦,_  
_𑀲𑀳𑀸𑀯 𑀲𑀼𑀕𑀢𑀺𑀁 𑀕𑀢𑀸𑁇_  


(266.)

972\. _𑀲𑀫𑁆𑀧𑀢𑁆𑀢𑀺𑀬𑁄𑀦𑀼𑀪𑁄𑀢𑁆𑀯𑀸𑀦,_  
_𑀤𑁂𑀯𑀢𑁆𑀢𑁂 𑀅𑀣 𑀫𑀸𑀦𑀼𑀲𑁂;_  
_𑀙𑀸𑀬𑀸 𑀯𑀺𑀬 𑀲𑀭𑀻𑀭𑁂𑀦,_  
_𑀲𑀳 𑀢𑁂𑀦𑁂𑀯 𑀲𑀁𑀲𑀭𑀺𑀁𑁇_  


(267.)

973\. _𑀏𑀓𑀦𑀯𑀼𑀢𑀺𑀢𑁄 𑀓𑀧𑁆𑀧𑁂,_  
_𑀯𑀺𑀧𑀲𑁆𑀲𑀻 𑀦𑀸𑀫 𑀦𑀸𑀬𑀓𑁄;_  
_𑀉𑀧𑁆𑀧𑀚𑁆𑀚𑀺 𑀘𑀸𑀭𑀼𑀤𑀲𑁆𑀲𑀦𑁄,_  
_𑀲𑀩𑁆𑀩𑀥𑀫𑁆𑀫𑀯𑀺𑀧𑀲𑁆𑀲𑀓𑁄𑁇_  


(268.)

974\. _𑀢𑀤𑀸𑀬𑀁 𑀩𑀦𑁆𑀥𑀼𑀫𑀢𑀺𑀬𑀁,_  
_𑀩𑁆𑀭𑀸𑀳𑁆𑀫𑀡𑁄 𑀲𑀸𑀥𑀼𑀲𑀫𑁆𑀫𑀢𑁄;_  
_𑀅𑀟𑁆𑀠𑁄 𑀲𑀦𑁆𑀢𑁄 𑀕𑀼𑀡𑁂𑀦𑀸𑀧𑀺,_  
_𑀥𑀦𑁂𑀦 𑀘 𑀲𑀼𑀤𑀼𑀕𑁆𑀕𑀢𑁄𑁇_  


(269.)

975\. _𑀢𑀤𑀸𑀧𑀺 𑀢𑀲𑁆𑀲𑀸𑀳𑀁 𑀆𑀲𑀺𑀁,_  
_𑀩𑁆𑀭𑀸𑀳𑁆𑀫𑀡𑀻 𑀲𑀫𑀘𑁂𑀢𑀲𑀸;_  
_𑀓𑀤𑀸𑀘𑀺 𑀲𑁄 𑀤𑀺𑀚𑀯𑀭𑁄,_  
_𑀲𑀗𑁆𑀕𑀫𑁂𑀲𑀺 𑀫𑀳𑀸𑀫𑀼𑀦𑀺𑀁𑁇_  


(270.)

976\. _𑀦𑀺𑀲𑀺𑀦𑁆𑀦𑀁 𑀚𑀦𑀓𑀸𑀬𑀫𑁆𑀳𑀺,_  
_𑀤𑁂𑀲𑁂𑀦𑁆𑀢𑀁 𑀅𑀫𑀢𑀁 𑀧𑀤𑀁;_  
_𑀲𑀼𑀢𑁆𑀯𑀸 𑀥𑀫𑁆𑀫𑀁 𑀧𑀫𑀼𑀤𑀺𑀢𑁄,_  
_𑀅𑀤𑀸𑀲𑀺 𑀏𑀓𑀲𑀸𑀝𑀓𑀁𑁇_  


(271.)

977\. _𑀖𑀭𑀫𑁂𑀓𑁂𑀦 𑀯𑀢𑁆𑀣𑁂𑀦,_  
_𑀕𑀦𑁆𑀢𑁆𑀯𑀸𑀦𑁂𑀢𑀁 𑀲 𑀫𑀩𑁆𑀭𑀯𑀺;_  
_‘𑀅𑀦𑀼𑀫𑁄𑀤 𑀫𑀳𑀸𑀧𑀼𑀜𑁆𑀜𑀁,_  
_𑀤𑀺𑀦𑁆𑀦𑀁 𑀩𑀼𑀤𑁆𑀥𑀲𑁆𑀲 𑀲𑀸𑀝𑀓𑀁’𑁇_  


(272.)

978\. _𑀢𑀤𑀸𑀳𑀁 𑀅𑀜𑁆𑀚𑀮𑀺𑀁 𑀓𑀢𑁆𑀯𑀸,_  
_𑀅𑀦𑀼𑀫𑁄𑀤𑀺𑀁 𑀲𑀼𑀧𑀻𑀡𑀺𑀢𑀸;_  
_‘𑀲𑀼𑀤𑀺𑀦𑁆𑀦𑁄 𑀲𑀸𑀝𑀓𑁄 𑀲𑀸𑀫𑀺,_  
_𑀩𑀼𑀤𑁆𑀥𑀲𑁂𑀝𑁆𑀞𑀲𑁆𑀲 𑀢𑀸𑀤𑀺𑀦𑁄’𑁇_  


(273.)

979\. _𑀲𑀼𑀔𑀺𑀢𑁄 𑀲𑀚𑁆𑀚𑀺𑀢𑁄 𑀳𑀼𑀢𑁆𑀯𑀸,_  
_𑀲𑀁𑀲𑀭𑀦𑁆𑀢𑁄 𑀪𑀯𑀸𑀪𑀯𑁂;_  
_𑀩𑀸𑀭𑀸𑀡𑀲𑀺𑀧𑀼𑀭𑁂 𑀭𑀫𑁆𑀫𑁂,_  
_𑀭𑀸𑀚𑀸 𑀆𑀲𑀺 𑀫𑀳𑀻𑀧𑀢𑀺𑁇_  


(274.)

980\. _𑀢𑀤𑀸 𑀢𑀲𑁆𑀲 𑀫𑀳𑁂𑀲𑀻𑀳𑀁,_  
_𑀇𑀢𑁆𑀣𑀺𑀕𑀼𑀫𑁆𑀩𑀲𑁆𑀲 𑀉𑀢𑁆𑀢𑀫𑀸;_  
_𑀢𑀲𑁆𑀲𑀸𑀢𑀺 𑀤𑀬𑀺𑀢𑀸 𑀆𑀲𑀺𑀁,_  
_𑀧𑀼𑀩𑁆𑀩𑀲𑁆𑀦𑁂𑀳𑁂𑀦 𑀪𑀢𑁆𑀢𑀼𑀦𑁄𑁇_  


(275.)

981\. _𑀧𑀺𑀡𑁆𑀟𑀸𑀬 𑀯𑀺𑀘𑀭𑀦𑁆𑀢𑁂 𑀢𑁂,_  
_𑀅𑀝𑁆𑀞 𑀧𑀘𑁆𑀘𑁂𑀓𑀦𑀸𑀬𑀓𑁂;_  
_𑀤𑀺𑀲𑁆𑀯𑀸 𑀧𑀫𑀼𑀤𑀺𑀢𑁄 𑀳𑀼𑀢𑁆𑀯𑀸,_  
_𑀤𑀢𑁆𑀯𑀸 𑀧𑀺𑀡𑁆𑀟𑀁 𑀫𑀳𑀸𑀭𑀳𑀁𑁇_  


(276.)

982\. _𑀧𑀼𑀦𑁄 𑀦𑀺𑀫𑀦𑁆𑀢𑀬𑀺𑀢𑁆𑀯𑀸𑀦,_  
_𑀓𑀢𑁆𑀯𑀸 𑀭𑀢𑀦𑀫𑀡𑁆𑀟𑀧𑀁;_  
_𑀓𑀫𑁆𑀫𑀸𑀭𑁂𑀳𑀺 𑀓𑀢𑀁 𑀧𑀢𑁆𑀢𑀁,_  
_𑀲𑁄𑀯𑀡𑁆𑀡𑀁 𑀯𑀢 𑀢𑀢𑁆𑀢𑀓𑀁𑁇_  


(277.)

983\. _𑀲𑀫𑀸𑀦𑁂𑀢𑁆𑀯𑀸𑀦 𑀢𑁂 𑀲𑀩𑁆𑀩𑁂,_  
_𑀢𑁂𑀲𑀁 𑀤𑀸𑀦𑀫𑀤𑀸𑀲𑀺 𑀲𑁄;_  
_𑀲𑁄𑀡𑁆𑀡𑀸𑀲𑀦𑁂 𑀧𑀯𑀺𑀝𑁆𑀞𑀸𑀦𑀁,_  
_𑀧𑀲𑀦𑁆𑀦𑁄 𑀲𑁂𑀳𑀺 𑀧𑀸𑀡𑀺𑀪𑀺𑁇_  


(278.)

984\. _𑀢𑀫𑁆𑀧𑀺 𑀤𑀸𑀦𑀁 𑀲𑀳𑀸𑀤𑀸𑀲𑀺𑀁,_  
_𑀓𑀸𑀲𑀺𑀭𑀸𑀚𑁂𑀦𑀳𑀁 𑀢𑀤𑀸;_  
_𑀧𑀼𑀦𑀸𑀳𑀁 𑀩𑀸𑀭𑀸𑀡𑀲𑀺𑀬𑀁,_  
_𑀚𑀸𑀢𑀸 𑀓𑀸𑀲𑀺𑀓𑀕𑀸𑀫𑀓𑁂𑁇_  


(279.)

985\. _𑀓𑀼𑀝𑀼𑀫𑁆𑀩𑀺𑀓𑀓𑀼𑀮𑁂 𑀨𑀻𑀢𑁂,_  
_𑀲𑀼𑀔𑀺𑀢𑁄 𑀲𑁄 𑀲𑀪𑀸𑀢𑀼𑀓𑁄;_  
_𑀚𑁂𑀝𑁆𑀞𑀲𑁆𑀲 𑀪𑀸𑀢𑀼𑀦𑁄 𑀚𑀸𑀬𑀸,_  
_𑀅𑀳𑁄𑀲𑀺𑀁 𑀲𑀼𑀧𑀢𑀺𑀩𑁆𑀩𑀢𑀸𑁇_  


(280.)

986\. _𑀧𑀘𑁆𑀘𑁂𑀓𑀩𑀼𑀤𑁆𑀥𑀁 𑀤𑀺𑀲𑁆𑀯𑀸𑀦,_  
_𑀓𑀦𑀺𑀬𑀲𑁆𑀲 𑀫𑀫 𑀪𑀢𑁆𑀢𑀼𑀦𑁄;_  
_𑀪𑀸𑀕𑀦𑁆𑀦𑀁 𑀢𑀲𑁆𑀲 𑀤𑀢𑁆𑀯𑀸𑀦,_  
_𑀆𑀕𑀢𑁂 𑀢𑀫𑁆𑀳𑀺 𑀧𑀸𑀯𑀤𑀺𑀁𑁇_  


(281.)

987\. _𑀦𑀸𑀪𑀺𑀦𑀦𑁆𑀤𑀺𑀢𑁆𑀣 𑀲𑁄 𑀤𑀸𑀦𑀁,_  
_𑀢𑀢𑁄 𑀢𑀲𑁆𑀲 𑀅𑀤𑀸𑀲𑀳𑀁;_  
_𑀉𑀔𑀸 𑀆𑀦𑀺𑀬 𑀢𑀁 𑀅𑀦𑁆𑀦𑀁,_  
_𑀧𑀼𑀦𑁄 𑀢𑀲𑁆𑀲𑁂𑀯 𑀲𑁄 𑀅𑀤𑀸𑁇_  


(282.)

988\. _𑀢𑀤𑀦𑁆𑀦𑀁 𑀙𑀟𑁆𑀟𑀬𑀺𑀢𑁆𑀯𑀸𑀦,_  
_𑀤𑀼𑀝𑁆𑀞𑀸 𑀩𑀼𑀤𑁆𑀥𑀲𑁆𑀲𑀳𑀁 𑀢𑀤𑀸;_  
_𑀧𑀢𑁆𑀢𑀁 𑀓𑀮𑀮𑀧𑀼𑀡𑁆𑀡𑀁 𑀢𑀁,_  
_𑀅𑀤𑀸𑀲𑀺𑀁 𑀢𑀲𑁆𑀲 𑀢𑀸𑀤𑀺𑀦𑁄𑁇_  


(283.)

989\. _𑀤𑀸𑀦𑁂 𑀘 𑀕𑀳𑀡𑁂 𑀘𑁂𑀯,_  
_𑀅𑀧𑀘𑁂 𑀧𑀤𑀼𑀲𑁂𑀧𑀺 𑀘;_  
_𑀲𑀫𑀘𑀺𑀢𑁆𑀢𑀫𑀼𑀔𑀁 𑀤𑀺𑀲𑁆𑀯𑀸,_  
_𑀢𑀤𑀸𑀳𑀁 𑀲𑀁𑀯𑀺𑀚𑀺𑀁 𑀪𑀼𑀲𑀁𑁇_  


(284.)

990\. _𑀧𑀼𑀦𑁄 𑀧𑀢𑁆𑀢𑀁 𑀕𑀳𑁂𑀢𑁆𑀯𑀸𑀦,_  
_𑀲𑁄𑀥𑀬𑀺𑀢𑁆𑀯𑀸 𑀲𑀼𑀕𑀦𑁆𑀥𑀺𑀦𑀸;_  
_𑀧𑀲𑀦𑁆𑀦𑀘𑀺𑀢𑁆𑀢𑀸 𑀧𑀽𑀭𑁂𑀢𑁆𑀯𑀸,_  
_𑀲𑀖𑀢𑀁 𑀲𑀓𑁆𑀓𑀭𑀁 𑀅𑀤𑀁𑁇_  


(285.)

991\. _𑀬𑀢𑁆𑀣 𑀬𑀢𑁆𑀣𑀽𑀧𑀧𑀚𑁆𑀚𑀸𑀫𑀺,_  
_𑀲𑀼𑀭𑀽𑀧𑀸 𑀳𑁄𑀫𑀺 𑀤𑀸𑀦𑀢𑁄;_  
_𑀩𑀼𑀤𑁆𑀥𑀲𑁆𑀲 𑀅𑀧𑀓𑀸𑀭𑁂𑀦,_  
_𑀤𑀼𑀕𑁆𑀕𑀦𑁆𑀥𑀸 𑀯𑀤𑀦𑁂𑀦 𑀘𑁇_  


(286.)

992\. _𑀧𑀼𑀦 𑀓𑀲𑁆𑀲𑀧𑀯𑀻𑀭𑀲𑁆𑀲,_  
_𑀦𑀺𑀥𑀸𑀬𑀦𑁆𑀢𑀫𑁆𑀳𑀺 𑀘𑁂𑀢𑀺𑀬𑁂;_  
_𑀲𑁄𑀯𑀡𑁆𑀡𑀁 𑀇𑀝𑁆𑀞𑀓𑀁 𑀯𑀭𑀁,_  
_𑀅𑀤𑀸𑀲𑀺𑀁 𑀫𑀼𑀤𑀺𑀢𑀸 𑀅𑀳𑀁𑁇_  


(287.)

993\. _𑀘𑀢𑀼𑀚𑁆𑀚𑀸𑀢𑁂𑀦 𑀕𑀦𑁆𑀥𑁂𑀦,_  
_𑀦𑀺𑀘𑀬𑀺𑀢𑁆𑀯𑀸 𑀢𑀫𑀺𑀝𑁆𑀞𑀓𑀁;_  
_𑀫𑀼𑀢𑁆𑀢𑀸 𑀤𑀼𑀕𑁆𑀕𑀦𑁆𑀥𑀤𑁄𑀲𑀫𑁆𑀳𑀸,_  
_𑀲𑀩𑁆𑀩𑀗𑁆𑀕𑀲𑀼𑀲𑀫𑀸𑀕𑀢𑀸𑁇_  


(288.)

994\. _𑀲𑀢𑁆𑀢𑀧𑀸𑀢𑀺𑀲𑀳𑀲𑁆𑀲𑀸𑀦𑀺,_  
_𑀭𑀢𑀦𑁂𑀳𑁂𑀯 𑀲𑀢𑁆𑀢𑀳𑀺;_  
_𑀓𑀸𑀭𑁂𑀢𑁆𑀯𑀸 𑀖𑀢𑀧𑀽𑀭𑀸𑀦𑀺,_  
_𑀯𑀝𑁆𑀝𑀻𑀦𑀺 𑀘 𑀲𑀳𑀲𑁆𑀲𑀲𑁄𑁇_  


(289.)

995\. _𑀧𑀓𑁆𑀔𑀺𑀧𑀺𑀢𑁆𑀯𑀸 𑀧𑀤𑀻𑀧𑁂𑀢𑁆𑀯𑀸,_  
_𑀞𑀧𑀬𑀺𑀁 𑀲𑀢𑁆𑀢𑀧𑀦𑁆𑀢𑀺𑀬𑁄;_  
_𑀧𑀽𑀚𑀦𑀢𑁆𑀣𑀁 𑀮𑁄𑀓𑀦𑀸𑀣𑀲𑁆𑀲,_  
_𑀯𑀺𑀧𑁆𑀧𑀲𑀦𑁆𑀦𑁂𑀦 𑀘𑁂𑀢𑀲𑀸𑁇_  


(290.)

996\. _𑀢𑀤𑀸𑀧𑀺 𑀢𑀫𑁆𑀳𑀺 𑀧𑀼𑀜𑁆𑀜𑀫𑁆𑀳𑀺,_  
_𑀪𑀸𑀕𑀺𑀦𑀻𑀳𑀁 𑀯𑀺𑀲𑁂𑀲𑀢𑁄;_  
_𑀧𑀼𑀦 𑀓𑀸𑀲𑀻𑀲𑀼 𑀲𑀜𑁆𑀚𑀸𑀢𑁄,_  
_𑀲𑀼𑀫𑀺𑀢𑁆𑀢𑁄 𑀇𑀢𑀺 𑀯𑀺𑀲𑁆𑀲𑀼𑀢𑁄𑁇_  


(291.)

997\. _𑀢𑀲𑁆𑀲𑀸𑀳𑀁 𑀪𑀭𑀺𑀬𑀸 𑀆𑀲𑀺𑀁,_  
_𑀲𑀼𑀔𑀺𑀢𑀸 𑀲𑀚𑁆𑀚𑀺𑀢𑀸 𑀧𑀺𑀬𑀸;_  
_𑀢𑀤𑀸 𑀧𑀘𑁆𑀘𑁂𑀓𑀫𑀼𑀦𑀺𑀦𑁄,_  
_𑀅𑀤𑀸𑀲𑀺𑀁 𑀖𑀦𑀯𑁂𑀞𑀦𑀁𑁇_  


(292.)

998\. _𑀢𑀲𑁆𑀲𑀸𑀧𑀺 𑀪𑀸𑀕𑀺𑀦𑀻 𑀆𑀲𑀺𑀁,_  
_𑀫𑁄𑀤𑀺𑀢𑁆𑀯𑀸 𑀤𑀸𑀦𑀫𑀼𑀢𑁆𑀢𑀫𑀁;_  
_𑀧𑀼𑀦𑀸𑀧𑀺 𑀓𑀸𑀲𑀺𑀭𑀝𑁆𑀞𑀫𑁆𑀳𑀺,_  
_𑀚𑀸𑀢𑁄 𑀓𑁄𑀮𑀺𑀬𑀚𑀸𑀢𑀺𑀬𑀸𑁇_  


(293.)

999\. _𑀢𑀤𑀸 𑀓𑁄𑀮𑀺𑀬𑀧𑀼𑀢𑁆𑀢𑀸𑀦𑀁,_  
_𑀲𑀢𑁂𑀳𑀺 𑀲𑀳 𑀧𑀜𑁆𑀘𑀳𑀺;_  
_𑀧𑀜𑁆𑀘𑀧𑀘𑁆𑀘𑁂𑀓𑀩𑀼𑀤𑁆𑀥𑀸𑀦𑀁,_  
_𑀲𑀢𑀸𑀦𑀺 𑀲𑀫𑀼𑀧𑀝𑁆𑀞𑀳𑀺𑁇_  


(294.)

1000\. _𑀢𑁂𑀫𑀸𑀲𑀁 𑀢𑀧𑁆𑀧𑀬𑀺𑀢𑁆𑀯𑀸𑀦,_  
_𑀅𑀤𑀸𑀲𑀺 𑀘 𑀢𑀺𑀘𑀻𑀯𑀭𑀁;_  
_𑀚𑀸𑀬𑀸 𑀢𑀲𑁆𑀲 𑀢𑀤𑀸 𑀆𑀲𑀺𑀁,_  
_𑀧𑀼𑀜𑁆𑀜𑀓𑀫𑁆𑀫𑀧𑀣𑀸𑀦𑀼𑀕𑀸𑁇_  


(295.)

1001\. _𑀢𑀢𑁄 𑀘𑀼𑀢𑁄 𑀅𑀳𑀼 𑀭𑀸𑀚𑀸,_  
_𑀦𑀦𑁆𑀤𑁄 𑀦𑀸𑀫 𑀫𑀳𑀸𑀬𑀲𑁄;_  
_𑀢𑀲𑁆𑀲𑀸𑀧𑀺 𑀫𑀳𑁂𑀲𑀻 𑀆𑀲𑀺𑀁,_  
_𑀲𑀩𑁆𑀩𑀓𑀸𑀫𑀲𑀫𑀺𑀤𑁆𑀥𑀺𑀦𑀻𑁇_  


(296.)

1002\. _𑀢𑀤𑀸 𑀭𑀸𑀚𑀸 𑀪𑀯𑀺𑀢𑁆𑀯𑀸𑀦,_  
_𑀩𑁆𑀭𑀳𑁆𑀫𑀤𑀢𑁆𑀢𑁄 𑀫𑀳𑀻𑀧𑀢𑀺;_  
_𑀧𑀤𑀼𑀫𑀯𑀢𑀻𑀧𑀼𑀢𑁆𑀢𑀸𑀦𑀁,_  
_𑀧𑀘𑁆𑀘𑁂𑀓𑀫𑀼𑀦𑀺𑀦𑀁 𑀢𑀤𑀸𑁇_  


(297.)

1003\. _𑀲𑀢𑀸𑀦𑀺 𑀧𑀜𑁆𑀘𑀦𑀽𑀦𑀸𑀦𑀺,_  
_𑀬𑀸𑀯𑀚𑀻𑀯𑀁 𑀉𑀧𑀝𑁆𑀞𑀳𑀺𑀁;_  
_𑀭𑀸𑀚𑀼𑀬𑁆𑀬𑀸𑀦𑁂 𑀦𑀺𑀯𑀸𑀲𑁂𑀢𑁆𑀯𑀸,_  
_𑀦𑀺𑀩𑁆𑀩𑀼𑀢𑀸𑀦𑀺 𑀘 𑀧𑀽𑀚𑀬𑀺𑀁𑁇_  


(298.)

1004\. _𑀘𑁂𑀢𑀺𑀬𑀸𑀦𑀺 𑀘 𑀓𑀸𑀭𑁂𑀢𑁆𑀯𑀸,_  
_𑀧𑀩𑁆𑀩𑀚𑀺𑀢𑁆𑀯𑀸 𑀉𑀪𑁄 𑀫𑀬𑀁;_  
_𑀪𑀸𑀯𑁂𑀢𑁆𑀯𑀸 𑀅𑀧𑁆𑀧𑀫𑀜𑁆𑀜𑀸𑀬𑁄,_  
_𑀩𑁆𑀭𑀳𑁆𑀫𑀮𑁄𑀓𑀁 𑀅𑀕𑀫𑁆𑀳𑀲𑁂𑁇_  


(299.)

1005\. _𑀢𑀢𑁄 𑀘𑀼𑀢𑁄 𑀫𑀳𑀸𑀢𑀺𑀢𑁆𑀣𑁂,_  
_𑀲𑀼𑀚𑀸𑀢𑁄 𑀧𑀺𑀧𑁆𑀨𑀮𑀸𑀬𑀦𑁄;_  
_𑀫𑀸𑀢𑀸 𑀲𑀼𑀫𑀦𑀤𑁂𑀯𑀻𑀢𑀺,_  
_𑀓𑁄𑀲𑀺𑀕𑁄𑀢𑁆𑀢𑁄 𑀤𑀺𑀚𑁄 𑀧𑀺𑀢𑀸𑁇_  


(300.)

1006\. _𑀅𑀳𑀁 𑀫𑀤𑁆𑀤𑁂 𑀚𑀦𑀧𑀤𑁂,_  
_𑀲𑀸𑀓𑀮𑀸𑀬 𑀧𑀼𑀭𑀼𑀢𑁆𑀢𑀫𑁂;_  
_𑀓𑀧𑁆𑀧𑀺𑀮𑀲𑁆𑀲 𑀤𑀺𑀚𑀲𑁆𑀲𑀸𑀲𑀺𑀁,_  
_𑀥𑀻𑀢𑀸 𑀫𑀸𑀢𑀸 𑀲𑀼𑀘𑀻𑀫𑀢𑀺𑁇_  


(301.)

1007\. _𑀖𑀦𑀓𑀜𑁆𑀘𑀦𑀩𑀺𑀫𑁆𑀩𑁂𑀦,_  
_𑀦𑀺𑀫𑁆𑀫𑀺𑀦𑀺𑀢𑁆𑀯𑀸𑀦 𑀫𑀁 𑀧𑀺𑀢𑀸;_  
_𑀅𑀤𑀸 𑀓𑀲𑁆𑀲𑀧𑀥𑀻𑀭𑀲𑁆𑀲,_  
_𑀓𑀸𑀫𑁂𑀳𑀺 𑀯𑀚𑁆𑀚𑀺𑀢𑀲𑁆𑀲𑀫𑀁𑁇_  


(302.)

1008\. _𑀓𑀤𑀸𑀘𑀺 𑀲𑁄 𑀓𑀸𑀭𑀼𑀡𑀺𑀓𑁄,_  
_𑀕𑀦𑁆𑀢𑁆𑀯𑀸 𑀓𑀫𑁆𑀫𑀦𑁆𑀢𑀧𑁂𑀓𑁆𑀔𑀓𑁄;_  
_𑀓𑀸𑀓𑀸𑀤𑀺𑀓𑁂𑀳𑀺 𑀔𑀚𑁆𑀚𑀦𑁆𑀢𑁂,_  
_𑀧𑀸𑀡𑁂 𑀤𑀺𑀲𑁆𑀯𑀸𑀦 𑀲𑀁𑀯𑀺𑀚𑀺𑁇_  


(303.)

1009\. _𑀖𑀭𑁂𑀯𑀸𑀳𑀁 𑀢𑀺𑀮𑁂 𑀚𑀸𑀢𑁂,_  
_𑀤𑀺𑀲𑁆𑀯𑀸𑀦𑀸𑀢𑀧𑀢𑀸𑀧𑀦𑁂;_  
_𑀓𑀺𑀫𑀻 𑀓𑀸𑀓𑁂𑀳𑀺 𑀔𑀚𑁆𑀚𑀦𑁆𑀢𑁂,_  
_𑀲𑀁𑀯𑁂𑀕𑀫𑀮𑀪𑀺𑀁 𑀢𑀤𑀸𑁇_  


(304.)

1010\. _𑀢𑀤𑀸 𑀲𑁄 𑀧𑀩𑁆𑀩𑀚𑀻 𑀥𑀻𑀭𑁄,_  
_𑀅𑀳𑀁 𑀢𑀫𑀦𑀼𑀧𑀩𑁆𑀩𑀚𑀺𑀁;_  
_𑀧𑀜𑁆𑀘𑀯𑀲𑁆𑀲𑀸𑀦𑀺 𑀦𑀺𑀯𑀲𑀺𑀁,_  
_𑀧𑀭𑀺𑀩𑁆𑀩𑀸𑀚𑀯𑀢𑁂 𑀅𑀳𑀁𑁇_  


(305.)

1011\. _𑀬𑀤𑀸 𑀧𑀩𑁆𑀩𑀚𑀺𑀢𑀸 𑀆𑀲𑀺,_  
_𑀕𑁄𑀢𑀫𑀻 𑀚𑀺𑀦𑀧𑁄𑀲𑀺𑀓𑀸;_  
_𑀢𑀤𑀸𑀳𑀁 𑀢𑀫𑀼𑀧𑀕𑀦𑁆𑀢𑁆𑀯𑀸,_  
_𑀩𑀼𑀤𑁆𑀥𑁂𑀦 𑀅𑀦𑀼𑀲𑀸𑀲𑀺𑀢𑀸𑁇_  


(306.)

1012\. _𑀦 𑀘𑀺𑀭𑁂𑀦𑁂𑀯 𑀓𑀸𑀮𑁂𑀦,_  
_𑀅𑀭𑀳𑀢𑁆𑀢𑀫𑀧𑀸𑀧𑀼𑀡𑀺𑀁;_  
_𑀅𑀳𑁄 𑀓𑀮𑁆𑀬𑀸𑀡𑀫𑀺𑀢𑁆𑀢𑀢𑁆𑀢𑀁,_  
_𑀓𑀲𑁆𑀲𑀧𑀲𑁆𑀲 𑀲𑀺𑀭𑀻𑀫𑀢𑁄𑁇_  


(307.)

1013\. _𑀲𑀼𑀢𑁄 𑀩𑀼𑀤𑁆𑀥𑀲𑁆𑀲 𑀤𑀸𑀬𑀸𑀤𑁄,_  
_𑀓𑀲𑁆𑀲𑀧𑁄 𑀲𑀼𑀲𑀫𑀸𑀳𑀺𑀢𑁄;_  
_𑀧𑀼𑀩𑁆𑀩𑁂𑀦𑀺𑀯𑀸𑀲𑀁 𑀬𑁄 𑀯𑁂𑀤𑀺,_  
_𑀲𑀕𑁆𑀕𑀸𑀧𑀸𑀬𑀜𑁆𑀘 𑀧𑀲𑁆𑀲𑀢𑀺𑁇_  


(308.)

1014\. _𑀅𑀣𑁄 𑀚𑀸𑀢𑀺𑀓𑁆𑀔𑀬𑀁 𑀧𑀢𑁆𑀢𑁄,_  
_𑀅𑀪𑀺𑀜𑁆𑀜𑀸𑀯𑁄𑀲𑀺𑀢𑁄 𑀫𑀼𑀦𑀺;_  
_𑀏𑀢𑀸𑀳𑀺 𑀢𑀻𑀳𑀺 𑀯𑀺𑀚𑁆𑀚𑀸𑀳𑀺,_  
_𑀢𑁂𑀯𑀺𑀚𑁆𑀚𑁄 𑀳𑁄𑀢𑀺 𑀩𑁆𑀭𑀸𑀳𑁆𑀫𑀡𑁄𑁇_  


(309.)

1015\. _𑀢𑀣𑁂𑀯 𑀪𑀤𑁆𑀤𑀸𑀓𑀸𑀧𑀺𑀮𑀸𑀦𑀻,_  
_𑀢𑁂𑀯𑀺𑀚𑁆𑀚𑀸 𑀫𑀘𑁆𑀘𑀼𑀳𑀸𑀬𑀺𑀦𑀻;_  
_𑀥𑀸𑀭𑁂𑀢𑀺 𑀅𑀦𑁆𑀢𑀺𑀫𑀁 𑀤𑁂𑀳𑀁,_  
_𑀚𑀺𑀢𑁆𑀯𑀸 𑀫𑀸𑀭𑀁 𑀲𑀯𑀸𑀳𑀦𑀁𑁇_  


(310.)

1016\. _𑀤𑀺𑀲𑁆𑀯𑀸 𑀆𑀤𑀻𑀦𑀯𑀁 𑀮𑁄𑀓𑁂,_  
_𑀉𑀪𑁄 𑀧𑀩𑁆𑀩𑀚𑀺𑀢𑀸 𑀫𑀬𑀁;_  
_𑀢𑁆𑀬𑀫𑁆𑀳 𑀔𑀻𑀡𑀸𑀲𑀯𑀸 𑀤𑀦𑁆𑀢𑀸,_  
_𑀲𑀻𑀢𑀺𑀪𑀽𑀢𑀸𑀫𑁆𑀳 𑀦𑀺𑀩𑁆𑀩𑀼𑀢𑀸𑁇_  


(311.)

1017\. _𑀓𑀺𑀮𑁂𑀲𑀸 𑀛𑀸𑀧𑀺𑀢𑀸 𑀫𑀬𑁆𑀳𑀁,_  
_…𑀧𑁂…_  
_𑀯𑀺𑀳𑀭𑀸𑀫𑀺 𑀅𑀦𑀸𑀲𑀯𑀸𑁇_  


(312.)

1018\. _𑀲𑁆𑀯𑀸𑀕𑀢𑀁 𑀯𑀢 𑀫𑁂 𑀆𑀲𑀺,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁𑁇_  


(313.)

1019\. _𑀧𑀝𑀺𑀲𑀫𑁆𑀪𑀺𑀤𑀸 𑀘𑀢𑀲𑁆𑀲𑁄,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁”𑁇_  


1020\. 𑀇𑀢𑁆𑀣𑀁 𑀲𑀼𑀤𑀁 𑀪𑀤𑁆𑀤𑀸𑀓𑀸𑀧𑀺𑀮𑀸𑀦𑀻 𑀪𑀺𑀓𑁆𑀔𑀼𑀦𑀻 𑀇𑀫𑀸 𑀕𑀸𑀣𑀸𑀬𑁄 𑀅𑀪𑀸𑀲𑀺𑀢𑁆𑀣𑀸𑀢𑀺𑁇

---

1021\. 𑀪𑀤𑁆𑀤𑀸𑀓𑀸𑀧𑀺𑀮𑀸𑀦𑀻𑀣𑁂𑀭𑀺𑀬𑀸𑀧𑀤𑀸𑀦𑀁 𑀲𑀢𑁆𑀢𑀫𑀁𑁇



[Go to previous page (3.6 Soṇātherīapadāna)](3.6.md) / [Go to parent page (3 Kuṇḍalakesīvagga)](../3.md) / [Go to next page (3.8 Yasodharātherīapadāna)](3.8.md)


