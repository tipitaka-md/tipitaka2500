
[Home](/) / [20Ap2 Therīapadānapāḷi](/tipitaka/20Ap2.md) / [3 Kuṇḍalakesīvagga](/tipitaka/20Ap2/3.md)

# 𑁩𑁇𑁮 𑀬𑀲𑁄𑀥𑀭𑀸𑀣𑁂𑀭𑀻𑀅𑀧𑀤𑀸𑀦

### 𑀓𑀼𑀡𑁆𑀟𑀮𑀓𑁂𑀲𑀻𑀯𑀕𑁆𑀕

### 𑀬𑀲𑁄𑀥𑀭𑀸𑀣𑁂𑀭𑀻𑀅𑀧𑀤𑀸𑀦

(314.)

1022\. _𑀏𑀓𑀲𑁆𑀫𑀺𑀁 𑀲𑀫𑀬𑁂 𑀭𑀫𑁆𑀫𑁂,_  
_𑀇𑀤𑁆𑀥𑁂 𑀭𑀸𑀚𑀕𑀳𑁂 𑀧𑀼𑀭𑁂;_  
_𑀧𑀩𑁆𑀪𑀸𑀭𑀫𑁆𑀳𑀺 𑀯𑀭𑁂𑀓𑀫𑁆𑀳𑀺,_  
_𑀯𑀲𑀦𑁆𑀢𑁂 𑀦𑀭𑀦𑀸𑀬𑀓𑁂𑁇_  


(315.)

1023\. _𑀯𑀲𑀦𑁆𑀢𑀺𑀬𑀸 𑀢𑀫𑁆𑀳𑀺 𑀦𑀕𑀭𑁂,_  
_𑀭𑀫𑁆𑀫𑁂 𑀪𑀺𑀓𑁆𑀔𑀼𑀦𑀼𑀧𑀲𑁆𑀲𑀬𑁂;_  
_𑀬𑀲𑁄𑀥𑀭𑀸𑀪𑀺𑀓𑁆𑀔𑀼𑀦𑀺𑀬𑀸,_  
_𑀏𑀯𑀁 𑀆𑀲𑀺 𑀯𑀺𑀢𑀓𑁆𑀓𑀺𑀢𑀁𑁇_  


(316.)

1024\. _“𑀲𑀼𑀤𑁆𑀥𑁄𑀤𑀦𑁄 𑀫𑀳𑀸𑀭𑀸𑀚𑀸,_  
_𑀕𑁄𑀢𑀫𑀻 𑀘 𑀧𑀚𑀸𑀧𑀢𑀻;_  
_𑀅𑀪𑀺𑀜𑁆𑀜𑀸𑀢𑀸 𑀫𑀳𑀸𑀣𑁂𑀭𑀸,_  
_𑀣𑁂𑀭𑀺𑀬𑁄 𑀘 𑀫𑀳𑀺𑀤𑁆𑀥𑀺𑀓𑀸𑁇_  


(317.)

1025\. _𑀲𑀦𑁆𑀢𑀺𑀁 𑀕𑀢𑀸𑀯 𑀆𑀲𑀼𑀁 𑀢𑁂,_  
_𑀤𑀻𑀧𑀘𑁆𑀘𑀻𑀯 𑀦𑀺𑀭𑀸𑀲𑀯𑀸;_  
_𑀮𑁄𑀓𑀦𑀸𑀣𑁂 𑀥𑀭𑀦𑁆𑀢𑁂𑀯,_  
_𑀅𑀳𑀫𑁆𑀧𑀺 𑀘 𑀲𑀺𑀯𑀁 𑀧𑀤𑀁𑁇_  


(318.)

1026\. _𑀕𑀫𑀺𑀲𑁆𑀲𑀸𑀫𑀻”𑀢𑀺 𑀘𑀺𑀦𑁆𑀢𑁂𑀢𑁆𑀯𑀸,_  
_𑀧𑀲𑁆𑀲𑀦𑁆𑀢𑀻 𑀆𑀬𑀼𑀫𑀢𑁆𑀢𑀦𑁄;_  
_𑀧𑀲𑁆𑀲𑀺𑀢𑁆𑀯𑀸 𑀆𑀬𑀼𑀲𑀗𑁆𑀔𑀸𑀭𑀁,_  
_𑀢𑀤𑀳𑁂𑀯 𑀔𑀬𑀁 𑀕𑀢𑀁𑁇_  


(319.)

1027\. _𑀧𑀢𑁆𑀢𑀘𑀻𑀯𑀭𑀫𑀸𑀤𑀸𑀬,_  
_𑀦𑀺𑀓𑁆𑀔𑀫𑀺𑀢𑁆𑀯𑀸 𑀲𑀓𑀲𑁆𑀲𑀫𑀸;_  
_𑀧𑀼𑀭𑀓𑁆𑀔𑀢𑀸 𑀪𑀺𑀓𑁆𑀔𑀼𑀦𑀻𑀪𑀺,_  
_𑀲𑀢𑁂𑀳𑀺 𑀲𑀳𑀲𑁆𑀲𑁂𑀳𑀺 𑀲𑀸𑁇_  


(320.)

1028\. _𑀫𑀳𑀺𑀤𑁆𑀥𑀺𑀓𑀸 𑀫𑀳𑀸𑀧𑀜𑁆𑀜𑀸,_  
_𑀲𑀫𑁆𑀩𑀼𑀤𑁆𑀥𑀁 𑀉𑀧𑀲𑀗𑁆𑀓𑀫𑀺;_  
_𑀲𑀫𑁆𑀩𑀼𑀤𑁆𑀥𑀁 𑀅𑀪𑀺𑀯𑀸𑀤𑁂𑀢𑁆𑀯𑀸,_  
_𑀲𑀢𑁆𑀣𑀼𑀦𑁄 𑀘𑀓𑁆𑀓𑀮𑀓𑁆𑀔𑀡𑁂;_  
_𑀦𑀺𑀲𑀺𑀦𑁆𑀦𑀸 𑀏𑀓𑀫𑀦𑁆𑀢𑀫𑁆𑀳𑀺,_  
_𑀇𑀤𑀁 𑀯𑀘𑀦𑀫𑀩𑁆𑀭𑀯𑀺𑁇_  


(321.)

1029\. _“𑀅𑀝𑁆𑀞𑀲𑀢𑁆𑀢𑀢𑀺𑀯𑀲𑁆𑀲𑀸𑀳𑀁,_  
_𑀧𑀘𑁆𑀙𑀺𑀫𑁄 𑀯𑀢𑁆𑀢𑀢𑁂 𑀯𑀬𑁄;_  
_𑀧𑀩𑁆𑀪𑀸𑀭𑀫𑁆𑀳𑀺 𑀅𑀦𑀼𑀧𑁆𑀧𑀢𑁆𑀢𑀸,_  
_𑀆𑀭𑁄𑀘𑁂𑀫𑀺 𑀫𑀳𑀸𑀫𑀼𑀦𑀺𑁇_  


(322.)

1030\. _𑀧𑀭𑀺𑀧𑀓𑁆𑀓𑁄 𑀯𑀬𑁄 𑀫𑀬𑁆𑀳𑀁,_  
_𑀧𑀭𑀺𑀢𑁆𑀢𑀁 𑀫𑀫 𑀚𑀻𑀯𑀺𑀢𑀁;_  
_𑀧𑀳𑀸𑀬 𑀯𑁄 𑀕𑀫𑀺𑀲𑁆𑀲𑀸𑀫𑀺,_  
_𑀓𑀢𑀁 𑀫𑁂 𑀲𑀭𑀡𑀫𑀢𑁆𑀢𑀦𑁄𑁇_  


(323.)

1031\. _𑀯𑀬𑀫𑁆𑀳𑀺 𑀧𑀘𑁆𑀙𑀺𑀫𑁂 𑀓𑀸𑀮𑁂,_  
_𑀫𑀭𑀡𑀁 𑀉𑀧𑀭𑀼𑀤𑁆𑀥𑀢𑀺;_  
_𑀅𑀚𑁆𑀚𑀭𑀢𑁆𑀢𑀺𑀁 𑀫𑀳𑀸𑀯𑀻𑀭,_  
_𑀧𑀸𑀧𑀼𑀡𑀺𑀲𑁆𑀲𑀸𑀫𑀺 𑀦𑀺𑀩𑁆𑀩𑀼𑀢𑀺𑀁𑁇_  


(324.)

1032\. _𑀦𑀢𑁆𑀣𑀺 𑀚𑀸𑀢𑀺 𑀚𑀭𑀸 𑀩𑁆𑀬𑀸𑀥𑀺,_  
_𑀫𑀭𑀡𑀜𑁆𑀘 𑀫𑀳𑀸𑀫𑀼𑀦𑁂;_  
_𑀅𑀚𑀭𑀸𑀫𑀭𑀡𑀁 𑀧𑀼𑀭𑀁,_  
_𑀕𑀫𑀺𑀲𑁆𑀲𑀸𑀫𑀺 𑀅𑀲𑀗𑁆𑀔𑀢𑀁𑁇_  


(325.)

1033\. _𑀬𑀸𑀯𑀢𑀸 𑀧𑀭𑀺𑀲𑀸 𑀦𑀸𑀫,_  
_𑀲𑀫𑀼𑀧𑀸𑀲𑀦𑁆𑀢𑀺 𑀲𑀢𑁆𑀣𑀼𑀦𑁄;_  
_𑀅𑀧𑀭𑀸𑀥𑀫𑀚𑀸𑀦𑀦𑁆𑀢𑀻,_  
_𑀔𑀫𑀦𑁆𑀢𑀁 𑀲𑀫𑁆𑀫𑀼𑀔𑀸 𑀫𑀼𑀦𑁂𑁇_  


(326.)

1034\. _𑀲𑀁𑀲𑀭𑀺𑀢𑁆𑀯𑀸 𑀘 𑀲𑀁𑀲𑀸𑀭𑁂,_  
_𑀔𑀮𑀺𑀢𑀜𑁆𑀘𑁂 𑀫𑀫𑀁 𑀢𑀬𑀺;_  
_𑀆𑀭𑁄𑀘𑁂𑀫𑀺 𑀫𑀳𑀸𑀯𑀻𑀭,_  
_𑀅𑀧𑀭𑀸𑀥𑀁 𑀔𑀫𑀲𑁆𑀲𑀼 𑀫𑁂”𑁇_  


(327.)

1035\. _𑀲𑀼𑀢𑁆𑀯𑀸𑀦 𑀯𑀘𑀦𑀁 𑀢𑀲𑁆𑀲𑀸,_  
_𑀫𑀼𑀦𑀺𑀦𑁆𑀤𑁄 𑀇𑀤𑀫𑀩𑁆𑀭𑀯𑀺;_  
_“𑀓𑀺𑀫𑀼𑀢𑁆𑀢𑀭𑀁 𑀢𑁂 𑀯𑀓𑁆𑀔𑀸𑀫𑀺,_  
_𑀦𑀺𑀩𑁆𑀩𑀸𑀦𑀸𑀬 𑀯𑀚𑀦𑁆𑀢𑀺𑀬𑀸𑁇_  


(328.)

1036\. _𑀇𑀤𑁆𑀥𑀺𑀜𑁆𑀘𑀸𑀧𑀺 𑀦𑀺𑀤𑀲𑁆𑀲𑁂𑀳𑀺,_  
_𑀫𑀫 𑀲𑀸𑀲𑀦𑀓𑀸𑀭𑀺𑀓𑁂;_  
_𑀧𑀭𑀺𑀲𑀸𑀦𑀜𑁆𑀘 𑀲𑀩𑁆𑀩𑀸𑀲𑀁,_  
_𑀓𑀗𑁆𑀔𑀁 𑀙𑀺𑀦𑁆𑀤𑀲𑁆𑀲𑀼 𑀬𑀸𑀯𑀢𑀸”𑁇_  


(329.)

1037\. _𑀲𑀼𑀢𑁆𑀯𑀸 𑀢𑀁 𑀫𑀼𑀦𑀺𑀦𑁄 𑀯𑀸𑀘𑀁,_  
_𑀪𑀺𑀓𑁆𑀔𑀼𑀦𑀻 𑀲𑀸 𑀬𑀲𑁄𑀥𑀭𑀸;_  
_𑀯𑀦𑁆𑀤𑀺𑀢𑁆𑀯𑀸 𑀫𑀼𑀦𑀺𑀭𑀸𑀚𑀁 𑀢𑀁,_  
_𑀇𑀤𑀁 𑀯𑀘𑀦𑀫𑀩𑁆𑀭𑀯𑀺𑁇_  


(330.)

1038\. _“𑀬𑀲𑁄𑀥𑀭𑀸 𑀅𑀳𑀁 𑀯𑀻𑀭,_  
_𑀅𑀕𑀸𑀭𑁂 𑀢𑁂 𑀧𑀚𑀸𑀧𑀢𑀺;_  
_𑀲𑀸𑀓𑀺𑀬𑀫𑁆𑀳𑀺 𑀓𑀼𑀮𑁂 𑀚𑀸𑀢𑀸,_  
_𑀇𑀢𑁆𑀣𑀺𑀅𑀗𑁆𑀕𑁂 𑀧𑀢𑀺𑀝𑁆𑀞𑀺𑀢𑀸𑁇_  


(331.)

1039\. _𑀣𑀻𑀦𑀁 𑀲𑀢𑀲𑀳𑀲𑁆𑀲𑀸𑀦𑀁,_  
_𑀦𑀯𑀼𑀢𑀻𑀦𑀁 𑀙𑀤𑀼𑀢𑁆𑀢𑀭𑀺;_  
_𑀅𑀕𑀸𑀭𑁂 𑀢𑁂 𑀅𑀳𑀁 𑀯𑀻𑀭,_  
_𑀧𑀸𑀫𑁄𑀓𑁆𑀔𑀸 𑀲𑀩𑁆𑀩𑀸 𑀇𑀲𑁆𑀲𑀭𑀸𑁇_  


(332.)

1040\. _𑀭𑀽𑀧𑀸𑀘𑀸𑀭𑀕𑀼𑀡𑀽𑀧𑁂𑀢𑀸,_  
_𑀬𑁄𑀩𑁆𑀩𑀦𑀝𑁆𑀞𑀸 𑀧𑀺𑀬𑀁𑀯𑀤𑀸;_  
_𑀲𑀩𑁆𑀩𑀸 𑀫𑀁 𑀅𑀧𑀘𑀸𑀬𑀦𑁆𑀢𑀺,_  
_𑀤𑁂𑀯𑀢𑀸 𑀯𑀺𑀬 𑀫𑀸𑀦𑀼𑀲𑀸𑁇_  


(333.)

1041\. _𑀓𑀜𑁆𑀜𑀸𑀲𑀢𑀲𑀳𑀲𑁆𑀲𑀧𑀫𑀼𑀔𑀸,_  
_𑀲𑀓𑁆𑀬𑀧𑀼𑀢𑁆𑀢𑀦𑀺𑀯𑁂𑀲𑀦𑁂;_  
_𑀲𑀫𑀸𑀦𑀲𑀼𑀔𑀤𑀼𑀓𑁆𑀔𑀢𑀸,_  
_𑀤𑁂𑀯𑀢𑀸 𑀯𑀺𑀬 𑀦𑀦𑁆𑀤𑀦𑁂𑁇_  


(334.)

1042\. _𑀓𑀸𑀫𑀥𑀸𑀢𑀼𑀫𑀢𑀺𑀓𑁆𑀓𑀫𑁆𑀫,_  
_𑀲𑀡𑁆𑀞𑀺𑀢𑀸 𑀭𑀽𑀧𑀥𑀸𑀢𑀼𑀬𑀸;_  
_𑀭𑀽𑀧𑁂𑀦 𑀲𑀤𑀺𑀲𑀸 𑀦𑀢𑁆𑀣𑀺,_  
_𑀞𑀧𑁂𑀢𑁆𑀯𑀸 𑀮𑁄𑀓𑀦𑀸𑀬𑀓𑀁”𑁇_  


(335.)

1043\. _𑀲𑀫𑁆𑀩𑀼𑀤𑁆𑀥𑀁 𑀅𑀪𑀺𑀯𑀸𑀤𑁂𑀢𑁆𑀯𑀸,_  
_𑀇𑀤𑁆𑀥𑀺𑀁 𑀤𑀲𑁆𑀲𑁂𑀲𑀺 𑀲𑀢𑁆𑀣𑀼𑀦𑁄;_  
_𑀦𑁂𑀓𑀸 𑀦𑀸𑀦𑀸𑀯𑀺𑀥𑀸𑀓𑀸𑀭𑀸,_  
_𑀫𑀳𑀸𑀇𑀤𑁆𑀥𑀻𑀧𑀺 𑀤𑀲𑁆𑀲𑀬𑀻𑁇_  


(336.)

1044\. _𑀘𑀓𑁆𑀓𑀯𑀸𑀍𑀅𑀲𑀫𑀁 𑀓𑀸𑀬𑀁,_  
_𑀲𑀻𑀲𑀁 𑀉𑀢𑁆𑀢𑀭𑀢𑁄 𑀓𑀼𑀭𑀼;_  
_𑀉𑀪𑁄 𑀧𑀓𑁆𑀔𑀸 𑀤𑀼𑀯𑁂 𑀤𑀻𑀧𑀸,_  
_𑀚𑀫𑁆𑀩𑀼𑀤𑀻𑀧𑀁 𑀲𑀭𑀻𑀭𑀢𑁄𑁇_  


(337.)

1045\. _𑀤𑀓𑁆𑀔𑀺𑀡𑀜𑁆𑀘 𑀲𑀭𑀁 𑀧𑀺𑀜𑁆𑀙𑀁,_  
_𑀦𑀸𑀦𑀸𑀲𑀸𑀔𑀸 𑀢𑀼 𑀧𑀢𑁆𑀢𑀓𑀸;_  
_𑀘𑀦𑁆𑀤𑀜𑁆𑀘 𑀲𑀽𑀭𑀺𑀬𑀜𑁆𑀘𑀓𑁆𑀔𑀺,_  
_𑀫𑁂𑀭𑀼𑀧𑀩𑁆𑀩𑀢𑀢𑁄 𑀲𑀺𑀔𑀁𑁇_  


(338.)

1046\. _𑀘𑀓𑁆𑀓𑀯𑀸𑀍𑀅𑀕𑀺𑀭𑀺𑀁 𑀢𑀼𑀡𑁆𑀟𑀁,_  
_𑀚𑀫𑁆𑀩𑀼𑀭𑀼𑀓𑁆𑀔𑀁 𑀲𑀫𑀽𑀮𑀓𑀁;_  
_𑀩𑀻𑀚𑀫𑀸𑀦𑀸 𑀉𑀧𑀸𑀕𑀦𑁆𑀢𑁆𑀯𑀸,_  
_𑀯𑀦𑁆𑀤𑀦𑁆𑀢𑀻 𑀮𑁄𑀓𑀦𑀸𑀬𑀓𑀁𑁇_  


(339.)

1047\. _𑀳𑀢𑁆𑀣𑀺𑀯𑀡𑁆𑀡𑀁 𑀢𑀣𑁂𑀯𑀲𑁆𑀲𑀁,_  
_𑀧𑀩𑁆𑀩𑀢𑀁 𑀚𑀮𑀥𑀺𑀁 𑀢𑀣𑀸;_  
_𑀘𑀦𑁆𑀤𑀺𑀫𑀁 𑀲𑀽𑀭𑀺𑀬𑀁 𑀫𑁂𑀭𑀼𑀁,_  
_𑀲𑀓𑁆𑀓𑀯𑀡𑁆𑀡𑀜𑁆𑀘 𑀤𑀲𑁆𑀲𑀬𑀺𑁇_  


(340.)

1048\. _“𑀬𑀲𑁄𑀥𑀭𑀸 𑀅𑀳𑀁 𑀯𑀻𑀭,_  
_𑀧𑀸𑀤𑁂 𑀯𑀦𑁆𑀤𑀸𑀫𑀺 𑀘𑀓𑁆𑀔𑀼𑀫”;_  
_𑀲𑀳𑀲𑁆𑀲𑀮𑁄𑀓𑀥𑀸𑀢𑀽𑀦𑀁,_  
_𑀨𑀼𑀮𑁆𑀮𑀧𑀤𑁆𑀫𑁂𑀦 𑀙𑀸𑀤𑀬𑀺𑁇_  


(341.)

1049\. _𑀩𑁆𑀭𑀳𑁆𑀫𑀯𑀡𑁆𑀡𑀜𑁆𑀘 𑀫𑀸𑀧𑁂𑀢𑁆𑀯𑀸,_  
_𑀥𑀫𑁆𑀫𑀁 𑀤𑁂𑀲𑁂𑀲𑀺 𑀲𑀼𑀜𑁆𑀜𑀢𑀁;_  
_“𑀬𑀲𑁄𑀥𑀭𑀸 𑀅𑀳𑀁 𑀯𑀻𑀭,_  
_𑀧𑀸𑀤𑁂 𑀯𑀦𑁆𑀤𑀸𑀫𑀺 𑀘𑀓𑁆𑀔𑀼𑀫𑁇_  


(342.)

1050\. _𑀇𑀤𑁆𑀥𑀻𑀲𑀼 𑀘 𑀯𑀲𑀻 𑀳𑁄𑀫𑀺,_  
_𑀤𑀺𑀩𑁆𑀩𑀸𑀬 𑀲𑁄𑀢𑀥𑀸𑀢𑀼𑀬𑀸;_  
_𑀘𑁂𑀢𑁄𑀧𑀭𑀺𑀬𑀜𑀸𑀡𑀲𑁆𑀲,_  
_𑀯𑀲𑀻 𑀳𑁄𑀫𑀺 𑀫𑀳𑀸𑀫𑀼𑀦𑀺𑁇_  


(343.)

1051\. _𑀧𑀼𑀩𑁆𑀩𑁂𑀦𑀺𑀯𑀸𑀲𑀁 𑀚𑀸𑀦𑀸𑀫𑀺,_  
_𑀤𑀺𑀩𑁆𑀩𑀘𑀓𑁆𑀔𑀼 𑀯𑀺𑀲𑁄𑀥𑀺𑀢𑀁;_  
_𑀲𑀩𑁆𑀩𑀸𑀲𑀯𑀸 𑀧𑀭𑀺𑀓𑁆𑀔𑀻𑀡𑀸,_  
_𑀦𑀢𑁆𑀣𑀺 𑀤𑀸𑀦𑀺 𑀧𑀼𑀦𑀩𑁆𑀪𑀯𑁄𑁇_  


(344.)

1052\. _𑀅𑀢𑁆𑀣𑀥𑀫𑁆𑀫𑀦𑀺𑀭𑀼𑀢𑁆𑀢𑀻𑀲𑀼,_  
_𑀧𑀝𑀺𑀪𑀸𑀦𑁂 𑀢𑀣𑁂𑀯 𑀘;_  
_𑀜𑀸𑀡𑀁 𑀫𑀬𑁆𑀳𑀁 𑀫𑀳𑀸𑀯𑀻𑀭,_  
_𑀉𑀧𑁆𑀧𑀦𑁆𑀦𑀁 𑀢𑀯 𑀲𑀦𑁆𑀢𑀺𑀓𑁂𑁇_  


(345.)

1053\. _𑀧𑀼𑀩𑁆𑀩𑀸𑀦𑀁 𑀮𑁄𑀓𑀦𑀸𑀣𑀸𑀦𑀁,_  
_𑀲𑀗𑁆𑀕𑀫𑀁 𑀢𑁂 𑀦𑀺𑀤𑀲𑁆𑀲𑀺𑀢𑀁;_  
_𑀅𑀥𑀺𑀓𑀸𑀭𑀁 𑀩𑀳𑀼𑀁 𑀫𑀬𑁆𑀳𑀁,_  
_𑀢𑀼𑀬𑁆𑀳𑀢𑁆𑀣𑀸𑀬 𑀫𑀳𑀸𑀫𑀼𑀦𑁂𑁇_  


(346.)

1054\. _𑀬𑀁 𑀫𑀬𑁆𑀳𑀁 𑀧𑀽𑀭𑀺𑀢𑀁 𑀓𑀫𑁆𑀫𑀁,_  
_𑀓𑀼𑀲𑀮𑀁 𑀲𑀭𑀲𑁂 𑀫𑀼𑀦𑁂;_  
_𑀢𑀼𑀬𑁆𑀳𑀢𑁆𑀣𑀸𑀬 𑀫𑀳𑀸𑀯𑀻𑀭,_  
_𑀧𑀼𑀜𑁆𑀜𑀁 𑀉𑀧𑀘𑀺𑀢𑀁 𑀫𑀬𑀸𑁇_  


(347.)

1055\. _𑀅𑀪𑀩𑁆𑀩𑀝𑁆𑀞𑀸𑀦𑁂 𑀯𑀚𑁆𑀚𑁂𑀢𑁆𑀯𑀸,_  
_𑀯𑀸𑀭𑀬𑀺𑀢𑁆𑀯𑀸 𑀅𑀦𑀸𑀘𑀭𑀁;_  
_𑀢𑀼𑀬𑁆𑀳𑀢𑁆𑀣𑀸𑀬 𑀫𑀳𑀸𑀯𑀻𑀭,_  
_𑀲𑀜𑁆𑀘𑀢𑁆𑀢𑀁 𑀚𑀻𑀯𑀺𑀢𑀁 𑀫𑀬𑀸𑁇_  


(348.)

1056\. _𑀦𑁂𑀓𑀓𑁄𑀝𑀺𑀲𑀳𑀲𑁆𑀲𑀸𑀦𑀺,_  
_𑀪𑀭𑀺𑀬𑀢𑁆𑀣𑀸𑀬𑀤𑀸𑀲𑀺 𑀫𑀁;_  
_𑀦 𑀢𑀢𑁆𑀣 𑀯𑀺𑀫𑀦𑀸 𑀳𑁄𑀫𑀺,_  
_𑀢𑀼𑀬𑁆𑀳𑀢𑁆𑀣𑀸𑀬 𑀫𑀳𑀸𑀫𑀼𑀦𑀺𑁇_  


(349.)

1057\. _𑀦𑁂𑀓𑀓𑁄𑀝𑀺𑀲𑀳𑀲𑁆𑀲𑀸𑀦𑀺,_  
_𑀉𑀧𑀓𑀸𑀭𑀸𑀬𑀤𑀸𑀲𑀺 𑀫𑀁;_  
_𑀦 𑀢𑀢𑁆𑀣 𑀯𑀺𑀫𑀦𑀸 𑀳𑁄𑀫𑀺,_  
_𑀢𑀼𑀬𑁆𑀳𑀢𑁆𑀣𑀸𑀬 𑀫𑀳𑀸𑀫𑀼𑀦𑀺𑁇_  


(350.)

1058\. _𑀦𑁂𑀓𑀓𑁄𑀝𑀺𑀲𑀳𑀲𑁆𑀲𑀸𑀦𑀺,_  
_𑀪𑁄𑀚𑀦𑀢𑁆𑀣𑀸𑀬𑀤𑀸𑀲𑀺 𑀫𑀁;_  
_𑀦 𑀢𑀢𑁆𑀣 𑀯𑀺𑀫𑀦𑀸 𑀳𑁄𑀫𑀺,_  
_𑀢𑀼𑀬𑁆𑀳𑀢𑁆𑀣𑀸𑀬 𑀫𑀳𑀸𑀫𑀼𑀦𑀺𑁇_  


(351.)

1059\. _𑀦𑁂𑀓𑀓𑁄𑀝𑀺𑀲𑀳𑀲𑁆𑀲𑀸𑀦𑀺,_  
_𑀚𑀻𑀯𑀺𑀢𑀸𑀦𑀺 𑀧𑀭𑀺𑀘𑁆𑀘𑀚𑀺𑀁;_  
_𑀪𑀬𑀫𑁄𑀓𑁆𑀔𑀁 𑀓𑀭𑀺𑀲𑁆𑀲𑀦𑁆𑀢𑀺,_  
_𑀤𑀤𑀸𑀫𑀺 𑀫𑀫 𑀚𑀻𑀯𑀺𑀢𑀁𑁇_  


(352.)

1060\. _𑀅𑀗𑁆𑀕𑀕𑀢𑁂 𑀅𑀮𑀗𑁆𑀓𑀸𑀭𑁂,_  
_𑀯𑀢𑁆𑀣𑁂 𑀦𑀸𑀦𑀸𑀯𑀺𑀥𑁂 𑀩𑀳𑀽;_  
_𑀇𑀢𑁆𑀣𑀺𑀫𑀡𑁆𑀟𑁂 𑀦 𑀕𑀽𑀳𑀸𑀫𑀺,_  
_𑀢𑀼𑀬𑁆𑀳𑀢𑁆𑀣𑀸𑀬 𑀫𑀳𑀸𑀫𑀼𑀦𑀺𑁇_  


(353.)

1061\. _𑀥𑀦𑀥𑀜𑁆𑀜𑀧𑀭𑀺𑀘𑁆𑀘𑀸𑀕𑀁,_  
_𑀕𑀸𑀫𑀸𑀦𑀺 𑀦𑀺𑀕𑀫𑀸𑀦𑀺 𑀘;_  
_𑀔𑁂𑀢𑁆𑀢𑀁 𑀧𑀼𑀢𑁆𑀢𑀸 𑀘 𑀥𑀻𑀢𑀸 𑀘,_  
_𑀧𑀭𑀺𑀘𑁆𑀘𑀢𑁆𑀢𑀸 𑀫𑀳𑀸𑀫𑀼𑀦𑀺𑁇_  


(354.)

1062\. _𑀳𑀢𑁆𑀣𑀻 𑀅𑀲𑁆𑀲𑀸 𑀕𑀯𑀸 𑀘𑀸𑀧𑀺,_  
_𑀤𑀸𑀲𑀺𑀬𑁄 𑀧𑀭𑀺𑀘𑀸𑀭𑀺𑀓𑀸;_  
_𑀢𑀼𑀬𑁆𑀳𑀢𑁆𑀣𑀸𑀬 𑀫𑀳𑀸𑀯𑀻𑀭,_  
_𑀧𑀭𑀺𑀘𑁆𑀘𑀢𑁆𑀢𑀸 𑀅𑀲𑀗𑁆𑀔𑀺𑀬𑀸𑁇_  


(355.)

1063\. _𑀬𑀁 𑀫𑀬𑁆𑀳𑀁 𑀧𑀝𑀺𑀫𑀦𑁆𑀢𑁂𑀲𑀺,_  
_𑀤𑀸𑀦𑀁 𑀤𑀲𑁆𑀲𑀸𑀫𑀺 𑀬𑀸𑀘𑀓𑁂;_  
_𑀯𑀺𑀫𑀦𑀁 𑀫𑁂 𑀦 𑀧𑀲𑁆𑀲𑀸𑀫𑀺,_  
_𑀤𑀤𑀢𑁄 𑀤𑀸𑀦𑀫𑀼𑀢𑁆𑀢𑀫𑀁𑁇_  


(356.)

1064\. _𑀦𑀸𑀦𑀸𑀯𑀺𑀥𑀁 𑀩𑀳𑀼𑀁 𑀤𑀼𑀓𑁆𑀔𑀁,_  
_𑀲𑀁𑀲𑀸𑀭𑁂 𑀘 𑀩𑀳𑀼𑀩𑁆𑀩𑀺𑀥𑁂;_  
_𑀢𑀼𑀬𑁆𑀳𑀢𑁆𑀣𑀸𑀬 𑀫𑀳𑀸𑀯𑀻𑀭,_  
_𑀅𑀦𑀼𑀪𑀼𑀢𑁆𑀢𑀁 𑀅𑀲𑀗𑁆𑀔𑀺𑀬𑀁𑁇_  


(357.)

1065\. _𑀲𑀼𑀔𑀧𑁆𑀧𑀢𑁆𑀢𑀸𑀦𑀼𑀫𑁄𑀤𑀸𑀫𑀺,_  
_𑀦 𑀘 𑀤𑀼𑀓𑁆𑀔𑁂𑀲𑀼 𑀤𑀼𑀫𑁆𑀫𑀦𑀸;_  
_𑀲𑀩𑁆𑀩𑀢𑁆𑀣 𑀢𑀼𑀮𑀺𑀢𑀸 𑀳𑁄𑀫𑀺,_  
_𑀢𑀼𑀬𑁆𑀳𑀢𑁆𑀣𑀸𑀬 𑀫𑀳𑀸𑀫𑀼𑀦𑀺𑁇_  


(358.)

1066\. _𑀅𑀦𑀼𑀫𑀕𑁆𑀕𑁂𑀦 𑀲𑀫𑁆𑀩𑀼𑀤𑁆𑀥𑁄,_  
_𑀬𑀁 𑀥𑀫𑁆𑀫𑀁 𑀅𑀪𑀺𑀦𑀻𑀳𑀭𑀺;_  
_𑀅𑀦𑀼𑀪𑁄𑀢𑁆𑀯𑀸 𑀲𑀼𑀔𑀁 𑀤𑀼𑀓𑁆𑀔𑀁,_  
_𑀧𑀢𑁆𑀢𑁄 𑀩𑁄𑀥𑀺𑀁 𑀫𑀳𑀸𑀫𑀼𑀦𑀺𑁇_  


(359.)

1067\. _𑀩𑁆𑀭𑀳𑁆𑀫𑀤𑁂𑀯𑀜𑁆𑀘 𑀲𑀫𑁆𑀩𑀼𑀤𑁆𑀥𑀁,_  
_𑀕𑁄𑀢𑀫𑀁 𑀮𑁄𑀓𑀦𑀸𑀬𑀓𑀁;_  
_𑀅𑀜𑁆𑀜𑁂𑀲𑀁 𑀮𑁄𑀓𑀦𑀸𑀣𑀸𑀦𑀁,_  
_𑀲𑀗𑁆𑀕𑀫𑀁 𑀢𑁂 𑀩𑀳𑀼𑀁 𑀫𑀬𑀸𑁇_  


(360.)

1068\. _𑀅𑀥𑀺𑀓𑀸𑀭𑀁 𑀩𑀳𑀼𑀁 𑀫𑀬𑁆𑀳𑀁,_  
_𑀢𑀼𑀬𑁆𑀳𑀢𑁆𑀣𑀸𑀬 𑀫𑀳𑀸𑀫𑀼𑀦𑀺;_  
_𑀕𑀯𑁂𑀲𑀢𑁄 𑀩𑀼𑀤𑁆𑀥𑀥𑀫𑁆𑀫𑁂,_  
_𑀅𑀳𑀁 𑀢𑁂 𑀧𑀭𑀺𑀘𑀸𑀭𑀺𑀓𑀸𑁇_  


(361.)

1069\. _𑀓𑀧𑁆𑀧𑁂 𑀘 𑀲𑀢𑀲𑀳𑀲𑁆𑀲𑁂,_  
_𑀘𑀢𑀼𑀭𑁄 𑀘 𑀅𑀲𑀗𑁆𑀔𑀺𑀬𑁂;_  
_𑀤𑀻𑀧𑀗𑁆𑀓𑀭𑁄 𑀫𑀳𑀸𑀯𑀻𑀭𑁄,_  
_𑀉𑀧𑁆𑀧𑀚𑁆𑀚𑀺 𑀮𑁄𑀓𑀦𑀸𑀬𑀓𑁄𑁇_  


(362.)

1070\. _𑀧𑀘𑁆𑀘𑀦𑁆𑀢𑀤𑁂𑀲𑀯𑀺𑀲𑀬𑁂,_  
_𑀦𑀺𑀫𑀦𑁆𑀢𑁂𑀢𑁆𑀯𑀸 𑀢𑀣𑀸𑀕𑀢𑀁;_  
_𑀢𑀲𑁆𑀲 𑀆𑀕𑀫𑀦𑀁 𑀫𑀕𑁆𑀕𑀁,_  
_𑀲𑁄𑀥𑁂𑀦𑁆𑀢𑀺 𑀢𑀼𑀝𑁆𑀞𑀫𑀸𑀦𑀲𑀸𑁇_  


(363.)

1071\. _𑀢𑁂𑀦 𑀓𑀸𑀮𑁂𑀦 𑀲𑁄 𑀆𑀲𑀺,_  
_𑀲𑀼𑀫𑁂𑀥𑁄 𑀦𑀸𑀫 𑀩𑁆𑀭𑀸𑀳𑁆𑀫𑀡𑁄;_  
_𑀫𑀕𑁆𑀕𑀜𑁆𑀘 𑀧𑀝𑀺𑀬𑀸𑀤𑁂𑀲𑀺,_  
_𑀆𑀬𑀢𑁄 𑀲𑀩𑁆𑀩𑀤𑀲𑁆𑀲𑀺𑀦𑁄𑁇_  


(364.)

1072\. _𑀢𑁂𑀦 𑀓𑀸𑀮𑁂𑀦𑀳𑀁 𑀆𑀲𑀺𑀁,_  
_𑀓𑀜𑁆𑀜𑀸 𑀩𑁆𑀭𑀸𑀳𑁆𑀫𑀡𑀲𑀫𑁆𑀪𑀯𑀸;_  
_𑀲𑀼𑀫𑀺𑀢𑁆𑀢𑀸 𑀦𑀸𑀫 𑀦𑀸𑀫𑁂𑀦,_  
_𑀉𑀧𑀕𑀘𑁆𑀙𑀺𑀁 𑀲𑀫𑀸𑀕𑀫𑀁𑁇_  


(365.)

1073\. _𑀅𑀝𑁆𑀞 𑀉𑀧𑁆𑀧𑀮𑀳𑀢𑁆𑀣𑀸𑀦𑀺,_  
_𑀧𑀽𑀚𑀦𑀢𑁆𑀣𑀸𑀬 𑀲𑀢𑁆𑀣𑀼𑀦𑁄;_  
_𑀆𑀤𑀸𑀬 𑀚𑀦𑀲𑀫𑁆𑀫𑀚𑁆𑀛𑁂,_  
_𑀅𑀤𑁆𑀤𑀲𑀁 𑀇𑀲𑀺𑀫𑀼𑀕𑁆𑀕𑀢𑀁𑁇_  


(366.)

1074\. _𑀘𑀺𑀭𑀸𑀦𑀼𑀕𑀢𑀁 𑀤𑀬𑀺𑀢𑀁,_  
_𑀅𑀢𑀺𑀓𑁆𑀓𑀦𑁆𑀢𑀁 𑀫𑀦𑁄𑀳𑀭𑀁;_  
_𑀤𑀺𑀲𑁆𑀯𑀸 𑀢𑀤𑀸 𑀅𑀫𑀜𑁆𑀜𑀺𑀲𑁆𑀲𑀁,_  
_𑀲𑀨𑀮𑀁 𑀚𑀻𑀯𑀺𑀢𑀁 𑀫𑀫𑁇_  


(367.)

1075\. _𑀧𑀭𑀓𑁆𑀓𑀫𑀁 𑀢𑀁 𑀲𑀨𑀮𑀁,_  
_𑀅𑀤𑁆𑀤𑀲𑀁 𑀇𑀲𑀺𑀦𑁄 𑀢𑀤𑀸;_  
_𑀧𑀼𑀩𑁆𑀩𑀓𑀫𑁆𑀫𑁂𑀦 𑀲𑀫𑁆𑀩𑀼𑀤𑁆𑀥𑁂,_  
_𑀘𑀺𑀢𑁆𑀢𑀜𑁆𑀘𑀸𑀧𑀺 𑀧𑀲𑀻𑀤𑀺 𑀫𑁂𑁇_  


(368.)

1076\. _𑀪𑀺𑀬𑁆𑀬𑁄 𑀘𑀺𑀢𑁆𑀢𑀁 𑀧𑀲𑀸𑀤𑁂𑀲𑀺𑀁,_  
_𑀇𑀲𑁂 𑀉𑀕𑁆𑀕𑀢𑀫𑀸𑀦𑀲𑁂;_  
_𑀤𑁂𑀬𑁆𑀬𑀁 𑀅𑀜𑁆𑀜𑀁 𑀦 𑀧𑀲𑁆𑀲𑀸𑀫𑀺,_  
_𑀤𑁂𑀫𑀺 𑀧𑀼𑀧𑁆𑀨𑀸𑀦𑀺 𑀢𑁂 𑀇𑀲𑀺𑁇_  


(369.)

1077\. _‘𑀧𑀜𑁆𑀘 𑀳𑀢𑁆𑀣𑀸 𑀢𑀯 𑀳𑁄𑀦𑁆𑀢𑀼,_  
_𑀢𑀬𑁄 𑀳𑁄𑀦𑁆𑀢𑀼 𑀫𑀫𑀁 𑀇𑀲𑁂;_  
_𑀢𑁂𑀦 𑀲𑀤𑁆𑀥𑀺𑀁 𑀲𑀫𑀸 𑀳𑁄𑀦𑁆𑀢𑀼,_  
_𑀩𑁄𑀥𑀢𑁆𑀣𑀸𑀬 𑀢𑀯𑀁 𑀇𑀲𑁂’𑁇_  


---

1078\. 𑀘𑀢𑀼𑀢𑁆𑀣𑀁 𑀪𑀸𑀡𑀯𑀸𑀭𑀁𑁇



(370.)

1079\. _𑀇𑀲𑀺 𑀕𑀳𑁂𑀢𑁆𑀯𑀸 𑀧𑀼𑀧𑁆𑀨𑀸𑀦𑀺,_  
_𑀆𑀕𑀘𑁆𑀙𑀦𑁆𑀢𑀁 𑀫𑀳𑀸𑀬𑀲𑀁;_  
_𑀧𑀽𑀚𑁂𑀲𑀺 𑀚𑀦𑀲𑀫𑁆𑀫𑀚𑁆𑀛𑁂,_  
_𑀩𑁄𑀥𑀢𑁆𑀣𑀸𑀬 𑀫𑀳𑀸𑀇𑀲𑀺𑁇_  


(371.)

1080\. _𑀧𑀲𑁆𑀲𑀺𑀢𑁆𑀯𑀸 𑀚𑀦𑀲𑀫𑁆𑀫𑀚𑁆𑀛𑁂,_  
_𑀤𑀻𑀧𑀗𑁆𑀓𑀭𑁄 𑀫𑀳𑀸𑀫𑀼𑀦𑀺;_  
_𑀯𑀺𑀬𑀸𑀓𑀸𑀲𑀺 𑀫𑀳𑀸𑀯𑀻𑀭𑁄,_  
_𑀇𑀲𑀺 𑀫𑀼𑀕𑁆𑀕𑀢𑀫𑀸𑀦𑀲𑀁𑁇_  


(372.)

1081\. _𑀅𑀧𑀭𑀺𑀫𑁂𑀬𑁆𑀬𑁂 𑀇𑀢𑁄 𑀓𑀧𑁆𑀧𑁂,_  
_𑀤𑀻𑀧𑀗𑁆𑀓𑀭𑁄 𑀫𑀳𑀸𑀫𑀼𑀦𑀺;_  
_𑀫𑀫 𑀓𑀫𑁆𑀫𑀁 𑀯𑀺𑀬𑀸𑀓𑀸𑀲𑀺,_  
_𑀉𑀚𑀼𑀪𑀸𑀯𑀁 𑀫𑀳𑀸𑀫𑀼𑀦𑀺𑁇_  


(373.)

1082\. _‘𑀲𑀫𑀘𑀺𑀢𑁆𑀢𑀸 𑀲𑀫𑀓𑀫𑁆𑀫𑀸,_  
_𑀲𑀫𑀓𑀸𑀭𑀻 𑀪𑀯𑀺𑀲𑁆𑀲𑀢𑀺;_  
_𑀧𑀺𑀬𑀸 𑀳𑁂𑀲𑁆𑀲𑀢𑀺 𑀓𑀫𑁆𑀫𑁂𑀦,_  
_𑀢𑀼𑀬𑁆𑀳𑀢𑁆𑀣𑀸𑀬 𑀫𑀳𑀸𑀇𑀲𑀺𑁇_  


(374.)

1083\. _𑀲𑀼𑀤𑀲𑁆𑀲𑀦𑀸 𑀲𑀼𑀧𑀺𑀬𑀸 𑀘,_  
_𑀫𑀦𑀸𑀧𑀸 𑀧𑀺𑀬𑀯𑀸𑀤𑀺𑀦𑀻;_  
_𑀢𑀲𑁆𑀲 𑀥𑀫𑁆𑀫𑁂𑀲𑀼 𑀤𑀸𑀬𑀸𑀤𑀸,_  
_𑀯𑀺𑀳𑀭𑀺𑀲𑁆𑀲𑀢𑀺 𑀇𑀤𑁆𑀥𑀺𑀓𑀸𑁇_  


(375.)

1084\. _𑀬𑀣𑀸𑀧𑀺 𑀪𑀡𑁆𑀟𑀲𑀸𑀫𑀼𑀕𑁆𑀕𑀁,_  
_𑀅𑀦𑀼𑀭𑀓𑁆𑀔𑀢𑀺 𑀲𑀸𑀫𑀺𑀦𑁄;_  
_𑀏𑀯𑀁 𑀓𑀼𑀲𑀮𑀥𑀫𑁆𑀫𑀸𑀦𑀁,_  
_𑀅𑀦𑀼𑀭𑀓𑁆𑀔𑀺𑀲𑁆𑀲𑀢𑁂 𑀅𑀬𑀁𑁇_  


(376.)

1085\. _𑀢𑀲𑁆𑀲 𑀢𑁂 𑀅𑀦𑀼𑀓𑀫𑁆𑀧𑀦𑁆𑀢𑀻,_  
_𑀧𑀽𑀭𑀬𑀺𑀲𑁆𑀲𑀢𑀺 𑀧𑀸𑀭𑀫𑀻;_  
_𑀲𑀻𑀳𑁄𑀯 𑀧𑀜𑁆𑀚𑀭𑀁 𑀪𑁂𑀢𑁆𑀯𑀸,_  
_𑀧𑀸𑀧𑀼𑀡𑀺𑀲𑁆𑀲𑀢𑀺 𑀩𑁄𑀥𑀺𑀬𑀁’𑁇_  


(377.)

1086\. _𑀅𑀧𑀭𑀺𑀫𑁂𑀬𑁆𑀬𑁂 𑀇𑀢𑁄 𑀓𑀧𑁆𑀧𑁂,_  
_𑀬𑀁 𑀫𑀁 𑀩𑀼𑀤𑁆𑀥𑁄 𑀯𑀺𑀬𑀸𑀓𑀭𑀻;_  
_𑀢𑀁 𑀯𑀸𑀘𑀁 𑀅𑀦𑀼𑀫𑁄𑀤𑁂𑀦𑁆𑀢𑀻,_  
_𑀏𑀯𑀁𑀓𑀸𑀭𑀻 𑀪𑀯𑀺𑀁 𑀅𑀳𑀁𑁇_  


(378.)

1087\. _𑀢𑀲𑁆𑀲 𑀓𑀫𑁆𑀫𑀲𑁆𑀲 𑀲𑀼𑀓𑀢𑀲𑁆𑀲,_  
_𑀢𑀢𑁆𑀣 𑀘𑀺𑀢𑁆𑀢𑀁 𑀧𑀲𑀸𑀤𑀬𑀺𑀁;_  
_𑀤𑁂𑀯𑀫𑀦𑀼𑀲𑁆𑀲𑀓𑀁 𑀬𑁄𑀦𑀺𑀁,_  
_𑀅𑀦𑀼𑀪𑁄𑀢𑁆𑀯𑀸 𑀅𑀲𑀗𑁆𑀔𑀺𑀬𑀁𑁇_  


(379.)

1088\. _𑀲𑀼𑀔𑀤𑀼𑀓𑁆𑀔𑁂𑀦𑀼𑀪𑁄𑀢𑁆𑀯𑀸𑀳𑀁,_  
_𑀤𑁂𑀯𑁂𑀲𑀼 𑀫𑀸𑀦𑀼𑀲𑁂𑀲𑀼 𑀘;_  
_𑀧𑀘𑁆𑀙𑀺𑀫𑁂 𑀪𑀯𑁂 𑀲𑀫𑁆𑀧𑀢𑁆𑀢𑁂,_  
_𑀅𑀚𑀸𑀬𑀺𑀁 𑀲𑀸𑀓𑀺𑀬𑁂 𑀓𑀼𑀮𑁂𑁇_  


(380.)

1089\. _𑀭𑀽𑀧𑀯𑀢𑀻 𑀪𑁄𑀕𑀯𑀢𑀻,_  
_𑀬𑀲𑀲𑀻𑀮𑀯𑀢𑀻 𑀢𑀢𑁄;_  
_𑀲𑀩𑁆𑀩𑀗𑁆𑀕𑀲𑀫𑁆𑀧𑀤𑀸 𑀳𑁄𑀫𑀺,_  
_𑀓𑀼𑀮𑁂𑀲𑀼 𑀅𑀪𑀺𑀲𑀓𑁆𑀓𑀢𑀸𑁇_  


(381.)

1090\. _𑀮𑀸𑀪𑀁 𑀲𑀺𑀮𑁄𑀓𑀁 𑀲𑀓𑁆𑀓𑀸𑀭𑀁,_  
_𑀮𑁄𑀓𑀥𑀫𑁆𑀫𑀲𑀫𑀸𑀕𑀫𑀁;_  
_𑀘𑀺𑀢𑁆𑀢𑀜𑁆𑀘 𑀤𑀼𑀓𑁆𑀔𑀺𑀢𑀁 𑀦𑀢𑁆𑀣𑀺,_  
_𑀯𑀲𑀸𑀫𑀺 𑀅𑀓𑀼𑀢𑁄𑀪𑀬𑀸𑁇_  


(382.)

1091\. _𑀯𑀼𑀢𑁆𑀢𑀜𑁆𑀳𑁂𑀢𑀁 𑀪𑀕𑀯𑀢𑀸,_  
_‘𑀭𑀜𑁆𑀜𑁄 𑀅𑀦𑁆𑀢𑁂𑀧𑀼𑀭𑁂 𑀢𑀤𑀸;_  
_𑀔𑀢𑁆𑀢𑀺𑀬𑀸𑀦𑀁 𑀧𑀼𑀭𑁂 𑀯𑀻𑀭,_  
_𑀉𑀧𑀓𑀸𑀭𑀜𑁆𑀘 𑀦𑀺𑀤𑁆𑀤𑀺𑀲𑀺𑁇_  


(383.)

1092\. _𑀉𑀧𑀓𑀸𑀭𑀸 𑀘 𑀬𑀸 𑀦𑀸𑀭𑀻,_  
_𑀬𑀸 𑀘 𑀦𑀸𑀭𑀻 𑀲𑀼𑀔𑁂 𑀤𑀼𑀔𑁂;_  
_𑀅𑀢𑁆𑀣𑀓𑁆𑀔𑀸𑀬𑀻 𑀘 𑀬𑀸 𑀦𑀸𑀭𑀻,_  
_𑀬𑀸 𑀘 𑀦𑀸𑀭𑀻𑀦𑀼𑀓𑀫𑁆𑀧𑀺𑀓𑀸’𑁇_  


(384.)

1093\. _𑀧𑀜𑁆𑀘𑀓𑁄𑀝𑀺𑀲𑀢𑀸 𑀩𑀼𑀤𑁆𑀥𑀸,_  
_𑀦𑀯𑀓𑁄𑀝𑀺𑀲𑀢𑀸𑀦𑀺 𑀘;_  
_𑀏𑀢𑁂𑀲𑀁 𑀤𑁂𑀯𑀤𑁂𑀯𑀸𑀦𑀁,_  
_𑀫𑀳𑀸𑀤𑀸𑀦𑀁 𑀧𑀯𑀢𑁆𑀢𑀬𑀺𑀁𑁇_  


(385.)

1094\. _𑀅𑀥𑀺𑀓𑀸𑀭𑀁 𑀫𑀳𑀸 𑀫𑀬𑁆𑀳𑀁,_  
_𑀥𑀫𑁆𑀫𑀭𑀸𑀚 𑀲𑀼𑀡𑁄𑀳𑀺 𑀫𑁂;_  
_𑀏𑀓𑀸𑀤𑀲𑀓𑁄𑀝𑀺𑀲𑀢𑀸,_  
_𑀩𑀼𑀤𑁆𑀥𑀸 𑀤𑁆𑀯𑀸𑀤𑀲 𑀓𑁄𑀝𑀺𑀬𑁄𑁇_  


(386.)

1095\. _𑀏𑀢𑁂𑀲𑀁 𑀤𑁂𑀯𑀤𑁂𑀯𑀸𑀦𑀁,_  
_𑀫𑀳𑀸𑀤𑀸𑀦𑀁 𑀧𑀯𑀢𑁆𑀢𑀬𑀺𑀁;_  
_𑀅𑀥𑀺𑀓𑀸𑀭𑀁 𑀫𑀳𑀸 𑀫𑀬𑁆𑀳𑀁,_  
_𑀥𑀫𑁆𑀫𑀭𑀸𑀚 𑀲𑀼𑀡𑁄𑀳𑀺 𑀫𑁂𑁇_  


(387.)

1096\. _𑀯𑀻𑀲𑀓𑁄𑀝𑀺𑀲𑀢𑀸 𑀩𑀼𑀤𑁆𑀥𑀸,_  
_𑀢𑀺𑀁𑀲𑀓𑁄𑀝𑀺𑀲𑀢𑀸𑀦𑀺 𑀘;_  
_𑀏𑀢𑁂𑀲𑀁 𑀤𑁂𑀯𑀤𑁂𑀯𑀸𑀦𑀁,_  
_𑀫𑀳𑀸𑀤𑀸𑀦𑀁 𑀧𑀯𑀢𑁆𑀢𑀬𑀺𑀁𑁇_  


(388.)

1097\. _𑀅𑀥𑀺𑀓𑀸𑀭𑀁 𑀫𑀳𑀸 𑀫𑀬𑁆𑀳𑀁,_  
_𑀥𑀫𑁆𑀫𑀭𑀸𑀚 𑀲𑀼𑀡𑁄𑀳𑀺 𑀫𑁂;_  
_𑀘𑀢𑁆𑀢𑀸𑀮𑀻𑀲𑀓𑁄𑀝𑀺𑀲𑀢𑀸,_  
_𑀧𑀜𑁆𑀜𑀸𑀲 𑀓𑁄𑀝𑀺𑀲𑀢𑀸𑀦𑀺 𑀘𑁇_  


(389.)

1098\. _𑀏𑀢𑁂𑀲𑀁 𑀤𑁂𑀯𑀤𑁂𑀯𑀸𑀦𑀁,_  
_𑀫𑀳𑀸𑀤𑀸𑀦𑀁 𑀧𑀯𑀢𑁆𑀢𑀬𑀺𑀁;_  
_𑀅𑀥𑀺𑀓𑀸𑀭𑀁 𑀫𑀳𑀸 𑀫𑀬𑁆𑀳𑀁,_  
_𑀥𑀫𑁆𑀫𑀭𑀸𑀚 𑀲𑀼𑀡𑁄𑀳𑀺 𑀫𑁂𑁇_  


(390.)

1099\. _𑀲𑀝𑁆𑀞𑀺𑀓𑁄𑀝𑀺𑀲𑀢𑀸 𑀩𑀼𑀤𑁆𑀥𑀸,_  
_𑀲𑀢𑁆𑀢𑀢𑀺𑀓𑁄𑀝𑀺𑀲𑀢𑀸𑀦𑀺 𑀘;_  
_𑀏𑀢𑁂𑀲𑀁 𑀤𑁂𑀯𑀤𑁂𑀯𑀸𑀦𑀁,_  
_𑀫𑀳𑀸𑀤𑀸𑀦𑀁 𑀧𑀯𑀢𑁆𑀢𑀬𑀺𑀁𑁇_  


(391.)

1100\. _𑀅𑀥𑀺𑀓𑀸𑀭𑀁 𑀫𑀳𑀸 𑀫𑀬𑁆𑀳𑀁,_  
_𑀥𑀫𑁆𑀫𑀭𑀸𑀚 𑀲𑀼𑀡𑁄𑀳𑀺 𑀫𑁂;_  
_𑀅𑀲𑀻𑀢𑀺𑀓𑁄𑀝𑀺𑀲𑀢𑀸 𑀩𑀼𑀤𑁆𑀥𑀸,_  
_𑀦𑀯𑀼𑀢𑀺𑀓𑁄𑀝𑀺𑀲𑀢𑀸𑀦𑀺 𑀘𑁇_  


(392.)

1101\. _𑀏𑀢𑁂𑀲𑀁 𑀤𑁂𑀯𑀤𑁂𑀯𑀸𑀦𑀁,_  
_𑀫𑀳𑀸𑀤𑀸𑀦𑀁 𑀧𑀯𑀢𑁆𑀢𑀬𑀺𑀁;_  
_𑀅𑀥𑀺𑀓𑀸𑀭𑀁 𑀫𑀳𑀸 𑀫𑀬𑁆𑀳𑀁,_  
_𑀥𑀫𑁆𑀫𑀭𑀸𑀚 𑀲𑀼𑀡𑁄𑀳𑀺 𑀫𑁂𑁇_  


(393.)

1102\. _𑀓𑁄𑀝𑀺𑀲𑀢𑀲𑀳𑀲𑁆𑀲𑀸𑀦𑀺,_  
_𑀳𑁄𑀦𑁆𑀢𑀺 𑀮𑁄𑀓𑀕𑁆𑀕𑀦𑀸𑀬𑀓𑀸;_  
_𑀏𑀢𑁂𑀲𑀁 𑀤𑁂𑀯𑀤𑁂𑀯𑀸𑀦𑀁,_  
_𑀫𑀳𑀸𑀤𑀸𑀦𑀁 𑀧𑀯𑀢𑁆𑀢𑀬𑀺𑀁𑁇_  


(394.)

1103\. _𑀅𑀥𑀺𑀓𑀸𑀭𑀁 𑀫𑀳𑀸 𑀫𑀬𑁆𑀳𑀁,_  
_𑀥𑀫𑁆𑀫𑀭𑀸𑀚 𑀲𑀼𑀡𑁄𑀳𑀺 𑀫𑁂;_  
_𑀦𑀯𑀓𑁄𑀝𑀺𑀲𑀳𑀲𑁆𑀲𑀸𑀦𑀺,_  
_𑀅𑀧𑀭𑁂 𑀮𑁄𑀓𑀦𑀸𑀬𑀓𑀸𑁇_  


(395.)

1104\. _𑀏𑀢𑁂𑀲𑀁 𑀤𑁂𑀯𑀤𑁂𑀯𑀸𑀦𑀁,_  
_𑀫𑀳𑀸𑀤𑀸𑀦𑀁 𑀧𑀯𑀢𑁆𑀢𑀬𑀺𑀁;_  
_𑀅𑀥𑀺𑀓𑀸𑀭𑀁 𑀫𑀳𑀸 𑀫𑀬𑁆𑀳𑀁,_  
_𑀥𑀫𑁆𑀫𑀭𑀸𑀚 𑀲𑀼𑀡𑁄𑀳𑀺 𑀫𑁂𑁇_  


(396.)

1105\. _𑀓𑁄𑀝𑀺𑀲𑀢𑀲𑀳𑀲𑁆𑀲𑀸𑀦𑀺,_  
_𑀧𑀜𑁆𑀘𑀸𑀲𑀻𑀢𑀺𑀫𑀳𑁂𑀲𑀺𑀦𑀁;_  
_𑀧𑀜𑁆𑀘𑀸𑀲𑀻𑀢𑀺𑀓𑁄𑀝𑀺𑀲𑀢𑀸,_  
_𑀲𑀢𑁆𑀢𑀢𑀺𑀁𑀲𑀸 𑀘 𑀓𑁄𑀝𑀺𑀬𑁄𑁇_  


(397.)

1106\. _𑀏𑀢𑁂𑀲𑀁 𑀤𑁂𑀯𑀤𑁂𑀯𑀸𑀦𑀁,_  
_𑀫𑀳𑀸𑀤𑀸𑀦𑀁 𑀧𑀯𑀢𑁆𑀢𑀬𑀺𑀁;_  
_𑀅𑀥𑀺𑀓𑀸𑀭𑀁 𑀫𑀳𑀸 𑀫𑀬𑁆𑀳𑀁,_  
_𑀥𑀫𑁆𑀫𑀭𑀸𑀚 𑀲𑀼𑀡𑁄𑀳𑀺 𑀫𑁂𑁇_  


(398.)

1107\. _𑀧𑀘𑁆𑀘𑁂𑀓𑀩𑀼𑀤𑁆𑀥𑀸 𑀯𑀻𑀢𑀭𑀸𑀕𑀸,_  
_𑀅𑀝𑁆𑀞𑀝𑁆𑀞𑀫𑀓𑀓𑁄𑀝𑀺𑀬𑁄;_  
_𑀅𑀥𑀺𑀓𑀸𑀭𑀁 𑀫𑀳𑀸 𑀫𑀬𑁆𑀳𑀁,_  
_𑀥𑀫𑁆𑀫𑀭𑀸𑀚 𑀲𑀼𑀡𑁄𑀳𑀺 𑀫𑁂𑁇_  


(399.)

1108\. _𑀔𑀻𑀡𑀸𑀲𑀯𑀸 𑀯𑀻𑀢𑀫𑀮𑀸,_  
_𑀅𑀲𑀗𑁆𑀔𑀺𑀬𑀸 𑀩𑀼𑀤𑁆𑀥𑀲𑀸𑀯𑀓𑀸;_  
_𑀅𑀥𑀺𑀓𑀸𑀭𑀁 𑀫𑀳𑀸 𑀫𑀬𑁆𑀳𑀁,_  
_𑀥𑀫𑁆𑀫𑀭𑀸𑀚 𑀲𑀼𑀡𑁄𑀳𑀺 𑀫𑁂𑁇_  


(400.)

1109\. _𑀏𑀯𑀁 𑀥𑀫𑁆𑀫𑁂 𑀲𑀼𑀘𑀺𑀡𑁆𑀡𑀸𑀦𑀁,_  
_𑀲𑀤𑀸 𑀥𑀫𑁆𑀫𑀲𑁆𑀲 𑀘𑀸𑀭𑀺𑀦𑀁;_  
_𑀥𑀫𑁆𑀫𑀘𑀸𑀭𑀻 𑀲𑀼𑀔𑀁 𑀲𑁂𑀢𑀺,_  
_𑀅𑀲𑁆𑀫𑀺𑀁 𑀮𑁄𑀓𑁂 𑀧𑀭𑀫𑁆𑀳𑀺 𑀘𑁇_  


(401.)

1110\. _𑀥𑀫𑁆𑀫𑀁 𑀘𑀭𑁂 𑀲𑀼𑀘𑀭𑀺𑀢𑀁,_  
_𑀦 𑀦𑀁 𑀤𑀼𑀘𑁆𑀘𑀭𑀺𑀢𑀁 𑀘𑀭𑁂;_  
_𑀥𑀫𑁆𑀫𑀘𑀸𑀭𑀻 𑀲𑀼𑀔𑀁 𑀲𑁂𑀢𑀺,_  
_𑀅𑀲𑁆𑀫𑀺𑀁 𑀮𑁄𑀓𑁂 𑀧𑀭𑀫𑁆𑀳𑀺 𑀘𑁇_  


(402.)

1111\. _𑀦𑀺𑀩𑁆𑀩𑀺𑀦𑁆𑀤𑀺𑀢𑁆𑀯𑀸𑀦 𑀲𑀁𑀲𑀸𑀭𑁂,_  
_𑀧𑀩𑁆𑀩𑀚𑀺𑀁 𑀅𑀦𑀕𑀸𑀭𑀺𑀬𑀁;_  
_𑀲𑀳𑀲𑁆𑀲𑀧𑀭𑀺𑀯𑀸𑀭𑁂𑀦,_  
_𑀧𑀩𑁆𑀩𑀚𑀺𑀢𑁆𑀯𑀸 𑀅𑀓𑀺𑀜𑁆𑀘𑀦𑀸𑁇_  


(403.)

1112\. _𑀅𑀕𑀸𑀭𑀁 𑀯𑀺𑀚𑀳𑀺𑀢𑁆𑀯𑀸𑀦,_  
_𑀧𑀩𑁆𑀩𑀚𑀺𑀁 𑀅𑀦𑀕𑀸𑀭𑀺𑀬𑀁;_  
_𑀅𑀟𑁆𑀠𑀫𑀸𑀲𑁂 𑀅𑀲𑀫𑁆𑀧𑀢𑁆𑀢𑁂,_  
_𑀘𑀢𑀼𑀲𑀘𑁆𑀘𑀫𑀧𑀸𑀧𑀼𑀡𑀺𑀁𑁇_  


(404.)

1113\. _𑀘𑀻𑀯𑀭𑀁 𑀧𑀺𑀡𑁆𑀟𑀧𑀸𑀢𑀜𑁆𑀘,_  
_𑀧𑀘𑁆𑀘𑀬𑀁 𑀲𑀬𑀦𑀸𑀲𑀦𑀁;_  
_𑀉𑀧𑀦𑁂𑀦𑁆𑀢𑀺 𑀩𑀳𑀽 𑀚𑀦𑀸,_  
_𑀲𑀸𑀕𑀭𑁂𑀬𑁂𑀯 𑀊𑀫𑀺𑀬𑁄𑁇_  


(405.)

1114\. _𑀓𑀺𑀮𑁂𑀲𑀸 𑀛𑀸𑀧𑀺𑀢𑀸 𑀫𑀬𑁆𑀳𑀁,_  
_…𑀧𑁂…_  
_𑀯𑀺𑀳𑀭𑀸𑀫𑀺 𑀅𑀦𑀸𑀲𑀯𑀸𑁇_  


(406.)

1115\. _𑀲𑁆𑀯𑀸𑀕𑀢𑀁 𑀯𑀢 𑀫𑁂 𑀆𑀲𑀺,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁𑁇_  


(407.)

1116\. _𑀧𑀝𑀺𑀲𑀫𑁆𑀪𑀺𑀤𑀸 𑀘𑀢𑀲𑁆𑀲𑁄,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁𑁇_  


(408.)

1117\. _𑀏𑀯𑀁 𑀩𑀳𑀼𑀯𑀺𑀥𑀁 𑀤𑀼𑀓𑁆𑀔𑀁,_  
_𑀲𑀫𑁆𑀧𑀢𑁆𑀢𑀻 𑀘 𑀩𑀳𑀼𑀩𑁆𑀩𑀺𑀥𑀸;_  
_𑀯𑀺𑀲𑀼𑀤𑁆𑀥𑀺𑀪𑀸𑀯𑀁 𑀲𑀫𑁆𑀧𑀢𑁆𑀢𑀸,_  
_𑀮𑀪𑀸𑀫𑀺 𑀲𑀩𑁆𑀩𑀲𑀫𑁆𑀧𑀤𑀸𑁇_  


(409.)

1118\. _𑀬𑀸 𑀤𑀤𑀸𑀢𑀺 𑀲𑀓𑀢𑁆𑀢𑀸𑀦𑀁,_  
_𑀧𑀼𑀜𑁆𑀜𑀢𑁆𑀣𑀸𑀬 𑀫𑀳𑁂𑀲𑀺𑀦𑁄;_  
_𑀲𑀳𑀸𑀬𑀲𑀫𑁆𑀧𑀤𑀸 𑀳𑁄𑀦𑁆𑀢𑀺,_  
_𑀦𑀺𑀩𑁆𑀩𑀸𑀦𑀧𑀤𑀫𑀲𑀗𑁆𑀔𑀢𑀁𑁇_  


(410.)

1119\. _𑀧𑀭𑀺𑀓𑁆𑀔𑀻𑀡𑀁 𑀅𑀢𑀻𑀢𑀜𑁆𑀘,_  
_𑀧𑀘𑁆𑀘𑀼𑀧𑁆𑀧𑀦𑁆𑀦𑀁 𑀅𑀦𑀸𑀕𑀢𑀁;_  
_𑀲𑀩𑁆𑀩𑀓𑀫𑁆𑀫𑀁 𑀫𑀫𑀁 𑀔𑀻𑀡𑀁,_  
_𑀧𑀸𑀤𑁂 𑀯𑀦𑁆𑀤𑀸𑀫𑀺 𑀘𑀓𑁆𑀔𑀼𑀫”𑁇_  


1120\. 𑀇𑀢𑁆𑀣𑀁 𑀲𑀼𑀤𑀁 𑀬𑀲𑁄𑀥𑀭𑀸 𑀪𑀺𑀓𑁆𑀔𑀼𑀦𑀻 𑀪𑀕𑀯𑀢𑁄 𑀲𑀫𑁆𑀫𑀼𑀔𑀸 𑀇𑀫𑀸 𑀕𑀸𑀣𑀸𑀬𑁄 𑀅𑀪𑀸𑀲𑀺𑀢𑁆𑀣𑀸𑀢𑀺𑁇

---

1121\. 𑀬𑀲𑁄𑀥𑀭𑀸𑀣𑁂𑀭𑀺𑀬𑀸𑀧𑀤𑀸𑀦𑀁 𑀅𑀝𑁆𑀞𑀫𑀁𑁇



[Go to previous page (3.7 Bhaddākāpilānītherīapadāna)](/tipitaka/20Ap2/3/3.7.md) / [Go to parent page (3 Kuṇḍalakesīvagga)](/tipitaka/20Ap2/3.md) / [Go to next page (3.9 Yasodharāpamukhadasabhikkhunīsahassaapadāna)](/tipitaka/20Ap2/3/3.9.md)


