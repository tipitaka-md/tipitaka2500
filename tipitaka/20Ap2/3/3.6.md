
[Home](/) / [20Ap2 Therīapadānapāḷi](../../20Ap2.md) / [3 Kuṇḍalakesīvagga](../3.md)

# 𑁩𑁇𑁬 𑀲𑁄𑀡𑀸𑀣𑁂𑀭𑀻𑀅𑀧𑀤𑀸𑀦

* 𑀓𑀼𑀡𑁆𑀟𑀮𑀓𑁂𑀲𑀻𑀯𑀕𑁆𑀕

* 𑀲𑁄𑀡𑀸𑀣𑁂𑀭𑀻𑀅𑀧𑀤𑀸𑀦

(220.)

924\. _“𑀧𑀤𑀼𑀫𑀼𑀢𑁆𑀢𑀭𑁄 𑀦𑀸𑀫 𑀚𑀺𑀦𑁄,_  
_𑀲𑀩𑁆𑀩𑀥𑀫𑁆𑀫𑀸𑀦 𑀧𑀸𑀭𑀕𑀽;_  
_𑀇𑀢𑁄 𑀲𑀢𑀲𑀳𑀲𑁆𑀲𑀫𑁆𑀳𑀺,_  
_𑀓𑀧𑁆𑀧𑁂 𑀉𑀧𑁆𑀧𑀚𑁆𑀚𑀺 𑀦𑀸𑀬𑀓𑁄𑁇_  


(221.)

925\. _𑀢𑀤𑀸 𑀲𑁂𑀝𑁆𑀞𑀺𑀓𑀼𑀮𑁂 𑀚𑀸𑀢𑀸,_  
_𑀲𑀼𑀔𑀺𑀢𑀸 𑀧𑀽𑀚𑀺𑀢𑀸 𑀧𑀺𑀬𑀸;_  
_𑀉𑀧𑁂𑀢𑁆𑀯𑀸 𑀢𑀁 𑀫𑀼𑀦𑀺𑀯𑀭𑀁,_  
_𑀅𑀲𑁆𑀲𑁄𑀲𑀺𑀁 𑀫𑀥𑀼𑀭𑀁 𑀯𑀘𑀁𑁇_  


(222.)

926\. _𑀆𑀭𑀤𑁆𑀥𑀯𑀻𑀭𑀺𑀬𑀸𑀦𑀕𑁆𑀕𑀁,_  
_𑀯𑀡𑁆𑀡𑁂𑀲𑀺 𑀪𑀺𑀓𑁆𑀔𑀼𑀦𑀺𑀁 𑀚𑀺𑀦𑁄;_  
_𑀢𑀁 𑀲𑀼𑀢𑁆𑀯𑀸 𑀫𑀼𑀤𑀺𑀢𑀸 𑀳𑀼𑀢𑁆𑀯𑀸,_  
_𑀓𑀸𑀭𑀁 𑀓𑀢𑁆𑀯𑀸𑀦 𑀲𑀢𑁆𑀣𑀼𑀦𑁄𑁇_  


(223.)

927\. _𑀅𑀪𑀺𑀯𑀸𑀤𑀺𑀬 𑀲𑀫𑁆𑀩𑀼𑀤𑁆𑀥𑀁,_  
_𑀞𑀸𑀦𑀁 𑀢𑀁 𑀧𑀢𑁆𑀣𑀬𑀺𑀁 𑀢𑀤𑀸;_  
_𑀅𑀦𑀼𑀫𑁄𑀤𑀺 𑀫𑀳𑀸𑀯𑀻𑀭𑁄,_  
_‘𑀲𑀺𑀚𑁆𑀛𑀢𑀁 𑀧𑀡𑀺𑀥𑀻 𑀢𑀯𑁇_  


(224.)

928\. _𑀲𑀢𑀲𑀳𑀲𑁆𑀲𑀺𑀢𑁄 𑀓𑀧𑁆𑀧𑁂,_  
_𑀑𑀓𑁆𑀓𑀸𑀓𑀓𑀼𑀮𑀲𑀫𑁆𑀪𑀯𑁄;_  
_𑀕𑁄𑀢𑀫𑁄 𑀦𑀸𑀫 𑀕𑁄𑀢𑁆𑀢𑁂𑀦,_  
_𑀲𑀢𑁆𑀣𑀸 𑀮𑁄𑀓𑁂 𑀪𑀯𑀺𑀲𑁆𑀲𑀢𑀺𑁇_  


(225.)

929\. _𑀢𑀲𑁆𑀲 𑀥𑀫𑁆𑀫𑁂𑀲𑀼 𑀤𑀸𑀬𑀸𑀤𑀸,_  
_𑀑𑀭𑀲𑀸 𑀥𑀫𑁆𑀫𑀦𑀺𑀫𑁆𑀫𑀺𑀢𑀸;_  
_𑀲𑁄𑀡𑀸𑀢𑀺 𑀦𑀸𑀫 𑀦𑀸𑀫𑁂𑀦,_  
_𑀳𑁂𑀲𑁆𑀲𑀢𑀺 𑀲𑀢𑁆𑀣𑀼 𑀲𑀸𑀯𑀺𑀓𑀸’𑁇_  


(226.)

930\. _𑀢𑀁 𑀲𑀼𑀢𑁆𑀯𑀸 𑀫𑀼𑀤𑀺𑀢𑀸 𑀳𑀼𑀢𑁆𑀯𑀸,_  
_𑀬𑀸𑀯𑀚𑀻𑀯𑀁 𑀢𑀤𑀸 𑀚𑀺𑀦𑀁;_  
_𑀫𑁂𑀢𑁆𑀢𑀘𑀺𑀢𑁆𑀢𑀸 𑀧𑀭𑀺𑀘𑀭𑀺𑀁,_  
_𑀧𑀘𑁆𑀘𑀬𑁂𑀳𑀺 𑀯𑀺𑀦𑀸𑀬𑀓𑀁𑁇_  


(227.)

931\. _𑀢𑁂𑀦 𑀓𑀫𑁆𑀫𑁂𑀦 𑀲𑀼𑀓𑀢𑁂𑀦,_  
_𑀘𑁂𑀢𑀦𑀸𑀧𑀡𑀺𑀥𑀻𑀳𑀺 𑀘;_  
_𑀚𑀳𑀺𑀢𑁆𑀯𑀸 𑀫𑀸𑀦𑀼𑀲𑀁 𑀤𑁂𑀳𑀁,_  
_𑀢𑀸𑀯𑀢𑀺𑀁𑀲𑀫𑀕𑀘𑁆𑀙𑀳𑀁𑁇_  


(228.)

932\. _𑀧𑀘𑁆𑀙𑀺𑀫𑁂 𑀘 𑀪𑀯𑁂 𑀤𑀸𑀦𑀺,_  
_𑀚𑀸𑀢𑀸 𑀲𑁂𑀝𑁆𑀞𑀺𑀓𑀼𑀮𑁂 𑀅𑀳𑀁;_  
_𑀲𑀸𑀯𑀢𑁆𑀣𑀺𑀬𑀁 𑀧𑀼𑀭𑀯𑀭𑁂,_  
_𑀇𑀤𑁆𑀥𑁂 𑀨𑀻𑀢𑁂 𑀫𑀳𑀤𑁆𑀥𑀦𑁂𑁇_  


(229.)

933\. _𑀬𑀤𑀸 𑀘 𑀬𑁄𑀩𑁆𑀩𑀦𑀧𑁆𑀧𑀢𑁆𑀢𑀸,_  
_𑀕𑀦𑁆𑀢𑁆𑀯𑀸 𑀧𑀢𑀺𑀓𑀼𑀮𑀁 𑀅𑀳𑀁;_  
_𑀤𑀲 𑀧𑀼𑀢𑁆𑀢𑀸𑀦𑀺 𑀅𑀚𑀦𑀺𑀁,_  
_𑀲𑀼𑀭𑀽𑀧𑀸𑀦𑀺 𑀯𑀺𑀲𑁂𑀲𑀢𑁄𑁇_  


(230.)

934\. _𑀲𑀼𑀔𑁂𑀥𑀺𑀢𑀸 𑀘 𑀢𑁂 𑀲𑀩𑁆𑀩𑁂,_  
_𑀚𑀦𑀦𑁂𑀢𑁆𑀢𑀫𑀦𑁄𑀳𑀭𑀸;_  
_𑀅𑀫𑀺𑀢𑁆𑀢𑀸𑀦𑀫𑁆𑀧𑀺 𑀭𑀼𑀘𑀺𑀢𑀸,_  
_𑀫𑀫 𑀧𑀕𑁂𑀯 𑀢𑁂 𑀧𑀺𑀬𑀸𑁇_  


(231.)

935\. _𑀢𑀢𑁄 𑀫𑀬𑁆𑀳𑀁 𑀅𑀓𑀸𑀫𑀸𑀬,_  
_𑀤𑀲𑀧𑀼𑀢𑁆𑀢𑀧𑀼𑀭𑀓𑁆𑀔𑀢𑁄;_  
_𑀧𑀩𑁆𑀩𑀚𑀺𑀢𑁆𑀣 𑀲 𑀫𑁂 𑀪𑀢𑁆𑀢𑀸,_  
_𑀤𑁂𑀯𑀤𑁂𑀯𑀲𑁆𑀲 𑀲𑀸𑀲𑀦𑁂𑁇_  


(232.)

936\. _𑀢𑀤𑁂𑀓𑀺𑀓𑀸 𑀯𑀺𑀘𑀺𑀦𑁆𑀢𑁂𑀲𑀺𑀁,_  
_‘𑀚𑀻𑀯𑀺𑀢𑁂𑀦𑀸𑀮𑀫𑀢𑁆𑀣𑀼 𑀫𑁂;_  
_𑀘𑀢𑁆𑀢𑀸𑀬 𑀧𑀢𑀺𑀧𑀼𑀢𑁆𑀢𑁂𑀳𑀺,_  
_𑀯𑀼𑀟𑁆𑀠𑀸𑀬 𑀘 𑀯𑀭𑀸𑀓𑀺𑀬𑀸𑁇_  


(233.)

937\. _𑀅𑀳𑀫𑁆𑀧𑀺 𑀢𑀢𑁆𑀣 𑀕𑀘𑁆𑀙𑀺𑀲𑁆𑀲𑀁,_  
_𑀲𑀫𑁆𑀧𑀢𑁆𑀢𑁄 𑀬𑀢𑁆𑀣 𑀫𑁂 𑀧𑀢𑀺’;_  
_𑀏𑀯𑀸𑀳𑀁 𑀘𑀺𑀦𑁆𑀢𑀬𑀺𑀢𑁆𑀯𑀸𑀦,_  
_𑀧𑀩𑁆𑀩𑀚𑀺𑀁 𑀅𑀦𑀕𑀸𑀭𑀺𑀬𑀁𑁇_  


(234.)

938\. _𑀢𑀢𑁄 𑀘 𑀫𑀁 𑀪𑀺𑀓𑁆𑀔𑀼𑀦𑀺𑀬𑁄,_  
_𑀏𑀓𑀁 𑀪𑀺𑀓𑁆𑀔𑀼𑀦𑀼𑀧𑀲𑁆𑀲𑀬𑁂;_  
_𑀯𑀺𑀳𑀸𑀬 𑀕𑀘𑁆𑀙𑀼𑀫𑁄𑀯𑀸𑀤𑀁,_  
_‘𑀢𑀸𑀧𑁂𑀳𑀺 𑀉𑀤𑀓𑀁’ 𑀇𑀢𑀺𑁇_  


(235.)

939\. _𑀢𑀤𑀸 𑀉𑀤𑀓𑀫𑀸𑀳𑀺𑀢𑁆𑀯𑀸,_  
_𑀑𑀓𑀺𑀭𑀺𑀢𑁆𑀯𑀸𑀦 𑀓𑀼𑀫𑁆𑀪𑀺𑀬𑀸;_  
_𑀘𑀼𑀮𑁆𑀮𑁂 𑀞𑀧𑁂𑀢𑁆𑀯𑀸 𑀆𑀲𑀻𑀦𑀸,_  
_𑀢𑀢𑁄 𑀘𑀺𑀢𑁆𑀢𑀁 𑀲𑀫𑀸𑀤𑀳𑀺𑀁𑁇_  


(236.)

940\. _𑀔𑀦𑁆𑀥𑁂 𑀅𑀦𑀺𑀘𑁆𑀘𑀢𑁄 𑀤𑀺𑀲𑁆𑀯𑀸,_  
_𑀤𑀼𑀓𑁆𑀔𑀢𑁄 𑀘 𑀅𑀦𑀢𑁆𑀢𑀢𑁄;_  
_𑀔𑁂𑀧𑁂𑀢𑁆𑀯𑀸 𑀆𑀲𑀯𑁂 𑀲𑀩𑁆𑀩𑁂,_  
_𑀅𑀭𑀳𑀢𑁆𑀢𑀫𑀧𑀸𑀧𑀼𑀡𑀺𑀁𑁇_  


(237.)

941\. _𑀢𑀤𑀸𑀕𑀦𑁆𑀢𑁆𑀯𑀸 𑀪𑀺𑀓𑁆𑀔𑀼𑀦𑀺𑀬𑁄,_  
_𑀉𑀡𑁆𑀳𑁄𑀤𑀓𑀫𑀧𑀼𑀘𑁆𑀙𑀺𑀲𑀼𑀁;_  
_𑀢𑁂𑀚𑁄𑀥𑀸𑀢𑀼𑀫𑀥𑀺𑀝𑁆𑀞𑀸𑀬,_  
_𑀔𑀺𑀧𑁆𑀧𑀁 𑀲𑀦𑁆𑀢𑀸𑀧𑀬𑀺𑀁 𑀚𑀮𑀁𑁇_  


(238.)

942\. _𑀯𑀺𑀫𑁆𑀳𑀺𑀢𑀸 𑀢𑀸 𑀚𑀺𑀦𑀯𑀭𑀁,_  
_𑀏𑀢𑀫𑀢𑁆𑀣𑀫𑀲𑀸𑀯𑀬𑀼𑀁;_  
_𑀢𑀁 𑀲𑀼𑀢𑁆𑀯𑀸 𑀫𑀼𑀤𑀺𑀢𑁄 𑀦𑀸𑀣𑁄,_  
_𑀇𑀫𑀁 𑀕𑀸𑀣𑀁 𑀅𑀪𑀸𑀲𑀣𑁇_  


(239.)

943\. _‘𑀬𑁄 𑀘 𑀯𑀲𑁆𑀲𑀲𑀢𑀁 𑀚𑀻𑀯𑁂,_  
_𑀓𑀼𑀲𑀻𑀢𑁄 𑀳𑀻𑀦𑀯𑀻𑀭𑀺𑀬𑁄;_  
_𑀏𑀓𑀸𑀳𑀁 𑀚𑀻𑀯𑀺𑀢𑀁 𑀲𑁂𑀬𑁆𑀬𑁄,_  
_𑀯𑀻𑀭𑀺𑀬𑀫𑀸𑀭𑀪𑀢𑁄 𑀤𑀍𑀳𑀁’𑁇_  


(240.)

944\. _𑀆𑀭𑀸𑀥𑀺𑀢𑁄 𑀫𑀳𑀸𑀯𑀻𑀭𑁄,_  
_𑀫𑀬𑀸 𑀲𑀼𑀧𑁆𑀧𑀝𑀺𑀧𑀢𑁆𑀢𑀺𑀬𑀸;_  
_𑀆𑀭𑀤𑁆𑀥𑀯𑀻𑀭𑀺𑀬𑀸𑀦𑀕𑁆𑀕𑀁,_  
_𑀫𑀫𑀸𑀳 𑀲 𑀫𑀳𑀸𑀫𑀼𑀦𑀺𑁇_  


(241.)

945\. _𑀓𑀺𑀮𑁂𑀲𑀸 𑀛𑀸𑀧𑀺𑀢𑀸 𑀫𑀬𑁆𑀳𑀁,_  
_…𑀧𑁂…_  
_𑀯𑀺𑀳𑀭𑀸𑀫𑀺 𑀅𑀦𑀸𑀲𑀯𑀸𑁇_  


(242.)

946\. _𑀲𑁆𑀯𑀸𑀕𑀢𑀁 𑀯𑀢 𑀫𑁂 𑀆𑀲𑀺,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁𑁇_  


(243.)

947\. _𑀧𑀝𑀺𑀲𑀫𑁆𑀪𑀺𑀤𑀸 𑀘𑀢𑀲𑁆𑀲𑁄,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁”𑁇_  


948\. 𑀇𑀢𑁆𑀣𑀁 𑀲𑀼𑀤𑀁 𑀲𑁄𑀡𑀸 𑀪𑀺𑀓𑁆𑀔𑀼𑀦𑀻 𑀇𑀫𑀸 𑀕𑀸𑀣𑀸𑀬𑁄 𑀅𑀪𑀸𑀲𑀺𑀢𑁆𑀣𑀸𑀢𑀺𑁇

---

949\. 𑀲𑁄𑀡𑀸𑀣𑁂𑀭𑀺𑀬𑀸𑀧𑀤𑀸𑀦𑀁 𑀙𑀝𑁆𑀞𑀁𑁇



[Go to previous page (3.5 Nandātherīapadāna)](3.5.md) / [Go to parent page (3 Kuṇḍalakesīvagga)](../3.md) / [Go to next page (3.7 Bhaddākāpilānītherīapadāna)](3.7.md)


