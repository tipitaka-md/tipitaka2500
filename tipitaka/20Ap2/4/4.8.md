
[Home](/) / [20Ap2 Therīapadānapāḷi](../../20Ap2.md) / [4 Khattiyāvagga](../4.md)

# 𑁪𑁇𑁮 𑀧𑀼𑀡𑁆𑀡𑀺𑀓𑀸𑀣𑁂𑀭𑀻𑀅𑀧𑀤𑀸𑀦

### 𑀔𑀢𑁆𑀢𑀺𑀬𑀸𑀯𑀕𑁆𑀕

### 𑀧𑀼𑀡𑁆𑀡𑀺𑀓𑀸𑀣𑁂𑀭𑀻𑀅𑀧𑀤𑀸𑀦

(184.)

1402\. _“𑀯𑀺𑀧𑀲𑁆𑀲𑀺𑀦𑁄 𑀪𑀕𑀯𑀢𑁄,_  
_𑀲𑀺𑀔𑀺𑀦𑁄 𑀯𑁂𑀲𑁆𑀲𑀪𑀼𑀲𑁆𑀲 𑀘;_  
_𑀓𑀓𑀼𑀲𑀦𑁆𑀥𑀲𑁆𑀲 𑀫𑀼𑀦𑀺𑀦𑁄,_  
_𑀓𑁄𑀡𑀸𑀕𑀫𑀦𑀢𑀸𑀤𑀺𑀦𑁄𑁇_  


(185.)

1403\. _𑀓𑀲𑁆𑀲𑀧𑀲𑁆𑀲 𑀘 𑀩𑀼𑀤𑁆𑀥𑀲𑁆𑀲,_  
_𑀧𑀩𑁆𑀩𑀚𑀺𑀢𑁆𑀯𑀸𑀦 𑀲𑀸𑀲𑀦𑁂;_  
_𑀪𑀺𑀓𑁆𑀔𑀼𑀦𑀻 𑀲𑀻𑀮𑀲𑀫𑁆𑀧𑀦𑁆𑀦𑀸,_  
_𑀦𑀺𑀧𑀓𑀸 𑀲𑀁𑀯𑀼𑀢𑀺𑀦𑁆𑀤𑁆𑀭𑀺𑀬𑀸𑁇_  


(186.)

1404\. _𑀩𑀳𑀼𑀲𑁆𑀲𑀼𑀢𑀸 𑀥𑀫𑁆𑀫𑀥𑀭𑀸,_  
_𑀥𑀫𑁆𑀫𑀢𑁆𑀣𑀧𑀝𑀺𑀧𑀼𑀘𑁆𑀙𑀺𑀓𑀸;_  
_𑀉𑀕𑁆𑀕𑀳𑁂𑀢𑀸 𑀘 𑀥𑀫𑁆𑀫𑀸𑀦𑀁,_  
_𑀲𑁄𑀢𑀸 𑀧𑀬𑀺𑀭𑀼𑀧𑀸𑀲𑀺𑀢𑀸𑁇_  


(187.)

1405\. _𑀤𑁂𑀲𑁂𑀦𑁆𑀢𑀻 𑀚𑀦𑀫𑀚𑁆𑀛𑁂𑀳𑀁,_  
_𑀅𑀳𑁄𑀲𑀺𑀁 𑀚𑀺𑀦𑀲𑀸𑀲𑀦𑁂;_  
_𑀩𑀸𑀳𑀼𑀲𑀘𑁆𑀘𑁂𑀦 𑀢𑁂𑀦𑀸𑀳𑀁,_  
_𑀧𑁂𑀲𑀮𑀸 𑀅𑀢𑀺𑀫𑀜𑁆𑀜𑀺𑀲𑀁𑁇_  


(188.)

1406\. _𑀧𑀘𑁆𑀙𑀺𑀫𑁂 𑀘 𑀪𑀯𑁂 𑀤𑀸𑀦𑀺,_  
_𑀲𑀸𑀯𑀢𑁆𑀣𑀺𑀬𑀁 𑀧𑀼𑀭𑀼𑀢𑁆𑀢𑀫𑁂;_  
_𑀅𑀦𑀸𑀣𑀧𑀺𑀡𑁆𑀟𑀺𑀦𑁄 𑀕𑁂𑀳𑁂,_  
_𑀚𑀸𑀢𑀸𑀳𑀁 𑀓𑀼𑀫𑁆𑀪𑀤𑀸𑀲𑀺𑀬𑀸𑁇_  


(189.)

1407\. _𑀕𑀢𑀸 𑀉𑀤𑀓𑀳𑀸𑀭𑀺𑀬𑀁,_  
_𑀲𑁄𑀢𑁆𑀣𑀺𑀬𑀁 𑀤𑀺𑀚𑀫𑀤𑁆𑀤𑀲𑀁;_  
_𑀲𑀻𑀢𑀝𑁆𑀝𑀁 𑀢𑁄𑀬𑀫𑀚𑁆𑀛𑀫𑁆𑀳𑀺,_  
_𑀢𑀁 𑀤𑀺𑀲𑁆𑀯𑀸 𑀇𑀤𑀫𑀩𑁆𑀭𑀯𑀺𑀁𑁇_  


(190.)

1408\. _‘𑀉𑀤𑀳𑀸𑀭𑀻 𑀅𑀳𑀁 𑀲𑀻𑀢𑁂,_  
_𑀲𑀤𑀸 𑀉𑀤𑀓𑀫𑁄𑀢𑀭𑀺𑀁;_  
_𑀅𑀬𑁆𑀬𑀸𑀦𑀁 𑀤𑀡𑁆𑀟𑀪𑀬𑀪𑀻𑀢𑀸,_  
_𑀯𑀸𑀘𑀸𑀤𑁄𑀲𑀪𑀬𑀝𑁆𑀝𑀺𑀢𑀸𑁇_  


(191.)

1409\. _𑀓𑀲𑁆𑀲 𑀩𑁆𑀭𑀸𑀳𑁆𑀫𑀡 𑀢𑁆𑀯𑀁 𑀪𑀻𑀢𑁄,_  
_𑀲𑀤𑀸 𑀉𑀤𑀓𑀫𑁄𑀢𑀭𑀺;_  
_𑀯𑁂𑀥𑀫𑀸𑀦𑁂𑀳𑀺 𑀕𑀢𑁆𑀢𑁂𑀳𑀺,_  
_𑀲𑀻𑀢𑀁 𑀯𑁂𑀤𑀬𑀲𑁂 𑀪𑀼𑀲𑀁’𑁇_  


(192.)

1410\. _‘𑀚𑀸𑀦𑀦𑁆𑀢𑀻 𑀯𑀢 𑀫𑀁 𑀪𑁄𑀢𑀺,_  
_𑀧𑀼𑀡𑁆𑀡𑀺𑀓𑁂 𑀧𑀭𑀺𑀧𑀼𑀘𑁆𑀙𑀲𑀺;_  
_𑀓𑀭𑁄𑀦𑁆𑀢𑀁 𑀓𑀼𑀲𑀮𑀁 𑀓𑀫𑁆𑀫𑀁,_  
_𑀭𑀼𑀦𑁆𑀥𑀦𑁆𑀢𑀁 𑀓𑀢𑀧𑀸𑀧𑀓𑀁𑁇_  


(193.)

1411\. _𑀬𑁄 𑀘𑁂 𑀯𑀼𑀟𑁆𑀠𑁄 𑀤𑀳𑀭𑁄 𑀯𑀸,_  
_𑀧𑀸𑀧𑀓𑀫𑁆𑀫𑀁 𑀧𑀓𑀼𑀩𑁆𑀩𑀢𑀺;_  
_𑀤𑀓𑀸𑀪𑀺𑀲𑀺𑀜𑁆𑀘𑀦𑀸 𑀲𑁄𑀧𑀺,_  
_𑀧𑀸𑀧𑀓𑀫𑁆𑀫𑀸 𑀧𑀫𑀼𑀘𑁆𑀘𑀢𑀺’𑁇_  


(194.)

1412\. _𑀉𑀢𑁆𑀢𑀭𑀦𑁆𑀢𑀲𑁆𑀲 𑀅𑀓𑁆𑀔𑀸𑀲𑀺𑀁,_  
_𑀥𑀫𑁆𑀫𑀢𑁆𑀣𑀲𑀁𑀳𑀺𑀢𑀁 𑀧𑀤𑀁;_  
_𑀢𑀜𑁆𑀘 𑀲𑀼𑀢𑁆𑀯𑀸 𑀲 𑀲𑀁𑀯𑀺𑀕𑁆𑀕𑁄,_  
_𑀧𑀩𑁆𑀩𑀚𑀺𑀢𑁆𑀯𑀸𑀭𑀳𑀸 𑀅𑀳𑀼𑁇_  


(195.)

1413\. _𑀧𑀽𑀭𑁂𑀦𑁆𑀢𑀻 𑀊𑀦𑀓𑀲𑀢𑀁,_  
_𑀚𑀸𑀢𑀸 𑀤𑀸𑀲𑀺𑀓𑀼𑀮𑁂 𑀬𑀢𑁄;_  
_𑀢𑀢𑁄 𑀧𑀼𑀡𑁆𑀡𑀸𑀢𑀺 𑀦𑀸𑀫𑀁 𑀫𑁂,_  
_𑀪𑀼𑀚𑀺𑀲𑁆𑀲𑀁 𑀫𑀁 𑀅𑀓𑀁𑀲𑀼 𑀢𑁂𑁇_  


(196.)

1414\. _𑀲𑁂𑀝𑁆𑀞𑀺𑀁 𑀢𑀢𑁄𑀦𑀼𑀚𑀸𑀦𑁂𑀢𑁆𑀯𑀸,_  
_𑀧𑀩𑁆𑀩𑀚𑀺𑀁 𑀅𑀦𑀕𑀸𑀭𑀺𑀬𑀁;_  
_𑀦 𑀘𑀺𑀭𑁂𑀦𑁂𑀯 𑀓𑀸𑀮𑁂𑀦,_  
_𑀅𑀭𑀳𑀢𑁆𑀢𑀫𑀧𑀸𑀧𑀼𑀡𑀺𑀁𑁇_  


(197.)

1415\. _𑀇𑀤𑁆𑀥𑀻𑀲𑀼 𑀘 𑀯𑀲𑀻 𑀳𑁄𑀫𑀺,_  
_𑀤𑀺𑀩𑁆𑀩𑀸𑀬 𑀲𑁄𑀢𑀥𑀸𑀢𑀼𑀬𑀸;_  
_𑀘𑁂𑀢𑁄𑀧𑀭𑀺𑀬𑀜𑀸𑀡𑀲𑁆𑀲,_  
_𑀯𑀲𑀻 𑀳𑁄𑀫𑀺 𑀫𑀳𑀸𑀫𑀼𑀦𑁂𑁇_  


(198.)

1416\. _𑀧𑀼𑀩𑁆𑀩𑁂𑀦𑀺𑀯𑀸𑀲𑀁 𑀚𑀸𑀦𑀸𑀫𑀺,_  
_𑀤𑀺𑀩𑁆𑀩𑀘𑀓𑁆𑀔𑀼 𑀯𑀺𑀲𑁄𑀥𑀺𑀢𑀁;_  
_𑀲𑀩𑁆𑀩𑀸𑀲𑀯𑀸 𑀧𑀭𑀺𑀓𑁆𑀔𑀻𑀡𑀸,_  
_𑀦𑀢𑁆𑀣𑀺 𑀤𑀸𑀦𑀺 𑀧𑀼𑀦𑀩𑁆𑀪𑀯𑁄𑁇_  


(199.)

1417\. _𑀅𑀢𑁆𑀣𑀥𑀫𑁆𑀫𑀦𑀺𑀭𑀼𑀢𑁆𑀢𑀻𑀲𑀼,_  
_𑀧𑀝𑀺𑀪𑀸𑀦𑁂 𑀢𑀣𑁂𑀯 𑀘;_  
_𑀜𑀸𑀡𑀁 𑀫𑁂 𑀯𑀺𑀫𑀮𑀁 𑀲𑀼𑀤𑁆𑀥𑀁,_  
_𑀩𑀼𑀤𑁆𑀥𑀲𑁂𑀝𑁆𑀞𑀲𑁆𑀲 𑀯𑀸𑀳𑀲𑀸𑁇_  


(200.)

1418\. _𑀪𑀸𑀯𑀦𑀸𑀬 𑀫𑀳𑀸𑀧𑀜𑁆𑀜𑀸,_  
_𑀲𑀼𑀢𑁂𑀦𑁂𑀯 𑀲𑀼𑀢𑀸𑀯𑀺𑀦𑀻;_  
_𑀫𑀸𑀦𑁂𑀦 𑀦𑀻𑀘𑀓𑀼𑀮𑀚𑀸,_  
_𑀦 𑀳𑀺 𑀓𑀫𑁆𑀫𑀁 𑀯𑀺𑀦𑀲𑁆𑀲𑀢𑀺𑁇_  


(201.)

1419\. _𑀓𑀺𑀮𑁂𑀲𑀸 𑀛𑀸𑀧𑀺𑀢𑀸 𑀫𑀬𑁆𑀳𑀁,_  
_…𑀧𑁂…_  
_𑀯𑀺𑀳𑀭𑀸𑀫𑀺 𑀅𑀦𑀸𑀲𑀯𑀸𑁇_  


(202.)

1420\. _𑀲𑁆𑀯𑀸𑀕𑀢𑀁 𑀯𑀢 𑀫𑁂 𑀆𑀲𑀺,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁𑁇_  


(203.)

1421\. _𑀧𑀝𑀺𑀲𑀫𑁆𑀪𑀺𑀤𑀸 𑀘𑀢𑀲𑁆𑀲𑁄,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁”𑁇_  


1422\. 𑀇𑀢𑁆𑀣𑀁 𑀲𑀼𑀤𑀁 𑀧𑀼𑀡𑁆𑀡𑀺𑀓𑀸 𑀪𑀺𑀓𑁆𑀔𑀼𑀦𑀻 𑀇𑀫𑀸 𑀕𑀸𑀣𑀸𑀬𑁄 𑀅𑀪𑀸𑀲𑀺𑀢𑁆𑀣𑀸𑀢𑀺𑁇

---

1423\. 𑀧𑀼𑀡𑁆𑀡𑀺𑀓𑀸𑀣𑁂𑀭𑀺𑀬𑀸𑀧𑀤𑀸𑀦𑀁 𑀅𑀝𑁆𑀞𑀫𑀁𑁇



[Go to previous page (4.7 Aḍḍhakāsitherīapadāna)](4.7.md) / [Go to parent page (4 Khattiyāvagga)](../4.md) / [Go to next page (4.9 Ambapālitherīapadāna)](4.9.md)


