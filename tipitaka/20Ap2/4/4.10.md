
[Home](/) / [20Ap2 Therīapadānapāḷi](/tipitaka/20Ap2.md) / [4 Khattiyāvagga](/tipitaka/20Ap2/4.md)

# 𑁪𑁇𑁧𑁦 𑀧𑁂𑀲𑀮𑀸𑀣𑁂𑀭𑀻𑀅𑀧𑀤𑀸𑀦

### 𑀔𑀢𑁆𑀢𑀺𑀬𑀸𑀯𑀕𑁆𑀕

### 𑀧𑁂𑀲𑀮𑀸𑀣𑁂𑀭𑀻𑀅𑀧𑀤𑀸𑀦

(220.)

1442\. _“𑀇𑀫𑀫𑁆𑀳𑀺 𑀪𑀤𑁆𑀤𑀓𑁂 𑀓𑀧𑁆𑀧𑁂,_  
_𑀩𑁆𑀭𑀳𑁆𑀫𑀩𑀦𑁆𑀥𑀼 𑀫𑀳𑀸𑀬𑀲𑁄;_  
_𑀓𑀲𑁆𑀲𑀧𑁄 𑀦𑀸𑀫 𑀕𑁄𑀢𑁆𑀢𑁂𑀦,_  
_𑀉𑀧𑁆𑀧𑀚𑁆𑀚𑀺 𑀯𑀤𑀢𑀁 𑀯𑀭𑁄𑁇_  


(221.)

1443\. _𑀲𑀸𑀯𑀢𑁆𑀣𑀺𑀬𑀁 𑀧𑀼𑀭𑁂 𑀯𑀭𑁂,_  
_𑀉𑀧𑀸𑀲𑀓𑀓𑀼𑀮𑁂 𑀅𑀳𑀁;_  
_𑀧𑀲𑀽𑀢𑀸 𑀢𑀁 𑀚𑀺𑀦𑀯𑀭𑀁,_  
_𑀤𑀺𑀲𑁆𑀯𑀸 𑀲𑀼𑀢𑁆𑀯𑀸 𑀘 𑀤𑁂𑀲𑀦𑀁𑁇_  


(222.)

1444\. _𑀢𑀁 𑀯𑀻𑀭𑀁 𑀲𑀭𑀡𑀁 𑀕𑀦𑁆𑀢𑁆𑀯𑀸,_  
_𑀲𑀻𑀮𑀸𑀦𑀺 𑀘 𑀲𑀫𑀸𑀤𑀺𑀬𑀺𑀁;_  
_𑀓𑀤𑀸𑀘𑀺 𑀲𑁄 𑀫𑀳𑀸𑀯𑀻𑀭𑁄,_  
_𑀫𑀳𑀸𑀚𑀦𑀲𑀫𑀸𑀕𑀫𑁂𑁇_  


(223.)

1445\. _𑀅𑀢𑁆𑀢𑀦𑁄 𑀅𑀪𑀺𑀲𑀫𑁆𑀩𑁄𑀥𑀺𑀁,_  
_𑀧𑀓𑀸𑀲𑁂𑀲𑀺 𑀦𑀭𑀸𑀲𑀪𑁄;_  
_𑀅𑀦𑀦𑀼𑀲𑁆𑀲𑀼𑀢𑀥𑀫𑁆𑀫𑁂𑀲𑀼,_  
_𑀧𑀼𑀩𑁆𑀩𑁂 𑀤𑀼𑀓𑁆𑀔𑀸𑀤𑀺𑀓𑁂𑀲𑀼 𑀘𑁇_  


(224.)

1446\. _𑀘𑀓𑁆𑀔𑀼 𑀜𑀸𑀡𑀜𑁆𑀘 𑀧𑀜𑁆𑀜𑀸 𑀘,_  
_𑀯𑀺𑀚𑁆𑀚𑀸𑀮𑁄𑀓𑁄 𑀘 𑀆𑀲𑀺 𑀫𑁂;_  
_𑀢𑀁 𑀲𑀼𑀢𑁆𑀯𑀸 𑀉𑀕𑁆𑀕𑀳𑁂𑀢𑁆𑀯𑀸𑀦,_  
_𑀧𑀭𑀺𑀧𑀼𑀘𑁆𑀙𑀺𑀜𑁆𑀘 𑀪𑀺𑀓𑁆𑀔𑀯𑁄𑁇_  


(225.)

1447\. _𑀢𑁂𑀦 𑀓𑀫𑁆𑀫𑁂𑀦 𑀲𑀼𑀓𑀢𑁂𑀦,_  
_𑀘𑁂𑀢𑀦𑀸𑀧𑀡𑀺𑀥𑀻𑀳𑀺 𑀘;_  
_𑀚𑀳𑀺𑀢𑁆𑀯𑀸 𑀫𑀸𑀦𑀼𑀲𑀁 𑀤𑁂𑀳𑀁,_  
_𑀢𑀸𑀯𑀢𑀺𑀁𑀲𑀫𑀕𑀘𑁆𑀙𑀳𑀁𑁇_  


(226.)

1448\. _𑀧𑀘𑁆𑀙𑀺𑀫𑁂 𑀘 𑀪𑀯𑁂 𑀤𑀸𑀦𑀺,_  
_𑀚𑀸𑀢𑀸 𑀲𑁂𑀝𑁆𑀞𑀺𑀫𑀳𑀸𑀓𑀼𑀮𑁂;_  
_𑀉𑀧𑁂𑀘𑁆𑀘 𑀩𑀼𑀤𑁆𑀥𑀁 𑀲𑀤𑁆𑀥𑀫𑁆𑀫𑀁,_  
_𑀲𑀼𑀢𑁆𑀯𑀸 𑀲𑀘𑁆𑀘𑀽𑀧𑀲𑀁𑀳𑀺𑀢𑀁𑁇_  


(227.)

1449\. _𑀧𑀩𑁆𑀩𑀚𑀺𑀢𑁆𑀯𑀸𑀘𑀺𑀭𑁂𑀦𑁂𑀯,_  
_𑀲𑀘𑁆𑀘𑀢𑁆𑀣𑀸𑀦𑀺 𑀯𑀺𑀘𑀺𑀦𑁆𑀢𑀬𑀁;_  
_𑀔𑁂𑀧𑁂𑀢𑁆𑀯𑀸 𑀆𑀲𑀯𑁂 𑀲𑀩𑁆𑀩𑁂,_  
_𑀅𑀭𑀳𑀢𑁆𑀢𑀫𑀧𑀸𑀧𑀼𑀡𑀺𑀁𑁇_  


(228.)

1450\. _𑀇𑀤𑁆𑀥𑀻𑀲𑀼 𑀘 𑀯𑀲𑀻 𑀳𑁄𑀫𑀺,_  
_𑀤𑀺𑀩𑁆𑀩𑀸𑀬 𑀲𑁄𑀢𑀥𑀸𑀢𑀼𑀬𑀸;_  
_𑀘𑁂𑀢𑁄𑀧𑀭𑀺𑀬𑀜𑀸𑀡𑀲𑁆𑀲,_  
_𑀯𑀲𑀻 𑀳𑁄𑀫𑀺 𑀫𑀳𑀸𑀫𑀼𑀦𑁂𑁇_  


(229.)

1451\. _𑀧𑀼𑀩𑁆𑀩𑁂𑀦𑀺𑀯𑀸𑀲𑀁 𑀚𑀸𑀦𑀸𑀫𑀺,_  
_𑀤𑀺𑀩𑁆𑀩𑀘𑀓𑁆𑀔𑀼 𑀯𑀺𑀲𑁄𑀥𑀺𑀢𑀁;_  
_𑀲𑀩𑁆𑀩𑀸𑀲𑀯𑀸 𑀧𑀭𑀺𑀓𑁆𑀔𑀻𑀡𑀸,_  
_𑀦𑀢𑁆𑀣𑀺 𑀤𑀸𑀦𑀺 𑀧𑀼𑀦𑀩𑁆𑀪𑀯𑁄𑁇_  


(230.)

1452\. _𑀅𑀢𑁆𑀣𑀥𑀫𑁆𑀫𑀦𑀺𑀭𑀼𑀢𑁆𑀢𑀻𑀲𑀼,_  
_𑀧𑀝𑀺𑀪𑀸𑀦𑁂 𑀢𑀣𑁂𑀯 𑀘;_  
_𑀜𑀸𑀡𑀁 𑀫𑁂 𑀯𑀺𑀫𑀮𑀁 𑀲𑀼𑀤𑁆𑀥𑀁,_  
_𑀩𑀼𑀤𑁆𑀥𑀲𑁂𑀝𑁆𑀞𑀲𑁆𑀲 𑀯𑀸𑀳𑀲𑀸𑁇_  


(231.)

1453\. _𑀓𑀺𑀮𑁂𑀲𑀸 𑀛𑀸𑀧𑀺𑀢𑀸 𑀫𑀬𑁆𑀳𑀁,_  
_𑀪𑀯𑀸 𑀲𑀩𑁆𑀩𑁂 𑀲𑀫𑀽𑀳𑀢𑀸;_  
_𑀦𑀸𑀕𑀻𑀯 𑀩𑀦𑁆𑀥𑀦𑀁 𑀙𑁂𑀢𑁆𑀯𑀸,_  
_𑀯𑀺𑀳𑀭𑀸𑀫𑀺 𑀅𑀦𑀸𑀲𑀯𑀸𑁇_  


(232.)

1454\. _𑀲𑁆𑀯𑀸𑀕𑀢𑀁 𑀯𑀢 𑀫𑁂 𑀆𑀲𑀺,_  
_𑀫𑀫 𑀩𑀼𑀤𑁆𑀥𑀲𑁆𑀲 𑀲𑀦𑁆𑀢𑀺𑀓𑁂;_  
_𑀢𑀺𑀲𑁆𑀲𑁄 𑀯𑀺𑀚𑁆𑀚𑀸 𑀅𑀦𑀼𑀧𑁆𑀧𑀢𑁆𑀢𑀸,_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁𑁇_  


(233.)

1455\. _𑀧𑀝𑀺𑀲𑀫𑁆𑀪𑀺𑀤𑀸 𑀘𑀢𑀲𑁆𑀲𑁄,_  
_𑀯𑀺𑀫𑁄𑀓𑁆𑀔𑀸𑀧𑀺 𑀘 𑀅𑀝𑁆𑀞𑀺𑀫𑁂;_  
_𑀙𑀍𑀅𑀪𑀺𑀜𑁆𑀜𑀸 𑀲𑀘𑁆𑀙𑀺𑀓𑀢𑀸,_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁”𑁇 (𑁧𑁩𑁫𑁯)_  


1456\. 𑀇𑀢𑁆𑀣𑀁 𑀲𑀼𑀤𑀁 𑀧𑁂𑀲𑀮𑀸 𑀪𑀺𑀓𑁆𑀔𑀼𑀦𑀻 𑀇𑀫𑀸 𑀕𑀸𑀣𑀸𑀬𑁄 𑀅𑀪𑀸𑀲𑀺𑀢𑁆𑀣𑀸𑀢𑀺𑁇

---

1457\. 𑀧𑁂𑀲𑀮𑀸𑀣𑁂𑀭𑀺𑀬𑀸𑀧𑀤𑀸𑀦𑀁 𑀤𑀲𑀫𑀁𑁇

  
**𑀔𑀢𑁆𑀢𑀺𑀬𑀸𑀯𑀕𑁆𑀕𑁄 𑀘𑀢𑀼𑀢𑁆𑀣𑁄𑁇**



---

1458\. 𑀢𑀲𑁆𑀲𑀼𑀤𑁆𑀤𑀸𑀦𑀁



1459\. _𑀔𑀢𑁆𑀢𑀺𑀬𑀸 𑀩𑁆𑀭𑀸𑀳𑁆𑀫𑀡𑀻 𑀘𑁂𑀯,_  
_𑀢𑀣𑀸 𑀉𑀧𑁆𑀧𑀮𑀤𑀸𑀬𑀺𑀓𑀸;_  
_𑀲𑀺𑀗𑁆𑀕𑀸𑀮𑀫𑀸𑀢𑀸 𑀲𑀼𑀓𑁆𑀓𑀸 𑀘,_  
_𑀅𑀪𑀺𑀭𑀽𑀧𑀸 𑀅𑀟𑁆𑀠𑀓𑀸𑀲𑀺𑀓𑀸𑁇_  


1460\. _𑀧𑀼𑀡𑁆𑀡𑀸 𑀘 𑀅𑀫𑁆𑀩𑀧𑀸𑀮𑀻 𑀘,_  
_𑀧𑁂𑀲𑀮𑀸𑀢𑀺 𑀘 𑀢𑀸 𑀤𑀲;_  
_𑀕𑀸𑀣𑀸𑀬𑁄 𑀤𑁆𑀯𑀺𑀲𑀢𑀸𑀦𑁂𑀢𑁆𑀣,_  
_𑀤𑁆𑀯𑀺𑀘𑀢𑁆𑀢𑀸𑀮𑀻𑀲 𑀘𑀼𑀢𑁆𑀢𑀭𑀺𑁇_  


---

1461\. 𑀅𑀣 𑀯𑀕𑁆𑀕𑀼𑀤𑁆𑀤𑀸𑀦𑀁



1462\. _𑀲𑀼𑀫𑁂𑀥𑀸 𑀏𑀓𑀽𑀧𑁄𑀲𑀣𑀸,_  
_𑀓𑀼𑀡𑁆𑀟𑀮𑀓𑁂𑀲𑀻 𑀔𑀢𑁆𑀢𑀺𑀬𑀸;_  
_𑀲𑀳𑀲𑁆𑀲𑀁 𑀢𑀺𑀲𑀢𑀸 𑀕𑀸𑀣𑀸,_  
_𑀲𑀢𑁆𑀢𑀢𑀸𑀮𑀻𑀲 𑀧𑀺𑀡𑁆𑀟𑀺𑀢𑀸𑁇_  


1463\. _𑀲𑀳 𑀉𑀤𑁆𑀤𑀸𑀦𑀕𑀸𑀣𑀸𑀳𑀺,_  
_𑀕𑀡𑀺𑀢𑀸𑀬𑁄 𑀯𑀺𑀪𑀸𑀯𑀺𑀪𑀺;_  
_𑀲𑀳𑀲𑁆𑀲𑀁 𑀢𑀺𑀲𑀢𑀁 𑀕𑀸𑀣𑀸,_  
_𑀲𑀢𑁆𑀢𑀧𑀜𑁆𑀜𑀸𑀲𑀫𑁂𑀯 𑀘𑀸𑀢𑀺𑁇_  


---

1464\. 𑀣𑁂𑀭𑀺𑀓𑀸𑀧𑀤𑀸𑀦𑀁 𑀲𑀫𑀢𑁆𑀢𑀁𑁇



---

1465\. 𑀅𑀧𑀤𑀸𑀦𑀧𑀸𑀍𑀇 𑀲𑀫𑀢𑁆𑀢𑀸𑁇



[Go to previous page (4.9 Ambapālitherīapadāna)](/tipitaka/20Ap2/4/4.9.md) / [Go to parent page (4 Khattiyāvagga)](/tipitaka/20Ap2/4.md)


