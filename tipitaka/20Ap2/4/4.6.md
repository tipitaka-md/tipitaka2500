
[Home](/) / [20Ap2 Therīapadānapāḷi](../../20Ap2.md) / [4 Khattiyāvagga](../4.md)

# 4.6 Abhirūpanandātherīapadāna

* Khattiyāvagga

* Abhirūpanandātherīapadāna

(143.)

1357\. _“Ekanavutito kappe,_  
_vipassī nāma nāyako;_  
_Uppajji cārudassano,_  
_sabbadhammesu cakkhumā._  


(144.)

1358\. _Tadāhaṃ bandhumatiyaṃ,_  
_iddhe phīte mahākule;_  
_Jātā surūpā dayitā,_  
_pūjanīyā janassa ca._  


(145.)

1359\. _Upagantvā mahāvīraṃ,_  
_vipassiṃ lokanāyakaṃ;_  
_Dhammaṃ suṇitvā saraṇaṃ,_  
_upesiṃ naranāyakaṃ._  


(146.)

1360\. _Sīlesu saṃvutā hutvā,_  
_nibbute ca naruttame;_  
_Dhātuthūpassa upari,_  
_soṇṇacchattamapūjayiṃ._  


(147.)

1361\. _Muttacāgā sīlavatī,_  
_yāvajīvaṃ tato cutā;_  
_Jahitvā mānusaṃ dehaṃ,_  
_tāvatiṃsūpagā ahaṃ._  


(148.)

1362\. _Tadā dasahi ṭhānehi,_  
_adhibhotvāna sesake;_  
_Rūpasaddehi gandhehi,_  
_rasehi phusanehi ca._  


(149.)

1363\. _Āyunāpi ca vaṇṇena,_  
_sukhena yasasāpi ca;_  
_Tathevādhipateyyena,_  
_adhigayha virocahaṃ._  


(150.)

1364\. _Pacchime ca bhave dāni,_  
_jātāhaṃ kapilavhaye;_  
_Dhītā khemakasakkassa,_  
_nandā nāmāti vissutā._  


(151.)

1365\. _Abhirūpasampadampi,_  
_ahu me kantisūcakaṃ;_  
_Yadāhaṃ yobbanappattā,_  
_rūpalāvaññabhūsitā._  


(152.)

1366\. _Tadā mamatthe sakyānaṃ,_  
_vivādo sumahā ahu;_  
_Pabbājesi tato tāto,_  
_‘mā sakyā vinassiṃsu’ti._  


(153.)

1367\. _Pabbajitvā tathāgataṃ,_  
_rūpadessiṃ naruttamaṃ;_  
_Sutvāna nopagacchāmi,_  
_mama rūpena gabbitā._  


(154.)

1368\. _Ovādampi na gacchāmi,_  
_buddhadassanabhīrutā;_  
_Tadā jino upāyena,_  
_upanetvā sasantikaṃ._  


(155.)

1369\. _Tissitthiyo nidassesi,_  
_iddhiyā maggakovido;_  
_Accharārūpasadisaṃ,_  
_taruṇiṃ jaritaṃ mataṃ._  


(156.)

1370\. _Tāyo disvā susaṃviggā,_  
_virattāse kaḷevare;_  
_Aṭṭhāsiṃ bhavanibbindā,_  
_tadā maṃ āha nāyako._  


(157.)

1371\. _‘Āturaṃ asuciṃ pūtiṃ,_  
_passa nande samussayaṃ;_  
_Uggharantaṃ paggharantaṃ,_  
_bālānaṃ abhinanditaṃ._  


(158.)

1372\. _Asubhāya cittaṃ bhāvehi,_  
_ekaggaṃ susamāhitaṃ;_  
_Yathā idaṃ tathā etaṃ,_  
_yathā etaṃ tathā idaṃ._  


(159.)

1373\. _Evametaṃ avekkhantī,_  
_rattindivamatanditā;_  
_Tato sakāya paññāya,_  
_abhinibbijjha vacchasi’._  


(160.)

1374\. _Tassā me appamattāya,_  
_vicarantiyā yoniso;_  
_Yathābhūtaṃ ayaṃ kāyo,_  
_diṭṭho santarabāhiro._  


(161.)

1375\. _Atha nibbindahaṃ kāye,_  
_ajjhattañca virajjahaṃ;_  
_Appamattā visaṃyuttā,_  
_upasantāmhi nibbutā._  


(162.)

1376\. _Iddhīsu ca vasī homi,_  
_dibbāya sotadhātuyā;_  
_Cetopariyañāṇassa,_  
_vasī homi mahāmune._  


(163.)

1377\. _Pubbenivāsaṃ jānāmi,_  
_dibbacakkhu visodhitaṃ;_  
_Sabbāsavā parikkhīṇā,_  
_natthi dāni punabbhavo._  


(164.)

1378\. _Atthadhammaniruttīsu,_  
_paṭibhāne tatheva ca;_  
_Ñāṇaṃ mama mahāvīra,_  
_uppannaṃ tava santike._  


(165.)

1379\. _Kilesā jhāpitā mayhaṃ,_  
_…pe…_  
_viharāmi anāsavā._  


(166.)

1380\. _Svāgataṃ vata me āsi,_  
_…pe…_  
_kataṃ buddhassa sāsanaṃ._  


(167.)

1381\. _Paṭisambhidā catasso,_  
_…pe…_  
_kataṃ buddhassa sāsanaṃ”._  


1382\. Itthaṃ sudaṃ abhirūpanandā bhikkhunī imā gāthāyo abhāsitthāti.

---

1383\. Abhirūpanandātheriyāpadānaṃ chaṭṭhaṃ.



[Go to previous page (4.5 Sukkātherīapadāna)](4.5.md) / [Go to parent page (4 Khattiyāvagga)](../4.md) / [Go to next page (4.7 Aḍḍhakāsitherīapadāna)](4.7.md)


