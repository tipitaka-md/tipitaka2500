
[Home](/) / [20Ap2 Therīapadānapāḷi](...md) / [4 Khattiyāvagga](../20Ap2/4.md)

# 𑁪𑁇𑁬 𑀅𑀪𑀺𑀭𑀽𑀧𑀦𑀦𑁆𑀤𑀸𑀣𑁂𑀭𑀻𑀅𑀧𑀤𑀸𑀦

* 𑀔𑀢𑁆𑀢𑀺𑀬𑀸𑀯𑀕𑁆𑀕

* 𑀅𑀪𑀺𑀭𑀽𑀧𑀦𑀦𑁆𑀤𑀸𑀣𑁂𑀭𑀻𑀅𑀧𑀤𑀸𑀦

(143.)

1357\. _“𑀏𑀓𑀦𑀯𑀼𑀢𑀺𑀢𑁄 𑀓𑀧𑁆𑀧𑁂,_  
_𑀯𑀺𑀧𑀲𑁆𑀲𑀻 𑀦𑀸𑀫 𑀦𑀸𑀬𑀓𑁄;_  
_𑀉𑀧𑁆𑀧𑀚𑁆𑀚𑀺 𑀘𑀸𑀭𑀼𑀤𑀲𑁆𑀲𑀦𑁄,_  
_𑀲𑀩𑁆𑀩𑀥𑀫𑁆𑀫𑁂𑀲𑀼 𑀘𑀓𑁆𑀔𑀼𑀫𑀸𑁇_  


(144.)

1358\. _𑀢𑀤𑀸𑀳𑀁 𑀩𑀦𑁆𑀥𑀼𑀫𑀢𑀺𑀬𑀁,_  
_𑀇𑀤𑁆𑀥𑁂 𑀨𑀻𑀢𑁂 𑀫𑀳𑀸𑀓𑀼𑀮𑁂;_  
_𑀚𑀸𑀢𑀸 𑀲𑀼𑀭𑀽𑀧𑀸 𑀤𑀬𑀺𑀢𑀸,_  
_𑀧𑀽𑀚𑀦𑀻𑀬𑀸 𑀚𑀦𑀲𑁆𑀲 𑀘𑁇_  


(145.)

1359\. _𑀉𑀧𑀕𑀦𑁆𑀢𑁆𑀯𑀸 𑀫𑀳𑀸𑀯𑀻𑀭𑀁,_  
_𑀯𑀺𑀧𑀲𑁆𑀲𑀺𑀁 𑀮𑁄𑀓𑀦𑀸𑀬𑀓𑀁;_  
_𑀥𑀫𑁆𑀫𑀁 𑀲𑀼𑀡𑀺𑀢𑁆𑀯𑀸 𑀲𑀭𑀡𑀁,_  
_𑀉𑀧𑁂𑀲𑀺𑀁 𑀦𑀭𑀦𑀸𑀬𑀓𑀁𑁇_  


(146.)

1360\. _𑀲𑀻𑀮𑁂𑀲𑀼 𑀲𑀁𑀯𑀼𑀢𑀸 𑀳𑀼𑀢𑁆𑀯𑀸,_  
_𑀦𑀺𑀩𑁆𑀩𑀼𑀢𑁂 𑀘 𑀦𑀭𑀼𑀢𑁆𑀢𑀫𑁂;_  
_𑀥𑀸𑀢𑀼𑀣𑀽𑀧𑀲𑁆𑀲 𑀉𑀧𑀭𑀺,_  
_𑀲𑁄𑀡𑁆𑀡𑀘𑁆𑀙𑀢𑁆𑀢𑀫𑀧𑀽𑀚𑀬𑀺𑀁𑁇_  


(147.)

1361\. _𑀫𑀼𑀢𑁆𑀢𑀘𑀸𑀕𑀸 𑀲𑀻𑀮𑀯𑀢𑀻,_  
_𑀬𑀸𑀯𑀚𑀻𑀯𑀁 𑀢𑀢𑁄 𑀘𑀼𑀢𑀸;_  
_𑀚𑀳𑀺𑀢𑁆𑀯𑀸 𑀫𑀸𑀦𑀼𑀲𑀁 𑀤𑁂𑀳𑀁,_  
_𑀢𑀸𑀯𑀢𑀺𑀁𑀲𑀽𑀧𑀕𑀸 𑀅𑀳𑀁𑁇_  


(148.)

1362\. _𑀢𑀤𑀸 𑀤𑀲𑀳𑀺 𑀞𑀸𑀦𑁂𑀳𑀺,_  
_𑀅𑀥𑀺𑀪𑁄𑀢𑁆𑀯𑀸𑀦 𑀲𑁂𑀲𑀓𑁂;_  
_𑀭𑀽𑀧𑀲𑀤𑁆𑀤𑁂𑀳𑀺 𑀕𑀦𑁆𑀥𑁂𑀳𑀺,_  
_𑀭𑀲𑁂𑀳𑀺 𑀨𑀼𑀲𑀦𑁂𑀳𑀺 𑀘𑁇_  


(149.)

1363\. _𑀆𑀬𑀼𑀦𑀸𑀧𑀺 𑀘 𑀯𑀡𑁆𑀡𑁂𑀦,_  
_𑀲𑀼𑀔𑁂𑀦 𑀬𑀲𑀲𑀸𑀧𑀺 𑀘;_  
_𑀢𑀣𑁂𑀯𑀸𑀥𑀺𑀧𑀢𑁂𑀬𑁆𑀬𑁂𑀦,_  
_𑀅𑀥𑀺𑀕𑀬𑁆𑀳 𑀯𑀺𑀭𑁄𑀘𑀳𑀁𑁇_  


(150.)

1364\. _𑀧𑀘𑁆𑀙𑀺𑀫𑁂 𑀘 𑀪𑀯𑁂 𑀤𑀸𑀦𑀺,_  
_𑀚𑀸𑀢𑀸𑀳𑀁 𑀓𑀧𑀺𑀮𑀯𑁆𑀳𑀬𑁂;_  
_𑀥𑀻𑀢𑀸 𑀔𑁂𑀫𑀓𑀲𑀓𑁆𑀓𑀲𑁆𑀲,_  
_𑀦𑀦𑁆𑀤𑀸 𑀦𑀸𑀫𑀸𑀢𑀺 𑀯𑀺𑀲𑁆𑀲𑀼𑀢𑀸𑁇_  


(151.)

1365\. _𑀅𑀪𑀺𑀭𑀽𑀧𑀲𑀫𑁆𑀧𑀤𑀫𑁆𑀧𑀺,_  
_𑀅𑀳𑀼 𑀫𑁂 𑀓𑀦𑁆𑀢𑀺𑀲𑀽𑀘𑀓𑀁;_  
_𑀬𑀤𑀸𑀳𑀁 𑀬𑁄𑀩𑁆𑀩𑀦𑀧𑁆𑀧𑀢𑁆𑀢𑀸,_  
_𑀭𑀽𑀧𑀮𑀸𑀯𑀜𑁆𑀜𑀪𑀽𑀲𑀺𑀢𑀸𑁇_  


(152.)

1366\. _𑀢𑀤𑀸 𑀫𑀫𑀢𑁆𑀣𑁂 𑀲𑀓𑁆𑀬𑀸𑀦𑀁,_  
_𑀯𑀺𑀯𑀸𑀤𑁄 𑀲𑀼𑀫𑀳𑀸 𑀅𑀳𑀼;_  
_𑀧𑀩𑁆𑀩𑀸𑀚𑁂𑀲𑀺 𑀢𑀢𑁄 𑀢𑀸𑀢𑁄,_  
_‘𑀫𑀸 𑀲𑀓𑁆𑀬𑀸 𑀯𑀺𑀦𑀲𑁆𑀲𑀺𑀁𑀲𑀼’𑀢𑀺𑁇_  


(153.)

1367\. _𑀧𑀩𑁆𑀩𑀚𑀺𑀢𑁆𑀯𑀸 𑀢𑀣𑀸𑀕𑀢𑀁,_  
_𑀭𑀽𑀧𑀤𑁂𑀲𑁆𑀲𑀺𑀁 𑀦𑀭𑀼𑀢𑁆𑀢𑀫𑀁;_  
_𑀲𑀼𑀢𑁆𑀯𑀸𑀦 𑀦𑁄𑀧𑀕𑀘𑁆𑀙𑀸𑀫𑀺,_  
_𑀫𑀫 𑀭𑀽𑀧𑁂𑀦 𑀕𑀩𑁆𑀩𑀺𑀢𑀸𑁇_  


(154.)

1368\. _𑀑𑀯𑀸𑀤𑀫𑁆𑀧𑀺 𑀦 𑀕𑀘𑁆𑀙𑀸𑀫𑀺,_  
_𑀩𑀼𑀤𑁆𑀥𑀤𑀲𑁆𑀲𑀦𑀪𑀻𑀭𑀼𑀢𑀸;_  
_𑀢𑀤𑀸 𑀚𑀺𑀦𑁄 𑀉𑀧𑀸𑀬𑁂𑀦,_  
_𑀉𑀧𑀦𑁂𑀢𑁆𑀯𑀸 𑀲𑀲𑀦𑁆𑀢𑀺𑀓𑀁𑁇_  


(155.)

1369\. _𑀢𑀺𑀲𑁆𑀲𑀺𑀢𑁆𑀣𑀺𑀬𑁄 𑀦𑀺𑀤𑀲𑁆𑀲𑁂𑀲𑀺,_  
_𑀇𑀤𑁆𑀥𑀺𑀬𑀸 𑀫𑀕𑁆𑀕𑀓𑁄𑀯𑀺𑀤𑁄;_  
_𑀅𑀘𑁆𑀙𑀭𑀸𑀭𑀽𑀧𑀲𑀤𑀺𑀲𑀁,_  
_𑀢𑀭𑀼𑀡𑀺𑀁 𑀚𑀭𑀺𑀢𑀁 𑀫𑀢𑀁𑁇_  


(156.)

1370\. _𑀢𑀸𑀬𑁄 𑀤𑀺𑀲𑁆𑀯𑀸 𑀲𑀼𑀲𑀁𑀯𑀺𑀕𑁆𑀕𑀸,_  
_𑀯𑀺𑀭𑀢𑁆𑀢𑀸𑀲𑁂 𑀓𑀍𑀏𑀯𑀭𑁂;_  
_𑀅𑀝𑁆𑀞𑀸𑀲𑀺𑀁 𑀪𑀯𑀦𑀺𑀩𑁆𑀩𑀺𑀦𑁆𑀤𑀸,_  
_𑀢𑀤𑀸 𑀫𑀁 𑀆𑀳 𑀦𑀸𑀬𑀓𑁄𑁇_  


(157.)

1371\. _‘𑀆𑀢𑀼𑀭𑀁 𑀅𑀲𑀼𑀘𑀺𑀁 𑀧𑀽𑀢𑀺𑀁,_  
_𑀧𑀲𑁆𑀲 𑀦𑀦𑁆𑀤𑁂 𑀲𑀫𑀼𑀲𑁆𑀲𑀬𑀁;_  
_𑀉𑀕𑁆𑀖𑀭𑀦𑁆𑀢𑀁 𑀧𑀕𑁆𑀖𑀭𑀦𑁆𑀢𑀁,_  
_𑀩𑀸𑀮𑀸𑀦𑀁 𑀅𑀪𑀺𑀦𑀦𑁆𑀤𑀺𑀢𑀁𑁇_  


(158.)

1372\. _𑀅𑀲𑀼𑀪𑀸𑀬 𑀘𑀺𑀢𑁆𑀢𑀁 𑀪𑀸𑀯𑁂𑀳𑀺,_  
_𑀏𑀓𑀕𑁆𑀕𑀁 𑀲𑀼𑀲𑀫𑀸𑀳𑀺𑀢𑀁;_  
_𑀬𑀣𑀸 𑀇𑀤𑀁 𑀢𑀣𑀸 𑀏𑀢𑀁,_  
_𑀬𑀣𑀸 𑀏𑀢𑀁 𑀢𑀣𑀸 𑀇𑀤𑀁𑁇_  


(159.)

1373\. _𑀏𑀯𑀫𑁂𑀢𑀁 𑀅𑀯𑁂𑀓𑁆𑀔𑀦𑁆𑀢𑀻,_  
_𑀭𑀢𑁆𑀢𑀺𑀦𑁆𑀤𑀺𑀯𑀫𑀢𑀦𑁆𑀤𑀺𑀢𑀸;_  
_𑀢𑀢𑁄 𑀲𑀓𑀸𑀬 𑀧𑀜𑁆𑀜𑀸𑀬,_  
_𑀅𑀪𑀺𑀦𑀺𑀩𑁆𑀩𑀺𑀚𑁆𑀛 𑀯𑀘𑁆𑀙𑀲𑀺’𑁇_  


(160.)

1374\. _𑀢𑀲𑁆𑀲𑀸 𑀫𑁂 𑀅𑀧𑁆𑀧𑀫𑀢𑁆𑀢𑀸𑀬,_  
_𑀯𑀺𑀘𑀭𑀦𑁆𑀢𑀺𑀬𑀸 𑀬𑁄𑀦𑀺𑀲𑁄;_  
_𑀬𑀣𑀸𑀪𑀽𑀢𑀁 𑀅𑀬𑀁 𑀓𑀸𑀬𑁄,_  
_𑀤𑀺𑀝𑁆𑀞𑁄 𑀲𑀦𑁆𑀢𑀭𑀩𑀸𑀳𑀺𑀭𑁄𑁇_  


(161.)

1375\. _𑀅𑀣 𑀦𑀺𑀩𑁆𑀩𑀺𑀦𑁆𑀤𑀳𑀁 𑀓𑀸𑀬𑁂,_  
_𑀅𑀚𑁆𑀛𑀢𑁆𑀢𑀜𑁆𑀘 𑀯𑀺𑀭𑀚𑁆𑀚𑀳𑀁;_  
_𑀅𑀧𑁆𑀧𑀫𑀢𑁆𑀢𑀸 𑀯𑀺𑀲𑀁𑀬𑀼𑀢𑁆𑀢𑀸,_  
_𑀉𑀧𑀲𑀦𑁆𑀢𑀸𑀫𑁆𑀳𑀺 𑀦𑀺𑀩𑁆𑀩𑀼𑀢𑀸𑁇_  


(162.)

1376\. _𑀇𑀤𑁆𑀥𑀻𑀲𑀼 𑀘 𑀯𑀲𑀻 𑀳𑁄𑀫𑀺,_  
_𑀤𑀺𑀩𑁆𑀩𑀸𑀬 𑀲𑁄𑀢𑀥𑀸𑀢𑀼𑀬𑀸;_  
_𑀘𑁂𑀢𑁄𑀧𑀭𑀺𑀬𑀜𑀸𑀡𑀲𑁆𑀲,_  
_𑀯𑀲𑀻 𑀳𑁄𑀫𑀺 𑀫𑀳𑀸𑀫𑀼𑀦𑁂𑁇_  


(163.)

1377\. _𑀧𑀼𑀩𑁆𑀩𑁂𑀦𑀺𑀯𑀸𑀲𑀁 𑀚𑀸𑀦𑀸𑀫𑀺,_  
_𑀤𑀺𑀩𑁆𑀩𑀘𑀓𑁆𑀔𑀼 𑀯𑀺𑀲𑁄𑀥𑀺𑀢𑀁;_  
_𑀲𑀩𑁆𑀩𑀸𑀲𑀯𑀸 𑀧𑀭𑀺𑀓𑁆𑀔𑀻𑀡𑀸,_  
_𑀦𑀢𑁆𑀣𑀺 𑀤𑀸𑀦𑀺 𑀧𑀼𑀦𑀩𑁆𑀪𑀯𑁄𑁇_  


(164.)

1378\. _𑀅𑀢𑁆𑀣𑀥𑀫𑁆𑀫𑀦𑀺𑀭𑀼𑀢𑁆𑀢𑀻𑀲𑀼,_  
_𑀧𑀝𑀺𑀪𑀸𑀦𑁂 𑀢𑀣𑁂𑀯 𑀘;_  
_𑀜𑀸𑀡𑀁 𑀫𑀫 𑀫𑀳𑀸𑀯𑀻𑀭,_  
_𑀉𑀧𑁆𑀧𑀦𑁆𑀦𑀁 𑀢𑀯 𑀲𑀦𑁆𑀢𑀺𑀓𑁂𑁇_  


(165.)

1379\. _𑀓𑀺𑀮𑁂𑀲𑀸 𑀛𑀸𑀧𑀺𑀢𑀸 𑀫𑀬𑁆𑀳𑀁,_  
_…𑀧𑁂…_  
_𑀯𑀺𑀳𑀭𑀸𑀫𑀺 𑀅𑀦𑀸𑀲𑀯𑀸𑁇_  


(166.)

1380\. _𑀲𑁆𑀯𑀸𑀕𑀢𑀁 𑀯𑀢 𑀫𑁂 𑀆𑀲𑀺,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁𑁇_  


(167.)

1381\. _𑀧𑀝𑀺𑀲𑀫𑁆𑀪𑀺𑀤𑀸 𑀘𑀢𑀲𑁆𑀲𑁄,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁”𑁇_  


1382\. 𑀇𑀢𑁆𑀣𑀁 𑀲𑀼𑀤𑀁 𑀅𑀪𑀺𑀭𑀽𑀧𑀦𑀦𑁆𑀤𑀸 𑀪𑀺𑀓𑁆𑀔𑀼𑀦𑀻 𑀇𑀫𑀸 𑀕𑀸𑀣𑀸𑀬𑁄 𑀅𑀪𑀸𑀲𑀺𑀢𑁆𑀣𑀸𑀢𑀺𑁇

---

1383\. 𑀅𑀪𑀺𑀭𑀽𑀧𑀦𑀦𑁆𑀤𑀸𑀣𑁂𑀭𑀺𑀬𑀸𑀧𑀤𑀸𑀦𑀁 𑀙𑀝𑁆𑀞𑀁𑁇



[Go to previous page (4.5 Sukkātherīapadāna)](4.5.md) / [Go to parent page (4 Khattiyāvagga)](../20Ap2/4.md) / [Go to next page (4.7 Aḍḍhakāsitherīapadāna)](4.7.md)


