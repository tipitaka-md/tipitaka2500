
[Home](/) / [20Ap2 Therīapadānapāḷi](...md) / [4 Khattiyāvagga](../20Ap2/4.md)

# 𑁪𑁇𑁫 𑀲𑀼𑀓𑁆𑀓𑀸𑀣𑁂𑀭𑀻𑀅𑀧𑀤𑀸𑀦

* 𑀔𑀢𑁆𑀢𑀺𑀬𑀸𑀯𑀕𑁆𑀕

* 𑀲𑀼𑀓𑁆𑀓𑀸𑀣𑁂𑀭𑀻𑀅𑀧𑀤𑀸𑀦

(111.)

1323\. _“𑀏𑀓𑀦𑀯𑀼𑀢𑀺𑀢𑁄 𑀓𑀧𑁆𑀧𑁂,_  
_𑀯𑀺𑀧𑀲𑁆𑀲𑀻 𑀦𑀸𑀫 𑀦𑀸𑀬𑀓𑁄;_  
_𑀉𑀧𑁆𑀧𑀚𑁆𑀚𑀺 𑀘𑀸𑀭𑀼𑀤𑀲𑁆𑀲𑀦𑁄,_  
_𑀲𑀩𑁆𑀩𑀥𑀫𑁆𑀫𑀯𑀺𑀧𑀲𑁆𑀲𑀓𑁄𑁇_  


(112.)

1324\. _𑀢𑀤𑀸𑀳𑀁 𑀩𑀦𑁆𑀥𑀼𑀫𑀢𑀺𑀬𑀁,_  
_𑀚𑀸𑀢𑀸 𑀅𑀜𑁆𑀜𑀢𑀭𑁂 𑀓𑀼𑀮𑁂;_  
_𑀥𑀫𑁆𑀫𑀁 𑀲𑀼𑀢𑁆𑀯𑀸𑀦 𑀫𑀼𑀦𑀺𑀦𑁄,_  
_𑀧𑀩𑁆𑀩𑀚𑀺𑀁 𑀅𑀦𑀕𑀸𑀭𑀺𑀬𑀁𑁇_  


(113.)

1325\. _𑀩𑀳𑀼𑀲𑁆𑀲𑀼𑀢𑀸 𑀥𑀫𑁆𑀫𑀥𑀭𑀸,_  
_𑀧𑀝𑀺𑀪𑀸𑀦𑀯𑀢𑀻 𑀢𑀣𑀸;_  
_𑀯𑀺𑀘𑀺𑀢𑁆𑀢𑀓𑀣𑀺𑀓𑀸 𑀘𑀸𑀧𑀺,_  
_𑀚𑀺𑀦𑀲𑀸𑀲𑀦𑀓𑀸𑀭𑀺𑀓𑀸𑁇_  


(114.)

1326\. _𑀢𑀤𑀸 𑀥𑀫𑁆𑀫𑀓𑀣𑀁 𑀓𑀢𑁆𑀯𑀸,_  
_𑀳𑀺𑀢𑀸𑀬 𑀚𑀦𑀢𑀁 𑀩𑀳𑀼𑀁;_  
_𑀢𑀢𑁄 𑀘𑀼𑀢𑀸𑀳𑀁 𑀢𑀼𑀲𑀺𑀢𑀁,_  
_𑀉𑀧𑀧𑀦𑁆𑀦𑀸 𑀬𑀲𑀲𑁆𑀲𑀺𑀦𑀻𑁇_  


(115.)

1327\. _𑀏𑀓𑀢𑁆𑀢𑀺𑀁𑀲𑁂 𑀇𑀢𑁄 𑀓𑀧𑁆𑀧𑁂,_  
_𑀲𑀺𑀔𑀻 𑀯𑀺𑀬 𑀲𑀺𑀔𑀻 𑀚𑀺𑀦𑁄;_  
_𑀢𑀧𑀦𑁆𑀢𑁄 𑀬𑀲𑀲𑀸 𑀮𑁄𑀓𑁂,_  
_𑀉𑀧𑁆𑀧𑀚𑁆𑀚𑀺 𑀯𑀤𑀢𑀁 𑀯𑀭𑁄𑁇_  


(116.)

1328\. _𑀢𑀤𑀸𑀧𑀺 𑀧𑀩𑁆𑀩𑀚𑀺𑀢𑁆𑀯𑀸𑀦,_  
_𑀩𑀼𑀤𑁆𑀥𑀲𑀸𑀲𑀦𑀓𑁄𑀯𑀺𑀤𑀸;_  
_𑀚𑁄𑀢𑁂𑀢𑁆𑀯𑀸 𑀚𑀺𑀦𑀯𑀸𑀓𑁆𑀬𑀸𑀦𑀺,_  
_𑀢𑀢𑁄𑀧𑀺 𑀢𑀺𑀤𑀺𑀯𑀁 𑀕𑀢𑀸𑁇_  


(117.)

1329\. _𑀏𑀓𑀢𑁆𑀢𑀺𑀁𑀲𑁂𑀯 𑀓𑀧𑁆𑀧𑀫𑁆𑀳𑀺,_  
_𑀯𑁂𑀲𑁆𑀲𑀪𑀽 𑀦𑀸𑀫 𑀦𑀸𑀬𑀓𑁄;_  
_𑀉𑀧𑁆𑀧𑀚𑁆𑀚𑀺𑀢𑁆𑀣 𑀫𑀳𑀸𑀜𑀸𑀡𑀻,_  
_𑀢𑀤𑀸𑀧𑀺 𑀘 𑀢𑀣𑁂𑀯𑀳𑀁𑁇_  


(118.)

1330\. _𑀧𑀩𑁆𑀩𑀚𑀺𑀢𑁆𑀯𑀸 𑀥𑀫𑁆𑀫𑀥𑀭𑀸,_  
_𑀚𑁄𑀢𑀬𑀺𑀁 𑀚𑀺𑀦𑀲𑀸𑀲𑀦𑀁;_  
_𑀕𑀦𑁆𑀢𑁆𑀯𑀸 𑀫𑀭𑀼𑀧𑀼𑀭𑀁 𑀭𑀫𑁆𑀫𑀁,_  
_𑀅𑀦𑀼𑀪𑁄𑀲𑀺𑀁 𑀫𑀳𑀸𑀲𑀼𑀔𑀁𑁇_  


(119.)

1331\. _𑀇𑀫𑀫𑁆𑀳𑀺 𑀪𑀤𑁆𑀤𑀓𑁂 𑀓𑀧𑁆𑀧𑁂,_  
_𑀓𑀓𑀼𑀲𑀦𑁆𑀥𑁄 𑀚𑀺𑀦𑀼𑀢𑁆𑀢𑀫𑁄;_  
_𑀉𑀧𑁆𑀧𑀚𑁆𑀚𑀺 𑀦𑀭𑀲𑀭𑀡𑁄,_  
_𑀢𑀤𑀸𑀧𑀺 𑀘 𑀢𑀣𑁂𑀯𑀳𑀁𑁇_  


(120.)

1332\. _𑀧𑀩𑁆𑀩𑀚𑀺𑀢𑁆𑀯𑀸 𑀫𑀼𑀦𑀺𑀫𑀢𑀁,_  
_𑀚𑁄𑀢𑀬𑀺𑀢𑁆𑀯𑀸 𑀬𑀣𑀸𑀬𑀼𑀓𑀁;_  
_𑀢𑀢𑁄 𑀘𑀼𑀢𑀸𑀳𑀁 𑀢𑀺𑀤𑀺𑀯𑀁,_  
_𑀅𑀕𑀁 𑀲𑀪𑀯𑀦𑀁 𑀬𑀣𑀸𑁇_  


(121.)

1333\. _𑀇𑀫𑀲𑁆𑀫𑀺𑀁𑀬𑁂𑀯 𑀓𑀧𑁆𑀧𑀫𑁆𑀳𑀺,_  
_𑀓𑁄𑀡𑀸𑀕𑀫𑀦𑀦𑀸𑀬𑀓𑁄;_  
_𑀉𑀧𑁆𑀧𑀚𑁆𑀚𑀺 𑀮𑁄𑀓𑀲𑀭𑀡𑁄,_  
_𑀅𑀭𑀡𑁄 𑀅𑀫𑀢𑀗𑁆𑀕𑀢𑁄𑁇_  


(122.)

1334\. _𑀢𑀤𑀸𑀧𑀺 𑀧𑀩𑁆𑀩𑀚𑀺𑀢𑁆𑀯𑀸𑀦,_  
_𑀲𑀸𑀲𑀦𑁂 𑀢𑀲𑁆𑀲 𑀢𑀸𑀤𑀺𑀦𑁄;_  
_𑀩𑀳𑀼𑀲𑁆𑀲𑀼𑀢𑀸 𑀥𑀫𑁆𑀫𑀥𑀭𑀸,_  
_𑀚𑁄𑀢𑀬𑀺𑀁 𑀚𑀺𑀦𑀲𑀸𑀲𑀦𑀁𑁇_  


(123.)

1335\. _𑀇𑀫𑀲𑁆𑀫𑀺𑀁𑀬𑁂𑀯 𑀓𑀧𑁆𑀧𑀫𑁆𑀳𑀺,_  
_𑀓𑀲𑁆𑀲𑀧𑁄 𑀫𑀼𑀦𑀺𑀫𑀼𑀢𑁆𑀢𑀫𑁄;_  
_𑀉𑀧𑁆𑀧𑀚𑁆𑀚𑀺 𑀮𑁄𑀓𑀲𑀭𑀡𑁄,_  
_𑀅𑀭𑀡𑁄 𑀫𑀭𑀡𑀦𑁆𑀢𑀕𑀽𑁇_  


(124.)

1336\. _𑀢𑀲𑁆𑀲𑀸𑀧𑀺 𑀦𑀭𑀯𑀻𑀭𑀲𑁆𑀲,_  
_𑀧𑀩𑁆𑀩𑀚𑀺𑀢𑁆𑀯𑀸𑀦 𑀲𑀸𑀲𑀦𑁂;_  
_𑀧𑀭𑀺𑀬𑀸𑀧𑀼𑀝𑀲𑀤𑁆𑀥𑀫𑁆𑀫𑀸,_  
_𑀧𑀭𑀺𑀧𑀼𑀘𑁆𑀙𑀸 𑀯𑀺𑀲𑀸𑀭𑀤𑀸𑁇_  


(125.)

1337\. _𑀲𑀼𑀲𑀻𑀮𑀸 𑀮𑀚𑁆𑀚𑀺𑀦𑀻 𑀘𑁂𑀯,_  
_𑀢𑀻𑀲𑀼 𑀲𑀺𑀓𑁆𑀔𑀸𑀲𑀼 𑀓𑁄𑀯𑀺𑀤𑀸;_  
_𑀩𑀳𑀼𑀁 𑀥𑀫𑁆𑀫𑀓𑀣𑀁 𑀓𑀢𑁆𑀯𑀸,_  
_𑀬𑀸𑀯𑀚𑀻𑀯𑀁 𑀫𑀳𑀸𑀫𑀼𑀦𑁂𑁇_  


(126.)

1338\. _𑀢𑁂𑀦 𑀓𑀫𑁆𑀫𑀯𑀺𑀧𑀸𑀓𑁂𑀦,_  
_𑀘𑁂𑀢𑀦𑀸𑀧𑀡𑀺𑀥𑀻𑀳𑀺 𑀘;_  
_𑀚𑀳𑀺𑀢𑁆𑀯𑀸 𑀫𑀸𑀦𑀼𑀲𑀁 𑀤𑁂𑀳𑀁,_  
_𑀢𑀸𑀯𑀢𑀺𑀁𑀲𑀫𑀕𑀘𑁆𑀙𑀳𑀁𑁇_  


(127.)

1339\. _𑀧𑀘𑁆𑀙𑀺𑀫𑁂 𑀘 𑀪𑀯𑁂 𑀤𑀸𑀦𑀺,_  
_𑀕𑀺𑀭𑀺𑀩𑁆𑀩𑀚𑀧𑀼𑀭𑀼𑀢𑁆𑀢𑀫𑁂;_  
_𑀚𑀸𑀢𑀸 𑀲𑁂𑀝𑁆𑀞𑀺𑀓𑀼𑀮𑁂 𑀨𑀻𑀢𑁂,_  
_𑀫𑀳𑀸𑀭𑀢𑀦𑀲𑀜𑁆𑀘𑀬𑁂𑁇_  


(128.)

1340\. _𑀬𑀤𑀸 𑀪𑀺𑀓𑁆𑀔𑀼𑀲𑀳𑀲𑁆𑀲𑁂𑀦,_  
_𑀧𑀭𑀺𑀯𑀼𑀢𑁄 𑀮𑁄𑀓𑀦𑀸𑀬𑀓𑁄;_  
_𑀉𑀧𑀸𑀕𑀫𑀺 𑀭𑀸𑀚𑀕𑀳𑀁,_  
_𑀲𑀳𑀲𑁆𑀲𑀓𑁆𑀔𑁂𑀦 𑀯𑀡𑁆𑀡𑀺𑀢𑁄𑁇_  


(129.)

1341\. _𑀤𑀦𑁆𑀢𑁄 𑀤𑀦𑁆𑀢𑁂𑀳𑀺 𑀲𑀳 𑀧𑀼𑀭𑀸𑀡𑀚𑀝𑀺𑀮𑁂𑀳𑀺,_  
_𑀯𑀺𑀧𑁆𑀧𑀫𑀼𑀢𑁆𑀢𑁄 𑀯𑀺𑀧𑁆𑀧𑀫𑀼𑀢𑁆𑀢𑁂𑀳𑀺;_  
_𑀲𑀺𑀗𑁆𑀕𑀻𑀦𑀺𑀓𑁆𑀔𑀲𑀯𑀡𑁆𑀡𑁄,_  
_𑀭𑀸𑀚𑀕𑀳𑀁 𑀧𑀸𑀯𑀺𑀲𑀺 𑀪𑀕𑀯𑀸𑁇_  


(130.)

1342\. _𑀤𑀺𑀲𑁆𑀯𑀸 𑀩𑀼𑀤𑁆𑀥𑀸𑀦𑀼𑀪𑀸𑀯𑀁 𑀢𑀁,_  
_𑀲𑀼𑀢𑁆𑀯𑀸𑀯 𑀕𑀼𑀡𑀲𑀜𑁆𑀘𑀬𑀁;_  
_𑀩𑀼𑀤𑁆𑀥𑁂 𑀘𑀺𑀢𑁆𑀢𑀁 𑀧𑀲𑀸𑀤𑁂𑀢𑁆𑀯𑀸,_  
_𑀧𑀽𑀚𑀬𑀺𑀁 𑀢𑀁 𑀬𑀣𑀸𑀩𑀮𑀁𑁇_  


(131.)

1343\. _𑀅𑀧𑀭𑁂𑀦 𑀘 𑀓𑀸𑀮𑁂𑀦,_  
_𑀥𑀫𑁆𑀫𑀤𑀺𑀦𑁆𑀦𑀸𑀬 𑀲𑀦𑁆𑀢𑀺𑀓𑁂;_  
_𑀅𑀕𑀸𑀭𑀸 𑀦𑀺𑀓𑁆𑀔𑀫𑀺𑀢𑁆𑀯𑀸𑀦,_  
_𑀧𑀩𑁆𑀩𑀚𑀺𑀁 𑀅𑀦𑀕𑀸𑀭𑀺𑀬𑀁𑁇_  


(132.)

1344\. _𑀓𑁂𑀲𑁂𑀲𑀼 𑀙𑀺𑀚𑁆𑀚𑀫𑀸𑀦𑁂𑀲𑀼,_  
_𑀓𑀺𑀮𑁂𑀲𑁂 𑀛𑀸𑀧𑀬𑀺𑀁 𑀅𑀳𑀁;_  
_𑀉𑀕𑁆𑀕𑀳𑀺𑀁 𑀲𑀸𑀲𑀦𑀁 𑀲𑀩𑁆𑀩𑀁,_  
_𑀧𑀩𑁆𑀩𑀚𑀺𑀢𑁆𑀯𑀸 𑀘𑀺𑀭𑁂𑀦𑀳𑀁𑁇_  


(133.)

1345\. _𑀢𑀢𑁄 𑀥𑀫𑁆𑀫𑀫𑀤𑁂𑀲𑁂𑀲𑀺𑀁,_  
_𑀫𑀳𑀸𑀚𑀦𑀲𑀫𑀸𑀕𑀫𑁂;_  
_𑀥𑀫𑁆𑀫𑁂 𑀤𑁂𑀲𑀺𑀬𑀫𑀸𑀦𑀫𑁆𑀳𑀺,_  
_𑀥𑀫𑁆𑀫𑀸𑀪𑀺𑀲𑀫𑀬𑁄 𑀅𑀳𑀼𑁇_  


(134.)

1346\. _𑀦𑁂𑀓𑀧𑀸𑀡𑀲𑀳𑀲𑁆𑀲𑀸𑀦𑀁,_  
_𑀢𑀁 𑀯𑀺𑀤𑀺𑀢𑁆𑀯𑀸𑀢𑀺𑀯𑀺𑀫𑁆𑀳𑀺𑀢𑁄;_  
_𑀅𑀪𑀺𑀧𑁆𑀧𑀲𑀦𑁆𑀦𑁄 𑀫𑁂 𑀬𑀓𑁆𑀔𑁄,_  
_𑀪𑀫𑀺𑀢𑁆𑀯𑀸𑀦 𑀕𑀺𑀭𑀺𑀩𑁆𑀩𑀚𑀁𑁇_  


(135.)

1347\. _𑀓𑀺𑀁 𑀫𑁂 𑀓𑀢𑀸 𑀭𑀸𑀚𑀕𑀳𑁂 𑀫𑀦𑀼𑀲𑁆𑀲𑀸,_  
_𑀫𑀥𑀼𑀁 𑀧𑀻𑀢𑀸𑀯 𑀅𑀘𑁆𑀙𑀭𑁂;_  
_𑀬𑁂 𑀲𑀼𑀓𑁆𑀓𑀁 𑀦 𑀉𑀧𑀸𑀲𑀦𑁆𑀢𑀺,_  
_𑀤𑁂𑀲𑁂𑀦𑁆𑀢𑀺𑀁 𑀅𑀫𑀢𑀁 𑀧𑀤𑀁𑁇_  


(136.)

1348\. _𑀢𑀜𑁆𑀘 𑀅𑀧𑁆𑀧𑀝𑀺𑀯𑀸𑀦𑀻𑀬𑀁,_  
_𑀅𑀲𑁂𑀘𑀦𑀓𑀫𑁄𑀚𑀯𑀁;_  
_𑀧𑀺𑀯𑀦𑁆𑀢𑀺 𑀫𑀜𑁆𑀜𑁂 𑀲𑀧𑁆𑀧𑀜𑁆𑀜𑀸,_  
_𑀯𑀮𑀸𑀳𑀓𑀫𑀺𑀯𑀤𑁆𑀥𑀕𑀽𑁇_  


(137.)

1349\. _𑀇𑀤𑁆𑀥𑀻𑀲𑀼 𑀘 𑀯𑀲𑀻 𑀳𑁄𑀫𑀺,_  
_𑀤𑀺𑀩𑁆𑀩𑀸𑀬 𑀲𑁄𑀢𑀥𑀸𑀢𑀼𑀬𑀸;_  
_𑀘𑁂𑀢𑁄𑀧𑀭𑀺𑀬𑀜𑀸𑀡𑀲𑁆𑀲,_  
_𑀯𑀲𑀻 𑀳𑁄𑀫𑀺 𑀫𑀳𑀸𑀫𑀼𑀦𑁂𑁇_  


(138.)

1350\. _𑀧𑀼𑀩𑁆𑀩𑁂𑀦𑀺𑀯𑀸𑀲𑀁 𑀚𑀸𑀦𑀸𑀫𑀺,_  
_𑀤𑀺𑀩𑁆𑀩𑀘𑀓𑁆𑀔𑀼 𑀯𑀺𑀲𑁄𑀥𑀺𑀢𑀁;_  
_𑀲𑀩𑁆𑀩𑀸𑀲𑀯𑀸 𑀧𑀭𑀺𑀓𑁆𑀔𑀻𑀡𑀸,_  
_𑀦𑀢𑁆𑀣𑀺 𑀤𑀸𑀦𑀺 𑀧𑀼𑀦𑀩𑁆𑀪𑀯𑁄𑁇_  


(139.)

1351\. _𑀅𑀢𑁆𑀣𑀥𑀫𑁆𑀫𑀦𑀺𑀭𑀼𑀢𑁆𑀢𑀻𑀲𑀼,_  
_𑀧𑀝𑀺𑀪𑀸𑀦𑁂 𑀢𑀣𑁂𑀯 𑀘;_  
_𑀜𑀸𑀡𑀁 𑀫𑀫 𑀫𑀳𑀸𑀯𑀻𑀭,_  
_𑀉𑀧𑁆𑀧𑀦𑁆𑀦𑀁 𑀢𑀯 𑀲𑀦𑁆𑀢𑀺𑀓𑁂𑁇_  


(140.)

1352\. _𑀓𑀺𑀮𑁂𑀲𑀸 𑀛𑀸𑀧𑀺𑀢𑀸 𑀫𑀬𑁆𑀳𑀁,_  
_…𑀧𑁂…_  
_𑀯𑀺𑀳𑀭𑀸𑀫𑀺 𑀅𑀦𑀸𑀲𑀯𑀸𑁇_  


(141.)

1353\. _𑀲𑁆𑀯𑀸𑀕𑀢𑀁 𑀯𑀢 𑀫𑁂 𑀆𑀲𑀺,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁𑁇_  


(142.)

1354\. _𑀧𑀝𑀺𑀲𑀫𑁆𑀪𑀺𑀤𑀸 𑀘𑀢𑀲𑁆𑀲𑁄,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁”𑁇_  


1355\. 𑀇𑀢𑁆𑀣𑀁 𑀲𑀼𑀤𑀁 𑀲𑀼𑀓𑁆𑀓𑀸 𑀪𑀺𑀓𑁆𑀔𑀼𑀦𑀻 𑀇𑀫𑀸 𑀕𑀸𑀣𑀸𑀬𑁄 𑀅𑀪𑀸𑀲𑀺𑀢𑁆𑀣𑀸𑀢𑀺𑁇

---

1356\. 𑀲𑀼𑀓𑁆𑀓𑀸𑀣𑁂𑀭𑀺𑀬𑀸𑀧𑀤𑀸𑀦𑀁 𑀧𑀜𑁆𑀘𑀫𑀁𑁇

  
𑀧𑀜𑁆𑀘𑀫𑀁 𑀪𑀸𑀡𑀯𑀸𑀭𑀁𑁇



[Go to previous page (4.4 Siṅgālamātutherīapadāna)](4.4.md) / [Go to parent page (4 Khattiyāvagga)](../20Ap2/4.md) / [Go to next page (4.6 Abhirūpanandātherīapadāna)](4.6.md)


