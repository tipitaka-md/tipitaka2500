---
title: 4.1 Yasavatīpamukhaaṭṭhārasabhikkhunīsahassaapadāna
path: /tipitaka/20Ap2/4/4.1
ref: 267726
breadcrumbs:
  - name: Home
    link: /
  - name: 20Ap2 Therīapadānapāḷi
    link: /tipitaka/20Ap2
  - name: 4 Khattiyāvagga
    link: /tipitaka/20Ap2/4
prevL: /tipitaka/20Ap2/4
upL: /tipitaka/20Ap2/4
nextL: /tipitaka/20Ap2/4/4.2
---

# 4.1 Yasavatīpamukhaaṭṭhārasabhikkhunīsahassaapadāna

### Khattiyāvagga

### Yasavatīpamukhaaṭṭhārasabhikkhunīsahassaapadāna

(1.)

1205. _“Bhavā sabbe parikkhīṇā,_  
_bhavā santi vimocitā;_  
_Sabbāsavā ca no natthi,_  
_ārocema mahāmune._  


(2.)

1206. _Purimaṃ kusalaṃ kammaṃ,_  
_yaṃ kiñci sādhupatthitaṃ;_  
_Paribhogamayaṃ dinnaṃ,_  
_tuyhatthāya mahāmune._  


(3.)

1207. _Buddhapaccekabuddhānaṃ,_  
_sāvakānañca patthitaṃ;_  
_Paribhogamayaṃ dinnaṃ,_  
_tuyhatthāya mahāmune._  


(4.)

1208. _Uccanīcamayaṃ kammaṃ,_  
_bhikkhūnaṃ sādhupatthitaṃ;_  
_Uccākulaparikammaṃ,_  
_katametaṃ mahāmune._  


(5.)

1209. _Teneva sukkamūlena,_  
_coditā kammasampadā;_  
_Mānusikamatikkantā,_  
_jāyiṃsu khattiye kule._  


(6.)

1210. _Uppatte ca kate kamme,_  
_jātiyā vāpi ekato;_  
_Pacchime ekato jātā,_  
_khattiyā kulasambhavā._  


(7.)

1211. _Rūpavatī bhogavatī,_  
_lābhasakkārapūjitā;_  
_Antepure mahāvīra,_  
_devānaṃ viya nandane._  


(8.)

1212. _Nibbinditvā agāramhā,_  
_pabbajimhanagāriyaṃ;_  
_Katipāhaṃ upādāya,_  
_sabbā pattāmha nibbutiṃ._  


(9.)

1213. _Cīvaraṃ piṇḍapātañca,_  
_paccayaṃ sayanāsanaṃ;_  
_Upanenti bahū amhe,_  
_sadā sakkatapūjitā._  


(10.)

1214. _Kilesā jhāpitā amhaṃ,_  
_bhavā sabbe samūhatā;_  
_Nāgīva bandhanaṃ chetvā,_  
_viharāma anāsavā._  


(11.)

1215. _Svāgataṃ vata no āsi,_  
_mama buddhassa santike;_  
_Tisso vijjā anuppattā,_  
_kataṃ buddhassa sāsanaṃ._  


(12.)

1216. _Paṭisambhidā catasso,_  
_vimokkhāpi ca aṭṭhime;_  
_Chaḷabhiññā sacchikatā,_  
_kataṃ buddhassa sāsanaṃ”._  


1217. Itthaṃ sudaṃ yasavatīpamukhāni khattiyakaññābhikkhuniyo aṭṭhārasasahassāni bhagavato sammukhā imā gāthāyo abhāsitthāti.

===

1218. Yasavatīpamukhaaṭṭhārasabhikkhunīsahassāpadānaṃ paṭhamaṃ.




