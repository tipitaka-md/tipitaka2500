
[Home](/) / [20Ap2 Therīapadānapāḷi](/tipitaka/20Ap2.md) / [4 Khattiyāvagga](/tipitaka/20Ap2/4.md)

# 𑁪𑁇𑁧 𑀬𑀲𑀯𑀢𑀻𑀧𑀫𑀼𑀔𑀅𑀝𑁆𑀞𑀸𑀭𑀲𑀪𑀺𑀓𑁆𑀔𑀼𑀦𑀻𑀲𑀳𑀲𑁆𑀲𑀅𑀧𑀤𑀸𑀦

### 𑀔𑀢𑁆𑀢𑀺𑀬𑀸𑀯𑀕𑁆𑀕

### 𑀬𑀲𑀯𑀢𑀻𑀧𑀫𑀼𑀔𑀅𑀝𑁆𑀞𑀸𑀭𑀲𑀪𑀺𑀓𑁆𑀔𑀼𑀦𑀻𑀲𑀳𑀲𑁆𑀲𑀅𑀧𑀤𑀸𑀦

(1.)

1205. _“𑀪𑀯𑀸 𑀲𑀩𑁆𑀩𑁂 𑀧𑀭𑀺𑀓𑁆𑀔𑀻𑀡𑀸,_  
_𑀪𑀯𑀸 𑀲𑀦𑁆𑀢𑀺 𑀯𑀺𑀫𑁄𑀘𑀺𑀢𑀸;_  
_𑀲𑀩𑁆𑀩𑀸𑀲𑀯𑀸 𑀘 𑀦𑁄 𑀦𑀢𑁆𑀣𑀺,_  
_𑀆𑀭𑁄𑀘𑁂𑀫 𑀫𑀳𑀸𑀫𑀼𑀦𑁂𑁇_  


(2.)

1206. _𑀧𑀼𑀭𑀺𑀫𑀁 𑀓𑀼𑀲𑀮𑀁 𑀓𑀫𑁆𑀫𑀁,_  
_𑀬𑀁 𑀓𑀺𑀜𑁆𑀘𑀺 𑀲𑀸𑀥𑀼𑀧𑀢𑁆𑀣𑀺𑀢𑀁;_  
_𑀧𑀭𑀺𑀪𑁄𑀕𑀫𑀬𑀁 𑀤𑀺𑀦𑁆𑀦𑀁,_  
_𑀢𑀼𑀬𑁆𑀳𑀢𑁆𑀣𑀸𑀬 𑀫𑀳𑀸𑀫𑀼𑀦𑁂𑁇_  


(3.)

1207. _𑀩𑀼𑀤𑁆𑀥𑀧𑀘𑁆𑀘𑁂𑀓𑀩𑀼𑀤𑁆𑀥𑀸𑀦𑀁,_  
_𑀲𑀸𑀯𑀓𑀸𑀦𑀜𑁆𑀘 𑀧𑀢𑁆𑀣𑀺𑀢𑀁;_  
_𑀧𑀭𑀺𑀪𑁄𑀕𑀫𑀬𑀁 𑀤𑀺𑀦𑁆𑀦𑀁,_  
_𑀢𑀼𑀬𑁆𑀳𑀢𑁆𑀣𑀸𑀬 𑀫𑀳𑀸𑀫𑀼𑀦𑁂𑁇_  


(4.)

1208. _𑀉𑀘𑁆𑀘𑀦𑀻𑀘𑀫𑀬𑀁 𑀓𑀫𑁆𑀫𑀁,_  
_𑀪𑀺𑀓𑁆𑀔𑀽𑀦𑀁 𑀲𑀸𑀥𑀼𑀧𑀢𑁆𑀣𑀺𑀢𑀁;_  
_𑀉𑀘𑁆𑀘𑀸𑀓𑀼𑀮𑀧𑀭𑀺𑀓𑀫𑁆𑀫𑀁,_  
_𑀓𑀢𑀫𑁂𑀢𑀁 𑀫𑀳𑀸𑀫𑀼𑀦𑁂𑁇_  


(5.)

1209. _𑀢𑁂𑀦𑁂𑀯 𑀲𑀼𑀓𑁆𑀓𑀫𑀽𑀮𑁂𑀦,_  
_𑀘𑁄𑀤𑀺𑀢𑀸 𑀓𑀫𑁆𑀫𑀲𑀫𑁆𑀧𑀤𑀸;_  
_𑀫𑀸𑀦𑀼𑀲𑀺𑀓𑀫𑀢𑀺𑀓𑁆𑀓𑀦𑁆𑀢𑀸,_  
_𑀚𑀸𑀬𑀺𑀁𑀲𑀼 𑀔𑀢𑁆𑀢𑀺𑀬𑁂 𑀓𑀼𑀮𑁂𑁇_  


(6.)

1210. _𑀉𑀧𑁆𑀧𑀢𑁆𑀢𑁂 𑀘 𑀓𑀢𑁂 𑀓𑀫𑁆𑀫𑁂,_  
_𑀚𑀸𑀢𑀺𑀬𑀸 𑀯𑀸𑀧𑀺 𑀏𑀓𑀢𑁄;_  
_𑀧𑀘𑁆𑀙𑀺𑀫𑁂 𑀏𑀓𑀢𑁄 𑀚𑀸𑀢𑀸,_  
_𑀔𑀢𑁆𑀢𑀺𑀬𑀸 𑀓𑀼𑀮𑀲𑀫𑁆𑀪𑀯𑀸𑁇_  


(7.)

1211. _𑀭𑀽𑀧𑀯𑀢𑀻 𑀪𑁄𑀕𑀯𑀢𑀻,_  
_𑀮𑀸𑀪𑀲𑀓𑁆𑀓𑀸𑀭𑀧𑀽𑀚𑀺𑀢𑀸;_  
_𑀅𑀦𑁆𑀢𑁂𑀧𑀼𑀭𑁂 𑀫𑀳𑀸𑀯𑀻𑀭,_  
_𑀤𑁂𑀯𑀸𑀦𑀁 𑀯𑀺𑀬 𑀦𑀦𑁆𑀤𑀦𑁂𑁇_  


(8.)

1212. _𑀦𑀺𑀩𑁆𑀩𑀺𑀦𑁆𑀤𑀺𑀢𑁆𑀯𑀸 𑀅𑀕𑀸𑀭𑀫𑁆𑀳𑀸,_  
_𑀧𑀩𑁆𑀩𑀚𑀺𑀫𑁆𑀳𑀦𑀕𑀸𑀭𑀺𑀬𑀁;_  
_𑀓𑀢𑀺𑀧𑀸𑀳𑀁 𑀉𑀧𑀸𑀤𑀸𑀬,_  
_𑀲𑀩𑁆𑀩𑀸 𑀧𑀢𑁆𑀢𑀸𑀫𑁆𑀳 𑀦𑀺𑀩𑁆𑀩𑀼𑀢𑀺𑀁𑁇_  


(9.)

1213. _𑀘𑀻𑀯𑀭𑀁 𑀧𑀺𑀡𑁆𑀟𑀧𑀸𑀢𑀜𑁆𑀘,_  
_𑀧𑀘𑁆𑀘𑀬𑀁 𑀲𑀬𑀦𑀸𑀲𑀦𑀁;_  
_𑀉𑀧𑀦𑁂𑀦𑁆𑀢𑀺 𑀩𑀳𑀽 𑀅𑀫𑁆𑀳𑁂,_  
_𑀲𑀤𑀸 𑀲𑀓𑁆𑀓𑀢𑀧𑀽𑀚𑀺𑀢𑀸𑁇_  


(10.)

1214. _𑀓𑀺𑀮𑁂𑀲𑀸 𑀛𑀸𑀧𑀺𑀢𑀸 𑀅𑀫𑁆𑀳𑀁,_  
_𑀪𑀯𑀸 𑀲𑀩𑁆𑀩𑁂 𑀲𑀫𑀽𑀳𑀢𑀸;_  
_𑀦𑀸𑀕𑀻𑀯 𑀩𑀦𑁆𑀥𑀦𑀁 𑀙𑁂𑀢𑁆𑀯𑀸,_  
_𑀯𑀺𑀳𑀭𑀸𑀫 𑀅𑀦𑀸𑀲𑀯𑀸𑁇_  


(11.)

1215. _𑀲𑁆𑀯𑀸𑀕𑀢𑀁 𑀯𑀢 𑀦𑁄 𑀆𑀲𑀺,_  
_𑀫𑀫 𑀩𑀼𑀤𑁆𑀥𑀲𑁆𑀲 𑀲𑀦𑁆𑀢𑀺𑀓𑁂;_  
_𑀢𑀺𑀲𑁆𑀲𑁄 𑀯𑀺𑀚𑁆𑀚𑀸 𑀅𑀦𑀼𑀧𑁆𑀧𑀢𑁆𑀢𑀸,_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁𑁇_  


(12.)

1216. _𑀧𑀝𑀺𑀲𑀫𑁆𑀪𑀺𑀤𑀸 𑀘𑀢𑀲𑁆𑀲𑁄,_  
_𑀯𑀺𑀫𑁄𑀓𑁆𑀔𑀸𑀧𑀺 𑀘 𑀅𑀝𑁆𑀞𑀺𑀫𑁂;_  
_𑀙𑀍𑀅𑀪𑀺𑀜𑁆𑀜𑀸 𑀲𑀘𑁆𑀙𑀺𑀓𑀢𑀸,_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁”𑁇_  


1217. 𑀇𑀢𑁆𑀣𑀁 𑀲𑀼𑀤𑀁 𑀬𑀲𑀯𑀢𑀻𑀧𑀫𑀼𑀔𑀸𑀦𑀺 𑀔𑀢𑁆𑀢𑀺𑀬𑀓𑀜𑁆𑀜𑀸𑀪𑀺𑀓𑁆𑀔𑀼𑀦𑀺𑀬𑁄 𑀅𑀝𑁆𑀞𑀸𑀭𑀲𑀲𑀳𑀲𑁆𑀲𑀸𑀦𑀺 𑀪𑀕𑀯𑀢𑁄 𑀲𑀫𑁆𑀫𑀼𑀔𑀸 𑀇𑀫𑀸 𑀕𑀸𑀣𑀸𑀬𑁄 𑀅𑀪𑀸𑀲𑀺𑀢𑁆𑀣𑀸𑀢𑀺𑁇

---

1218. 𑀬𑀲𑀯𑀢𑀻𑀧𑀫𑀼𑀔𑀅𑀝𑁆𑀞𑀸𑀭𑀲𑀪𑀺𑀓𑁆𑀔𑀼𑀦𑀻𑀲𑀳𑀲𑁆𑀲𑀸𑀧𑀤𑀸𑀦𑀁 𑀧𑀞𑀫𑀁𑁇



[Go to previous page (4 Khattiyāvagga)](/tipitaka/20Ap2/4.md) / [Go to parent page (4 Khattiyāvagga)](/tipitaka/20Ap2/4.md) / [Go to next page (4.2 Caturāsītibhikkhunīsahassaapadāna)](/tipitaka/20Ap2/4/4.2.md)


