
[Home](/) / [20Ap2 Therīapadānapāḷi](../../20Ap2.md) / [4 Khattiyāvagga](../4.md)

# 4.2 Caturāsītibhikkhunīsahassaapadāna

* Khattiyāvagga

* Caturāsītibhikkhunīsahassaapadāna

(13.)

1219\. _“Cullāsītisahassāni,_  
_brāhmaññakulasambhavā;_  
_Sukhumālahatthapādā,_  
_pure tuyhaṃ mahāmune._  


(14.)

1220\. _Vessasuddakule jātā,_  
_devā nāgā ca kinnarā;_  
_Cātuddīpā bahū kaññā,_  
_pure tuyhaṃ mahāmune._  


(15.)

1221\. _Kāci pabbajitā atthi,_  
_sabbadassāvino bahū;_  
_Devā ca kinnarā nāgā,_  
_phusissanti anāgate._  


(16.)

1222\. _Anubhotvā yasaṃ sabbaṃ,_  
_Patvāna sabbasampadā;_  
_Tumhaṃ pasādaṃ paṭiladdhā,_  
_Bujjhissanti anāgate._  


(17.)

1223\. _Amhe brāhmaṇadhītā tu,_  
_brāhmaññakulasambhavā;_  
_Pekkhato no mahāvīra,_  
_pāde vandāma cakkhuma._  


(18.)

1224\. _Upāhatā bhavā sabbe,_  
_mūlataṇhā samūhatā;_  
_Samucchinnā anusayā,_  
_puññasaṅkhāradālitā._  


(19.)

1225\. _Samādhigocarā sabbā,_  
_samāpattivasī katā;_  
_Jhānena dhammaratiyā,_  
_viharissāma no sadā._  


(20.)

1226\. _Bhavanetti avijjā ca,_  
_saṅkhārāpi ca khepitā;_  
_Sududdasaṃ padaṃ gantvā,_  
_anujānātha nāyaka”._  


(21.)

1227\. _“Upakārā mamaṃ tumhe,_  
_dīgharattaṃ katāvino;_  
_Catunnaṃ saṃsayaṃ chetvā,_  
_sabbā gacchantu nibbutiṃ”._  


(22.)

1228\. _Vanditvā munino pāde,_  
_katvā iddhivikubbanaṃ;_  
_Kāci dassenti ālokaṃ,_  
_andhakāramathāparā._  


(23.)

1229\. _Dassenti candasūriye,_  
_sāgarañca samacchakaṃ;_  
_Sineruṃ paribhaṇḍañca,_  
_dassenti pārichattakaṃ._  


(24.)

1230\. _Tāvatiṃsañca bhavanaṃ,_  
_yāmaṃ dassenti iddhiyā;_  
_Tusitaṃ nimmite deve,_  
_vasavattī mahissare._  


(25.)

1231\. _Brahmāno kāci dassenti,_  
_caṅkamañca mahārahaṃ;_  
_Brahmavaṇṇañca māpetvā,_  
_dhammaṃ desenti suññataṃ._  


(26.)

1232\. _Nānāvikubbanaṃ katvā,_  
_iddhiṃ dassiya satthuno;_  
_Dassayiṃsu balaṃ sabbā,_  
_pāde vandiṃsu satthuno._  


(27.)

1233\. _“Iddhīsu ca vasī homa,_  
_dibbāya sotadhātuyā;_  
_Cetopariyañāṇassa,_  
_vasī homa mahāmune._  


(28.)

1234\. _Pubbenivāsaṃ jānāma,_  
_dibbacakkhu visodhitaṃ;_  
_Sabbāsavā parikkhīṇā,_  
_natthi dāni punabbhavo._  


(29.)

1235\. _Atthadhammaniruttīsu,_  
_paṭibhāne tatheva ca;_  
_Ñāṇaṃ amhaṃ mahāvīra,_  
_uppannaṃ tava santike._  


(30.)

1236\. _Pubbānaṃ lokanāthānaṃ,_  
_saṅgamaṃ no nidassitaṃ;_  
_Adhikāraṃ bahuṃ amhaṃ,_  
_tuyhatthāya mahāmune._  


(31.)

1237\. _Yaṃ amhehi kataṃ kammaṃ,_  
_kusalaṃ sara taṃ mune;_  
_Tuyhatthāya mahāvīra,_  
_puññānupacitāni no._  


(32.)

1238\. _Satasahassito kappe,_  
_padumuttaro mahāmuni;_  
_Puraṃ haṃsavatī nāma,_  
_sambuddhassa kulāsayaṃ._  


(33.)

1239\. _Dvārena haṃsavatiyā,_  
_gaṅgā sandati sabbadā;_  
_Ubbāḷhā nadiyā bhikkhū,_  
_gamanaṃ na labhanti te._  


(34.)

1240\. _Divasaṃ dve tayo ceva,_  
_sattāhaṃ māsikaṃ tato;_  
_Catumāsampi sampuṇṇaṃ,_  
_gamanaṃ na labhanti te._  


(35.)

1241\. _Tadā ahu sattasāro,_  
_jaṭilo nāma raṭṭhiko;_  
_Oruddhe bhikkhavo disvā,_  
_setuṃ gaṅgāya kārayi._  


(36.)

1242\. _Tadā satasahassehi,_  
_setuṃ gaṅgāya kārayi;_  
_Saṃghassa orime tīre,_  
_vihārañca akārayi._  


(37.)

1243\. _Itthiyo purisā ceva,_  
_uccanīcakulāni ca;_  
_Tassa setuṃ vihārañca,_  
_samabhāgaṃ akaṃsu te._  


(38.)

1244\. _Amhe aññe ca mānujā,_  
_vippasannena cetasā;_  
_Tassa dhammesu dāyādā,_  
_nagare janapadesu ca._  


(39.)

1245\. _Itthī pumā kumārā ca,_  
_bahū ceva kumārikā;_  
_Setuno ca vihārassa,_  
_vālukā ākiriṃsu te._  


(40.)

1246\. _Vīthiṃ sammajjanaṃ katvā,_  
_kadalīpuṇṇaghaṭe dhaje;_  
_Dhūpaṃ cuṇṇañca mālañca,_  
_kāraṃ katvāna satthuno._  


(41.)

1247\. _Setuvihāre kāretvā,_  
_nimantetvā vināyakaṃ;_  
_Mahādānaṃ daditvāna,_  
_sambodhiṃ abhipatthayiṃ._  


(42.)

1248\. _Padumuttaro mahāvīro,_  
_tārako sabbapāṇinaṃ;_  
_Anumodanīyaṃkāsi,_  
_jaṭilassa mahāmuni._  


(43.)

1249\. _‘Satasahassātikkante,_  
_kappo hessati bhaddako;_  
_Bhavābhavenubhotvāna,_  
_pāpuṇissati bodhiyaṃ._  


(44.)

1250\. _Kāci hatthaparikammaṃ,_  
_katāvī naranāriyo;_  
_Anāgatamhi addhāne,_  
_sabbā hessanti sammukhā’._  


(45.)

1251\. _Tena kammavipākena,_  
_cetanāpaṇidhīhi ca;_  
_Uppannā devabhavanaṃ,_  
_tuyhaṃ tā paricārikā._  


(46.)

1252\. _Dibbasukhaṃ asaṅkhiyaṃ,_  
_mānusañca asaṅkhiyaṃ;_  
_Tuyhaṃ te paricārema,_  
_saṃsarimha bhavābhave._  


(47.)

1253\. _Satasahassito kappe,_  
_sukataṃ kammasampadaṃ;_  
_Sukhumālī manussānaṃ,_  
_atho devapure vare._  


(48.)

1254\. _Rūpabhogayase ceva,_  
_atho kittiñca sakkataṃ;_  
_Labhāma satataṃ sabbaṃ,_  
_sukataṃ kammasampadaṃ._  


(49.)

1255\. _Pacchime bhave sampatte,_  
_jātāmha brāhmaṇe kule;_  
_Sukhumālahatthapādā,_  
_sakyaputtanivesane._  


(50.)

1256\. _Sabbakālampi pathaviṃ,_  
_na passāma na laṅkataṃ;_  
_Cikkhallabhūmimasuciṃ,_  
_na passāma mahāmune._  


(51.)

1257\. _Agāraṃ vasante amhe,_  
_sakkāraṃ sabbakālikaṃ;_  
_Upanenti sadā sabbaṃ,_  
_pubbakammaphalena no._  


(52.)

1258\. _Agāraṃ pajahitvāna,_  
_pabbajitvānagāriyaṃ;_  
_Saṃsārapathanitthiṇṇā,_  
_vītarāgā bhavāmase._  


(53.)

1259\. _Cīvaraṃ piṇḍapātañca,_  
_paccayaṃ sayanāsanaṃ;_  
_Upanenti sadā amhe,_  
_sahassāni tato tato._  


(54.)

1260\. _Kilesā jhāpitā amhaṃ,_  
_…pe…_  
_viharāma anāsavā._  


(55.)

1261\. _Svāgataṃ vata no āsi,_  
_…pe…_  
_kataṃ buddhassa sāsanaṃ._  


(56.)

1262\. _Paṭisambhidā catasso,_  
_…pe…_  
_kataṃ buddhassa sāsanaṃ”._  


1263\. Itthaṃ sudaṃ caturāsītibrāhmaṇakaññābhikkhunīsahassāni bhagavato sammukhā imā gāthāyo abhāsitthāti.

---

1264\. Caturāsītibhikkhunīsahassāpadānaṃ dutiyaṃ.



[Go to previous page (4.1 Yasavatīpamukhaaṭṭhārasabhikkhunīsahassaapadāna)](4.1.md) / [Go to parent page (4 Khattiyāvagga)](../4.md) / [Go to next page (4.3 Uppaladāyikātherīapadāna)](4.3.md)


