
[Home](/) / [20Ap2 Therīapadānapāḷi](../../20Ap2.md) / [4 Khattiyāvagga](../4.md)

# 𑁪𑁇𑁩 𑀉𑀧𑁆𑀧𑀮𑀤𑀸𑀬𑀺𑀓𑀸𑀣𑁂𑀭𑀻𑀅𑀧𑀤𑀸𑀦

### 𑀔𑀢𑁆𑀢𑀺𑀬𑀸𑀯𑀕𑁆𑀕

### 𑀉𑀧𑁆𑀧𑀮𑀤𑀸𑀬𑀺𑀓𑀸𑀣𑁂𑀭𑀻𑀅𑀧𑀤𑀸𑀦

(57.)

1265\. _“𑀦𑀕𑀭𑁂 𑀅𑀭𑀼𑀡𑀯𑀢𑀺𑀬𑀸,_  
_𑀅𑀭𑀼𑀡𑁄 𑀦𑀸𑀫 𑀔𑀢𑁆𑀢𑀺𑀬𑁄;_  
_𑀢𑀲𑁆𑀲 𑀭𑀜𑁆𑀜𑁄 𑀅𑀳𑀼𑀁 𑀪𑀭𑀺𑀬𑀸,_  
_𑀏𑀓𑀚𑁆𑀛𑀁 𑀘𑀸𑀭𑀬𑀸𑀫𑀳𑀁𑁇_  


(58.)

1266\. _𑀭𑀳𑁄𑀕𑀢𑀸 𑀦𑀺𑀲𑀻𑀤𑀺𑀢𑁆𑀯𑀸,_  
_𑀏𑀯𑀁 𑀘𑀺𑀦𑁆𑀢𑁂𑀲𑀳𑀁 𑀢𑀤𑀸;_  
_‘𑀓𑀼𑀲𑀮𑀁 𑀫𑁂 𑀓𑀢𑀁 𑀦𑀢𑁆𑀣𑀺,_  
_𑀆𑀤𑀸𑀬 𑀕𑀫𑀺𑀬𑀁 𑀫𑀫𑁇_  


(59.)

1267\. _𑀫𑀳𑀸𑀪𑀺𑀢𑀸𑀧𑀁 𑀓𑀝𑀼𑀓𑀁,_  
_𑀖𑁄𑀭𑀭𑀽𑀧𑀁 𑀲𑀼𑀤𑀸𑀭𑀼𑀡𑀁;_  
_𑀦𑀺𑀭𑀬𑀁 𑀦𑀽𑀦 𑀕𑀘𑁆𑀙𑀸𑀫𑀺,_  
_𑀏𑀢𑁆𑀣 𑀫𑁂 𑀦𑀢𑁆𑀣𑀺 𑀲𑀁𑀲𑀬𑁄’𑁇_  


(60.)

1268\. _𑀏𑀯𑀸𑀳𑀁 𑀘𑀺𑀦𑁆𑀢𑀬𑀺𑀢𑁆𑀯𑀸𑀦,_  
_𑀧𑀳𑀁𑀲𑁂𑀢𑁆𑀯𑀸𑀦 𑀫𑀸𑀦𑀲𑀁;_  
_𑀭𑀸𑀚𑀸𑀦𑀁 𑀉𑀧𑀕𑀦𑁆𑀢𑁆𑀯𑀸𑀦,_  
_𑀇𑀤𑀁 𑀯𑀘𑀦𑀫𑀩𑁆𑀭𑀯𑀺𑀁𑁇_  


(61.)

1269\. _‘𑀇𑀢𑁆𑀣𑀻 𑀦𑀸𑀫 𑀫𑀬𑀁 𑀤𑁂𑀯,_  
_𑀧𑀼𑀭𑀺𑀲𑀸𑀦𑀺𑀢𑁆𑀢𑀭𑀸 𑀅𑀳𑀼;_  
_𑀏𑀓𑀁 𑀫𑁂 𑀲𑀫𑀡𑀁 𑀤𑁂𑀳𑀺,_  
_𑀪𑁄𑀚𑀬𑀺𑀲𑁆𑀲𑀸𑀫𑀺 𑀔𑀢𑁆𑀢𑀺𑀬’𑁇_  


(62.)

1270\. _𑀅𑀤𑀸𑀲𑀺 𑀫𑁂 𑀢𑀤𑀸 𑀭𑀸𑀚𑀸,_  
_𑀲𑀫𑀡𑀁 𑀪𑀸𑀯𑀺𑀢𑀺𑀦𑁆𑀤𑁆𑀭𑀺𑀬𑀁;_  
_𑀢𑀲𑁆𑀲 𑀧𑀢𑁆𑀢𑀁 𑀕𑀳𑁂𑀢𑁆𑀯𑀸𑀦,_  
_𑀧𑀭𑀫𑀦𑁆𑀦𑁂𑀦 𑀧𑀽𑀭𑀬𑀺𑀁𑁇_  


(63.)

1271\. _𑀧𑀽𑀭𑁂𑀢𑁆𑀯𑀸 𑀧𑀭𑀫𑀁 𑀅𑀦𑁆𑀦𑀁,_  
_𑀲𑀳 𑀲𑀼𑀕𑀦𑁆𑀥𑀮𑁂𑀧𑀦𑀁;_  
_𑀫𑀳𑀸𑀘𑁂𑀮𑁂𑀦 𑀙𑀸𑀤𑀺𑀢𑁆𑀯𑀸,_  
_𑀅𑀤𑀸𑀲𑀺𑀁 𑀢𑀼𑀝𑁆𑀞𑀫𑀸𑀦𑀲𑀸𑁇_  


(64.)

1272\. _𑀢𑁂𑀦 𑀓𑀫𑁆𑀫𑁂𑀦 𑀲𑀼𑀓𑀢𑁂𑀦,_  
_𑀘𑁂𑀢𑀦𑀸𑀧𑀡𑀺𑀥𑀻𑀳𑀺 𑀘;_  
_𑀚𑀳𑀺𑀢𑁆𑀯𑀸 𑀫𑀸𑀦𑀼𑀲𑀁 𑀤𑁂𑀳𑀁,_  
_𑀢𑀸𑀯𑀢𑀺𑀁𑀲𑀫𑀕𑀘𑁆𑀙𑀳𑀁𑁇_  


(65.)

1273\. _𑀲𑀳𑀲𑁆𑀲𑀤𑁂𑀯𑀭𑀸𑀚𑀽𑀦𑀁,_  
_𑀫𑀳𑁂𑀲𑀺𑀢𑁆𑀢𑀫𑀓𑀸𑀭𑀬𑀺𑀁;_  
_𑀲𑀳𑀲𑁆𑀲𑀘𑀓𑁆𑀓𑀯𑀢𑁆𑀢𑀻𑀦𑀁,_  
_𑀫𑀳𑁂𑀲𑀺𑀢𑁆𑀢𑀫𑀓𑀸𑀭𑀬𑀺𑀁𑁇_  


(66.)

1274\. _𑀧𑀤𑁂𑀲𑀭𑀚𑁆𑀚𑀁 𑀯𑀺𑀧𑀼𑀮𑀁,_  
_𑀕𑀡𑀦𑀸𑀢𑁄 𑀅𑀲𑀗𑁆𑀔𑀺𑀬𑀁;_  
_𑀦𑀸𑀦𑀸𑀯𑀺𑀥𑀁 𑀩𑀳𑀼𑀁 𑀅𑀜𑁆𑀜𑀁,_  
_𑀢𑀲𑁆𑀲 𑀓𑀫𑁆𑀫𑀨𑀮𑀁 𑀢𑀢𑁄𑁇_  


(67.)

1275\. _𑀉𑀧𑁆𑀧𑀮𑀲𑁆𑀲𑁂𑀯 𑀫𑁂 𑀯𑀡𑁆𑀡𑁄,_  
_𑀅𑀪𑀺𑀭𑀽𑀧𑀸 𑀲𑀼𑀤𑀲𑁆𑀲𑀦𑀸;_  
_𑀇𑀢𑁆𑀣𑀺𑀲𑀩𑁆𑀩𑀗𑁆𑀕𑀲𑀫𑁆𑀧𑀦𑁆𑀦𑀸,_  
_𑀅𑀪𑀺𑀚𑀸𑀢𑀸 𑀚𑀼𑀢𑀺𑀦𑁆𑀥𑀭𑀸𑁇_  


(68.)

1276\. _𑀧𑀘𑁆𑀙𑀺𑀫𑁂 𑀪𑀯𑁂 𑀲𑀫𑁆𑀧𑀢𑁆𑀢𑁂,_  
_𑀅𑀚𑀸𑀬𑀺𑀁 𑀲𑀸𑀓𑀺𑀬𑁂 𑀓𑀼𑀮𑁂;_  
_𑀦𑀸𑀭𑀻𑀲𑀳𑀲𑁆𑀲𑀧𑀸𑀫𑁄𑀓𑁆𑀔𑀸,_  
_𑀲𑀼𑀤𑁆𑀥𑁄𑀤𑀦𑀲𑀼𑀢𑀲𑁆𑀲𑀳𑀁𑁇_  


(69.)

1277\. _𑀦𑀺𑀩𑁆𑀩𑀺𑀦𑁆𑀤𑀺𑀢𑁆𑀯𑀸 𑀅𑀕𑀸𑀭𑁂𑀳𑀁,_  
_𑀧𑀩𑁆𑀩𑀚𑀺𑀁 𑀅𑀦𑀕𑀸𑀭𑀺𑀬𑀁;_  
_𑀲𑀢𑁆𑀢𑀫𑀻𑀭𑀢𑁆𑀢𑀺𑀲𑀫𑁆𑀧𑀢𑁆𑀢𑀸,_  
_𑀘𑀢𑀼𑀲𑀘𑁆𑀘𑀫𑀧𑀸𑀧𑀼𑀡𑀺𑀁𑁇_  


(70.)

1278\. _𑀘𑀻𑀯𑀭𑀁 𑀧𑀺𑀡𑁆𑀟𑀧𑀸𑀢𑀜𑁆𑀘,_  
_𑀧𑀘𑁆𑀘𑀬𑀁 𑀲𑀬𑀦𑀸𑀲𑀦𑀁;_  
_𑀧𑀭𑀺𑀫𑁂𑀢𑀼𑀁 𑀦 𑀲𑀓𑁆𑀓𑁄𑀫𑀺,_  
_𑀧𑀺𑀡𑁆𑀟𑀧𑀸𑀢𑀲𑁆𑀲𑀺𑀤𑀁 𑀨𑀮𑀁𑁇_  


(71.)

1279\. _𑀬𑀁 𑀫𑀬𑁆𑀳𑀁 𑀧𑀽𑀭𑀺𑀢𑀁 𑀓𑀫𑁆𑀫𑀁,_  
_𑀓𑀼𑀲𑀮𑀁 𑀲𑀭𑀲𑁂 𑀫𑀼𑀦𑀺;_  
_𑀢𑀼𑀬𑁆𑀳𑀢𑁆𑀣𑀸𑀬 𑀫𑀳𑀸𑀯𑀻𑀭,_  
_𑀧𑀭𑀺𑀘𑀢𑁆𑀢𑀁 𑀩𑀳𑀼𑀁 𑀫𑀬𑀸𑁇_  


(72.)

1280\. _𑀏𑀓𑀢𑁆𑀢𑀺𑀁𑀲𑁂 𑀇𑀢𑁄 𑀓𑀧𑁆𑀧𑁂,_  
_𑀬𑀁 𑀤𑀸𑀦𑀫𑀤𑀤𑀺𑀁 𑀢𑀤𑀸;_  
_𑀤𑀼𑀕𑁆𑀕𑀢𑀺𑀁 𑀦𑀸𑀪𑀺𑀚𑀸𑀦𑀸𑀫𑀺,_  
_𑀧𑀺𑀡𑁆𑀟𑀧𑀸𑀢𑀲𑁆𑀲𑀺𑀤𑀁 𑀨𑀮𑀁𑁇_  


(73.)

1281\. _𑀤𑁆𑀯𑁂 𑀕𑀢𑀺𑀬𑁄 𑀧𑀚𑀸𑀦𑀸𑀫𑀺,_  
_𑀤𑁂𑀯𑀢𑁆𑀢𑀁 𑀅𑀣 𑀫𑀸𑀦𑀼𑀲𑀁;_  
_𑀅𑀜𑁆𑀜𑀁 𑀕𑀢𑀺𑀁 𑀦 𑀚𑀸𑀦𑀸𑀫𑀺,_  
_𑀧𑀺𑀡𑁆𑀟𑀧𑀸𑀢𑀲𑁆𑀲𑀺𑀤𑀁 𑀨𑀮𑀁𑁇_  


(74.)

1282\. _𑀉𑀘𑁆𑀘𑁂 𑀓𑀼𑀮𑁂 𑀧𑀚𑀸𑀦𑀸𑀫𑀺,_  
_𑀫𑀳𑀸𑀲𑀸𑀮𑁂 𑀫𑀳𑀤𑁆𑀥𑀦𑁂;_  
_𑀅𑀜𑁆𑀜𑁂 𑀓𑀼𑀮𑁂 𑀦 𑀚𑀸𑀦𑀸𑀫𑀺,_  
_𑀧𑀺𑀡𑁆𑀟𑀧𑀸𑀢𑀲𑁆𑀲𑀺𑀤𑀁 𑀨𑀮𑀁𑁇_  


(75.)

1283\. _𑀪𑀯𑀸𑀪𑀯𑁂 𑀲𑀁𑀲𑀭𑀺𑀢𑁆𑀯𑀸,_  
_𑀲𑀼𑀓𑁆𑀓𑀫𑀽𑀮𑁂𑀦 𑀘𑁄𑀤𑀺𑀢𑀸;_  
_𑀅𑀫𑀦𑀸𑀧𑀁 𑀦 𑀧𑀲𑁆𑀲𑀸𑀫𑀺,_  
_𑀲𑁄𑀫𑀦𑀲𑁆𑀲𑀓𑀢𑀁 𑀨𑀮𑀁𑁇_  


(76.)

1284\. _𑀇𑀤𑁆𑀥𑀻𑀲𑀼 𑀘 𑀯𑀲𑀻 𑀳𑁄𑀫𑀺,_  
_𑀤𑀺𑀩𑁆𑀩𑀸𑀬 𑀲𑁄𑀢𑀥𑀸𑀢𑀼𑀬𑀸;_  
_𑀘𑁂𑀢𑁄𑀧𑀭𑀺𑀬𑀜𑀸𑀡𑀲𑁆𑀲,_  
_𑀯𑀲𑀻 𑀳𑁄𑀫𑀺 𑀫𑀳𑀸𑀫𑀼𑀦𑁂𑁇_  


(77.)

1285\. _𑀧𑀼𑀩𑁆𑀩𑁂𑀦𑀺𑀯𑀸𑀲𑀁 𑀚𑀸𑀦𑀸𑀫𑀺,_  
_𑀤𑀺𑀩𑁆𑀩𑀘𑀓𑁆𑀔𑀼 𑀯𑀺𑀲𑁄𑀥𑀺𑀢𑀁;_  
_𑀲𑀩𑁆𑀩𑀸𑀲𑀯𑀸 𑀧𑀭𑀺𑀓𑁆𑀔𑀻𑀡𑀸,_  
_𑀦𑀢𑁆𑀣𑀺 𑀤𑀸𑀦𑀺 𑀧𑀼𑀦𑀩𑁆𑀪𑀯𑁄𑁇_  


(78.)

1286\. _𑀅𑀢𑁆𑀣𑀥𑀫𑁆𑀫𑀦𑀺𑀭𑀼𑀢𑁆𑀢𑀻𑀲𑀼,_  
_𑀧𑀝𑀺𑀪𑀸𑀦𑁂 𑀢𑀣𑁂𑀯 𑀘;_  
_𑀜𑀸𑀡𑀁 𑀫𑀫 𑀫𑀳𑀸𑀯𑀻𑀭,_  
_𑀉𑀧𑁆𑀧𑀦𑁆𑀦𑀁 𑀢𑀯 𑀲𑀦𑁆𑀢𑀺𑀓𑁂𑁇_  


(79.)

1287\. _𑀓𑀺𑀮𑁂𑀲𑀸 𑀛𑀸𑀧𑀺𑀢𑀸 𑀫𑀬𑁆𑀳𑀁,_  
_…𑀧𑁂…_  
_𑀯𑀺𑀳𑀭𑀸𑀫𑀺 𑀅𑀦𑀸𑀲𑀯𑀸𑁇_  


(80.)

1288\. _𑀲𑁆𑀯𑀸𑀕𑀢𑀁 𑀯𑀢 𑀫𑁂 𑀆𑀲𑀺,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁𑁇_  


(81.)

1289\. _𑀧𑀝𑀺𑀲𑀫𑁆𑀪𑀺𑀤𑀸 𑀘𑀢𑀲𑁆𑀲𑁄,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁”𑁇_  


1290\. 𑀇𑀢𑁆𑀣𑀁 𑀲𑀼𑀤𑀁 𑀉𑀧𑁆𑀧𑀮𑀤𑀸𑀬𑀺𑀓𑀸 𑀪𑀺𑀓𑁆𑀔𑀼𑀦𑀻 𑀪𑀕𑀯𑀢𑁄 𑀲𑀫𑁆𑀫𑀼𑀔𑀸 𑀇𑀫𑀸 𑀕𑀸𑀣𑀸𑀬𑁄 𑀅𑀪𑀸𑀲𑀺𑀢𑁆𑀣𑀸𑀢𑀺𑁇

---

1291\. 𑀉𑀧𑁆𑀧𑀮𑀤𑀸𑀬𑀺𑀓𑀸𑀣𑁂𑀭𑀺𑀬𑀸𑀧𑀤𑀸𑀦𑀁 𑀢𑀢𑀺𑀬𑀁𑁇



[Go to previous page (4.2 Caturāsītibhikkhunīsahassaapadāna)](4.2.md) / [Go to parent page (4 Khattiyāvagga)](../4.md) / [Go to next page (4.4 Siṅgālamātutherīapadāna)](4.4.md)


