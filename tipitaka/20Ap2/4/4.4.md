
[Home](/) / [20Ap2 Therīapadānapāḷi](../../20Ap2.md) / [4 Khattiyāvagga](../4.md)

# 4.4 Siṅgālamātutherīapadāna

* Khattiyāvagga

* Siṅgālamātutherīapadāna

(82.)

1292\. _“Padumuttaro nāma jino,_  
_sabbadhammāna pāragū;_  
_Ito satasahassamhi,_  
_kappe uppajji nāyako._  


(83.)

1293\. _Tadāhaṃ haṃsavatiyaṃ,_  
_jātāmaccakule ahuṃ;_  
_Nānāratanapajjote,_  
_iddhe phīte mahaddhane._  


(84.)

1294\. _Pitunā saha gantvāna,_  
_mahājanapurakkhatā;_  
_Dhammaṃ buddhassa sutvāna,_  
_pabbajiṃ anagāriyaṃ._  


(85.)

1295\. _Pabbajitvāna kāyena,_  
_pāpakammaṃ vivajjayiṃ;_  
_Vacīduccaritaṃ hitvā,_  
_ājīvaṃ parisodhayiṃ._  


(86.)

1296\. _Buddhe pasannā dhamme ca,_  
_saṃghe ca tibbagāravā;_  
_Saddhammassavane yuttā,_  
_buddhadassanalālasā._  


(87.)

1297\. _Aggaṃ saddhādhimuttānaṃ,_  
_assosiṃ bhikkhuniṃ tadā;_  
_Taṃ ṭhānaṃ patthayitvāna,_  
_tisso sikkhā apūrayiṃ._  


(88.)

1298\. _Tato maṃ sugato āha,_  
_karuṇānugatāsayo;_  
_‘Yassa saddhā tathāgate,_  
_acalā suppatiṭṭhitā;_  
_Sīlañca yassa kalyāṇaṃ,_  
_ariyakantaṃ pasaṃsitaṃ._  


(89.)

1299\. _Saṃghe pasādo yassatthi,_  
_ujubhūtañca dassanaṃ;_  
_Adaliddoti taṃ āhu,_  
_amoghaṃ tassa jīvitaṃ._  


(90.)

1300\. _Tasmā saddhañca sīlañca,_  
_pasādaṃ dhammadassanaṃ;_  
_Anuyuñjetha medhāvī,_  
_saraṃ buddhāna sāsanaṃ’._  


(91.)

1301\. _Taṃ sutvāhaṃ pamuditā,_  
_apucchiṃ paṇidhiṃ mama;_  
_Tadā anomo amito,_  
_byākarittha vināyako;_  
_‘Buddhe pasannā kalyāṇī,_  
_lacchase taṃ supatthitaṃ._  


(92.)

1302\. _Satasahassito kappe,_  
_okkākakulasambhavo;_  
_Gotamo nāma gottena,_  
_satthā loke bhavissati._  


(93.)

1303\. _Tassa dhammesu dāyādā,_  
_orasā dhammanimmitā;_  
_Siṅgālakassa mātāti,_  
_hessati satthu sāvikā’._  


(94.)

1304\. _Taṃ sutvā muditā hutvā,_  
_yāvajīvaṃ tadā jinaṃ;_  
_Mettacittā paricariṃ,_  
_paṭipattīhi nāyakaṃ._  


(95.)

1305\. _Tena kammena sukatena,_  
_cetanāpaṇidhīhi ca;_  
_Jahitvā mānusaṃ dehaṃ,_  
_tāvatiṃsamagacchahaṃ._  


(96.)

1306\. _Pacchime ca bhave dāni,_  
_giribbajapuruttame;_  
_Jātā seṭṭhikule phīte,_  
_mahāratanasañcaye._  


(97.)

1307\. _Putto siṅgālako nāma,_  
_mamāsi vipathe rato;_  
_Diṭṭhigahanapakkhando,_  
_disāpūjanatapparo._  


(98.)

1308\. _Nānādisā namassantaṃ,_  
_piṇḍāya nagaraṃ vajaṃ;_  
_Taṃ disvā ovadī buddho,_  
_magge ṭhatvā vināyako._  


(99.)

1309\. _Tassa desayato dhammaṃ,_  
_panādo vimhayo ahu;_  
_Dvekoṭinaranārīnaṃ,_  
_dhammābhisamayo ahu._  


(100.)

1310\. _Tadāhaṃ parisaṃ gantvā,_  
_sutvā sugatabhāsitaṃ;_  
_Sotāpattiphalaṃ pattā,_  
_pabbajiṃ anagāriyaṃ._  


(101.)

1311\. _Na cireneva kālena,_  
_buddhadassanalālasā;_  
_Anussatiṃ taṃ bhāvetvā,_  
_arahattamapāpuṇiṃ._  


(102.)

1312\. _Dassanatthāya buddhassa,_  
_sabbadā ca vajāmahaṃ;_  
_Atittāyeva passāmi,_  
_rūpaṃ nayananandanaṃ._  


(103.)

1313\. _Sabbapāramisambhūtaṃ,_  
_lakkhīnilayanaṃ varaṃ;_  
_Rūpaṃ sabbasubhākiṇṇaṃ,_  
_atittā viharāmahaṃ._  


(104.)

1314\. _Jino tasmiṃ guṇe tuṭṭho,_  
_etadagge ṭhapesi maṃ;_  
_‘Siṅgālakassa yā mātā,_  
_aggā saddhādhimuttikā’._  


(105.)

1315\. _Iddhīsu ca vasī homi,_  
_dibbāya sotadhātuyā;_  
_Cetopariyañāṇassa,_  
_vasī homi mahāmuni._  


(106.)

1316\. _Pubbenivāsaṃ jānāmi,_  
_dibbacakkhu visodhitaṃ;_  
_Sabbāsavā parikkhīṇā,_  
_natthi dāni punabbhavo._  


(107.)

1317\. _Atthadhammaniruttīsu,_  
_paṭibhāne tatheva ca;_  
_Ñāṇaṃ mama mahāvīra,_  
_uppannaṃ tava santike._  


(108.)

1318\. _Kilesā jhāpitā mayhaṃ,_  
_…pe…_  
_viharāmi anāsavā._  


(109.)

1319\. _Svāgataṃ vata me āsi,_  
_…pe…_  
_kataṃ buddhassa sāsanaṃ._  


(110.)

1320\. _Paṭisambhidā catasso,_  
_…pe…_  
_kataṃ buddhassa sāsanaṃ”._  


1321\. Itthaṃ sudaṃ siṅgālamātā bhikkhunī imā gāthāyo abhāsitthāti.

---

1322\. Siṅgālamātutheriyāpadānaṃ catutthaṃ.



[Go to previous page (4.3 Uppaladāyikātherīapadāna)](4.3.md) / [Go to parent page (4 Khattiyāvagga)](../4.md) / [Go to next page (4.5 Sukkātherīapadāna)](4.5.md)


