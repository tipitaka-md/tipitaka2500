
[Home](/) / [20Ap2 Therīapadānapāḷi](...md) / [4 Khattiyāvagga](../20Ap2/4.md)

# 𑁪𑁇𑁪 𑀲𑀺𑀗𑁆𑀕𑀸𑀮𑀫𑀸𑀢𑀼𑀣𑁂𑀭𑀻𑀅𑀧𑀤𑀸𑀦

* 𑀔𑀢𑁆𑀢𑀺𑀬𑀸𑀯𑀕𑁆𑀕

* 𑀲𑀺𑀗𑁆𑀕𑀸𑀮𑀫𑀸𑀢𑀼𑀣𑁂𑀭𑀻𑀅𑀧𑀤𑀸𑀦

(82.)

1292\. _“𑀧𑀤𑀼𑀫𑀼𑀢𑁆𑀢𑀭𑁄 𑀦𑀸𑀫 𑀚𑀺𑀦𑁄,_  
_𑀲𑀩𑁆𑀩𑀥𑀫𑁆𑀫𑀸𑀦 𑀧𑀸𑀭𑀕𑀽;_  
_𑀇𑀢𑁄 𑀲𑀢𑀲𑀳𑀲𑁆𑀲𑀫𑁆𑀳𑀺,_  
_𑀓𑀧𑁆𑀧𑁂 𑀉𑀧𑁆𑀧𑀚𑁆𑀚𑀺 𑀦𑀸𑀬𑀓𑁄𑁇_  


(83.)

1293\. _𑀢𑀤𑀸𑀳𑀁 𑀳𑀁𑀲𑀯𑀢𑀺𑀬𑀁,_  
_𑀚𑀸𑀢𑀸𑀫𑀘𑁆𑀘𑀓𑀼𑀮𑁂 𑀅𑀳𑀼𑀁;_  
_𑀦𑀸𑀦𑀸𑀭𑀢𑀦𑀧𑀚𑁆𑀚𑁄𑀢𑁂,_  
_𑀇𑀤𑁆𑀥𑁂 𑀨𑀻𑀢𑁂 𑀫𑀳𑀤𑁆𑀥𑀦𑁂𑁇_  


(84.)

1294\. _𑀧𑀺𑀢𑀼𑀦𑀸 𑀲𑀳 𑀕𑀦𑁆𑀢𑁆𑀯𑀸𑀦,_  
_𑀫𑀳𑀸𑀚𑀦𑀧𑀼𑀭𑀓𑁆𑀔𑀢𑀸;_  
_𑀥𑀫𑁆𑀫𑀁 𑀩𑀼𑀤𑁆𑀥𑀲𑁆𑀲 𑀲𑀼𑀢𑁆𑀯𑀸𑀦,_  
_𑀧𑀩𑁆𑀩𑀚𑀺𑀁 𑀅𑀦𑀕𑀸𑀭𑀺𑀬𑀁𑁇_  


(85.)

1295\. _𑀧𑀩𑁆𑀩𑀚𑀺𑀢𑁆𑀯𑀸𑀦 𑀓𑀸𑀬𑁂𑀦,_  
_𑀧𑀸𑀧𑀓𑀫𑁆𑀫𑀁 𑀯𑀺𑀯𑀚𑁆𑀚𑀬𑀺𑀁;_  
_𑀯𑀘𑀻𑀤𑀼𑀘𑁆𑀘𑀭𑀺𑀢𑀁 𑀳𑀺𑀢𑁆𑀯𑀸,_  
_𑀆𑀚𑀻𑀯𑀁 𑀧𑀭𑀺𑀲𑁄𑀥𑀬𑀺𑀁𑁇_  


(86.)

1296\. _𑀩𑀼𑀤𑁆𑀥𑁂 𑀧𑀲𑀦𑁆𑀦𑀸 𑀥𑀫𑁆𑀫𑁂 𑀘,_  
_𑀲𑀁𑀖𑁂 𑀘 𑀢𑀺𑀩𑁆𑀩𑀕𑀸𑀭𑀯𑀸;_  
_𑀲𑀤𑁆𑀥𑀫𑁆𑀫𑀲𑁆𑀲𑀯𑀦𑁂 𑀬𑀼𑀢𑁆𑀢𑀸,_  
_𑀩𑀼𑀤𑁆𑀥𑀤𑀲𑁆𑀲𑀦𑀮𑀸𑀮𑀲𑀸𑁇_  


(87.)

1297\. _𑀅𑀕𑁆𑀕𑀁 𑀲𑀤𑁆𑀥𑀸𑀥𑀺𑀫𑀼𑀢𑁆𑀢𑀸𑀦𑀁,_  
_𑀅𑀲𑁆𑀲𑁄𑀲𑀺𑀁 𑀪𑀺𑀓𑁆𑀔𑀼𑀦𑀺𑀁 𑀢𑀤𑀸;_  
_𑀢𑀁 𑀞𑀸𑀦𑀁 𑀧𑀢𑁆𑀣𑀬𑀺𑀢𑁆𑀯𑀸𑀦,_  
_𑀢𑀺𑀲𑁆𑀲𑁄 𑀲𑀺𑀓𑁆𑀔𑀸 𑀅𑀧𑀽𑀭𑀬𑀺𑀁𑁇_  


(88.)

1298\. _𑀢𑀢𑁄 𑀫𑀁 𑀲𑀼𑀕𑀢𑁄 𑀆𑀳,_  
_𑀓𑀭𑀼𑀡𑀸𑀦𑀼𑀕𑀢𑀸𑀲𑀬𑁄;_  
_‘𑀬𑀲𑁆𑀲 𑀲𑀤𑁆𑀥𑀸 𑀢𑀣𑀸𑀕𑀢𑁂,_  
_𑀅𑀘𑀮𑀸 𑀲𑀼𑀧𑁆𑀧𑀢𑀺𑀝𑁆𑀞𑀺𑀢𑀸;_  
_𑀲𑀻𑀮𑀜𑁆𑀘 𑀬𑀲𑁆𑀲 𑀓𑀮𑁆𑀬𑀸𑀡𑀁,_  
_𑀅𑀭𑀺𑀬𑀓𑀦𑁆𑀢𑀁 𑀧𑀲𑀁𑀲𑀺𑀢𑀁𑁇_  


(89.)

1299\. _𑀲𑀁𑀖𑁂 𑀧𑀲𑀸𑀤𑁄 𑀬𑀲𑁆𑀲𑀢𑁆𑀣𑀺,_  
_𑀉𑀚𑀼𑀪𑀽𑀢𑀜𑁆𑀘 𑀤𑀲𑁆𑀲𑀦𑀁;_  
_𑀅𑀤𑀮𑀺𑀤𑁆𑀤𑁄𑀢𑀺 𑀢𑀁 𑀆𑀳𑀼,_  
_𑀅𑀫𑁄𑀖𑀁 𑀢𑀲𑁆𑀲 𑀚𑀻𑀯𑀺𑀢𑀁𑁇_  


(90.)

1300\. _𑀢𑀲𑁆𑀫𑀸 𑀲𑀤𑁆𑀥𑀜𑁆𑀘 𑀲𑀻𑀮𑀜𑁆𑀘,_  
_𑀧𑀲𑀸𑀤𑀁 𑀥𑀫𑁆𑀫𑀤𑀲𑁆𑀲𑀦𑀁;_  
_𑀅𑀦𑀼𑀬𑀼𑀜𑁆𑀚𑁂𑀣 𑀫𑁂𑀥𑀸𑀯𑀻,_  
_𑀲𑀭𑀁 𑀩𑀼𑀤𑁆𑀥𑀸𑀦 𑀲𑀸𑀲𑀦𑀁’𑁇_  


(91.)

1301\. _𑀢𑀁 𑀲𑀼𑀢𑁆𑀯𑀸𑀳𑀁 𑀧𑀫𑀼𑀤𑀺𑀢𑀸,_  
_𑀅𑀧𑀼𑀘𑁆𑀙𑀺𑀁 𑀧𑀡𑀺𑀥𑀺𑀁 𑀫𑀫;_  
_𑀢𑀤𑀸 𑀅𑀦𑁄𑀫𑁄 𑀅𑀫𑀺𑀢𑁄,_  
_𑀩𑁆𑀬𑀸𑀓𑀭𑀺𑀢𑁆𑀣 𑀯𑀺𑀦𑀸𑀬𑀓𑁄;_  
_‘𑀩𑀼𑀤𑁆𑀥𑁂 𑀧𑀲𑀦𑁆𑀦𑀸 𑀓𑀮𑁆𑀬𑀸𑀡𑀻,_  
_𑀮𑀘𑁆𑀙𑀲𑁂 𑀢𑀁 𑀲𑀼𑀧𑀢𑁆𑀣𑀺𑀢𑀁𑁇_  


(92.)

1302\. _𑀲𑀢𑀲𑀳𑀲𑁆𑀲𑀺𑀢𑁄 𑀓𑀧𑁆𑀧𑁂,_  
_𑀑𑀓𑁆𑀓𑀸𑀓𑀓𑀼𑀮𑀲𑀫𑁆𑀪𑀯𑁄;_  
_𑀕𑁄𑀢𑀫𑁄 𑀦𑀸𑀫 𑀕𑁄𑀢𑁆𑀢𑁂𑀦,_  
_𑀲𑀢𑁆𑀣𑀸 𑀮𑁄𑀓𑁂 𑀪𑀯𑀺𑀲𑁆𑀲𑀢𑀺𑁇_  


(93.)

1303\. _𑀢𑀲𑁆𑀲 𑀥𑀫𑁆𑀫𑁂𑀲𑀼 𑀤𑀸𑀬𑀸𑀤𑀸,_  
_𑀑𑀭𑀲𑀸 𑀥𑀫𑁆𑀫𑀦𑀺𑀫𑁆𑀫𑀺𑀢𑀸;_  
_𑀲𑀺𑀗𑁆𑀕𑀸𑀮𑀓𑀲𑁆𑀲 𑀫𑀸𑀢𑀸𑀢𑀺,_  
_𑀳𑁂𑀲𑁆𑀲𑀢𑀺 𑀲𑀢𑁆𑀣𑀼 𑀲𑀸𑀯𑀺𑀓𑀸’𑁇_  


(94.)

1304\. _𑀢𑀁 𑀲𑀼𑀢𑁆𑀯𑀸 𑀫𑀼𑀤𑀺𑀢𑀸 𑀳𑀼𑀢𑁆𑀯𑀸,_  
_𑀬𑀸𑀯𑀚𑀻𑀯𑀁 𑀢𑀤𑀸 𑀚𑀺𑀦𑀁;_  
_𑀫𑁂𑀢𑁆𑀢𑀘𑀺𑀢𑁆𑀢𑀸 𑀧𑀭𑀺𑀘𑀭𑀺𑀁,_  
_𑀧𑀝𑀺𑀧𑀢𑁆𑀢𑀻𑀳𑀺 𑀦𑀸𑀬𑀓𑀁𑁇_  


(95.)

1305\. _𑀢𑁂𑀦 𑀓𑀫𑁆𑀫𑁂𑀦 𑀲𑀼𑀓𑀢𑁂𑀦,_  
_𑀘𑁂𑀢𑀦𑀸𑀧𑀡𑀺𑀥𑀻𑀳𑀺 𑀘;_  
_𑀚𑀳𑀺𑀢𑁆𑀯𑀸 𑀫𑀸𑀦𑀼𑀲𑀁 𑀤𑁂𑀳𑀁,_  
_𑀢𑀸𑀯𑀢𑀺𑀁𑀲𑀫𑀕𑀘𑁆𑀙𑀳𑀁𑁇_  


(96.)

1306\. _𑀧𑀘𑁆𑀙𑀺𑀫𑁂 𑀘 𑀪𑀯𑁂 𑀤𑀸𑀦𑀺,_  
_𑀕𑀺𑀭𑀺𑀩𑁆𑀩𑀚𑀧𑀼𑀭𑀼𑀢𑁆𑀢𑀫𑁂;_  
_𑀚𑀸𑀢𑀸 𑀲𑁂𑀝𑁆𑀞𑀺𑀓𑀼𑀮𑁂 𑀨𑀻𑀢𑁂,_  
_𑀫𑀳𑀸𑀭𑀢𑀦𑀲𑀜𑁆𑀘𑀬𑁂𑁇_  


(97.)

1307\. _𑀧𑀼𑀢𑁆𑀢𑁄 𑀲𑀺𑀗𑁆𑀕𑀸𑀮𑀓𑁄 𑀦𑀸𑀫,_  
_𑀫𑀫𑀸𑀲𑀺 𑀯𑀺𑀧𑀣𑁂 𑀭𑀢𑁄;_  
_𑀤𑀺𑀝𑁆𑀞𑀺𑀕𑀳𑀦𑀧𑀓𑁆𑀔𑀦𑁆𑀤𑁄,_  
_𑀤𑀺𑀲𑀸𑀧𑀽𑀚𑀦𑀢𑀧𑁆𑀧𑀭𑁄𑁇_  


(98.)

1308\. _𑀦𑀸𑀦𑀸𑀤𑀺𑀲𑀸 𑀦𑀫𑀲𑁆𑀲𑀦𑁆𑀢𑀁,_  
_𑀧𑀺𑀡𑁆𑀟𑀸𑀬 𑀦𑀕𑀭𑀁 𑀯𑀚𑀁;_  
_𑀢𑀁 𑀤𑀺𑀲𑁆𑀯𑀸 𑀑𑀯𑀤𑀻 𑀩𑀼𑀤𑁆𑀥𑁄,_  
_𑀫𑀕𑁆𑀕𑁂 𑀞𑀢𑁆𑀯𑀸 𑀯𑀺𑀦𑀸𑀬𑀓𑁄𑁇_  


(99.)

1309\. _𑀢𑀲𑁆𑀲 𑀤𑁂𑀲𑀬𑀢𑁄 𑀥𑀫𑁆𑀫𑀁,_  
_𑀧𑀦𑀸𑀤𑁄 𑀯𑀺𑀫𑁆𑀳𑀬𑁄 𑀅𑀳𑀼;_  
_𑀤𑁆𑀯𑁂𑀓𑁄𑀝𑀺𑀦𑀭𑀦𑀸𑀭𑀻𑀦𑀁,_  
_𑀥𑀫𑁆𑀫𑀸𑀪𑀺𑀲𑀫𑀬𑁄 𑀅𑀳𑀼𑁇_  


(100.)

1310\. _𑀢𑀤𑀸𑀳𑀁 𑀧𑀭𑀺𑀲𑀁 𑀕𑀦𑁆𑀢𑁆𑀯𑀸,_  
_𑀲𑀼𑀢𑁆𑀯𑀸 𑀲𑀼𑀕𑀢𑀪𑀸𑀲𑀺𑀢𑀁;_  
_𑀲𑁄𑀢𑀸𑀧𑀢𑁆𑀢𑀺𑀨𑀮𑀁 𑀧𑀢𑁆𑀢𑀸,_  
_𑀧𑀩𑁆𑀩𑀚𑀺𑀁 𑀅𑀦𑀕𑀸𑀭𑀺𑀬𑀁𑁇_  


(101.)

1311\. _𑀦 𑀘𑀺𑀭𑁂𑀦𑁂𑀯 𑀓𑀸𑀮𑁂𑀦,_  
_𑀩𑀼𑀤𑁆𑀥𑀤𑀲𑁆𑀲𑀦𑀮𑀸𑀮𑀲𑀸;_  
_𑀅𑀦𑀼𑀲𑁆𑀲𑀢𑀺𑀁 𑀢𑀁 𑀪𑀸𑀯𑁂𑀢𑁆𑀯𑀸,_  
_𑀅𑀭𑀳𑀢𑁆𑀢𑀫𑀧𑀸𑀧𑀼𑀡𑀺𑀁𑁇_  


(102.)

1312\. _𑀤𑀲𑁆𑀲𑀦𑀢𑁆𑀣𑀸𑀬 𑀩𑀼𑀤𑁆𑀥𑀲𑁆𑀲,_  
_𑀲𑀩𑁆𑀩𑀤𑀸 𑀘 𑀯𑀚𑀸𑀫𑀳𑀁;_  
_𑀅𑀢𑀺𑀢𑁆𑀢𑀸𑀬𑁂𑀯 𑀧𑀲𑁆𑀲𑀸𑀫𑀺,_  
_𑀭𑀽𑀧𑀁 𑀦𑀬𑀦𑀦𑀦𑁆𑀤𑀦𑀁𑁇_  


(103.)

1313\. _𑀲𑀩𑁆𑀩𑀧𑀸𑀭𑀫𑀺𑀲𑀫𑁆𑀪𑀽𑀢𑀁,_  
_𑀮𑀓𑁆𑀔𑀻𑀦𑀺𑀮𑀬𑀦𑀁 𑀯𑀭𑀁;_  
_𑀭𑀽𑀧𑀁 𑀲𑀩𑁆𑀩𑀲𑀼𑀪𑀸𑀓𑀺𑀡𑁆𑀡𑀁,_  
_𑀅𑀢𑀺𑀢𑁆𑀢𑀸 𑀯𑀺𑀳𑀭𑀸𑀫𑀳𑀁𑁇_  


(104.)

1314\. _𑀚𑀺𑀦𑁄 𑀢𑀲𑁆𑀫𑀺𑀁 𑀕𑀼𑀡𑁂 𑀢𑀼𑀝𑁆𑀞𑁄,_  
_𑀏𑀢𑀤𑀕𑁆𑀕𑁂 𑀞𑀧𑁂𑀲𑀺 𑀫𑀁;_  
_‘𑀲𑀺𑀗𑁆𑀕𑀸𑀮𑀓𑀲𑁆𑀲 𑀬𑀸 𑀫𑀸𑀢𑀸,_  
_𑀅𑀕𑁆𑀕𑀸 𑀲𑀤𑁆𑀥𑀸𑀥𑀺𑀫𑀼𑀢𑁆𑀢𑀺𑀓𑀸’𑁇_  


(105.)

1315\. _𑀇𑀤𑁆𑀥𑀻𑀲𑀼 𑀘 𑀯𑀲𑀻 𑀳𑁄𑀫𑀺,_  
_𑀤𑀺𑀩𑁆𑀩𑀸𑀬 𑀲𑁄𑀢𑀥𑀸𑀢𑀼𑀬𑀸;_  
_𑀘𑁂𑀢𑁄𑀧𑀭𑀺𑀬𑀜𑀸𑀡𑀲𑁆𑀲,_  
_𑀯𑀲𑀻 𑀳𑁄𑀫𑀺 𑀫𑀳𑀸𑀫𑀼𑀦𑀺𑁇_  


(106.)

1316\. _𑀧𑀼𑀩𑁆𑀩𑁂𑀦𑀺𑀯𑀸𑀲𑀁 𑀚𑀸𑀦𑀸𑀫𑀺,_  
_𑀤𑀺𑀩𑁆𑀩𑀘𑀓𑁆𑀔𑀼 𑀯𑀺𑀲𑁄𑀥𑀺𑀢𑀁;_  
_𑀲𑀩𑁆𑀩𑀸𑀲𑀯𑀸 𑀧𑀭𑀺𑀓𑁆𑀔𑀻𑀡𑀸,_  
_𑀦𑀢𑁆𑀣𑀺 𑀤𑀸𑀦𑀺 𑀧𑀼𑀦𑀩𑁆𑀪𑀯𑁄𑁇_  


(107.)

1317\. _𑀅𑀢𑁆𑀣𑀥𑀫𑁆𑀫𑀦𑀺𑀭𑀼𑀢𑁆𑀢𑀻𑀲𑀼,_  
_𑀧𑀝𑀺𑀪𑀸𑀦𑁂 𑀢𑀣𑁂𑀯 𑀘;_  
_𑀜𑀸𑀡𑀁 𑀫𑀫 𑀫𑀳𑀸𑀯𑀻𑀭,_  
_𑀉𑀧𑁆𑀧𑀦𑁆𑀦𑀁 𑀢𑀯 𑀲𑀦𑁆𑀢𑀺𑀓𑁂𑁇_  


(108.)

1318\. _𑀓𑀺𑀮𑁂𑀲𑀸 𑀛𑀸𑀧𑀺𑀢𑀸 𑀫𑀬𑁆𑀳𑀁,_  
_…𑀧𑁂…_  
_𑀯𑀺𑀳𑀭𑀸𑀫𑀺 𑀅𑀦𑀸𑀲𑀯𑀸𑁇_  


(109.)

1319\. _𑀲𑁆𑀯𑀸𑀕𑀢𑀁 𑀯𑀢 𑀫𑁂 𑀆𑀲𑀺,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁𑁇_  


(110.)

1320\. _𑀧𑀝𑀺𑀲𑀫𑁆𑀪𑀺𑀤𑀸 𑀘𑀢𑀲𑁆𑀲𑁄,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁”𑁇_  


1321\. 𑀇𑀢𑁆𑀣𑀁 𑀲𑀼𑀤𑀁 𑀲𑀺𑀗𑁆𑀕𑀸𑀮𑀫𑀸𑀢𑀸 𑀪𑀺𑀓𑁆𑀔𑀼𑀦𑀻 𑀇𑀫𑀸 𑀕𑀸𑀣𑀸𑀬𑁄 𑀅𑀪𑀸𑀲𑀺𑀢𑁆𑀣𑀸𑀢𑀺𑁇

---

1322\. 𑀲𑀺𑀗𑁆𑀕𑀸𑀮𑀫𑀸𑀢𑀼𑀣𑁂𑀭𑀺𑀬𑀸𑀧𑀤𑀸𑀦𑀁 𑀘𑀢𑀼𑀢𑁆𑀣𑀁𑁇



[Go to previous page (4.3 Uppaladāyikātherīapadāna)](4.3.md) / [Go to parent page (4 Khattiyāvagga)](../20Ap2/4.md) / [Go to next page (4.5 Sukkātherīapadāna)](4.5.md)


