
[Home](/) / [20Ap2 Therīapadānapāḷi](../../20Ap2.md) / [1 Sumedhāvagga](../1.md)

# 𑁧𑁇𑁧 𑀲𑀼𑀫𑁂𑀥𑀸𑀣𑁂𑀭𑀻𑀅𑀧𑀤𑀸𑀦

* 𑀲𑀼𑀫𑁂𑀥𑀸𑀯𑀕𑁆𑀕

* 𑀲𑀼𑀫𑁂𑀥𑀸𑀣𑁂𑀭𑀻𑀅𑀧𑀤𑀸𑀦

(195.)

2\. 𑀅𑀣 𑀣𑁂𑀭𑀺𑀓𑀸𑀧𑀤𑀸𑀦𑀸𑀦𑀺 𑀲𑀼𑀡𑀸𑀣—

(1.)

3\. _“𑀪𑀕𑀯𑀢𑀺 𑀓𑁄𑀡𑀸𑀕𑀫𑀦𑁂,_  
_𑀲𑀁𑀖𑀸𑀭𑀸𑀫𑀫𑁆𑀳𑀺 𑀦𑀯𑀦𑀺𑀯𑁂𑀲𑀦𑀫𑁆𑀳𑀺;_  
_𑀲𑀔𑀺𑀬𑁄 𑀢𑀺𑀲𑁆𑀲𑁄 𑀚𑀦𑀺𑀬𑁄,_  
_𑀯𑀺𑀳𑀸𑀭𑀤𑀸𑀦𑀁 𑀅𑀤𑀸𑀲𑀺𑀫𑁆𑀳𑁇_  


(2.)

4\. _𑀤𑀲𑀓𑁆𑀔𑀢𑁆𑀢𑀼𑀁 𑀲𑀢𑀓𑁆𑀔𑀢𑁆𑀢𑀼𑀁,_  
_𑀤𑀲𑀲𑀢𑀓𑁆𑀔𑀢𑁆𑀢𑀼𑀁 𑀲𑀢𑀸𑀦𑀜𑁆𑀘 𑀲𑀢𑀓𑁆𑀔𑀢𑁆𑀢𑀼𑀁;_  
_𑀤𑁂𑀯𑁂𑀲𑀼 𑀉𑀧𑀧𑀚𑁆𑀚𑀺𑀫𑁆𑀳,_  
_𑀓𑁄 𑀯𑀸𑀤𑁄 𑀫𑀸𑀦𑀼𑀲𑁂 𑀪𑀯𑁂𑁇_  


(3.)

5\. _𑀤𑁂𑀯𑁂 𑀫𑀳𑀺𑀤𑁆𑀥𑀺𑀓𑀸 𑀅𑀳𑀼𑀫𑁆𑀳,_  
_𑀫𑀸𑀦𑀼𑀲𑀓𑀫𑁆𑀳𑀺 𑀓𑁄 𑀯𑀸𑀤𑁄;_  
_𑀲𑀢𑁆𑀢𑀭𑀢𑀦𑀫𑀳𑁂𑀲𑀻,_  
_𑀇𑀢𑁆𑀣𑀺𑀭𑀢𑀦𑀁 𑀅𑀳𑀁 𑀪𑀯𑀺𑀁𑁇_  


(4.)

6\. _𑀇𑀥 𑀲𑀜𑁆𑀘𑀺𑀢𑀓𑀼𑀲𑀮𑀸,_  
_𑀲𑀼𑀲𑀫𑀺𑀤𑁆𑀥𑀓𑀼𑀮𑀧𑁆𑀧𑀚𑀸;_  
_𑀥𑀦𑀜𑁆𑀚𑀸𑀦𑀻 𑀘 𑀔𑁂𑀫𑀸 𑀘,_  
_𑀅𑀳𑀫𑁆𑀧𑀺 𑀘 𑀢𑀬𑁄 𑀚𑀦𑀸𑁇_  


(5.)

7\. _𑀆𑀭𑀸𑀫𑀁 𑀲𑀼𑀓𑀢𑀁 𑀓𑀢𑁆𑀯𑀸,_  
_𑀲𑀩𑁆𑀩𑀸𑀯𑀬𑀯𑀫𑀡𑁆𑀟𑀺𑀢𑀁;_  
_𑀩𑀼𑀤𑁆𑀥𑀧𑁆𑀧𑀫𑀼𑀔𑀲𑀁𑀖𑀲𑁆𑀲,_  
_𑀦𑀺𑀬𑁆𑀬𑀸𑀤𑁂𑀢𑁆𑀯𑀸 𑀲𑀫𑁄𑀤𑀺𑀢𑀸𑁇_  


(6.)

8\. _𑀬𑀢𑁆𑀣 𑀬𑀢𑁆𑀣𑀽𑀧𑀧𑀚𑁆𑀚𑀸𑀫𑀺,_  
_𑀢𑀲𑁆𑀲 𑀓𑀫𑁆𑀫𑀲𑁆𑀲 𑀯𑀸𑀳𑀲𑀸;_  
_𑀤𑁂𑀯𑁂𑀲𑀼 𑀅𑀕𑁆𑀕𑀢𑀁 𑀧𑀢𑁆𑀢𑀸,_  
_𑀫𑀦𑀼𑀲𑁆𑀲𑁂𑀲𑀼 𑀢𑀣𑁂𑀯 𑀘𑁇_  


(7.)

9\. _𑀇𑀫𑀲𑁆𑀫𑀺𑀁𑀬𑁂𑀯 𑀓𑀧𑁆𑀧𑀫𑁆𑀳𑀺,_  
_𑀩𑁆𑀭𑀳𑁆𑀫𑀩𑀦𑁆𑀥𑀼 𑀫𑀳𑀸𑀬𑀲𑁄;_  
_𑀓𑀲𑁆𑀲𑀧𑁄 𑀦𑀸𑀫 𑀕𑁄𑀢𑁆𑀢𑁂𑀦,_  
_𑀉𑀧𑁆𑀧𑀚𑁆𑀚𑀺 𑀯𑀤𑀢𑀁 𑀯𑀭𑁄𑁇_  


(8.)

10\. _𑀉𑀧𑀝𑁆𑀞𑀸𑀓𑁄 𑀫𑀳𑁂𑀲𑀺𑀲𑁆𑀲,_  
_𑀢𑀤𑀸 𑀆𑀲𑀺 𑀦𑀭𑀺𑀲𑁆𑀲𑀭𑁄;_  
_𑀓𑀸𑀲𑀺𑀭𑀸𑀚𑀸 𑀓𑀺𑀓𑀻 𑀦𑀸𑀫,_  
_𑀩𑀸𑀭𑀸𑀡𑀲𑀺𑀧𑀼𑀭𑀼𑀢𑁆𑀢𑀫𑁂𑁇_  


(9.)

11\. _𑀢𑀲𑁆𑀲𑀸𑀲𑀼𑀁 𑀲𑀢𑁆𑀢 𑀥𑀻𑀢𑀭𑁄,_  
_𑀭𑀸𑀚𑀓𑀜𑁆𑀜𑀸 𑀲𑀼𑀔𑁂𑀥𑀺𑀢𑀸;_  
_𑀩𑀼𑀤𑁆𑀥𑁄𑀧𑀝𑁆𑀞𑀸𑀦𑀦𑀺𑀭𑀢𑀸,_  
_𑀩𑁆𑀭𑀳𑁆𑀫𑀘𑀭𑀺𑀬𑀁 𑀘𑀭𑀺𑀁𑀲𑀼 𑀢𑀸𑁇_  


(10.)

12\. _𑀢𑀸𑀲𑀁 𑀲𑀳𑀸𑀬𑀺𑀓𑀸 𑀳𑀼𑀢𑁆𑀯𑀸,_  
_𑀲𑀻𑀮𑁂𑀲𑀼 𑀲𑀼𑀲𑀫𑀸𑀳𑀺𑀢𑀸;_  
_𑀤𑀢𑁆𑀯𑀸 𑀤𑀸𑀦𑀸𑀦𑀺 𑀲𑀓𑁆𑀓𑀘𑁆𑀘𑀁,_  
_𑀅𑀕𑀸𑀭𑁂𑀯 𑀯𑀢𑀁 𑀘𑀭𑀺𑀁𑁇_  


(11.)

13\. _𑀢𑁂𑀦 𑀓𑀫𑁆𑀫𑁂𑀦 𑀲𑀼𑀓𑀢𑁂𑀦,_  
_𑀘𑁂𑀢𑀦𑀸𑀧𑀡𑀺𑀥𑀻𑀳𑀺 𑀘;_  
_𑀚𑀳𑀺𑀢𑁆𑀯𑀸 𑀫𑀸𑀦𑀼𑀲𑀁 𑀤𑁂𑀳𑀁,_  
_𑀢𑀸𑀯𑀢𑀺𑀁𑀲𑀽𑀧𑀕𑀸 𑀅𑀳𑀁𑁇_  


(12.)

14\. _𑀢𑀢𑁄 𑀘𑀼𑀢𑀸 𑀬𑀸𑀫𑀫𑀕𑀁,_  
_𑀢𑀢𑁄𑀳𑀁 𑀢𑀼𑀲𑀺𑀢𑀁 𑀕𑀢𑀸;_  
_𑀢𑀢𑁄 𑀘 𑀦𑀺𑀫𑁆𑀫𑀸𑀦𑀭𑀢𑀺𑀁,_  
_𑀯𑀲𑀯𑀢𑁆𑀢𑀺𑀧𑀼𑀭𑀁 𑀢𑀢𑁄𑁇_  


(13.)

15\. _𑀬𑀢𑁆𑀣 𑀬𑀢𑁆𑀣𑀽𑀧𑀧𑀚𑁆𑀚𑀸𑀫𑀺,_  
_𑀧𑀼𑀜𑁆𑀜𑀓𑀫𑁆𑀫𑀲𑀫𑁄𑀳𑀺𑀢𑀸;_  
_𑀢𑀢𑁆𑀣 𑀢𑀢𑁆𑀣𑁂𑀯 𑀭𑀸𑀚𑀽𑀦𑀁,_  
_𑀫𑀳𑁂𑀲𑀺𑀢𑁆𑀢𑀫𑀓𑀸𑀭𑀬𑀺𑀁𑁇_  


(14.)

16\. _𑀢𑀢𑁄 𑀘𑀼𑀢𑀸 𑀫𑀦𑀼𑀲𑁆𑀲𑀢𑁆𑀢𑁂,_  
_𑀭𑀸𑀚𑀽𑀦𑀁 𑀘𑀓𑁆𑀓𑀯𑀢𑁆𑀢𑀺𑀦𑀁;_  
_𑀫𑀡𑁆𑀟𑀮𑀻𑀦𑀜𑁆𑀘 𑀭𑀸𑀚𑀽𑀦𑀁,_  
_𑀫𑀳𑁂𑀲𑀺𑀢𑁆𑀢𑀫𑀓𑀸𑀭𑀬𑀺𑀁𑁇_  


(15.)

17\. _𑀲𑀫𑁆𑀧𑀢𑁆𑀢𑀺𑀫𑀦𑀼𑀪𑁄𑀢𑁆𑀯𑀸𑀦,_  
_𑀤𑁂𑀯𑁂𑀲𑀼 𑀫𑀸𑀦𑀼𑀲𑁂𑀲𑀼 𑀘;_  
_𑀲𑀩𑁆𑀩𑀢𑁆𑀣 𑀲𑀼𑀔𑀺𑀢𑀸 𑀳𑀼𑀢𑁆𑀯𑀸,_  
_𑀦𑁂𑀓𑀚𑀸𑀢𑀻𑀲𑀼 𑀲𑀁𑀲𑀭𑀺𑀁𑁇_  


(16.)

18\. _𑀲𑁄 𑀳𑁂𑀢𑀼 𑀘 𑀲𑁄 𑀧𑀪𑀯𑁄,_  
_𑀢𑀫𑁆𑀫𑀽𑀮𑀁 𑀲𑀸𑀲𑀦𑁂 𑀔𑀫𑀁;_  
_𑀧𑀞𑀫𑀁 𑀢𑀁 𑀲𑀫𑁄𑀥𑀸𑀦𑀁,_  
_𑀢𑀁 𑀥𑀫𑁆𑀫𑀭𑀢𑀸𑀬 𑀦𑀺𑀩𑁆𑀩𑀸𑀦𑀁𑁇_  


(17.)

19\. _𑀓𑀺𑀮𑁂𑀲𑀸 𑀛𑀸𑀧𑀺𑀢𑀸 𑀫𑀬𑁆𑀳𑀁,_  
_𑀪𑀯𑀸 𑀲𑀩𑁆𑀩𑁂 𑀲𑀫𑀽𑀳𑀢𑀸;_  
_𑀦𑀸𑀕𑀻𑀯 𑀩𑀦𑁆𑀥𑀦𑀁 𑀙𑁂𑀢𑁆𑀯𑀸,_  
_𑀯𑀺𑀳𑀭𑀸𑀫𑀺 𑀅𑀦𑀸𑀲𑀯𑀸𑁇_  


(18.)

20\. _𑀲𑁆𑀯𑀸𑀕𑀢𑀁 𑀯𑀢 𑀫𑁂 𑀆𑀲𑀺,_  
_𑀩𑀼𑀤𑁆𑀥𑀲𑁂𑀝𑁆𑀞𑀲𑁆𑀲 𑀲𑀦𑁆𑀢𑀺𑀓𑁂;_  
_𑀢𑀺𑀲𑁆𑀲𑁄 𑀯𑀺𑀚𑁆𑀚𑀸 𑀅𑀦𑀼𑀧𑁆𑀧𑀢𑁆𑀢𑀸,_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁𑁇_  


(19.)

21\. _𑀧𑀝𑀺𑀲𑀫𑁆𑀪𑀺𑀤𑀸 𑀘𑀢𑀲𑁆𑀲𑁄,_  
_𑀯𑀺𑀫𑁄𑀓𑁆𑀔𑀸𑀧𑀺 𑀘 𑀅𑀝𑁆𑀞𑀺𑀫𑁂;_  
_𑀙𑀍𑀅𑀪𑀺𑀜𑁆𑀜𑀸 𑀲𑀘𑁆𑀙𑀺𑀓𑀢𑀸,_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁”𑁇_  


22\. 𑀇𑀢𑁆𑀣𑀁 𑀲𑀼𑀤𑀁 𑀲𑀼𑀫𑁂𑀥𑀸 𑀪𑀺𑀓𑁆𑀔𑀼𑀦𑀻 𑀇𑀫𑀸 𑀕𑀸𑀣𑀸𑀬𑁄 𑀅𑀪𑀸𑀲𑀺𑀢𑁆𑀣𑀸𑀢𑀺𑁇

---

23\. 𑀲𑀼𑀫𑁂𑀥𑀸𑀣𑁂𑀭𑀺𑀬𑀸𑀧𑀤𑀸𑀦𑀁 𑀧𑀞𑀫𑀁𑁇



[Go to previous page (1 Sumedhāvagga)](../1.md) / [Go to parent page (1 Sumedhāvagga)](../1.md) / [Go to next page (1.2 Mekhalādāyikātherīapadāna)](1.2.md)


