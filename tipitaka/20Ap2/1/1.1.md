
[Home](/) / [20Ap2 Therīapadānapāḷi](../../20Ap2.md) / [1 Sumedhāvagga](../1.md)

# 1.1 Sumedhātherīapadāna

* Sumedhāvagga

* Sumedhātherīapadāna

(195.)

2\. Atha therikāpadānāni suṇātha—

(1.)

3\. _“Bhagavati koṇāgamane,_  
_Saṃghārāmamhi navanivesanamhi;_  
_Sakhiyo tisso janiyo,_  
_Vihāradānaṃ adāsimha._  


(2.)

4\. _Dasakkhattuṃ satakkhattuṃ,_  
_Dasasatakkhattuṃ satānañca satakkhattuṃ;_  
_Devesu upapajjimha,_  
_Ko vādo mānuse bhave._  


(3.)

5\. _Deve mahiddhikā ahumha,_  
_mānusakamhi ko vādo;_  
_Sattaratanamahesī,_  
_itthiratanaṃ ahaṃ bhaviṃ._  


(4.)

6\. _Idha sañcitakusalā,_  
_susamiddhakulappajā;_  
_Dhanañjānī ca khemā ca,_  
_ahampi ca tayo janā._  


(5.)

7\. _Ārāmaṃ sukataṃ katvā,_  
_sabbāvayavamaṇḍitaṃ;_  
_Buddhappamukhasaṃghassa,_  
_niyyādetvā samoditā._  


(6.)

8\. _Yattha yatthūpapajjāmi,_  
_tassa kammassa vāhasā;_  
_Devesu aggataṃ pattā,_  
_manussesu tatheva ca._  


(7.)

9\. _Imasmiṃyeva kappamhi,_  
_brahmabandhu mahāyaso;_  
_Kassapo nāma gottena,_  
_uppajji vadataṃ varo._  


(8.)

10\. _Upaṭṭhāko mahesissa,_  
_tadā āsi narissaro;_  
_Kāsirājā kikī nāma,_  
_bārāṇasipuruttame._  


(9.)

11\. _Tassāsuṃ satta dhītaro,_  
_rājakaññā sukhedhitā;_  
_Buddhopaṭṭhānaniratā,_  
_brahmacariyaṃ cariṃsu tā._  


(10.)

12\. _Tāsaṃ sahāyikā hutvā,_  
_sīlesu susamāhitā;_  
_Datvā dānāni sakkaccaṃ,_  
_agāreva vataṃ cariṃ._  


(11.)

13\. _Tena kammena sukatena,_  
_cetanāpaṇidhīhi ca;_  
_Jahitvā mānusaṃ dehaṃ,_  
_tāvatiṃsūpagā ahaṃ._  


(12.)

14\. _Tato cutā yāmamagaṃ,_  
_tatohaṃ tusitaṃ gatā;_  
_Tato ca nimmānaratiṃ,_  
_vasavattipuraṃ tato._  


(13.)

15\. _Yattha yatthūpapajjāmi,_  
_puññakammasamohitā;_  
_Tattha tattheva rājūnaṃ,_  
_mahesittamakārayiṃ._  


(14.)

16\. _Tato cutā manussatte,_  
_rājūnaṃ cakkavattinaṃ;_  
_Maṇḍalīnañca rājūnaṃ,_  
_mahesittamakārayiṃ._  


(15.)

17\. _Sampattimanubhotvāna,_  
_devesu mānusesu ca;_  
_Sabbattha sukhitā hutvā,_  
_nekajātīsu saṃsariṃ._  


(16.)

18\. _So hetu ca so pabhavo,_  
_Tammūlaṃ sāsane khamaṃ;_  
_Paṭhamaṃ taṃ samodhānaṃ,_  
_Taṃ dhammaratāya nibbānaṃ._  


(17.)

19\. _Kilesā jhāpitā mayhaṃ,_  
_bhavā sabbe samūhatā;_  
_Nāgīva bandhanaṃ chetvā,_  
_viharāmi anāsavā._  


(18.)

20\. _Svāgataṃ vata me āsi,_  
_buddhaseṭṭhassa santike;_  
_Tisso vijjā anuppattā,_  
_kataṃ buddhassa sāsanaṃ._  


(19.)

21\. _Paṭisambhidā catasso,_  
_vimokkhāpi ca aṭṭhime;_  
_Chaḷabhiññā sacchikatā,_  
_kataṃ buddhassa sāsanaṃ”._  


22\. Itthaṃ sudaṃ sumedhā bhikkhunī imā gāthāyo abhāsitthāti.

---

23\. Sumedhātheriyāpadānaṃ paṭhamaṃ.



[Go to previous page (1 Sumedhāvagga)](../1.md) / [Go to parent page (1 Sumedhāvagga)](../1.md) / [Go to next page (1.2 Mekhalādāyikātherīapadāna)](1.2.md)


