
[Home](/) / [20Ap2 Therīapadānapāḷi](../../20Ap2.md) / [1 Sumedhāvagga](../1.md)

# 1.10 Udakadāyikātherīapadāna

* Sumedhāvagga

* Udakadāyikātherīapadāna

(116.)

136\. _“Nagare bandhumatiyā,_  
_ahosiṃ udahārikā;_  
_Udahārena jīvāmi,_  
_tena posemi dārake._  


(117.)

137\. _Deyyadhammo ca me natthi,_  
_puññakkhette anuttare;_  
_Koṭṭhakaṃ upasaṅkamma,_  
_udakaṃ paṭṭhapesahaṃ._  


(118.)

138\. _Tena kammena sukatena,_  
_tāvatiṃsamagacchahaṃ;_  
_Tattha me sukataṃ byamhaṃ,_  
_udahārena nimmitaṃ._  


(119.)

139\. _Accharānaṃ sahassassa,_  
_ahañhi pavarā tadā;_  
_Dasaṭṭhānehi tā sabbā,_  
_abhibhomi sadā ahaṃ._  


(120.)

140\. _Paññāsaṃ devarājūnaṃ,_  
_mahesittamakārayiṃ;_  
_Vīsaticakkavattīnaṃ,_  
_mahesittamakārayiṃ._  


(121.)

141\. _Duve bhave saṃsarāmi,_  
_devatte atha mānuse;_  
_Duggatiṃ nābhijānāmi,_  
_dakadānassidaṃ phalaṃ._  


(122.)

142\. _Pabbatagge dumagge vā,_  
_antalikkhe ca bhūmiyaṃ;_  
_Yadā udakamicchāmi,_  
_khippaṃ paṭilabhāmahaṃ._  


(123.)

143\. _Avuṭṭhikā disā natthi,_  
_santattā kuthitāpi ca;_  
_Mama saṅkappamaññāya,_  
_mahāmegho pavassati._  


(124.)

144\. _Kadāci nīyamānāya,_  
_ñātisaṅghena me tadā;_  
_Yadā icchāmahaṃ vassaṃ,_  
_mahāmegho ajāyatha._  


(125.)

145\. _Uṇhaṃ vā pariḷāho vā,_  
_sarīre me na vijjati;_  
_Kāye ca me rajo natthi,_  
_dakadānassidaṃ phalaṃ._  


(126.)

146\. _Visuddhamanasā ajja,_  
_apetamanapāpikā;_  
_Sabbāsavaparikkhīṇā,_  
_natthi dāni punabbhavo._  


(127.)

147\. _Ekanavutito kappe,_  
_yaṃ dakaṃ adadiṃ tadā;_  
_Duggatiṃ nābhijānāmi,_  
_dakadānassidaṃ phalaṃ._  


(128.)

148\. _Kilesā jhāpitā mayhaṃ,_  
_…pe…_  
_viharāmi anāsavā._  


(129.)

149\. _Svāgataṃ vata me āsi,_  
_…pe…_  
_kataṃ buddhassa sāsanaṃ._  


(130.)

150\. _Paṭisambhidā catasso,_  
_…pe…_  
_kataṃ buddhassa sāsanaṃ”._  


151\. Itthaṃ sudaṃ udakadāyikā bhikkhunī imā gāthāyo abhāsitthāti.

---

152\. Udakadāyikātheriyāpadānaṃ dasamaṃ.



---

153\. Sumedhāvaggo paṭhamo.



---

154\. Tassuddānaṃ



155\. _Sumedhā mekhalādāyī,_  
_maṇḍapaṃ saṅkamaṃ dadā;_  
_Naḷamālī piṇḍadadā,_  
_kaṭacchu uppalappadā._  


156\. _Dīpadā dakadā ceva,_  
_gāthāyo gaṇitā iha;_  
_Ekagāthāsatañceva,_  
_tiṃsati ca taduttari._  


[Go to previous page (1.9 Pañcadīpikātherīapadāna)](1.9.md) / [Go to parent page (1 Sumedhāvagga)](../1.md) / [Go to next page (2 Ekūposathikavagga)](../2.md)


