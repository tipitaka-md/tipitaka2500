
[Home](/) / [20Ap2 Therīapadānapāḷi](../../20Ap2.md) / [1 Sumedhāvagga](../1.md)

# 1.5 Naḷamālikātherīapadāna

* Sumedhāvagga

* Naḷamālikātherīapadāna

(37.)

47\. _“Candabhāgānadītīre,_  
_ahosiṃ kinnarī tadā;_  
_Addasaṃ virajaṃ buddhaṃ,_  
_sayambhuṃ aparājitaṃ._  


(38.)

48\. _Pasannacittā sumanā,_  
_vedajātā katañjalī;_  
_Naḷamālaṃ gahetvāna,_  
_sayambhuṃ abhipūjayiṃ._  


(39.)

49\. _Tena kammena sukatena,_  
_cetanāpaṇidhīhi ca;_  
_Jahitvā kinnarīdehaṃ,_  
_agacchiṃ tidasaṅgatiṃ._  


(40.)

50\. _Chattiṃsadevarājūnaṃ,_  
_mahesittamakārayiṃ;_  
_Dasannaṃ cakkavattīnaṃ,_  
_mahesittamakārayiṃ;_  
_Saṃvejetvāna me cittaṃ,_  
_pabbajiṃ anagāriyaṃ._  


(41.)

51\. _Kilesā jhāpitā mayhaṃ,_  
_bhavā sabbe samūhatā;_  
_Sabbāsavā parikkhīṇā,_  
_natthi dāni punabbhavo._  


(42.)

52\. _Catunnavutito kappe,_  
_yaṃ pupphamabhipūjayiṃ;_  
_Duggatiṃ nābhijānāmi,_  
_pupphapūjāyidaṃ phalaṃ._  


(43.)

53\. _Kilesā jhāpitā mayhaṃ,_  
_…pe…_  
_viharāmi anāsavā._  


(44.)

54\. _Svāgataṃ vata me āsi,_  
_…pe…_  
_kataṃ buddhassa sāsanaṃ._  


(45.)

55\. _Paṭisambhidā catasso,_  
_…pe…_  
_kataṃ buddhassa sāsanaṃ”._  


56\. Itthaṃ sudaṃ naḷamālikā therī imā gāthāyo abhāsitthāti.

---

57\. Naḷamālikātheriyāpadānaṃ pañcamaṃ.



[Go to previous page (1.4 Saṅkamanatthātherīapadāna)](1.4.md) / [Go to parent page (1 Sumedhāvagga)](../1.md) / [Go to next page (1.6 Ekapiṇḍapātadāyikātherīapadāna)](1.6.md)


