
[Home](/) / [20Ap2 Therīapadānapāḷi](../../20Ap2.md) / [1 Sumedhāvagga](../1.md)

# 1.7 Kaṭacchubhikkhādāyikātherīapadāna

* Sumedhāvagga

* Kaṭacchubhikkhādāyikātherīapadāna

(60.)

74\. _“Piṇḍacāraṃ carantassa,_  
_tissanāmassa satthuno;_  
_Kaṭacchubhikkhaṃ paggayha,_  
_buddhaseṭṭhassa dāsahaṃ._  


(61.)

75\. _Paṭiggahetvā sambuddho,_  
_tisso lokagganāyako;_  
_Vīthiyā saṇṭhito satthā,_  
_akā me anumodanaṃ._  


(62.)

76\. _‘Kaṭacchubhikkhaṃ datvāna,_  
_tāvatiṃsaṃ gamissasi;_  
_Chattiṃsadevarājūnaṃ,_  
_mahesittaṃ karissasi._  


(63.)

77\. _Paññāsaṃ cakkavattīnaṃ,_  
_mahesittaṃ karissasi;_  
_Manasā patthitaṃ sabbaṃ,_  
_paṭilacchasi sabbadā._  


(64.)

78\. _Sampattiṃ anubhotvāna,_  
_pabbajissasikiñcanā;_  
_Sabbāsave pariññāya,_  
_nibbāyissasināsavā’._  


(65.)

79\. _Idaṃ vatvāna sambuddho,_  
_tisso lokagganāyako;_  
_Nabhaṃ abbhuggamī vīro,_  
_haṃsarājāva ambare._  


(66.)

80\. _Sudinnaṃ me dānavaraṃ,_  
_suyiṭṭhā yāgasampadā;_  
_Kaṭacchubhikkhaṃ datvāna,_  
_pattāhaṃ acalaṃ padaṃ._  


(67.)

81\. _Dvenavute ito kappe,_  
_yaṃ dānamadadiṃ tadā;_  
_Duggatiṃ nābhijānāmi,_  
_bhikkhādānassidaṃ phalaṃ._  


(68.)

82\. _Kilesā jhāpitā mayhaṃ,_  
_…pe…_  
_viharāmi anāsavā._  


(69.)

83\. _Svāgataṃ vata me āsi,_  
_…pe…_  
_kataṃ buddhassa sāsanaṃ._  


(70.)

84\. _Paṭisambhidā catasso,_  
_…pe…_  
_kataṃ buddhassa sāsanaṃ”._  


85\. Itthaṃ sudaṃ kaṭacchubhikkhādāyikā bhikkhunī imā gāthāyo abhāsitthāti.

---

86\. Kaṭacchubhikkhādāyikātheriyāpadānaṃ sattamaṃ.



[Go to previous page (1.6 Ekapiṇḍapātadāyikātherīapadāna)](1.6.md) / [Go to parent page (1 Sumedhāvagga)](../1.md) / [Go to next page (1.8 Sattuppalamālikātherīapadāna)](1.8.md)


