
[Home](/) / [5V Parivārapāḷi](../../5V.md) / [12 Aparagāthāsaṅgaṇika](../12.md)

# 𑁧𑁨𑁇𑁧 𑀘𑁄𑀤𑀦𑀸𑀤𑀺𑀧𑀼𑀘𑁆𑀙𑀸𑀯𑀺𑀲𑁆𑀲𑀚𑁆𑀚𑀦𑀸

### 𑀅𑀧𑀭𑀕𑀸𑀣𑀸𑀲𑀗𑁆𑀕𑀡𑀺𑀓

### 𑀘𑁄𑀤𑀦𑀸𑀤𑀺𑀧𑀼𑀘𑁆𑀙𑀸𑀯𑀺𑀲𑁆𑀲𑀚𑁆𑀚𑀦𑀸

(359.)

1770\. _𑀘𑁄𑀤𑀦𑀸 𑀓𑀺𑀫𑀢𑁆𑀣𑀸𑀬,_  
_𑀲𑀸𑀭𑀡𑀸 𑀓𑀺𑀲𑁆𑀲 𑀓𑀸𑀭𑀡𑀸;_  
_𑀲𑀁𑀖𑁄 𑀓𑀺𑀫𑀢𑁆𑀣𑀸𑀬,_  
_𑀫𑀢𑀺𑀓𑀫𑁆𑀫𑀁 𑀧𑀦 𑀓𑀺𑀲𑁆𑀲 𑀓𑀸𑀭𑀡𑀸𑁇_  


1771\. _𑀘𑁄𑀤𑀦𑀸 𑀲𑀸𑀭𑀡𑀢𑁆𑀣𑀸𑀬,_  
_𑀦𑀺𑀕𑁆𑀕𑀳𑀢𑁆𑀣𑀸𑀬 𑀲𑀸𑀭𑀡𑀸;_  
_𑀲𑀁𑀖𑁄 𑀧𑀭𑀺𑀕𑁆𑀕𑀳𑀢𑁆𑀣𑀸𑀬,_  
_𑀫𑀢𑀺𑀓𑀫𑁆𑀫𑀁 𑀧𑀦 𑀧𑀸𑀝𑀺𑀬𑁂𑀓𑁆𑀓𑀁𑁇_  


1772\. _𑀫𑀸 𑀔𑁄 𑀢𑀼𑀭𑀺𑀢𑁄 𑀅𑀪𑀡𑀺,_  
_𑀫𑀸 𑀔𑁄 𑀘𑀡𑁆𑀟𑀺𑀓𑀢𑁄 𑀪𑀡𑀺;_  
_𑀫𑀸 𑀔𑁄 𑀧𑀝𑀺𑀖𑀁 𑀚𑀦𑀬𑀺,_  
_𑀲𑀘𑁂 𑀅𑀦𑀼𑀯𑀺𑀚𑁆𑀚𑀓𑁄 𑀢𑀼𑀯𑀁𑁇_  


1773\. _𑀫𑀸 𑀔𑁄 𑀲𑀳𑀲𑀸 𑀅𑀪𑀡𑀺,_  
_𑀓𑀣𑀁 𑀯𑀺𑀕𑁆𑀕𑀸𑀳𑀺𑀓𑀁 𑀅𑀦𑀢𑁆𑀣𑀲𑀁𑀳𑀺𑀢𑀁;_  
_𑀲𑀼𑀢𑁆𑀢𑁂 𑀯𑀺𑀦𑀬𑁂 𑀅𑀦𑀼𑀮𑁄𑀫𑁂,_  
_𑀧𑀜𑁆𑀜𑀢𑁆𑀢𑁂 𑀅𑀦𑀼𑀮𑁄𑀫𑀺𑀓𑁂𑁇_  


1774\. _𑀅𑀦𑀼𑀬𑁄𑀕𑀯𑀢𑁆𑀢𑀁 𑀦𑀺𑀲𑀸𑀫𑀬,_  
_𑀓𑀼𑀲𑀮𑁂𑀦 𑀩𑀼𑀤𑁆𑀥𑀺𑀫𑀢𑀸 𑀓𑀢𑀁;_  
_𑀲𑀼𑀯𑀼𑀢𑁆𑀢𑀁 𑀲𑀺𑀓𑁆𑀔𑀸𑀧𑀤𑀸𑀦𑀼𑀮𑁄𑀫𑀺𑀓𑀁,_  
_𑀕𑀢𑀺𑀁 𑀦 𑀦𑀸𑀲𑁂𑀦𑁆𑀢𑁄 𑀲𑀫𑁆𑀧𑀭𑀸𑀬𑀺𑀓𑀁;_  
_𑀳𑀺𑀢𑁂𑀲𑀻 𑀅𑀦𑀼𑀬𑀼𑀜𑁆𑀚𑀲𑁆𑀲𑀼,_  
_𑀓𑀸𑀮𑁂𑀦𑀢𑁆𑀣𑀽𑀧𑀲𑀁𑀳𑀺𑀢𑀁𑁇_  


1775\. _𑀘𑀼𑀤𑀺𑀢𑀲𑁆𑀲 𑀘 𑀘𑁄𑀤𑀓𑀲𑁆𑀲 𑀘,_  
_𑀲𑀳𑀲𑀸 𑀯𑁄𑀳𑀸𑀭𑀁 𑀫𑀸 𑀧𑀥𑀸𑀭𑁂𑀲𑀺;_  
_𑀘𑁄𑀤𑀓𑁄 𑀆𑀳 𑀆𑀧𑀦𑁆𑀦𑁄𑀢𑀺,_  
_𑀘𑀼𑀤𑀺𑀢𑀓𑁄 𑀆𑀳 𑀅𑀦𑀸𑀧𑀦𑁆𑀦𑁄𑀢𑀺𑁇_  


1776\. _𑀉𑀪𑁄 𑀅𑀦𑀼𑀓𑁆𑀔𑀺𑀧𑀦𑁆𑀢𑁄,_  
_𑀧𑀝𑀺𑀜𑁆𑀜𑀸𑀦𑀼𑀲𑀦𑁆𑀥𑀺𑀢𑁂𑀦 𑀓𑀸𑀭𑀬𑁂;_  
_𑀧𑀝𑀺𑀜𑁆𑀜𑀸 𑀮𑀚𑁆𑀚𑀻𑀲𑀼 𑀓𑀢𑀸,_  
_𑀅𑀮𑀚𑁆𑀚𑀻𑀲𑀼 𑀏𑀯𑀁 𑀦 𑀯𑀺𑀚𑁆𑀚𑀢𑀺;_  
_𑀩𑀳𑀼𑀫𑁆𑀧𑀺 𑀅𑀮𑀚𑁆𑀚𑀻 𑀪𑀸𑀲𑁂𑀬𑁆𑀬,_  
_𑀯𑀢𑁆𑀢𑀸𑀦𑀼𑀲𑀦𑁆𑀥𑀺𑀢𑁂𑀦 𑀓𑀸𑀭𑀬𑁂𑁇_  


1777\. _𑀅𑀮𑀚𑁆𑀚𑀻 𑀓𑀻𑀤𑀺𑀲𑁄 𑀳𑁄𑀢𑀺,_  
_𑀧𑀝𑀺𑀜𑁆𑀜𑀸 𑀬𑀲𑁆𑀲 𑀦 𑀭𑀽𑀳𑀢𑀺;_  
_𑀏𑀢𑀜𑁆𑀘 𑀢𑀸𑀳𑀁 𑀧𑀼𑀘𑁆𑀙𑀸𑀫𑀺,_  
_𑀓𑀻𑀤𑀺𑀲𑁄 𑀯𑀼𑀘𑁆𑀘𑀢𑀺 𑀅𑀮𑀚𑁆𑀚𑀻 𑀧𑀼𑀕𑁆𑀕𑀮𑁄𑁇_  


1778\. _𑀲𑀜𑁆𑀘𑀺𑀘𑁆𑀘 𑀆𑀧𑀢𑁆𑀢𑀺𑀁 𑀆𑀧𑀚𑁆𑀚𑀢𑀺,_  
_𑀆𑀧𑀢𑁆𑀢𑀺𑀁 𑀧𑀭𑀺𑀕𑀽𑀳𑀢𑀺;_  
_𑀅𑀕𑀢𑀺𑀕𑀫𑀦𑀜𑁆𑀘 𑀕𑀘𑁆𑀙𑀢𑀺,_  
_𑀏𑀤𑀺𑀲𑁄 𑀯𑀼𑀘𑁆𑀘𑀢𑀺 𑀅𑀮𑀚𑁆𑀚𑀻𑀧𑀼𑀕𑁆𑀕𑀮𑁄𑁇_  


1779\. _𑀲𑀘𑁆𑀘𑀁 𑀅𑀳𑀫𑁆𑀧𑀺 𑀚𑀸𑀦𑀸𑀫𑀺,_  
_𑀏𑀤𑀺𑀲𑁄 𑀯𑀼𑀘𑁆𑀘𑀢𑀺 𑀅𑀮𑀚𑁆𑀚𑀻𑀧𑀼𑀕𑁆𑀕𑀮𑁄;_  
_𑀅𑀜𑁆𑀜𑀜𑁆𑀘 𑀢𑀸𑀳𑀁 𑀧𑀼𑀘𑁆𑀙𑀸𑀫𑀺,_  
_𑀓𑀻𑀤𑀺𑀲𑁄 𑀯𑀼𑀘𑁆𑀘𑀢𑀺 𑀮𑀚𑁆𑀚𑀻𑀧𑀼𑀕𑁆𑀕𑀮𑁄𑁇_  


1780\. _𑀲𑀜𑁆𑀘𑀺𑀘𑁆𑀘 𑀆𑀧𑀢𑁆𑀢𑀺𑀁 𑀦𑀸𑀧𑀚𑁆𑀚𑀢𑀺,_  
_𑀆𑀧𑀢𑁆𑀢𑀺𑀁 𑀦 𑀧𑀭𑀺𑀕𑀽𑀳𑀢𑀺;_  
_𑀅𑀕𑀢𑀺𑀕𑀫𑀦𑀁 𑀦 𑀕𑀘𑁆𑀙𑀢𑀺,_  
_𑀏𑀤𑀺𑀲𑁄 𑀯𑀼𑀘𑁆𑀘𑀢𑀺 𑀮𑀚𑁆𑀚𑀻𑀧𑀼𑀕𑁆𑀕𑀮𑁄𑁇_  


1781\. _𑀲𑀘𑁆𑀘𑀁 𑀅𑀳𑀫𑁆𑀧𑀺 𑀚𑀸𑀦𑀸𑀫𑀺,_  
_𑀏𑀤𑀺𑀲𑁄 𑀯𑀼𑀘𑁆𑀘𑀢𑀺 𑀮𑀚𑁆𑀚𑀻𑀧𑀼𑀕𑁆𑀕𑀮𑁄;_  
_𑀅𑀜𑁆𑀜𑀜𑁆𑀘 𑀢𑀸𑀳𑀁 𑀧𑀼𑀘𑁆𑀙𑀸𑀫𑀺,_  
_𑀓𑀻𑀤𑀺𑀲𑁄 𑀯𑀼𑀘𑁆𑀘𑀢𑀺 𑀅𑀥𑀫𑁆𑀫𑀘𑁄𑀤𑀓𑁄𑁇_  


1782\. _𑀅𑀓𑀸𑀮𑁂𑀦 𑀘𑁄𑀤𑁂𑀢𑀺 𑀅𑀪𑀽𑀢𑁂𑀦,_  
_𑀨𑀭𑀼𑀲𑁂𑀦 𑀅𑀦𑀢𑁆𑀣𑀲𑀁𑀳𑀺𑀢𑁂𑀦;_  
_𑀤𑁄𑀲𑀦𑁆𑀢𑀭𑁄 𑀘𑁄𑀤𑁂𑀢𑀺 𑀦𑁄 𑀫𑁂𑀢𑁆𑀢𑀸𑀘𑀺𑀢𑁆𑀢𑁄,_  
_𑀏𑀤𑀺𑀲𑁄 𑀯𑀼𑀘𑁆𑀘𑀢𑀺 𑀅𑀥𑀫𑁆𑀫𑀘𑁄𑀤𑀓𑁄𑁇_  


1783\. _𑀲𑀘𑁆𑀘𑀁 𑀅𑀳𑀫𑁆𑀧𑀺 𑀚𑀸𑀦𑀸𑀫𑀺,_  
_𑀏𑀤𑀺𑀲𑁄 𑀯𑀼𑀘𑁆𑀘𑀢𑀺 𑀅𑀥𑀫𑁆𑀫𑀘𑁄𑀤𑀓𑁄;_  
_𑀅𑀜𑁆𑀜𑀜𑁆𑀘 𑀢𑀸𑀳𑀁 𑀧𑀼𑀘𑁆𑀙𑀸𑀫𑀺,_  
_𑀓𑀻𑀤𑀺𑀲𑁄 𑀯𑀼𑀘𑁆𑀘𑀢𑀺 𑀥𑀫𑁆𑀫𑀘𑁄𑀤𑀓𑁄𑁇_  


1784\. _𑀓𑀸𑀮𑁂𑀦 𑀘𑁄𑀤𑁂𑀢𑀺 𑀪𑀽𑀢𑁂𑀦,_  
_𑀲𑀡𑁆𑀳𑁂𑀦 𑀅𑀢𑁆𑀣𑀲𑀁𑀳𑀺𑀢𑁂𑀦;_  
_𑀫𑁂𑀢𑁆𑀢𑀸𑀘𑀺𑀢𑁆𑀢𑁄 𑀘𑁄𑀤𑁂𑀢𑀺 𑀦𑁄 𑀤𑁄𑀲𑀦𑁆𑀢𑀭𑁄,_  
_𑀏𑀤𑀺𑀲𑁄 𑀯𑀼𑀘𑁆𑀘𑀢𑀺 𑀥𑀫𑁆𑀫𑀘𑁄𑀤𑀓𑁄𑁇_  


1785\. _𑀲𑀘𑁆𑀘𑀁 𑀅𑀳𑀫𑁆𑀧𑀺 𑀚𑀸𑀦𑀸𑀫𑀺,_  
_𑀏𑀤𑀺𑀲𑁄 𑀯𑀼𑀘𑁆𑀘𑀢𑀺 𑀥𑀫𑁆𑀫𑀘𑁄𑀤𑀓𑁄;_  
_𑀅𑀜𑁆𑀜𑀜𑁆𑀘 𑀢𑀸𑀳𑀁 𑀧𑀼𑀘𑁆𑀙𑀸𑀫𑀺,_  
_𑀓𑀻𑀤𑀺𑀲𑁄 𑀯𑀼𑀘𑁆𑀘𑀢𑀺 𑀩𑀸𑀮𑀘𑁄𑀤𑀓𑁄𑁇_  


1786\. _𑀧𑀼𑀩𑁆𑀩𑀸𑀧𑀭𑀁 𑀦 𑀚𑀸𑀦𑀸𑀢𑀺,_  
_𑀧𑀼𑀩𑁆𑀩𑀸𑀧𑀭𑀲𑁆𑀲 𑀅𑀓𑁄𑀯𑀺𑀤𑁄;_  
_𑀅𑀦𑀼𑀲𑀦𑁆𑀥𑀺𑀯𑀘𑀦𑀧𑀣𑀁 𑀦 𑀚𑀸𑀦𑀸𑀢𑀺,_  
_𑀅𑀦𑀼𑀲𑀦𑁆𑀥𑀺𑀯𑀘𑀦𑀧𑀣𑀲𑁆𑀲 𑀅𑀓𑁄𑀯𑀺𑀤𑁄;_  
_𑀏𑀤𑀺𑀲𑁄 𑀯𑀼𑀘𑁆𑀘𑀢𑀺 𑀩𑀸𑀮𑀘𑁄𑀤𑀓𑁄𑁇_  


1787\. _𑀲𑀘𑁆𑀘𑀁 𑀅𑀳𑀫𑁆𑀧𑀺 𑀚𑀸𑀦𑀸𑀫𑀺,_  
_𑀏𑀤𑀺𑀲𑁄 𑀯𑀼𑀘𑁆𑀘𑀢𑀺 𑀩𑀸𑀮𑀘𑁄𑀤𑀓𑁄;_  
_𑀅𑀜𑁆𑀜𑀜𑁆𑀘 𑀢𑀸𑀳𑀁 𑀧𑀼𑀘𑁆𑀙𑀸𑀫𑀺,_  
_𑀓𑀻𑀤𑀺𑀲𑁄 𑀯𑀼𑀘𑁆𑀘𑀢𑀺 𑀧𑀡𑁆𑀟𑀺𑀢𑀘𑁄𑀤𑀓𑁄𑁇_  


1788\. _𑀧𑀼𑀩𑁆𑀩𑀸𑀧𑀭𑀫𑁆𑀧𑀺 𑀚𑀸𑀦𑀸𑀢𑀺,_  
_𑀧𑀼𑀩𑁆𑀩𑀸𑀧𑀭𑀲𑁆𑀲 𑀓𑁄𑀯𑀺𑀤𑁄;_  
_𑀅𑀦𑀼𑀲𑀦𑁆𑀥𑀺𑀯𑀘𑀦𑀧𑀣𑀁 𑀚𑀸𑀦𑀸𑀢𑀺,_  
_𑀅𑀦𑀼𑀲𑀦𑁆𑀥𑀺𑀯𑀘𑀦𑀧𑀣𑀲𑁆𑀲 𑀓𑁄𑀯𑀺𑀤𑁄;_  
_𑀏𑀤𑀺𑀲𑁄 𑀯𑀼𑀘𑁆𑀘𑀢𑀺 𑀧𑀡𑁆𑀟𑀺𑀢𑀘𑁄𑀤𑀓𑁄𑁇_  


1789\. _𑀲𑀘𑁆𑀘𑀁 𑀅𑀳𑀫𑁆𑀧𑀺 𑀚𑀸𑀦𑀸𑀫𑀺,_  
_𑀏𑀤𑀺𑀲𑁄 𑀯𑀼𑀘𑁆𑀘𑀢𑀺 𑀧𑀡𑁆𑀟𑀺𑀢𑀘𑁄𑀤𑀓𑁄;_  
_𑀅𑀜𑁆𑀜𑀜𑁆𑀘 𑀢𑀸𑀳𑀁 𑀧𑀼𑀘𑁆𑀙𑀸𑀫𑀺,_  
_𑀘𑁄𑀤𑀦𑀸 𑀓𑀺𑀦𑁆𑀢𑀺 𑀯𑀼𑀘𑁆𑀘𑀢𑀺𑁇_  


1790\. _𑀲𑀻𑀮𑀯𑀺𑀧𑀢𑁆𑀢𑀺𑀬𑀸 𑀘𑁄𑀤𑁂𑀢𑀺,_  
_𑀅𑀣𑁄 𑀆𑀘𑀸𑀭𑀤𑀺𑀝𑁆𑀞𑀺𑀬𑀸;_  
_𑀆𑀚𑀻𑀯𑁂𑀦𑀧𑀺 𑀘𑁄𑀤𑁂𑀢𑀺,_  
_𑀘𑁄𑀤𑀦𑀸 𑀢𑁂𑀦 𑀯𑀼𑀘𑁆𑀘𑀢𑀻𑀢𑀺𑁇_  


---

1791\. 𑀅𑀧𑀭𑀁 𑀕𑀸𑀣𑀸𑀲𑀗𑁆𑀕𑀡𑀺𑀓𑀁 𑀦𑀺𑀝𑁆𑀞𑀺𑀢𑀁𑁇



[Go to previous page (12 Aparagāthāsaṅgaṇika)](../12.md) / [Go to parent page (12 Aparagāthāsaṅgaṇika)](../12.md) / [Go to next page (13 Codanākaṇḍa)](../13.md)


