
[Home](/) / [5V Parivārapāḷi](../../5V.md) / [10 Gāthāsaṅgaṇika](../10.md)

# 10.4 Asādhāraṇādi

* Gāthāsaṅgaṇika

* Asādhāraṇādi

(338.)

1652\. _“Vīsaṃ dve satāni,_  
_Bhikkhūnaṃ sikkhāpadāni;_  
_Uddesaṃ āgacchanti uposathesu,_  
_Tīṇi satāni cattāri;_  
_Bhikkhunīnaṃ sikkhāpadāni,_  
_Uddesaṃ āgacchanti uposathesu._  


1653\. _Chacattārīsā bhikkhūnaṃ,_  
_bhikkhunīhi asādhāraṇā;_  
_Sataṃ tiṃsā ca bhikkhunīnaṃ,_  
_bhikkhūhi asādhāraṇā._  


1654\. _Sataṃ sattati chacceva,_  
_ubhinnaṃ asādhāraṇā;_  
_Sataṃ sattati cattāri,_  
_ubhinnaṃ samasikkhatā._  


1655\. _Vīsaṃ dve satāni,_  
_Bhikkhūnaṃ sikkhāpadāni;_  
_Uddesaṃ āgacchanti uposathesu,_  
_Te suṇohi yathātathaṃ._  


1656\. _Pārājikāni cattāri,_  
_Saṃghādisesāni bhavanti terasa;_  
_Aniyatā dve honti._  


1657\. _Nissaggiyāni tiṃseva,_  
_dvenavuti ca khuddakā;_  
_Cattāro pāṭidesanīyā,_  
_pañcasattati sekhiyā._  


1658\. _Vīsaṃ dve satāni cime honti,_  
_Bhikkhūnaṃ sikkhāpadāni;_  
_Uddesaṃ āgacchanti uposathesu._  


1659\. _Tīṇi satāni cattāri,_  
_Bhikkhunīnaṃ sikkhāpadāni;_  
_Uddesaṃ āgacchanti uposathesu,_  
_Te suṇohi yathātathaṃ._  


1660\. _Pārājikāni aṭṭha,_  
_Saṃghādisesāni bhavanti sattarasa;_  
_Nissaggiyāni tiṃseva,_  
_Sataṃ saṭṭhi cha ceva;_  
_Khuddakāni pavuccanti._  


1661\. _Aṭṭha pāṭidesanīyā,_  
_Pañcasattati sekhiyā;_  
_Tīṇi satāni cattāri cime honti,_  
_Bhikkhunīnaṃ sikkhāpadāni;_  
_Uddesaṃ āgacchanti uposathesu._  


1662\. _Chacattārīsā bhikkhūnaṃ,_  
_bhikkhunīhi asādhāraṇā;_  
_Te suṇohi yathātathaṃ._  


1663\. _Cha saṃghādisesā,_  
_dve aniyatehi aṭṭha;_  
_Nissaggiyāni dvādasa,_  
_tehi te honti vīsati._  


1664\. _Dvevīsati khuddakā,_  
_Caturo pāṭidesanīyā;_  
_Chacattārīsā cime honti,_  
_Bhikkhūnaṃ bhikkhunīhi asādhāraṇā._  


1665\. _Sataṃ tiṃsā ca bhikkhunīnaṃ,_  
_bhikkhūhi asādhāraṇā;_  
_Te suṇohi yathātathaṃ._  


1666\. _Pārājikāni cattāri,_  
_saṃghamhā dasa nissare;_  
_Nissaggiyāni dvādasa,_  
_channavuti ca khuddakā;_  
_Aṭṭha pāṭidesanīyā._  


1667\. _Sataṃ tiṃsā cime honti,_  
_Bhikkhunīnaṃ bhikkhūhi asādhāraṇā;_  
_Sataṃ sattati chacceva,_  
_Ubhinnaṃ asādhāraṇā;_  
_Te suṇohi yathātathaṃ._  


1668\. _Pārājikāni cattāri,_  
_Saṃghādisesāni bhavanti soḷasa;_  
_Aniyatā dve honti,_  
_Nissaggiyāni catuvīsati;_  
_Sataṃ aṭṭhārasā ceva,_  
_Khuddakāni pavuccanti;_  
_Dvādasa pāṭidesanīyā._  


1669\. _Sataṃ sattati chaccevime honti,_  
_Ubhinnaṃ asādhāraṇā;_  
_Sataṃ sattati cattāri,_  
_Ubhinnaṃ samasikkhatā;_  
_Te suṇohi yathātathaṃ._  


1670\. _Pārājikāni cattāri,_  
_Saṃghādisesāni bhavanti satta;_  
_Nissaggiyāni aṭṭhārasa,_  
_Samasattati khuddakā;_  
_Pañcasattati sekhiyāni._  


1671\. _Sataṃ sattati cattāri cime honti,_  
_Ubhinnaṃ samasikkhatā;_  
_Aṭṭheva pārājikā ye durāsadā,_  
_Tālavatthusamūpamā._  


1672\. _Paṇḍupalāso puthusilā,_  
_sīsacchinnova so naro;_  
_Tālova matthakacchinno,_  
_aviruḷhī bhavanti te._  


1673\. _Tevīsati saṃghādisesā,_  
_Dve aniyatā;_  
_Dve cattārīsa nissaggiyā,_  
_Aṭṭhāsītisataṃ pācittiyā;_  
_Dvādasa pāṭidesanīyā._  


1674\. _Pañcasattati sekhiyā,_  
_tīhi samathehi sammanti;_  
_Sammukhā ca paṭiññāya,_  
_tiṇavatthārakena ca._  


1675\. _Dve uposathā dve pavāraṇā,_  
_Cattāri kammāni jinena desitā;_  
_Pañceva uddesā caturo bhavanti,_  
_Anaññathā āpattikkhandhā ca bhavanti satta._  


1676\. _Adhikaraṇāni cattāri,_  
_Sattahi samathehi sammanti;_  
_Dvīhi catūhi tīhi,_  
_Kiccaṃ ekena sammati”._  


[Go to previous page (10.3 Chedanakādi)](10.3.md) / [Go to parent page (10 Gāthāsaṅgaṇika)](../10.md) / [Go to next page (10.5 Pārājikādiāpatti)](10.5.md)


