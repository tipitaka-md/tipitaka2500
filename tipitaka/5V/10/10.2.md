
[Home](/) / [5V Parivārapāḷi](../../5V.md) / [10 Gāthāsaṅgaṇika](../10.md)

# 10.2 Catuvipatti

* Gāthāsaṅgaṇika

* Catuvipatti

(336.)

1641\. _“Yaṃ taṃ pucchimha akittayi no,_  
_Taṃ taṃ byākataṃ anaññathā;_  
_Aññaṃ taṃ pucchāmi tadiṅgha brūhi,_  
_Garuka lahukañcāpi sāvasesaṃ;_  
_Anavasesaṃ duṭṭhullañca aduṭṭhullaṃ,_  
_Ye ca yāvatatiyakā._  


1642\. _Sādhāraṇaṃ asādhāraṇaṃ,_  
_Vibhattiyo ca yehi samathehi sammanti;_  
_Sabbānipetāni viyākarohi,_  
_Handa vākyaṃ suṇoma te”._  


1643\. _“Ekatiṃsā ye garukā,_  
_Aṭṭhettha anavasesā;_  
_Ye garukā te duṭṭhullā,_  
_Ye duṭṭhullā sā sīlavipatti;_  
_Pārājikaṃ saṃghādiseso,_  
_‘Sīlavipattī’ti vuccati._  


1644\. _Thullaccayaṃ pācittiyā,_  
_Pāṭidesanīyaṃ dukkaṭaṃ;_  
_Dubbhāsitaṃ yo cāyaṃ,_  
_Akkosati hasādhippāyo;_  
_Ayaṃ sā ācāravipattisammatā._  


1645\. _Viparītadiṭṭhiṃ gaṇhanti,_  
_Asaddhammehi purakkhatā;_  
_Abbhācikkhanti sambuddhaṃ,_  
_Duppaññā mohapārutā;_  
_Ayaṃ sā diṭṭhivipattisammatā._  


1646\. Ājīvahetu ājīvakāraṇā pāpiccho icchāpakato asantaṃ abhūtaṃ uttarimanussadhammaṃ ullapati, ājīvahetu ājīvakāraṇā sañcarittaṃ samāpajjati, ājīvahetu ājīvakāraṇā—  ‘yo te vihāre vasati, so bhikkhu arahā’ti bhaṇati, ājīvahetu ājīvakāraṇā bhikkhu paṇītabhojanāni attano atthāya viññāpetvā bhuñjati, ājīvahetu ājīvakāraṇā bhikkhunī paṇītabhojanāni attano atthāya viññāpetvā bhuñjati, ājīvahetu ājīvakāraṇā sūpaṃ vā odanaṃ vā agilāno attano atthāya viññāpetvā bhuñjati. Ayaṃ sā ājīvavipatti sammatā.

1647\. _Ekādasa yāvatatiyakā,_  
_Te suṇohi yathātathaṃ;_  
_Ukkhittānuvattikā,_  
_Aṭṭha yāvatatiyakā;_  
_Ariṭṭho caṇḍakāḷī ca,_  
_Ime te yāvatatiyakā”._  


[Go to previous page (10.1 Sattanagaresupaññattasikkhāpada)](10.1.md) / [Go to parent page (10 Gāthāsaṅgaṇika)](../10.md) / [Go to next page (10.3 Chedanakādi)](10.3.md)


