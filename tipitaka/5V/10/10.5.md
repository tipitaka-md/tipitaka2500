
[Home](/) / [5V Parivārapāḷi](../../5V.md) / [10 Gāthāsaṅgaṇika](../10.md)

# 10.5 Pārājikādiāpatti

* Gāthāsaṅgaṇika

* Pārājikādiāpatti

(339.)

1677\. _“Pārājikan”ti yaṃ vuttaṃ,_  
_taṃ suṇohi yathātathaṃ;_  
_Cuto paraddho bhaṭṭho ca,_  
_saddhammā hi niraṅkato;_  
_Saṃvāsopi tahiṃ natthi,_  
_tenetaṃ iti vuccati._  


1678\. _“Saṃghādiseso”ti yaṃ vuttaṃ,_  
_taṃ suṇohi yathātathaṃ;_  
_Saṃghova deti parivāsaṃ,_  
_mūlāya paṭikassati;_  
_Mānattaṃ deti abbheti,_  
_tenetaṃ iti vuccati._  


1679\. _“Aniyato”ti yaṃ vuttaṃ,_  
_taṃ suṇohi yathātathaṃ;_  
_Aniyato na niyato,_  
_anekaṃsikataṃ padaṃ;_  
_Tiṇṇamaññataraṃ ṭhānaṃ,_  
_“aniyato”ti pavuccati._  


1680\. _“Thullaccayan”ti yaṃ vuttaṃ,_  
_taṃ suṇohi yathātathaṃ;_  
_Ekassa mūle yo deseti,_  
_yo ca taṃ paṭigaṇhati;_  
_Accayo tena samo natthi,_  
_tenetaṃ iti vuccati._  


1681\. _“Nissaggiyan”ti yaṃ vuttaṃ,_  
_taṃ suṇohi yathātathaṃ;_  
_Saṃghamajjhe gaṇamajjhe,_  
_ekasseva ca ekato;_  
_Nissajjitvāna deseti,_  
_tenetaṃ iti vuccati._  


1682\. _“Pācittiyan”ti yaṃ vuttaṃ,_  
_Taṃ suṇohi yathātathaṃ;_  
_Pāteti kusalaṃ dhammaṃ,_  
_Ariyamaggaṃ aparajjhati;_  
_Cittasammohanaṭṭhānaṃ,_  
_Tenetaṃ iti vuccati._  


1683\. _“Pāṭidesanīyan”ti yaṃ vuttaṃ,_  
_Taṃ suṇohi yathātathaṃ;_  
_Bhikkhu aññātako santo,_  
_Kicchā laddhāya bhojanaṃ;_  
_Sāmaṃ gahetvā bhuñjeyya,_  
_“Gārayhan”ti pavuccati._  


1684\. _Nimantanāsu bhuñjantā chandāya,_  
_Vosāsati tattha bhikkhuniṃ;_  
_Anivāretvā tahiṃ bhuñje,_  
_“Gārayhan”ti pavuccati._  


1685\. _Saddhācittaṃ kulaṃ gantvā,_  
_appabhogaṃ anāḷiyaṃ;_  
_Agilāno tahiṃ bhuñje,_  
_“gārayhan”ti pavuccati._  


1686\. _Yo ce araññe viharanto,_  
_sāsaṅke sabhayānake;_  
_Aviditaṃ tahiṃ bhuñje,_  
_“gārayhan”ti pavuccati._  


1687\. _Bhikkhunī aññātikā santā,_  
_Yaṃ paresaṃ mamāyitaṃ;_  
_Sappi telaṃ madhuṃ phāṇitaṃ,_  
_Macchamaṃsaṃ atho khīraṃ;_  
_Dadhiṃ sayaṃ viññāpeyya bhikkhunī,_  
_Gārayhapattā sugatassa sāsane._  


1688\. _“Dukkaṭan”ti yaṃ vuttaṃ,_  
_taṃ suṇohi yathātathaṃ;_  
_Aparaddhaṃ viraddhañca,_  
_khalitaṃ yañca dukkaṭaṃ._  


1689\. _Yaṃ manusso kare pāpaṃ,_  
_āvi vā yadi vā raho;_  
_“Dukkaṭan”ti pavedenti,_  
_tenetaṃ iti vuccati._  


1690\. _“Dubbhāsitan”ti yaṃ vuttaṃ,_  
_taṃ suṇohi yathātathaṃ;_  
_Dubbhāsitaṃ durābhaṭṭhaṃ,_  
_saṃkiliṭṭhañca yaṃ padaṃ;_  
_Yañca viññū garahanti,_  
_tenetaṃ iti vuccati._  


1691\. _“Sekhiyan”ti yaṃ vuttaṃ,_  
_taṃ suṇohi yathātathaṃ;_  
_Sekkhassa sikkhamānassa,_  
_ujumaggānusārino._  


1692\. _Ādi cetaṃ caraṇañca,_  
_mukhaṃ saññamasaṃvaro;_  
_Sikkhā etādisī natthi,_  
_tenetaṃ iti vuccati._  


1693\. _Channamativassati,_  
_vivaṭaṃ nātivassati;_  
_Tasmā channaṃ vivaretha,_  
_evaṃ taṃ nātivassati._  


1694\. _Gati migānaṃ pavanaṃ,_  
_Ākāso pakkhinaṃ gati;_  
_Vibhavo gati dhammānaṃ,_  
_Nibbānaṃ arahato gatīti._  


---

1695\. Gāthāsaṅgaṇikaṃ niṭṭhitaṃ.



---

1696\. Tassuddānaṃ



1697\. _Sattanagaresu paññattā,_  
_vipatti caturopi ca;_  
_Bhikkhūnaṃ bhikkhunīnañca,_  
_sādhāraṇā asādhāraṇā;_  
_Sāsanaṃ anuggahāya,_  
_gāthāsaṅgaṇikaṃ idanti._  


---

1698\. Gāthāsaṅgaṇikaṃ niṭṭhitaṃ.



[Go to previous page (10.4 Asādhāraṇādi)](10.4.md) / [Go to parent page (10 Gāthāsaṅgaṇika)](../10.md) / [Go to next page (11 Adhikaraṇabheda)](../11.md)


