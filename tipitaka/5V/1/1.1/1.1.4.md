---
title: 1.1.4 Saṅgahitavāra
path: /tipitaka/5V/1/1.1/1.1.4
ref: 273444
breadcrumbs:
  - name: Home
    link: /
  - name: 5V Parivārapāḷi
    link: /tipitaka/5V
  - name: 1 Bhikkhuvibhaṅga
    link: /tipitaka/5V/1
  - name: 1.1 Paṭhamabhāga
    link: /tipitaka/5V/1/1.1
prevL: /tipitaka/5V/1/1.1/1.1.3
upL: /tipitaka/5V/1/1.1
nextL: /tipitaka/5V/1/1.1/1.1.5
---

# 1.1.4 Saṅgahitavāra

### Bhikkhuvibhaṅga

### Paṭhamabhāga

### Saṅgahitavāra

(183.)

576. Methunaṃ dhammaṃ paṭisevantassa āpattiyo sattannaṃ āpattikkhandhānaṃ katihi āpattikkhandhehi saṅgahitā? Methunaṃ dhammaṃ paṭisevantassa āpattiyo sattannaṃ āpattikkhandhānaṃ tīhi āpattikkhandhehi saṅgahitā—  siyā pārājikāpattikkhandhena, siyā thullaccayāpattikkhandhena, siyā dukkaṭāpattikkhandhena…pe… . (1)

577. Anādariyaṃ paṭicca udake uccāraṃ vā passāvaṃ vā kheḷaṃ vā karontassa āpatti sattannaṃ āpattikkhandhānaṃ katihi āpattikkhandhehi saṅgahitā? Anādariyaṃ paṭicca udake uccāraṃ vā passāvaṃ vā kheḷaṃ vā karontassa āpatti sattannaṃ āpattikkhandhānaṃ ekena āpattikkhandhena saṅgahitā—  dukkaṭāpattikkhandhena. (2)

===

578. Saṅgahitavāro niṭṭhito catuttho.




