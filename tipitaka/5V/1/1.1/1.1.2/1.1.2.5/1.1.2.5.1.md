
[Home](/) / [5V Parivārapāḷi](../../../../../5V.md) / [1 Bhikkhuvibhaṅga](../../../../1.md) / [1.1 Paṭhamabhāga](../../../1.1.md) / [1.1.2 Katāpattivāra](../../1.1.2.md) / [1.1.2.5 Pācittiyakaṇḍa](../1.1.2.5.md)

# 1.1.2.5.1 Musāvādavagga

* Bhikkhuvibhaṅga

* Paṭhamabhāga

* Katāpattivāra

* Pācittiyakaṇḍa

* Musāvādavagga

(165.)

385\. Sampajānamusāvādaṃ bhāsanto kati āpattiyo āpajjati? Sampajānamusāvādaṃ bhāsanto pañca āpattiyo āpajjati. Pāpiccho icchāpakato asantaṃ abhūtaṃ uttarimanussadhammaṃ ullapati, āpatti pārājikassa; bhikkhuṃ amūlakena pārājikena dhammena anuddhaṃseti, āpatti saṃghādisesassa; “yo te vihāre vasati, so bhikkhu arahā”ti bhaṇati, paṭivijānantassa āpatti thullaccayassa; na paṭivijānantassa āpatti dukkaṭassa; sampajānamusāvāde pācittiyaṃ—  sampajānamusāvādaṃ bhāsanto imā pañca āpattiyo āpajjati. (1)

386\. Omasanto dve āpattiyo āpajjati. Upasampannaṃ omasati, āpatti pācittiyassa; anupasampannaṃ omasati, āpatti dukkaṭassa. (2)

387\. Pesuññaṃ upasaṃharanto dve āpattiyo āpajjati. Upasampannassa pesuññaṃ upasaṃharati, āpatti pācittiyassa; anupasampannassa pesuññaṃ upasaṃharati, āpatti dukkaṭassa. (3)

388\. Anupasampannaṃ padaso dhammaṃ vācento dve āpattiyo āpajjati. Vāceti, payoge dukkaṭaṃ; pade pade āpatti pācittiyassa. (4)

389\. Anupasampannena uttaridirattatirattaṃ sahaseyyaṃ kappento dve āpattiyo āpajjati. Nipajjati, payoge dukkaṭaṃ; nipanne āpatti pācittiyassa. (5)

390\. Mātugāmena sahaseyyaṃ kappento dve āpattiyo āpajjati. Nipajjati, payoge dukkaṭaṃ; nipanne āpatti pācittiyassa. (6)

391\. Mātugāmassa uttarichappañcavācāhi dhammaṃ desento dve āpattiyo āpajjati. Deseti, payoge dukkaṭaṃ; pade pade āpatti pācittiyassa. (7)

392\. Anupasampannassa uttarimanussadhammaṃ bhūtaṃ ārocento dve āpattiyo āpajjati. Āroceti, payoge dukkaṭaṃ; ārocite āpatti pācittiyassa. (8)

393\. Bhikkhussa duṭṭhullaṃ āpattiṃ anupasampannassa ārocento dve āpattiyo āpajjati. Āroceti, payoge dukkaṭaṃ; ārocite āpatti pācittiyassa. (9)

394\. Pathaviṃ khaṇanto dve āpattiyo āpajjati. Khaṇati, payoge dukkaṭaṃ; pahāre pahāre āpatti pācittiyassa. (10)

---

395\. Musāvādavaggo paṭhamo.



[Go to previous page (1.1.2.5 Pācittiyakaṇḍa)](../1.1.2.5.md) / [Go to parent page (1.1.2.5 Pācittiyakaṇḍa)](../1.1.2.5.md) / [Go to next page (1.1.2.5.2 Bhūtagāmavagga)](1.1.2.5.2.md)


