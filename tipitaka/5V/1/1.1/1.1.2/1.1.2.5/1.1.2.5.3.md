
[Home](/) / [5V Parivārapāḷi](/tipitaka/5V.md) / [1 Bhikkhuvibhaṅga](/tipitaka/5V/1.md) / [1.1 Paṭhamabhāga](/tipitaka/5V/1/1.1.md) / [1.1.2 Katāpattivāra](/tipitaka/5V/1/1.1/1.1.2.md) / [1.1.2.5 Pācittiyakaṇḍa](/tipitaka/5V/1/1.1/1.1.2/1.1.2.5.md)

# 1.1.2.5.3 Ovādavagga

### Bhikkhuvibhaṅga

### Paṭhamabhāga

### Katāpattivāra

### Pācittiyakaṇḍa

### Ovādavagga

(167.)

407\. Asammato bhikkhuniyo ovadanto dve āpattiyo āpajjati. Ovadati, payoge dukkaṭaṃ; ovadite āpatti pācittiyassa. (1)

408\. Atthaṅgate sūriye bhikkhuniyo ovadanto dve āpattiyo āpajjati. Ovadati, payoge dukkaṭaṃ; ovadite āpatti pācittiyassa. (2)

409\. Bhikkhunupassayaṃ upasaṅkamitvā bhikkhuniyo ovadanto dve āpattiyo āpajjati. Ovadati, payoge dukkaṭaṃ; ovadite āpatti pācittiyassa. (3)

410\. “Āmisahetu bhikkhū bhikkhuniyo ovadantī”ti bhaṇanto dve āpattiyo āpajjati. Bhaṇati, payoge dukkaṭaṃ; bhaṇite āpatti pācittiyassa. (4)

411\. Aññātikāya bhikkhuniyā cīvaraṃ dento dve āpattiyo āpajjati. Deti, payoge dukkaṭaṃ; dinne āpatti pācittiyassa. (5)

412\. Aññātikāya bhikkhuniyā cīvaraṃ sibbento dve āpattiyo āpajjati. Sibbeti, payoge dukkaṭaṃ; ārāpathe ārāpathe āpatti pācittiyassa. (6)

413\. Bhikkhuniyā saddhiṃ saṃvidhāya ekaddhānamaggaṃ paṭipajjanto dve āpattiyo āpajjati. Paṭipajjati, payoge dukkaṭaṃ; paṭipanne āpatti pācittiyassa. (7)

414\. Bhikkhuniyā saddhiṃ saṃvidhāya ekaṃ nāvaṃ abhiruhanto dve āpattiyo āpajjati. Abhiruhati, payoge dukkaṭaṃ; abhiruḷhe āpatti pācittiyassa. (8)

415\. Jānaṃ bhikkhuniparipācitaṃ piṇḍapātaṃ bhuñjanto dve āpattiyo āpajjati. “Bhuñjissāmī”ti paṭiggaṇhāti, āpatti dukkaṭassa; ajjhohāre ajjhohāre āpatti pācittiyassa. (9)

416\. Bhikkhuniyā saddhiṃ eko ekāya raho nisajjaṃ kappento dve āpattiyo āpajjati. Nisīdati, payoge dukkaṭaṃ; nisinne āpatti pācittiyassa. (10)

---

417\. Ovādavaggo tatiyo.



[Go to previous page (1.1.2.5.2 Bhūtagāmavagga)](/tipitaka/5V/1/1.1/1.1.2/1.1.2.5/1.1.2.5.2.md) / [Go to parent page (1.1.2.5 Pācittiyakaṇḍa)](/tipitaka/5V/1/1.1/1.1.2/1.1.2.5.md) / [Go to next page (1.1.2.5.4 Bhojanavagga)](/tipitaka/5V/1/1.1/1.1.2/1.1.2.5/1.1.2.5.4.md)


