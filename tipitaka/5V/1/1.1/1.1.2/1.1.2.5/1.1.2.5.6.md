---
title: 1.1.2.5.6 Surāmerayavagga
path: /tipitaka/5V/1/1.1/1.1.2/1.1.2.5/1.1.2.5.6
ref: 277341
breadcrumbs:
  - name: Home
    link: /
  - name: 5V Parivārapāḷi
    link: /tipitaka/5V
  - name: 1 Bhikkhuvibhaṅga
    link: /tipitaka/5V/1
  - name: 1.1 Paṭhamabhāga
    link: /tipitaka/5V/1/1.1
  - name: 1.1.2 Katāpattivāra
    link: /tipitaka/5V/1/1.1/1.1.2
  - name: 1.1.2.5 Pācittiyakaṇḍa
    link: /tipitaka/5V/1/1.1/1.1.2/1.1.2.5
prevL: /tipitaka/5V/1/1.1/1.1.2/1.1.2.5/1.1.2.5.5
upL: /tipitaka/5V/1/1.1/1.1.2/1.1.2.5
nextL: /tipitaka/5V/1/1.1/1.1.2/1.1.2.5/1.1.2.5.7
---

# 1.1.2.5.6 Surāmerayavagga

### Bhikkhuvibhaṅga

### Paṭhamabhāga

### Katāpattivāra

### Pācittiyakaṇḍa

### Surāmerayavagga

(170.)

440. Majjaṃ pivanto dve āpattiyo āpajjati. “Pivissāmī”ti paṭiggaṇhāti, āpatti dukkaṭassa; ajjhohāre ajjhohāre āpatti pācittiyassa. (1)

441. Bhikkhuṃ aṅgulipatodakena hāsento dve āpattiyo āpajjati. Hāseti, payoge dukkaṭaṃ; hasite āpatti pācittiyassa. (2)

442. Udake kīḷanto dve āpattiyo āpajjati. Heṭṭhāgopphake udake kīḷati, āpatti dukkaṭassa; uparigopphake kīḷati, āpatti pācittiyassa. (3)

443. Anādariyaṃ karonto dve āpattiyo āpajjati. Karoti, payoge dukkaṭaṃ; kate āpatti pācittiyassa. (4)

444. Bhikkhuṃ bhiṃsāpento dve āpattiyo āpajjati. Bhiṃsāpeti, payoge dukkaṭaṃ; bhiṃsāpite āpatti pācittiyassa. (5)

445. Jotiṃ samādahitvā visibbento dve āpattiyo āpajjati. Samādahati, payoge dukkaṭaṃ; samādahite āpatti pācittiyassa. (6)

446. Orenaddhamāsaṃ nahāyanto dve āpattiyo āpajjati. Nahāyati, payoge dukkaṭaṃ; nahānapariyosāne āpatti pācittiyassa. (7)

447. Anādiyitvā tiṇṇaṃ dubbaṇṇakaraṇānaṃ aññataraṃ dubbaṇṇakaraṇaṃ navaṃ cīvaraṃ paribhuñjanto dve āpattiyo āpajjati. Paribhuñjati, payoge dukkaṭaṃ; paribhutte āpatti pācittiyassa. (8)

448. Bhikkhussa vā bhikkhuniyā vā sikkhamānāya vā sāmaṇerassa vā sāmaṇeriyā vā sāmaṃ cīvaraṃ vikappetvā appaccuddhāraṇaṃ paribhuñjanto dve āpattiyo āpajjati. Paribhuñjati, payoge dukkaṭaṃ; paribhutte āpatti pācittiyassa. (9)

449. Bhikkhussa pattaṃ vā cīvaraṃ vā nisīdanaṃ vā sūcigharaṃ vā kāyabandhanaṃ vā apanidhento dve āpattiyo āpajjati. Apanidheti, payoge dukkaṭaṃ; apanidhite āpatti pācittiyassa. (10)

===

450. Surāmerayavaggo chaṭṭho.




