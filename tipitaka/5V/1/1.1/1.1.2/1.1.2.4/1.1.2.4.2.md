
[Home](/) / [5V Parivārapāḷi](../../../../../5V.md) / [1 Bhikkhuvibhaṅga](../../../../1.md) / [1.1 Paṭhamabhāga](../../../1.1.md) / [1.1.2 Katāpattivāra](../../1.1.2.md) / [1.1.2.4 Nissaggiyakaṇḍa](../1.1.2.4.md)

# 1.1.2.4.2 Kosiyavagga

* Bhikkhuvibhaṅga

* Paṭhamabhāga

* Katāpattivāra

* Nissaggiyakaṇḍa

* Kosiyavagga

(163.)

363\. Kosiyamissakaṃ santhataṃ kārāpento dve āpattiyo āpajjati. Kārāpeti, payoge dukkaṭaṃ; kārāpite nissaggiyaṃ pācittiyaṃ. (1)

364\. Suddhakāḷakānaṃ eḷakalomānaṃ santhataṃ kārāpento dve āpattiyo āpajjati. Kārāpeti, payoge dukkaṭaṃ; kārāpite nissaggiyaṃ pācittiyaṃ. (2)

365\. Anādiyitvā tulaṃ odātānaṃ tulaṃ gocariyānaṃ navaṃ santhataṃ kārāpento dve āpattiyo āpajjati. Kārāpeti, payoge dukkaṭaṃ; kārāpite nissaggiyaṃ pācittiyaṃ. (3)

366\. Anuvassaṃ santhataṃ kārāpento dve āpattiyo āpajjati. Kārāpeti, payoge dukkaṭaṃ; kārāpite nissaggiyaṃ pācittiyaṃ. (4)

367\. Anādiyitvā purāṇasanthatassa sāmantā sugatavidatthiṃ navaṃ nisīdanasanthataṃ kārāpento dve āpattiyo āpajjati. Kārāpeti, payoge dukkaṭaṃ; kārāpite nissaggiyaṃ pācittiyaṃ. (5)

368\. Eḷakalomāni paṭiggahetvā tiyojanaṃ atikkāmento dve āpattiyo āpajjati. Paṭhamaṃ pādaṃ tiyojanaṃ atikkāmeti, āpatti dukkaṭassa; dutiyaṃ pādaṃ atikkāmeti, nissaggiyaṃ pācittiyaṃ. (6)

369\. Aññātikāya bhikkhuniyā eḷakalomāni dhovāpento dve āpattiyo āpajjati. Dhovāpeti, payoge dukkaṭaṃ; dhovāpite nissaggiyaṃ pācittiyaṃ. (7)

370\. Rūpiyaṃ paṭiggaṇhanto dve āpattiyo āpajjati. Gaṇhāti, payoge dukkaṭaṃ; gahite nissaggiyaṃ pācittiyaṃ. (8)

371\. Nānappakārakaṃ rūpiyasaṃvohāraṃ samāpajjanto dve āpattiyo āpajjati. Samāpajjati, payoge dukkaṭaṃ; samāpanne nissaggiyaṃ pācittiyaṃ. (9)

372\. Nānappakārakaṃ kayavikkayaṃ samāpajjanto dve āpattiyo āpajjati. Samāpajjati, payoge dukkaṭaṃ; samāpanne nissaggiyaṃ pācittiyaṃ. (10)

---

373\. Kosiyavaggo dutiyo.



[Go to previous page (1.1.2.4.1 Kathinavagga)](1.1.2.4.1.md) / [Go to parent page (1.1.2.4 Nissaggiyakaṇḍa)](../1.1.2.4.md) / [Go to next page (1.1.2.4.3 Pattavagga)](1.1.2.4.3.md)


