---
title: 1.1.1.7.2 Ujjagghikavagga
path: /tipitaka/5V/1/1.1/1.1.1/1.1.1.7/1.1.1.7.2
ref: 277327
breadcrumbs:
  - name: Home
    link: /
  - name: 5V Parivārapāḷi
    link: /tipitaka/5V
  - name: 1 Bhikkhuvibhaṅga
    link: /tipitaka/5V/1
  - name: 1.1 Paṭhamabhāga
    link: /tipitaka/5V/1/1.1
  - name: 1.1.1 Katthapaññattivāra
    link: /tipitaka/5V/1/1.1/1.1.1
  - name: 1.1.1.7 Sekhiyakaṇḍa
    link: /tipitaka/5V/1/1.1/1.1.1/1.1.1.7
prevL: /tipitaka/5V/1/1.1/1.1.1/1.1.1.7/1.1.1.7.1
upL: /tipitaka/5V/1/1.1/1.1.1/1.1.1.7
nextL: /tipitaka/5V/1/1.1/1.1.1/1.1.1.7/1.1.1.7.3
---

# 1.1.1.7.2 Ujjagghikavagga

### Bhikkhuvibhaṅga

### Paṭhamabhāga

### Katthapaññattivāra

### Sekhiyakaṇḍa

### Ujjagghikavagga

(151.)

250. Anādariyaṃ paṭicca ujjagghikāya antaraghare gacchantassa dukkaṭaṃ kattha paññattanti? Sāvatthiyaṃ paññattaṃ. Kaṃ ārabbhāti? Chabbaggiye bhikkhū ārabbha. Kismiṃ vatthusminti? Chabbaggiyā bhikkhū mahāhasitaṃ hasantā antaraghare gacchiṃsu, tasmiṃ vatthusmiṃ. Ekā paññatti. Channaṃ āpattisamuṭṭhānānaṃ ekena samuṭṭhānena samuṭṭhāti—  kāyato ca vācato ca cittato ca samuṭṭhāti…pe… . (1)

251. Anādariyaṃ paṭicca ujjagghikāya antaraghare nisīdantassa dukkaṭaṃ kattha paññattanti? Sāvatthiyaṃ paññattaṃ. Kaṃ ārabbhāti? Chabbaggiye bhikkhū ārabbha. Kismiṃ vatthusminti? Chabbaggiyā bhikkhū mahāhasitaṃ hasantā antaraghare nisīdiṃsu, tasmiṃ vatthusmiṃ. Ekā paññatti. Channaṃ āpattisamuṭṭhānānaṃ ekena samuṭṭhānena samuṭṭhāti—  kāyato ca vācato ca cittato ca samuṭṭhāti…pe… . (2)

252. Anādariyaṃ paṭicca uccāsaddaṃ mahāsaddaṃ karontena antaraghare gacchantassa dukkaṭaṃ kattha paññattanti? Sāvatthiyaṃ paññattaṃ. Kaṃ ārabbhāti? Chabbaggiye bhikkhū ārabbha. Kismiṃ vatthusminti? Chabbaggiyā bhikkhū uccāsaddaṃ mahāsaddaṃ karontā antaraghare gacchiṃsu, tasmiṃ vatthusmiṃ. Ekā paññatti. Channaṃ āpattisamuṭṭhānānaṃ ekena samuṭṭhānena samuṭṭhāti—  kāyato ca vācato ca cittato ca samuṭṭhāti…pe… . (3)

253. Anādariyaṃ paṭicca uccāsaddaṃ mahāsaddaṃ karontena antaraghare nisīdantassa dukkaṭaṃ kattha paññattanti? Sāvatthiyaṃ paññattaṃ. Kaṃ ārabbhāti? Chabbaggiye bhikkhū ārabbha. Kismiṃ vatthusminti? Chabbaggiyā bhikkhū uccāsaddaṃ mahāsaddaṃ karontā antaraghare nisīdiṃsu, tasmiṃ vatthusmiṃ. Ekā paññatti. Channaṃ āpattisamuṭṭhānānaṃ ekena samuṭṭhānena samuṭṭhāti—  kāyato ca vācato ca cittato ca samuṭṭhāti…pe… . (4)

254. Anādariyaṃ paṭicca kāyappacālakaṃ antaraghare gacchantassa dukkaṭaṃ…pe…  ekā paññatti. Ekena samuṭṭhānena samuṭṭhāti—  kāyato ca cittato ca samuṭṭhāti, na vācato…pe… . (5)

255. Anādariyaṃ paṭicca kāyappacālakaṃ antaraghare nisīdantassa dukkaṭaṃ…pe…  ekā paññatti. Ekena samuṭṭhānena samuṭṭhāti—  kāyato ca cittato ca samuṭṭhāti, na vācato…pe… . (6)

256. Anādariyaṃ paṭicca bāhuppacālakaṃ antaraghare gacchantassa dukkaṭaṃ…pe…  ekā paññatti. Ekena samuṭṭhānena samuṭṭhāti—  kāyato ca cittato ca samuṭṭhāti, na vācato…pe… . (7)

257. Anādariyaṃ paṭicca bāhuppacālakaṃ antaraghare nisīdantassa dukkaṭaṃ…pe…  ekā paññatti. Ekena samuṭṭhānena samuṭṭhāti—  kāyato ca cittato ca samuṭṭhāti, na vācato…pe… . (8)

258. Anādariyaṃ paṭicca sīsappacālakaṃ antaraghare gacchantassa dukkaṭaṃ…pe…  ekā paññatti. Ekena samuṭṭhānena samuṭṭhāti—  kāyato ca cittato ca samuṭṭhāti, na vācato…pe… . (9)

259. Anādariyaṃ paṭicca sīsappacālakaṃ antaraghare nisīdantassa dukkaṭaṃ…pe…  ekā paññatti. Ekena samuṭṭhānena samuṭṭhāti—  kāyato ca cittato ca samuṭṭhāti, na vācato…pe… . (10)

===

260. Ujjagghikavaggo dutiyo.




