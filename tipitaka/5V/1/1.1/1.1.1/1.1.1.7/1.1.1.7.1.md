---
title: 1.1.1.7.1 Parimaṇḍalavagga
path: /tipitaka/5V/1/1.1/1.1.1/1.1.1.7/1.1.1.7.1
ref: 277326
breadcrumbs:
  - name: Home
    link: /
  - name: 5V Parivārapāḷi
    link: /tipitaka/5V
  - name: 1 Bhikkhuvibhaṅga
    link: /tipitaka/5V/1
  - name: 1.1 Paṭhamabhāga
    link: /tipitaka/5V/1/1.1
  - name: 1.1.1 Katthapaññattivāra
    link: /tipitaka/5V/1/1.1/1.1.1
  - name: 1.1.1.7 Sekhiyakaṇḍa
    link: /tipitaka/5V/1/1.1/1.1.1/1.1.1.7
prevL: /tipitaka/5V/1/1.1/1.1.1/1.1.1.7
upL: /tipitaka/5V/1/1.1/1.1.1/1.1.1.7
nextL: /tipitaka/5V/1/1.1/1.1.1/1.1.1.7/1.1.1.7.2
---

# 1.1.1.7.1 Parimaṇḍalavagga

### Bhikkhuvibhaṅga

### Paṭhamabhāga

### Katthapaññattivāra

### Sekhiyakaṇḍa

### Parimaṇḍalavagga

(150.)

239. Yaṃ tena bhagavatā jānatā passatā arahatā sammāsambuddhena anādariyaṃ paṭicca purato vā pacchato vā olambentena nivāsentassa dukkaṭaṃ kattha paññattanti? Sāvatthiyaṃ paññattaṃ. Kaṃ ārabbhāti? Chabbaggiye bhikkhū ārabbha. Kismiṃ vatthusminti? Chabbaggiyā bhikkhū puratopi pacchatopi olambentā nivāsesuṃ, tasmiṃ vatthusmiṃ. Ekā paññatti. Channaṃ āpattisamuṭṭhānānaṃ ekena samuṭṭhānena samuṭṭhāti—  kāyato ca cittato ca samuṭṭhāti, na vācato…pe… . (1)

240. Anādariyaṃ paṭicca purato vā pacchato vā olambentena pārupantassa dukkaṭaṃ kattha paññattanti? Sāvatthiyaṃ paññattaṃ. Kaṃ ārabbhāti? Chabbaggiye bhikkhū ārabbha. Kismiṃ vatthusminti? Chabbaggiyā bhikkhū puratopi pacchatopi olambentā pārupiṃsu, tasmiṃ vatthusmiṃ. Ekā paññatti. Channaṃ āpattisamuṭṭhānānaṃ ekena samuṭṭhānena samuṭṭhāti—  kāyato ca cittato ca samuṭṭhāti, na vācato…pe… . (2)

241. Anādariyaṃ paṭicca kāyaṃ vivaritvā antaraghare gacchantassa dukkaṭaṃ…pe…  ekā paññatti. Ekena samuṭṭhānena samuṭṭhāti—  kāyato ca cittato ca samuṭṭhāti, na vācato…pe… . (3)

242. Anādariyaṃ paṭicca kāyaṃ vivaritvā antaraghare nisīdantassa dukkaṭaṃ…pe…  ekā paññatti. Ekena samuṭṭhānena samuṭṭhāti—  kāyato ca cittato ca samuṭṭhāti, na vācato…pe… . (4)

243. Anādariyaṃ paṭicca hatthaṃ vā pādaṃ vā kīḷāpentena antaraghare gacchantassa dukkaṭaṃ…pe…  ekā paññatti. Ekena samuṭṭhānena samuṭṭhāti—  kāyato ca cittato ca samuṭṭhāti, na vācato…pe… . (5)

244. Anādariyaṃ paṭicca hatthaṃ vā pādaṃ vā kīḷāpentena antaraghare nisīdantassa dukkaṭaṃ…pe…  ekā paññatti. Ekena samuṭṭhānena samuṭṭhāti—  kāyato ca cittato ca samuṭṭhāti, na vācato…pe… . (6)

245. Anādariyaṃ paṭicca tahaṃ tahaṃ olokentena antaraghare gacchantassa dukkaṭaṃ…pe…  ekā paññatti. Ekena samuṭṭhānena samuṭṭhāti—  kāyato ca cittato ca samuṭṭhāti, na vācato…pe… . (7)

246. Anādariyaṃ paṭicca tahaṃ tahaṃ olokentena antaraghare nisīdantassa dukkaṭaṃ…pe…  ekā paññatti. Ekena samuṭṭhānena samuṭṭhāti—  kāyato ca cittato ca samuṭṭhāti, na vācato…pe… . (8)

247. Anādariyaṃ paṭicca ukkhittakāya antaraghare gacchantassa dukkaṭaṃ…pe…  ekā paññatti. Ekena samuṭṭhānena samuṭṭhāti—  kāyato ca cittato ca samuṭṭhāti, na vācato…pe… . (9)

248. Anādariyaṃ paṭicca ukkhittakāya antaraghare nisīdantassa dukkaṭaṃ…pe…  ekā paññatti. Ekena samuṭṭhānena samuṭṭhāti—  kāyato ca cittato ca samuṭṭhāti, na vācato…pe… . (10)

===

249. Parimaṇḍalavaggo paṭhamo.




