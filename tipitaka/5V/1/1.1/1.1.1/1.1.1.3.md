
[Home](/) / [5V Parivārapāḷi](../../../../5V.md) / [1 Bhikkhuvibhaṅga](../../../1.md) / [1.1 Paṭhamabhāga](../../1.1.md) / [1.1.1 Katthapaññattivāra](../1.1.1.md)

# 1.1.1.3 Aniyatakaṇḍa

* Bhikkhuvibhaṅga

* Paṭhamabhāga

* Katthapaññattivāra

* Aniyatakaṇḍa

(21.)

60\. Yaṃ tena bhagavatā jānatā passatā arahatā sammāsambuddhena paṭhamo aniyato kattha paññatto? Kaṃ ārabbha? Kismiṃ vatthusmiṃ? Atthi tattha paññatti, anupaññatti, anuppannapaññatti, sabbatthapaññatti padesapaññatti, sādhāraṇapaññatti asādhāraṇapaññatti, ekatopaññatti ubhatopaññatti, pañcannaṃ pātimokkhuddesānaṃ katthogadhaṃ kattha pariyāpannaṃ, katamena uddesena uddesaṃ āgacchati, catunnaṃ vipattīnaṃ katamā vipatti, sattannaṃ āpattikkhandhānaṃ katamo āpattikkhandho, channaṃ āpattisamuṭṭhānānaṃ katihi samuṭṭhānehi samuṭṭhāti, catunnaṃ adhikaraṇānaṃ katamaṃ adhikaraṇaṃ, sattannaṃ samathānaṃ katihi samathehi sammati, ko tattha vinayo, ko tattha abhivinayo, kiṃ tattha pātimokkhaṃ, kiṃ tattha adhipātimokkhaṃ, kā vipatti, kā sampatti, kā paṭipatti, kati atthavase paṭicca bhagavatā paṭhamo aniyato paññatto, ke sikkhanti, ke sikkhitasikkhā, kattha ṭhitaṃ, ke dhārenti, kassa vacanaṃ kenābhatanti.

(22.)

61\. Yaṃ tena bhagavatā jānatā passatā arahatā sammāsambuddhena paṭhamo aniyato kattha paññattoti? Sāvatthiyaṃ paññatto. Kaṃ ārabbhāti? Āyasmantaṃ udāyiṃ ārabbha. Kismiṃ vatthusminti? Āyasmā udāyī mātugāmena saddhiṃ eko ekāya raho paṭicchanne āsane alaṃkammaniye nisajjaṃ kappesi, tasmiṃ vatthusmiṃ. Atthi tattha paññatti, anupaññatti, anuppannapaññattīti? Ekā paññatti. Anupaññatti anuppannapaññatti tasmiṃ natthi. Sabbatthapaññatti, padesapaññattīti? Sabbatthapaññatti. Sādhāraṇapaññatti, asādhāraṇapaññattīti? Asādhāraṇapaññatti. Ekatopaññatti, ubhatopaññattīti? Ekatopaññatti. Pañcannaṃ pātimokkhuddesānaṃ katthogadhaṃ kattha pariyāpannanti? Nidānogadhaṃ nidānapariyāpannaṃ. Katamena uddesena uddesaṃ āgacchatīti? Catutthena uddesena uddesaṃ āgacchati. Catunnaṃ vipattīnaṃ katamā vipattīti? Siyā sīlavipatti siyā ācāravipatti. Sattannaṃ āpattikkhandhānaṃ katamo āpattikkhandhoti? Siyā pārājikāpattikkhandho siyā saṃghādisesāpattikkhandho siyā pācittiyāpattikkhandho. Channaṃ āpattisamuṭṭhānānaṃ katihi samuṭṭhānehi samuṭṭhātīti? Ekena samuṭṭhānena samuṭṭhāti—  kāyato ca cittato ca samuṭṭhāti, na vācato. Catunnaṃ adhikaraṇānaṃ katamaṃ adhikaraṇanti? Āpattādhikaraṇaṃ. Sattannaṃ samathānaṃ katihi samathehi sammatīti? Tīhi samathehi sammati—  siyā sammukhāvinayena ca paṭiññātakaraṇena ca, siyā sammukhāvinayena ca tiṇavatthārakena ca. Ko tattha vinayo, ko tattha abhivinayoti? Paññatti vinayo, vibhatti abhivinayo. Kiṃ tattha pātimokkhaṃ, kiṃ tattha adhipātimokkhanti? Paññatti pātimokkhaṃ, vibhatti adhipātimokkhaṃ. Kā vipattīti? Asaṃvaro vipatti. Kā sampattīti? Saṃvaro sampatti. Kā paṭipattīti? Na evarūpaṃ karissāmīti yāvajīvaṃ āpāṇakoṭikaṃ samādāya sikkhati sikkhāpadesu. Kati atthavase paṭicca bhagavatā paṭhamo aniyato paññattoti? Dasa atthavase paṭicca bhagavatā paṭhamo aniyato paññatto—  saṃghasuṭṭhutāya, saṃghaphāsutāya, dummaṅkūnaṃ puggalānaṃ niggahāya, pesalānaṃ bhikkhūnaṃ phāsuvihārāya, diṭṭhadhammikānaṃ āsavānaṃ saṃvarāya, samparāyikānaṃ āsavānaṃ paṭighātāya, appasannānaṃ pasādāya, pasannānaṃ bhiyyobhāvāya, saddhammaṭṭhitiyā, vinayānuggahāya. Ke sikkhantīti? Sekkhā ca puthujjanakalyāṇakā ca sikkhanti. Ke sikkhitasikkhāti? Arahanto sikkhitasikkhā. Kattha ṭhitanti? Sikkhākāmesu ṭhitaṃ. Ke dhārentīti? Yesaṃ vattati te dhārenti. Kassa vacananti? Bhagavato vacanaṃ arahato sammāsambuddhassa. Kenābhatanti? Paramparābhataṃ—

62\. _Upāli dāsako ceva,_  
_soṇako siggavo tathā;_  
_Moggaliputtena pañcamā,_  
_ete jambusirivhaye._  


63\. _Tato mahindo iṭṭiyo,_  
_uttiyo sambalo tathā;_  
_Bhaddanāmo ca paṇḍito._  


64\. _Ete nāgā mahāpaññā,_  
_jambudīpā idhāgatā;_  
_Vinayaṃ te vācayiṃsu,_  
_piṭakaṃ tambapaṇṇiyā._  


65\. _Nikāye pañca vācesuṃ,_  
_satta ceva pakaraṇe;_  
_Tato ariṭṭho medhāvī,_  
_tissadatto ca paṇḍito._  


66\. _Visārado kāḷasumano,_  
_thero ca dīghanāmako;_  
_Dīghasumano ca paṇḍito._  


67\. _Punadeva kāḷasumano,_  
_Nāgatthero ca buddharakkhito;_  
_Tissatthero ca medhāvī,_  
_Devatthero ca paṇḍito._  


68\. _Punadeva sumano medhāvī,_  
_Vinaye ca visārado;_  
_Bahussuto cūḷanāgo,_  
_Gajova duppadhaṃsiyo._  


69\. _Dhammapālitanāmo ca,_  
_rohaṇe sādhupūjito;_  
_Tassa sisso mahāpañño,_  
_khemanāmo tipeṭako._  


70\. _Dīpe tārakarājāva,_  
_paññāya atirocatha;_  
_Upatisso ca medhāvī,_  
_phussadevo mahākathī._  


71\. _Punadeva sumano medhāvī,_  
_Pupphanāmo bahussuto;_  
_Mahākathī mahāsivo,_  
_Piṭake sabbattha kovido._  


72\. _Punadeva upāli medhāvī,_  
_Vinaye ca visārado;_  
_Mahānāgo mahāpañño,_  
_Saddhammavaṃsakovido._  


73\. _Punadeva abhayo medhāvī,_  
_Piṭake sabbattha kovido;_  
_Tissatthero ca medhāvī,_  
_Vinaye ca visārado._  


74\. _Tassa sisso mahāpañño,_  
_pupphanāmo bahussuto;_  
_Sāsanaṃ anurakkhanto,_  
_jambudīpe patiṭṭhito._  


75\. _Cūḷābhayo ca medhāvī,_  
_vinaye ca visārado;_  
_Tissatthero ca medhāvī,_  
_saddhammavaṃsakovido._  


76\. _Cūḷadevo ca medhāvī,_  
_vinaye ca visārado;_  
_Sivatthero ca medhāvī,_  
_vinaye sabbattha kovido._  


77\. _Ete nāgā mahāpaññā,_  
_vinayaññū maggakovidā;_  
_Vinayaṃ dīpe pakāsesuṃ,_  
_piṭakaṃ tambapaṇṇiyāti._  


(23.)

78\. Yaṃ tena bhagavatā jānatā passatā arahatā sammāsambuddhena dutiyo aniyato kattha paññattoti? Sāvatthiyaṃ paññatto. Kaṃ ārabbhāti? Āyasmantaṃ udāyiṃ ārabbha. Kismiṃ vatthusminti? Āyasmā udāyī mātugāmena saddhiṃ eko ekāya raho nisajjaṃ kappesi, tasmiṃ vatthusmiṃ. Atthi tattha paññatti, anupaññatti anuppannapaññattīti? Ekā paññatti. Anupaññatti anuppannapaññatti tasmiṃ natthi. Sabbatthapaññatti, padesapaññattīti? Sabbatthapaññatti. Sādhāraṇapaññatti asādhāraṇapaññattīti? Asādhāraṇapaññatti. Ekatopaññatti ubhatopaññattīti? Ekatopaññatti. Pañcannaṃ pātimokkhuddesānaṃ katthogadhaṃ kattha pariyāpannanti? Nidānogadhaṃ nidānapariyāpannaṃ. Katamena uddesena uddesaṃ āgacchatīti? Catutthena uddesena uddesaṃ āgacchati. Catunnaṃ vipattīnaṃ katamā vipattīti? Siyā sīlavipatti, siyā ācāravipatti. Sattannaṃ āpattikkhandhānaṃ katamo āpattikkhandhoti? Siyā saṃghādisesāpattikkhandho, siyā pācittiyāpattikkhandho. Channaṃ āpattisamuṭṭhānānaṃ katihi samuṭṭhānehi samuṭṭhātīti? Tīhi samuṭṭhānehi samuṭṭhāti—  siyā kāyato ca cittato ca samuṭṭhāti, na vācato; siyā vācato ca cittato ca samuṭṭhāti, na kāyato; siyā kāyato ca vācato ca cittato ca samuṭṭhāti. Catunnaṃ adhikaraṇānaṃ katamaṃ adhikaraṇanti? Āpattādhikaraṇaṃ. Sattannaṃ samathānaṃ katihi samathehi sammatīti? Tīhi samathehi sammati—  siyā sammukhāvinayena ca paṭiññātakaraṇena ca, siyā sammukhāvinayena ca tiṇavatthārakena ca…pe… .

---

79\. Dve aniyatā niṭṭhitā.



---

80\. Tassuddānaṃ



81\. _Alaṅkammaniyañceva,_  
_tatheva ca na heva kho;_  
_Aniyatā supaññattā,_  
_buddhaseṭṭhena tādināti._  


[Go to previous page (1.1.1.2 Saṃghādisesakaṇḍa)](1.1.1.2.md) / [Go to parent page (1.1.1 Katthapaññattivāra)](../1.1.1.md) / [Go to next page (1.1.1.4 Nissaggiyakaṇḍa)](1.1.1.4.md)


