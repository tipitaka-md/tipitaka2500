---
title: 5.5 Samathāsamathassatabbhāgiyavāra
path: /tipitaka/5V/5/5.5
ref: 272169
breadcrumbs:
  - name: Home
    link: /
  - name: 5V Parivārapāḷi
    link: /tipitaka/5V
  - name: 5 Samathabheda
    link: /tipitaka/5V/5
prevL: /tipitaka/5V/5/5.4
upL: /tipitaka/5V/5
nextL: /tipitaka/5V/5/5.6
---

# 5.5 Samathāsamathassatabbhāgiyavāra

### Samathabheda

### Samathāsamathassatabbhāgiyavāra

(300.)

1270. Samathā samathassa tabbhāgiyā, samathā samathassa aññabhāgiyā. Siyā samathā samathassa tabbhāgiyā, siyā samathā samathassa aññabhāgiyā.

1271. Kathaṃ siyā samathā samathassa tabbhāgiyā? Kathaṃ siyā samathā samathassa aññabhāgiyā? Yebhuyyasikā sammukhāvinayassa tabbhāgiyā, sativinayassa amūḷhavinayassa paṭiññātakaraṇassa tassapāpiyasikāya tiṇavatthārakassa aññabhāgiyā. (1)

1272. Sativinayo sammukhāvinayassa tabbhāgiyo, amūḷhavinayassa paṭiññātakaraṇassa tassapāpiyasikāya tiṇavatthārakassa yebhuyyasikāya aññabhāgiyo. (2)

1273. Amūḷhavinayo sammukhāvinayassa tabbhāgiyo, paṭiññātakaraṇassa tassapāpiyasikāya tiṇavatthārakassa yebhuyyasikāya sativinayassa aññabhāgiyo. (3)

1274. Paṭiññātakaraṇaṃ sammukhāvinayassa tabbhāgiyaṃ, tassapāpiyasikāya tiṇavatthārakassa yebhuyyasikāya sativinayassa amūḷhavinayassa aññabhāgiyaṃ. (4)

1275. Tassapāpiyasikā sammukhāvinayassa tabbhāgiyā, tiṇavatthārakassa yebhuyyasikāya sativinayassa amūḷhavinayassa paṭiññātakaraṇassa aññabhāgiyā. (5)

1276. Tiṇavatthārako sammukhāvinayassa tabbhāgiyo, yebhuyyasikāya sativinayassa amūḷhavinayassa paṭiññātakaraṇassa tassapāpiyasikāya aññabhāgiyo. (6)

1277. Evaṃ siyā samathā samathassa tabbhāgiyā, evaṃ siyā samathā samathassa aññabhāgiyā.

===

1278. Samathā samathassa tabbhāgiyavāro niṭṭhito dasamo.




