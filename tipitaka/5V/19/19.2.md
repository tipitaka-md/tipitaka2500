
[Home](/) / [5V Parivārapāḷi](../../5V.md) / [19 Dutiyagāthāsaṅgaṇika](../19.md)

# 19.2 Desanāgāminiyādiāpatti

* Dutiyagāthāsaṅgaṇika

* Desanāgāminiyādiāpatti

(475.)

2242\. _Kati desanāgāminiyo,_  
_Kati sappaṭikammā katā;_  
_Katettha appaṭikammā vuttā,_  
_Buddhenādiccabandhunā._  


2243\. _Pañca desanāgāminiyo,_  
_Cha sappaṭikammā katā;_  
_Ekettha appaṭikammā vuttā,_  
_Buddhenādiccabandhunā._  


2244\. _Vinayagarukā kati vuttā,_  
_Kāyavācasikāni ca;_  
_Kati vikāle dhaññaraso,_  
_Kati ñatticatutthena sammuti._  


2245\. _Vinayagarukā dve vuttā,_  
_Kāyavācasikāni ca;_  
_Eko vikāle dhaññaraso,_  
_Ekā ñatticatutthena sammuti._  


2246\. _Pārājikā kāyikā kati,_  
_kati saṃvāsakabhūmiyo;_  
_Katinaṃ ratticchedo,_  
_paññattā dvaṅgulā kati._  


2247\. _Pārājikā kāyikā dve,_  
_dve saṃvāsakabhūmiyo;_  
_Dvinnaṃ ratticchedo,_  
_paññattā dvaṅgulā duve._  


2248\. _Katattānaṃ vadhitvāna,_  
_katihi saṃgho bhijjati;_  
_Katettha paṭhamāpattikā,_  
_ñattiyā karaṇā kati._  


2249\. _Dve attānaṃ vadhitvāna,_  
_dvīhi saṃgho bhijjati;_  
_Dvettha paṭhamāpattikā,_  
_ñattiyā karaṇā duve._  


2250\. _Pāṇātipāte kati āpattiyo,_  
_Vācā pārājikā kati;_  
_Obhāsanā kati vuttā,_  
_Sañcarittena vā kati._  


2251\. _Pāṇātipāte tisso āpattiyo,_  
_Vācā pārājikā tayo;_  
_Obhāsanā tayo vuttā,_  
_Sañcarittena vā tayo._  


2252\. _Kati puggalā na upasampādetabbā,_  
_Kati kammānaṃ saṅgahā;_  
_Nāsitakā kati vuttā,_  
_Katinaṃ ekavācikā._  


2253\. _Tayo puggalā na upasampādetabbā,_  
_Tayo kammānaṃ saṅgahā;_  
_Nāsitakā tayo vuttā,_  
_Tiṇṇannaṃ ekavācikā._  


2254\. _Adinnādāne kati āpattiyo,_  
_Kati methunapaccayā;_  
_Chindantassa kati āpattiyo,_  
_Kati chaḍḍitapaccayā._  


2255\. _Adinnādāne tisso āpattiyo,_  
_Catasso methunapaccayā;_  
_Chindantassa tisso āpattiyo,_  
_Pañca chaḍḍitapaccayā._  


2256\. _Bhikkhunovādakavaggasmiṃ,_  
_pācittiyena dukkaṭā;_  
_Katettha navakā vuttā,_  
_katinaṃ cīvarena ca._  


2257\. _Bhikkhunovādakavaggasmiṃ,_  
_Pācittiyena dukkaṭā katā;_  
_Caturettha navakā vuttā,_  
_Dvinnaṃ cīvarena ca._  


2258\. _Bhikkhunīnañca akkhātā,_  
_Pāṭidesaniyā kati;_  
_Bhuñjantāmakadhaññena,_  
_Pācittiyena dukkaṭā kati._  


2259\. _Bhikkhunīnañca akkhātā,_  
_Aṭṭha pāṭidesanīyā katā;_  
_Bhuñjantāmakadhaññena,_  
_Pācittiyena dukkaṭā katā._  


2260\. _Gacchantassa kati āpattiyo,_  
_Ṭhitassa cāpi kittakā;_  
_Nisinnassa kati āpattiyo,_  
_Nipannassāpi kittakā._  


2261\. _Gacchantassa catasso āpattiyo,_  
_Ṭhitassa cāpi tattakā;_  
_Nisinnassa catasso āpattiyo,_  
_Nipannassāpi tattakā._  


[Go to previous page (19.1 Kāyikādiāpatti)](19.1.md) / [Go to parent page (19 Dutiyagāthāsaṅgaṇika)](../19.md) / [Go to next page (19.3 Pācittiya)](19.3.md)


