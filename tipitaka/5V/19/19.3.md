
[Home](/) / [5V Parivārapāḷi](../../5V.md) / [19 Dutiyagāthāsaṅgaṇika](../19.md)

# 19.3 Pācittiya

* Dutiyagāthāsaṅgaṇika

* Pācittiya

(476.)

2262\. _Kati pācittiyāni,_  
_sabbāni nānāvatthukāni;_  
_Apubbaṃ acarimaṃ,_  
_āpajjeyya ekato._  


2263\. _Pañca pācittiyāni,_  
_sabbāni nānāvatthukāni;_  
_Apubbaṃ acarimaṃ,_  
_āpajjeyya ekato._  


2264\. _Kati pācittiyāni,_  
_sabbāni nānāvatthukāni;_  
_Apubbaṃ acarimaṃ,_  
_āpajjeyya ekato._  


2265\. _Nava pācittiyāni,_  
_sabbāni nānāvatthukāni;_  
_Apubbaṃ acarimaṃ,_  
_āpajjeyya ekato._  


2266\. _Kati pācittiyāni,_  
_sabbāni nānāvatthukāni;_  
_Kati vācāya deseyya,_  
_vuttā ādiccabandhunā._  


2267\. _Pañca pācittiyāni,_  
_sabbāni nānāvatthukāni;_  
_Ekavācāya deseyya,_  
_vuttā ādiccabandhunā._  


2268\. _Kati pācittiyāni,_  
_sabbāni nānāvatthukāni;_  
_Kati vācāya deseyya,_  
_vuttā ādiccabandhunā._  


2269\. _Nava pācittiyāni,_  
_sabbāni nānāvatthukāni;_  
_Ekavācāya deseyya,_  
_vuttā ādiccabandhunā._  


2270\. _Kati pācittiyāni,_  
_sabbāni nānāvatthukāni;_  
_Kiñca kittetvā deseyya,_  
_vuttā ādiccabandhunā._  


2271\. _Pañca pācittiyāni,_  
_sabbāni nānāvatthukāni;_  
_Vatthuṃ kittetvā deseyya,_  
_vuttā ādiccabandhunā._  


2272\. _Kati pācittiyāni,_  
_sabbāni nānāvatthukāni;_  
_Kiñca kittetvā deseyya,_  
_vuttā ādiccabandhunā._  


2273\. _Nava pācittiyāni,_  
_sabbāni nānāvatthukāni;_  
_Vatthuṃ kittetvā deseyya,_  
_vuttā ādiccabandhunā._  


2274\. _Yāvatatiyake kati āpattiyo,_  
_Kati vohārapaccayā;_  
_Khādantassa kati āpattiyo,_  
_Kati bhojanapaccayā._  


2275\. _Yāvatatiyake tisso āpattiyo,_  
_Cha vohārapaccayā;_  
_Khādantassa tisso āpattiyo,_  
_Pañca bhojanapaccayā._  


2276\. _Sabbā yāvatatiyakā,_  
_Kati ṭhānāni gacchanti;_  
_Katinañceva āpatti,_  
_Katinaṃ adhikaraṇena ca._  


2277\. _Sabbā yāvatatiyakā,_  
_Pañca ṭhānāni gacchanti;_  
_Pañcannañceva āpatti,_  
_Pañcannaṃ adhikaraṇena ca._  


2278\. _Katinaṃ vinicchayo hoti,_  
_katinaṃ vūpasamena ca;_  
_Katinañceva anāpatti,_  
_katihi ṭhānehi sobhati._  


2279\. _Pañcannaṃ vinicchayo hoti,_  
_pañcannaṃ vūpasamena ca;_  
_Pañcannañceva anāpatti,_  
_tīhi ṭhānehi sobhati._  


2280\. _Kati kāyikā rattiṃ,_  
_Kati kāyikā divā;_  
_Nijjhāyantassa kati āpatti,_  
_Kati piṇḍapātapaccayā._  


2281\. _Dve kāyikā rattiṃ,_  
_Dve kāyikā divā;_  
_Nijjhāyantassa ekā āpatti,_  
_Ekā piṇḍapātapaccayā._  


2282\. _Katānisaṃse sampassaṃ,_  
_paresaṃ saddhāya desaye;_  
_Ukkhittakā kati vuttā,_  
_kati sammāvattanā._  


2283\. _Aṭṭhānisaṃse sampassaṃ,_  
_Paresaṃ saddhāya desaye;_  
_Ukkhittakā tayo vuttā,_  
_Tecattālīsa sammāvattanā._  


2284\. _Kati ṭhāne musāvādo,_  
_kati paramanti vuccati;_  
_Kati pāṭidesanīyā,_  
_katinaṃ desanāya ca._  


2285\. _Pañca ṭhāne musāvādo,_  
_Cuddasa paramanti vuccati;_  
_Dvādasa pāṭidesanīyā,_  
_Catunnaṃ desanāya ca._  


2286\. _Kataṅgiko musāvādo,_  
_kati uposathaṅgāni;_  
_Kati dūteyyaṅgāni,_  
_kati titthiyavattanā._  


2287\. _Aṭṭhaṅgiko musāvādo,_  
_aṭṭha uposathaṅgāni;_  
_Aṭṭha dūteyyaṅgāni,_  
_aṭṭha titthiyavattanā._  


2288\. _Kativācikā upasampadā,_  
_Katinaṃ paccuṭṭhātabbaṃ;_  
_Katinaṃ āsanaṃ dātabbaṃ,_  
_Bhikkhunovādako katihi._  


2289\. _Aṭṭhavācikā upasampadā,_  
_Aṭṭhannaṃ paccuṭṭhātabbaṃ;_  
_Aṭṭhannaṃ āsanaṃ dātabbaṃ,_  
_Bhikkhunovādako aṭṭhahi._  


2290\. _Katinaṃ chejjaṃ hoti,_  
_katinaṃ thullaccayaṃ;_  
_Katinañceva anāpatti,_  
_sabbesaṃ ekavatthukā._  


2291\. _Ekassa chejjaṃ hoti,_  
_catunnaṃ thullaccayaṃ;_  
_Catunnañceva anāpatti,_  
_sabbesaṃ ekavatthukā._  


2292\. _Kati āghātavatthūni,_  
_katihi saṃgho bhijjati;_  
_Katettha paṭhamāpattikā,_  
_ñattiyā karaṇā kati._  


2293\. _Nava āghātavatthūni,_  
_navahi saṃgho bhijjati;_  
_Navettha paṭhamāpattikā,_  
_ñattiyā karaṇā nava._  


[Go to previous page (19.2 Desanāgāminiyādiāpatti)](19.2.md) / [Go to parent page (19 Dutiyagāthāsaṅgaṇika)](../19.md) / [Go to next page (19.4 Avandanīyapuggalādi)](19.4.md)


