
[Home](/) / [5V Parivārapāḷi](../../5V.md) / [19 Dutiyagāthāsaṅgaṇika](../19.md)

# 19.4 Avandanīyapuggalādi

* Dutiyagāthāsaṅgaṇika

* Avandanīyapuggalādi

(477.)

2294\. _Kati puggalā nābhivādetabbā,_  
_Añjalisāmicena ca;_  
_Katinaṃ dukkaṭaṃ hoti,_  
_Kati cīvaradhāraṇā._  


2295\. _Dasa puggalā nābhivādetabbā,_  
_Añjalisāmicena ca;_  
_Dasannaṃ dukkaṭaṃ hoti,_  
_Dasa cīvaradhāraṇā._  


2296\. _Katinaṃ vassaṃvuṭṭhānaṃ,_  
_dātabbaṃ idha cīvaraṃ;_  
_Katinaṃ sante dātabbaṃ,_  
_katinañceva na dātabbaṃ._  


2297\. _Pañcannaṃ vassaṃvuṭṭhānaṃ,_  
_dātabbaṃ idha cīvaraṃ;_  
_Sattannaṃ sante dātabbaṃ,_  
_soḷasannaṃ na dātabbaṃ._  


2298\. _Katisataṃ rattisataṃ,_  
_āpattiyo chādayitvāna;_  
_Kati rattiyo vasitvāna,_  
_mucceyya pārivāsiko._  


2299\. _Dasasataṃ rattisataṃ,_  
_āpattiyo chādayitvāna;_  
_Dasa rattiyo vasitvāna,_  
_mucceyya pārivāsiko._  


2300\. _Kati kammadosā vuttā,_  
_buddhenādiccabandhunā;_  
_Campāyaṃ vinayavatthusmiṃ,_  
_sabbeva adhammikā kati._  


2301\. _Dvādasa kammadosā vuttā,_  
_buddhenādiccabandhunā;_  
_Campāyaṃ vinayavatthusmiṃ,_  
_sabbeva adhammikā katā._  


2302\. _Kati kammasampattiyo vuttā,_  
_Buddhenādiccabandhunā;_  
_Campāyaṃ vinayavatthusmiṃ,_  
_Sabbeva dhammikā kati._  


2303\. _Catasso kammasampattiyo vuttā,_  
_Buddhenādiccabandhunā;_  
_Campāyaṃ vinayavatthusmiṃ,_  
_Sabbeva dhammikā katā._  


2304\. _Kati kammāni vuttāni,_  
_buddhenādiccabandhunā;_  
_Campāyaṃ vinayavatthusmiṃ,_  
_dhammikā adhammikā kati._  


2305\. _Cha kammāni vuttāni,_  
_buddhenādiccabandhunā;_  
_Campāyaṃ vinayavatthusmiṃ,_  
_ekettha dhammikā katā;_  
_Pañca adhammikā vuttā,_  
_buddhenādiccabandhunā._  


2306\. _Kati kammāni vuttāni,_  
_buddhenādiccabandhunā;_  
_Campāyaṃ vinayavatthusmiṃ,_  
_dhammikā adhammikā kati._  


2307\. _Cattāri kammāni vuttāni,_  
_buddhenādiccabandhunā;_  
_Campāyaṃ vinayavatthusmiṃ,_  
_ekettha dhammikā katā;_  
_Tayo adhammikā vuttā,_  
_buddhenādiccabandhunā._  


2308\. _Yaṃ desitaṃnantajinena tādinā,_  
_Āpattikkhandhāni vivekadassinā;_  
_Katettha sammanti vinā samathehi,_  
_Pucchāmi taṃ brūhi vibhaṅgakovida._  


2309\. _Yaṃ desitaṃnantajinena tādinā,_  
_Āpattikkhandhāni vivekadassinā;_  
_Ekettha sammati vinā samathehi,_  
_Etaṃ te akkhāmi vibhaṅgakovida._  


2310\. _Kati āpāyikā vuttā,_  
_buddhenādiccabandhunā;_  
_Vinayaṃ paṭijānantassa,_  
_vinayāni suṇoma te._  


2311\. _Chaūnadiyaḍḍhasatā vuttā,_  
_Buddhenādiccabandhunā;_  
_Āpāyikā nerayikā,_  
_Kappaṭṭhā saṃghabhedakā;_  
_Vinayaṃ paṭijānantassa,_  
_Vinayāni suṇohi me._  


2312\. _Kati nāpāyikā vuttā,_  
_buddhenādiccabandhunā;_  
_Vinayaṃ paṭijānantassa,_  
_vinayāni suṇoma te._  


2313\. _Aṭṭhārasa nāpāyikā vuttā,_  
_Buddhenādiccabandhunā;_  
_Vinayaṃ paṭijānantassa,_  
_Vinayāni suṇohi me._  


2314\. _Kati aṭṭhakā vuttā,_  
_buddhenādiccabandhunā;_  
_Vinayaṃ paṭijānantassa,_  
_vinayāni suṇoma te._  


2315\. _Aṭṭhārasa aṭṭhakā vuttā,_  
_buddhenādiccabandhunā;_  
_Vinayaṃ paṭijānantassa,_  
_vinayāni suṇohi me._  


[Go to previous page (19.3 Pācittiya)](19.3.md) / [Go to parent page (19 Dutiyagāthāsaṅgaṇika)](../19.md) / [Go to next page (19.5 Soḷasakammādi)](19.5.md)


