
[Home](/) / [5V Parivārapāḷi](../../5V.md) / [19 Dutiyagāthāsaṅgaṇika](../19.md)

# 19.1 Kāyikādiāpatti

* Dutiyagāthāsaṅgaṇika

* Kāyikādiāpatti

(474.)

2232\. _Kati āpattiyo kāyikā,_  
_Kati vācasikā katā;_  
_Chādentassa kati āpattiyo,_  
_Kati saṃsaggapaccayā._  


2233\. _Chāpattiyo kāyikā,_  
_Cha vācasikā katā;_  
_Chādentassa tisso āpattiyo,_  
_Pañca saṃsaggapaccayā._  


2234\. _Aruṇugge kati āpattiyo,_  
_Kati yāvatatiyakā;_  
_Katettha aṭṭha vatthukā,_  
_Katihi sabbasaṅgaho._  


2235\. _Aruṇugge tisso āpattiyo,_  
_Dve yāvatatiyakā;_  
_Ekettha aṭṭha vatthukā,_  
_Ekena sabbasaṅgaho._  


2236\. _Vinayassa kati mūlāni,_  
_Yāni buddhena paññattā;_  
_Vinayagarukā kati vuttā,_  
_Duṭṭhullacchādanā kati._  


2237\. _Vinayassa dve mūlāni,_  
_yāni buddhena paññattā;_  
_Vinayagarukā dve vuttā,_  
_dve duṭṭhullacchādanā._  


2238\. _Gāmantare kati āpattiyo,_  
_Kati nadipārapaccayā;_  
_Katimaṃsesu thullaccayaṃ,_  
_Katimaṃsesu dukkaṭaṃ._  


2239\. _Gāmantare catasso āpattiyo,_  
_Catasso nadipārapaccayā;_  
_Ekamaṃse thullaccayaṃ,_  
_Navamaṃsesu dukkaṭaṃ._  


2240\. _Kati vācasikā rattiṃ,_  
_Kati vācasikā divā;_  
_Dadamānassa kati āpattiyo,_  
_Paṭiggaṇhantassa kittakā._  


2241\. _Dve vācasikā rattiṃ,_  
_Dve vācasikā divā;_  
_Dadamānassa tisso āpattiyo,_  
_Cattāro ca paṭiggahe._  


[Go to previous page (19 Dutiyagāthāsaṅgaṇika)](../19.md) / [Go to parent page (19 Dutiyagāthāsaṅgaṇika)](../19.md) / [Go to next page (19.2 Desanāgāminiyādiāpatti)](19.2.md)


