
[Home](/) / [5V Parivārapāḷi](../../5V.md) / [7 Ekuttarikanaya](../7.md)

# 7.2 Dukavāra

* Ekuttarikanaya

* Dukavāra

(322.)

1446\. Atthāpatti saññā vimokkhā, atthāpatti no saññāvimokkhā. Atthāpatti laddhasamāpattikassa, atthāpatti na laddhasamāpattikassa. Atthāpatti saddhammapaṭisaññuttā, atthāpatti asaddhammapaṭisaññuttā. Atthāpatti saparikkhārapaṭisaññuttā, atthāpatti paraparikkhārapaṭisaññuttā. Atthāpatti sapuggalapaṭisaññuttā, atthāpatti parapuggalapaṭisaññuttā. Atthi saccaṃ bhaṇanto garukaṃ āpattiṃ āpajjati, musā bhaṇanto lahukaṃ. Atthi musā bhaṇanto garukaṃ āpattiṃ āpajjati, saccaṃ bhaṇanto lahukaṃ. Atthāpatti bhūmigato āpajjati, no vehāsagato. Atthāpatti vehāsagato āpajjati, no bhūmigato. Atthāpatti nikkhamanto āpajjati, no pavisanto. Atthāpatti pavisanto āpajjati, no nikkhamanto. Atthāpatti ādiyanto āpajjati, atthāpatti anādiyanto āpajjati. Atthāpatti samādiyanto āpajjati, atthāpatti na samādiyanto āpajjati. Atthāpatti karonto āpajjati, atthāpatti na karonto āpajjati. Atthāpatti dento āpajjati, atthāpatti na dento āpajjati. Atthāpatti desento āpajjati, atthāpatti na desento āpajjati. Atthāpatti paṭiggaṇhanto āpajjati, atthāpatti na paṭiggaṇhanto āpajjati. Atthāpatti paribhogena āpajjati, atthāpatti na paribhogena āpajjati. Atthāpatti rattiṃ āpajjati, no divā. Atthāpatti divā āpajjati, no rattiṃ. Atthāpatti aruṇugge āpajjati, atthāpatti na aruṇugge āpajjati. Atthāpatti chindanto āpajjati, atthāpatti na chindanto āpajjati. Atthāpatti chādento āpajjati, atthāpatti na chādento āpajjati. Atthāpatti dhārento āpajjati, atthāpatti na dhārento āpajjati.

1447\. Dve uposathā—  cātuddasiko ca pannarasiko ca. Dve pavāraṇā—  cātuddasikā ca pannarasikā ca. Dve kammāni—  apalokanakammaṃ, ñattikammaṃ. Aparānipi dve kammāni—  ñattidutiyakammaṃ, ñatticatutthakammaṃ. Dve kammavatthūni—  apalokanakammassa vatthu, ñattikammassa vatthu. Aparānipi dve kammavatthūni—  ñattidutiyakammassa vatthu, ñatticatutthakammassa vatthu. Dve kammadosā—  apalokanakammassa doso, ñattikammassa doso. Aparepi dve kammadosā—  ñattidutiyakammassa doso, ñatticatutthakammassa doso. Dve kammasampattiyo—  apalokanakammassa sampatti, ñattikammassa sampatti. Aparāpi dve kammasampattiyo—  ñattidutiyakammassa sampatti, ñatticatutthakammassa sampatti. Dve nānāsaṃvāsakabhūmiyo—  attanā vā attānaṃ nānāsaṃvāsakaṃ karoti, samaggo vā naṃ saṃgho ukkhipati adassane vā appaṭikamme vā appaṭinissagge vā. Dve samānasaṃvāsakabhūmiyo—  attanā vā attānaṃ samānasaṃvāsakaṃ karoti, samaggo vā naṃ saṃgho ukkhittaṃ osāreti dassane vā paṭikamme vā paṭinissagge vā. Dve pārājikā—  bhikkhūnañca bhikkhunīnañca. Dve saṃghādisesā, dve thullaccayā, dve pācittiyā, dve pāṭidesanīyā, dve dukkaṭā, dve dubbhāsitā—  bhikkhūnañca bhikkhunīnañca. Satta āpattiyo, satta āpattikkhandhā. Dvīhākārehi saṃgho bhijjati—  kammena vā salākaggāhena vā.

1448\. Dve puggalā na upasampādetabbā—  addhānahīno, aṅgahīno. Aparepi dve puggalā na upasampādetabbā—  vatthuvipanno, karaṇadukkaṭako. Aparepi dve puggalā na upasampādetabbā—  aparipūro paripūro no ca yācati. Dvinnaṃ puggalānaṃ nissāya na vatthabbaṃ—  alajjissa ca bālassa ca. Dvinnaṃ puggalānaṃ nissayo na dātabbo—  alajjissa ca lajjino ca na yācati. Dvinnaṃ puggalānaṃ nissayo dātabbo—  bālassa ca lajjissa ca yācati. Dve puggalā abhabbā āpattiṃ āpajjituṃ—  buddhā ca paccekabuddhā ca. Dve puggalā bhabbā, āpattiṃ āpajjituṃ—  bhikkhū ca bhikkhuniyo ca. Dve puggalā abhabbā sañcicca āpattiṃ āpajjituṃ—  bhikkhū ca bhikkhuniyo ca ariyapuggalā. Dve puggalā bhabbā sañcicca āpattiṃ āpajjituṃ—  bhikkhū ca bhikkhuniyo ca puthujjanā. Dve puggalā abhabbā sañcicca sātisāraṃ vatthuṃ ajjhācarituṃ—  bhikkhū ca bhikkhuniyo ca ariyapuggalā. Dve puggalā bhabbā sañcicca sātisāraṃ vatthuṃ ajjhācarituṃ—  bhikkhū ca bhikkhuniyo ca puthujjanā.

1449\. Dve paṭikkosā—  kāyena vā paṭikkosati vācāya vā paṭikkosati. Dve nissāraṇā—  atthi puggalo appatto nissāraṇaṃ tañce saṃgho nissāreti ekacco sunissārito, ekacco dunnissārito. Dve osāraṇā—  atthi puggalo appatto osāraṇaṃ tañce saṃgho osāreti ekacco sosārito, ekacco dosārito. Dve paṭiññā—  kāyena vā paṭijānāti vācāya vā paṭijānāti. Dve paṭiggahā—  kāyena vā paṭiggaṇhāti kāyapaṭibaddhena vā paṭiggaṇhāti. Dve paṭikkhepā—  kāyena vā paṭikkhipati vācāya vā paṭikkhipati. Dve upaghātikā—  sikkhūpaghātikā ca bhogūpaghātikā ca. Dve codanā—  kāyena vā codeti vācāya vā codeti. Dve kathinassa palibodhā—  āvāsapalibodho ca cīvarapalibodho ca. Dve kathinassa apalibodhā—  āvāsaapalibodho ca cīvaraapalibodho ca. Dve cīvarāni—  gahapatikañca paṃsukūlañca. Dve pattā—  ayopatto mattikāpatto. Dve maṇḍalāni—  tipumayaṃ, sīsamayaṃ. Dve pattassa adhiṭṭhānā—  kāyena vā adhiṭṭheti vācāya vā adhiṭṭheti. Dve cīvarassa adhiṭṭhānā—  kāyena vā adhiṭṭheti vācāya vā adhiṭṭheti. Dve vikappanā—  sammukhāvikappanā ca parammukhāvikappanā ca. Dve vinayā—  bhikkhūnañca bhikkhunīnañca. Dve venayikā—  paññattañca paññattānulomañca. Dve vinayassa sallekhā—  akappiye setughāto, kappiye mattakāritā. Dvīhākārehi āpattiṃ āpajjati—  kāyena vā āpajjati vācāya vā āpajjati. Dvīhākārehi āpattiyā vuṭṭhāti—  kāyena vā vuṭṭhāti vācāya vā vuṭṭhāti. Dve parivāsā—  paṭicchannaparivāso, appaṭicchannaparivāso. Aparepi dve parivāsā—  suddhantaparivāso samodhānaparivāso. Dve mānattā—  paṭicchannamānattaṃ, appaṭicchannamānattaṃ. Aparepi dve mānattā—  pakkhamānattaṃ, samodhānamānattaṃ. Dvinnaṃ puggalānaṃ ratticchedo—  pārivāsikassa ca mānattacārikassa ca. Dve anādariyāni—  puggalānādariyañca dhammānādariyañca. Dve loṇāni—  jātimañca kārimañca. Aparānipi dve loṇāni—  sāmuddaṃ kāḷaloṇaṃ. Aparānipi dve loṇāni—  sindhavaṃ, ubbhidaṃ. Aparānipi dve loṇāni—  romakaṃ, pakkālakaṃ. Dve paribhogā—  abbhantaraparibhogo ca bāhiraparibhogo ca. Dve akkosā—  hīno ca akkoso ukkaṭṭho ca akkoso. Dvīhākārehi pesuññaṃ hoti—  piyakamyassa vā bhedādhippāyassa vā. Dvīhākārehi gaṇabhojanaṃ pasavati—  nimantanato vā viññattito vā. Dve vassūpanāyikā—  purimikā, pacchimikā. Dve adhammikāni pātimokkhaṭṭhapanāni. Dve dhammikāni pātimokkhaṭṭhapanāni.

1450\. Dve puggalā bālā—  yo ca anāgataṃ bhāraṃ vahati, yo ca āgataṃ bhāraṃ na vahati. Dve puggalā paṇḍitā—  yo ca anāgataṃ bhāraṃ na vahati, yo ca āgataṃ bhāraṃ vahati. Aparepi dve puggalā bālā—  yo ca akappiye kappiyasaññī, yo ca kappiye akappiyasaññī. Dve puggalā paṇḍitā—  yo ca akappiye akappiyasaññī, yo ca kappiye kappiyasaññī. Aparepi dve puggalā bālā—  yo ca anāpattiyā āpattisaññī, yo ca āpattiyā anāpattisaññī. Dve puggalā paṇḍitā—  yo ca āpattiyā āpattisaññī, yo ca anāpattiyā anāpattisaññī. Aparepi dve puggalā bālā—  yo ca adhamme dhammasaññī, yo ca dhamme adhammasaññī. Dve puggalā paṇḍitā—  yo ca adhamme adhammasaññī, yo ca dhamme dhammasaññī. Aparepi dve puggalā bālā—  yo ca avinaye vinayasaññī, yo ca vinaye avinayasaññī. Dve puggalā paṇḍitā—  yo ca avinaye avinayasaññī, yo ca vinaye vinayasaññī.

1451\. Dvinnaṃ puggalānaṃ āsavā vaḍḍhanti—  yo ca na kukkuccāyitabbaṃ kukkuccāyati, yo ca kukkuccāyitabbaṃ na kukkuccāyati. Dvinnaṃ puggalānaṃ āsavā na vaḍḍhanti—  yo ca na kukkuccāyitabbaṃ na kukkuccāyati, yo ca kukkuccāyitabbaṃ kukkuccāyati. Aparesampi dvinnaṃ puggalānaṃ āsavā vaḍḍhanti—  yo ca akappiye kappiyasaññī, yo ca kappiye akappiyasaññī. Dvinnaṃ puggalānaṃ āsavā na vaḍḍhanti—  yo ca akappiye akappiyasaññī, yo ca kappiye kappiyasaññī. Aparesampi dvinnaṃ puggalānaṃ āsavā vaḍḍhanti—  yo ca anāpattiyā āpattisaññī, yo ca āpattiyā anāpattisaññī. Dvinnaṃ puggalānaṃ āsavā na vaḍḍhanti—  yo ca anāpattiyā anāpattisaññī, yo ca āpattiyā āpattisaññī. Aparesampi dvinnaṃ puggalānaṃ āsavā vaḍḍhanti—  yo ca adhamme dhammasaññī, yo ca dhamme adhammasaññī. Dvinnaṃ puggalānaṃ āsavā na vaḍḍhanti—  yo ca adhamme adhammasaññī, yo ca dhamme dhammasaññī. Aparesampi dvinnaṃ puggalānaṃ āsavā vaḍḍhanti—  yo ca avinaye vinayasaññī, yo ca vinaye avinayasaññī. Dvinnaṃ puggalānaṃ āsavā na vaḍḍhanti—  yo ca avinaye avinayasaññī, yo ca vinaye vinayasaññī.

---

1452\. Dukā niṭṭhitā.



---

1453\. Tassuddānaṃ



1454\. _Saññā laddhā ca saddhammā,_  
_parikkhārā ca puggalā;_  
_Saccaṃ bhūmi nikkhamanto,_  
_ādiyanto samādiyaṃ._  


1455\. _Karonto dento gaṇhanto,_  
_paribhogena ratti ca;_  
_Aruṇāchindaṃ chādento,_  
_dhārento ca uposathā._  


1456\. _Pavāraṇā kammāparā,_  
_vatthu aparā dosā ca;_  
_Aparā dve ca sampatti,_  
_nānā samānameva ca._  


1457\. _Pārājisaṃghathullaccaya,_  
_pācitti pāṭidesanā;_  
_Dukkaṭā dubbhāsitā ceva,_  
_satta āpattikkhandhā ca._  


1458\. _Bhijjati upasampadā,_  
_tatheva apare duve;_  
_Na vatthabbaṃ na dātabbaṃ,_  
_abhabbābhabbameva ca._  


1459\. _Sañcicca sātisārā ca,_  
_paṭikkosā nissāraṇā;_  
_Osāraṇā paṭiññā ca,_  
_paṭiggahā paṭikkhipā._  


1460\. _Upaghāti codanā ca,_  
_kathinā ca duve tathā;_  
_Cīvarā pattamaṇḍalā,_  
_adhiṭṭhānā tatheva dve._  


1461\. _Vikappanā ca vinayā,_  
_venayikā ca sallekhā;_  
_Āpajjati ca vuṭṭhāti,_  
_parivāsāpare duve._  


1462\. _Dve mānattā apare ca,_  
_ratticchedo anādari;_  
_Dve loṇā tayo apare,_  
_paribhogakkosena ca._  


1463\. _Pesuñño ca gaṇāvassa,_  
_ṭhapanā bhārakappiyaṃ;_  
_Anāpatti adhammadhammā,_  
_vinaye āsave tathāti._  


[Go to previous page (7.1 Ekakavāra)](7.1.md) / [Go to parent page (7 Ekuttarikanaya)](../7.md) / [Go to next page (7.3 Tikavāra)](7.3.md)


