
[Home](/) / [5V Parivārapāḷi](../../5V.md) / [7 Ekuttarikanaya](../7.md)

# 7.11 Ekādasakavāra

* Ekuttarikanaya

* Ekādasakavāra

(331.)

1583\. Ekādasa puggalā anupasampannā na upasampādetabbā, upasampannā nāsetabbā. Ekādasa pādukā akappiyā. Ekādasa pattā akappiyā. Ekādasa cīvarāni akappiyāni. Ekādasa yāvatatiyakā. Bhikkhunīnaṃ ekādasa antarāyikā dhammā pucchitabbā. Ekādasa cīvarāni adhiṭṭhātabbāni. Ekādasa cīvarāni na vikappetabbāni. Ekādase aruṇuggamane nissaggiyaṃ hoti. Ekādasa gaṇṭhikā kappiyā. Ekādasa vidhā kappiyā. Ekādasa pathavī akappiyā. Ekādasa pathavī kappiyā. Ekādasa nissayapaṭippassaddhiyo. Ekādasa puggalā avandiyā. Ekādasa paramāni. Ekādasa varāni yāciṃsu. Ekādasa sīmādosā. Akkosakaparibhāsake puggale ekādasādīnavā pāṭikaṅkhā. Mettāya cetovimuttiyā āsevitāya bhāvitāya bahulīkatāya yānīkatāya vatthukatāya anuṭṭhitāya paricitāya susamāraddhāya ekādasānisaṃsā pāṭikaṅkhā. Sukhaṃ supati, sukhaṃ paṭibujjhati, na pāpakaṃ supinaṃ passati, manussānaṃ piyo hoti, amanussānaṃ piyo hoti, devatā rakkhanti, nāssa aggi vā visaṃ vā satthaṃ vā kamati, tuvaṭṭaṃ cittaṃ samādhiyati, mukhavaṇṇo vippasīdati, asammūḷho kālaṃ karoti, uttari appaṭivijjhanto brahmalokūpago hoti—  mettāya cetovimuttiyā āsevitāya bhāvitāya bahulīkatāya yānīkatāya vatthukatāya anuṭṭhitāya paricitāya susamāraddhāya ime ekādasānisaṃsā pāṭikaṅkhāti.

---

1584\. Ekādasakaṃ niṭṭhitaṃ.



---

1585\. Tassuddānaṃ



1586\. _Nāsetabbā pādukā ca,_  
_pattā ca cīvarāni ca;_  
_Tatiyā pucchitabbā ca,_  
_adhiṭṭhānavikappanā._  


1587\. _Aruṇā gaṇṭhikā vidhā,_  
_akappiyā ca kappiyaṃ;_  
_Nissayāvandiyā ceva,_  
_paramāni varāni ca;_  
_Sīmādosā ca akkosā,_  
_mettāyekādasā katāti._  


---

1588\. Ekuttarikaṃ.



---

1589\. Tassuddānaṃ



1590\. _Ekakā ca dukā ceva,_  
_tikā ca catupañcakā;_  
_Chasattaṭṭhanavakā ca,_  
_dasa ekādasāni ca._  


1591\. _Hitāya sabbasattānaṃ,_  
_ñātadhammena tādinā;_  
_Ekuttarikā vimalā,_  
_mahāvīrena desitāti._  


---

1592\. Ekuttarikaṃ niṭṭhitaṃ.



[Go to previous page (7.10 Dasakavāra)](7.10.md) / [Go to parent page (7 Ekuttarikanaya)](../7.md) / [Go to next page (8 Uposathādipucchāvissajjanā)](../8.md)


