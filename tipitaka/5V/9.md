
[Home](/) / [5V Parivārapāḷi](../5V.md)

# 9 Atthavasapakaraṇa

* Atthavasapakaraṇa

(334.)

1604\. Dasa atthavase paṭicca tathāgatena sāvakānaṃ sikkhāpadaṃ paññattaṃ—  saṃghasuṭṭhutāya, saṃghaphāsutāya, dummaṅkūnaṃ puggalānaṃ niggahāya, pesalānaṃ bhikkhūnaṃ phāsuvihārāya, diṭṭhadhammikānaṃ āsavānaṃ saṃvarāya, samparāyikānaṃ āsavānaṃ paṭighātāya, appasannānaṃ pasādāya, pasannānaṃ bhiyyobhāvāya, saddhammaṭṭhitiyā vinayānuggahāya.

1605\. Yaṃ saṃghasuṭṭhu taṃ saṃghaphāsu. Yaṃ saṃghaphāsu taṃ dummaṅkūnaṃ puggalānaṃ niggahāya. Yaṃ dummaṅkūnaṃ puggalānaṃ niggahāya taṃ pesalānaṃ bhikkhūnaṃ phāsuvihārāya. Yaṃ pesalānaṃ bhikkhūnaṃ phāsuvihārāya taṃ diṭṭhadhammikānaṃ āsavānaṃ saṃvarāya. Yaṃ diṭṭhadhammikānaṃ āsavānaṃ saṃvarāya taṃ samparāyikānaṃ āsavānaṃ paṭighātāya. Yaṃ samparāyikānaṃ āsavānaṃ paṭighātāya taṃ appasannānaṃ pasādāya. Yaṃ appasannānaṃ pasādāya taṃ pasannānaṃ bhiyyobhāvāya. Yaṃ pasannānaṃ bhiyyobhāvāya taṃ saddhammaṭṭhitiyā. Yaṃ saddhammaṭṭhitiyā taṃ vinayānuggahāya.

1606\. Yaṃ saṃghasuṭṭhu taṃ saṃghaphāsu. Yaṃ saṃghasuṭṭhu taṃ dummaṅkūnaṃ puggalānaṃ niggahāya. Yaṃ saṃghasuṭṭhu taṃ pesalānaṃ bhikkhūnaṃ phāsuvihārāya. Yaṃ saṃghasuṭṭhu taṃ diṭṭhadhammikānaṃ āsavānaṃ saṃvarāya. Yaṃ saṃghasuṭṭhu taṃ samparāyikānaṃ āsavānaṃ paṭighātāya. Yaṃ saṃghasuṭṭhu taṃ appasannānaṃ pasādāya. Yaṃ saṃghasuṭṭhu taṃ pasannānaṃ bhiyyobhāvāya. Yaṃ saṃghasuṭṭhu taṃ saddhammaṭṭhitiyā. Yaṃ saṃghasuṭṭhu taṃ vinayānuggahāya.

1607\. Yaṃ saṃghaphāsu taṃ dummaṅkūnaṃ puggalānaṃ niggahāya. Yaṃ saṃghaphāsu taṃ pesalānaṃ bhikkhūnaṃ phāsuvihārāya. Yaṃ saṃghaphāsu taṃ diṭṭhadhammikānaṃ āsavānaṃ saṃvarāya. Yaṃ saṃghaphāsu taṃ samparāyikānaṃ āsavānaṃ paṭighātāya. Yaṃ saṃghaphāsu taṃ appasannānaṃ pasādāya. Yaṃ saṃghaphāsu taṃ pasannānaṃ bhiyyobhāvāya. Yaṃ saṃghaphāsu taṃ saddhammaṭṭhitiyā. Yaṃ saṃghaphāsu taṃ vinayānuggahāya. Yaṃ saṃghaphāsu taṃ saṃghasuṭṭhu.

1608\. Yaṃ dummaṅkūnaṃ puggalānaṃ niggahāya…pe…  yaṃ pesalānaṃ bhikkhūnaṃ phāsuvihārāya…  yaṃ diṭṭhadhammikānaṃ āsavānaṃ saṃvarāya…  yaṃ samparāyikānaṃ āsavānaṃ paṭighātāya…  yaṃ appasannānaṃ pasādāya…  yaṃ pasannānaṃ bhiyyobhāvāya…  yaṃ saddhammaṭṭhitiyā…  yaṃ vinayānuggahāya taṃ saṃghasuṭṭhu. Yaṃ vinayānuggahāya taṃ saṃghaphāsu. Yaṃ vinayānuggahāya taṃ dummaṅkūnaṃ puggalānaṃ niggahāya. Yaṃ vinayānuggahāya taṃ pesalānaṃ bhikkhūnaṃ phāsuvihārāya. Yaṃ vinayānuggahāya taṃ diṭṭhadhammikānaṃ āsavānaṃ saṃvarāya. Yaṃ vinayānuggahāya taṃ samparāyikānaṃ āsavānaṃ paṭighātāya. Yaṃ vinayānuggahāya taṃ appasannānaṃ pasādāya. Yaṃ vinayānuggahāya taṃ pasannānaṃ bhiyyobhāvāya. Yaṃ vinayānuggahāya taṃ saddhammaṭṭhitiyāti.

1609\. _Atthasataṃ dhammasataṃ,_  
_dve ca niruttisatāni;_  
_Cattāri ñāṇasatāni,_  
_atthavase pakaraṇeti._  


---

1610\. Atthavasapakaraṇaṃ niṭṭhitaṃ.

  
Mahāvaggo niṭṭhito.



---

1611\. Tassuddānaṃ



1612\. _Paṭhamaṃ aṭṭhapucchāyaṃ,_  
_paccayesu punaṭṭha ca;_  
_Bhikkhūnaṃ soḷasa ete,_  
_bhikkhunīnañca soḷasa._  


1613\. _Peyyālaantarā bhedā,_  
_ekuttarikameva ca;_  
_Pavāraṇatthavasikā,_  
_mahāvaggassa saṅgahoti._  


---

1614\. Atthavasapakaraṇaṃ niṭṭhitaṃ.



[Go to previous page (8.2 Ādimajjhantavissajjanā)](8/8.2.md) / [Go to parent page (5V Parivārapāḷi)](0.md) / [Go to next page (10 Gāthāsaṅgaṇika)](10.md)


