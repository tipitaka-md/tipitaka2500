
[Home](/) / [5V Parivārapāḷi](../../5V.md) / [21 Pañcavagga](../21.md)

# 21.5 Navasaṅgahavagga

* Pañcavagga

* Navasaṅgahavagga

(501.)

2434\. Navasaṅgahā—  vatthusaṅgaho, vipattisaṅgaho āpattisaṅgaho, nidānasaṅgaho, puggalasaṅgaho, khandhasaṅgaho, samuṭṭhānasaṅgaho, adhikaraṇasaṅgaho, samathasaṅgahoti.

2435\. Adhikaraṇe samuppanne sace ubho atthapaccatthikā āgacchanti ubhinnampi vatthu ārocāpetabbaṃ. Ubhinnampi vatthuṃ ārocāpetvā ubhinnampi paṭiññā sotabbā. Ubhinnampi paṭiññaṃ sutvā ubhopi vattabbā—  “amhākaṃ imasmiṃ adhikaraṇe vūpasamite ubhopi tuṭṭhā bhavissathā”ti. Sace āhaṃsu—  “ubhopi tuṭṭhā bhavissāmā”ti, saṃghena taṃ adhikaraṇaṃ sampaṭicchitabbaṃ. Sace alajjussannā hoti, parisā ubbāhikāya vūpasametabbaṃ. Sace bālussannā hoti, parisā vinayadharo pariyesitabbo yena dhammena yena vinayena yena satthusāsanena taṃ adhikaraṇaṃ vūpasammati. Tathā taṃ adhikaraṇaṃ vūpasametabbaṃ.

2436\. Vatthu jānitabbaṃ, gottaṃ jānitabbaṃ, nāmaṃ jānitabbaṃ, āpatti jānitabbā.

2437\. Methunadhammoti vatthu ceva gottañca—  pārājikanti nāmañceva āpatti ca.

2438\. Adinnādānanti vatthu ceva gottañca—  pārājikanti nāmañceva āpatti ca.

2439\. Manussaviggahoti vatthu ceva gottañca—  pārājikanti nāmañceva āpatti ca.

2440\. Uttarimanussadhammoti vatthu ceva gottañca—  pārājikanti nāmañceva āpatti ca.

2441\. Sukkavissaṭṭhīti vatthu ceva gottañca—  saṃghādisesoti nāmañceva āpatti ca.

2442\. Kāyasaṃsaggoti vatthu ceva gottañca—  saṃghādisesoti nāmañceva āpatti ca.

2443\. Duṭṭhullavācāti vatthu ceva gottañca—  saṃghādisesoti nāmañceva āpatti ca.

2444\. Attakāmanti vatthu ceva gottañca—  saṃghādisesoti nāmañceva āpatti ca.

2445\. Sañcarittanti vatthu ceva gottañca—  saṃghādisesoti nāmañceva āpatti ca.

2446\. Saññācikāya kuṭiṃ kārāpananti vatthu ceva gottañca—  saṃghādisesoti nāmañceva āpatti ca.

2447\. Mahallakaṃ vihāraṃ kārāpananti vatthu ceva gottañca—  saṃghādisesoti nāmañceva āpatti ca.

2448\. Bhikkhuṃ amūlakena pārājikena dhammena anuddhaṃsananti vatthu ceva gottañca—  saṃghādisesoti nāmañceva āpatti ca.

2449\. Bhikkhuṃ aññabhāgiyassa adhikaraṇassa kiñci desaṃ lesamattaṃ upādāya pārājikena dhammena anuddhaṃsananti vatthu ceva gottañca—  saṃghādisesoti nāmañceva āpatti ca.

2450\. Saṃghabhedakassa bhikkhuno yāvatatiyaṃ samanubhāsanāya na paṭinissajjananti vatthu ceva gottañca—  saṃghādisesoti nāmañceva āpatti ca.

2451\. Bhedakānuvattakānaṃ bhikkhūnaṃ yāvatatiyaṃ samanubhāsanāya na paṭinissajjananti vatthu ceva gottañca—  saṃghādisesoti nāmañceva āpatti ca.

2452\. Dubbacassa bhikkhuno yāvatatiyaṃ samanubhāsanāya na paṭinissajjananti vatthu ceva gottañca—  saṃghādisesoti nāmañceva āpatti ca.

2453\. Kuladūsakassa bhikkhuno yāvatatiyaṃ samanubhāsanāya na paṭinissajjananti vatthu ceva gottañca—  saṃghādisesoti nāmañceva āpatti ca…pe… .

2454\. Anādariyaṃ paṭicca udake uccāraṃ vā passāvaṃ vā kheḷaṃ vā karaṇanti vatthu ceva gottañca—  dukkaṭanti nāmañceva āpatti cāti.

---

2455\. Navasaṅgahavaggo niṭṭhito pañcamo.



---

2456\. Tassuddānaṃ



2457\. _Apalokanaṃ ñatti ca,_  
_dutiyaṃ catutthena ca;_  
_Vatthu ñatti anussāvanaṃ,_  
_sīmā parisameva ca._  


2458\. _Sammukhā paṭipucchā ca,_  
_paṭiññā vinayāraho;_  
_Vatthu saṃghapuggalañca,_  
_ñattiṃ na pacchā ñatti ca._  


2459\. _Vatthuṃ saṃghapuggalañca,_  
_sāvanaṃ akālena ca;_  
_Atikhuddakā mahantā ca,_  
_khaṇḍacchāyā nimittakā._  


2460\. _Bahinadī samudde ca,_  
_jātassare ca bhindati;_  
_Ajjhottharati sīmāya,_  
_catu pañca ca vaggikā._  


2461\. _Dasa vīsativaggā ca,_  
_anāhaṭā ca āhaṭā;_  
_Kammapattā chandārahā,_  
_kammārahā ca puggalā._  


2462\. _Apalokanaṃ pañcaṭṭhānaṃ,_  
_ñatti ca navaṭhānikā;_  
_Ñatti dutiyaṃ sattaṭṭhānaṃ,_  
_catutthā sattaṭhānikā._  


2463\. _Suṭṭhu phāsu ca dummaṅku,_  
_pesalā cāpi āsavā;_  
_Veravajjabhayañceva,_  
_akusalaṃ gihīnañca._  


2464\. _Pāpicchā appasannānaṃ,_  
_pasannā dhammaṭṭhapanā;_  
_Vinayānuggahā ceva,_  
_pātimokkhuddesena ca._  


2465\. _Pātimokkhañca ṭhapanā,_  
_Pavāraṇañca ṭhapanaṃ;_  
_Tajjanīyā niyassañca,_  
_Pabbājanīya paṭisāraṇī._  


2466\. _Ukkhepana parivāsaṃ,_  
_mūlamānattaabbhānaṃ;_  
_Osāraṇaṃ nissāraṇaṃ,_  
_tatheva upasampadā._  


2467\. _Apalokanañatti ca,_  
_dutiyañca catutthakaṃ;_  
_Apaññattenupaññattaṃ,_  
_sammukhāvinayo sati._  


2468\. _Amūḷhapaṭiyebhuyya,_  
_pāpiya tiṇavatthārakaṃ;_  
_Vatthu vipatti āpatti,_  
_nidānaṃ puggalena ca._  


2469\. _Khandhā ceva samuṭṭhānā,_  
_adhikaraṇameva ca;_  
_Samathā saṅgahā ceva,_  
_nāmaāpattikā tathāti._  


---

2470\. Parivāro niṭṭhito.



---

2471\. Parivārapāḷi niṭṭhitā.



---

2472\. Pariyosānagāthā



2473\. _Bubbācariyamaggañca,_  
_pucchitvā ca tahiṃ tahiṃ;_  
_Dīpanāmo mahāpañño,_  
_sutadhāriṃ vicakkhaṇo._  


2474\. _Imaṃ vitthārasaṅkhepaṃ,_  
_sajjhāmaggena majjhime;_  
_Cintayitvā likhāpesi,_  
_sissakānaṃ sukhāvahaṃ._  


2475\. _Parivāranti yaṃ vuttaṃ,_  
_sabbaṃ vatthuṃ salakkhaṇaṃ;_  
_Atthaṃ atthena saddhamme,_  
_dhammaṃ dhammena paññatte._  


2476\. _Sāsanaṃ parivāresi,_  
_jambudīpaṃva sāgaro;_  
_Parivāraṃ ajānanto,_  
_kuto dhammavinicchayaṃ._  


2477\. _Vipatti vatthu paññatti,_  
_anupaññatti puggalo;_  
_Ekato ubhato ceva,_  
_lokapaṇṇatti vajjato._  


2478\. _Yassa jāyati vimati,_  
_parivārena chijjati;_  
_Cakkavatti mahāsene,_  
_migamajjheva kesari._  


2479\. _Ravi raṃsiparikkiṇṇo,_  
_cando tāragaṇe yathā;_  
_Brahmā brahmaparisāya,_  
_gaṇamajjheva nāyako;_  
_Evaṃ saddhammavinayo,_  
_parivārena sobhatīti._  


[Go to previous page (21.4 Apaññattepaññattavagga)](21.4.md) / [Go to parent page (21 Pañcavagga)](../21.md)


