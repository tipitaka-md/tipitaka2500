
[Home](/) / [5V Parivārapāḷi](../../5V.md) / [17 Upālipañcaka](../17.md)

# 17.3 Vohāravagga

* Upālipañcaka

* Vohāravagga

(424.)

1977\. “Katihi nu kho, bhante, aṅgehi samannāgatena bhikkhunā saṃghe na voharitabban”ti

1978\. “Pañcahupāli, aṅgehi samannāgatena bhikkhunā saṃghe na voharitabbaṃ. Katamehi pañcahi? Āpattiṃ na jānāti, āpattisamuṭṭhānaṃ na jānāti, āpattiyā payogaṃ na jānāti, āpattiyā vūpasamaṃ na jānāti, āpattiyā na vinicchayakusalo hoti—  imehi kho, upāli, pañcahaṅgehi samannāgatena bhikkhunā saṃghe na voharitabbaṃ. Pañcahupāli, aṅgehi samannāgatena bhikkhunā saṃghe voharitabbaṃ. Katamehi pañcahi? Āpattiṃ jānāti, āpattisamuṭṭhānaṃ jānāti, āpattiyā payogaṃ jānāti, āpattiyā vūpasamaṃ jānāti, āpattiyā vinicchayakusalo hoti—  imehi kho, upāli, pañcahaṅgehi samannāgatena bhikkhunā saṃghe voharitabbaṃ. (1)

1979\. Aparehipi, upāli, pañcahaṅgehi samannāgatena bhikkhunā saṃghe na voharitabbaṃ. Katamehi pañcahi? Adhikaraṇaṃ na jānāti, adhikaraṇasamuṭṭhānaṃ na jānāti, adhikaraṇassa payogaṃ na jānāti, adhikaraṇassa vūpasamaṃ na jānāti, adhikaraṇassa na vinicchayakusalo hoti—  imehi kho, upāli, pañcahaṅgehi samannāgatena bhikkhunā saṃghe na voharitabbaṃ. Pañcahupāli, aṅgehi samannāgatena bhikkhunā saṃghe voharitabbaṃ. Katamehi pañcahi? Adhikaraṇaṃ jānāti, adhikaraṇasamuṭṭhānaṃ jānāti, adhikaraṇassa payogaṃ jānāti, adhikaraṇassa vūpasamaṃ jānāti, adhikaraṇassa vinicchayakusalo hoti—  imehi kho, upāli, pañcahaṅgehi samannāgatena bhikkhunā saṃghe voharitabbaṃ. (2)

1980\. Aparehipi, upāli, pañcahaṅgehi samannāgatena bhikkhunā saṃghe na voharitabbaṃ. Katamehi pañcahi? Pasayhapavattā hoti, anokāsakammaṃ kāretvā pavattā hoti, na yathādhamme yathāvinaye yathāpattiyā codetā hoti, na yathādhamme yathāvinaye yathāpattiyā kāretā hoti, na yathādiṭṭhiyā byākatā hoti—  imehi kho, upāli, pañcahaṅgehi samannāgatena bhikkhunā saṃghe na voharitabbaṃ. Pañcahupāli, aṅgehi samannāgatena bhikkhunā saṃghe voharitabbaṃ. Katamehi pañcahi? Na pasayhapavattā hoti, okāsakammaṃ kāretvā pavattā hoti, yathādhamme yathāvinaye yathāpattiyā codetā hoti, yathādhamme yathāvinaye yathāpattiyā kāretā hoti, yathādiṭṭhiyā byākatā hoti—  imehi kho, upāli, pañcahaṅgehi samannāgatena bhikkhunā saṃghe voharitabbaṃ. (3)

1981\. Aparehipi, upāli, pañcahaṅgehi samannāgatena bhikkhunā saṃghe na voharitabbaṃ. Katamehi pañcahi? Āpattānāpattiṃ na jānāti, lahukagarukaṃ āpattiṃ na jānāti, sāvasesānavasesaṃ āpattiṃ na jānāti, duṭṭhullāduṭṭhullaṃ āpattiṃ na jānāti, sappaṭikammaṃ appaṭikammaṃ āpattiṃ na jānāti—  imehi kho, upāli, pañcahaṅgehi samannāgatena bhikkhunā saṃghe na voharitabbaṃ. Pañcahupāli, aṅgehi samannāgatena bhikkhunā saṃghe voharitabbaṃ. Katamehi pañcahi? Āpattānāpattiṃ jānāti, lahukagarukaṃ āpattiṃ jānāti, sāvasesānavasesaṃ āpattiṃ jānāti, duṭṭhullāduṭṭhullaṃ āpattiṃ jānāti, sappaṭikammaṃ appaṭikammaṃ āpattiṃ jānāti—  imehi kho, upāli, pañcahaṅgehi samannāgatena bhikkhunā saṃghe voharitabbaṃ. (4)

1982\. Aparehipi, upāli, pañcahaṅgehi samannāgatena bhikkhunā saṃghe na voharitabbaṃ. Katamehi pañcahi? Kammaṃ na jānāti, kammassa karaṇaṃ na jānāti, kammassa vatthuṃ na jānāti, kammassa vattaṃ na jānāti, kammassa vūpasamaṃ na jānāti—  imehi kho, upāli, pañcahaṅgehi samannāgatena bhikkhunā saṃghe na voharitabbaṃ. Pañcahupāli, aṅgehi samannāgatena bhikkhunā saṃghe voharitabbaṃ. Katamehi pañcahi? Kammaṃ jānāti, kammassa karaṇaṃ jānāti, kammassa vatthuṃ jānāti, kammassa vattaṃ jānāti, kammassa vūpasamaṃ jānāti—  imehi kho, upāli, pañcahaṅgehi samannāgatena bhikkhunā saṃghe voharitabbaṃ. (5)

1983\. Aparehipi, upāli, pañcahaṅgehi samannāgatena bhikkhunā saṃghe na voharitabbaṃ. Katamehi pañcahi? Vatthuṃ na jānāti, nidānaṃ na jānāti, paññattiṃ na jānāti, padapaccābhaṭṭhaṃ na jānāti, anusandhivacanapathaṃ na jānāti—  imehi kho, upāli, pañcahaṅgehi samannāgatena bhikkhunā saṃghe na voharitabbaṃ. Pañcahupāli, aṅgehi samannāgatena bhikkhunā saṃghe voharitabbaṃ. Katamehi pañcahi? Vatthuṃ jānāti, nidānaṃ jānāti, paññattiṃ jānāti, padapaccābhaṭṭhaṃ jānāti, anusandhivacanapathaṃ jānāti—  imehi kho, upāli, pañcahaṅgehi samannāgatena bhikkhunā saṃghe voharitabbaṃ. (6)

1984\. Aparehipi, upāli, pañcahaṅgehi samannāgatena bhikkhunā saṃghe na voharitabbaṃ. Katamehi pañcahi? Chandāgatiṃ gacchati, dosāgatiṃ gacchati, mohāgatiṃ gacchati, bhayāgatiṃ gacchati, alajjī ca hoti—  imehi kho, upāli, pañcahaṅgehi samannāgatena bhikkhunā saṃghe na voharitabbaṃ. Pañcahupāli, aṅgehi samannāgatena bhikkhunā saṃghe voharitabbaṃ. Katamehi pañcahi? Na chandāgatiṃ gacchati, na dosāgatiṃ gacchati, na mohāgatiṃ gacchati, na bhayāgatiṃ gacchati, lajjī ca hoti—  imehi kho, upāli, pañcahaṅgehi samannāgatena bhikkhunā saṃghe voharitabbaṃ. (7)

1985\. Aparehipi, upāli, pañcahaṅgehi samannāgatena bhikkhunā saṃghe na voharitabbaṃ. Katamehi pañcahi? Chandāgatiṃ gacchati, dosāgatiṃ gacchati, mohāgatiṃ gacchati, bhayāgatiṃ gacchati, akusalo ca hoti vinaye—  imehi kho, upāli, pañcahaṅgehi samannāgatena bhikkhunā saṃghe na voharitabbaṃ. Pañcahupāli, aṅgehi samannāgatena bhikkhunā saṃghe voharitabbaṃ. Katamehi pañcahi? Na chandāgatiṃ gacchati, na dosāgatiṃ gacchati, na mohāgatiṃ gacchati, na bhayāgatiṃ gacchati, kusalo ca hoti vinaye—  imehi kho, upāli, pañcahaṅgehi samannāgatena bhikkhunā saṃghe voharitabbaṃ. (8)

1986\. Aparehipi, upāli, pañcahaṅgehi samannāgatena bhikkhunā saṃghe na voharitabbaṃ. Katamehi pañcahi? Ñattiṃ na jānāti, ñattiyā karaṇaṃ na jānāti, ñattiyā anussāvanaṃ na jānāti, ñattiyā samathaṃ na jānāti, ñattiyā vūpasamaṃ na jānāti—  imehi kho, upāli, pañcahaṅgehi samannāgatena bhikkhunā saṃghe na voharitabbaṃ. Pañcahupāli, aṅgehi samannāgatena bhikkhunā saṃghe voharitabbaṃ. Katamehi pañcahi? Ñattiṃ jānāti, ñattiyā karaṇaṃ jānāti, ñattiyā anussāvanaṃ jānāti, ñattiyā samathaṃ jānāti, ñattiyā vūpasamaṃ jānāti—  imehi kho, upāli, pañcahaṅgehi samannāgatena bhikkhunā saṃghe voharitabbaṃ. (9)

1987\. Aparehipi, upāli, pañcahaṅgehi samannāgatena bhikkhunā saṃghe na voharitabbaṃ. Katamehi pañcahi? Suttaṃ na jānāti, suttānulomaṃ na jānāti, vinayaṃ na jānāti, vinayānulomaṃ na jānāti, na ca ṭhānāṭhānakusalo hoti—  imehi kho, upāli, pañcahaṅgehi samannāgatena bhikkhunā saṃghe na voharitabbaṃ. Pañcahupāli, aṅgehi samannāgatena bhikkhunā saṃghe voharitabbaṃ. Katamehi pañcahi? Suttaṃ jānāti, suttānulomaṃ jānāti, vinayaṃ jānāti, vinayānulomaṃ jānāti, ṭhānāṭhānakusalo ca hoti—  imehi kho, upāli, pañcahaṅgehi samannāgatena bhikkhunā saṃghe voharitabbaṃ. (10)

1988\. Aparehipi, upāli, pañcahaṅgehi samannāgatena bhikkhunā saṃghe na voharitabbaṃ. Katamehi pañcahi? Dhammaṃ na jānāti, dhammānulomaṃ na jānāti, vinayaṃ na jānāti, vinayānulomaṃ na jānāti, na ca pubbāparakusalo hoti—  imehi kho, upāli, pañcahaṅgehi samannāgatena bhikkhunā saṃghe na voharitabbaṃ. Pañcahupāli, aṅgehi samannāgatena bhikkhunā saṃghe voharitabbaṃ. Katamehi pañcahi? Dhammaṃ jānāti, dhammānulomaṃ jānāti, vinayaṃ jānāti, vinayānulomaṃ jānāti, pubbāparakusalo ca hoti—  imehi kho, upāli, pañcahaṅgehi samannāgatena bhikkhunā saṃghe voharitabban”ti. (11)

---

1989\. Vohāravaggo niṭṭhito tatiyo.



---

1990\. Tassuddānaṃ



1991\. _Āpatti adhikaraṇaṃ,_  
_pasayhāpatti jānanā;_  
_Kammaṃ vatthuṃ alajjī ca,_  
_akusalo ca ñattiyā;_  
_Suttaṃ na jānāti dhammaṃ,_  
_tatiyo vaggasaṅgahoti._  


[Go to previous page (17.2 Nappaṭippassambhanavagga)](17.2.md) / [Go to parent page (17 Upālipañcaka)](../17.md) / [Go to next page (17.4 Diṭṭhāvikammavagga)](17.4.md)


