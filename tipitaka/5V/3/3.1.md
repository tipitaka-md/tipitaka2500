
[Home](/) / [5V Parivārapāḷi](../../5V.md) / [3 Samuṭṭhānasīsasaṅkhepa](../3.md)

# 3.1 Samuṭṭhānassuddāna

* Samuṭṭhānasīsasaṅkhepa

* Samuṭṭhānassuddāna

(257.)

1076\. _Aniccā sabbe saṅkhārā,_  
_dukkhānattā ca saṅkhatā;_  
_Nibbānañceva paññatti,_  
_anattā iti nicchayā._  


1077\. _Buddhacande anuppanne,_  
_buddhādicce anuggate;_  
_Tesaṃ sabhāgadhammānaṃ,_  
_nāmamattaṃ na nāyati._  


1078\. _Dukkaraṃ vividhaṃ katvā,_  
_pūrayitvāna pāramī;_  
_Uppajjanti mahāvīrā,_  
_cakkhubhūtā sabrahmake._  


1079\. _Te desayanti saddhammaṃ,_  
_dukkhahāniṃ sukhāvahaṃ;_  
_Aṅgīraso sakyamuni,_  
_sabbabhūtānukampako._  


1080\. _Sabbasattuttamo sīho,_  
_piṭake tīṇi desayi;_  
_Suttantamabhidhammañca,_  
_vinayañca mahāguṇaṃ._  


1081\. _Evaṃ nīyati saddhammo,_  
_vinayo yadi tiṭṭhati;_  
_Ubhato ca vibhaṅgāni,_  
_khandhakā yā ca mātikā._  


1082\. _Mālā suttaguṇeneva,_  
_parivārena ganthitā;_  
_Tasseva parivārassa,_  
_samuṭṭhānaṃ niyato kataṃ._  


1083\. _Sambhedaṃ nidānañcaññaṃ,_  
_sutte dissanti upari;_  
_Tasmā sikkhe parivāraṃ,_  
_dhammakāmo supesaloti._  


[Go to previous page (3 Samuṭṭhānasīsasaṅkhepa)](../3.md) / [Go to parent page (3 Samuṭṭhānasīsasaṅkhepa)](../3.md) / [Go to next page (3.2 Terasasamuṭṭhāna)](3.2.md)


