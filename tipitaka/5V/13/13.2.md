
[Home](/) / [5V Parivārapāḷi](../../5V.md) / [13 Codanākaṇḍa](../13.md)

# 13.2 Codakādipaṭipatti

* Codanākaṇḍa

* Codakādipaṭipatti

(363.)

1798\. Codakena kathaṃ paṭipajjitabbaṃ? Cuditakena kathaṃ paṭipajjitabbaṃ? Saṃghena kathaṃ paṭipajjitabbaṃ? Anuvijjakena kathaṃ paṭipajjitabbaṃ? Codakena kathaṃ paṭipajjitabbanti? Codakena pañcasu dhammesu patiṭṭhāya paro codetabbo. Kālena vakkhāmi no akālena, bhūtena vakkhāmi no abhūtena, saṇhena vakkhāmi no pharusena, atthasaṃhitena vakkhāmi no anatthasaṃhitena, mettācitto vakkhāmi no dosantaroti—  codakena evaṃ paṭipajjitabbaṃ. Cuditakena kathaṃ paṭipajjitabbanti? Cuditakena dvīsu dhammesu paṭipajjitabbaṃ. Sacce ca akuppe ca—  cuditakena evaṃ paṭipajjitabbaṃ. Saṃghena kathaṃ paṭipajjitabbanti? Saṃghena otiṇṇānotiṇṇaṃ jānitabbaṃ. Saṃghena evaṃ paṭipajjitabbaṃ. Anuvijjakena kathaṃ paṭipajjitabbanti? Anuvijjakena yena dhammena yena vinayena yena satthusāsanena taṃ adhikaraṇaṃ vūpasammati tathā taṃ adhikaraṇaṃ vūpasametabbaṃ. Anuvijjakena evaṃ paṭipajjitabbaṃ.

(364.)

1799\. _Uposatho kimatthāya,_  
_Pavāraṇā kissa kāraṇā;_  
_Parivāso kimatthāya,_  
_Mūlāyapaṭikassanā kissa kāraṇā;_  
_Mānattaṃ kimatthāya,_  
_Abbhānaṃ kissa kāraṇā._  


1800\. _Uposatho sāmaggatthāya,_  
_Visuddhatthāya pavāraṇā;_  
_Parivāso mānattatthāya,_  
_Mūlāyapaṭikassanā niggahatthāya;_  
_Mānattaṃ abbhānatthāya,_  
_Visuddhatthāya abbhānaṃ._  


1801\. _Chandā dosā bhayā mohā,_  
_there ca paribhāsati;_  
_Kāyassa bhedā duppañño,_  
_khato upahatindriyo;_  
_Nirayaṃ gacchati dummedho,_  
_na ca sikkhāya gāravo._  


1802\. _Na ca āmisaṃ nissāya,_  
_na ca nissāya puggalaṃ;_  
_Ubho ete vivajjetvā,_  
_yathādhammo tathā kare._  


[Go to previous page (13.1 Anuvijjakaanuyoga)](13.1.md) / [Go to parent page (13 Codanākaṇḍa)](../13.md) / [Go to next page (13.3 Codakassaattajhāpana)](13.3.md)


