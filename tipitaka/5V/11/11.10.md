
[Home](/) / [5V Parivārapāḷi](../../5V.md) / [11 Adhikaraṇabheda](../11.md)

# 𑁧𑁧𑁇𑁧𑁦 𑀲𑀢𑁆𑀢𑀲𑀫𑀣𑀦𑀸𑀦𑀢𑁆𑀣𑀸𑀤𑀺

* 𑀅𑀥𑀺𑀓𑀭𑀡𑀪𑁂𑀤

* 𑀲𑀢𑁆𑀢𑀲𑀫𑀣𑀦𑀸𑀦𑀢𑁆𑀣𑀸𑀤𑀺

(354.)

1745\. 𑀲𑀫𑁆𑀫𑀼𑀔𑀸𑀯𑀺𑀦𑀬𑁄𑀢𑀺 𑀯𑀸 𑀲𑀢𑀺𑀯𑀺𑀦𑀬𑁄𑀢𑀺 𑀯𑀸—  𑀇𑀫𑁂 𑀥𑀫𑁆𑀫𑀸 𑀦𑀸𑀦𑀢𑁆𑀣𑀸 𑀦𑀸𑀦𑀸𑀩𑁆𑀬𑀜𑁆𑀚𑀦𑀸, 𑀉𑀤𑀸𑀳𑀼 𑀏𑀓𑀢𑁆𑀣𑀸 𑀩𑁆𑀬𑀜𑁆𑀚𑀦𑀫𑁂𑀯 𑀦𑀸𑀦𑀁? 𑀲𑀫𑁆𑀫𑀼𑀔𑀸𑀯𑀺𑀦𑀬𑁄𑀢𑀺 𑀯𑀸 𑀅𑀫𑀽𑀍𑀳𑀯𑀺𑀦𑀬𑁄𑀢𑀺 𑀯𑀸…𑀧𑁂…  𑀲𑀫𑁆𑀫𑀼𑀔𑀸𑀯𑀺𑀦𑀬𑁄𑀢𑀺 𑀯𑀸 𑀧𑀝𑀺𑀜𑁆𑀜𑀸𑀢𑀓𑀭𑀡𑀦𑁆𑀢𑀺 𑀯𑀸…  𑀲𑀫𑁆𑀫𑀼𑀔𑀸𑀯𑀺𑀦𑀬𑁄𑀢𑀺 𑀯𑀸 𑀬𑁂𑀪𑀼𑀬𑁆𑀬𑀲𑀺𑀓𑀸𑀢𑀺 𑀯𑀸…  𑀲𑀫𑁆𑀫𑀼𑀔𑀸𑀯𑀺𑀦𑀬𑁄𑀢𑀺 𑀯𑀸 𑀢𑀲𑁆𑀲𑀧𑀸𑀧𑀺𑀬𑀲𑀺𑀓𑀸𑀢𑀺 𑀯𑀸…  𑀲𑀫𑁆𑀫𑀼𑀔𑀸𑀯𑀺𑀦𑀬𑁄𑀢𑀺 𑀯𑀸 𑀢𑀺𑀡𑀯𑀢𑁆𑀣𑀸𑀭𑀓𑁄𑀢𑀺 𑀯𑀸—  𑀇𑀫𑁂 𑀥𑀫𑁆𑀫𑀸 𑀦𑀸𑀦𑀢𑁆𑀣𑀸 𑀦𑀸𑀦𑀸𑀩𑁆𑀬𑀜𑁆𑀚𑀦𑀸, 𑀉𑀤𑀸𑀳𑀼 𑀏𑀓𑀢𑁆𑀣𑀸 𑀩𑁆𑀬𑀜𑁆𑀚𑀦𑀫𑁂𑀯 𑀦𑀸𑀦𑀁? 𑀲𑀫𑁆𑀫𑀼𑀔𑀸𑀯𑀺𑀦𑀬𑁄𑀢𑀺 𑀯𑀸 𑀲𑀢𑀺𑀯𑀺𑀦𑀬𑁄𑀢𑀺 𑀯𑀸—  𑀇𑀫𑁂 𑀥𑀫𑁆𑀫𑀸 𑀦𑀸𑀦𑀢𑁆𑀣𑀸 𑀘𑁂𑀯 𑀦𑀸𑀦𑀸𑀩𑁆𑀬𑀜𑁆𑀚𑀦𑀸 𑀘𑁇 𑀲𑀫𑁆𑀫𑀼𑀔𑀸𑀯𑀺𑀦𑀬𑁄𑀢𑀺 𑀯𑀸 𑀅𑀫𑀽𑀍𑀳𑀯𑀺𑀦𑀬𑁄𑀢𑀺 𑀯𑀸…𑀧𑁂…  𑀲𑀫𑁆𑀫𑀼𑀔𑀸𑀯𑀺𑀦𑀬𑁄𑀢𑀺 𑀯𑀸 𑀧𑀝𑀺𑀜𑁆𑀜𑀸𑀢𑀓𑀭𑀡𑀦𑁆𑀢𑀺 𑀯𑀸…  𑀲𑀫𑁆𑀫𑀼𑀔𑀸𑀯𑀺𑀦𑀬𑁄𑀢𑀺 𑀯𑀸 𑀬𑁂𑀪𑀼𑀬𑁆𑀬𑀲𑀺𑀓𑀸𑀢𑀺 𑀯𑀸…  𑀲𑀫𑁆𑀫𑀼𑀔𑀸𑀯𑀺𑀦𑀬𑁄𑀢𑀺 𑀯𑀸 𑀢𑀲𑁆𑀲𑀧𑀸𑀧𑀺𑀬𑀲𑀺𑀓𑀸𑀢𑀺 𑀯𑀸…  𑀲𑀫𑁆𑀫𑀼𑀔𑀸𑀯𑀺𑀦𑀬𑁄𑀢𑀺 𑀯𑀸 𑀢𑀺𑀡𑀯𑀢𑁆𑀣𑀸𑀭𑀓𑁄𑀢𑀺 𑀯𑀸—  𑀇𑀫𑁂 𑀥𑀫𑁆𑀫𑀸 𑀦𑀸𑀦𑀢𑁆𑀣𑀸 𑀘𑁂𑀯 𑀦𑀸𑀦𑀸𑀩𑁆𑀬𑀜𑁆𑀚𑀦𑀸 𑀘𑁇

(355.)

1746\. 𑀯𑀺𑀯𑀸𑀤𑁄 𑀯𑀺𑀯𑀸𑀤𑀸𑀥𑀺𑀓𑀭𑀡𑀁, 𑀯𑀺𑀯𑀸𑀤𑁄 𑀦𑁄 𑀅𑀥𑀺𑀓𑀭𑀡𑀁, 𑀅𑀥𑀺𑀓𑀭𑀡𑀁 𑀦𑁄 𑀯𑀺𑀯𑀸𑀤𑁄, 𑀅𑀥𑀺𑀓𑀭𑀡𑀜𑁆𑀘𑁂𑀯 𑀯𑀺𑀯𑀸𑀤𑁄 𑀘? 𑀲𑀺𑀬𑀸 𑀯𑀺𑀯𑀸𑀤𑁄 𑀯𑀺𑀯𑀸𑀤𑀸𑀥𑀺𑀓𑀭𑀡𑀁, 𑀲𑀺𑀬𑀸 𑀯𑀺𑀯𑀸𑀤𑁄 𑀦𑁄 𑀅𑀥𑀺𑀓𑀭𑀡𑀁, 𑀲𑀺𑀬𑀸 𑀅𑀥𑀺𑀓𑀭𑀡𑀁 𑀦𑁄 𑀯𑀺𑀯𑀸𑀤𑁄, 𑀲𑀺𑀬𑀸 𑀅𑀥𑀺𑀓𑀭𑀡𑀜𑁆𑀘𑁂𑀯 𑀯𑀺𑀯𑀸𑀤𑁄 𑀘𑁇

1747\. 𑀢𑀢𑁆𑀣 𑀓𑀢𑀫𑁄 𑀯𑀺𑀯𑀸𑀤𑁄 𑀯𑀺𑀯𑀸𑀤𑀸𑀥𑀺𑀓𑀭𑀡𑀁? 𑀇𑀥 𑀪𑀺𑀓𑁆𑀔𑀽 𑀯𑀺𑀯𑀤𑀦𑁆𑀢𑀺 𑀥𑀫𑁆𑀫𑁄𑀢𑀺 𑀯𑀸 𑀅𑀥𑀫𑁆𑀫𑁄𑀢𑀺 𑀯𑀸…𑀧𑁂…  𑀤𑀼𑀝𑁆𑀞𑀼𑀮𑁆𑀮𑀸 𑀆𑀧𑀢𑁆𑀢𑀻𑀢𑀺 𑀯𑀸 𑀅𑀤𑀼𑀝𑁆𑀞𑀼𑀮𑁆𑀮𑀸 𑀆𑀧𑀢𑁆𑀢𑀻𑀢𑀺 𑀯𑀸𑁇 𑀬𑀁 𑀢𑀢𑁆𑀣 𑀪𑀡𑁆𑀟𑀦𑀁, 𑀓𑀮𑀳𑁄, 𑀯𑀺𑀕𑁆𑀕𑀳𑁄, 𑀯𑀺𑀯𑀸𑀤𑁄, 𑀦𑀸𑀦𑀸𑀯𑀸𑀤𑁄, 𑀅𑀜𑁆𑀜𑀣𑀸𑀯𑀸𑀤𑁄, 𑀯𑀺𑀧𑀘𑁆𑀘𑀢𑀸𑀬 𑀯𑁄𑀳𑀸𑀭𑁄, 𑀫𑁂𑀥𑀓𑀁—  𑀅𑀬𑀁 𑀯𑀺𑀯𑀸𑀤𑁄 𑀯𑀺𑀯𑀸𑀤𑀸𑀥𑀺𑀓𑀭𑀡𑀁𑁇

1748\. 𑀢𑀢𑁆𑀣 𑀓𑀢𑀫𑁄 𑀯𑀺𑀯𑀸𑀤𑁄 𑀦𑁄 𑀅𑀥𑀺𑀓𑀭𑀡𑀁? 𑀫𑀸𑀢𑀸𑀧𑀺 𑀧𑀼𑀢𑁆𑀢𑁂𑀦 𑀯𑀺𑀯𑀤𑀢𑀺, 𑀧𑀼𑀢𑁆𑀢𑁄𑀧𑀺 𑀫𑀸𑀢𑀭𑀸 𑀯𑀺𑀯𑀤𑀢𑀺, 𑀧𑀺𑀢𑀸𑀧𑀺 𑀧𑀼𑀢𑁆𑀢𑁂𑀦 𑀯𑀺𑀯𑀤𑀢𑀺, 𑀧𑀼𑀢𑁆𑀢𑁄𑀧𑀺 𑀧𑀺𑀢𑀭𑀸 𑀯𑀺𑀯𑀤𑀢𑀺, 𑀪𑀸𑀢𑀸𑀧𑀺 𑀪𑀸𑀢𑀭𑀸 𑀯𑀺𑀯𑀤𑀢𑀺, 𑀪𑀸𑀢𑀸𑀧𑀺 𑀪𑀕𑀺𑀦𑀺𑀬𑀸 𑀯𑀺𑀯𑀤𑀢𑀺, 𑀪𑀕𑀺𑀦𑀻𑀧𑀺 𑀪𑀸𑀢𑀭𑀸 𑀯𑀺𑀯𑀤𑀢𑀺, 𑀲𑀳𑀸𑀬𑁄𑀧𑀺 𑀲𑀳𑀸𑀬𑁂𑀦 𑀯𑀺𑀯𑀤𑀢𑀺—  𑀅𑀬𑀁 𑀯𑀺𑀯𑀸𑀤𑁄 𑀦𑁄 𑀅𑀥𑀺𑀓𑀭𑀡𑀁𑁇

1749\. 𑀢𑀢𑁆𑀣 𑀓𑀢𑀫𑀁 𑀅𑀥𑀺𑀓𑀭𑀡𑀁 𑀦𑁄 𑀯𑀺𑀯𑀸𑀤𑁄? 𑀅𑀦𑀼𑀯𑀸𑀤𑀸𑀥𑀺𑀓𑀭𑀡𑀁, 𑀆𑀧𑀢𑁆𑀢𑀸𑀥𑀺𑀓𑀭𑀡𑀁, 𑀓𑀺𑀘𑁆𑀘𑀸𑀥𑀺𑀓𑀭𑀡𑀁—  𑀇𑀤𑀁 𑀅𑀥𑀺𑀓𑀭𑀡𑀁 𑀦𑁄 𑀯𑀺𑀯𑀸𑀤𑁄𑁇

1750\. 𑀢𑀢𑁆𑀣 𑀓𑀢𑀫𑀁 𑀅𑀥𑀺𑀓𑀭𑀡𑀜𑁆𑀘𑁂𑀯 𑀯𑀺𑀯𑀸𑀤𑁄 𑀘? 𑀯𑀺𑀯𑀸𑀤𑀸𑀥𑀺𑀓𑀭𑀡𑀁 𑀅𑀥𑀺𑀓𑀭𑀡𑀜𑁆𑀘𑁂𑀯 𑀯𑀺𑀯𑀸𑀤𑁄 𑀘𑁇

(356.)

1751\. 𑀅𑀦𑀼𑀯𑀸𑀤𑁄 𑀅𑀦𑀼𑀯𑀸𑀤𑀸𑀥𑀺𑀓𑀭𑀡𑀁, 𑀅𑀦𑀼𑀯𑀸𑀤𑁄 𑀦𑁄 𑀅𑀥𑀺𑀓𑀭𑀡𑀁, 𑀅𑀥𑀺𑀓𑀭𑀡𑀁 𑀦𑁄 𑀅𑀦𑀼𑀯𑀸𑀤𑁄, 𑀅𑀥𑀺𑀓𑀭𑀡𑀜𑁆𑀘𑁂𑀯 𑀅𑀦𑀼𑀯𑀸𑀤𑁄 𑀘? 𑀲𑀺𑀬𑀸 𑀅𑀦𑀼𑀯𑀸𑀤𑁄 𑀅𑀦𑀼𑀯𑀸𑀤𑀸𑀥𑀺𑀓𑀭𑀡𑀁, 𑀲𑀺𑀬𑀸 𑀅𑀦𑀼𑀯𑀸𑀤𑁄 𑀦𑁄 𑀅𑀥𑀺𑀓𑀭𑀡𑀁, 𑀲𑀺𑀬𑀸 𑀅𑀥𑀺𑀓𑀭𑀡𑀁 𑀦𑁄 𑀅𑀦𑀼𑀯𑀸𑀤𑁄, 𑀲𑀺𑀬𑀸 𑀅𑀥𑀺𑀓𑀭𑀡𑀜𑁆𑀘𑁂𑀯 𑀅𑀦𑀼𑀯𑀸𑀤𑁄 𑀘𑁇

1752\. 𑀢𑀢𑁆𑀣 𑀓𑀢𑀫𑁄 𑀅𑀦𑀼𑀯𑀸𑀤𑁄 𑀅𑀦𑀼𑀯𑀸𑀤𑀸𑀥𑀺𑀓𑀭𑀡𑀁? 𑀇𑀥 𑀪𑀺𑀓𑁆𑀔𑀽 𑀪𑀺𑀓𑁆𑀔𑀼𑀁 𑀅𑀦𑀼𑀯𑀤𑀦𑁆𑀢𑀺 𑀲𑀻𑀮𑀯𑀺𑀧𑀢𑁆𑀢𑀺𑀬𑀸 𑀯𑀸 𑀆𑀘𑀸𑀭𑀯𑀺𑀧𑀢𑁆𑀢𑀺𑀬𑀸 𑀯𑀸 𑀤𑀺𑀝𑁆𑀞𑀺𑀯𑀺𑀧𑀢𑁆𑀢𑀺𑀬𑀸 𑀯𑀸 𑀆𑀚𑀻𑀯𑀯𑀺𑀧𑀢𑁆𑀢𑀺𑀬𑀸 𑀯𑀸𑁇 𑀬𑁄 𑀢𑀢𑁆𑀣 𑀅𑀦𑀼𑀯𑀸𑀤𑁄, 𑀅𑀦𑀼𑀯𑀤𑀦𑀸 𑀅𑀦𑀼𑀮𑁆𑀮𑀧𑀦𑀸 𑀅𑀦𑀼𑀪𑀡𑀦𑀸 𑀅𑀦𑀼𑀲𑀫𑁆𑀧𑀯𑀗𑁆𑀓𑀢𑀸 𑀅𑀩𑁆𑀪𑀼𑀲𑁆𑀲𑀳𑀦𑀢𑀸 𑀅𑀦𑀼𑀩𑀮𑀧𑁆𑀧𑀤𑀸𑀦𑀁—  𑀅𑀬𑀁 𑀅𑀦𑀼𑀯𑀸𑀤𑁄 𑀅𑀦𑀼𑀯𑀸𑀤𑀸𑀥𑀺𑀓𑀭𑀡𑀁𑁇

1753\. 𑀢𑀢𑁆𑀣 𑀓𑀢𑀫𑁄 𑀅𑀦𑀼𑀯𑀸𑀤𑁄 𑀦𑁄 𑀅𑀥𑀺𑀓𑀭𑀡𑀁? 𑀫𑀸𑀢𑀸𑀧𑀺 𑀧𑀼𑀢𑁆𑀢𑀁 𑀅𑀦𑀼𑀯𑀤𑀢𑀺, 𑀧𑀼𑀢𑁆𑀢𑁄𑀧𑀺 𑀫𑀸𑀢𑀭𑀁 𑀅𑀦𑀼𑀯𑀤𑀢𑀺, 𑀧𑀺𑀢𑀸𑀧𑀺 𑀧𑀼𑀢𑁆𑀢𑀁 𑀅𑀦𑀼𑀯𑀤𑀢𑀺, 𑀧𑀼𑀢𑁆𑀢𑁄𑀧𑀺 𑀧𑀺𑀢𑀭𑀁 𑀅𑀦𑀼𑀯𑀤𑀢𑀺, 𑀪𑀸𑀢𑀸𑀧𑀺 𑀪𑀸𑀢𑀭𑀁 𑀅𑀦𑀼𑀯𑀤𑀢𑀺, 𑀪𑀸𑀢𑀸𑀧𑀺 𑀪𑀕𑀺𑀦𑀺𑀁 𑀅𑀦𑀼𑀯𑀤𑀢𑀺, 𑀪𑀕𑀺𑀦𑀻𑀧𑀺 𑀪𑀸𑀢𑀭𑀁 𑀅𑀦𑀼𑀯𑀤𑀢𑀺, 𑀲𑀳𑀸𑀬𑁄𑀧𑀺 𑀲𑀳𑀸𑀬𑀁 𑀅𑀦𑀼𑀯𑀤𑀢𑀺—  𑀅𑀬𑀁 𑀅𑀦𑀼𑀯𑀸𑀤𑁄 𑀦𑁄 𑀅𑀥𑀺𑀓𑀭𑀡𑀁𑁇

1754\. 𑀢𑀢𑁆𑀣 𑀓𑀢𑀫𑀁 𑀅𑀥𑀺𑀓𑀭𑀡𑀁 𑀦𑁄 𑀅𑀦𑀼𑀯𑀸𑀤𑁄? 𑀆𑀧𑀢𑁆𑀢𑀸𑀥𑀺𑀓𑀭𑀡𑀁 𑀓𑀺𑀘𑁆𑀘𑀸𑀥𑀺𑀓𑀭𑀡𑀁 𑀯𑀺𑀯𑀸𑀤𑀸𑀥𑀺𑀓𑀭𑀡𑀁—  𑀇𑀤𑀁 𑀅𑀥𑀺𑀓𑀭𑀡𑀁 𑀦𑁄 𑀅𑀦𑀼𑀯𑀸𑀤𑁄𑁇

1755\. 𑀢𑀢𑁆𑀣 𑀓𑀢𑀫𑀁 𑀅𑀥𑀺𑀓𑀭𑀡𑀜𑁆𑀘𑁂𑀯 𑀅𑀦𑀼𑀯𑀸𑀤𑁄 𑀘? 𑀅𑀦𑀼𑀯𑀸𑀤𑀸𑀥𑀺𑀓𑀭𑀡𑀁 𑀅𑀥𑀺𑀓𑀭𑀡𑀜𑁆𑀘𑁂𑀯 𑀅𑀦𑀼𑀯𑀸𑀤𑁄 𑀘𑁇

(357.)

1756\. 𑀆𑀧𑀢𑁆𑀢𑀺 𑀆𑀧𑀢𑁆𑀢𑀸𑀥𑀺𑀓𑀭𑀡𑀁, 𑀆𑀧𑀢𑁆𑀢𑀺 𑀦𑁄 𑀅𑀥𑀺𑀓𑀭𑀡𑀁, 𑀅𑀥𑀺𑀓𑀭𑀡𑀁 𑀦𑁄 𑀆𑀧𑀢𑁆𑀢𑀺, 𑀅𑀥𑀺𑀓𑀭𑀡𑀜𑁆𑀘𑁂𑀯 𑀆𑀧𑀢𑁆𑀢𑀺 𑀘? 𑀲𑀺𑀬𑀸 𑀆𑀧𑀢𑁆𑀢𑀺 𑀆𑀧𑀢𑁆𑀢𑀸𑀥𑀺𑀓𑀭𑀡𑀁, 𑀲𑀺𑀬𑀸 𑀆𑀧𑀢𑁆𑀢𑀺 𑀦𑁄 𑀅𑀥𑀺𑀓𑀭𑀡𑀁, 𑀲𑀺𑀬𑀸 𑀅𑀥𑀺𑀓𑀭𑀡𑀁 𑀦𑁄 𑀆𑀧𑀢𑁆𑀢𑀺, 𑀲𑀺𑀬𑀸 𑀅𑀥𑀺𑀓𑀭𑀡𑀜𑁆𑀘𑁂𑀯 𑀆𑀧𑀢𑁆𑀢𑀺 𑀘𑁇

1757\. 𑀢𑀢𑁆𑀣 𑀓𑀢𑀫𑀸 𑀆𑀧𑀢𑁆𑀢𑀺 𑀆𑀧𑀢𑁆𑀢𑀸𑀥𑀺𑀓𑀭𑀡𑀁? 𑀧𑀜𑁆𑀘𑀧𑀺 𑀆𑀧𑀢𑁆𑀢𑀺𑀓𑁆𑀔𑀦𑁆𑀥𑀸 𑀆𑀧𑀢𑁆𑀢𑀸𑀥𑀺𑀓𑀭𑀡𑀁𑁇 𑀲𑀢𑁆𑀢𑀧𑀺 𑀆𑀧𑀢𑁆𑀢𑀺𑀓𑁆𑀔𑀦𑁆𑀥𑀸 𑀆𑀧𑀢𑁆𑀢𑀸𑀥𑀺𑀓𑀭𑀡𑀁𑁇 𑀅𑀬𑀁 𑀆𑀧𑀢𑁆𑀢𑀺 𑀆𑀧𑀢𑁆𑀢𑀸𑀥𑀺𑀓𑀭𑀡𑀁𑁇

1758\. 𑀢𑀢𑁆𑀣 𑀓𑀢𑀫𑀸 𑀆𑀧𑀢𑁆𑀢𑀺 𑀦𑁄 𑀅𑀥𑀺𑀓𑀭𑀡𑀁? 𑀲𑁄𑀢𑀸𑀧𑀢𑁆𑀢𑀺 𑀲𑀫𑀸𑀧𑀢𑁆𑀢𑀺—  𑀅𑀬𑀁 𑀆𑀧𑀢𑁆𑀢𑀺 𑀦𑁄 𑀅𑀥𑀺𑀓𑀭𑀡𑀁𑁇

1759\. 𑀢𑀢𑁆𑀣 𑀓𑀢𑀫𑀁 𑀅𑀥𑀺𑀓𑀭𑀡𑀁 𑀦𑁄 𑀆𑀧𑀢𑁆𑀢𑀺? 𑀓𑀺𑀘𑁆𑀘𑀸𑀥𑀺𑀓𑀭𑀡𑀁 𑀯𑀺𑀯𑀸𑀤𑀸𑀥𑀺𑀓𑀭𑀡𑀁 𑀅𑀦𑀼𑀯𑀸𑀤𑀸𑀥𑀺𑀓𑀭𑀡𑀁—  𑀇𑀤𑀁 𑀅𑀥𑀺𑀓𑀭𑀡𑀁 𑀦𑁄 𑀆𑀧𑀢𑁆𑀢𑀺𑁇

1760\. 𑀢𑀢𑁆𑀣 𑀓𑀢𑀫𑀁 𑀅𑀥𑀺𑀓𑀭𑀡𑀜𑁆𑀘𑁂𑀯 𑀆𑀧𑀢𑁆𑀢𑀺 𑀘? 𑀆𑀧𑀢𑁆𑀢𑀸𑀥𑀺𑀓𑀭𑀡𑀁 𑀅𑀥𑀺𑀓𑀭𑀡𑀜𑁆𑀘𑁂𑀯 𑀆𑀧𑀢𑁆𑀢𑀺 𑀘𑁇

(358.)

1761\. 𑀓𑀺𑀘𑁆𑀘𑀁 𑀓𑀺𑀘𑁆𑀘𑀸𑀥𑀺𑀓𑀭𑀡𑀁, 𑀓𑀺𑀘𑁆𑀘𑀁 𑀦𑁄 𑀅𑀥𑀺𑀓𑀭𑀡𑀁, 𑀅𑀥𑀺𑀓𑀭𑀡𑀁 𑀦𑁄 𑀓𑀺𑀘𑁆𑀘𑀁, 𑀅𑀥𑀺𑀓𑀭𑀡𑀜𑁆𑀘𑁂𑀯 𑀓𑀺𑀘𑁆𑀘𑀜𑁆𑀘? 𑀲𑀺𑀬𑀸 𑀓𑀺𑀘𑁆𑀘𑀁 𑀓𑀺𑀘𑁆𑀘𑀸𑀥𑀺𑀓𑀭𑀡𑀁, 𑀲𑀺𑀬𑀸 𑀓𑀺𑀘𑁆𑀘𑀁 𑀦𑁄 𑀅𑀥𑀺𑀓𑀭𑀡𑀁, 𑀲𑀺𑀬𑀸 𑀅𑀥𑀺𑀓𑀭𑀡𑀁 𑀦𑁄 𑀓𑀺𑀘𑁆𑀘𑀁, 𑀲𑀺𑀬𑀸 𑀅𑀥𑀺𑀓𑀭𑀡𑀜𑁆𑀘𑁂𑀯 𑀓𑀺𑀘𑁆𑀘𑀜𑁆𑀘𑁇

1762\. 𑀢𑀢𑁆𑀣 𑀓𑀢𑀫𑀁 𑀓𑀺𑀘𑁆𑀘𑀁 𑀓𑀺𑀘𑁆𑀘𑀸𑀥𑀺𑀓𑀭𑀡𑀁? 𑀬𑀸 𑀲𑀁𑀖𑀲𑁆𑀲 𑀓𑀺𑀘𑁆𑀘𑀬𑀢𑀸 𑀓𑀭𑀡𑀻𑀬𑀢𑀸 𑀅𑀧𑀮𑁄𑀓𑀦𑀓𑀫𑁆𑀫𑀁 𑀜𑀢𑁆𑀢𑀺𑀓𑀫𑁆𑀫𑀁 𑀜𑀢𑁆𑀢𑀺𑀤𑀼𑀢𑀺𑀬𑀓𑀫𑁆𑀫𑀁 𑀜𑀢𑁆𑀢𑀺𑀘𑀢𑀼𑀢𑁆𑀣𑀓𑀫𑁆𑀫𑀁—  𑀇𑀤𑀁 𑀓𑀺𑀘𑁆𑀘𑀁 𑀓𑀺𑀘𑁆𑀘𑀸𑀥𑀺𑀓𑀭𑀡𑀁𑁇

1763\. 𑀢𑀢𑁆𑀣 𑀓𑀢𑀫𑀁 𑀓𑀺𑀘𑁆𑀘𑀁 𑀦𑁄 𑀅𑀥𑀺𑀓𑀭𑀡𑀁? 𑀆𑀘𑀭𑀺𑀬𑀓𑀺𑀘𑁆𑀘𑀁 𑀉𑀧𑀚𑁆𑀛𑀸𑀬𑀓𑀺𑀘𑁆𑀘𑀁 𑀲𑀫𑀸𑀦𑀼𑀧𑀚𑁆𑀛𑀸𑀬𑀓𑀺𑀘𑁆𑀘𑀁 𑀲𑀫𑀸𑀦𑀸𑀘𑀭𑀺𑀬𑀓𑀺𑀘𑁆𑀘𑀁—  𑀇𑀤𑀁 𑀓𑀺𑀘𑁆𑀘𑀁 𑀦𑁄 𑀅𑀥𑀺𑀓𑀭𑀡𑀁𑁇

1764\. 𑀢𑀢𑁆𑀣 𑀓𑀢𑀫𑀁 𑀅𑀥𑀺𑀓𑀭𑀡𑀁 𑀦𑁄 𑀓𑀺𑀘𑁆𑀘𑀁? 𑀯𑀺𑀯𑀸𑀤𑀸𑀥𑀺𑀓𑀭𑀡𑀁 𑀅𑀦𑀼𑀯𑀸𑀤𑀸𑀥𑀺𑀓𑀭𑀡𑀁 𑀆𑀧𑀢𑁆𑀢𑀸𑀥𑀺𑀓𑀭𑀡𑀁—  𑀇𑀤𑀁 𑀅𑀥𑀺𑀓𑀭𑀡𑀁 𑀦𑁄 𑀓𑀺𑀘𑁆𑀘𑀁𑁇

1765\. 𑀢𑀢𑁆𑀣 𑀓𑀢𑀫𑀁 𑀅𑀥𑀺𑀓𑀭𑀡𑀜𑁆𑀘𑁂𑀯 𑀓𑀺𑀘𑁆𑀘𑀜𑁆𑀘? 𑀓𑀺𑀘𑁆𑀘𑀸𑀥𑀺𑀓𑀭𑀡𑀁 𑀅𑀥𑀺𑀓𑀭𑀡𑀜𑁆𑀘𑁂𑀯 𑀓𑀺𑀘𑁆𑀘𑀁 𑀘𑀸𑀢𑀺𑁇

---

1766\. 𑀅𑀥𑀺𑀓𑀭𑀡𑀪𑁂𑀤𑀁 𑀦𑀺𑀝𑁆𑀞𑀺𑀢𑀁𑁇



---

1767\. 𑀢𑀲𑁆𑀲𑀼𑀤𑁆𑀤𑀸𑀦𑀁



1768\. _𑀅𑀥𑀺𑀓𑀭𑀡𑀁 𑀉𑀓𑁆𑀓𑁄𑀝𑀸,_  
_𑀆𑀓𑀸𑀭𑀸 𑀧𑀼𑀕𑁆𑀕𑀮𑁂𑀦 𑀘;_  
_𑀦𑀺𑀤𑀸𑀦𑀳𑁂𑀢𑀼𑀧𑀘𑁆𑀘𑀬𑀸,_  
_𑀫𑀽𑀮𑀁 𑀲𑀫𑀼𑀝𑁆𑀞𑀸𑀦𑁂𑀦 𑀘𑁇_  


1769\. _𑀆𑀧𑀢𑁆𑀢𑀺 𑀳𑁄𑀢𑀺 𑀬𑀢𑁆𑀣 𑀘,_  
_𑀲𑀁𑀲𑀝𑁆𑀞𑀸 𑀦𑀺𑀤𑀸𑀦𑁂𑀦 𑀘;_  
_𑀳𑁂𑀢𑀼𑀧𑀘𑁆𑀘𑀬𑀫𑀽𑀮𑀸𑀦𑀺,_  
_𑀲𑀫𑀼𑀝𑁆𑀞𑀸𑀦𑁂𑀦 𑀩𑁆𑀬𑀜𑁆𑀚𑀦𑀸;_  
_𑀯𑀺𑀯𑀸𑀤𑁄 𑀅𑀥𑀺𑀓𑀭𑀡𑀦𑁆𑀢𑀺,_  
_𑀪𑁂𑀤𑀸𑀥𑀺𑀓𑀭𑀡𑁂 𑀇𑀤𑀦𑁆𑀢𑀺𑁇_  


[Go to previous page (11.9 Sattasamathanidāna)](11.9.md) / [Go to parent page (11 Adhikaraṇabheda)](../11.md) / [Go to next page (12 Aparagāthāsaṅgaṇika)](../12.md)


