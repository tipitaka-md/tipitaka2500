
[Home](/) / [5V Parivārapāḷi](../../5V.md) / [11 Adhikaraṇabheda](../11.md)

# 11.10 Sattasamathanānatthādi

* Adhikaraṇabheda

* Sattasamathanānatthādi

(354.)

1745\. Sammukhāvinayoti vā sativinayoti vā—  ime dhammā nānatthā nānābyañjanā, udāhu ekatthā byañjanameva nānaṃ? Sammukhāvinayoti vā amūḷhavinayoti vā…pe…  sammukhāvinayoti vā paṭiññātakaraṇanti vā…  sammukhāvinayoti vā yebhuyyasikāti vā…  sammukhāvinayoti vā tassapāpiyasikāti vā…  sammukhāvinayoti vā tiṇavatthārakoti vā—  ime dhammā nānatthā nānābyañjanā, udāhu ekatthā byañjanameva nānaṃ? Sammukhāvinayoti vā sativinayoti vā—  ime dhammā nānatthā ceva nānābyañjanā ca. Sammukhāvinayoti vā amūḷhavinayoti vā…pe…  sammukhāvinayoti vā paṭiññātakaraṇanti vā…  sammukhāvinayoti vā yebhuyyasikāti vā…  sammukhāvinayoti vā tassapāpiyasikāti vā…  sammukhāvinayoti vā tiṇavatthārakoti vā—  ime dhammā nānatthā ceva nānābyañjanā ca.

(355.)

1746\. Vivādo vivādādhikaraṇaṃ, vivādo no adhikaraṇaṃ, adhikaraṇaṃ no vivādo, adhikaraṇañceva vivādo ca? Siyā vivādo vivādādhikaraṇaṃ, siyā vivādo no adhikaraṇaṃ, siyā adhikaraṇaṃ no vivādo, siyā adhikaraṇañceva vivādo ca.

1747\. Tattha katamo vivādo vivādādhikaraṇaṃ? Idha bhikkhū vivadanti dhammoti vā adhammoti vā…pe…  duṭṭhullā āpattīti vā aduṭṭhullā āpattīti vā. Yaṃ tattha bhaṇḍanaṃ, kalaho, viggaho, vivādo, nānāvādo, aññathāvādo, vipaccatāya vohāro, medhakaṃ—  ayaṃ vivādo vivādādhikaraṇaṃ.

1748\. Tattha katamo vivādo no adhikaraṇaṃ? Mātāpi puttena vivadati, puttopi mātarā vivadati, pitāpi puttena vivadati, puttopi pitarā vivadati, bhātāpi bhātarā vivadati, bhātāpi bhaginiyā vivadati, bhaginīpi bhātarā vivadati, sahāyopi sahāyena vivadati—  ayaṃ vivādo no adhikaraṇaṃ.

1749\. Tattha katamaṃ adhikaraṇaṃ no vivādo? Anuvādādhikaraṇaṃ, āpattādhikaraṇaṃ, kiccādhikaraṇaṃ—  idaṃ adhikaraṇaṃ no vivādo.

1750\. Tattha katamaṃ adhikaraṇañceva vivādo ca? Vivādādhikaraṇaṃ adhikaraṇañceva vivādo ca.

(356.)

1751\. Anuvādo anuvādādhikaraṇaṃ, anuvādo no adhikaraṇaṃ, adhikaraṇaṃ no anuvādo, adhikaraṇañceva anuvādo ca? Siyā anuvādo anuvādādhikaraṇaṃ, siyā anuvādo no adhikaraṇaṃ, siyā adhikaraṇaṃ no anuvādo, siyā adhikaraṇañceva anuvādo ca.

1752\. Tattha katamo anuvādo anuvādādhikaraṇaṃ? Idha bhikkhū bhikkhuṃ anuvadanti sīlavipattiyā vā ācāravipattiyā vā diṭṭhivipattiyā vā ājīvavipattiyā vā. Yo tattha anuvādo, anuvadanā anullapanā anubhaṇanā anusampavaṅkatā abbhussahanatā anubalappadānaṃ—  ayaṃ anuvādo anuvādādhikaraṇaṃ.

1753\. Tattha katamo anuvādo no adhikaraṇaṃ? Mātāpi puttaṃ anuvadati, puttopi mātaraṃ anuvadati, pitāpi puttaṃ anuvadati, puttopi pitaraṃ anuvadati, bhātāpi bhātaraṃ anuvadati, bhātāpi bhaginiṃ anuvadati, bhaginīpi bhātaraṃ anuvadati, sahāyopi sahāyaṃ anuvadati—  ayaṃ anuvādo no adhikaraṇaṃ.

1754\. Tattha katamaṃ adhikaraṇaṃ no anuvādo? Āpattādhikaraṇaṃ kiccādhikaraṇaṃ vivādādhikaraṇaṃ—  idaṃ adhikaraṇaṃ no anuvādo.

1755\. Tattha katamaṃ adhikaraṇañceva anuvādo ca? Anuvādādhikaraṇaṃ adhikaraṇañceva anuvādo ca.

(357.)

1756\. Āpatti āpattādhikaraṇaṃ, āpatti no adhikaraṇaṃ, adhikaraṇaṃ no āpatti, adhikaraṇañceva āpatti ca? Siyā āpatti āpattādhikaraṇaṃ, siyā āpatti no adhikaraṇaṃ, siyā adhikaraṇaṃ no āpatti, siyā adhikaraṇañceva āpatti ca.

1757\. Tattha katamā āpatti āpattādhikaraṇaṃ? Pañcapi āpattikkhandhā āpattādhikaraṇaṃ. Sattapi āpattikkhandhā āpattādhikaraṇaṃ. Ayaṃ āpatti āpattādhikaraṇaṃ.

1758\. Tattha katamā āpatti no adhikaraṇaṃ? Sotāpatti samāpatti—  ayaṃ āpatti no adhikaraṇaṃ.

1759\. Tattha katamaṃ adhikaraṇaṃ no āpatti? Kiccādhikaraṇaṃ vivādādhikaraṇaṃ anuvādādhikaraṇaṃ—  idaṃ adhikaraṇaṃ no āpatti.

1760\. Tattha katamaṃ adhikaraṇañceva āpatti ca? Āpattādhikaraṇaṃ adhikaraṇañceva āpatti ca.

(358.)

1761\. Kiccaṃ kiccādhikaraṇaṃ, kiccaṃ no adhikaraṇaṃ, adhikaraṇaṃ no kiccaṃ, adhikaraṇañceva kiccañca? Siyā kiccaṃ kiccādhikaraṇaṃ, siyā kiccaṃ no adhikaraṇaṃ, siyā adhikaraṇaṃ no kiccaṃ, siyā adhikaraṇañceva kiccañca.

1762\. Tattha katamaṃ kiccaṃ kiccādhikaraṇaṃ? Yā saṃghassa kiccayatā karaṇīyatā apalokanakammaṃ ñattikammaṃ ñattidutiyakammaṃ ñatticatutthakammaṃ—  idaṃ kiccaṃ kiccādhikaraṇaṃ.

1763\. Tattha katamaṃ kiccaṃ no adhikaraṇaṃ? Ācariyakiccaṃ upajjhāyakiccaṃ samānupajjhāyakiccaṃ samānācariyakiccaṃ—  idaṃ kiccaṃ no adhikaraṇaṃ.

1764\. Tattha katamaṃ adhikaraṇaṃ no kiccaṃ? Vivādādhikaraṇaṃ anuvādādhikaraṇaṃ āpattādhikaraṇaṃ—  idaṃ adhikaraṇaṃ no kiccaṃ.

1765\. Tattha katamaṃ adhikaraṇañceva kiccañca? Kiccādhikaraṇaṃ adhikaraṇañceva kiccaṃ cāti.

---

1766\. Adhikaraṇabhedaṃ niṭṭhitaṃ.



---

1767\. Tassuddānaṃ



1768\. _Adhikaraṇaṃ ukkoṭā,_  
_ākārā puggalena ca;_  
_Nidānahetupaccayā,_  
_mūlaṃ samuṭṭhānena ca._  


1769\. _Āpatti hoti yattha ca,_  
_saṃsaṭṭhā nidānena ca;_  
_Hetupaccayamūlāni,_  
_samuṭṭhānena byañjanā;_  
_Vivādo adhikaraṇanti,_  
_bhedādhikaraṇe idanti._  


[Go to previous page (11.9 Sattasamathanidāna)](11.9.md) / [Go to parent page (11 Adhikaraṇabheda)](../11.md) / [Go to next page (12 Aparagāthāsaṅgaṇika)](../12.md)


