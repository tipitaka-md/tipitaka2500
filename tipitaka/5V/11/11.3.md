
[Home](/) / [5V Parivārapāḷi](../../5V.md) / [11 Adhikaraṇabheda](../11.md)

# 11.3 Adhikaraṇamūlādi

* Adhikaraṇabheda

* Adhikaraṇamūlādi

(343.)

1715\. Catunnaṃ adhikaraṇānaṃ kati mūlāni, kati samuṭṭhānā? Catunnaṃ adhikaraṇānaṃ tettiṃsa mūlāni, tettiṃsa samuṭṭhānā.

1716\. Catunnaṃ adhikaraṇānaṃ katamāni tettiṃsa mūlāni? Vivādādhikaraṇassa dvādasa mūlāni, anuvādādhikaraṇassa cuddasa mūlāni, āpattādhikaraṇassa cha mūlāni, kiccādhikaraṇassa ekaṃ mūlaṃ, saṃgho—  catunnaṃ adhikaraṇānaṃ imāni tettiṃsa mūlāni.

1717\. Catunnaṃ adhikaraṇānaṃ katame tettiṃsa samuṭṭhānā? Vivādādhikaraṇassa aṭṭhārasabhedakaravatthūni samuṭṭhānā, anuvādādhikaraṇassa catasso vipattiyo samuṭṭhānā, āpattādhikaraṇassa sattāpattikkhandhā samuṭṭhānā, kiccādhikaraṇassa cattāri kammāni samuṭṭhānā—  catunnaṃ adhikaraṇānaṃ ime tettiṃsa samuṭṭhānā.

[Go to previous page (11.2 Adhikaraṇanidānādi)](11.2.md) / [Go to parent page (11 Adhikaraṇabheda)](../11.md) / [Go to next page (11.4 Adhikaraṇapaccayāpatti)](11.4.md)


