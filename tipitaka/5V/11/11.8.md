---
title: 11.8 Saṃsaṭṭhavāra
path: /tipitaka/5V/11/11.8
ref: 272206
breadcrumbs:
  - name: Home
    link: /
  - name: 5V Parivārapāḷi
    link: /tipitaka/5V
  - name: 11 Adhikaraṇabheda
    link: /tipitaka/5V/11
prevL: /tipitaka/5V/11/11.7
upL: /tipitaka/5V/11
nextL: /tipitaka/5V/11/11.9
---

# 11.8 Saṃsaṭṭhavāra

### Adhikaraṇabheda

### Saṃsaṭṭhavāra

(351.)

1736. Sammukhāvinayoti vā sativinayoti vā—  ime dhammā saṃsaṭṭhā udāhu visaṃsaṭṭhā? Labbhā ca panimesaṃ dhammānaṃ vinibbhujitvā vinibbhujitvā nānākaraṇaṃ paññāpetuṃ? Sammukhāvinayoti vā amūḷhavinayoti vā…pe…  sammukhāvinayoti vā paṭiññātakaraṇanti vā…  sammukhāvinayoti vā yebhuyyasikāti vā…  sammukhāvinayoti vā tassapāpiyasikāti vā…  sammukhāvinayoti vā tiṇavatthārakoti vā—  ime dhammā saṃsaṭṭhā, udāhu visaṃsaṭṭhā? Labbhā ca panimesaṃ dhammānaṃ vinibbhujitvā vinibbhujitvā nānākaraṇaṃ paññāpetuṃ?

1737. Sammukhāvinayoti vā sativinayoti vā—  ime dhammā saṃsaṭṭhā, no visaṃsaṭṭhā; na ca labbhā imesaṃ dhammānaṃ vinibbhujitvā vinibbhujitvā nānākaraṇaṃ paññāpetuṃ. Sammukhāvinayoti vā amūḷhavinayoti vā…pe…  sammukhāvinayoti vā paṭiññātakaraṇanti vā…  sammukhāvinayoti vā yebhuyyasikāti vā…  sammukhāvinayoti vā tassapāpiyasikāti vā…  sammukhāvinayoti vā tiṇavatthārakoti vā—  ime dhammā saṃsaṭṭhā, no visaṃsaṭṭhā; na ca labbhā imesaṃ dhammānaṃ vinibbhujitvā vinibbhujitvā nānākaraṇaṃ paññāpetuṃ.


