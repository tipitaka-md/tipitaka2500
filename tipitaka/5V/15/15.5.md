
[Home](/) / [5V Parivārapāḷi](/tipitaka/5V.md) / [15 Mahāsaṅgāma](/tipitaka/5V/15.md)

# 𑁧𑁫𑁇𑁫 𑀧𑀭𑀧𑀓𑁆𑀔𑀸𑀤𑀺𑀅𑀯𑀚𑀸𑀦𑀦

### 𑀫𑀳𑀸𑀲𑀗𑁆𑀕𑀸𑀫

### 𑀧𑀭𑀧𑀓𑁆𑀔𑀸𑀤𑀺𑀅𑀯𑀚𑀸𑀦𑀦

(391.)

1861\. **𑀓𑀣𑀁 𑀮𑀤𑁆𑀥𑀧𑀓𑁆𑀔𑁄𑀫𑁆𑀳𑀻𑀢𑀺 𑀧𑀭𑀧𑀓𑁆𑀔𑀁 𑀅𑀯𑀚𑀸𑀦𑀸𑀢𑀺**? 𑀇𑀥𑁂𑀓𑀘𑁆𑀘𑁄 𑀮𑀤𑁆𑀥𑀧𑀓𑁆𑀔𑁄 𑀳𑁄𑀢𑀺 𑀮𑀤𑁆𑀥𑀧𑀭𑀺𑀯𑀸𑀭𑁄 𑀧𑀓𑁆𑀔𑀯𑀸 𑀜𑀸𑀢𑀺𑀫𑀸𑁇 “𑀅𑀬𑀁 𑀅𑀮𑀤𑁆𑀥𑀧𑀓𑁆𑀔𑁄 𑀅𑀮𑀤𑁆𑀥𑀧𑀭𑀺𑀯𑀸𑀭𑁄 𑀦 𑀧𑀓𑁆𑀔𑀯𑀸 𑀦 𑀜𑀸𑀢𑀺𑀫𑀸”𑀢𑀺 𑀢𑀲𑁆𑀲 𑀅𑀯𑀚𑀸𑀦𑀦𑁆𑀢𑁄 𑀅𑀥𑀫𑁆𑀫𑀁 𑀥𑀫𑁆𑀫𑁄𑀢𑀺 𑀤𑀻𑀧𑁂𑀢𑀺, 𑀥𑀫𑁆𑀫𑀁 𑀅𑀥𑀫𑁆𑀫𑁄𑀢𑀺 𑀤𑀻𑀧𑁂𑀢𑀺…𑀧𑁂…  𑀤𑀼𑀝𑁆𑀞𑀼𑀮𑁆𑀮𑀁 𑀆𑀧𑀢𑁆𑀢𑀺𑀁 𑀅𑀤𑀼𑀝𑁆𑀞𑀼𑀮𑁆𑀮𑀸 𑀆𑀧𑀢𑁆𑀢𑀻𑀢𑀺 𑀤𑀻𑀧𑁂𑀢𑀺, 𑀅𑀤𑀼𑀝𑁆𑀞𑀼𑀮𑁆𑀮𑀁 𑀆𑀧𑀢𑁆𑀢𑀺𑀁 𑀤𑀼𑀝𑁆𑀞𑀼𑀮𑁆𑀮𑀸 𑀆𑀧𑀢𑁆𑀢𑀻𑀢𑀺 𑀤𑀻𑀧𑁂𑀢𑀺𑁇 𑀏𑀯𑀁 𑀮𑀤𑁆𑀥𑀧𑀓𑁆𑀔𑁄𑀫𑁆𑀳𑀻𑀢𑀺 𑀧𑀭𑀧𑀓𑁆𑀔𑀁 𑀅𑀯𑀚𑀸𑀦𑀸𑀢𑀺𑁇

(392.)

1862\. **𑀓𑀣𑀁 𑀩𑀳𑀼𑀲𑁆𑀲𑀼𑀢𑁄𑀫𑁆𑀳𑀻𑀢𑀺 𑀅𑀧𑁆𑀧𑀲𑁆𑀲𑀼𑀢𑀁 𑀅𑀯𑀚𑀸𑀦𑀸𑀢𑀺**? 𑀇𑀥𑁂𑀓𑀘𑁆𑀘𑁄 𑀩𑀳𑀼𑀲𑁆𑀲𑀼𑀢𑁄 𑀳𑁄𑀢𑀺 𑀲𑀼𑀢𑀥𑀭𑁄 𑀲𑀼𑀢𑀲𑀦𑁆𑀦𑀺𑀘𑀬𑁄𑁇 “𑀅𑀬𑀁 𑀅𑀧𑁆𑀧𑀲𑁆𑀲𑀼𑀢𑁄 𑀅𑀧𑁆𑀧𑀸𑀕𑀫𑁄 𑀅𑀧𑁆𑀧𑀥𑀭𑁄”𑀢𑀺 𑀢𑀲𑁆𑀲 𑀅𑀯𑀚𑀸𑀦𑀦𑁆𑀢𑁄 𑀅𑀥𑀫𑁆𑀫𑀁 𑀥𑀫𑁆𑀫𑁄𑀢𑀺 𑀤𑀻𑀧𑁂𑀢𑀺, 𑀥𑀫𑁆𑀫𑀁 𑀅𑀥𑀫𑁆𑀫𑁄𑀢𑀺 𑀤𑀻𑀧𑁂𑀢𑀺…𑀧𑁂…  𑀤𑀼𑀝𑁆𑀞𑀼𑀮𑁆𑀮𑀁 𑀆𑀧𑀢𑁆𑀢𑀺𑀁 𑀅𑀤𑀼𑀝𑁆𑀞𑀼𑀮𑁆𑀮𑀸 𑀆𑀧𑀢𑁆𑀢𑀻𑀢𑀺 𑀤𑀻𑀧𑁂𑀢𑀺, 𑀅𑀤𑀼𑀝𑁆𑀞𑀼𑀮𑁆𑀮𑀁 𑀆𑀧𑀢𑁆𑀢𑀺𑀁 𑀤𑀼𑀝𑁆𑀞𑀼𑀮𑁆𑀮𑀸 𑀆𑀧𑀢𑁆𑀢𑀻𑀢𑀺 𑀤𑀻𑀧𑁂𑀢𑀺𑁇 𑀏𑀯𑀁 𑀩𑀳𑀼𑀲𑁆𑀲𑀼𑀢𑁄𑀫𑁆𑀳𑀻𑀢𑀺 𑀅𑀧𑁆𑀧𑀲𑁆𑀲𑀼𑀢𑀁 𑀅𑀯𑀚𑀸𑀦𑀸𑀢𑀺𑁇

(393.)

1863\. **𑀓𑀣𑀁 𑀣𑁂𑀭𑀢𑀭𑁄𑀫𑁆𑀳𑀻𑀢𑀺 𑀦𑀯𑀓𑀢𑀭𑀁 𑀅𑀯𑀚𑀸𑀦𑀸𑀢𑀺**? 𑀇𑀥𑁂𑀓𑀘𑁆𑀘𑁄 𑀣𑁂𑀭𑁄 𑀳𑁄𑀢𑀺 𑀭𑀢𑁆𑀢𑀜𑁆𑀜𑀽 𑀘𑀺𑀭𑀧𑀩𑁆𑀩𑀚𑀺𑀢𑁄 “𑀅𑀬𑀁 𑀦𑀯𑀓𑁄 𑀅𑀧𑁆𑀧𑀜𑁆𑀜𑀸𑀢𑁄 𑀅𑀧𑁆𑀧𑀓𑀢𑀜𑁆𑀜𑀽 𑀇𑀫𑀲𑁆𑀲 𑀯𑀘𑀦𑀁 𑀅𑀓𑀢𑀁 𑀪𑀯𑀺𑀲𑁆𑀲𑀢𑀻”𑀢𑀺 𑀢𑀲𑁆𑀲 𑀅𑀯𑀚𑀸𑀦𑀦𑁆𑀢𑁄 𑀅𑀥𑀫𑁆𑀫𑀁 𑀥𑀫𑁆𑀫𑁄𑀢𑀺 𑀤𑀻𑀧𑁂𑀢𑀺, 𑀥𑀫𑁆𑀫𑀁 𑀅𑀥𑀫𑁆𑀫𑁄𑀢𑀺 𑀤𑀻𑀧𑁂𑀢𑀺…𑀧𑁂…  𑀤𑀼𑀝𑁆𑀞𑀼𑀮𑁆𑀮𑀁 𑀆𑀧𑀢𑁆𑀢𑀺𑀁 𑀅𑀤𑀼𑀝𑁆𑀞𑀼𑀮𑁆𑀮𑀸 𑀆𑀧𑀢𑁆𑀢𑀻𑀢𑀺 𑀤𑀻𑀧𑁂𑀢𑀺, 𑀅𑀤𑀼𑀝𑁆𑀞𑀼𑀮𑁆𑀮𑀁 𑀆𑀧𑀢𑁆𑀢𑀺𑀁 𑀤𑀼𑀝𑁆𑀞𑀼𑀮𑁆𑀮𑀸 𑀆𑀧𑀢𑁆𑀢𑀻𑀢𑀺 𑀤𑀻𑀧𑁂𑀢𑀺𑁇 𑀏𑀯𑀁 𑀣𑁂𑀭𑀢𑀭𑁄𑀫𑁆𑀳𑀻𑀢𑀺 𑀦𑀯𑀓𑀢𑀭𑀁 𑀅𑀯𑀚𑀸𑀦𑀸𑀢𑀺𑁇

(394.)

1864\. **𑀅𑀲𑀫𑁆𑀧𑀢𑁆𑀢𑀁 𑀦 𑀩𑁆𑀬𑀸𑀳𑀭𑀺𑀢𑀩𑁆𑀩𑀦𑁆**𑀢𑀺 𑀅𑀦𑁄𑀢𑀺𑀡𑁆𑀡𑀁 𑀪𑀸𑀭𑀁 𑀦 𑀑𑀢𑀸𑀭𑁂𑀢𑀩𑁆𑀩𑀁𑁇 **𑀲𑀫𑁆𑀧𑀢𑁆𑀢𑀁 𑀥𑀫𑁆𑀫𑀢𑁄 𑀯𑀺𑀦𑀬𑀢𑁄 𑀦 𑀧𑀭𑀺𑀳𑀸𑀧𑁂𑀢𑀩𑁆𑀩𑀦𑁆**𑀢𑀺 𑀬𑀁𑀅𑀢𑁆𑀣𑀸𑀬 𑀲𑀁𑀖𑁄 𑀲𑀦𑁆𑀦𑀺𑀧𑀢𑀺𑀢𑁄 𑀳𑁄𑀢𑀺, 𑀢𑀁 𑀅𑀢𑁆𑀣𑀁 𑀥𑀫𑁆𑀫𑀢𑁄 𑀯𑀺𑀦𑀬𑀢𑁄 𑀦 𑀧𑀭𑀺𑀳𑀸𑀧𑁂𑀢𑀩𑁆𑀩𑀁𑁇

(395.)

1865\. **𑀬𑁂𑀦 𑀥𑀫𑁆𑀫𑁂𑀦𑀸**𑀢𑀺 𑀪𑀽𑀢𑁂𑀦 𑀯𑀢𑁆𑀣𑀼𑀦𑀸𑁇 **𑀬𑁂𑀦 𑀯𑀺𑀦𑀬𑁂𑀦𑀸**𑀢𑀺 𑀘𑁄𑀤𑁂𑀢𑁆𑀯𑀸 𑀲𑀸𑀭𑁂𑀢𑁆𑀯𑀸𑁇 **𑀬𑁂𑀦 𑀲𑀢𑁆𑀣𑀼𑀲𑀸𑀲𑀦𑁂𑀦𑀸**𑀢𑀺 𑀜𑀢𑁆𑀢𑀺𑀲𑀫𑁆𑀧𑀤𑀸𑀬 𑀅𑀦𑀼𑀲𑁆𑀲𑀸𑀯𑀦𑀲𑀫𑁆𑀧𑀤𑀸𑀬, 𑀬𑁂𑀦 𑀥𑀫𑁆𑀫𑁂𑀦 𑀬𑁂𑀦 𑀯𑀺𑀦𑀬𑁂𑀦 𑀬𑁂𑀦 𑀲𑀢𑁆𑀣𑀼𑀲𑀸𑀲𑀦𑁂𑀦 𑀢𑀁 𑀅𑀥𑀺𑀓𑀭𑀡𑀁 𑀯𑀽𑀧𑀲𑀫𑁆𑀫𑀢𑀺, 𑀢𑀣𑀸 𑀢𑀁 𑀅𑀥𑀺𑀓𑀭𑀡𑀁 𑀯𑀽𑀧𑀲𑀫𑁂𑀢𑀩𑁆𑀩𑀦𑁆𑀢𑀺𑁇

[Go to previous page (15.4 Saññāpanīyādi)](/tipitaka/5V/15/15.4.md) / [Go to parent page (15 Mahāsaṅgāma)](/tipitaka/5V/15.md) / [Go to next page (15.6 Anuvijjakassaanuyoga)](/tipitaka/5V/15/15.6.md)


