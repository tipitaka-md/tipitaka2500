
[Home](/) / [5V Parivārapāḷi](../../5V.md) / [15 Mahāsaṅgāma](../15.md)

# 𑁧𑁫𑁇𑁧 𑀯𑁄𑀳𑀭𑀦𑁆𑀢𑁂𑀦𑀚𑀸𑀦𑀺𑀢𑀩𑁆𑀩𑀸𑀤𑀺

### 𑀫𑀳𑀸𑀲𑀗𑁆𑀕𑀸𑀫

### 𑀯𑁄𑀳𑀭𑀦𑁆𑀢𑁂𑀦𑀚𑀸𑀦𑀺𑀢𑀩𑁆𑀩𑀸𑀤𑀺

(368.)

1836\. 𑀲𑀗𑁆𑀕𑀸𑀫𑀸𑀯𑀘𑀭𑁂𑀦 𑀪𑀺𑀓𑁆𑀔𑀼𑀦𑀸 𑀲𑀁𑀖𑁂 𑀯𑁄𑀳𑀭𑀦𑁆𑀢𑁂𑀦 𑀯𑀢𑁆𑀣𑀼 𑀚𑀸𑀦𑀺𑀢𑀩𑁆𑀩𑀁, 𑀯𑀺𑀧𑀢𑁆𑀢𑀺 𑀚𑀸𑀦𑀺𑀢𑀩𑁆𑀩𑀸, 𑀆𑀧𑀢𑁆𑀢𑀺 𑀚𑀸𑀦𑀺𑀢𑀩𑁆𑀩𑀸, 𑀦𑀺𑀤𑀸𑀦𑀁 𑀚𑀸𑀦𑀺𑀢𑀩𑁆𑀩𑀁, 𑀆𑀓𑀸𑀭𑁄 𑀚𑀸𑀦𑀺𑀢𑀩𑁆𑀩𑁄, 𑀧𑀼𑀩𑁆𑀩𑀸𑀧𑀭𑀁 𑀚𑀸𑀦𑀺𑀢𑀩𑁆𑀩𑀁, 𑀓𑀢𑀸𑀓𑀢𑀁 𑀚𑀸𑀦𑀺𑀢𑀩𑁆𑀩𑀁, 𑀓𑀫𑁆𑀫𑀁 𑀚𑀸𑀦𑀺𑀢𑀩𑁆𑀩𑀁, 𑀅𑀥𑀺𑀓𑀭𑀡𑀁 𑀚𑀸𑀦𑀺𑀢𑀩𑁆𑀩𑀁, 𑀲𑀫𑀣𑁄 𑀚𑀸𑀦𑀺𑀢𑀩𑁆𑀩𑁄, 𑀦 𑀙𑀦𑁆𑀤𑀸𑀕𑀢𑀺 𑀕𑀦𑁆𑀢𑀩𑁆𑀩𑀸, 𑀦 𑀤𑁄𑀲𑀸𑀕𑀢𑀺 𑀕𑀦𑁆𑀢𑀩𑁆𑀩𑀸, 𑀦 𑀫𑁄𑀳𑀸𑀕𑀢𑀺 𑀕𑀦𑁆𑀢𑀩𑁆𑀩𑀸, 𑀦 𑀪𑀬𑀸𑀕𑀢𑀺 𑀕𑀦𑁆𑀢𑀩𑁆𑀩𑀸, 𑀲𑀜𑁆𑀜𑀸𑀧𑀦𑀻𑀬𑁂 𑀞𑀸𑀦𑁂 𑀲𑀜𑁆𑀜𑀸𑀧𑁂𑀢𑀩𑁆𑀩𑀁, 𑀦𑀺𑀚𑁆𑀛𑀸𑀧𑀦𑀻𑀬𑁂 𑀞𑀸𑀦𑁂 𑀦𑀺𑀚𑁆𑀛𑀸𑀧𑁂𑀢𑀩𑁆𑀩𑀁, 𑀧𑁂𑀓𑁆𑀔𑀦𑀻𑀬𑁂 𑀞𑀸𑀦𑁂 𑀧𑁂𑀓𑁆𑀔𑀺𑀢𑀩𑁆𑀩𑀁, 𑀧𑀲𑀸𑀤𑀦𑀻𑀬𑁂 𑀞𑀸𑀦𑁂 𑀧𑀲𑀸𑀤𑁂𑀢𑀩𑁆𑀩𑀁, “𑀮𑀤𑁆𑀥𑀧𑀓𑁆𑀔𑁄𑀫𑁆𑀳𑀻”𑀢𑀺 𑀧𑀭𑀧𑀓𑁆𑀔𑁄 𑀦𑀸𑀯𑀚𑀸𑀦𑀺𑀢𑀩𑁆𑀩𑁄, 𑀩𑀳𑀼𑀲𑁆𑀲𑀼𑀢𑁄𑀫𑁆𑀳𑀻𑀢𑀺 𑀅𑀧𑁆𑀧𑀲𑁆𑀲𑀼𑀢𑁄 𑀦𑀸𑀯𑀚𑀸𑀦𑀺𑀢𑀩𑁆𑀩𑁄, 𑀣𑁂𑀭𑀢𑀭𑁄𑀫𑁆𑀳𑀻𑀢𑀺 𑀦𑀯𑀓𑀢𑀭𑁄 𑀦𑀸𑀯𑀚𑀸𑀦𑀺𑀢𑀩𑁆𑀩𑁄, 𑀅𑀲𑀫𑁆𑀧𑀢𑁆𑀢𑀁 𑀦 𑀩𑁆𑀬𑀸𑀳𑀸𑀢𑀩𑁆𑀩𑀁, 𑀲𑀫𑁆𑀧𑀢𑁆𑀢𑀁 𑀥𑀫𑁆𑀫𑀢𑁄 𑀯𑀺𑀦𑀬𑀢𑁄 𑀦 𑀧𑀭𑀺𑀳𑀸𑀧𑁂𑀢𑀩𑁆𑀩𑀁, 𑀬𑁂𑀦 𑀥𑀫𑁆𑀫𑁂𑀦 𑀬𑁂𑀦 𑀯𑀺𑀦𑀬𑁂𑀦 𑀬𑁂𑀦 𑀲𑀢𑁆𑀣𑀼𑀲𑀸𑀲𑀦𑁂𑀦 𑀢𑀁 𑀅𑀥𑀺𑀓𑀭𑀡𑀁 𑀯𑀽𑀧𑀲𑀫𑁆𑀫𑀢𑀺, 𑀢𑀣𑀸 𑀢𑀁 𑀅𑀥𑀺𑀓𑀭𑀡𑀁 𑀯𑀽𑀧𑀲𑀫𑁂𑀢𑀩𑁆𑀩𑀁𑁇

(369.)

1837\. **𑀯𑀢𑁆𑀣𑀼 𑀚𑀸𑀦𑀺𑀢𑀩𑁆𑀩𑀦𑁆**𑀢𑀺 𑀅𑀝𑁆𑀞𑀧𑀸𑀭𑀸𑀚𑀺𑀓𑀸𑀦𑀁 𑀯𑀢𑁆𑀣𑀼 𑀚𑀸𑀦𑀺𑀢𑀩𑁆𑀩𑀁, 𑀢𑁂𑀯𑀻𑀲𑀲𑀁𑀖𑀸𑀤𑀺𑀲𑁂𑀲𑀸𑀦𑀁 𑀯𑀢𑁆𑀣𑀼 𑀚𑀸𑀦𑀺𑀢𑀩𑁆𑀩𑀁, 𑀤𑁆𑀯𑁂𑀅𑀦𑀺𑀬𑀢𑀸𑀦𑀁 𑀯𑀢𑁆𑀣𑀼 𑀚𑀸𑀦𑀺𑀢𑀩𑁆𑀩𑀁, 𑀤𑁆𑀯𑁂𑀘𑀢𑁆𑀢𑀸𑀭𑀻𑀲𑀦𑀺𑀲𑁆𑀲𑀕𑁆𑀕𑀺𑀬𑀸𑀦𑀁 𑀯𑀢𑁆𑀣𑀼 𑀚𑀸𑀦𑀺𑀢𑀩𑁆𑀩𑀁, 𑀅𑀝𑁆𑀞𑀸𑀲𑀻𑀢𑀺𑀲𑀢𑀧𑀸𑀘𑀺𑀢𑁆𑀢𑀺𑀬𑀸𑀦𑀁 𑀯𑀢𑁆𑀣𑀼 𑀚𑀸𑀦𑀺𑀢𑀩𑁆𑀩𑀁, 𑀤𑁆𑀯𑀸𑀤𑀲𑀧𑀸𑀝𑀺𑀤𑁂𑀲𑀦𑀻𑀬𑀸𑀦𑀁 𑀯𑀢𑁆𑀣𑀼 𑀚𑀸𑀦𑀺𑀢𑀩𑁆𑀩𑀁, 𑀤𑀼𑀓𑁆𑀓𑀝𑀸𑀦𑀁 𑀯𑀢𑁆𑀣𑀼 𑀚𑀸𑀦𑀺𑀢𑀩𑁆𑀩𑀁, 𑀤𑀼𑀩𑁆𑀪𑀸𑀲𑀺𑀢𑀸𑀦𑀁 𑀯𑀢𑁆𑀣𑀼 𑀚𑀸𑀦𑀺𑀢𑀩𑁆𑀩𑀁𑁇

(370.)

1838\. **𑀯𑀺𑀧𑀢𑁆𑀢𑀺 𑀚𑀸𑀦𑀺𑀢𑀩𑁆𑀩𑀸**𑀢𑀺 𑀲𑀻𑀮𑀯𑀺𑀧𑀢𑁆𑀢𑀺 𑀚𑀸𑀦𑀺𑀢𑀩𑁆𑀩𑀸, 𑀆𑀘𑀸𑀭𑀯𑀺𑀧𑀢𑁆𑀢𑀺 𑀚𑀸𑀦𑀺𑀢𑀩𑁆𑀩𑀸, 𑀤𑀺𑀝𑁆𑀞𑀺𑀯𑀺𑀧𑀢𑁆𑀢𑀺 𑀚𑀸𑀦𑀺𑀢𑀩𑁆𑀩𑀸, 𑀆𑀚𑀻𑀯𑀯𑀺𑀧𑀢𑁆𑀢𑀺 𑀚𑀸𑀦𑀺𑀢𑀩𑁆𑀩𑀸𑁇

(371.)

1839\. **𑀆𑀧𑀢𑁆𑀢𑀺 𑀚𑀸𑀦𑀺𑀢𑀩𑁆𑀩𑀸**𑀢𑀺 𑀧𑀸𑀭𑀸𑀚𑀺𑀓𑀸𑀧𑀢𑁆𑀢𑀺 𑀚𑀸𑀦𑀺𑀢𑀩𑁆𑀩𑀸, 𑀲𑀁𑀖𑀸𑀤𑀺𑀲𑁂𑀲𑀸𑀧𑀢𑁆𑀢𑀺 𑀚𑀸𑀦𑀺𑀢𑀩𑁆𑀩𑀸, 𑀣𑀼𑀮𑁆𑀮𑀘𑁆𑀘𑀬𑀸𑀧𑀢𑁆𑀢𑀺 𑀚𑀸𑀦𑀺𑀢𑀩𑁆𑀩𑀸, 𑀧𑀸𑀘𑀺𑀢𑁆𑀢𑀺𑀬𑀸𑀧𑀢𑁆𑀢𑀺 𑀚𑀸𑀦𑀺𑀢𑀩𑁆𑀩𑀸, 𑀧𑀸𑀝𑀺𑀤𑁂𑀲𑀦𑀻𑀬𑀸𑀧𑀢𑁆𑀢𑀺 𑀚𑀸𑀦𑀺𑀢𑀩𑁆𑀩𑀸, 𑀤𑀼𑀓𑁆𑀓𑀝𑀸𑀧𑀢𑁆𑀢𑀺 𑀚𑀸𑀦𑀺𑀢𑀩𑁆𑀩𑀸, 𑀤𑀼𑀩𑁆𑀪𑀸𑀲𑀺𑀢𑀸𑀧𑀢𑁆𑀢𑀺 𑀚𑀸𑀦𑀺𑀢𑀩𑁆𑀩𑀸𑁇

(372.)

1840\. **𑀦𑀺𑀤𑀸𑀦𑀁** **𑀚𑀸𑀦𑀺𑀢𑀩𑁆𑀩𑀦𑁆**𑀢𑀺 𑀅𑀝𑁆𑀞𑀧𑀸𑀭𑀸𑀚𑀺𑀓𑀸𑀦𑀁 𑀦𑀺𑀤𑀸𑀦𑀁 𑀚𑀸𑀦𑀺𑀢𑀩𑁆𑀩𑀁, 𑀢𑁂𑀯𑀻𑀲𑀲𑀁𑀖𑀸𑀤𑀺𑀲𑁂𑀲𑀸𑀦𑀁 𑀦𑀺𑀤𑀸𑀦𑀁 𑀚𑀸𑀦𑀺𑀢𑀩𑁆𑀩𑀁, 𑀤𑁆𑀯𑁂𑀅𑀦𑀺𑀬𑀢𑀸𑀦𑀁 𑀦𑀺𑀤𑀸𑀦𑀁 𑀚𑀸𑀦𑀺𑀢𑀩𑁆𑀩𑀁, 𑀤𑁆𑀯𑁂𑀘𑀢𑁆𑀢𑀸𑀭𑀻𑀲𑀦𑀺𑀲𑁆𑀲𑀕𑁆𑀕𑀺𑀬𑀸𑀦𑀁 𑀦𑀺𑀤𑀸𑀦𑀁 𑀚𑀸𑀦𑀺𑀢𑀩𑁆𑀩𑀁, 𑀅𑀝𑁆𑀞𑀸𑀲𑀻𑀢𑀺𑀲𑀢𑀧𑀸𑀘𑀺𑀢𑁆𑀢𑀺𑀬𑀸𑀦𑀁 𑀦𑀺𑀤𑀸𑀦𑀁 𑀚𑀸𑀦𑀺𑀢𑀩𑁆𑀩𑀁, 𑀤𑁆𑀯𑀸𑀤𑀲𑀧𑀸𑀝𑀺𑀤𑁂𑀲𑀦𑀻𑀬𑀸𑀦𑀁 𑀦𑀺𑀤𑀸𑀦𑀁 𑀚𑀸𑀦𑀺𑀢𑀩𑁆𑀩𑀁, 𑀤𑀼𑀓𑁆𑀓𑀝𑀸𑀦𑀁 𑀦𑀺𑀤𑀸𑀦𑀁 𑀚𑀸𑀦𑀺𑀢𑀩𑁆𑀩𑀁, 𑀤𑀼𑀩𑁆𑀪𑀸𑀲𑀺𑀢𑀸𑀦𑀁 𑀦𑀺𑀤𑀸𑀦𑀁 𑀚𑀸𑀦𑀺𑀢𑀩𑁆𑀩𑀁𑁇

(373.)

1841\. **𑀆𑀓𑀸𑀭𑁄 𑀚𑀸𑀦𑀺𑀢𑀩𑁆𑀩𑁄**𑀢𑀺 𑀲𑀁𑀖𑁄 𑀆𑀓𑀸𑀭𑀢𑁄 𑀚𑀸𑀦𑀺𑀢𑀩𑁆𑀩𑁄, 𑀕𑀡𑁄 𑀆𑀓𑀸𑀭𑀢𑁄 𑀚𑀸𑀦𑀺𑀢𑀩𑁆𑀩𑁄, 𑀧𑀼𑀕𑁆𑀕𑀮𑁄 𑀆𑀓𑀸𑀭𑀢𑁄 𑀚𑀸𑀦𑀺𑀢𑀩𑁆𑀩𑁄, 𑀘𑁄𑀤𑀓𑁄 𑀆𑀓𑀸𑀭𑀢𑁄 𑀚𑀸𑀦𑀺𑀢𑀩𑁆𑀩𑁄, 𑀘𑀼𑀤𑀺𑀢𑀓𑁄 𑀆𑀓𑀸𑀭𑀢𑁄 𑀚𑀸𑀦𑀺𑀢𑀩𑁆𑀩𑁄𑁇 **𑀲𑀁𑀖𑁄 𑀆𑀓𑀸𑀭𑀢𑁄 𑀚𑀸𑀦𑀺𑀢𑀩𑁆𑀩𑁄**𑀢𑀺 𑀧𑀝𑀺𑀩𑀮𑁄 𑀦𑀼 𑀔𑁄 𑀅𑀬𑀁 𑀲𑀁𑀖𑁄 𑀇𑀫𑀁 𑀅𑀥𑀺𑀓𑀭𑀡𑀁 𑀯𑀽𑀧𑀲𑀫𑁂𑀢𑀼𑀁 𑀥𑀫𑁆𑀫𑁂𑀦 𑀯𑀺𑀦𑀬𑁂𑀦 𑀲𑀢𑁆𑀣𑀼𑀲𑀸𑀲𑀦𑁂𑀦 𑀉𑀤𑀸𑀳𑀼 𑀦𑁄𑀢𑀺, 𑀏𑀯𑀁 𑀲𑀁𑀖𑁄 𑀆𑀓𑀸𑀭𑀢𑁄 𑀚𑀸𑀦𑀺𑀢𑀩𑁆𑀩𑁄𑁇 **𑀕𑀡𑁄 𑀆𑀓𑀸𑀭𑀢𑁄 𑀚𑀸𑀦𑀺𑀢𑀩𑁆𑀩𑁄**𑀢𑀺 𑀧𑀝𑀺𑀩𑀮𑁄 𑀦𑀼 𑀔𑁄 𑀅𑀬𑀁 𑀕𑀡𑁄 𑀇𑀫𑀁 𑀅𑀥𑀺𑀓𑀭𑀡𑀁 𑀯𑀽𑀧𑀲𑀫𑁂𑀢𑀼𑀁 𑀥𑀫𑁆𑀫𑁂𑀦 𑀯𑀺𑀦𑀬𑁂𑀦 𑀲𑀢𑁆𑀣𑀼𑀲𑀸𑀲𑀦𑁂𑀦 𑀉𑀤𑀸𑀳𑀼 𑀦𑁄𑀢𑀺, 𑀏𑀯𑀁 𑀕𑀡𑁄 𑀆𑀓𑀸𑀭𑀢𑁄 𑀚𑀸𑀦𑀺𑀢𑀩𑁆𑀩𑁄𑁇 **𑀧𑀼𑀕𑁆𑀕𑀮𑁄 𑀆𑀓𑀸𑀭𑀢𑁄 𑀚𑀸𑀦𑀺𑀢𑀩𑁆𑀩𑁄**𑀢𑀺 𑀧𑀝𑀺𑀩𑀮𑁄 𑀦𑀼 𑀔𑁄 𑀅𑀬𑀁 𑀧𑀼𑀕𑁆𑀕𑀮𑁄 𑀇𑀫𑀁 𑀅𑀥𑀺𑀓𑀭𑀡𑀁 𑀯𑀽𑀧𑀲𑀫𑁂𑀢𑀼𑀁 𑀥𑀫𑁆𑀫𑁂𑀦 𑀯𑀺𑀦𑀬𑁂𑀦 𑀲𑀢𑁆𑀣𑀼𑀲𑀸𑀲𑀦𑁂𑀦 𑀉𑀤𑀸𑀳𑀼 𑀦𑁄𑀢𑀺, 𑀏𑀯𑀁 𑀧𑀼𑀕𑁆𑀕𑀮𑁄 𑀆𑀓𑀸𑀭𑀢𑁄 𑀚𑀸𑀦𑀺𑀢𑀩𑁆𑀩𑁄𑁇 **𑀘𑁄𑀤𑀓𑁄 𑀆𑀓𑀸𑀭𑀢𑁄 𑀚𑀸𑀦𑀺𑀢𑀩𑁆𑀩𑁄**𑀢𑀺 𑀓𑀘𑁆𑀘𑀺 𑀦𑀼 𑀔𑁄 𑀅𑀬𑀫𑀸𑀬𑀲𑁆𑀫𑀸 𑀧𑀜𑁆𑀘𑀲𑀼 𑀥𑀫𑁆𑀫𑁂𑀲𑀼 𑀧𑀢𑀺𑀝𑁆𑀞𑀸𑀬 𑀧𑀭𑀁 𑀘𑁄𑀤𑁂𑀢𑀺 𑀉𑀤𑀸𑀳𑀼 𑀦𑁄𑀢𑀺, 𑀏𑀯𑀁 𑀘𑁄𑀤𑀓𑁄 𑀆𑀓𑀸𑀭𑀢𑁄 𑀚𑀸𑀦𑀺𑀢𑀩𑁆𑀩𑁄𑁇 **𑀘𑀼𑀤𑀺𑀢𑀓𑁄 𑀆𑀓𑀸𑀭𑀢𑁄 𑀚𑀸𑀦𑀺𑀢𑀩𑁆𑀩𑁄**𑀢𑀺 𑀓𑀘𑁆𑀘𑀺 𑀦𑀼 𑀔𑁄 𑀅𑀬𑀫𑀸𑀬𑀲𑁆𑀫𑀸 𑀤𑁆𑀯𑀻𑀲𑀼 𑀥𑀫𑁆𑀫𑁂𑀲𑀼 𑀧𑀢𑀺𑀝𑁆𑀞𑀺𑀢𑁄 𑀲𑀘𑁆𑀘𑁂 𑀘 𑀅𑀓𑀼𑀧𑁆𑀧𑁂 𑀘 𑀉𑀤𑀸𑀳𑀼 𑀦𑁄𑀢𑀺, 𑀏𑀯𑀁 𑀘𑀼𑀤𑀺𑀢𑀓𑁄 𑀆𑀓𑀸𑀭𑀢𑁄 𑀚𑀸𑀦𑀺𑀢𑀩𑁆𑀩𑁄𑁇

(374.)

1842\. **𑀧𑀼𑀩𑁆𑀩𑀸𑀧𑀭𑀁 𑀚𑀸𑀦𑀺𑀢𑀩𑁆𑀩𑀦𑁆**𑀢𑀺 𑀓𑀘𑁆𑀘𑀺 𑀦𑀼 𑀔𑁄 𑀅𑀬𑀫𑀸𑀬𑀲𑁆𑀫𑀸 𑀯𑀢𑁆𑀣𑀼𑀢𑁄 𑀯𑀸 𑀯𑀢𑁆𑀣𑀼𑀁 𑀲𑀗𑁆𑀓𑀫𑀢𑀺, 𑀯𑀺𑀧𑀢𑁆𑀢𑀺𑀢𑁄 𑀯𑀸 𑀯𑀺𑀧𑀢𑁆𑀢𑀺𑀁 𑀲𑀗𑁆𑀓𑀫𑀢𑀺, 𑀆𑀧𑀢𑁆𑀢𑀺𑀢𑁄 𑀯𑀸 𑀆𑀧𑀢𑁆𑀢𑀺𑀁 𑀲𑀗𑁆𑀓𑀫𑀢𑀺, 𑀅𑀯𑀚𑀸𑀦𑀺𑀢𑁆𑀯𑀸 𑀯𑀸 𑀧𑀝𑀺𑀚𑀸𑀦𑀸𑀢𑀺, 𑀧𑀝𑀺𑀚𑀸𑀦𑀺𑀢𑁆𑀯𑀸 𑀯𑀸 𑀅𑀯𑀚𑀸𑀦𑀸𑀢𑀺, 𑀅𑀜𑁆𑀜𑁂𑀦 𑀯𑀸 𑀅𑀜𑁆𑀜𑀁 𑀧𑀝𑀺𑀘𑀭𑀢𑀺, 𑀉𑀤𑀸𑀳𑀼 𑀦𑁄𑀢𑀺, 𑀏𑀯𑀁 𑀧𑀼𑀩𑁆𑀩𑀸𑀧𑀭𑀁 𑀚𑀸𑀦𑀺𑀢𑀩𑁆𑀩𑀁𑁇

(375.)

1843\. **𑀓𑀢𑀸𑀓𑀢𑀁 𑀚𑀸𑀦𑀺𑀢𑀩𑁆𑀩𑀦𑁆**𑀢𑀺 𑀫𑁂𑀣𑀼𑀦𑀥𑀫𑁆𑀫𑁄 𑀚𑀸𑀦𑀺𑀢𑀩𑁆𑀩𑁄, 𑀫𑁂𑀣𑀼𑀦𑀥𑀫𑁆𑀫𑀲𑁆𑀲 𑀅𑀦𑀼𑀮𑁄𑀫𑀁 𑀚𑀸𑀦𑀺𑀢𑀩𑁆𑀩𑀁, 𑀫𑁂𑀣𑀼𑀦𑀥𑀫𑁆𑀫𑀲𑁆𑀲 𑀧𑀼𑀩𑁆𑀩𑀪𑀸𑀕𑁄 𑀚𑀸𑀦𑀺𑀢𑀩𑁆𑀩𑁄𑁇 **𑀫𑁂𑀣𑀼𑀦𑀥𑀫𑁆𑀫𑁄 𑀚𑀸𑀦𑀺𑀢𑀩𑁆𑀩𑁄**𑀢𑀺 𑀤𑁆𑀯𑀬𑀁𑀤𑁆𑀯𑀬𑀲𑀫𑀸𑀧𑀢𑁆𑀢𑀺 𑀚𑀸𑀦𑀺𑀢𑀩𑁆𑀩𑀸𑁇 **𑀫𑁂𑀣𑀼𑀦𑀥𑀫𑁆𑀫𑀲𑁆𑀲 𑀅𑀦𑀼𑀮𑁄𑀫𑀁** **𑀚𑀸𑀦𑀺𑀢𑀩𑁆𑀩𑀦𑁆**𑀢𑀺 𑀪𑀺𑀓𑁆𑀔𑀼 𑀅𑀢𑁆𑀢𑀦𑁄 𑀫𑀼𑀔𑁂𑀦 𑀧𑀭𑀲𑁆𑀲 𑀅𑀗𑁆𑀕𑀚𑀸𑀢𑀁 𑀕𑀡𑁆𑀳𑀸𑀢𑀺𑁇 **𑀫𑁂𑀣𑀼𑀦𑀥𑀫𑁆𑀫𑀲𑁆𑀲 𑀧𑀼𑀩𑁆𑀩𑀪𑀸𑀕𑁄 𑀚𑀸𑀦𑀺𑀢𑀩𑁆𑀩𑁄**𑀢𑀺 𑀯𑀡𑁆𑀡𑀸𑀯𑀡𑁆𑀡𑁄, 𑀓𑀸𑀬𑀲𑀁𑀲𑀕𑁆𑀕𑁄, 𑀤𑀼𑀝𑁆𑀞𑀼𑀮𑁆𑀮𑀯𑀸𑀘𑀸, 𑀅𑀢𑁆𑀢𑀓𑀸𑀫𑀧𑀸𑀭𑀺𑀘𑀭𑀺𑀬𑀸, 𑀯𑀘𑀦𑀫𑀦𑀼𑀧𑁆𑀧𑀤𑀸𑀦𑀁𑁇

(376.)

1844\. **𑀓𑀫𑁆𑀫𑀁 𑀚𑀸𑀦𑀺𑀢𑀩𑁆𑀩𑀦𑁆**𑀢𑀺 𑀲𑁄𑀍𑀅𑀲𑀓𑀫𑁆𑀫𑀸𑀦𑀺 𑀚𑀸𑀦𑀺𑀢𑀩𑁆𑀩𑀸𑀦𑀺—  𑀘𑀢𑁆𑀢𑀸𑀭𑀺 𑀅𑀧𑀮𑁄𑀓𑀦𑀓𑀫𑁆𑀫𑀸𑀦𑀺 𑀚𑀸𑀦𑀺𑀢𑀩𑁆𑀩𑀸𑀦𑀺, 𑀘𑀢𑁆𑀢𑀸𑀭𑀺 𑀜𑀢𑁆𑀢𑀺𑀓𑀫𑁆𑀫𑀸𑀦𑀺 𑀚𑀸𑀦𑀺𑀢𑀩𑁆𑀩𑀸𑀦𑀺, 𑀘𑀢𑁆𑀢𑀸𑀭𑀺 𑀜𑀢𑁆𑀢𑀺𑀤𑀼𑀢𑀺𑀬𑀓𑀫𑁆𑀫𑀸𑀦𑀺 𑀚𑀸𑀦𑀺𑀢𑀩𑁆𑀩𑀸𑀦𑀺, 𑀘𑀢𑁆𑀢𑀸𑀭𑀺 𑀜𑀢𑁆𑀢𑀺𑀘𑀢𑀼𑀢𑁆𑀣𑀓𑀫𑁆𑀫𑀸𑀦𑀺 𑀚𑀸𑀦𑀺𑀢𑀩𑁆𑀩𑀸𑀦𑀺𑁇

(377.)

1845\. **𑀅𑀥𑀺𑀓𑀭𑀡𑀁 𑀚𑀸𑀦𑀺𑀢𑀩𑁆𑀩𑀦𑁆**𑀢𑀺 𑀘𑀢𑁆𑀢𑀸𑀭𑀺 𑀅𑀥𑀺𑀓𑀭𑀡𑀸𑀦𑀺 𑀚𑀸𑀦𑀺𑀢𑀩𑁆𑀩𑀸𑀦𑀺—  𑀯𑀺𑀯𑀸𑀤𑀸𑀥𑀺𑀓𑀭𑀡𑀁 𑀚𑀸𑀦𑀺𑀢𑀩𑁆𑀩𑀁, 𑀅𑀦𑀼𑀯𑀸𑀤𑀸𑀥𑀺𑀓𑀭𑀡𑀁 𑀚𑀸𑀦𑀺𑀢𑀩𑁆𑀩𑀁, 𑀆𑀧𑀢𑁆𑀢𑀸𑀥𑀺𑀓𑀭𑀡𑀁 𑀚𑀸𑀦𑀺𑀢𑀩𑁆𑀩𑀁, 𑀓𑀺𑀘𑁆𑀘𑀸𑀥𑀺𑀓𑀭𑀡𑀁 𑀚𑀸𑀦𑀺𑀢𑀩𑁆𑀩𑀁𑁇

(378.)

1846\. **𑀲𑀫𑀣𑁄 𑀚𑀸𑀦𑀺𑀢𑀩𑁆𑀩𑁄**𑀢𑀺 𑀲𑀢𑁆𑀢 𑀲𑀫𑀣𑀸 𑀚𑀸𑀦𑀺𑀢𑀩𑁆𑀩𑀸—  𑀲𑀫𑁆𑀫𑀼𑀔𑀸𑀯𑀺𑀦𑀬𑁄 𑀚𑀸𑀦𑀺𑀢𑀩𑁆𑀩𑁄, 𑀲𑀢𑀺𑀯𑀺𑀦𑀬𑁄 𑀚𑀸𑀦𑀺𑀢𑀩𑁆𑀩𑁄, 𑀅𑀫𑀽𑀍𑀳𑀯𑀺𑀦𑀬𑁄 𑀚𑀸𑀦𑀺𑀢𑀩𑁆𑀩𑁄, 𑀧𑀝𑀺𑀜𑁆𑀜𑀸𑀢𑀓𑀭𑀡𑀁 𑀚𑀸𑀦𑀺𑀢𑀩𑁆𑀩𑀁, 𑀬𑁂𑀪𑀼𑀬𑁆𑀬𑀲𑀺𑀓𑀸 𑀚𑀸𑀦𑀺𑀢𑀩𑁆𑀩𑀸, 𑀢𑀲𑁆𑀲𑀧𑀸𑀧𑀺𑀬𑀲𑀺𑀓𑀸 𑀚𑀸𑀦𑀺𑀢𑀩𑁆𑀩𑀸, 𑀢𑀺𑀡𑀯𑀢𑁆𑀣𑀸𑀭𑀓𑁄 𑀚𑀸𑀦𑀺𑀢𑀩𑁆𑀩𑁄𑁇

[Go to previous page (15 Mahāsaṅgāma)](../15.md) / [Go to parent page (15 Mahāsaṅgāma)](../15.md) / [Go to next page (15.2 Agatiagantabba)](15.2.md)


