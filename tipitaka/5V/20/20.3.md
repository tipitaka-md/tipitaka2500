
[Home](/) / [5V Parivārapāḷi](...md) / [20 Sedamocanagāthā](../5V/20.md)

# 𑁨𑁦𑁇𑁩 𑀧𑀸𑀘𑀺𑀢𑁆𑀢𑀺𑀬𑀸𑀤𑀺𑀧𑀜𑁆𑀳𑀸

* 𑀲𑁂𑀤𑀫𑁄𑀘𑀦𑀕𑀸𑀣𑀸

* 𑀧𑀸𑀘𑀺𑀢𑁆𑀢𑀺𑀬𑀸𑀤𑀺𑀧𑀜𑁆𑀳𑀸

(481.)

2369\. _𑀅𑀥𑀺𑀝𑁆𑀞𑀺𑀢𑀁 𑀭𑀚𑀦𑀸𑀬 𑀭𑀢𑁆𑀢𑀁,_  
_𑀓𑀧𑁆𑀧𑀓𑀢𑀫𑁆𑀧𑀺 𑀲𑀦𑁆𑀢𑀁;_  
_𑀧𑀭𑀺𑀪𑀼𑀜𑁆𑀚𑀦𑁆𑀢𑀲𑁆𑀲 𑀆𑀧𑀢𑁆𑀢𑀺,_  
_𑀧𑀜𑁆𑀳𑀸 𑀫𑁂𑀲𑀸 𑀓𑀼𑀲𑀮𑁂𑀳𑀺 𑀘𑀺𑀦𑁆𑀢𑀺𑀢𑀸𑁇_  


2370\. _𑀅𑀢𑁆𑀣𑀗𑁆𑀕𑀢𑁂 𑀲𑀽𑀭𑀺𑀬𑁂 𑀪𑀺𑀓𑁆𑀔𑀼 𑀫𑀁𑀲𑀸𑀦𑀺 𑀔𑀸𑀤𑀢𑀺,_  
_𑀦 𑀉𑀫𑁆𑀫𑀢𑁆𑀢𑀓𑁄 𑀦 𑀘 𑀧𑀦 𑀔𑀺𑀢𑁆𑀢𑀘𑀺𑀢𑁆𑀢𑁄;_  
_𑀦 𑀘𑀸𑀧𑀺 𑀲𑁄 𑀯𑁂𑀤𑀦𑀸𑀝𑁆𑀝𑁄 𑀪𑀯𑁂𑀬𑁆𑀬,_  
_𑀦 𑀘𑀲𑁆𑀲 𑀳𑁄𑀢𑀺 𑀆𑀧𑀢𑁆𑀢𑀺;_  
_𑀲𑁄 𑀘 𑀥𑀫𑁆𑀫𑁄 𑀲𑀼𑀕𑀢𑁂𑀦 𑀤𑁂𑀲𑀺𑀢𑁄,_  
_𑀧𑀜𑁆𑀳𑀸 𑀫𑁂𑀲𑀸 𑀓𑀼𑀲𑀮𑁂𑀳𑀺 𑀘𑀺𑀦𑁆𑀢𑀺𑀢𑀸𑁇_  


2371\. _𑀦 𑀭𑀢𑁆𑀢𑀘𑀺𑀢𑁆𑀢𑁄 𑀦 𑀘 𑀧𑀦 𑀣𑁂𑀬𑁆𑀬𑀘𑀺𑀢𑁆𑀢𑁄,_  
_𑀦 𑀘𑀸𑀧𑀺 𑀲𑁄 𑀧𑀭𑀁 𑀫𑀭𑀡𑀸𑀬 𑀘𑁂𑀢𑀬𑀺;_  
_𑀲𑀮𑀸𑀓𑀁 𑀤𑁂𑀦𑁆𑀢𑀲𑁆𑀲 𑀳𑁄𑀢𑀺 𑀙𑁂𑀚𑁆𑀚𑀁,_  
_𑀧𑀝𑀺𑀕𑁆𑀕𑀡𑁆𑀳𑀦𑁆𑀢𑀲𑁆𑀲 𑀣𑀼𑀮𑁆𑀮𑀘𑁆𑀘𑀬𑀁;_  
_𑀧𑀜𑁆𑀳𑀸 𑀫𑁂𑀲𑀸 𑀓𑀼𑀲𑀮𑁂𑀳𑀺 𑀘𑀺𑀦𑁆𑀢𑀺𑀢𑀸𑁇_  


2372\. _𑀦 𑀘𑀸𑀧𑀺 𑀆𑀭𑀜𑁆𑀜𑀓𑀁 𑀲𑀸𑀲𑀗𑁆𑀓𑀲𑀫𑁆𑀫𑀢𑀁,_  
_𑀦 𑀘𑀸𑀧𑀺 𑀲𑀁𑀖𑁂𑀦 𑀲𑀫𑁆𑀫𑀼𑀢𑀺 𑀤𑀺𑀦𑁆𑀦𑀸;_  
_𑀦 𑀘𑀲𑁆𑀲 𑀓𑀣𑀺𑀦𑀁 𑀅𑀢𑁆𑀣𑀢𑀁 𑀢𑀢𑁆𑀣𑁂𑀯,_  
_𑀘𑀻𑀯𑀭𑀁 𑀦𑀺𑀓𑁆𑀔𑀺𑀧𑀺𑀢𑁆𑀯𑀸 𑀕𑀘𑁆𑀙𑁂𑀬𑁆𑀬 𑀅𑀟𑁆𑀠𑀬𑁄𑀚𑀦𑀁;_  
_𑀢𑀢𑁆𑀣𑁂𑀯 𑀅𑀭𑀼𑀡𑀁 𑀉𑀕𑁆𑀕𑀘𑁆𑀙𑀦𑁆𑀢𑀲𑁆𑀲 𑀅𑀦𑀸𑀧𑀢𑁆𑀢𑀺,_  
_𑀧𑀜𑁆𑀳𑀸 𑀫𑁂𑀲𑀸 𑀓𑀼𑀲𑀮𑁂𑀳𑀺 𑀘𑀺𑀦𑁆𑀢𑀺𑀢𑀸𑁇_  


2373\. _𑀓𑀸𑀬𑀺𑀓𑀸𑀦𑀺 𑀦 𑀯𑀸𑀘𑀲𑀺𑀓𑀸𑀦𑀺,_  
_𑀲𑀩𑁆𑀩𑀸𑀦𑀺 𑀦𑀸𑀦𑀸𑀯𑀢𑁆𑀣𑀼𑀓𑀸𑀦𑀺;_  
_𑀅𑀧𑀼𑀩𑁆𑀩𑀁 𑀅𑀘𑀭𑀺𑀫𑀁 𑀆𑀧𑀚𑁆𑀚𑁂𑀬𑁆𑀬 𑀏𑀓𑀢𑁄,_  
_𑀧𑀜𑁆𑀳𑀸 𑀫𑁂𑀲𑀸 𑀓𑀼𑀲𑀮𑁂𑀳𑀺 𑀘𑀺𑀦𑁆𑀢𑀺𑀢𑀸𑁇_  


2374\. _𑀯𑀸𑀘𑀲𑀺𑀓𑀸𑀦𑀺 𑀦 𑀓𑀸𑀬𑀺𑀓𑀸𑀦𑀺,_  
_𑀲𑀩𑁆𑀩𑀸𑀦𑀺 𑀦𑀸𑀦𑀸𑀯𑀢𑁆𑀣𑀼𑀓𑀸𑀦𑀺;_  
_𑀅𑀧𑀼𑀩𑁆𑀩𑀁 𑀅𑀘𑀭𑀺𑀫𑀁 𑀆𑀧𑀚𑁆𑀚𑁂𑀬𑁆𑀬 𑀏𑀓𑀢𑁄,_  
_𑀧𑀜𑁆𑀳𑀸 𑀫𑁂𑀲𑀸 𑀓𑀼𑀲𑀮𑁂𑀳𑀺 𑀘𑀺𑀦𑁆𑀢𑀺𑀢𑀸𑁇_  


2375\. _𑀢𑀺𑀲𑁆𑀲𑀺𑀢𑁆𑀣𑀺𑀬𑁄 𑀫𑁂𑀣𑀼𑀦𑀁 𑀢𑀁 𑀦 𑀲𑁂𑀯𑁂,_  
_𑀢𑀬𑁄 𑀧𑀼𑀭𑀺𑀲𑁂 𑀢𑀬𑁄 𑀅𑀦𑀭𑀺𑀬𑀧𑀡𑁆𑀟𑀓𑁂;_  
_𑀦 𑀘𑀸𑀘𑀭𑁂 𑀫𑁂𑀣𑀼𑀦𑀁 𑀩𑁆𑀬𑀜𑁆𑀚𑀦𑀲𑁆𑀫𑀺𑀁,_  
_𑀙𑁂𑀚𑁆𑀚𑀁 𑀲𑀺𑀬𑀸 𑀫𑁂𑀣𑀼𑀦𑀥𑀫𑁆𑀫𑀧𑀘𑁆𑀘𑀬𑀸;_  
_𑀧𑀜𑁆𑀳𑀸 𑀫𑁂𑀲𑀸 𑀓𑀼𑀲𑀮𑁂𑀳𑀺 𑀘𑀺𑀦𑁆𑀢𑀺𑀢𑀸𑁇_  


2376\. _𑀫𑀸𑀢𑀭𑀁 𑀘𑀻𑀯𑀭𑀁 𑀬𑀸𑀘𑁂,_  
_𑀦𑁄 𑀘 𑀲𑀁𑀖𑁂 𑀧𑀭𑀺𑀡𑀢𑀁;_  
_𑀓𑁂𑀦𑀲𑁆𑀲 𑀳𑁄𑀢𑀺 𑀆𑀧𑀢𑁆𑀢𑀺,_  
_𑀅𑀦𑀸𑀧𑀢𑁆𑀢𑀺 𑀘 𑀜𑀸𑀢𑀓𑁂;_  
_𑀧𑀜𑁆𑀳𑀸 𑀫𑁂𑀲𑀸 𑀓𑀼𑀲𑀮𑁂𑀳𑀺 𑀘𑀺𑀦𑁆𑀢𑀺𑀢𑀸𑁇_  


2377\. _𑀓𑀼𑀤𑁆𑀥𑁄 𑀆𑀭𑀸𑀥𑀓𑁄 𑀳𑁄𑀢𑀺,_  
_𑀓𑀼𑀤𑁆𑀥𑁄 𑀳𑁄𑀢𑀺 𑀕𑀭𑀳𑀺𑀬𑁄;_  
_𑀅𑀣 𑀓𑁄 𑀦𑀸𑀫 𑀲𑁄 𑀥𑀫𑁆𑀫𑁄,_  
_𑀬𑁂𑀦 𑀓𑀼𑀤𑁆𑀥𑁄 𑀧𑀲𑀁𑀲𑀺𑀬𑁄;_  
_𑀧𑀜𑁆𑀳𑀸 𑀫𑁂𑀲𑀸 𑀓𑀼𑀲𑀮𑁂𑀳𑀺 𑀘𑀺𑀦𑁆𑀢𑀺𑀢𑀸𑁇_  


2378\. _𑀢𑀼𑀝𑁆𑀞𑁄 𑀆𑀭𑀸𑀥𑀓𑁄 𑀳𑁄𑀢𑀺,_  
_𑀢𑀼𑀝𑁆𑀞𑁄 𑀳𑁄𑀢𑀺 𑀕𑀭𑀳𑀺𑀬𑁄;_  
_𑀅𑀣 𑀓𑁄 𑀦𑀸𑀫 𑀲𑁄 𑀥𑀫𑁆𑀫𑁄,_  
_𑀬𑁂𑀦 𑀢𑀼𑀝𑁆𑀞𑁄 𑀕𑀭𑀳𑀺𑀬𑁄;_  
_𑀧𑀜𑁆𑀳𑀸 𑀫𑁂𑀲𑀸 𑀓𑀼𑀲𑀮𑁂𑀳𑀺 𑀘𑀺𑀦𑁆𑀢𑀺𑀢𑀸𑁇_  


2379\. _𑀲𑀁𑀖𑀸𑀤𑀺𑀲𑁂𑀲𑀁 𑀣𑀼𑀮𑁆𑀮𑀘𑁆𑀘𑀬𑀁,_  
_𑀧𑀸𑀘𑀺𑀢𑁆𑀢𑀺𑀬𑀁 𑀧𑀸𑀝𑀺𑀤𑁂𑀲𑀦𑀻𑀬𑀁;_  
_𑀤𑀼𑀓𑁆𑀓𑀝𑀁 𑀆𑀧𑀚𑁆𑀚𑁂𑀬𑁆𑀬 𑀏𑀓𑀢𑁄,_  
_𑀧𑀜𑁆𑀳𑀸 𑀫𑁂𑀲𑀸 𑀓𑀼𑀲𑀮𑁂𑀳𑀺 𑀘𑀺𑀦𑁆𑀢𑀺𑀢𑀸𑁇_  


2380\. _𑀉𑀪𑁄 𑀧𑀭𑀺𑀧𑀼𑀡𑁆𑀡𑀯𑀻𑀲𑀢𑀺𑀯𑀲𑁆𑀲𑀸,_  
_𑀉𑀪𑀺𑀦𑁆𑀦𑀁 𑀏𑀓𑀼𑀧𑀚𑁆𑀛𑀸𑀬𑁄;_  
_𑀏𑀓𑀸𑀘𑀭𑀺𑀬𑁄 𑀏𑀓𑀸 𑀓𑀫𑁆𑀫𑀯𑀸𑀘𑀸,_  
_𑀏𑀓𑁄 𑀉𑀧𑀲𑀫𑁆𑀧𑀦𑁆𑀦𑁄 𑀏𑀓𑁄 𑀅𑀦𑀼𑀧𑀲𑀫𑁆𑀧𑀦𑁆𑀦𑁄;_  
_𑀧𑀜𑁆𑀳𑀸 𑀫𑁂𑀲𑀸 𑀓𑀼𑀲𑀮𑁂𑀳𑀺 𑀘𑀺𑀦𑁆𑀢𑀺𑀢𑀸𑁇_  


2381\. _𑀅𑀓𑀧𑁆𑀧𑀓𑀢𑀁 𑀦𑀸𑀧𑀺 𑀭𑀚𑀦𑀸𑀬 𑀭𑀢𑁆𑀢𑀁,_  
_𑀢𑁂𑀦 𑀦𑀺𑀯𑀢𑁆𑀣𑁄 𑀬𑁂𑀦 𑀓𑀸𑀫𑀁 𑀯𑀚𑁂𑀬𑁆𑀬;_  
_𑀦 𑀘𑀲𑁆𑀲 𑀳𑁄𑀢𑀺 𑀆𑀧𑀢𑁆𑀢𑀺,_  
_𑀲𑁄 𑀘 𑀥𑀫𑁆𑀫𑁄 𑀲𑀼𑀕𑀢𑁂𑀦 𑀤𑁂𑀲𑀺𑀢𑁄;_  
_𑀧𑀜𑁆𑀳𑀸 𑀫𑁂𑀲𑀸 𑀓𑀼𑀲𑀮𑁂𑀳𑀺 𑀘𑀺𑀦𑁆𑀢𑀺𑀢𑀸𑁇_  


2382\. _𑀦 𑀤𑁂𑀢𑀺 𑀦 𑀧𑀝𑀺𑀕𑁆𑀕𑀡𑁆𑀳𑀸𑀢𑀺,_  
_𑀧𑀝𑀺𑀕𑁆𑀕𑀳𑁄 𑀢𑁂𑀦 𑀦 𑀯𑀺𑀚𑁆𑀚𑀢𑀺;_  
_𑀆𑀧𑀚𑁆𑀚𑀢𑀺 𑀕𑀭𑀼𑀓𑀁 𑀦 𑀮𑀳𑀼𑀓𑀁,_  
_𑀢𑀜𑁆𑀘 𑀧𑀭𑀺𑀪𑁄𑀕𑀧𑀘𑁆𑀘𑀬𑀸;_  
_𑀧𑀜𑁆𑀳𑀸 𑀫𑁂𑀲𑀸 𑀓𑀼𑀲𑀮𑁂𑀳𑀺 𑀘𑀺𑀦𑁆𑀢𑀺𑀢𑀸𑁇_  


2383\. _𑀦 𑀤𑁂𑀢𑀺 𑀦 𑀧𑀝𑀺𑀕𑁆𑀕𑀡𑁆𑀳𑀸𑀢𑀺,_  
_𑀧𑀝𑀺𑀕𑁆𑀕𑀳𑁄 𑀢𑁂𑀦 𑀦 𑀯𑀺𑀚𑁆𑀚𑀢𑀺;_  
_𑀆𑀧𑀚𑁆𑀚𑀢𑀺 𑀮𑀳𑀼𑀓𑀁 𑀦 𑀕𑀭𑀼𑀓𑀁,_  
_𑀢𑀜𑁆𑀘 𑀧𑀭𑀺𑀪𑁄𑀕𑀧𑀘𑁆𑀘𑀬𑀸;_  
_𑀧𑀜𑁆𑀳𑀸 𑀫𑁂𑀲𑀸 𑀓𑀼𑀲𑀮𑁂𑀳𑀺 𑀘𑀺𑀦𑁆𑀢𑀺𑀢𑀸𑁇_  


2384\. _𑀆𑀧𑀚𑁆𑀚𑀢𑀺 𑀕𑀭𑀼𑀓𑀁 𑀲𑀸𑀯𑀲𑁂𑀲𑀁,_  
_𑀙𑀸𑀤𑁂𑀢𑀺 𑀅𑀦𑀸𑀤𑀭𑀺𑀬𑀁 𑀧𑀝𑀺𑀘𑁆𑀘;_  
_𑀦 𑀪𑀺𑀓𑁆𑀔𑀼𑀦𑀻 𑀦𑁄 𑀘 𑀨𑀼𑀲𑁂𑀬𑁆𑀬 𑀯𑀚𑁆𑀚𑀁,_  
_𑀧𑀜𑁆𑀳𑀸 𑀫𑁂𑀲𑀸 𑀓𑀼𑀲𑀮𑁂𑀳𑀺 𑀘𑀺𑀦𑁆𑀢𑀺𑀢𑀸𑁇_  


---

2385\. 𑀲𑁂𑀤𑀫𑁄𑀘𑀦𑀕𑀸𑀣𑀸 𑀦𑀺𑀝𑁆𑀞𑀺𑀢𑀸𑁇



---

2386\. 𑀢𑀲𑁆𑀲𑀼𑀤𑁆𑀤𑀸𑀦𑀁



2387\. _𑀅𑀲𑀁𑀯𑀸𑀲𑁄 𑀅𑀯𑀺𑀲𑁆𑀲𑀚𑁆𑀚𑀺,_  
_𑀤𑀲 𑀘 𑀅𑀦𑀼𑀓𑁆𑀔𑀺𑀢𑁆𑀢𑀓𑁄;_  
_𑀉𑀧𑁂𑀢𑀺 𑀥𑀫𑁆𑀫𑀁 𑀉𑀩𑁆𑀪𑀓𑁆𑀔𑀓𑀁,_  
_𑀢𑀢𑁄 𑀲𑀜𑁆𑀜𑀸𑀘𑀺𑀓𑀸 𑀘 𑀤𑁆𑀯𑁂𑁇_  


2388\. _𑀦 𑀓𑀸𑀬𑀺𑀓𑀜𑁆𑀘 𑀕𑀭𑀼𑀓𑀁,_  
_𑀦 𑀓𑀸𑀬𑀺𑀓𑀁 𑀦 𑀯𑀸𑀘𑀲𑀺𑀓𑀁;_  
_𑀅𑀦𑀸𑀮𑀧𑀦𑁆𑀢𑁄 𑀲𑀺𑀓𑁆𑀔𑀸 𑀘,_  
_𑀉𑀪𑁄 𑀘 𑀘𑀢𑀼𑀭𑁄 𑀚𑀦𑀸𑁇_  


2389\. _𑀇𑀢𑁆𑀣𑀻 𑀢𑁂𑀮𑀜𑁆𑀘 𑀦𑀺𑀲𑁆𑀲𑀕𑁆𑀕𑀺,_  
_𑀪𑀺𑀓𑁆𑀔𑀼 𑀘 𑀧𑀤𑀯𑀻𑀢𑀺𑀬𑁄;_  
_𑀦𑀺𑀯𑀢𑁆𑀣𑁄 𑀘 𑀦 𑀘 𑀜𑀢𑁆𑀢𑀺,_  
_𑀦 𑀫𑀸𑀢𑀭𑀁 𑀧𑀺𑀢𑀭𑀁 𑀳𑀦𑁂𑁇_  


2390\. _𑀅𑀘𑁄𑀤𑀬𑀺𑀢𑁆𑀯𑀸 𑀘𑁄𑀤𑀬𑀺𑀢𑁆𑀯𑀸,_  
_𑀙𑀺𑀦𑁆𑀤𑀦𑁆𑀢𑀁 𑀲𑀘𑁆𑀘𑀫𑁂𑀯 𑀘;_  
_𑀅𑀥𑀺𑀝𑁆𑀞𑀺𑀢𑀜𑁆𑀘𑀢𑁆𑀣𑀗𑁆𑀕𑀢𑁂,_  
_𑀦 𑀭𑀢𑁆𑀢𑀁 𑀦 𑀘𑀸𑀭𑀜𑁆𑀜𑀓𑀁𑁇_  


2391\. _𑀓𑀸𑀬𑀺𑀓𑀸 𑀯𑀸𑀘𑀲𑀺𑀓𑀸 𑀘,_  
_𑀢𑀺𑀲𑁆𑀲𑀺𑀢𑁆𑀣𑀻 𑀘𑀸𑀧𑀺 𑀫𑀸𑀢𑀭𑀁;_  
_𑀓𑀼𑀤𑁆𑀥𑁄 𑀆𑀭𑀸𑀥𑀓𑁄 𑀢𑀼𑀝𑁆𑀞𑁄,_  
_𑀲𑀁𑀖𑀸𑀤𑀺𑀲𑁂𑀲𑀸 𑀘 𑀉𑀪𑁄𑁇_  


2392\. _𑀅𑀓𑀧𑁆𑀧𑀓𑀢𑀁 𑀦 𑀤𑁂𑀢𑀺,_  
_𑀦 𑀤𑁂𑀢𑀸𑀧𑀚𑁆𑀚𑀢𑀻 𑀕𑀭𑀼𑀁;_  
_𑀲𑁂𑀤𑀫𑁄𑀘𑀦𑀺𑀓𑀸 𑀕𑀸𑀣𑀸,_  
_𑀧𑀜𑁆𑀳𑀸 𑀯𑀺𑀜𑁆𑀜𑀽𑀳𑀺 𑀯𑀺𑀪𑀸𑀯𑀺𑀢𑀸𑀢𑀺𑁇_  


[Go to previous page (20.2 Pārājikādipañhā)](20.2.md) / [Go to parent page (20 Sedamocanagāthā)](../5V/20.md) / [Go to next page (21 Pañcavagga)](../21.md)


