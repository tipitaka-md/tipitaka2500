
[Home](/) / [5V Parivārapāḷi](../../5V.md) / [14 Cūḷasaṅgāma](../14.md)

# 14.1 Anuvijjakassapaṭipatti

* Cūḷasaṅgāma

* Anuvijjakassapaṭipatti

(365.)

1820\. Saṅgāmāvacarena bhikkhunā saṃghaṃ upasaṅkamantena nīcacittena saṃgho upasaṅkamitabbo rajoharaṇasamena cittena; āsanakusalena bhavitabbaṃ nisajjakusalena; there bhikkhū anupakhajjantena, nave bhikkhū āsanena appaṭibāhantena, yathāpatirūpe āsane nisīditabbaṃ; anānākathikena bhavitabbaṃ atiracchānakathikena; sāmaṃ vā dhammo bhāsitabbo paro vā ajjhesitabbo ariyo vā tuṇhībhāvo nātimaññitabbo.

1821\. Saṃghena anumatena puggalena anuvijjakena anuvijjitukāmena na upajjhāyo pucchitabbo, na ācariyo pucchitabbo, na saddhivihāriko pucchitabbo, na antevāsiko pucchitabbo, na samānupajjhāyako pucchitabbo, na samānācariyako pucchitabbo, na jāti pucchitabbā, na nāmaṃ pucchitabbaṃ, na gottaṃ pucchitabbaṃ, na āgamo pucchitabbo, na kulapadeso pucchitabbo, na jātibhūmi pucchitabbā. Taṃ kiṃ kāraṇā? Atrassa pemaṃ vā doso vā. Peme vā sati dose vā, chandāpi gaccheyya, dosāpi gaccheyya, mohāpi gaccheyya, bhayāpi gaccheyya.

1822\. Saṃghena anumatena puggalena anuvijjakena anuvijjitukāmena saṃghagarukena bhavitabbaṃ no puggalagarukena, saddhammagarukena bhavitabbaṃ no āmisagarukena, atthavasikena bhavitabbaṃ no parisakappikena, kālena anuvijjitabbaṃ no akālena, bhūtena anuvijjitabbaṃ no abhūtena, saṇhena anuvijjitabbaṃ no pharusena, atthasaṃhitena anuvijjitabbaṃ no anatthasaṃhitena, mettācittena anuvijjitabbaṃ no dosantarena, na upakaṇṇakajappinā bhavitabbaṃ, na jimhaṃ pekkhitabbaṃ, na akkhi nikhaṇitabbaṃ, na bhamukaṃ ukkhipitabbaṃ, na sīsaṃ ukkhipitabbaṃ, na hatthavikāro kātabbo, na hatthamuddā dassetabbā.

1823\. Āsanakusalena bhavitabbaṃ nisajjakusalena, yugamattaṃ pekkhantena atthaṃ anuvidhiyantena sake āsane nisīditabbaṃ, na ca āsanā vuṭṭhātabbaṃ, na vītihātabbaṃ, na kummaggo sevitabbo, na bāhāvikkhepakaṃ bhaṇitabbaṃ, aturitena bhavitabbaṃ asāhasikena, acaṇḍikatena bhavitabbaṃ vacanakkhamena, mettācittena bhavitabbaṃ hitānukampinā, kāruṇikena bhavitabbaṃ hitaparisakkinā, asamphappalāpinā bhavitabbaṃ pariyantabhāṇinā, averavasikena bhavitabbaṃ anasuruttena, attā pariggahetabbo, paro pariggahetabbo, codako pariggahetabbo, cuditako pariggahetabbo, adhammacodako pariggahetabbo, adhammacuditako pariggahetabbo, dhammacodako pariggahetabbo, dhammacuditako pariggahetabbo, vuttaṃ ahāpentena avuttaṃ apakāsentena otiṇṇāni padabyañjanāni sādhukaṃ pariggahetvā paro paṭipucchitvā yathā paṭiññāya kāretabbo, mando hāsetabbo, bhīrū assāsetabbo, caṇḍo nisedhetabbo, asuci vibhāvetabbo, ujumaddavena na chandāgatiṃ gantabbaṃ, na dosāgatiṃ gantabbaṃ, na mohāgatiṃ gantabbaṃ, na bhayāgatiṃ gantabbaṃ, majjhattena bhavitabbaṃ dhammesu ca puggalesu ca. Evañca pana anuvijjako anuvijjamāno satthu ceva sāsanakaro hoti, viññūnañca sabrahmacārīnaṃ piyo ca hoti manāpo ca garu ca bhāvanīyo ca.

(366.)

1824\. Suttaṃ saṃsandanatthāya, opammaṃ nidassanatthāya, attho viññāpanatthāya, paṭipucchā ṭhapanatthāya, okāsakammaṃ codanatthāya, codanā sāraṇatthāya, sāraṇā savacanīyatthāya, savacanīyaṃ palibodhatthāya, palibodho vinicchayatthāya, vinicchayo santīraṇatthāya, santīraṇaṃ ṭhānāṭhānagamanatthāya, ṭhānāṭhānagamanaṃ dummaṅkūnaṃ puggalānaṃ niggahatthāya, pesalānaṃ bhikkhūnaṃ sampaggahatthāya, saṃgho sampariggahasampaṭicchanatthāya, saṃghena anumatā puggalā paccekaṭṭhāyino avisaṃvādakaṭṭhāyino.

1825\. Vinayo saṃvaratthāya, saṃvaro avippaṭisāratthāya, avippaṭisāro pāmujjatthāya, pāmujjaṃ pītatthāya, pīti passaddhatthāya, passaddhi sukhatthāya, sukhaṃ samādhatthāya, samādhi yathābhūtañāṇadassanatthāya, yathābhūtañāṇadassanaṃ nibbidatthāya, nibbidā virāgatthāya, virāgo vimuttatthāya, vimutti vimuttiñāṇadassanatthāya, vimuttiñāṇadassanaṃ anupādāparinibbānatthāya. Etadatthā kathā, etadatthā mantanā, etadatthā upanisā, etadatthaṃ sotāvadhānaṃ—  yadidaṃ anupādācittassa vimokkhoti.

(367.)

1826\. _Anuyogavattaṃ nisāmaya,_  
_Kusalena buddhimatā kataṃ;_  
_Suvuttaṃ sikkhāpadānulomikaṃ,_  
_Gatiṃ na nāsento samparāyikaṃ._  


1827\. _Vatthuṃ vipattiṃ āpattiṃ,_  
_Nidānaṃ ākāraakovido;_  
_Pubbāparaṃ na jānāti,_  
_Katākataṃ samena ca._  


1828\. _Kammañca adhikaraṇañca,_  
_samathe cāpi akovido;_  
_Ratto duṭṭho ca mūḷho ca,_  
_bhayā mohā ca gacchati._  


1829\. _Na ca saññattikusalo,_  
_nijjhattiyā ca akovido;_  
_Laddhapakkho ahiriko,_  
_kaṇhakammo anādaro;_  
_Sa ve tādisako bhikkhu,_  
_appaṭikkhoti vuccati._  


1830\. _Vatthuṃ vipattiṃ āpattiṃ,_  
_nidānaṃ ākārakovido;_  
_Pubbāparañca jānāti,_  
_katākataṃ samena ca._  


1831\. _Kammañca adhikaraṇañca,_  
_samathe cāpi kovido;_  
_Aratto aduṭṭho amūḷho,_  
_bhayā mohā na gacchati._  


1832\. _Saññattiyā ca kusalo,_  
_nijjhattiyā ca kovido;_  
_Laddhapakkho hirimano,_  
_sukkakammo sagāravo;_  
_Sa ve tādisako bhikkhu,_  
_sappaṭikkhoti vuccatīti._  


---

1833\. Cūḷasaṅgāmaṃ niṭṭhitaṃ.



---

1834\. Tassuddānaṃ



1835\. _Nīcacittena puccheyya,_  
_garu saṃghe na puggale;_  
_Suttaṃ saṃsandanatthāya,_  
_vinayānuggahena ca;_  
_Uddānaṃ cūḷasaṅgāme,_  
_ekuddeso idaṃ katanti._  


[Go to previous page (14 Cūḷasaṅgāma)](../14.md) / [Go to parent page (14 Cūḷasaṅgāma)](../14.md) / [Go to next page (15 Mahāsaṅgāma)](../15.md)


