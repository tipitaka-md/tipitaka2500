
[Home](/) / [5V Parivārapāḷi](/tipitaka/5V.md) / [14 Cūḷasaṅgāma](/tipitaka/5V/14.md)

# 𑁧𑁪𑁇𑁧 𑀅𑀦𑀼𑀯𑀺𑀚𑁆𑀚𑀓𑀲𑁆𑀲𑀧𑀝𑀺𑀧𑀢𑁆𑀢𑀺

### 𑀘𑀽𑀍𑀅𑀲𑀗𑁆𑀕𑀸𑀫

### 𑀅𑀦𑀼𑀯𑀺𑀚𑁆𑀚𑀓𑀲𑁆𑀲𑀧𑀝𑀺𑀧𑀢𑁆𑀢𑀺

(365.)

1820\. 𑀲𑀗𑁆𑀕𑀸𑀫𑀸𑀯𑀘𑀭𑁂𑀦 𑀪𑀺𑀓𑁆𑀔𑀼𑀦𑀸 𑀲𑀁𑀖𑀁 𑀉𑀧𑀲𑀗𑁆𑀓𑀫𑀦𑁆𑀢𑁂𑀦 𑀦𑀻𑀘𑀘𑀺𑀢𑁆𑀢𑁂𑀦 𑀲𑀁𑀖𑁄 𑀉𑀧𑀲𑀗𑁆𑀓𑀫𑀺𑀢𑀩𑁆𑀩𑁄 𑀭𑀚𑁄𑀳𑀭𑀡𑀲𑀫𑁂𑀦 𑀘𑀺𑀢𑁆𑀢𑁂𑀦; 𑀆𑀲𑀦𑀓𑀼𑀲𑀮𑁂𑀦 𑀪𑀯𑀺𑀢𑀩𑁆𑀩𑀁 𑀦𑀺𑀲𑀚𑁆𑀚𑀓𑀼𑀲𑀮𑁂𑀦; 𑀣𑁂𑀭𑁂 𑀪𑀺𑀓𑁆𑀔𑀽 𑀅𑀦𑀼𑀧𑀔𑀚𑁆𑀚𑀦𑁆𑀢𑁂𑀦, 𑀦𑀯𑁂 𑀪𑀺𑀓𑁆𑀔𑀽 𑀆𑀲𑀦𑁂𑀦 𑀅𑀧𑁆𑀧𑀝𑀺𑀩𑀸𑀳𑀦𑁆𑀢𑁂𑀦, 𑀬𑀣𑀸𑀧𑀢𑀺𑀭𑀽𑀧𑁂 𑀆𑀲𑀦𑁂 𑀦𑀺𑀲𑀻𑀤𑀺𑀢𑀩𑁆𑀩𑀁; 𑀅𑀦𑀸𑀦𑀸𑀓𑀣𑀺𑀓𑁂𑀦 𑀪𑀯𑀺𑀢𑀩𑁆𑀩𑀁 𑀅𑀢𑀺𑀭𑀘𑁆𑀙𑀸𑀦𑀓𑀣𑀺𑀓𑁂𑀦; 𑀲𑀸𑀫𑀁 𑀯𑀸 𑀥𑀫𑁆𑀫𑁄 𑀪𑀸𑀲𑀺𑀢𑀩𑁆𑀩𑁄 𑀧𑀭𑁄 𑀯𑀸 𑀅𑀚𑁆𑀛𑁂𑀲𑀺𑀢𑀩𑁆𑀩𑁄 𑀅𑀭𑀺𑀬𑁄 𑀯𑀸 𑀢𑀼𑀡𑁆𑀳𑀻𑀪𑀸𑀯𑁄 𑀦𑀸𑀢𑀺𑀫𑀜𑁆𑀜𑀺𑀢𑀩𑁆𑀩𑁄𑁇

1821\. 𑀲𑀁𑀖𑁂𑀦 𑀅𑀦𑀼𑀫𑀢𑁂𑀦 𑀧𑀼𑀕𑁆𑀕𑀮𑁂𑀦 𑀅𑀦𑀼𑀯𑀺𑀚𑁆𑀚𑀓𑁂𑀦 𑀅𑀦𑀼𑀯𑀺𑀚𑁆𑀚𑀺𑀢𑀼𑀓𑀸𑀫𑁂𑀦 𑀦 𑀉𑀧𑀚𑁆𑀛𑀸𑀬𑁄 𑀧𑀼𑀘𑁆𑀙𑀺𑀢𑀩𑁆𑀩𑁄, 𑀦 𑀆𑀘𑀭𑀺𑀬𑁄 𑀧𑀼𑀘𑁆𑀙𑀺𑀢𑀩𑁆𑀩𑁄, 𑀦 𑀲𑀤𑁆𑀥𑀺𑀯𑀺𑀳𑀸𑀭𑀺𑀓𑁄 𑀧𑀼𑀘𑁆𑀙𑀺𑀢𑀩𑁆𑀩𑁄, 𑀦 𑀅𑀦𑁆𑀢𑁂𑀯𑀸𑀲𑀺𑀓𑁄 𑀧𑀼𑀘𑁆𑀙𑀺𑀢𑀩𑁆𑀩𑁄, 𑀦 𑀲𑀫𑀸𑀦𑀼𑀧𑀚𑁆𑀛𑀸𑀬𑀓𑁄 𑀧𑀼𑀘𑁆𑀙𑀺𑀢𑀩𑁆𑀩𑁄, 𑀦 𑀲𑀫𑀸𑀦𑀸𑀘𑀭𑀺𑀬𑀓𑁄 𑀧𑀼𑀘𑁆𑀙𑀺𑀢𑀩𑁆𑀩𑁄, 𑀦 𑀚𑀸𑀢𑀺 𑀧𑀼𑀘𑁆𑀙𑀺𑀢𑀩𑁆𑀩𑀸, 𑀦 𑀦𑀸𑀫𑀁 𑀧𑀼𑀘𑁆𑀙𑀺𑀢𑀩𑁆𑀩𑀁, 𑀦 𑀕𑁄𑀢𑁆𑀢𑀁 𑀧𑀼𑀘𑁆𑀙𑀺𑀢𑀩𑁆𑀩𑀁, 𑀦 𑀆𑀕𑀫𑁄 𑀧𑀼𑀘𑁆𑀙𑀺𑀢𑀩𑁆𑀩𑁄, 𑀦 𑀓𑀼𑀮𑀧𑀤𑁂𑀲𑁄 𑀧𑀼𑀘𑁆𑀙𑀺𑀢𑀩𑁆𑀩𑁄, 𑀦 𑀚𑀸𑀢𑀺𑀪𑀽𑀫𑀺 𑀧𑀼𑀘𑁆𑀙𑀺𑀢𑀩𑁆𑀩𑀸𑁇 𑀢𑀁 𑀓𑀺𑀁 𑀓𑀸𑀭𑀡𑀸? 𑀅𑀢𑁆𑀭𑀲𑁆𑀲 𑀧𑁂𑀫𑀁 𑀯𑀸 𑀤𑁄𑀲𑁄 𑀯𑀸𑁇 𑀧𑁂𑀫𑁂 𑀯𑀸 𑀲𑀢𑀺 𑀤𑁄𑀲𑁂 𑀯𑀸, 𑀙𑀦𑁆𑀤𑀸𑀧𑀺 𑀕𑀘𑁆𑀙𑁂𑀬𑁆𑀬, 𑀤𑁄𑀲𑀸𑀧𑀺 𑀕𑀘𑁆𑀙𑁂𑀬𑁆𑀬, 𑀫𑁄𑀳𑀸𑀧𑀺 𑀕𑀘𑁆𑀙𑁂𑀬𑁆𑀬, 𑀪𑀬𑀸𑀧𑀺 𑀕𑀘𑁆𑀙𑁂𑀬𑁆𑀬𑁇

1822\. 𑀲𑀁𑀖𑁂𑀦 𑀅𑀦𑀼𑀫𑀢𑁂𑀦 𑀧𑀼𑀕𑁆𑀕𑀮𑁂𑀦 𑀅𑀦𑀼𑀯𑀺𑀚𑁆𑀚𑀓𑁂𑀦 𑀅𑀦𑀼𑀯𑀺𑀚𑁆𑀚𑀺𑀢𑀼𑀓𑀸𑀫𑁂𑀦 𑀲𑀁𑀖𑀕𑀭𑀼𑀓𑁂𑀦 𑀪𑀯𑀺𑀢𑀩𑁆𑀩𑀁 𑀦𑁄 𑀧𑀼𑀕𑁆𑀕𑀮𑀕𑀭𑀼𑀓𑁂𑀦, 𑀲𑀤𑁆𑀥𑀫𑁆𑀫𑀕𑀭𑀼𑀓𑁂𑀦 𑀪𑀯𑀺𑀢𑀩𑁆𑀩𑀁 𑀦𑁄 𑀆𑀫𑀺𑀲𑀕𑀭𑀼𑀓𑁂𑀦, 𑀅𑀢𑁆𑀣𑀯𑀲𑀺𑀓𑁂𑀦 𑀪𑀯𑀺𑀢𑀩𑁆𑀩𑀁 𑀦𑁄 𑀧𑀭𑀺𑀲𑀓𑀧𑁆𑀧𑀺𑀓𑁂𑀦, 𑀓𑀸𑀮𑁂𑀦 𑀅𑀦𑀼𑀯𑀺𑀚𑁆𑀚𑀺𑀢𑀩𑁆𑀩𑀁 𑀦𑁄 𑀅𑀓𑀸𑀮𑁂𑀦, 𑀪𑀽𑀢𑁂𑀦 𑀅𑀦𑀼𑀯𑀺𑀚𑁆𑀚𑀺𑀢𑀩𑁆𑀩𑀁 𑀦𑁄 𑀅𑀪𑀽𑀢𑁂𑀦, 𑀲𑀡𑁆𑀳𑁂𑀦 𑀅𑀦𑀼𑀯𑀺𑀚𑁆𑀚𑀺𑀢𑀩𑁆𑀩𑀁 𑀦𑁄 𑀨𑀭𑀼𑀲𑁂𑀦, 𑀅𑀢𑁆𑀣𑀲𑀁𑀳𑀺𑀢𑁂𑀦 𑀅𑀦𑀼𑀯𑀺𑀚𑁆𑀚𑀺𑀢𑀩𑁆𑀩𑀁 𑀦𑁄 𑀅𑀦𑀢𑁆𑀣𑀲𑀁𑀳𑀺𑀢𑁂𑀦, 𑀫𑁂𑀢𑁆𑀢𑀸𑀘𑀺𑀢𑁆𑀢𑁂𑀦 𑀅𑀦𑀼𑀯𑀺𑀚𑁆𑀚𑀺𑀢𑀩𑁆𑀩𑀁 𑀦𑁄 𑀤𑁄𑀲𑀦𑁆𑀢𑀭𑁂𑀦, 𑀦 𑀉𑀧𑀓𑀡𑁆𑀡𑀓𑀚𑀧𑁆𑀧𑀺𑀦𑀸 𑀪𑀯𑀺𑀢𑀩𑁆𑀩𑀁, 𑀦 𑀚𑀺𑀫𑁆𑀳𑀁 𑀧𑁂𑀓𑁆𑀔𑀺𑀢𑀩𑁆𑀩𑀁, 𑀦 𑀅𑀓𑁆𑀔𑀺 𑀦𑀺𑀔𑀡𑀺𑀢𑀩𑁆𑀩𑀁, 𑀦 𑀪𑀫𑀼𑀓𑀁 𑀉𑀓𑁆𑀔𑀺𑀧𑀺𑀢𑀩𑁆𑀩𑀁, 𑀦 𑀲𑀻𑀲𑀁 𑀉𑀓𑁆𑀔𑀺𑀧𑀺𑀢𑀩𑁆𑀩𑀁, 𑀦 𑀳𑀢𑁆𑀣𑀯𑀺𑀓𑀸𑀭𑁄 𑀓𑀸𑀢𑀩𑁆𑀩𑁄, 𑀦 𑀳𑀢𑁆𑀣𑀫𑀼𑀤𑁆𑀤𑀸 𑀤𑀲𑁆𑀲𑁂𑀢𑀩𑁆𑀩𑀸𑁇

1823\. 𑀆𑀲𑀦𑀓𑀼𑀲𑀮𑁂𑀦 𑀪𑀯𑀺𑀢𑀩𑁆𑀩𑀁 𑀦𑀺𑀲𑀚𑁆𑀚𑀓𑀼𑀲𑀮𑁂𑀦, 𑀬𑀼𑀕𑀫𑀢𑁆𑀢𑀁 𑀧𑁂𑀓𑁆𑀔𑀦𑁆𑀢𑁂𑀦 𑀅𑀢𑁆𑀣𑀁 𑀅𑀦𑀼𑀯𑀺𑀥𑀺𑀬𑀦𑁆𑀢𑁂𑀦 𑀲𑀓𑁂 𑀆𑀲𑀦𑁂 𑀦𑀺𑀲𑀻𑀤𑀺𑀢𑀩𑁆𑀩𑀁, 𑀦 𑀘 𑀆𑀲𑀦𑀸 𑀯𑀼𑀝𑁆𑀞𑀸𑀢𑀩𑁆𑀩𑀁, 𑀦 𑀯𑀻𑀢𑀺𑀳𑀸𑀢𑀩𑁆𑀩𑀁, 𑀦 𑀓𑀼𑀫𑁆𑀫𑀕𑁆𑀕𑁄 𑀲𑁂𑀯𑀺𑀢𑀩𑁆𑀩𑁄, 𑀦 𑀩𑀸𑀳𑀸𑀯𑀺𑀓𑁆𑀔𑁂𑀧𑀓𑀁 𑀪𑀡𑀺𑀢𑀩𑁆𑀩𑀁, 𑀅𑀢𑀼𑀭𑀺𑀢𑁂𑀦 𑀪𑀯𑀺𑀢𑀩𑁆𑀩𑀁 𑀅𑀲𑀸𑀳𑀲𑀺𑀓𑁂𑀦, 𑀅𑀘𑀡𑁆𑀟𑀺𑀓𑀢𑁂𑀦 𑀪𑀯𑀺𑀢𑀩𑁆𑀩𑀁 𑀯𑀘𑀦𑀓𑁆𑀔𑀫𑁂𑀦, 𑀫𑁂𑀢𑁆𑀢𑀸𑀘𑀺𑀢𑁆𑀢𑁂𑀦 𑀪𑀯𑀺𑀢𑀩𑁆𑀩𑀁 𑀳𑀺𑀢𑀸𑀦𑀼𑀓𑀫𑁆𑀧𑀺𑀦𑀸, 𑀓𑀸𑀭𑀼𑀡𑀺𑀓𑁂𑀦 𑀪𑀯𑀺𑀢𑀩𑁆𑀩𑀁 𑀳𑀺𑀢𑀧𑀭𑀺𑀲𑀓𑁆𑀓𑀺𑀦𑀸, 𑀅𑀲𑀫𑁆𑀨𑀧𑁆𑀧𑀮𑀸𑀧𑀺𑀦𑀸 𑀪𑀯𑀺𑀢𑀩𑁆𑀩𑀁 𑀧𑀭𑀺𑀬𑀦𑁆𑀢𑀪𑀸𑀡𑀺𑀦𑀸, 𑀅𑀯𑁂𑀭𑀯𑀲𑀺𑀓𑁂𑀦 𑀪𑀯𑀺𑀢𑀩𑁆𑀩𑀁 𑀅𑀦𑀲𑀼𑀭𑀼𑀢𑁆𑀢𑁂𑀦, 𑀅𑀢𑁆𑀢𑀸 𑀧𑀭𑀺𑀕𑁆𑀕𑀳𑁂𑀢𑀩𑁆𑀩𑁄, 𑀧𑀭𑁄 𑀧𑀭𑀺𑀕𑁆𑀕𑀳𑁂𑀢𑀩𑁆𑀩𑁄, 𑀘𑁄𑀤𑀓𑁄 𑀧𑀭𑀺𑀕𑁆𑀕𑀳𑁂𑀢𑀩𑁆𑀩𑁄, 𑀘𑀼𑀤𑀺𑀢𑀓𑁄 𑀧𑀭𑀺𑀕𑁆𑀕𑀳𑁂𑀢𑀩𑁆𑀩𑁄, 𑀅𑀥𑀫𑁆𑀫𑀘𑁄𑀤𑀓𑁄 𑀧𑀭𑀺𑀕𑁆𑀕𑀳𑁂𑀢𑀩𑁆𑀩𑁄, 𑀅𑀥𑀫𑁆𑀫𑀘𑀼𑀤𑀺𑀢𑀓𑁄 𑀧𑀭𑀺𑀕𑁆𑀕𑀳𑁂𑀢𑀩𑁆𑀩𑁄, 𑀥𑀫𑁆𑀫𑀘𑁄𑀤𑀓𑁄 𑀧𑀭𑀺𑀕𑁆𑀕𑀳𑁂𑀢𑀩𑁆𑀩𑁄, 𑀥𑀫𑁆𑀫𑀘𑀼𑀤𑀺𑀢𑀓𑁄 𑀧𑀭𑀺𑀕𑁆𑀕𑀳𑁂𑀢𑀩𑁆𑀩𑁄, 𑀯𑀼𑀢𑁆𑀢𑀁 𑀅𑀳𑀸𑀧𑁂𑀦𑁆𑀢𑁂𑀦 𑀅𑀯𑀼𑀢𑁆𑀢𑀁 𑀅𑀧𑀓𑀸𑀲𑁂𑀦𑁆𑀢𑁂𑀦 𑀑𑀢𑀺𑀡𑁆𑀡𑀸𑀦𑀺 𑀧𑀤𑀩𑁆𑀬𑀜𑁆𑀚𑀦𑀸𑀦𑀺 𑀲𑀸𑀥𑀼𑀓𑀁 𑀧𑀭𑀺𑀕𑁆𑀕𑀳𑁂𑀢𑁆𑀯𑀸 𑀧𑀭𑁄 𑀧𑀝𑀺𑀧𑀼𑀘𑁆𑀙𑀺𑀢𑁆𑀯𑀸 𑀬𑀣𑀸 𑀧𑀝𑀺𑀜𑁆𑀜𑀸𑀬 𑀓𑀸𑀭𑁂𑀢𑀩𑁆𑀩𑁄, 𑀫𑀦𑁆𑀤𑁄 𑀳𑀸𑀲𑁂𑀢𑀩𑁆𑀩𑁄, 𑀪𑀻𑀭𑀽 𑀅𑀲𑁆𑀲𑀸𑀲𑁂𑀢𑀩𑁆𑀩𑁄, 𑀘𑀡𑁆𑀟𑁄 𑀦𑀺𑀲𑁂𑀥𑁂𑀢𑀩𑁆𑀩𑁄, 𑀅𑀲𑀼𑀘𑀺 𑀯𑀺𑀪𑀸𑀯𑁂𑀢𑀩𑁆𑀩𑁄, 𑀉𑀚𑀼𑀫𑀤𑁆𑀤𑀯𑁂𑀦 𑀦 𑀙𑀦𑁆𑀤𑀸𑀕𑀢𑀺𑀁 𑀕𑀦𑁆𑀢𑀩𑁆𑀩𑀁, 𑀦 𑀤𑁄𑀲𑀸𑀕𑀢𑀺𑀁 𑀕𑀦𑁆𑀢𑀩𑁆𑀩𑀁, 𑀦 𑀫𑁄𑀳𑀸𑀕𑀢𑀺𑀁 𑀕𑀦𑁆𑀢𑀩𑁆𑀩𑀁, 𑀦 𑀪𑀬𑀸𑀕𑀢𑀺𑀁 𑀕𑀦𑁆𑀢𑀩𑁆𑀩𑀁, 𑀫𑀚𑁆𑀛𑀢𑁆𑀢𑁂𑀦 𑀪𑀯𑀺𑀢𑀩𑁆𑀩𑀁 𑀥𑀫𑁆𑀫𑁂𑀲𑀼 𑀘 𑀧𑀼𑀕𑁆𑀕𑀮𑁂𑀲𑀼 𑀘𑁇 𑀏𑀯𑀜𑁆𑀘 𑀧𑀦 𑀅𑀦𑀼𑀯𑀺𑀚𑁆𑀚𑀓𑁄 𑀅𑀦𑀼𑀯𑀺𑀚𑁆𑀚𑀫𑀸𑀦𑁄 𑀲𑀢𑁆𑀣𑀼 𑀘𑁂𑀯 𑀲𑀸𑀲𑀦𑀓𑀭𑁄 𑀳𑁄𑀢𑀺, 𑀯𑀺𑀜𑁆𑀜𑀽𑀦𑀜𑁆𑀘 𑀲𑀩𑁆𑀭𑀳𑁆𑀫𑀘𑀸𑀭𑀻𑀦𑀁 𑀧𑀺𑀬𑁄 𑀘 𑀳𑁄𑀢𑀺 𑀫𑀦𑀸𑀧𑁄 𑀘 𑀕𑀭𑀼 𑀘 𑀪𑀸𑀯𑀦𑀻𑀬𑁄 𑀘𑁇

(366.)

1824\. 𑀲𑀼𑀢𑁆𑀢𑀁 𑀲𑀁𑀲𑀦𑁆𑀤𑀦𑀢𑁆𑀣𑀸𑀬, 𑀑𑀧𑀫𑁆𑀫𑀁 𑀦𑀺𑀤𑀲𑁆𑀲𑀦𑀢𑁆𑀣𑀸𑀬, 𑀅𑀢𑁆𑀣𑁄 𑀯𑀺𑀜𑁆𑀜𑀸𑀧𑀦𑀢𑁆𑀣𑀸𑀬, 𑀧𑀝𑀺𑀧𑀼𑀘𑁆𑀙𑀸 𑀞𑀧𑀦𑀢𑁆𑀣𑀸𑀬, 𑀑𑀓𑀸𑀲𑀓𑀫𑁆𑀫𑀁 𑀘𑁄𑀤𑀦𑀢𑁆𑀣𑀸𑀬, 𑀘𑁄𑀤𑀦𑀸 𑀲𑀸𑀭𑀡𑀢𑁆𑀣𑀸𑀬, 𑀲𑀸𑀭𑀡𑀸 𑀲𑀯𑀘𑀦𑀻𑀬𑀢𑁆𑀣𑀸𑀬, 𑀲𑀯𑀘𑀦𑀻𑀬𑀁 𑀧𑀮𑀺𑀩𑁄𑀥𑀢𑁆𑀣𑀸𑀬, 𑀧𑀮𑀺𑀩𑁄𑀥𑁄 𑀯𑀺𑀦𑀺𑀘𑁆𑀙𑀬𑀢𑁆𑀣𑀸𑀬, 𑀯𑀺𑀦𑀺𑀘𑁆𑀙𑀬𑁄 𑀲𑀦𑁆𑀢𑀻𑀭𑀡𑀢𑁆𑀣𑀸𑀬, 𑀲𑀦𑁆𑀢𑀻𑀭𑀡𑀁 𑀞𑀸𑀦𑀸𑀞𑀸𑀦𑀕𑀫𑀦𑀢𑁆𑀣𑀸𑀬, 𑀞𑀸𑀦𑀸𑀞𑀸𑀦𑀕𑀫𑀦𑀁 𑀤𑀼𑀫𑁆𑀫𑀗𑁆𑀓𑀽𑀦𑀁 𑀧𑀼𑀕𑁆𑀕𑀮𑀸𑀦𑀁 𑀦𑀺𑀕𑁆𑀕𑀳𑀢𑁆𑀣𑀸𑀬, 𑀧𑁂𑀲𑀮𑀸𑀦𑀁 𑀪𑀺𑀓𑁆𑀔𑀽𑀦𑀁 𑀲𑀫𑁆𑀧𑀕𑁆𑀕𑀳𑀢𑁆𑀣𑀸𑀬, 𑀲𑀁𑀖𑁄 𑀲𑀫𑁆𑀧𑀭𑀺𑀕𑁆𑀕𑀳𑀲𑀫𑁆𑀧𑀝𑀺𑀘𑁆𑀙𑀦𑀢𑁆𑀣𑀸𑀬, 𑀲𑀁𑀖𑁂𑀦 𑀅𑀦𑀼𑀫𑀢𑀸 𑀧𑀼𑀕𑁆𑀕𑀮𑀸 𑀧𑀘𑁆𑀘𑁂𑀓𑀝𑁆𑀞𑀸𑀬𑀺𑀦𑁄 𑀅𑀯𑀺𑀲𑀁𑀯𑀸𑀤𑀓𑀝𑁆𑀞𑀸𑀬𑀺𑀦𑁄𑁇

1825\. 𑀯𑀺𑀦𑀬𑁄 𑀲𑀁𑀯𑀭𑀢𑁆𑀣𑀸𑀬, 𑀲𑀁𑀯𑀭𑁄 𑀅𑀯𑀺𑀧𑁆𑀧𑀝𑀺𑀲𑀸𑀭𑀢𑁆𑀣𑀸𑀬, 𑀅𑀯𑀺𑀧𑁆𑀧𑀝𑀺𑀲𑀸𑀭𑁄 𑀧𑀸𑀫𑀼𑀚𑁆𑀚𑀢𑁆𑀣𑀸𑀬, 𑀧𑀸𑀫𑀼𑀚𑁆𑀚𑀁 𑀧𑀻𑀢𑀢𑁆𑀣𑀸𑀬, 𑀧𑀻𑀢𑀺 𑀧𑀲𑁆𑀲𑀤𑁆𑀥𑀢𑁆𑀣𑀸𑀬, 𑀧𑀲𑁆𑀲𑀤𑁆𑀥𑀺 𑀲𑀼𑀔𑀢𑁆𑀣𑀸𑀬, 𑀲𑀼𑀔𑀁 𑀲𑀫𑀸𑀥𑀢𑁆𑀣𑀸𑀬, 𑀲𑀫𑀸𑀥𑀺 𑀬𑀣𑀸𑀪𑀽𑀢𑀜𑀸𑀡𑀤𑀲𑁆𑀲𑀦𑀢𑁆𑀣𑀸𑀬, 𑀬𑀣𑀸𑀪𑀽𑀢𑀜𑀸𑀡𑀤𑀲𑁆𑀲𑀦𑀁 𑀦𑀺𑀩𑁆𑀩𑀺𑀤𑀢𑁆𑀣𑀸𑀬, 𑀦𑀺𑀩𑁆𑀩𑀺𑀤𑀸 𑀯𑀺𑀭𑀸𑀕𑀢𑁆𑀣𑀸𑀬, 𑀯𑀺𑀭𑀸𑀕𑁄 𑀯𑀺𑀫𑀼𑀢𑁆𑀢𑀢𑁆𑀣𑀸𑀬, 𑀯𑀺𑀫𑀼𑀢𑁆𑀢𑀺 𑀯𑀺𑀫𑀼𑀢𑁆𑀢𑀺𑀜𑀸𑀡𑀤𑀲𑁆𑀲𑀦𑀢𑁆𑀣𑀸𑀬, 𑀯𑀺𑀫𑀼𑀢𑁆𑀢𑀺𑀜𑀸𑀡𑀤𑀲𑁆𑀲𑀦𑀁 𑀅𑀦𑀼𑀧𑀸𑀤𑀸𑀧𑀭𑀺𑀦𑀺𑀩𑁆𑀩𑀸𑀦𑀢𑁆𑀣𑀸𑀬𑁇 𑀏𑀢𑀤𑀢𑁆𑀣𑀸 𑀓𑀣𑀸, 𑀏𑀢𑀤𑀢𑁆𑀣𑀸 𑀫𑀦𑁆𑀢𑀦𑀸, 𑀏𑀢𑀤𑀢𑁆𑀣𑀸 𑀉𑀧𑀦𑀺𑀲𑀸, 𑀏𑀢𑀤𑀢𑁆𑀣𑀁 𑀲𑁄𑀢𑀸𑀯𑀥𑀸𑀦𑀁—  𑀬𑀤𑀺𑀤𑀁 𑀅𑀦𑀼𑀧𑀸𑀤𑀸𑀘𑀺𑀢𑁆𑀢𑀲𑁆𑀲 𑀯𑀺𑀫𑁄𑀓𑁆𑀔𑁄𑀢𑀺𑁇

(367.)

1826\. _𑀅𑀦𑀼𑀬𑁄𑀕𑀯𑀢𑁆𑀢𑀁 𑀦𑀺𑀲𑀸𑀫𑀬,_  
_𑀓𑀼𑀲𑀮𑁂𑀦 𑀩𑀼𑀤𑁆𑀥𑀺𑀫𑀢𑀸 𑀓𑀢𑀁;_  
_𑀲𑀼𑀯𑀼𑀢𑁆𑀢𑀁 𑀲𑀺𑀓𑁆𑀔𑀸𑀧𑀤𑀸𑀦𑀼𑀮𑁄𑀫𑀺𑀓𑀁,_  
_𑀕𑀢𑀺𑀁 𑀦 𑀦𑀸𑀲𑁂𑀦𑁆𑀢𑁄 𑀲𑀫𑁆𑀧𑀭𑀸𑀬𑀺𑀓𑀁𑁇_  


1827\. _𑀯𑀢𑁆𑀣𑀼𑀁 𑀯𑀺𑀧𑀢𑁆𑀢𑀺𑀁 𑀆𑀧𑀢𑁆𑀢𑀺𑀁,_  
_𑀦𑀺𑀤𑀸𑀦𑀁 𑀆𑀓𑀸𑀭𑀅𑀓𑁄𑀯𑀺𑀤𑁄;_  
_𑀧𑀼𑀩𑁆𑀩𑀸𑀧𑀭𑀁 𑀦 𑀚𑀸𑀦𑀸𑀢𑀺,_  
_𑀓𑀢𑀸𑀓𑀢𑀁 𑀲𑀫𑁂𑀦 𑀘𑁇_  


1828\. _𑀓𑀫𑁆𑀫𑀜𑁆𑀘 𑀅𑀥𑀺𑀓𑀭𑀡𑀜𑁆𑀘,_  
_𑀲𑀫𑀣𑁂 𑀘𑀸𑀧𑀺 𑀅𑀓𑁄𑀯𑀺𑀤𑁄;_  
_𑀭𑀢𑁆𑀢𑁄 𑀤𑀼𑀝𑁆𑀞𑁄 𑀘 𑀫𑀽𑀍𑀳𑁄 𑀘,_  
_𑀪𑀬𑀸 𑀫𑁄𑀳𑀸 𑀘 𑀕𑀘𑁆𑀙𑀢𑀺𑁇_  


1829\. _𑀦 𑀘 𑀲𑀜𑁆𑀜𑀢𑁆𑀢𑀺𑀓𑀼𑀲𑀮𑁄,_  
_𑀦𑀺𑀚𑁆𑀛𑀢𑁆𑀢𑀺𑀬𑀸 𑀘 𑀅𑀓𑁄𑀯𑀺𑀤𑁄;_  
_𑀮𑀤𑁆𑀥𑀧𑀓𑁆𑀔𑁄 𑀅𑀳𑀺𑀭𑀺𑀓𑁄,_  
_𑀓𑀡𑁆𑀳𑀓𑀫𑁆𑀫𑁄 𑀅𑀦𑀸𑀤𑀭𑁄;_  
_𑀲 𑀯𑁂 𑀢𑀸𑀤𑀺𑀲𑀓𑁄 𑀪𑀺𑀓𑁆𑀔𑀼,_  
_𑀅𑀧𑁆𑀧𑀝𑀺𑀓𑁆𑀔𑁄𑀢𑀺 𑀯𑀼𑀘𑁆𑀘𑀢𑀺𑁇_  


1830\. _𑀯𑀢𑁆𑀣𑀼𑀁 𑀯𑀺𑀧𑀢𑁆𑀢𑀺𑀁 𑀆𑀧𑀢𑁆𑀢𑀺𑀁,_  
_𑀦𑀺𑀤𑀸𑀦𑀁 𑀆𑀓𑀸𑀭𑀓𑁄𑀯𑀺𑀤𑁄;_  
_𑀧𑀼𑀩𑁆𑀩𑀸𑀧𑀭𑀜𑁆𑀘 𑀚𑀸𑀦𑀸𑀢𑀺,_  
_𑀓𑀢𑀸𑀓𑀢𑀁 𑀲𑀫𑁂𑀦 𑀘𑁇_  


1831\. _𑀓𑀫𑁆𑀫𑀜𑁆𑀘 𑀅𑀥𑀺𑀓𑀭𑀡𑀜𑁆𑀘,_  
_𑀲𑀫𑀣𑁂 𑀘𑀸𑀧𑀺 𑀓𑁄𑀯𑀺𑀤𑁄;_  
_𑀅𑀭𑀢𑁆𑀢𑁄 𑀅𑀤𑀼𑀝𑁆𑀞𑁄 𑀅𑀫𑀽𑀍𑀳𑁄,_  
_𑀪𑀬𑀸 𑀫𑁄𑀳𑀸 𑀦 𑀕𑀘𑁆𑀙𑀢𑀺𑁇_  


1832\. _𑀲𑀜𑁆𑀜𑀢𑁆𑀢𑀺𑀬𑀸 𑀘 𑀓𑀼𑀲𑀮𑁄,_  
_𑀦𑀺𑀚𑁆𑀛𑀢𑁆𑀢𑀺𑀬𑀸 𑀘 𑀓𑁄𑀯𑀺𑀤𑁄;_  
_𑀮𑀤𑁆𑀥𑀧𑀓𑁆𑀔𑁄 𑀳𑀺𑀭𑀺𑀫𑀦𑁄,_  
_𑀲𑀼𑀓𑁆𑀓𑀓𑀫𑁆𑀫𑁄 𑀲𑀕𑀸𑀭𑀯𑁄;_  
_𑀲 𑀯𑁂 𑀢𑀸𑀤𑀺𑀲𑀓𑁄 𑀪𑀺𑀓𑁆𑀔𑀼,_  
_𑀲𑀧𑁆𑀧𑀝𑀺𑀓𑁆𑀔𑁄𑀢𑀺 𑀯𑀼𑀘𑁆𑀘𑀢𑀻𑀢𑀺𑁇_  


---

1833\. 𑀘𑀽𑀍𑀅𑀲𑀗𑁆𑀕𑀸𑀫𑀁 𑀦𑀺𑀝𑁆𑀞𑀺𑀢𑀁𑁇



---

1834\. 𑀢𑀲𑁆𑀲𑀼𑀤𑁆𑀤𑀸𑀦𑀁



1835\. _𑀦𑀻𑀘𑀘𑀺𑀢𑁆𑀢𑁂𑀦 𑀧𑀼𑀘𑁆𑀙𑁂𑀬𑁆𑀬,_  
_𑀕𑀭𑀼 𑀲𑀁𑀖𑁂 𑀦 𑀧𑀼𑀕𑁆𑀕𑀮𑁂;_  
_𑀲𑀼𑀢𑁆𑀢𑀁 𑀲𑀁𑀲𑀦𑁆𑀤𑀦𑀢𑁆𑀣𑀸𑀬,_  
_𑀯𑀺𑀦𑀬𑀸𑀦𑀼𑀕𑁆𑀕𑀳𑁂𑀦 𑀘;_  
_𑀉𑀤𑁆𑀤𑀸𑀦𑀁 𑀘𑀽𑀍𑀅𑀲𑀗𑁆𑀕𑀸𑀫𑁂,_  
_𑀏𑀓𑀼𑀤𑁆𑀤𑁂𑀲𑁄 𑀇𑀤𑀁 𑀓𑀢𑀦𑁆𑀢𑀺𑁇_  


[Go to previous page (14 Cūḷasaṅgāma)](/tipitaka/5V/14.md) / [Go to parent page (14 Cūḷasaṅgāma)](/tipitaka/5V/14.md) / [Go to next page (15 Mahāsaṅgāma)](/tipitaka/5V/15.md)


