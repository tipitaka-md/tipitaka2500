---
title: 2.1.2.4.7 Gabbhinivagga
path: /tipitaka/5V/2/2.1/2.1.2/2.1.2.4/2.1.2.4.7
ref: 277367
breadcrumbs:
  - name: Home
    link: /
  - name: 5V Parivārapāḷi
    link: /tipitaka/5V
  - name: 2 Bhikkhunivibhaṅga
    link: /tipitaka/5V/2
  - name: 2.1 Paṭhamabhāga
    link: /tipitaka/5V/2/2.1
  - name: 2.1.2 Katāpattivāra
    link: /tipitaka/5V/2/2.1/2.1.2
  - name: 2.1.2.4 Pācittiyakaṇḍa
    link: /tipitaka/5V/2/2.1/2.1.2/2.1.2.4
prevL: /tipitaka/5V/2/2.1/2.1.2/2.1.2.4/2.1.2.4.6
upL: /tipitaka/5V/2/2.1/2.1.2/2.1.2.4
nextL: /tipitaka/5V/2/2.1/2.1.2/2.1.2.4/2.1.2.4.8
---

# 2.1.2.4.7 Gabbhinivagga

### Bhikkhunivibhaṅga

### Paṭhamabhāga

### Katāpattivāra

### Pācittiyakaṇḍa

### Gabbhinivagga

(237.)

943. Gabbhiniṃ vuṭṭhāpentī dve āpattiyo āpajjati. Vuṭṭhāpeti, payoge dukkaṭaṃ; vuṭṭhāpite, āpatti pācittiyassa. (1)

944. Pāyantiṃ vuṭṭhāpentī dve āpattiyo āpajjati. Vuṭṭhāpeti, payoge dukkaṭaṃ; vuṭṭhāpite, āpatti pācittiyassa. (2)

945. Dve vassāni chasu dhammesu asikkhitasikkhaṃ sikkhamānaṃ vuṭṭhāpentī dve āpattiyo āpajjati. Vuṭṭhāpeti, payoge dukkaṭaṃ; vuṭṭhāpite, āpatti pācittiyassa. (3)

946. Dve vassāni chasu dhammesu sikkhitasikkhaṃ sikkhamānaṃ saṃghena asammataṃ vuṭṭhāpentī dve āpattiyo āpajjati. Vuṭṭhāpeti, payoge dukkaṭaṃ; vuṭṭhāpite, āpatti pācittiyassa. (4)

947. Ūnadvādasavassaṃ gihigataṃ vuṭṭhāpentī dve āpattiyo āpajjati. Vuṭṭhāpeti, payoge dukkaṭaṃ; vuṭṭhāpite, āpatti pācittiyassa. (5)

948. Paripuṇṇadvādasavassaṃ gihigataṃ dve vassāni chasu dhammesu asikkhitasikkhaṃ vuṭṭhāpentī dve āpattiyo āpajjati. Vuṭṭhāpeti, payoge dukkaṭaṃ; vuṭṭhāpite, āpatti pācittiyassa. (6)

949. Paripuṇṇadvādasavassaṃ gihigataṃ dve vassāni chasu dhammesu sikkhitasikkhaṃ saṃghena asammataṃ vuṭṭhāpentī dve āpattiyo āpajjati. Vuṭṭhāpeti, payoge dukkaṭaṃ; vuṭṭhāpite, āpatti pācittiyassa. (7)

950. Sahajīviniṃ vuṭṭhāpetvā dve vassāni neva anuggaṇhantī nānuggaṇhāpentī ekaṃ āpattiṃ āpajjati. Pācittiyaṃ. (8)

951. Vuṭṭhāpitaṃ pavattiniṃ dve vassāni nānubandhantī ekaṃ āpattiṃ āpajjati. Pācittiyaṃ. (9)

952. Sahajīviniṃ vuṭṭhāpetvā neva vūpakāsentī na vūpakāsāpentī ekaṃ āpattiṃ āpajjati. Pācittiyaṃ. (10)

===

953. Gabbhinivaggo sattamo.




