
[Home](/) / [5V Parivārapāḷi](../../../../../5V.md) / [2 Bhikkhunivibhaṅga](../../../../2.md) / [2.1 Paṭhamabhāga](../../../2.1.md) / [2.1.1 Katthapaññattivāra](../../2.1.1.md) / [2.1.1.4 Pācittiyakaṇḍa](../2.1.1.4.md)

# 2.1.1.4.9 Chattupāhanavagga

* Bhikkhunivibhaṅga

* Paṭhamabhāga

* Katthapaññattivāra

* Pācittiyakaṇḍa

* Chattupāhanavagga

(226.)

809\. Chattupāhanaṃ dhārentiyā pācittiyaṃ kattha paññattanti? Sāvatthiyaṃ paññattaṃ. Kaṃ ārabbhāti? Chabbaggiyā bhikkhuniyo ārabbha. Kismiṃ vatthusminti? Chabbaggiyā bhikkhuniyo chattupāhanaṃ dhāresuṃ, tasmiṃ vatthusmiṃ. Ekā paññatti, ekā anupaññatti. Channaṃ āpattisamuṭṭhānānaṃ dvīhi samuṭṭhānehi samuṭṭhāti—  eḷakalomake…pe… . (1)

810\. Yānena yāyantiyā pācittiyaṃ kattha paññattanti? Sāvatthiyaṃ paññattaṃ. Kaṃ ārabbhāti? Chabbaggiyā bhikkhuniyo ārabbha. Kismiṃ vatthusminti? Chabbaggiyā bhikkhuniyo yānena yāyiṃsu, tasmiṃ vatthusmiṃ. Ekā paññatti, ekā anupaññatti. Channaṃ āpattisamuṭṭhānānaṃ dvīhi samuṭṭhānehi samuṭṭhāti—  eḷakalomake…pe… . (2)

811\. Saṅghāṇiṃ dhārentiyā pācittiyaṃ kattha paññattanti? Sāvatthiyaṃ paññattaṃ. Kaṃ ārabbhāti? Aññataraṃ bhikkhuniṃ ārabbha. Kismiṃ vatthusminti? Aññatarā bhikkhunī saṅghāṇiṃ dhāresi, tasmiṃ vatthusmiṃ. Ekā paññatti. Channaṃ āpattisamuṭṭhānānaṃ dvīhi samuṭṭhānehi samuṭṭhāti—  eḷakalomake…pe… . (3)

812\. Itthālaṅkāraṃ dhārentiyā pācittiyaṃ kattha paññattanti? Sāvatthiyaṃ paññattaṃ. Kaṃ ārabbhāti? Chabbaggiyā bhikkhuniyo ārabbha. Kismiṃ vatthusminti? Chabbaggiyā bhikkhuniyo itthālaṅkāraṃ dhāresuṃ, tasmiṃ vatthusmiṃ. Ekā paññatti. Channaṃ āpattisamuṭṭhānānaṃ dvīhi samuṭṭhānehi samuṭṭhāti—  eḷakalomake…pe… . (4)

813\. Gandhavaṇṇakena nahāyantiyā pācittiyaṃ kattha paññattanti? Sāvatthiyaṃ paññattaṃ. Kaṃ ārabbhāti? Chabbaggiyā bhikkhuniyo ārabbha. Kismiṃ vatthusminti? Chabbaggiyā bhikkhuniyo gandhavaṇṇakena nahāyiṃsu, tasmiṃ vatthusmiṃ. Ekā paññatti. Channaṃ āpattisamuṭṭhānānaṃ dvīhi samuṭṭhānehi samuṭṭhāti—  eḷakalomake…pe… . (5)

814\. Vāsitakena piññākena nahāyantiyā pācittiyaṃ kattha paññattanti? Sāvatthiyaṃ paññattaṃ. Kaṃ ārabbhāti? Chabbaggiyā bhikkhuniyo ārabbha. Kismiṃ vatthusminti? Chabbaggiyā bhikkhuniyo vāsitakena piññākena nahāyiṃsu, tasmiṃ vatthusmiṃ. Ekā paññatti. Channaṃ āpattisamuṭṭhānānaṃ dvīhi samuṭṭhānehi samuṭṭhāti—  eḷakalomake…pe… . (6)

815\. Bhikkhuniyā ummaddāpentiyā parimaddāpentiyā pācittiyaṃ kattha paññattanti? Sāvatthiyaṃ paññattaṃ. Kaṃ ārabbhāti? Sambahulā bhikkhuniyo ārabbha. Kismiṃ vatthusminti? Sambahulā bhikkhuniyo bhikkhuniyā ummaddāpesuṃ parimaddāpesuṃ, tasmiṃ vatthusmiṃ. Ekā paññatti. Channaṃ āpattisamuṭṭhānānaṃ dvīhi samuṭṭhānehi samuṭṭhāti—  eḷakalomake…pe… . (7)

816\. Sikkhamānāya ummaddāpentiyā parimaddāpentiyā pācittiyaṃ kattha paññattanti? Sāvatthiyaṃ paññattaṃ. Kaṃ ārabbhāti? Sambahulā bhikkhuniyo ārabbha. Kismiṃ vatthusminti? Sambahulā bhikkhuniyo sikkhamānāya ummaddāpesuṃ parimaddāpesuṃ, tasmiṃ vatthusmiṃ. Ekā paññatti. Channaṃ āpattisamuṭṭhānānaṃ dvīhi samuṭṭhānehi samuṭṭhāti—  eḷakalomake…pe… . (8)

817\. Sāmaṇeriyā ummaddāpentiyā parimaddāpentiyā pācittiyaṃ kattha paññattanti? Sāvatthiyaṃ paññattaṃ. Kaṃ ārabbhāti? Sambahulā bhikkhuniyo ārabbha. Kismiṃ vatthusminti? Sambahulā bhikkhuniyo sāmaṇeriyā ummaddāpesuṃ parimaddāpesuṃ, tasmiṃ vatthusmiṃ. Ekā paññatti. Channaṃ āpattisamuṭṭhānānaṃ dvīhi samuṭṭhānehi samuṭṭhāti—  eḷakalomake…pe… . (9)

818\. Gihiniyā ummaddāpentiyā parimaddāpentiyā pācittiyaṃ kattha paññattanti? Sāvatthiyaṃ paññattaṃ. Kaṃ ārabbhāti? Sambahulā bhikkhuniyo ārabbha. Kismiṃ vatthusminti? Sambahulā bhikkhuniyo gihiniyā ummaddāpesuṃ parimaddāpesuṃ, tasmiṃ vatthusmiṃ. Ekā paññatti. Channaṃ āpattisamuṭṭhānānaṃ dvīhi samuṭṭhānehi samuṭṭhāti—  eḷakalomake…pe… . (10)

819\. Bhikkhussa purato anāpucchā āsane nisīdantiyā pācittiyaṃ kattha paññattanti? Sāvatthiyaṃ paññattaṃ. Kaṃ ārabbhāti? Sambahulā bhikkhuniyo ārabbha. Kismiṃ vatthusminti? Sambahulā bhikkhuniyo bhikkhussa purato anāpucchā āsane nisīdiṃsu, tasmiṃ vatthusmiṃ. Ekā paññatti. Channaṃ āpattisamuṭṭhānānaṃ dvīhi samuṭṭhānehi samuṭṭhāti—  kathinake…pe… . (11)

820\. Anokāsakataṃ bhikkhuṃ pañhaṃ pucchantiyā pācittiyaṃ kattha paññattanti? Sāvatthiyaṃ paññattaṃ. Kaṃ ārabbhāti? Sambahulā bhikkhuniyo ārabbha. Kismiṃ vatthusminti? Sambahulā bhikkhuniyo anokāsakataṃ bhikkhuṃ pañhaṃ pucchiṃsu, tasmiṃ vatthusmiṃ. Ekā paññatti. Channaṃ āpattisamuṭṭhānānaṃ dvīhi samuṭṭhānehi samuṭṭhāti—  padasodhamme…pe… . (12)

821\. Asaṅkaccikāya gāmaṃ pavisantiyā pācittiyaṃ kattha paññattanti? Sāvatthiyaṃ paññattaṃ. Kaṃ ārabbhāti? Aññataraṃ bhikkhuniṃ ārabbha. Kismiṃ vatthusminti? Aññatarā bhikkhunī asaṅkaccikā gāmaṃ pāvisi, tasmiṃ vatthusmiṃ. Ekā paññatti. Channaṃ āpattisamuṭṭhānānaṃ dvīhi samuṭṭhānehi samuṭṭhāti—  siyā kāyato samuṭṭhāti, na vācato na cittato; siyā kāyato ca cittato ca samuṭṭhāti, na vācato…pe… . (13)

---

822\. Chattupāhanavaggo navamo.

  
Navavaggakhuddakā niṭṭhitā.



---

823\. Tassuddānaṃ



824\. _Lasuṇaṃ saṃhare lomaṃ,_  
_talamaṭṭhañca suddhikaṃ;_  
_Bhuñjantāmakadhaññānaṃ,_  
_dve vighāsena dassanā._  


825\. _Andhakāre paṭicchanne,_  
_ajjhokāse rathikāya ca;_  
_Pure pacchā vikāle ca,_  
_duggahi niraye vadhi._  


826\. _Naggodakā visibbetvā,_  
_pañcāhikaṃ saṅkamanīyaṃ;_  
_Gaṇaṃ vibhaṅgasamaṇaṃ,_  
_dubbalaṃ kathinena ca._  


827\. _Ekamañcattharaṇena,_  
_sañcicca sahajīvinī;_  
_Datvā saṃsaṭṭhaanto ca,_  
_tirovassaṃ na pakkame._  


828\. _Rājā āsandi suttañca,_  
_gihi vūpasamena ca;_  
_Dade cīvarāvasathaṃ,_  
_pariyāpuṇañca vācaye._  


829\. _Ārāmakkosacaṇḍī ca,_  
_bhuñjeyya kulamaccharī;_  
_Vāse pavāraṇovādaṃ,_  
_dve dhammā pasākhena ca._  


830\. _Gabbhī pāyantī cha dhamme,_  
_asammatūnadvādasa;_  
_Paripuṇṇañca saṃghena,_  
_saha vuṭṭhā cha pañca ca._  


831\. _Kumārī dve ca saṃghena,_  
_dvādasa sammatena ca;_  
_Alaṃ sace ca dvevassaṃ,_  
_saṃsaṭṭhā sāmikena ca._  


832\. _Pārivāsikānuvassaṃ,_  
_duve vuṭṭhāpanena ca;_  
_Chattayānena saṅghāṇi,_  
_itthālaṅkāravaṇṇake._  


833\. _Piññākabhikkhunī ceva,_  
_sikkhā ca sāmaṇerikā;_  
_Gihi bhikkhussa purato,_  
_anokāsaṃ saṅkaccikāti._  


---

834\. Tesaṃ vaggānaṃ uddānaṃ



835\. _Lasuṇandhakārā nhānā,_  
_tuvaṭṭā cittagārakā;_  
_Ārāmaṃ gabbhinī ceva,_  
_kumārī chattupāhanāti._  


[Go to previous page (2.1.1.4.8 Kumāribhūtavagga)](2.1.1.4.8.md) / [Go to parent page (2.1.1.4 Pācittiyakaṇḍa)](../2.1.1.4.md) / [Go to next page (2.1.1.5 Pāṭidesanīyakaṇḍa)](../2.1.1.5.md)


