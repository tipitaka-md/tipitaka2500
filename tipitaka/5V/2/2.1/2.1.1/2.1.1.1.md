
[Home](/) / [5V Parivārapāḷi](../../../../5V.md) / [2 Bhikkhunivibhaṅga](../../../2.md) / [2.1 Paṭhamabhāga](../../2.1.md) / [2.1.1 Katthapaññattivāra](../2.1.1.md)

# 2.1.1.1 Pārājikakaṇḍa

* Bhikkhunivibhaṅga

* Paṭhamabhāga

* Katthapaññattivāra

* Pārājikakaṇḍa

(201.)

662\. Yaṃ tena bhagavatā jānatā passatā arahatā sammāsambuddhena bhikkhunīnaṃ pañcamaṃ pārājikaṃ kattha paññattaṃ? Kaṃ ārabbha? Kismiṃ vatthusmiṃ? Atthi tattha paññatti, anupaññatti, anuppannapaññatti? Sabbatthapaññatti, padesapaññatti? Sādhāraṇapaññatti, asādhāraṇapaññatti? Ekatopaññatti, ubhatopaññatti? Catunnaṃ pātimokkhuddesānaṃ katthogadhaṃ kattha pariyāpannaṃ? Katamena uddesena uddesaṃ āgacchati? Catunnaṃ vipattīnaṃ katamā vipatti? Sattannaṃ āpattikkhandhānaṃ katamo āpattikkhandho? Channaṃ āpattisamuṭṭhānānaṃ katihi samuṭṭhānehi samuṭṭhāti? Catunnaṃ adhikaraṇānaṃ katamaṃ adhikaraṇaṃ? Sattannaṃ samathānaṃ katihi samathehi sammati? Ko tattha vinayo? Ko tattha abhivinayo? Kiṃ tattha pātimokkhaṃ? Kiṃ tattha adhipātimokkhaṃ? Kā vipatti? Kā sampatti? Kā paṭipatti? Kati atthavase paṭicca bhagavatā bhikkhunīnaṃ pañcamaṃ pārājikaṃ paññattaṃ? Kā sikkhanti? Kā sikkhitasikkhā? Kattha ṭhitaṃ? Kā dhārenti? Kassa vacanaṃ? Kenābhatanti?

(202.)

663\. Yaṃ tena bhagavatā jānatā passatā arahatā sammāsambuddhena bhikkhunīnaṃ pañcamaṃ pārājikaṃ kattha paññattanti? Sāvatthiyaṃ paññattaṃ. Kaṃ ārabbhāti? Sundarīnandaṃ bhikkhuniṃ ārabbha. Kismiṃ vatthusminti? Sundarīnandā bhikkhunī avassutā avassutassa purisapuggalassa kāyasaṃsaggaṃ sādiyi, tasmiṃ vatthusmiṃ. Atthi tattha paññatti anupaññatti anuppannapaññattīti? Ekā paññatti. Anupaññatti anuppannapaññatti tasmiṃ natthi. Sabbatthapaññatti, padesapaññattīti? Sabbatthapaññatti. Sādhāraṇapaññatti, asādhāraṇapaññattīti? Asādhāraṇapaññatti. Ekatopaññatti, ubhatopaññattīti? Ekatopaññatti. Catunnaṃ pātimokkhuddesānaṃ katthogadhaṃ kattha pariyāpannanti? Nidānogadhaṃ nidānapariyāpannaṃ. Katamena uddesena uddesaṃ āgacchatīti? Dutiyena uddesena uddesaṃ āgacchati. Catunnaṃ vipattīnaṃ katamā vipattīti? Sīlavipatti. Sattannaṃ āpattikkhandhānaṃ katamo āpattikkhandhoti? Pārājikāpattikkhandho. Channaṃ āpattisamuṭṭhānānaṃ katihi samuṭṭhānehi samuṭṭhātīti? Ekena samuṭṭhānena samuṭṭhāti—  kāyato ca cittato ca samuṭṭhāti, na vācato. Catunnaṃ adhikaraṇānaṃ katamaṃ adhikaraṇanti? Āpattādhikaraṇaṃ? Sattannaṃ samathānaṃ katihi samathehi sammatīti? Dvīhi samathehi sammati—  sammukhāvinayena ca paṭiññātakaraṇena ca. Ko tattha vinayo, ko tattha abhivinayoti? Paññatti vinayo, vibhatti abhivinayo. Kiṃ tattha pātimokkhaṃ, kiṃ tattha adhipātimokkhanti? Paññatti pātimokkhaṃ, vibhatti adhipātimokkhaṃ. Kā vipattīti? Asaṃvaro vipatti. Kā sampattīti? Saṃvaro sampatti. Kā paṭipattīti? “Na evarūpaṃ karissāmī”ti yāvajīvaṃ āpāṇakoṭikaṃ samādāya sikkhati sikkhāpadesu. Kati atthavase paṭicca bhagavatā bhikkhunīnaṃ pañcamaṃ pārājikaṃ paññattanti? Dasa atthavase paṭicca bhagavatā bhikkhunīnaṃ pañcamaṃ pārājikaṃ paññattaṃ—  saṃghasuṭṭhutāya, saṃghaphāsutāya, dummaṅkūnaṃ bhikkhunīnaṃ niggahāya, pesalānaṃ bhikkhunīnaṃ phāsuvihārāya, diṭṭhadhammikānaṃ āsavānaṃ saṃvarāya, samparāyikānaṃ āsavānaṃ paṭighātāya, appasannānaṃ pasādāya, pasannānaṃ bhiyyobhāvāya, saddhammaṭṭhitiyā, vinayānuggahāya. Kā sikkhantīti? Sekkhā ca puthujjanakalyāṇikā ca sikkhanti. Kā sikkhitasikkhāti? Arahantiyo sikkhitasikkhā. Kattha ṭhitanti? Sikkhākāmāsu ṭhitaṃ. Kā dhārentīti? Yāsaṃ vattati tā dhārenti. Kassa vacananti? Bhagavato vacanaṃ arahato sammāsambuddhassa. Kenābhatanti? Paramparābhataṃ—

664\. _Upāli dāsako ceva,_  
_soṇako siggavo tathā;_  
_Moggaliputtena pañcamā,_  
_ete jambusirivhaye._  


665\. _Tato mahindo iṭṭiyo,_  
_uttiyo sambalo tathā;_  
_Bhaddanāmo ca paṇḍito._  


666\. _Ete nāgā mahāpaññā,_  
_jambudīpā idhāgatā;_  
_Vinayaṃ te vācayiṃsu,_  
_piṭakaṃ tambapaṇṇiyā._  


667\. _Nikāye pañca vācesuṃ,_  
_satta ceva pakaraṇe;_  
_Tato ariṭṭho medhāvī,_  
_tissadatto ca paṇḍito._  


668\. _Visārado kāḷasumano,_  
_thero ca dīghanāmako;_  
_Dīghasumano ca paṇḍito._  


669\. _Punadeva kāḷasumano,_  
_Nāgatthero ca buddharakkhito;_  
_Tissatthero ca medhāvī,_  
_Devatthero ca paṇḍito._  


670\. _Punadeva sumano medhāvī,_  
_Vinaye ca visārado;_  
_Bahussuto cūḷanāgo,_  
_Gajova duppadhaṃsiyo._  


671\. _Dhammapālitanāmo ca,_  
_rohaṇe sādhupūjito;_  
_Tassa sisso mahāpañño,_  
_khemanāmo tipeṭako._  


672\. _Dīpe tārakarājāva,_  
_paññāya atirocatha;_  
_Upatisso ca medhāvī,_  
_phussadevo mahākathī._  


673\. _Punadeva sumano medhāvī,_  
_Pupphanāmo bahussuto;_  
_Mahākathī mahāsivo,_  
_Piṭake sabbattha kovido._  


674\. _Punadeva upāli medhāvī,_  
_Vinaye ca visārado;_  
_Mahānāgo mahāpañño,_  
_Saddhammavaṃsakovido._  


675\. _Punadeva abhayo medhāvī,_  
_Piṭake sabbattha kovido;_  
_Tissatthero ca medhāvī,_  
_Vinaye ca visārado._  


676\. _Tassa sisso mahāpañño,_  
_pupphanāmo bahussuto;_  
_Sāsanaṃ anurakkhanto,_  
_jambudīpe patiṭṭhito._  


677\. _Cūḷābhayo ca medhāvī,_  
_vinaye ca visārado;_  
_Tissatthero ca medhāvī,_  
_saddhammavaṃsakovido._  


678\. _Cūḷadevo ca medhāvī,_  
_vinaye ca visārado;_  
_Sivatthero ca medhāvī,_  
_vinaye sabbattha kovido._  


679\. _Ete nāgā mahāpaññā,_  
_Vinayaññū maggakovidā;_  
_Vinayaṃ dīpe pakāsesuṃ,_  
_Piṭakaṃ tambapaṇṇiyāti. (1)_  


(203.)

680\. Yaṃ tena bhagavatā jānatā passatā arahatā sammāsambuddhena bhikkhunīnaṃ chaṭṭhaṃ pārājikaṃ kattha paññattanti? Sāvatthiyaṃ paññattaṃ. Kaṃ ārabbhāti? Thullanandaṃ bhikkhuniṃ ārabbha. Kismiṃ vatthusminti? Thullanandā bhikkhunī jānaṃ pārājikaṃ dhammaṃ ajjhāpannaṃ bhikkhuniṃ nevattanā paṭicodesi na gaṇassa ārocesi, tasmiṃ vatthusmiṃ. Ekā paññatti. Channaṃ āpattisamuṭṭhānānaṃ ekena samuṭṭhānena samuṭṭhāti—  kāyato ca vācato ca cittato ca samuṭṭhāti…pe… . (2)

(204.)

681\. Bhikkhunīnaṃ sattamaṃ pārājikaṃ kattha paññattanti? Sāvatthiyaṃ paññattaṃ. Kaṃ ārabbhāti? Thullanandaṃ bhikkhuniṃ ārabbha. Kismiṃ vatthusminti? Thullanandā bhikkhunī samaggena saṃghena ukkhittaṃ ariṭṭhaṃ bhikkhuṃ gaddhabādhipubbaṃ anuvatti, tasmiṃ vatthusmiṃ. Ekā paññatti. Channaṃ āpattisamuṭṭhānānaṃ ekena samuṭṭhānena samuṭṭhāti—  dhuranikkhepe…pe… . (3)

(205.)

682\. Bhikkhunīnaṃ aṭṭhamaṃ pārājikaṃ kattha paññattanti? Sāvatthiyaṃ paññattaṃ. Kaṃ ārabbhāti? Chabbaggiyā bhikkhuniyo ārabbha. Kismiṃ vatthusminti? Chabbaggiyā bhikkhuniyo aṭṭhamaṃ vatthuṃ paripūresuṃ, tasmiṃ vatthusmiṃ. Ekā paññatti. Channaṃ āpattisamuṭṭhānānaṃ ekena samuṭṭhānena samuṭṭhāti—  dhuranikkhepe…pe… . (4)

---

683\. Aṭṭha pārājikā niṭṭhitā.



---

684\. Tassuddānaṃ



685\. _Methunādinnādānañca,_  
_manussaviggahuttari;_  
_Kāyasaṃsaggaṃ chādeti,_  
_ukkhittā aṭṭha vatthukā;_  
_Paññāpesi mahāvīro,_  
_chejjavatthū asaṃsayāti._  


[Go to previous page (2.1.1 Katthapaññattivāra)](../2.1.1.md) / [Go to parent page (2.1.1 Katthapaññattivāra)](../2.1.1.md) / [Go to next page (2.1.1.2 Saṃghādisesakaṇḍa)](2.1.1.2.md)


