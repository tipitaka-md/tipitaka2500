
[Home](/) / [20Ap1 Therāpadānapāḷi](../../20Ap1.md) / [15 Chattavagga](../15.md)

# 15.8 Phalakadāyakattheraapadāna

* Chattavagga

* Phalakadāyakattheraapadāna

(37.)

2328\. _“Yānakāro pure āsiṃ,_  
_dārukamme susikkhito;_  
_Candanaṃ phalakaṃ katvā,_  
_adāsiṃ lokabandhuno._  


(38.)

2329\. _Pabhāsati idaṃ byamhaṃ,_  
_suvaṇṇassa sunimmitaṃ;_  
_Hatthiyānaṃ assayānaṃ,_  
_dibbayānaṃ upaṭṭhitaṃ._  


(39.)

2330\. _Pāsādā sivikā ceva,_  
_Nibbattanti yadicchakaṃ;_  
_Akkhobhaṃ ratanaṃ mayhaṃ,_  
_Phalakassa idaṃ phalaṃ._  


(40.)

2331\. _Ekanavutito kappe,_  
_phalakaṃ yamahaṃ dadiṃ;_  
_Duggatiṃ nābhijānāmi,_  
_phalakassa idaṃ phalaṃ._  


(41.)

2332\. _Sattapaññāsakappamhi,_  
_caturo nimmitāvhayā;_  
_Sattaratanasampannā,_  
_cakkavattī mahabbalā._  


(42.)

2333\. _Paṭisambhidā catasso,_  
_…pe…_  
_kataṃ buddhassa sāsanaṃ”._  


2334\. Itthaṃ sudaṃ āyasmā phalakadāyako thero imā gāthāyo abhāsitthāti.

---

2335\. Phalakadāyakattherassāpadānaṃ aṭṭhamaṃ.



[Go to previous page (15.7 Maggadāyakattheraapadāna)](15.7.md) / [Go to parent page (15 Chattavagga)](../15.md) / [Go to next page (15.9 Vaṭaṃsakiyattheraapadāna)](15.9.md)


