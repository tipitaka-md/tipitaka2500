---
title: 38.3 Tīṇuppalamāliyattheraapadāna
path: /tipitaka/20Ap1/38/38.3
ref: 267507
breadcrumbs:
  - name: Home
    link: /
  - name: 20Ap1 Therāpadānapāḷi
    link: /tipitaka/20Ap1
  - name: 38 Bodhivandanavagga
    link: /tipitaka/20Ap1/38
prevL: /tipitaka/20Ap1/38/38.2
upL: /tipitaka/20Ap1/38
nextL: /tipitaka/20Ap1/38/38.4
---

# 38.3 Tīṇuppalamāliyattheraapadāna

### Bodhivandanavagga

### Tīṇuppalamāliyattheraapadāna

(13.)

4112. _“Candabhāgānadītīre,_  
_ahosiṃ vānaro tadā;_  
_Addasaṃ virajaṃ buddhaṃ,_  
_nisinnaṃ pabbatantare._  


(14.)

4113. _Obhāsentaṃ disā sabbā,_  
_sālarājaṃva phullitaṃ;_  
_Lakkhaṇabyañjanūpetaṃ,_  
_disvānattamano ahaṃ._  


(15.)

4114. _Udaggacitto sumano,_  
_pītiyā haṭṭhamānaso;_  
_Tīṇi uppalapupphāni,_  
_matthake abhiropayiṃ._  


(16.)

4115. _Pūjayitvāna pupphāni,_  
_phussassāhaṃ mahesino;_  
_Sagāravo bhavitvāna,_  
_pakkāmiṃ uttarāmukho._  


(17.)

4116. _Gacchanto paṭikuṭiko,_  
_vippasannena cetasā;_  
_Selantare patitvāna,_  
_pāpuṇiṃ jīvitakkhayaṃ._  


(18.)

4117. _Tena kammena sukatena,_  
_cetanāpaṇidhīhi ca;_  
_Jahitvā purimaṃ jātiṃ,_  
_tāvatiṃsamagacchahaṃ._  


(19.)

4118. _Satānaṃ tīṇikkhattuñca,_  
_devarajjamakārayiṃ;_  
_Satānaṃ pañcakkhattuñca,_  
_cakkavattī ahosahaṃ._  


(20.)

4119. _Dvenavute ito kappe,_  
_yaṃ pupphamabhipūjayiṃ;_  
_Duggatiṃ nābhijānāmi,_  
_buddhapūjāyidaṃ phalaṃ._  


(21.)

4120. _Paṭisambhidā catasso,_  
_…pe…_  
_kataṃ buddhassa sāsanaṃ”._  


4121. Itthaṃ sudaṃ āyasmā tīṇuppalamāliyo thero imā gāthāyo abhāsitthāti.

===

4122. Tīṇuppalamāliyattherassāpadānaṃ tatiyaṃ.




