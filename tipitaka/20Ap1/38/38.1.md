
[Home](/) / [20Ap1 Therāpadānapāḷi](../../20Ap1.md) / [38 Bodhivandanavagga](../38.md)

# 38.1 Bodhivandakattheraapadāna

* Bodhivandanavagga

* Bodhivandakattheraapadāna

(1.)

4096\. _“Pāṭaliṃ haritaṃ disvā,_  
_pādapaṃ dharaṇīruhaṃ;_  
_Ekaṃsaṃ añjaliṃ katvā,_  
_avandiṃ pāṭaliṃ ahaṃ._  


(2.)

4097\. _Añjaliṃ paggahetvāna,_  
_garuṃ katvāna mānasaṃ;_  
_Antosuddhaṃ bahisuddhaṃ,_  
_suvimuttamanāsavaṃ._  


(3.)

4098\. _Vipassiṃ lokamahitaṃ,_  
_karuṇāñāṇasāgaraṃ;_  
_Sammukhā viya sambuddhaṃ,_  
_avandiṃ pāṭaliṃ ahaṃ._  


(4.)

4099\. _Ekanavutito kappe,_  
_yaṃ bodhimabhivandahaṃ;_  
_Duggatiṃ nābhijānāmi,_  
_vandanāya idaṃ phalaṃ._  


(5.)

4100\. _Paṭisambhidā catasso,_  
_vimokkhāpi ca aṭṭhime;_  
_Chaḷabhiññā sacchikatā,_  
_kataṃ buddhassa sāsanaṃ”._  


4101\. Itthaṃ sudaṃ āyasmā bodhivandako thero imā gāthāyo abhāsitthāti.

---

4102\. Bodhivandakattherassāpadānaṃ paṭhamaṃ.



[Go to previous page (38 Bodhivandanavagga)](../38.md) / [Go to parent page (38 Bodhivandanavagga)](../38.md) / [Go to next page (38.2 Pāṭalipupphiyattheraapadāna)](38.2.md)


