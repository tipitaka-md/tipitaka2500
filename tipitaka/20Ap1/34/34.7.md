
[Home](/) / [20Ap1 Therāpadānapāḷi](../../20Ap1.md) / [34 Gandhodakavagga](../34.md)

# 𑁩𑁪𑁇𑁭 𑀢𑀺𑀡𑀓𑀼𑀝𑀺𑀤𑀸𑀬𑀓𑀢𑁆𑀣𑁂𑀭𑀅𑀧𑀤𑀸𑀦

* 𑀕𑀦𑁆𑀥𑁄𑀤𑀓𑀯𑀕𑁆𑀕

* 𑀢𑀺𑀡𑀓𑀼𑀝𑀺𑀤𑀸𑀬𑀓𑀢𑁆𑀣𑁂𑀭𑀅𑀧𑀤𑀸𑀦

(74.)

3800\. _“𑀦𑀕𑀭𑁂 𑀩𑀦𑁆𑀥𑀼𑀫𑀢𑀺𑀬𑀸,_  
_𑀅𑀳𑁄𑀲𑀺𑀁 𑀧𑀭𑀓𑀫𑁆𑀫𑀺𑀓𑁄;_  
_𑀧𑀭𑀓𑀫𑁆𑀫𑀸𑀬𑀦𑁂 𑀬𑀼𑀢𑁆𑀢𑁄,_  
_𑀧𑀭𑀪𑀢𑁆𑀢𑀁 𑀅𑀧𑀲𑁆𑀲𑀺𑀢𑁄𑁇_  


(75.)

3801\. _𑀭𑀳𑁄𑀕𑀢𑁄 𑀦𑀺𑀲𑀻𑀤𑀺𑀢𑁆𑀯𑀸,_  
_𑀏𑀯𑀁 𑀘𑀺𑀦𑁆𑀢𑁂𑀲𑀳𑀁 𑀢𑀤𑀸;_  
_𑀩𑀼𑀤𑁆𑀥𑁄 𑀮𑁄𑀓𑁂 𑀲𑀫𑀼𑀧𑁆𑀧𑀦𑁆𑀦𑁄,_  
_𑀅𑀥𑀺𑀓𑀸𑀭𑁄 𑀘 𑀦𑀢𑁆𑀣𑀺 𑀫𑁂𑁇_  


(76.)

3802\. _𑀓𑀸𑀮𑁄 𑀫𑁂 𑀕𑀢𑀺𑀁 𑀲𑁄𑀥𑁂𑀢𑀼𑀁,_  
_𑀔𑀡𑁄 𑀫𑁂 𑀧𑀝𑀺𑀧𑀸𑀤𑀺𑀢𑁄;_  
_𑀤𑀼𑀓𑁆𑀔𑁄 𑀦𑀺𑀭𑀬𑀲𑀫𑁆𑀨𑀲𑁆𑀲𑁄,_  
_𑀅𑀧𑀼𑀜𑁆𑀜𑀸𑀦𑀜𑁆𑀳𑀺 𑀧𑀸𑀡𑀺𑀦𑀁𑁇_  


(77.)

3803\. _𑀏𑀯𑀸𑀳𑀁 𑀘𑀺𑀦𑁆𑀢𑀬𑀺𑀢𑁆𑀯𑀸𑀦,_  
_𑀓𑀫𑁆𑀫𑀲𑀸𑀫𑀺𑀁 𑀉𑀧𑀸𑀕𑀫𑀺𑀁;_  
_𑀏𑀓𑀸𑀳𑀁 𑀓𑀫𑁆𑀫𑀁 𑀬𑀸𑀘𑀺𑀢𑁆𑀯𑀸,_  
_𑀯𑀺𑀧𑀺𑀦𑀁 𑀧𑀸𑀯𑀺𑀲𑀺𑀁 𑀅𑀳𑀁𑁇_  


(78.)

3804\. _𑀢𑀺𑀡𑀓𑀝𑁆𑀞𑀜𑁆𑀘 𑀯𑀮𑁆𑀮𑀺𑀜𑁆𑀘,_  
_𑀆𑀳𑀭𑀺𑀢𑁆𑀯𑀸𑀦𑀳𑀁 𑀢𑀤𑀸;_  
_𑀢𑀺𑀤𑀡𑁆𑀟𑀓𑁂 𑀞𑀧𑁂𑀢𑁆𑀯𑀸𑀦,_  
_𑀅𑀓𑀁 𑀢𑀺𑀡𑀓𑀼𑀝𑀺𑀁 𑀅𑀳𑀁𑁇_  


(79.)

3805\. _𑀲𑀁𑀖𑀲𑁆𑀲𑀢𑁆𑀣𑀸𑀬 𑀓𑀼𑀝𑀺𑀓𑀁,_  
_𑀦𑀺𑀬𑁆𑀬𑀸𑀤𑁂𑀢𑁆𑀯𑀸𑀦 𑀢𑀁 𑀅𑀳𑀁;_  
_𑀢𑀤𑀳𑁂𑀬𑁂𑀯 𑀆𑀕𑀦𑁆𑀢𑁆𑀯𑀸,_  
_𑀓𑀫𑁆𑀫𑀲𑀸𑀫𑀺𑀁 𑀉𑀧𑀸𑀕𑀫𑀺𑀁𑁇_  


(80.)

3806\. _𑀢𑁂𑀦 𑀓𑀫𑁆𑀫𑁂𑀦 𑀲𑀼𑀓𑀢𑁂𑀦,_  
_𑀢𑀸𑀯𑀢𑀺𑀁𑀲𑀫𑀕𑀘𑁆𑀙𑀳𑀁;_  
_𑀢𑀢𑁆𑀣 𑀫𑁂 𑀲𑀼𑀓𑀢𑀁 𑀩𑁆𑀬𑀫𑁆𑀳𑀁,_  
_𑀓𑀼𑀝𑀺𑀓𑀸𑀬 𑀲𑀼𑀦𑀺𑀫𑁆𑀫𑀺𑀢𑀁𑁇_  


(81.)

3807\. _𑀲𑀳𑀲𑁆𑀲𑀓𑀡𑁆𑀟𑀁 𑀲𑀢𑀪𑁂𑀡𑁆𑀟𑀼,_  
_𑀥𑀚𑀸𑀮𑀼 𑀳𑀭𑀺𑀢𑀸𑀫𑀬𑀁;_  
_𑀲𑀢𑀲𑀳𑀲𑁆𑀲𑀦𑀺𑀬𑁆𑀬𑀽𑀳𑀸,_  
_𑀩𑁆𑀬𑀫𑁆𑀳𑁂 𑀧𑀸𑀢𑀼𑀪𑀯𑀺𑀁𑀲𑀼 𑀫𑁂𑁇_  


(82.)

3808\. _𑀬𑀁 𑀬𑀁 𑀬𑁄𑀦𑀼𑀧𑀧𑀚𑁆𑀚𑀸𑀫𑀺,_  
_𑀤𑁂𑀯𑀢𑁆𑀢𑀁 𑀅𑀣 𑀫𑀸𑀦𑀼𑀲𑀁;_  
_𑀫𑀫 𑀲𑀗𑁆𑀓𑀧𑁆𑀧𑀫𑀜𑁆𑀜𑀸𑀬,_  
_𑀧𑀸𑀲𑀸𑀤𑁄 𑀉𑀧𑀢𑀺𑀝𑁆𑀞𑀢𑀺𑁇_  


(83.)

3809\. _𑀪𑀬𑀁 𑀯𑀸 𑀙𑀫𑁆𑀪𑀺𑀢𑀢𑁆𑀢𑀁 𑀯𑀸,_  
_𑀮𑁄𑀫𑀳𑀁𑀲𑁄 𑀦 𑀯𑀺𑀚𑁆𑀚𑀢𑀺;_  
_𑀢𑀸𑀲𑀁 𑀫𑀫 𑀦 𑀚𑀸𑀦𑀸𑀫𑀺,_  
_𑀢𑀺𑀡𑀓𑀼𑀝𑀺𑀓𑀸𑀬𑀺𑀤𑀁 𑀨𑀮𑀁𑁇_  


(84.)

3810\. _𑀲𑀻𑀳𑀩𑁆𑀬𑀕𑁆𑀖𑀸 𑀘 𑀤𑀻𑀧𑀻 𑀘,_  
_𑀅𑀘𑁆𑀙𑀓𑁄𑀓𑀢𑀭𑀘𑁆𑀙𑀓𑀸;_  
_𑀲𑀩𑁆𑀩𑁂 𑀫𑀁 𑀧𑀭𑀺𑀯𑀚𑁆𑀚𑁂𑀦𑁆𑀢𑀺,_  
_𑀢𑀺𑀡𑀓𑀼𑀝𑀺𑀓𑀸𑀬𑀺𑀤𑀁 𑀨𑀮𑀁𑁇_  


(85.)

3811\. _𑀲𑀭𑀻𑀲𑀧𑀸 𑀘 𑀪𑀽𑀢𑀸 𑀘,_  
_𑀅𑀳𑀻 𑀓𑀼𑀫𑁆𑀪𑀡𑁆𑀟𑀭𑀓𑁆𑀔𑀲𑀸;_  
_𑀢𑁂𑀧𑀺 𑀫𑀁 𑀧𑀭𑀺𑀯𑀚𑁆𑀚𑁂𑀦𑁆𑀢𑀺,_  
_𑀢𑀺𑀡𑀓𑀼𑀝𑀺𑀓𑀸𑀬𑀺𑀤𑀁 𑀨𑀮𑀁𑁇_  


(86.)

3812\. _𑀦 𑀧𑀸𑀧𑀲𑀼𑀧𑀺𑀦𑀲𑁆𑀲𑀸𑀧𑀺,_  
_𑀲𑀭𑀸𑀫𑀺 𑀤𑀲𑁆𑀲𑀦𑀁 𑀫𑀫;_  
_𑀉𑀧𑀝𑁆𑀞𑀺𑀢𑀸 𑀲𑀢𑀺 𑀫𑀬𑁆𑀳𑀁,_  
_𑀢𑀺𑀡𑀓𑀼𑀝𑀺𑀓𑀸𑀬𑀺𑀤𑀁 𑀨𑀮𑀁𑁇_  


(87.)

3813\. _𑀢𑀸𑀬𑁂𑀯 𑀢𑀺𑀡𑀓𑀼𑀝𑀺𑀓𑀸𑀬,_  
_𑀅𑀦𑀼𑀪𑁄𑀢𑁆𑀯𑀸𑀦 𑀲𑀫𑁆𑀧𑀤𑀸;_  
_𑀕𑁄𑀢𑀫𑀲𑁆𑀲 𑀪𑀕𑀯𑀢𑁄,_  
_𑀥𑀫𑁆𑀫𑀁 𑀲𑀘𑁆𑀙𑀺𑀓𑀭𑀺𑀁 𑀅𑀳𑀁𑁇_  


(88.)

3814\. _𑀏𑀓𑀦𑀯𑀼𑀢𑀺𑀢𑁄 𑀓𑀧𑁆𑀧𑁂,_  
_𑀬𑀁 𑀓𑀫𑁆𑀫𑀫𑀓𑀭𑀺𑀁 𑀢𑀤𑀸;_  
_𑀤𑀼𑀕𑁆𑀕𑀢𑀺𑀁 𑀦𑀸𑀪𑀺𑀚𑀸𑀦𑀸𑀫𑀺,_  
_𑀢𑀺𑀡𑀓𑀼𑀝𑀺𑀓𑀸𑀬𑀺𑀤𑀁 𑀨𑀮𑀁𑁇_  


(89.)

3815\. _𑀧𑀝𑀺𑀲𑀫𑁆𑀪𑀺𑀤𑀸 𑀘𑀢𑀲𑁆𑀲𑁄,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁”𑁇_  


3816\. 𑀇𑀢𑁆𑀣𑀁 𑀲𑀼𑀤𑀁 𑀆𑀬𑀲𑁆𑀫𑀸 𑀢𑀺𑀡𑀓𑀼𑀝𑀺𑀤𑀸𑀬𑀓𑁄 𑀣𑁂𑀭𑁄 𑀇𑀫𑀸 𑀕𑀸𑀣𑀸𑀬𑁄 𑀅𑀪𑀸𑀲𑀺𑀢𑁆𑀣𑀸𑀢𑀺𑁇

---

3817\. 𑀢𑀺𑀡𑀓𑀼𑀝𑀺𑀤𑀸𑀬𑀓𑀢𑁆𑀣𑁂𑀭𑀲𑁆𑀲𑀸𑀧𑀤𑀸𑀦𑀁 𑀲𑀢𑁆𑀢𑀫𑀁𑁇



[Go to previous page (34.6 Pabhaṅkarattheraapadāna)](34.6.md) / [Go to parent page (34 Gandhodakavagga)](../34.md) / [Go to next page (34.8 Uttareyyadāyakattheraapadāna)](34.8.md)


