
[Home](/) / [20Ap1 Therāpadānapāḷi](/tipitaka/20Ap1.md) / [34 Gandhodakavagga](/tipitaka/20Ap1/34.md)

# 𑁩𑁪𑁇𑁮 𑀉𑀢𑁆𑀢𑀭𑁂𑀬𑁆𑀬𑀤𑀸𑀬𑀓𑀢𑁆𑀣𑁂𑀭𑀅𑀧𑀤𑀸𑀦

### 𑀕𑀦𑁆𑀥𑁄𑀤𑀓𑀯𑀕𑁆𑀕

### 𑀉𑀢𑁆𑀢𑀭𑁂𑀬𑁆𑀬𑀤𑀸𑀬𑀓𑀢𑁆𑀣𑁂𑀭𑀅𑀧𑀤𑀸𑀦

(90.)

3818. _“𑀦𑀕𑀭𑁂 𑀳𑀁𑀲𑀯𑀢𑀺𑀬𑀸,_  
_𑀅𑀳𑁄𑀲𑀺𑀁 𑀩𑁆𑀭𑀸𑀳𑁆𑀫𑀡𑁄 𑀢𑀤𑀸;_  
_𑀅𑀚𑁆𑀛𑀸𑀬𑀓𑁄 𑀫𑀦𑁆𑀢𑀥𑀭𑁄,_  
_𑀢𑀺𑀡𑁆𑀡𑀁 𑀯𑁂𑀤𑀸𑀦 𑀧𑀸𑀭𑀕𑀽𑁇_  


(91.)

3819. _𑀧𑀼𑀭𑀓𑁆𑀔𑀢𑁄 𑀲𑀲𑀺𑀲𑁆𑀲𑁂𑀳𑀺,_  
_𑀚𑀸𑀢𑀺𑀫𑀸 𑀘 𑀲𑀼𑀲𑀺𑀓𑁆𑀔𑀺𑀢𑁄;_  
_𑀢𑁄𑀬𑀸𑀪𑀺𑀲𑁂𑀘𑀦𑀢𑁆𑀣𑀸𑀬,_  
_𑀦𑀕𑀭𑀸 𑀦𑀺𑀓𑁆𑀔𑀫𑀺𑀁 𑀢𑀤𑀸𑁇_  


(92.)

3820. _𑀧𑀤𑀼𑀫𑀼𑀢𑁆𑀢𑀭𑁄 𑀦𑀸𑀫 𑀚𑀺𑀦𑁄,_  
_𑀲𑀩𑁆𑀩𑀥𑀫𑁆𑀫𑀸𑀦 𑀧𑀸𑀭𑀕𑀽;_  
_𑀔𑀻𑀡𑀸𑀲𑀯𑀲𑀳𑀲𑁆𑀲𑁂𑀳𑀺,_  
_𑀧𑀸𑀯𑀺𑀲𑀻 𑀦𑀕𑀭𑀁 𑀚𑀺𑀦𑁄𑁇_  


(93.)

3821. _𑀲𑀼𑀘𑀸𑀭𑀼𑀭𑀽𑀧𑀁 𑀤𑀺𑀲𑁆𑀯𑀸𑀦,_  
_𑀆𑀦𑁂𑀜𑁆𑀚𑀓𑀸𑀭𑀺𑀢𑀁 𑀯𑀺𑀬;_  
_𑀧𑀭𑀺𑀯𑀼𑀢𑀁 𑀅𑀭𑀳𑀦𑁆𑀢𑁂𑀳𑀺,_  
_𑀤𑀺𑀲𑁆𑀯𑀸 𑀘𑀺𑀢𑁆𑀢𑀁 𑀧𑀲𑀸𑀤𑀬𑀺𑀁𑁇_  


(94.)

3822. _𑀲𑀺𑀭𑀲𑁆𑀫𑀺𑀁 𑀅𑀜𑁆𑀚𑀮𑀺𑀁 𑀓𑀢𑁆𑀯𑀸,_  
_𑀦𑀫𑀲𑁆𑀲𑀺𑀢𑁆𑀯𑀸𑀦 𑀲𑀼𑀩𑁆𑀩𑀢𑀁;_  
_𑀧𑀲𑀦𑁆𑀦𑀘𑀺𑀢𑁆𑀢𑁄 𑀲𑀼𑀫𑀦𑁄,_  
_𑀉𑀢𑁆𑀢𑀭𑀻𑀬𑀫𑀤𑀸𑀲𑀳𑀁𑁇_  


(95.)

3823. _𑀉𑀪𑁄 𑀳𑀢𑁆𑀣𑁂𑀳𑀺 𑀧𑀕𑁆𑀕𑀬𑁆𑀳,_  
_𑀲𑀸𑀝𑀓𑀁 𑀉𑀓𑁆𑀔𑀺𑀧𑀺𑀁 𑀅𑀳𑀁;_  
_𑀬𑀸𑀯𑀢𑀸 𑀩𑀼𑀤𑁆𑀥𑀧𑀭𑀺𑀲𑀸,_  
_𑀢𑀸𑀯 𑀙𑀸𑀤𑁂𑀲𑀺 𑀲𑀸𑀝𑀓𑁄𑁇_  


(96.)

3824. _𑀧𑀺𑀡𑁆𑀟𑀘𑀸𑀭𑀁 𑀘𑀭𑀦𑁆𑀢𑀲𑁆𑀲,_  
_𑀫𑀳𑀸𑀪𑀺𑀓𑁆𑀔𑀼𑀕𑀡𑀸𑀤𑀺𑀦𑁄;_  
_𑀙𑀤𑀁 𑀓𑀭𑁄𑀦𑁆𑀢𑁄 𑀅𑀝𑁆𑀞𑀸𑀲𑀺,_  
_𑀳𑀸𑀲𑀬𑀦𑁆𑀢𑁄 𑀫𑀫𑀁 𑀢𑀤𑀸𑁇_  


(97.)

3825. _𑀖𑀭𑀢𑁄 𑀦𑀺𑀓𑁆𑀔𑀫𑀦𑁆𑀢𑀲𑁆𑀲,_  
_𑀲𑀬𑀫𑁆𑀪𑀽 𑀅𑀕𑁆𑀕𑀧𑀼𑀕𑁆𑀕𑀮𑁄;_  
_𑀯𑀻𑀣𑀺𑀬𑀁𑀯 𑀞𑀺𑀢𑁄 𑀲𑀢𑁆𑀣𑀸,_  
_𑀅𑀓𑀸 𑀫𑁂 𑀅𑀦𑀼𑀫𑁄𑀤𑀦𑀁𑁇_  


(98.)

3826. _𑀧𑀲𑀦𑁆𑀦𑀘𑀺𑀢𑁆𑀢𑁄 𑀲𑀼𑀫𑀦𑁄,_  
_𑀬𑁄 𑀫𑁂 𑀅𑀤𑀸𑀲𑀺 𑀲𑀸𑀝𑀓𑀁;_  
_𑀢𑀫𑀳𑀁 𑀓𑀺𑀢𑁆𑀢𑀬𑀺𑀲𑁆𑀲𑀸𑀫𑀺,_  
_𑀲𑀼𑀡𑁄𑀣 𑀫𑀫 𑀪𑀸𑀲𑀢𑁄𑁇_  


(99.)

3827. _‘𑀢𑀺𑀁𑀲𑀓𑀧𑁆𑀧𑀲𑀳𑀲𑁆𑀲𑀸𑀦𑀺,_  
_𑀤𑁂𑀯𑀮𑁄𑀓𑁂 𑀭𑀫𑀺𑀲𑁆𑀲𑀢𑀺;_  
_𑀧𑀜𑁆𑀜𑀸𑀲𑀓𑁆𑀔𑀢𑁆𑀢𑀼𑀁 𑀤𑁂𑀯𑀺𑀦𑁆𑀤𑁄,_  
_𑀤𑁂𑀯𑀭𑀚𑁆𑀚𑀁 𑀓𑀭𑀺𑀲𑁆𑀲𑀢𑀺𑁇_  


(100.)

3828. _𑀤𑁂𑀯𑀮𑁄𑀓𑁂 𑀯𑀲𑀦𑁆𑀢𑀲𑁆𑀲,_  
_𑀧𑀼𑀜𑁆𑀜𑀓𑀫𑁆𑀫𑀲𑀫𑀗𑁆𑀕𑀺𑀦𑁄;_  
_𑀲𑀫𑀦𑁆𑀢𑀸 𑀬𑁄𑀚𑀦𑀲𑀢𑀁,_  
_𑀤𑀼𑀲𑁆𑀲𑀘𑁆𑀙𑀦𑁆𑀦𑀁 𑀪𑀯𑀺𑀲𑁆𑀲𑀢𑀺𑁇_  


(101.)

3829. _𑀙𑀢𑁆𑀢𑀺𑀁𑀲𑀓𑁆𑀔𑀢𑁆𑀢𑀼𑀁 𑀭𑀸𑀚𑀸 𑀘,_  
_𑀘𑀓𑁆𑀓𑀯𑀢𑁆𑀢𑀻 𑀪𑀯𑀺𑀲𑁆𑀲𑀢𑀺;_  
_𑀧𑀤𑁂𑀲𑀭𑀚𑁆𑀚𑀁 𑀯𑀺𑀧𑀼𑀮𑀁,_  
_𑀕𑀡𑀦𑀸𑀢𑁄 𑀅𑀲𑀗𑁆𑀔𑀺𑀬𑀁𑁇_  


(102.)

3830. _𑀪𑀯𑁂 𑀲𑀁𑀲𑀭𑀫𑀸𑀦𑀲𑁆𑀲,_  
_𑀧𑀼𑀜𑁆𑀜𑀓𑀫𑁆𑀫𑀲𑀫𑀗𑁆𑀕𑀺𑀦𑁄;_  
_𑀫𑀦𑀲𑀸 𑀧𑀢𑁆𑀣𑀺𑀢𑀁 𑀲𑀩𑁆𑀩𑀁,_  
_𑀦𑀺𑀩𑁆𑀩𑀢𑁆𑀢𑀺𑀲𑁆𑀲𑀢𑀺 𑀢𑀸𑀯𑀤𑁂𑁇_  


(103.)

3831. _𑀓𑁄𑀲𑁂𑀬𑁆𑀬𑀓𑀫𑁆𑀩𑀮𑀺𑀬𑀸𑀦𑀺,_  
_𑀔𑁄𑀫𑀓𑀧𑁆𑀧𑀸𑀲𑀺𑀓𑀸𑀦𑀺 𑀘;_  
_𑀫𑀳𑀕𑁆𑀖𑀸𑀦𑀺 𑀘 𑀤𑀼𑀲𑁆𑀲𑀸𑀦𑀺,_  
_𑀧𑀝𑀺𑀮𑀘𑁆𑀙𑀢𑀺𑀬𑀁 𑀦𑀭𑁄𑁇_  


(104.)

3832. _𑀫𑀦𑀲𑀸 𑀧𑀢𑁆𑀣𑀺𑀢𑀁 𑀲𑀩𑁆𑀩𑀁,_  
_𑀧𑀝𑀺𑀮𑀘𑁆𑀙𑀢𑀺𑀬𑀁 𑀦𑀭𑁄;_  
_𑀏𑀓𑀤𑀼𑀲𑁆𑀲𑀲𑁆𑀲 𑀯𑀺𑀧𑀸𑀓𑀁,_  
_𑀅𑀦𑀼𑀪𑁄𑀲𑁆𑀲𑀢𑀺 𑀲𑀩𑁆𑀩𑀤𑀸𑁇_  


(105.)

3833. _𑀲𑁄 𑀧𑀘𑁆𑀙𑀸 𑀧𑀩𑁆𑀩𑀚𑀺𑀢𑁆𑀯𑀸𑀦,_  
_𑀲𑀼𑀓𑁆𑀓𑀫𑀽𑀮𑁂𑀦 𑀘𑁄𑀤𑀺𑀢𑁄;_  
_𑀕𑁄𑀢𑀫𑀲𑁆𑀲 𑀪𑀕𑀯𑀢𑁄,_  
_𑀥𑀫𑁆𑀫𑀁 𑀲𑀘𑁆𑀙𑀺𑀓𑀭𑀺𑀲𑁆𑀲𑀢𑀺’𑁇_  


(106.)

3834. _𑀅𑀳𑁄 𑀫𑁂 𑀲𑀼𑀓𑀢𑀁 𑀓𑀫𑁆𑀫𑀁,_  
_𑀲𑀩𑁆𑀩𑀜𑁆𑀜𑀼𑀲𑁆𑀲 𑀫𑀳𑁂𑀲𑀺𑀦𑁄;_  
_𑀏𑀓𑀸𑀳𑀁 𑀲𑀸𑀝𑀓𑀁 𑀤𑀢𑁆𑀯𑀸,_  
_𑀧𑀢𑁆𑀢𑁄𑀫𑁆𑀳𑀺 𑀅𑀫𑀢𑀁 𑀧𑀤𑀁𑁇_  


(107.)

3835. _𑀫𑀡𑁆𑀟𑀧𑁂 𑀭𑀼𑀓𑁆𑀔𑀫𑀽𑀮𑁂 𑀯𑀸,_  
_𑀯𑀲𑀢𑁄 𑀲𑀼𑀜𑁆𑀜𑀓𑁂 𑀖𑀭𑁂;_  
_𑀥𑀸𑀭𑁂𑀢𑀺 𑀤𑀼𑀲𑁆𑀲𑀙𑀤𑀦𑀁,_  
_𑀲𑀫𑀦𑁆𑀢𑀸 𑀩𑁆𑀬𑀸𑀫𑀢𑁄 𑀫𑀫𑁇_  


(108.)

3836. _𑀅𑀯𑀺𑀜𑁆𑀜𑀢𑁆𑀢𑀁 𑀦𑀺𑀯𑀸𑀲𑁂𑀫𑀺,_  
_𑀘𑀻𑀯𑀭𑀁 𑀧𑀘𑁆𑀘𑀬𑀜𑁆𑀘𑀳𑀁;_  
_𑀮𑀸𑀪𑀻 𑀅𑀦𑁆𑀦𑀲𑁆𑀲 𑀧𑀸𑀦𑀲𑁆𑀲,_  
_𑀉𑀢𑁆𑀢𑀭𑁂𑀬𑁆𑀬𑀲𑁆𑀲𑀺𑀤𑀁 𑀨𑀮𑀁𑁇_  


(109.)

3837. _𑀲𑀢𑀲𑀳𑀲𑁆𑀲𑀺𑀢𑁄 𑀓𑀧𑁆𑀧𑁂,_  
_𑀬𑀁 𑀓𑀫𑁆𑀫𑀫𑀓𑀭𑀺𑀁 𑀢𑀤𑀸;_  
_𑀤𑀼𑀕𑁆𑀕𑀢𑀺𑀁 𑀦𑀸𑀪𑀺𑀚𑀸𑀦𑀸𑀫𑀺,_  
_𑀯𑀢𑁆𑀣𑀤𑀸𑀦𑀲𑁆𑀲𑀺𑀤𑀁 𑀨𑀮𑀁𑁇_  


(110.)

3838. _𑀧𑀝𑀺𑀲𑀫𑁆𑀪𑀺𑀤𑀸 𑀘𑀢𑀲𑁆𑀲𑁄,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁”𑁇_  


3839. 𑀇𑀢𑁆𑀣𑀁 𑀲𑀼𑀤𑀁 𑀆𑀬𑀲𑁆𑀫𑀸 𑀉𑀢𑁆𑀢𑀭𑁂𑀬𑁆𑀬𑀤𑀸𑀬𑀓𑁄 𑀣𑁂𑀭𑁄 𑀇𑀫𑀸 𑀕𑀸𑀣𑀸𑀬𑁄 𑀅𑀪𑀸𑀲𑀺𑀢𑁆𑀣𑀸𑀢𑀺𑁇

---

3840. 𑀉𑀢𑁆𑀢𑀭𑁂𑀬𑁆𑀬𑀤𑀸𑀬𑀓𑀢𑁆𑀣𑁂𑀭𑀲𑁆𑀲𑀸𑀧𑀤𑀸𑀦𑀁 𑀅𑀝𑁆𑀞𑀫𑀁𑁇



[Go to previous page (34.7 Tiṇakuṭidāyakattheraapadāna)](/tipitaka/20Ap1/34/34.7.md) / [Go to parent page (34 Gandhodakavagga)](/tipitaka/20Ap1/34.md) / [Go to next page (34.9 Dhammasavaniyattheraapadāna)](/tipitaka/20Ap1/34/34.9.md)


