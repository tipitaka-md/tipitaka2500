
[Home](/) / [20Ap1 Therāpadānapāḷi](../../20Ap1.md) / [34 Gandhodakavagga](../34.md)

# 34.10 Ukkhittapadumiyattheraapadāna

* Gandhodakavagga

* Ukkhittapadumiyattheraapadāna

(129.)

3861\. _“Nagare haṃsavatiyā,_  
_ahosiṃ māliko tadā;_  
_Ogāhetvā padumasaraṃ,_  
_satapattaṃ ocināmahaṃ._  


(130.)

3862\. _Padumuttaro nāma jino,_  
_sabbadhammāna pāragū;_  
_Saha satasahassehi,_  
_santacittehi tādibhi._  


(131.)

3863\. _Khīṇāsavehi suddhehi,_  
_chaḷabhiññehi jhāyibhi;_  
_Mama vuddhiṃ samanvesaṃ,_  
_āgacchi mama santikaṃ._  


(132.)

3864\. _Disvānahaṃ devadevaṃ,_  
_sayambhuṃ lokanāyakaṃ;_  
_Vaṇṭe chetvā satapattaṃ,_  
_ukkhipimambare tadā._  


(133.)

3865\. _Yadi buddho tuvaṃ vīra,_  
_lokajeṭṭho narāsabho;_  
_Sayaṃ gantvā satapattā,_  
_matthake dhārayantu te._  


(134.)

3866\. _Adhiṭṭhahi mahāvīro,_  
_lokajeṭṭho narāsabho;_  
_Buddhassa ānubhāvena,_  
_matthake dhārayiṃsu te._  


(135.)

3867\. _Tena kammena sukatena,_  
_cetanāpaṇidhīhi ca;_  
_Jahitvā mānusaṃ dehaṃ,_  
_tāvatiṃsamagacchahaṃ._  


(136.)

3868\. _Tattha me sukataṃ byamhaṃ,_  
_satapattanti vuccati;_  
_Saṭṭhiyojanamubbiddhaṃ,_  
_tiṃsayojanavitthataṃ._  


(137.)

3869\. _Sahassakkhattuṃ devindo,_  
_devarajjamakārayiṃ;_  
_Pañcasattatikkhattuñca,_  
_cakkavattī ahosahaṃ._  


(138.)

3870\. _Padesarajjaṃ vipulaṃ,_  
_gaṇanāto asaṅkhiyaṃ;_  
_Anubhomi sakaṃ kammaṃ,_  
_pubbe sukatamattano._  


(139.)

3871\. _Tenevekapadumena,_  
_anubhotvāna sampadā;_  
_Gotamassa bhagavato,_  
_dhammaṃ sacchikariṃ ahaṃ._  


(140.)

3872\. _Kilesā jhāpitā mayhaṃ,_  
_bhavā sabbe samūhatā;_  
_Nāgova bandhanaṃ chetvā,_  
_viharāmi anāsavo._  


(141.)

3873\. _Satasahassito kappe,_  
_yaṃ pupphamabhipūjayiṃ;_  
_Duggatiṃ nābhijānāmi,_  
_ekapadumassidaṃ phalaṃ._  


(142.)

3874\. _Paṭisambhidā catasso,_  
_…pe…_  
_kataṃ buddhassa sāsanaṃ”. (3067)_  


3875\. Itthaṃ sudaṃ āyasmā ukkhittapadumiyo thero imā gāthāyo abhāsitthāti.

---

3876\. Ukkhittapadumiyattherassāpadānaṃ dasamaṃ.



---

3877\. Gandhodakavaggo catutiṃsatimo.



---

3878\. Tassuddānaṃ



3879\. _Gandhadhūpo udakañca,_  
_punnāga ekadussakā;_  
_Phusito ca pabhaṅkaro,_  
_kuṭido uttarīyako._  


3880\. _Savanī ekapadumī,_  
_gāthāyo sabbapiṇḍitā;_  
_Ekaṃ gāthāsatañceva,_  
_catutālīsameva ca._  


[Go to previous page (34.9 Dhammasavaniyattheraapadāna)](34.9.md) / [Go to parent page (34 Gandhodakavagga)](../34.md) / [Go to next page (35 Ekapadumiyavagga)](../35.md)


