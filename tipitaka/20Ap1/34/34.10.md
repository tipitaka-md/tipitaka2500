
[Home](/) / [20Ap1 Therāpadānapāḷi](...md) / [34 Gandhodakavagga](../20Ap1/34.md)

# 𑁩𑁪𑁇𑁧𑁦 𑀉𑀓𑁆𑀔𑀺𑀢𑁆𑀢𑀧𑀤𑀼𑀫𑀺𑀬𑀢𑁆𑀣𑁂𑀭𑀅𑀧𑀤𑀸𑀦

* 𑀕𑀦𑁆𑀥𑁄𑀤𑀓𑀯𑀕𑁆𑀕

* 𑀉𑀓𑁆𑀔𑀺𑀢𑁆𑀢𑀧𑀤𑀼𑀫𑀺𑀬𑀢𑁆𑀣𑁂𑀭𑀅𑀧𑀤𑀸𑀦

(129.)

3861\. _“𑀦𑀕𑀭𑁂 𑀳𑀁𑀲𑀯𑀢𑀺𑀬𑀸,_  
_𑀅𑀳𑁄𑀲𑀺𑀁 𑀫𑀸𑀮𑀺𑀓𑁄 𑀢𑀤𑀸;_  
_𑀑𑀕𑀸𑀳𑁂𑀢𑁆𑀯𑀸 𑀧𑀤𑀼𑀫𑀲𑀭𑀁,_  
_𑀲𑀢𑀧𑀢𑁆𑀢𑀁 𑀑𑀘𑀺𑀦𑀸𑀫𑀳𑀁𑁇_  


(130.)

3862\. _𑀧𑀤𑀼𑀫𑀼𑀢𑁆𑀢𑀭𑁄 𑀦𑀸𑀫 𑀚𑀺𑀦𑁄,_  
_𑀲𑀩𑁆𑀩𑀥𑀫𑁆𑀫𑀸𑀦 𑀧𑀸𑀭𑀕𑀽;_  
_𑀲𑀳 𑀲𑀢𑀲𑀳𑀲𑁆𑀲𑁂𑀳𑀺,_  
_𑀲𑀦𑁆𑀢𑀘𑀺𑀢𑁆𑀢𑁂𑀳𑀺 𑀢𑀸𑀤𑀺𑀪𑀺𑁇_  


(131.)

3863\. _𑀔𑀻𑀡𑀸𑀲𑀯𑁂𑀳𑀺 𑀲𑀼𑀤𑁆𑀥𑁂𑀳𑀺,_  
_𑀙𑀍𑀅𑀪𑀺𑀜𑁆𑀜𑁂𑀳𑀺 𑀛𑀸𑀬𑀺𑀪𑀺;_  
_𑀫𑀫 𑀯𑀼𑀤𑁆𑀥𑀺𑀁 𑀲𑀫𑀦𑁆𑀯𑁂𑀲𑀁,_  
_𑀆𑀕𑀘𑁆𑀙𑀺 𑀫𑀫 𑀲𑀦𑁆𑀢𑀺𑀓𑀁𑁇_  


(132.)

3864\. _𑀤𑀺𑀲𑁆𑀯𑀸𑀦𑀳𑀁 𑀤𑁂𑀯𑀤𑁂𑀯𑀁,_  
_𑀲𑀬𑀫𑁆𑀪𑀼𑀁 𑀮𑁄𑀓𑀦𑀸𑀬𑀓𑀁;_  
_𑀯𑀡𑁆𑀝𑁂 𑀙𑁂𑀢𑁆𑀯𑀸 𑀲𑀢𑀧𑀢𑁆𑀢𑀁,_  
_𑀉𑀓𑁆𑀔𑀺𑀧𑀺𑀫𑀫𑁆𑀩𑀭𑁂 𑀢𑀤𑀸𑁇_  


(133.)

3865\. _𑀬𑀤𑀺 𑀩𑀼𑀤𑁆𑀥𑁄 𑀢𑀼𑀯𑀁 𑀯𑀻𑀭,_  
_𑀮𑁄𑀓𑀚𑁂𑀝𑁆𑀞𑁄 𑀦𑀭𑀸𑀲𑀪𑁄;_  
_𑀲𑀬𑀁 𑀕𑀦𑁆𑀢𑁆𑀯𑀸 𑀲𑀢𑀧𑀢𑁆𑀢𑀸,_  
_𑀫𑀢𑁆𑀣𑀓𑁂 𑀥𑀸𑀭𑀬𑀦𑁆𑀢𑀼 𑀢𑁂𑁇_  


(134.)

3866\. _𑀅𑀥𑀺𑀝𑁆𑀞𑀳𑀺 𑀫𑀳𑀸𑀯𑀻𑀭𑁄,_  
_𑀮𑁄𑀓𑀚𑁂𑀝𑁆𑀞𑁄 𑀦𑀭𑀸𑀲𑀪𑁄;_  
_𑀩𑀼𑀤𑁆𑀥𑀲𑁆𑀲 𑀆𑀦𑀼𑀪𑀸𑀯𑁂𑀦,_  
_𑀫𑀢𑁆𑀣𑀓𑁂 𑀥𑀸𑀭𑀬𑀺𑀁𑀲𑀼 𑀢𑁂𑁇_  


(135.)

3867\. _𑀢𑁂𑀦 𑀓𑀫𑁆𑀫𑁂𑀦 𑀲𑀼𑀓𑀢𑁂𑀦,_  
_𑀘𑁂𑀢𑀦𑀸𑀧𑀡𑀺𑀥𑀻𑀳𑀺 𑀘;_  
_𑀚𑀳𑀺𑀢𑁆𑀯𑀸 𑀫𑀸𑀦𑀼𑀲𑀁 𑀤𑁂𑀳𑀁,_  
_𑀢𑀸𑀯𑀢𑀺𑀁𑀲𑀫𑀕𑀘𑁆𑀙𑀳𑀁𑁇_  


(136.)

3868\. _𑀢𑀢𑁆𑀣 𑀫𑁂 𑀲𑀼𑀓𑀢𑀁 𑀩𑁆𑀬𑀫𑁆𑀳𑀁,_  
_𑀲𑀢𑀧𑀢𑁆𑀢𑀦𑁆𑀢𑀺 𑀯𑀼𑀘𑁆𑀘𑀢𑀺;_  
_𑀲𑀝𑁆𑀞𑀺𑀬𑁄𑀚𑀦𑀫𑀼𑀩𑁆𑀩𑀺𑀤𑁆𑀥𑀁,_  
_𑀢𑀺𑀁𑀲𑀬𑁄𑀚𑀦𑀯𑀺𑀢𑁆𑀣𑀢𑀁𑁇_  


(137.)

3869\. _𑀲𑀳𑀲𑁆𑀲𑀓𑁆𑀔𑀢𑁆𑀢𑀼𑀁 𑀤𑁂𑀯𑀺𑀦𑁆𑀤𑁄,_  
_𑀤𑁂𑀯𑀭𑀚𑁆𑀚𑀫𑀓𑀸𑀭𑀬𑀺𑀁;_  
_𑀧𑀜𑁆𑀘𑀲𑀢𑁆𑀢𑀢𑀺𑀓𑁆𑀔𑀢𑁆𑀢𑀼𑀜𑁆𑀘,_  
_𑀘𑀓𑁆𑀓𑀯𑀢𑁆𑀢𑀻 𑀅𑀳𑁄𑀲𑀳𑀁𑁇_  


(138.)

3870\. _𑀧𑀤𑁂𑀲𑀭𑀚𑁆𑀚𑀁 𑀯𑀺𑀧𑀼𑀮𑀁,_  
_𑀕𑀡𑀦𑀸𑀢𑁄 𑀅𑀲𑀗𑁆𑀔𑀺𑀬𑀁;_  
_𑀅𑀦𑀼𑀪𑁄𑀫𑀺 𑀲𑀓𑀁 𑀓𑀫𑁆𑀫𑀁,_  
_𑀧𑀼𑀩𑁆𑀩𑁂 𑀲𑀼𑀓𑀢𑀫𑀢𑁆𑀢𑀦𑁄𑁇_  


(139.)

3871\. _𑀢𑁂𑀦𑁂𑀯𑁂𑀓𑀧𑀤𑀼𑀫𑁂𑀦,_  
_𑀅𑀦𑀼𑀪𑁄𑀢𑁆𑀯𑀸𑀦 𑀲𑀫𑁆𑀧𑀤𑀸;_  
_𑀕𑁄𑀢𑀫𑀲𑁆𑀲 𑀪𑀕𑀯𑀢𑁄,_  
_𑀥𑀫𑁆𑀫𑀁 𑀲𑀘𑁆𑀙𑀺𑀓𑀭𑀺𑀁 𑀅𑀳𑀁𑁇_  


(140.)

3872\. _𑀓𑀺𑀮𑁂𑀲𑀸 𑀛𑀸𑀧𑀺𑀢𑀸 𑀫𑀬𑁆𑀳𑀁,_  
_𑀪𑀯𑀸 𑀲𑀩𑁆𑀩𑁂 𑀲𑀫𑀽𑀳𑀢𑀸;_  
_𑀦𑀸𑀕𑁄𑀯 𑀩𑀦𑁆𑀥𑀦𑀁 𑀙𑁂𑀢𑁆𑀯𑀸,_  
_𑀯𑀺𑀳𑀭𑀸𑀫𑀺 𑀅𑀦𑀸𑀲𑀯𑁄𑁇_  


(141.)

3873\. _𑀲𑀢𑀲𑀳𑀲𑁆𑀲𑀺𑀢𑁄 𑀓𑀧𑁆𑀧𑁂,_  
_𑀬𑀁 𑀧𑀼𑀧𑁆𑀨𑀫𑀪𑀺𑀧𑀽𑀚𑀬𑀺𑀁;_  
_𑀤𑀼𑀕𑁆𑀕𑀢𑀺𑀁 𑀦𑀸𑀪𑀺𑀚𑀸𑀦𑀸𑀫𑀺,_  
_𑀏𑀓𑀧𑀤𑀼𑀫𑀲𑁆𑀲𑀺𑀤𑀁 𑀨𑀮𑀁𑁇_  


(142.)

3874\. _𑀧𑀝𑀺𑀲𑀫𑁆𑀪𑀺𑀤𑀸 𑀘𑀢𑀲𑁆𑀲𑁄,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁”𑁇 (𑁩𑁦𑁬𑁭)_  


3875\. 𑀇𑀢𑁆𑀣𑀁 𑀲𑀼𑀤𑀁 𑀆𑀬𑀲𑁆𑀫𑀸 𑀉𑀓𑁆𑀔𑀺𑀢𑁆𑀢𑀧𑀤𑀼𑀫𑀺𑀬𑁄 𑀣𑁂𑀭𑁄 𑀇𑀫𑀸 𑀕𑀸𑀣𑀸𑀬𑁄 𑀅𑀪𑀸𑀲𑀺𑀢𑁆𑀣𑀸𑀢𑀺𑁇

---

3876\. 𑀉𑀓𑁆𑀔𑀺𑀢𑁆𑀢𑀧𑀤𑀼𑀫𑀺𑀬𑀢𑁆𑀣𑁂𑀭𑀲𑁆𑀲𑀸𑀧𑀤𑀸𑀦𑀁 𑀤𑀲𑀫𑀁𑁇



---

3877\. 𑀕𑀦𑁆𑀥𑁄𑀤𑀓𑀯𑀕𑁆𑀕𑁄 𑀘𑀢𑀼𑀢𑀺𑀁𑀲𑀢𑀺𑀫𑁄𑁇



---

3878\. 𑀢𑀲𑁆𑀲𑀼𑀤𑁆𑀤𑀸𑀦𑀁



3879\. _𑀕𑀦𑁆𑀥𑀥𑀽𑀧𑁄 𑀉𑀤𑀓𑀜𑁆𑀘,_  
_𑀧𑀼𑀦𑁆𑀦𑀸𑀕 𑀏𑀓𑀤𑀼𑀲𑁆𑀲𑀓𑀸;_  
_𑀨𑀼𑀲𑀺𑀢𑁄 𑀘 𑀧𑀪𑀗𑁆𑀓𑀭𑁄,_  
_𑀓𑀼𑀝𑀺𑀤𑁄 𑀉𑀢𑁆𑀢𑀭𑀻𑀬𑀓𑁄𑁇_  


3880\. _𑀲𑀯𑀦𑀻 𑀏𑀓𑀧𑀤𑀼𑀫𑀻,_  
_𑀕𑀸𑀣𑀸𑀬𑁄 𑀲𑀩𑁆𑀩𑀧𑀺𑀡𑁆𑀟𑀺𑀢𑀸;_  
_𑀏𑀓𑀁 𑀕𑀸𑀣𑀸𑀲𑀢𑀜𑁆𑀘𑁂𑀯,_  
_𑀘𑀢𑀼𑀢𑀸𑀮𑀻𑀲𑀫𑁂𑀯 𑀘𑁇_  


[Go to previous page (34.9 Dhammasavaniyattheraapadāna)](34.9.md) / [Go to parent page (34 Gandhodakavagga)](../20Ap1/34.md) / [Go to next page (35 Ekapadumiyavagga)](../35.md)


