
[Home](/) / [20Ap1 Therāpadānapāḷi](../../20Ap1.md) / [34 Gandhodakavagga](../34.md)

# 34.5 Phusitakampiyattheraapadāna

* Gandhodakavagga

* Phusitakampiyattheraapadāna

(38.)

3760\. _“Vipassī nāma sambuddho,_  
_lokajeṭṭho narāsabho;_  
_Khīṇāsavehi sahito,_  
_saṃghārāme vasī tadā._  


(39.)

3761\. _Ārāmadvārā nikkhamma,_  
_vipassī lokanāyako;_  
_Saha satasahassehi,_  
_aṭṭha khīṇāsavehi so._  


(40.)

3762\. _Ajinena nivatthohaṃ,_  
_vākacīradharopi ca;_  
_Kusumodakamādāya,_  
_sambuddhaṃ upasaṅkamiṃ._  


(41.)

3763\. _Sakaṃ cittaṃ pasādetvā,_  
_vedajāto katañjalī;_  
_Kusumodakamādāya,_  
_buddhamabbhukkiriṃ ahaṃ._  


(42.)

3764\. _Tena kammena sambuddho,_  
_jalajuttamanāmako;_  
_Mama kammaṃ pakittetvā,_  
_agamā yena patthitaṃ._  


(43.)

3765\. _Phusitā pañcasahassā,_  
_yehi pūjesahaṃ jinaṃ;_  
_Aḍḍhateyyasahassehi,_  
_devarajjaṃ akārayiṃ._  


(44.)

3766\. _Aḍḍhateyyasahassehi,_  
_cakkavattī ahosahaṃ;_  
_Avasesena kammena,_  
_arahattamapāpuṇiṃ._  


(45.)

3767\. _Devarājā yadā homi,_  
_manujādhipatī yadā;_  
_Tameva nāmadheyyaṃ me,_  
_phusito nāma homahaṃ._  


(46.)

3768\. _Devabhūtassa santassa,_  
_athāpi mānusassa vā;_  
_Samantā byāmato mayhaṃ,_  
_phusitaṃva pavassati._  


(47.)

3769\. _Bhavā ugghāṭitā mayhaṃ,_  
_kilesā jhāpitā mama;_  
_Sabbāsavaparikkhīṇo,_  
_phusitassa idaṃ phalaṃ._  


(48.)

3770\. _Candanasseva me kāyā,_  
_tathā gandho pavāyati;_  
_Sarīrato mama gandho,_  
_aḍḍhakose pavāyati._  


(49.)

3771\. _Dibbagandhaṃ sampavantaṃ,_  
_puññakammasamaṅginaṃ;_  
_Gandhaṃ ghatvāna jānanti,_  
_phusito āgato idha._  


(50.)

3772\. _Sākhāpalāsakaṭṭhāni,_  
_tiṇānipi ca sabbaso;_  
_Mama saṅkappamaññāya,_  
_gandho sampajjate khaṇe._  


(51.)

3773\. _Satasahassito kappe,_  
_candanaṃ abhipūjayiṃ;_  
_Duggatiṃ nābhijānāmi,_  
_phusitassa idaṃ phalaṃ._  


(52.)

3774\. _Paṭisambhidā catasso,_  
_…pe…_  
_kataṃ buddhassa sāsanaṃ”._  


3775\. Itthaṃ sudaṃ āyasmā phusitakampiyo thero imā gāthāyo abhāsitthāti.

---

3776\. Phusitakampiyattherassāpadānaṃ pañcamaṃ.



[Go to previous page (34.4 Ekadussadāyakattheraapadāna)](34.4.md) / [Go to parent page (34 Gandhodakavagga)](../34.md) / [Go to next page (34.6 Pabhaṅkarattheraapadāna)](34.6.md)


