
[Home](/) / [20Ap1 Therāpadānapāḷi](/tipitaka/20Ap1.md) / [34 Gandhodakavagga](/tipitaka/20Ap1/34.md)

# 𑁩𑁪𑁇𑁫 𑀨𑀼𑀲𑀺𑀢𑀓𑀫𑁆𑀧𑀺𑀬𑀢𑁆𑀣𑁂𑀭𑀅𑀧𑀤𑀸𑀦

### 𑀕𑀦𑁆𑀥𑁄𑀤𑀓𑀯𑀕𑁆𑀕

### 𑀨𑀼𑀲𑀺𑀢𑀓𑀫𑁆𑀧𑀺𑀬𑀢𑁆𑀣𑁂𑀭𑀅𑀧𑀤𑀸𑀦

(38.)

3760\. _“𑀯𑀺𑀧𑀲𑁆𑀲𑀻 𑀦𑀸𑀫 𑀲𑀫𑁆𑀩𑀼𑀤𑁆𑀥𑁄,_  
_𑀮𑁄𑀓𑀚𑁂𑀝𑁆𑀞𑁄 𑀦𑀭𑀸𑀲𑀪𑁄;_  
_𑀔𑀻𑀡𑀸𑀲𑀯𑁂𑀳𑀺 𑀲𑀳𑀺𑀢𑁄,_  
_𑀲𑀁𑀖𑀸𑀭𑀸𑀫𑁂 𑀯𑀲𑀻 𑀢𑀤𑀸𑁇_  


(39.)

3761\. _𑀆𑀭𑀸𑀫𑀤𑁆𑀯𑀸𑀭𑀸 𑀦𑀺𑀓𑁆𑀔𑀫𑁆𑀫,_  
_𑀯𑀺𑀧𑀲𑁆𑀲𑀻 𑀮𑁄𑀓𑀦𑀸𑀬𑀓𑁄;_  
_𑀲𑀳 𑀲𑀢𑀲𑀳𑀲𑁆𑀲𑁂𑀳𑀺,_  
_𑀅𑀝𑁆𑀞 𑀔𑀻𑀡𑀸𑀲𑀯𑁂𑀳𑀺 𑀲𑁄𑁇_  


(40.)

3762\. _𑀅𑀚𑀺𑀦𑁂𑀦 𑀦𑀺𑀯𑀢𑁆𑀣𑁄𑀳𑀁,_  
_𑀯𑀸𑀓𑀘𑀻𑀭𑀥𑀭𑁄𑀧𑀺 𑀘;_  
_𑀓𑀼𑀲𑀼𑀫𑁄𑀤𑀓𑀫𑀸𑀤𑀸𑀬,_  
_𑀲𑀫𑁆𑀩𑀼𑀤𑁆𑀥𑀁 𑀉𑀧𑀲𑀗𑁆𑀓𑀫𑀺𑀁𑁇_  


(41.)

3763\. _𑀲𑀓𑀁 𑀘𑀺𑀢𑁆𑀢𑀁 𑀧𑀲𑀸𑀤𑁂𑀢𑁆𑀯𑀸,_  
_𑀯𑁂𑀤𑀚𑀸𑀢𑁄 𑀓𑀢𑀜𑁆𑀚𑀮𑀻;_  
_𑀓𑀼𑀲𑀼𑀫𑁄𑀤𑀓𑀫𑀸𑀤𑀸𑀬,_  
_𑀩𑀼𑀤𑁆𑀥𑀫𑀩𑁆𑀪𑀼𑀓𑁆𑀓𑀺𑀭𑀺𑀁 𑀅𑀳𑀁𑁇_  


(42.)

3764\. _𑀢𑁂𑀦 𑀓𑀫𑁆𑀫𑁂𑀦 𑀲𑀫𑁆𑀩𑀼𑀤𑁆𑀥𑁄,_  
_𑀚𑀮𑀚𑀼𑀢𑁆𑀢𑀫𑀦𑀸𑀫𑀓𑁄;_  
_𑀫𑀫 𑀓𑀫𑁆𑀫𑀁 𑀧𑀓𑀺𑀢𑁆𑀢𑁂𑀢𑁆𑀯𑀸,_  
_𑀅𑀕𑀫𑀸 𑀬𑁂𑀦 𑀧𑀢𑁆𑀣𑀺𑀢𑀁𑁇_  


(43.)

3765\. _𑀨𑀼𑀲𑀺𑀢𑀸 𑀧𑀜𑁆𑀘𑀲𑀳𑀲𑁆𑀲𑀸,_  
_𑀬𑁂𑀳𑀺 𑀧𑀽𑀚𑁂𑀲𑀳𑀁 𑀚𑀺𑀦𑀁;_  
_𑀅𑀟𑁆𑀠𑀢𑁂𑀬𑁆𑀬𑀲𑀳𑀲𑁆𑀲𑁂𑀳𑀺,_  
_𑀤𑁂𑀯𑀭𑀚𑁆𑀚𑀁 𑀅𑀓𑀸𑀭𑀬𑀺𑀁𑁇_  


(44.)

3766\. _𑀅𑀟𑁆𑀠𑀢𑁂𑀬𑁆𑀬𑀲𑀳𑀲𑁆𑀲𑁂𑀳𑀺,_  
_𑀘𑀓𑁆𑀓𑀯𑀢𑁆𑀢𑀻 𑀅𑀳𑁄𑀲𑀳𑀁;_  
_𑀅𑀯𑀲𑁂𑀲𑁂𑀦 𑀓𑀫𑁆𑀫𑁂𑀦,_  
_𑀅𑀭𑀳𑀢𑁆𑀢𑀫𑀧𑀸𑀧𑀼𑀡𑀺𑀁𑁇_  


(45.)

3767\. _𑀤𑁂𑀯𑀭𑀸𑀚𑀸 𑀬𑀤𑀸 𑀳𑁄𑀫𑀺,_  
_𑀫𑀦𑀼𑀚𑀸𑀥𑀺𑀧𑀢𑀻 𑀬𑀤𑀸;_  
_𑀢𑀫𑁂𑀯 𑀦𑀸𑀫𑀥𑁂𑀬𑁆𑀬𑀁 𑀫𑁂,_  
_𑀨𑀼𑀲𑀺𑀢𑁄 𑀦𑀸𑀫 𑀳𑁄𑀫𑀳𑀁𑁇_  


(46.)

3768\. _𑀤𑁂𑀯𑀪𑀽𑀢𑀲𑁆𑀲 𑀲𑀦𑁆𑀢𑀲𑁆𑀲,_  
_𑀅𑀣𑀸𑀧𑀺 𑀫𑀸𑀦𑀼𑀲𑀲𑁆𑀲 𑀯𑀸;_  
_𑀲𑀫𑀦𑁆𑀢𑀸 𑀩𑁆𑀬𑀸𑀫𑀢𑁄 𑀫𑀬𑁆𑀳𑀁,_  
_𑀨𑀼𑀲𑀺𑀢𑀁𑀯 𑀧𑀯𑀲𑁆𑀲𑀢𑀺𑁇_  


(47.)

3769\. _𑀪𑀯𑀸 𑀉𑀕𑁆𑀖𑀸𑀝𑀺𑀢𑀸 𑀫𑀬𑁆𑀳𑀁,_  
_𑀓𑀺𑀮𑁂𑀲𑀸 𑀛𑀸𑀧𑀺𑀢𑀸 𑀫𑀫;_  
_𑀲𑀩𑁆𑀩𑀸𑀲𑀯𑀧𑀭𑀺𑀓𑁆𑀔𑀻𑀡𑁄,_  
_𑀨𑀼𑀲𑀺𑀢𑀲𑁆𑀲 𑀇𑀤𑀁 𑀨𑀮𑀁𑁇_  


(48.)

3770\. _𑀘𑀦𑁆𑀤𑀦𑀲𑁆𑀲𑁂𑀯 𑀫𑁂 𑀓𑀸𑀬𑀸,_  
_𑀢𑀣𑀸 𑀕𑀦𑁆𑀥𑁄 𑀧𑀯𑀸𑀬𑀢𑀺;_  
_𑀲𑀭𑀻𑀭𑀢𑁄 𑀫𑀫 𑀕𑀦𑁆𑀥𑁄,_  
_𑀅𑀟𑁆𑀠𑀓𑁄𑀲𑁂 𑀧𑀯𑀸𑀬𑀢𑀺𑁇_  


(49.)

3771\. _𑀤𑀺𑀩𑁆𑀩𑀕𑀦𑁆𑀥𑀁 𑀲𑀫𑁆𑀧𑀯𑀦𑁆𑀢𑀁,_  
_𑀧𑀼𑀜𑁆𑀜𑀓𑀫𑁆𑀫𑀲𑀫𑀗𑁆𑀕𑀺𑀦𑀁;_  
_𑀕𑀦𑁆𑀥𑀁 𑀖𑀢𑁆𑀯𑀸𑀦 𑀚𑀸𑀦𑀦𑁆𑀢𑀺,_  
_𑀨𑀼𑀲𑀺𑀢𑁄 𑀆𑀕𑀢𑁄 𑀇𑀥𑁇_  


(50.)

3772\. _𑀲𑀸𑀔𑀸𑀧𑀮𑀸𑀲𑀓𑀝𑁆𑀞𑀸𑀦𑀺,_  
_𑀢𑀺𑀡𑀸𑀦𑀺𑀧𑀺 𑀘 𑀲𑀩𑁆𑀩𑀲𑁄;_  
_𑀫𑀫 𑀲𑀗𑁆𑀓𑀧𑁆𑀧𑀫𑀜𑁆𑀜𑀸𑀬,_  
_𑀕𑀦𑁆𑀥𑁄 𑀲𑀫𑁆𑀧𑀚𑁆𑀚𑀢𑁂 𑀔𑀡𑁂𑁇_  


(51.)

3773\. _𑀲𑀢𑀲𑀳𑀲𑁆𑀲𑀺𑀢𑁄 𑀓𑀧𑁆𑀧𑁂,_  
_𑀘𑀦𑁆𑀤𑀦𑀁 𑀅𑀪𑀺𑀧𑀽𑀚𑀬𑀺𑀁;_  
_𑀤𑀼𑀕𑁆𑀕𑀢𑀺𑀁 𑀦𑀸𑀪𑀺𑀚𑀸𑀦𑀸𑀫𑀺,_  
_𑀨𑀼𑀲𑀺𑀢𑀲𑁆𑀲 𑀇𑀤𑀁 𑀨𑀮𑀁𑁇_  


(52.)

3774\. _𑀧𑀝𑀺𑀲𑀫𑁆𑀪𑀺𑀤𑀸 𑀘𑀢𑀲𑁆𑀲𑁄,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁”𑁇_  


3775\. 𑀇𑀢𑁆𑀣𑀁 𑀲𑀼𑀤𑀁 𑀆𑀬𑀲𑁆𑀫𑀸 𑀨𑀼𑀲𑀺𑀢𑀓𑀫𑁆𑀧𑀺𑀬𑁄 𑀣𑁂𑀭𑁄 𑀇𑀫𑀸 𑀕𑀸𑀣𑀸𑀬𑁄 𑀅𑀪𑀸𑀲𑀺𑀢𑁆𑀣𑀸𑀢𑀺𑁇

---

3776\. 𑀨𑀼𑀲𑀺𑀢𑀓𑀫𑁆𑀧𑀺𑀬𑀢𑁆𑀣𑁂𑀭𑀲𑁆𑀲𑀸𑀧𑀤𑀸𑀦𑀁 𑀧𑀜𑁆𑀘𑀫𑀁𑁇



[Go to previous page (34.4 Ekadussadāyakattheraapadāna)](/tipitaka/20Ap1/34/34.4.md) / [Go to parent page (34 Gandhodakavagga)](/tipitaka/20Ap1/34.md) / [Go to next page (34.6 Pabhaṅkarattheraapadāna)](/tipitaka/20Ap1/34/34.6.md)


