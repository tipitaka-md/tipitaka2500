
[Home](/) / [20Ap1 Therāpadānapāḷi](../../20Ap1.md) / [34 Gandhodakavagga](../34.md)

# 34.1 Gandhadhūpiyattheraapadāna

* Gandhodakavagga

* Gandhadhūpiyattheraapadāna

(1.)

3715\. _“Siddhatthassa bhagavato,_  
_gandhadhūpaṃ adāsahaṃ;_  
_Sumanehi paṭicchannaṃ,_  
_buddhānucchavikañca taṃ._  


(2.)

3716\. _Kañcanagghiyasaṅkāsaṃ,_  
_buddhaṃ lokagganāyakaṃ;_  
_Indīvaraṃva jalitaṃ,_  
_ādittaṃva hutāsanaṃ._  


(3.)

3717\. _Byagghusabhaṃva pavaraṃ,_  
_abhijātaṃva kesariṃ;_  
_Nisinnaṃ samaṇānaggaṃ,_  
_bhikkhusaṃghapurakkhataṃ._  


(4.)

3718\. _Disvā cittaṃ pasādetvā,_  
_paggahetvāna añjaliṃ;_  
_Vanditvā satthuno pāde,_  
_pakkāmiṃ uttarāmukho._  


(5.)

3719\. _Catunnavutito kappe,_  
_yaṃ gandhamadadiṃ tadā;_  
_Duggatiṃ nābhijānāmi,_  
_gandhapūjāyidaṃ phalaṃ._  


(6.)

3720\. _Paṭisambhidā catasso,_  
_vimokkhāpi ca aṭṭhime;_  
_Chaḷabhiññā sacchikatā,_  
_kataṃ buddhassa sāsanaṃ”._  


3721\. Itthaṃ sudaṃ āyasmā gandhadhūpiyo thero imā gāthāyo abhāsitthāti.

---

3722\. Gandhadhūpiyattherassāpadānaṃ paṭhamaṃ.



[Go to previous page (34 Gandhodakavagga)](../34.md) / [Go to parent page (34 Gandhodakavagga)](../34.md) / [Go to next page (34.2 Udakapūjakattheraapadāna)](34.2.md)


