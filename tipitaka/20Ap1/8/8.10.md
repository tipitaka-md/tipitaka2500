
[Home](/) / [20Ap1 Therāpadānapāḷi](/tipitaka/20Ap1.md) / [8 Nāgasamālavagga](/tipitaka/20Ap1/8.md)

# 𑁮𑁇𑁧𑁦 𑀢𑀺𑀧𑀤𑀼𑀫𑀺𑀬𑀢𑁆𑀣𑁂𑀭𑀅𑀧𑀤𑀸𑀦

### 𑀦𑀸𑀕𑀲𑀫𑀸𑀮𑀯𑀕𑁆𑀕

### 𑀢𑀺𑀧𑀤𑀼𑀫𑀺𑀬𑀢𑁆𑀣𑁂𑀭𑀅𑀧𑀤𑀸𑀦

(48.)

1654\. _“𑀧𑀤𑀼𑀫𑀼𑀢𑁆𑀢𑀭𑁄 𑀦𑀸𑀫 𑀚𑀺𑀦𑁄,_  
_𑀲𑀩𑁆𑀩𑀥𑀫𑁆𑀫𑀸𑀦 𑀧𑀸𑀭𑀕𑀽;_  
_𑀤𑀦𑁆𑀢𑁄 𑀤𑀦𑁆𑀢𑀧𑀭𑀺𑀯𑀼𑀢𑁄,_  
_𑀦𑀕𑀭𑀸 𑀦𑀺𑀓𑁆𑀔𑀫𑀻 𑀢𑀤𑀸𑁇_  


(49.)

1655\. _𑀦𑀕𑀭𑁂 𑀳𑀁𑀲𑀯𑀢𑀺𑀬𑀁,_  
_𑀅𑀳𑁄𑀲𑀺𑀁 𑀫𑀸𑀮𑀺𑀓𑁄 𑀢𑀤𑀸;_  
_𑀬𑀁 𑀢𑀢𑁆𑀣 𑀉𑀢𑁆𑀢𑀫𑀁 𑀢𑀻𑀡𑀺,_  
_𑀧𑀤𑁆𑀫𑀧𑀼𑀧𑁆𑀨𑀸𑀦𑀺 𑀅𑀕𑁆𑀕𑀳𑀺𑀁𑁇_  


(50.)

1656\. _‘𑀅𑀤𑁆𑀤𑀲𑀁 𑀯𑀺𑀭𑀚𑀁 𑀩𑀼𑀤𑁆𑀥𑀁,_  
_𑀧𑀝𑀺𑀫𑀕𑁆𑀕𑀦𑁆𑀢𑀭𑀸𑀧𑀡𑁂;_  
_𑀲𑀳 𑀤𑀺𑀲𑁆𑀯𑀸𑀦 𑀲𑀫𑁆𑀩𑀼𑀤𑁆𑀥𑀁,_  
_𑀏𑀯𑀁 𑀘𑀺𑀦𑁆𑀢𑁂𑀲𑀳𑀁 𑀢𑀤𑀸𑁇_  


(51.)

1657\. _𑀓𑀺𑀁 𑀫𑁂 𑀇𑀫𑁂𑀳𑀺 𑀧𑀼𑀧𑁆𑀨𑁂𑀳𑀺,_  
_𑀭𑀜𑁆𑀜𑁄 𑀉𑀧𑀦𑀺𑀢𑁂𑀳𑀺 𑀫𑁂;_  
_𑀕𑀸𑀫𑀁 𑀯𑀸 𑀕𑀸𑀫𑀔𑁂𑀢𑁆𑀢𑀁 𑀯𑀸,_  
_𑀲𑀳𑀲𑁆𑀲𑀁 𑀯𑀸 𑀮𑀪𑁂𑀬𑁆𑀬𑀳𑀁𑁇_  


(52.)

1658\. _𑀅𑀤𑀦𑁆𑀢𑀤𑀫𑀦𑀁 𑀯𑀻𑀭𑀁,_  
_𑀲𑀩𑁆𑀩𑀲𑀢𑁆𑀢𑀲𑀼𑀔𑀸𑀯𑀳𑀁;_  
_𑀮𑁄𑀓𑀦𑀸𑀣𑀁 𑀧𑀽𑀚𑀬𑀺𑀢𑁆𑀯𑀸,_  
_𑀮𑀘𑁆𑀙𑀸𑀫𑀺 𑀅𑀫𑀢𑀁 𑀥𑀦𑀁’𑁇_  


(53.)

1659\. _𑀏𑀯𑀸𑀳𑀁 𑀘𑀺𑀦𑁆𑀢𑀬𑀺𑀢𑁆𑀯𑀸𑀦,_  
_𑀲𑀓𑀁 𑀘𑀺𑀢𑁆𑀢𑀁 𑀧𑀲𑀸𑀤𑀬𑀺𑀁;_  
_𑀢𑀻𑀡𑀺 𑀮𑁄𑀳𑀺𑀢𑀓𑁂 𑀕𑀬𑁆𑀳,_  
_𑀆𑀓𑀸𑀲𑁂 𑀉𑀓𑁆𑀔𑀺𑀧𑀺𑀁 𑀢𑀤𑀸𑁇_  


(54.)

1660\. _𑀫𑀬𑀸 𑀉𑀓𑁆𑀔𑀺𑀢𑁆𑀢𑀫𑀢𑁆𑀢𑀫𑁆𑀳𑀺,_  
_𑀆𑀓𑀸𑀲𑁂 𑀧𑀢𑁆𑀣𑀭𑀺𑀁𑀲𑀼 𑀢𑁂;_  
_𑀥𑀸𑀭𑀺𑀁𑀲𑀼 𑀫𑀢𑁆𑀣𑀓𑁂 𑀢𑀢𑁆𑀣,_  
_𑀉𑀤𑁆𑀥𑀁𑀯𑀡𑁆𑀝𑀸 𑀅𑀥𑁄𑀫𑀼𑀔𑀸𑁇_  


(55.)

1661\. _𑀬𑁂 𑀓𑁂𑀘𑀺 𑀫𑀦𑀼𑀚𑀸 𑀤𑀺𑀲𑁆𑀯𑀸,_  
_𑀉𑀓𑁆𑀓𑀼𑀝𑁆𑀞𑀺𑀁 𑀲𑀫𑁆𑀧𑀯𑀢𑁆𑀢𑀬𑀼𑀁;_  
_𑀤𑁂𑀯𑀢𑀸 𑀅𑀦𑁆𑀢𑀮𑀺𑀓𑁆𑀔𑀫𑁆𑀳𑀺,_  
_𑀲𑀸𑀥𑀼𑀓𑀸𑀭𑀁 𑀧𑀯𑀢𑁆𑀢𑀬𑀼𑀁𑁇_  


(56.)

1662\. _𑀅𑀘𑁆𑀙𑁂𑀭𑀁 𑀮𑁄𑀓𑁂 𑀉𑀧𑁆𑀧𑀦𑁆𑀦𑀁,_  
_𑀩𑀼𑀤𑁆𑀥𑀲𑁂𑀝𑁆𑀞𑀲𑁆𑀲 𑀯𑀸𑀳𑀲𑀸;_  
_𑀲𑀩𑁆𑀩𑁂 𑀥𑀫𑁆𑀫𑀁 𑀲𑀼𑀡𑀺𑀲𑁆𑀲𑀸𑀫,_  
_𑀧𑀼𑀧𑁆𑀨𑀸𑀦𑀁 𑀯𑀸𑀳𑀲𑀸 𑀫𑀬𑀁𑁇_  


(57.)

1663\. _𑀧𑀤𑀼𑀫𑀼𑀢𑁆𑀢𑀭𑁄 𑀮𑁄𑀓𑀯𑀺𑀤𑀽,_  
_𑀆𑀳𑀼𑀢𑀻𑀦𑀁 𑀧𑀝𑀺𑀕𑁆𑀕𑀳𑁄;_  
_𑀯𑀻𑀣𑀺𑀬𑀜𑁆𑀳𑀺 𑀞𑀺𑀢𑁄 𑀲𑀦𑁆𑀢𑁄,_  
_𑀇𑀫𑀸 𑀕𑀸𑀣𑀸 𑀅𑀪𑀸𑀲𑀣𑁇_  


(58.)

1664\. _‘𑀬𑁄 𑀲𑁄 𑀩𑀼𑀤𑁆𑀥𑀁 𑀅𑀧𑀽𑀚𑁂𑀲𑀺,_  
_𑀭𑀢𑁆𑀢𑀧𑀤𑁆𑀫𑁂𑀳𑀺 𑀫𑀸𑀡𑀯𑁄;_  
_𑀢𑀫𑀳𑀁 𑀓𑀺𑀢𑁆𑀢𑀬𑀺𑀲𑁆𑀲𑀸𑀫𑀺,_  
_𑀲𑀼𑀡𑀸𑀣 𑀫𑀫 𑀪𑀸𑀲𑀢𑁄𑁇_  


(59.)

1665\. _𑀢𑀺𑀁𑀲𑀓𑀧𑁆𑀧𑀲𑀳𑀲𑁆𑀲𑀸𑀦𑀺,_  
_𑀤𑁂𑀯𑀮𑁄𑀓𑁂 𑀭𑀫𑀺𑀲𑁆𑀲𑀢𑀺;_  
_𑀢𑀺𑀁𑀲𑀓𑀧𑁆𑀧𑀸𑀦𑀺 𑀤𑁂𑀯𑀺𑀦𑁆𑀤𑁄,_  
_𑀤𑁂𑀯𑀭𑀚𑁆𑀚𑀁 𑀓𑀭𑀺𑀲𑁆𑀲𑀢𑀺𑁇_  


(60.)

1666\. _𑀫𑀳𑀸𑀯𑀺𑀢𑁆𑀣𑀸𑀭𑀺𑀓𑀁 𑀦𑀸𑀫,_  
_𑀩𑁆𑀬𑀫𑁆𑀳𑀁 𑀳𑁂𑀲𑁆𑀲𑀢𑀺 𑀢𑀸𑀯𑀤𑁂;_  
_𑀢𑀺𑀬𑁄𑀚𑀦𑀲𑀢𑀼𑀩𑁆𑀩𑀺𑀤𑁆𑀥𑀁,_  
_𑀤𑀺𑀬𑀟𑁆𑀠𑀲𑀢𑀯𑀺𑀢𑁆𑀣𑀢𑀁𑁇_  


(61.)

1667\. _𑀘𑀢𑁆𑀢𑀸𑀭𑀺𑀲𑀢𑀲𑀳𑀲𑁆𑀲𑀸𑀦𑀺,_  
_𑀦𑀺𑀬𑁆𑀬𑀽𑀳𑀸 𑀘 𑀲𑀼𑀫𑀸𑀧𑀺𑀢𑀸;_  
_𑀓𑀽𑀝𑀸𑀕𑀸𑀭𑀯𑀭𑀽𑀧𑁂𑀢𑀸,_  
_𑀫𑀳𑀸𑀲𑀬𑀦𑀫𑀡𑁆𑀟𑀺𑀢𑀸𑁇_  


(62.)

1668\. _𑀓𑁄𑀝𑀺𑀲𑀢𑀲𑀳𑀲𑁆𑀲𑀺𑀬𑁄,_  
_𑀧𑀭𑀺𑀯𑀸𑀭𑁂𑀲𑁆𑀲𑀦𑁆𑀢𑀺 𑀅𑀘𑁆𑀙𑀭𑀸;_  
_𑀓𑀼𑀲𑀮𑀸 𑀦𑀘𑁆𑀘𑀕𑀻𑀢𑀲𑁆𑀲,_  
_𑀯𑀸𑀤𑀺𑀢𑁂𑀧𑀺 𑀧𑀤𑀓𑁆𑀔𑀺𑀡𑀸𑁇_  


(63.)

1669\. _𑀏𑀢𑀸𑀤𑀺𑀲𑁂 𑀩𑁆𑀬𑀫𑁆𑀳𑀯𑀭𑁂,_  
_𑀦𑀸𑀭𑀻𑀕𑀡𑀲𑀫𑀸𑀓𑀼𑀮𑁂;_  
_𑀯𑀲𑁆𑀲𑀺𑀲𑁆𑀲𑀢𑀺 𑀧𑀼𑀧𑁆𑀨𑀯𑀲𑁆𑀲𑁄,_  
_𑀤𑀺𑀩𑁆𑀩𑁄 𑀮𑁄𑀳𑀺𑀢𑀓𑁄 𑀲𑀤𑀸𑁇_  


(64.)

1670\. _𑀪𑀺𑀢𑁆𑀢𑀺𑀔𑀻𑀮𑁂 𑀦𑀸𑀕𑀤𑀦𑁆𑀢𑁂,_  
_𑀤𑁆𑀯𑀸𑀭𑀩𑀸𑀳𑀸𑀬 𑀢𑁄𑀭𑀡𑁂;_  
_𑀘𑀓𑁆𑀓𑀫𑀢𑁆𑀢𑀸 𑀮𑁄𑀳𑀺𑀢𑀓𑀸,_  
_𑀑𑀮𑀫𑁆𑀩𑀺𑀲𑁆𑀲𑀦𑁆𑀢𑀺 𑀢𑀸𑀯𑀤𑁂𑁇_  


(65.)

1671\. _𑀧𑀢𑁆𑀢𑁂𑀦 𑀧𑀢𑁆𑀢𑀲𑀜𑁆𑀙𑀦𑁆𑀦𑁂,_  
_𑀅𑀦𑁆𑀢𑁄𑀩𑁆𑀬𑀫𑁆𑀳𑀯𑀭𑁂 𑀇𑀫𑀁;_  
_𑀅𑀢𑁆𑀣𑀭𑀺𑀢𑁆𑀯𑀸 𑀧𑀸𑀭𑀼𑀧𑀺𑀢𑁆𑀯𑀸,_  
_𑀢𑀼𑀯𑀝𑁆𑀝𑀺𑀲𑁆𑀲𑀦𑁆𑀢𑀺 𑀢𑀸𑀯𑀤𑁂𑁇_  


(66.)

1672\. _𑀪𑀯𑀦𑀁 𑀧𑀭𑀺𑀯𑀸𑀭𑁂𑀢𑁆𑀯𑀸,_  
_𑀲𑀫𑀦𑁆𑀢𑀸 𑀲𑀢𑀬𑁄𑀚𑀦𑁂;_  
_𑀢𑁂𑀧𑀺 𑀧𑀤𑁆𑀫𑀸 𑀮𑁄𑀳𑀺𑀢𑀓𑀸,_  
_𑀤𑀺𑀩𑁆𑀩𑀕𑀦𑁆𑀥𑀁 𑀧𑀯𑀸𑀬𑀭𑁂𑁇_  


(67.)

1673\. _𑀧𑀜𑁆𑀘𑀲𑀢𑁆𑀢𑀢𑀺𑀓𑁆𑀔𑀢𑁆𑀢𑀼𑀜𑁆𑀘,_  
_𑀘𑀓𑁆𑀓𑀯𑀢𑁆𑀢𑀻 𑀪𑀯𑀺𑀲𑁆𑀲𑀢𑀺;_  
_𑀧𑀤𑁂𑀲𑀭𑀚𑁆𑀚𑀁 𑀯𑀺𑀧𑀼𑀮𑀁,_  
_𑀕𑀡𑀦𑀸𑀢𑁄 𑀅𑀲𑀗𑁆𑀔𑀺𑀬𑀁𑁇_  


(68.)

1674\. _𑀲𑀫𑁆𑀧𑀢𑁆𑀢𑀺𑀬𑁄 𑀤𑀼𑀯𑁂 𑀪𑀼𑀢𑁆𑀯𑀸,_  
_𑀅𑀦𑀻𑀢𑀺 𑀅𑀦𑀼𑀧𑀤𑁆𑀤𑀯𑁄;_  
_𑀲𑀫𑁆𑀧𑀢𑁆𑀢𑁂 𑀧𑀭𑀺𑀬𑁄𑀲𑀸𑀦𑁂,_  
_𑀦𑀺𑀩𑁆𑀩𑀸𑀦𑀁 𑀧𑀸𑀧𑀼𑀡𑀺𑀲𑁆𑀲𑀢𑀺’𑁇_  


(69.)

1675\. _𑀲𑀼𑀤𑀺𑀝𑁆𑀞𑁄 𑀯𑀢 𑀫𑁂 𑀩𑀼𑀤𑁆𑀥𑁄,_  
_𑀯𑀸𑀡𑀺𑀚𑁆𑀚𑀁 𑀲𑀼𑀧𑀬𑁄𑀚𑀺𑀢𑀁;_  
_𑀧𑀤𑁆𑀫𑀸𑀦𑀺 𑀢𑀻𑀡𑀺 𑀧𑀽𑀚𑁂𑀢𑁆𑀯𑀸,_  
_𑀅𑀦𑀼𑀪𑁄𑀲𑀺𑀁 𑀢𑀺𑀲𑀫𑁆𑀧𑀤𑀸𑁇_  


(70.)

1676\. _𑀅𑀚𑁆𑀚 𑀫𑁂 𑀥𑀫𑁆𑀫𑀧𑁆𑀧𑀢𑁆𑀢𑀲𑁆𑀲,_  
_𑀯𑀺𑀧𑁆𑀧𑀫𑀼𑀢𑁆𑀢𑀲𑁆𑀲 𑀲𑀩𑁆𑀩𑀲𑁄;_  
_𑀲𑀼𑀧𑀼𑀧𑁆𑀨𑀺𑀢𑀁 𑀮𑁄𑀳𑀺𑀢𑀓𑀁,_  
_𑀥𑀸𑀭𑀬𑀺𑀲𑁆𑀲𑀢𑀺 𑀫𑀢𑁆𑀣𑀓𑁂𑁇_  


(71.)

1677\. _𑀫𑀫 𑀓𑀫𑁆𑀫𑀁 𑀓𑀣𑁂𑀦𑁆𑀢𑀲𑁆𑀲,_  
_𑀧𑀤𑀼𑀫𑀼𑀢𑁆𑀢𑀭𑀲𑀢𑁆𑀣𑀼𑀦𑁄;_  
_𑀲𑀢𑀧𑀸𑀡𑀲𑀳𑀲𑁆𑀲𑀸𑀦𑀁,_  
_𑀥𑀫𑁆𑀫𑀸𑀪𑀺𑀲𑀫𑀬𑁄 𑀅𑀳𑀼𑁇_  


(72.)

1678\. _𑀲𑀢𑀲𑀳𑀲𑁆𑀲𑀺𑀢𑁄 𑀓𑀧𑁆𑀧𑁂,_  
_𑀬𑀁 𑀩𑀼𑀤𑁆𑀥𑀫𑀪𑀺𑀧𑀽𑀚𑀬𑀺𑀁;_  
_𑀤𑀼𑀕𑁆𑀕𑀢𑀺𑀁 𑀦𑀸𑀪𑀺𑀚𑀸𑀦𑀸𑀫𑀺,_  
_𑀢𑀺𑀧𑀤𑀼𑀫𑀸𑀦𑀺𑀤𑀁 𑀨𑀮𑀁𑁇_  


(73.)

1679\. _𑀓𑀺𑀮𑁂𑀲𑀸 𑀛𑀸𑀧𑀺𑀢𑀸 𑀫𑀬𑁆𑀳𑀁,_  
_𑀪𑀯𑀸 𑀲𑀩𑁆𑀩𑁂 𑀲𑀫𑀽𑀳𑀢𑀸;_  
_𑀲𑀩𑁆𑀩𑀸𑀲𑀯𑀸 𑀧𑀭𑀺𑀓𑁆𑀔𑀻𑀡𑀸,_  
_𑀦𑀢𑁆𑀣𑀺 𑀤𑀸𑀦𑀺 𑀧𑀼𑀦𑀩𑁆𑀪𑀯𑁄𑁇_  


(74.)

1680\. _𑀧𑀝𑀺𑀲𑀫𑁆𑀪𑀺𑀤𑀸 𑀘𑀢𑀲𑁆𑀲𑁄,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁”𑁇 (𑁧𑁪𑁮𑁬)_  


1681\. 𑀇𑀢𑁆𑀣𑀁 𑀲𑀼𑀤𑀁 𑀆𑀬𑀲𑁆𑀫𑀸 𑀢𑀺𑀧𑀤𑀼𑀫𑀺𑀬𑁄 𑀣𑁂𑀭𑁄 𑀇𑀫𑀸 𑀕𑀸𑀣𑀸𑀬𑁄 𑀅𑀪𑀸𑀲𑀺𑀢𑁆𑀣𑀸𑀢𑀺𑁇

---

1682\. 𑀢𑀺𑀧𑀤𑀼𑀫𑀺𑀬𑀢𑁆𑀣𑁂𑀭𑀲𑁆𑀲𑀸𑀧𑀤𑀸𑀦𑀁 𑀤𑀲𑀫𑀁𑁇



---

1683\. 𑀦𑀸𑀕𑀲𑀫𑀸𑀮𑀯𑀕𑁆𑀕𑁄 𑀅𑀝𑁆𑀞𑀫𑁄𑁇



---

1684\. 𑀢𑀲𑁆𑀲𑀼𑀤𑁆𑀤𑀸𑀦𑀁



1685\. _𑀦𑀸𑀕𑀲𑀫𑀸𑀮𑁄 𑀧𑀤𑀲𑀜𑁆𑀜𑀻,_  
_𑀲𑀜𑁆𑀜𑀓𑀸𑀮𑀼𑀯𑀤𑀸𑀬𑀓𑁄;_  
_𑀏𑀓𑀲𑀜𑁆𑀜𑀻 𑀢𑀺𑀡𑀲𑀦𑁆𑀣𑀸𑀭𑁄,_  
_𑀲𑀽𑀘𑀺𑀧𑀸𑀝𑀮𑀺𑀧𑀼𑀧𑁆𑀨𑀺𑀬𑁄;_  
_𑀞𑀺𑀢𑀜𑁆𑀚𑀮𑀻 𑀢𑀺𑀧𑀤𑀼𑀫𑀻,_  
_𑀕𑀸𑀣𑀸𑀬𑁄 𑀧𑀜𑁆𑀘𑀲𑀢𑁆𑀢𑀢𑀺𑁇_  


[Go to previous page (8.9 Ṭhitañjaliyattheraapadāna)](/tipitaka/20Ap1/8/8.9.md) / [Go to parent page (8 Nāgasamālavagga)](/tipitaka/20Ap1/8.md) / [Go to next page (9 Timiravagga)](/tipitaka/20Ap1/9.md)


