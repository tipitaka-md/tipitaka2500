
[Home](/) / [20Ap1 Therāpadānapāḷi](../../20Ap1.md) / [8 Nāgasamālavagga](../8.md)

# 8.10 Tipadumiyattheraapadāna

* Nāgasamālavagga

* Tipadumiyattheraapadāna

(48.)

1654\. _“Padumuttaro nāma jino,_  
_sabbadhammāna pāragū;_  
_Danto dantaparivuto,_  
_nagarā nikkhamī tadā._  


(49.)

1655\. _Nagare haṃsavatiyaṃ,_  
_ahosiṃ māliko tadā;_  
_Yaṃ tattha uttamaṃ tīṇi,_  
_padmapupphāni aggahiṃ._  


(50.)

1656\. _‘Addasaṃ virajaṃ buddhaṃ,_  
_paṭimaggantarāpaṇe;_  
_Saha disvāna sambuddhaṃ,_  
_evaṃ cintesahaṃ tadā._  


(51.)

1657\. _Kiṃ me imehi pupphehi,_  
_rañño upanitehi me;_  
_Gāmaṃ vā gāmakhettaṃ vā,_  
_sahassaṃ vā labheyyahaṃ._  


(52.)

1658\. _Adantadamanaṃ vīraṃ,_  
_sabbasattasukhāvahaṃ;_  
_Lokanāthaṃ pūjayitvā,_  
_lacchāmi amataṃ dhanaṃ’._  


(53.)

1659\. _Evāhaṃ cintayitvāna,_  
_sakaṃ cittaṃ pasādayiṃ;_  
_Tīṇi lohitake gayha,_  
_ākāse ukkhipiṃ tadā._  


(54.)

1660\. _Mayā ukkhittamattamhi,_  
_ākāse patthariṃsu te;_  
_Dhāriṃsu matthake tattha,_  
_uddhaṃvaṇṭā adhomukhā._  


(55.)

1661\. _Ye keci manujā disvā,_  
_ukkuṭṭhiṃ sampavattayuṃ;_  
_Devatā antalikkhamhi,_  
_sādhukāraṃ pavattayuṃ._  


(56.)

1662\. _Accheraṃ loke uppannaṃ,_  
_buddhaseṭṭhassa vāhasā;_  
_Sabbe dhammaṃ suṇissāma,_  
_pupphānaṃ vāhasā mayaṃ._  


(57.)

1663\. _Padumuttaro lokavidū,_  
_āhutīnaṃ paṭiggaho;_  
_Vīthiyañhi ṭhito santo,_  
_imā gāthā abhāsatha._  


(58.)

1664\. _‘Yo so buddhaṃ apūjesi,_  
_rattapadmehi māṇavo;_  
_Tamahaṃ kittayissāmi,_  
_suṇātha mama bhāsato._  


(59.)

1665\. _Tiṃsakappasahassāni,_  
_devaloke ramissati;_  
_Tiṃsakappāni devindo,_  
_devarajjaṃ karissati._  


(60.)

1666\. _Mahāvitthārikaṃ nāma,_  
_byamhaṃ hessati tāvade;_  
_Tiyojanasatubbiddhaṃ,_  
_diyaḍḍhasatavitthataṃ._  


(61.)

1667\. _Cattārisatasahassāni,_  
_niyyūhā ca sumāpitā;_  
_Kūṭāgāravarūpetā,_  
_mahāsayanamaṇḍitā._  


(62.)

1668\. _Koṭisatasahassiyo,_  
_parivāressanti accharā;_  
_Kusalā naccagītassa,_  
_vāditepi padakkhiṇā._  


(63.)

1669\. _Etādise byamhavare,_  
_nārīgaṇasamākule;_  
_Vassissati pupphavasso,_  
_dibbo lohitako sadā._  


(64.)

1670\. _Bhittikhīle nāgadante,_  
_dvārabāhāya toraṇe;_  
_Cakkamattā lohitakā,_  
_olambissanti tāvade._  


(65.)

1671\. _Pattena pattasañchanne,_  
_antobyamhavare imaṃ;_  
_Attharitvā pārupitvā,_  
_tuvaṭṭissanti tāvade._  


(66.)

1672\. _Bhavanaṃ parivāretvā,_  
_samantā satayojane;_  
_Tepi padmā lohitakā,_  
_dibbagandhaṃ pavāyare._  


(67.)

1673\. _Pañcasattatikkhattuñca,_  
_cakkavattī bhavissati;_  
_Padesarajjaṃ vipulaṃ,_  
_gaṇanāto asaṅkhiyaṃ._  


(68.)

1674\. _Sampattiyo duve bhutvā,_  
_anīti anupaddavo;_  
_Sampatte pariyosāne,_  
_nibbānaṃ pāpuṇissati’._  


(69.)

1675\. _Sudiṭṭho vata me buddho,_  
_vāṇijjaṃ supayojitaṃ;_  
_Padmāni tīṇi pūjetvā,_  
_anubhosiṃ tisampadā._  


(70.)

1676\. _Ajja me dhammappattassa,_  
_vippamuttassa sabbaso;_  
_Supupphitaṃ lohitakaṃ,_  
_dhārayissati matthake._  


(71.)

1677\. _Mama kammaṃ kathentassa,_  
_padumuttarasatthuno;_  
_Satapāṇasahassānaṃ,_  
_dhammābhisamayo ahu._  


(72.)

1678\. _Satasahassito kappe,_  
_yaṃ buddhamabhipūjayiṃ;_  
_Duggatiṃ nābhijānāmi,_  
_tipadumānidaṃ phalaṃ._  


(73.)

1679\. _Kilesā jhāpitā mayhaṃ,_  
_bhavā sabbe samūhatā;_  
_Sabbāsavā parikkhīṇā,_  
_natthi dāni punabbhavo._  


(74.)

1680\. _Paṭisambhidā catasso,_  
_…pe…_  
_kataṃ buddhassa sāsanaṃ”. (1486)_  


1681\. Itthaṃ sudaṃ āyasmā tipadumiyo thero imā gāthāyo abhāsitthāti.

---

1682\. Tipadumiyattherassāpadānaṃ dasamaṃ.



---

1683\. Nāgasamālavaggo aṭṭhamo.



---

1684\. Tassuddānaṃ



1685\. _Nāgasamālo padasaññī,_  
_saññakāluvadāyako;_  
_Ekasaññī tiṇasanthāro,_  
_sūcipāṭalipupphiyo;_  
_Ṭhitañjalī tipadumī,_  
_gāthāyo pañcasattati._  


[Go to previous page (8.9 Ṭhitañjaliyattheraapadāna)](8.9.md) / [Go to parent page (8 Nāgasamālavagga)](../8.md) / [Go to next page (9 Timiravagga)](../9.md)


