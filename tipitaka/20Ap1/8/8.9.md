---
title: 8.9 Ṭhitañjaliyattheraapadāna
path: /tipitaka/20Ap1/8/8.9
ref: 267213
breadcrumbs:
  - name: Home
    link: /
  - name: 20Ap1 Therāpadānapāḷi
    link: /tipitaka/20Ap1
  - name: 8 Nāgasamālavagga
    link: /tipitaka/20Ap1/8
prevL: /tipitaka/20Ap1/8/8.8
upL: /tipitaka/20Ap1/8
nextL: /tipitaka/20Ap1/8/8.10
---

# 8.9 Ṭhitañjaliyattheraapadāna

### Nāgasamālavagga

### Ṭhitañjaliyattheraapadāna

(42.)

1646. _“Migaluddo pure āsiṃ,_  
_Araññe kānane ahaṃ;_  
_Tattha addasaṃ sambuddhaṃ,_  
_Bāttiṃsavaralakkhaṇaṃ._  


(43.)

1647. _Tatthāhaṃ añjaliṃ katvā,_  
_pakkāmiṃ pācināmukho;_  
_Avidūre nisinnassa,_  
_niyake paṇṇasanthare._  


(44.)

1648. _Tato me asanīpāto,_  
_matthake nipatī tadā;_  
_Sohaṃ maraṇakālamhi,_  
_akāsiṃ punarañjaliṃ._  


(45.)

1649. _Dvenavute ito kappe,_  
_añjaliṃ akariṃ tadā;_  
_Duggatiṃ nābhijānāmi,_  
_añjalissa idaṃ phalaṃ._  


(46.)

1650. _Catupaṇṇāsakappamhi,_  
_migaketusanāmako;_  
_Sattaratanasampanno,_  
_cakkavattī mahabbalo._  


(47.)

1651. _Paṭisambhidā catasso,_  
_…pe…_  
_kataṃ buddhassa sāsanaṃ”._  


1652. Itthaṃ sudaṃ āyasmā ṭhitañjaliyo thero imā gāthāyo abhāsitthāti.

===

1653. Ṭhitañjaliyattherassāpadānaṃ navamaṃ.




