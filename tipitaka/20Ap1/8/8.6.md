
[Home](/) / [20Ap1 Therāpadānapāḷi](../../20Ap1.md) / [8 Nāgasamālavagga](../8.md)

# 8.6 Tiṇasantharadāyakattheraapadāna

* Nāgasamālavagga

* Tiṇasantharadāyakattheraapadāna

(22.)

1620\. _“Himavantassāvidūre,_  
_mahājātassaro ahu;_  
_Satapattehi sañchanno,_  
_nānāsakuṇamālayo._  


(23.)

1621\. _Tamhi nhatvā ca pitvā ca,_  
_avidūre vasāmahaṃ;_  
_Addasaṃ samaṇānaggaṃ,_  
_gacchantaṃ anilañjase._  


(24.)

1622\. _Mama saṅkappamaññāya,_  
_satthā loke anuttaro;_  
_Abbhato oruhitvāna,_  
_bhūmiyaṃṭhāsi tāvade._  


(25.)

1623\. _Visāṇena tiṇaṃ gayha,_  
_nisīdanamadāsahaṃ;_  
_Nisīdi bhagavā tattha,_  
_tisso lokagganāyako._  


(26.)

1624\. _Sakaṃ cittaṃ pasādetvā,_  
_avandi lokanāyakaṃ;_  
_Paṭikuṭiko apasakkiṃ,_  
_nijjhāyanto mahāmuniṃ._  


(27.)

1625\. _Tena cittappasādena,_  
_nimmānaṃ upapajjahaṃ;_  
_Duggatiṃ nābhijānāmi,_  
_santharassa idaṃ phalaṃ._  


(28.)

1626\. _Ito dutiyake kappe,_  
_miga sammatakhattiyo;_  
_Sattaratanasampanno,_  
_cakkavattī mahabbalo._  


(29.)

1627\. _Paṭisambhidā catasso,_  
_…pe…_  
_kataṃ buddhassa sāsanaṃ”._  


1628\. Itthaṃ sudaṃ āyasmā tiṇasantharadāyako thero imā gāthāyo abhāsitthāti.

---

1629\. Tiṇasantharadāyakattherassāpadānaṃ chaṭṭhaṃ.



[Go to previous page (8.5 Ekasaññakattheraapadāna)](8.5.md) / [Go to parent page (8 Nāgasamālavagga)](../8.md) / [Go to next page (8.7 Sūcidāyakattheraapadāna)](8.7.md)


