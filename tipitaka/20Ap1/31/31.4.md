---
title: 31.4 Dhammasaññakattheraapadāna
path: /tipitaka/20Ap1/31/31.4
ref: 267438
breadcrumbs:
  - name: Home
    link: /
  - name: 20Ap1 Therāpadānapāḷi
    link: /tipitaka/20Ap1
  - name: 31 Padumakesaravagga
    link: /tipitaka/20Ap1/31
prevL: /tipitaka/20Ap1/31/31.3
upL: /tipitaka/20Ap1/31
nextL: /tipitaka/20Ap1/31/31.5
---

# 31.4 Dhammasaññakattheraapadāna

### Padumakesaravagga

### Dhammasaññakattheraapadāna

(13.)

3450. _“Vipassino bhagavato,_  
_Mahābodhimaho ahu;_  
_Rukkhaṭṭhasseva sambuddho,_  
_Lokajeṭṭho narāsabho._  


(14.)

3451. _Bhagavā tamhi samaye,_  
_bhikkhusaṃghapurakkhato;_  
_Catusaccaṃ pakāseti,_  
_vācāsabhimudīrayaṃ._  


(15.)

3452. _Saṃkhittena ca desento,_  
_vitthārena ca desayaṃ;_  
_Vivaṭṭacchado sambuddho,_  
_nibbāpesi mahājanaṃ._  


(16.)

3453. _Tassāhaṃ dhammaṃ sutvāna,_  
_lokajeṭṭhassa tādino;_  
_Vanditvā satthuno pāde,_  
_pakkāmiṃ uttarāmukho._  


(17.)

3454. _Ekanavutito kappe,_  
_yaṃ dhammamasuṇiṃ tadā;_  
_Duggatiṃ nābhijānāmi,_  
_dhammasavassidaṃ phalaṃ._  


(18.)

3455. _Tettiṃsamhi ito kappe,_  
_eko āsiṃ mahīpati;_  
_Sutavā nāma nāmena,_  
_cakkavattī mahabbalo._  


(19.)

3456. _Paṭisambhidā catasso,_  
_…pe…_  
_kataṃ buddhassa sāsanaṃ”._  


3457. Itthaṃ sudaṃ āyasmā dhammasaññako thero imā gāthāyo abhāsitthāti.

===

3458. Dhammasaññakattherassāpadānaṃ catutthaṃ.




