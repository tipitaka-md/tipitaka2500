
[Home](/) / [20Ap1 Therāpadānapāḷi](../../20Ap1.md) / [31 Padumakesaravagga](../31.md)

# 31.6 Sampasādakattheraapadāna

* Padumakesaravagga

* Sampasādakattheraapadāna

(24.)

3465\. _“‘Namo te buddha vīratthu,_  
_vippamuttosi sabbadhi;_  
_Byasanamhi anuppatto,_  
_tassa me saraṇaṃ bhava’._  


(25.)

3466\. _Siddhattho tassa byākāsi,_  
_loke appaṭipuggalo;_  
_‘Mahodadhisamo saṃgho,_  
_appameyyo anuttaro._  


(26.)

3467\. _Tattha tvaṃ viraje khette,_  
_anantaphaladāyake;_  
_Saṃghe cittaṃ pasādetvā,_  
_subījaṃ vāpa ropaya’._  


(27.)

3468\. _Idaṃ vatvāna sabbaññū,_  
_lokajeṭṭho narāsabho;_  
_Mameva anusāsitvā,_  
_vehāsaṃ nabhamuggami._  


(28.)

3469\. _Aciraṃ gatamattamhi,_  
_sabbaññumhi narāsabhe;_  
_Maraṇaṃ samanuppatto,_  
_tusitaṃ upapajjahaṃ._  


(29.)

3470\. _Tadāhaṃ viraje khette,_  
_anantaphaladāyake;_  
_Saṃghe cittaṃ pasādetvā,_  
_kappaṃ saggamhi modahaṃ._  


(30.)

3471\. _Catunnavutito kappe,_  
_pasādamalabhiṃ tadā;_  
_Duggatiṃ nābhijānāmi,_  
_pasādassa idaṃ phalaṃ._  


(31.)

3472\. _Paṭisambhidā catasso,_  
_…pe…_  
_kataṃ buddhassa sāsanaṃ”._  


3473\. Itthaṃ sudaṃ āyasmā sampasādako thero imā gāthāyo abhāsitthāti.

---

3474\. Sampasādakattherassāpadānaṃ chaṭṭhaṃ.



[Go to previous page (31.5 Phaladāyakattheraapadāna)](31.5.md) / [Go to parent page (31 Padumakesaravagga)](../31.md) / [Go to next page (31.7 Ārāmadāyakattheraapadāna)](31.7.md)


