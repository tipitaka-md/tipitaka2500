
[Home](/) / [20Ap1 Therāpadānapāḷi](../../20Ap1.md) / [31 Padumakesaravagga](../31.md)

# 31.7 Ārāmadāyakattheraapadāna

* Padumakesaravagga

* Ārāmadāyakattheraapadāna

(32.)

3475\. _“Siddhatthassa bhagavato,_  
_ārāmo ropito mayā;_  
_Sandacchāyesu rukkhesu,_  
_upāsantesu pakkhisu._  


(33.)

3476\. _Addasaṃ virajaṃ buddhaṃ,_  
_āhutīnaṃ paṭiggahaṃ;_  
_Ārāmaṃ abhināmesiṃ,_  
_lokajeṭṭhaṃ narāsabhaṃ._  


(34.)

3477\. _Haṭṭho haṭṭhena cittena,_  
_phalaṃ pupphamadāsahaṃ;_  
_Tato jātappasādova,_  
_taṃ vanaṃ pariṇāmayiṃ._  


(35.)

3478\. _Buddhassa yamidaṃ dāsiṃ,_  
_vippasannena cetasā;_  
_Bhave nibbattamānamhi,_  
_nibbattati phalaṃ mama._  


(36.)

3479\. _Catunnavutito kappe,_  
_yaṃ ārāmamadaṃ tadā;_  
_Duggatiṃ nābhijānāmi,_  
_ārāmassa idaṃ phalaṃ._  


(37.)

3480\. _Sattatiṃse ito kappe,_  
_sattāsuṃ mudusītalā;_  
_Sattaratanasampannā,_  
_cakkavattī mahabbalā._  


(38.)

3481\. _Paṭisambhidā catasso,_  
_…pe…_  
_kataṃ buddhassa sāsanaṃ”._  


3482\. Itthaṃ sudaṃ āyasmā ārāmadāyako thero imā gāthāyo abhāsitthāti.

---

3483\. Ārāmadāyakattherassāpadānaṃ sattamaṃ.



[Go to previous page (31.6 Sampasādakattheraapadāna)](31.6.md) / [Go to parent page (31 Padumakesaravagga)](../31.md) / [Go to next page (31.8 Anulepadāyakattheraapadāna)](31.8.md)


