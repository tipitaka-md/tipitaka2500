
[Home](/) / [20Ap1 Therāpadānapāḷi](../../20Ap1.md) / [20 Tamālapupphiyavagga](../20.md)

# 20.7 Tindukadāyakattheraapadāna

* Tamālapupphiyavagga

* Tindukadāyakattheraapadāna

(35.)

2712\. _“Giriduggacaro āsiṃ,_  
_makkaṭo thāmavegiko;_  
_Phalinaṃ tindukaṃ disvā,_  
_buddhaseṭṭhaṃ anussariṃ._  


(36.)

2713\. _Nikkhamitvā katipāhaṃ,_  
_viciniṃ lokanāyakaṃ;_  
_Pasannacitto sumano,_  
_siddhatthaṃ tibhavantaguṃ._  


(37.)

2714\. _Mama saṅkappamaññāya,_  
_satthā loke anuttaro;_  
_Khīṇāsavasahassehi,_  
_āgacchi mama santikaṃ._  


(38.)

2715\. _Pāmojjaṃ janayitvāna,_  
_phalahattho upāgamiṃ;_  
_Paṭiggahesi bhagavā,_  
_sabbaññū vadataṃ varo._  


(39.)

2716\. _Catunnavutito kappe,_  
_yaṃ phalaṃ adadiṃ tadā;_  
_Duggatiṃ nābhijānāmi,_  
_phaladānassidaṃ phalaṃ._  


(40.)

2717\. _Sattapaññāsakappamhi,_  
_upanandasanāmako;_  
_Sattaratanasampanno,_  
_cakkavattī mahabbalo._  


(41.)

2718\. _Paṭisambhidā catasso,_  
_…pe…_  
_kataṃ buddhassa sāsanaṃ”._  


2719\. Itthaṃ sudaṃ āyasmā tindukadāyako thero imā gāthāyo abhāsitthāti.

---

2720\. Tindukadāyakattherassāpadānaṃ sattamaṃ.



[Go to previous page (20.6 Kisalayapūjakattheraapadāna)](20.6.md) / [Go to parent page (20 Tamālapupphiyavagga)](../20.md) / [Go to next page (20.8 Muṭṭhipūjakattheraapadāna)](20.8.md)


