
[Home](/) / [20Ap1 Therāpadānapāḷi](../../20Ap1.md) / [20 Tamālapupphiyavagga](../20.md)

# 20.4 Asokapūjakattheraapadāna

* Tamālapupphiyavagga

* Asokapūjakattheraapadāna

(17.)

2688\. _“Tivarāyaṃ pure ramme,_  
_rājuyyānaṃ ahu tadā;_  
_Uyyānapālo tatthāsiṃ,_  
_rañño baddhacaro ahaṃ._  


(18.)

2689\. _Padumo nāma nāmena,_  
_sayambhū sappabho ahu;_  
_Nisinnaṃ puṇḍarīkamhi,_  
_chāyā na jahi taṃ muniṃ._  


(19.)

2690\. _Asokaṃ pupphitaṃ disvā,_  
_piṇḍibhāraṃ sudassanaṃ;_  
_Buddhassa abhiropesiṃ,_  
_jalajuttamanāmino._  


(20.)

2691\. _Catunnavutito kappe,_  
_yaṃ pupphamabhiropayiṃ;_  
_Duggatiṃ nābhijānāmi,_  
_buddhapūjāyidaṃ phalaṃ._  


(21.)

2692\. _Sattatiṃsamhito kappe,_  
_soḷasa araṇañjahā;_  
_Sattaratanasampannā,_  
_cakkavattī mahabbalā._  


(22.)

2693\. _Paṭisambhidā catasso,_  
_…pe…_  
_kataṃ buddhassa sāsanaṃ”._  


2694\. Itthaṃ sudaṃ āyasmā asokapūjako thero imā gāthāyo abhāsitthāti.

---

2695\. Asokapūjakattherassāpadānaṃ catutthaṃ.



[Go to previous page (20.3 Khaṇḍaphulliyattheraapadāna)](20.3.md) / [Go to parent page (20 Tamālapupphiyavagga)](../20.md) / [Go to next page (20.5 Aṅkolakattheraapadāna)](20.5.md)


