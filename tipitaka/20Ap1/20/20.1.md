
[Home](/) / [20Ap1 Therāpadānapāḷi](../../20Ap1.md) / [20 Tamālapupphiyavagga](../20.md)

# 20.1 Tamālapupphiyattheraapadāna

* Tamālapupphiyavagga

* Tamālapupphiyattheraapadāna

(1.)

2666\. _“Cullāsītisahassāni,_  
_thambhā sovaṇṇayā ahū;_  
_Devalaṭṭhipaṭibhāgaṃ,_  
_vimānaṃ me sunimmitaṃ._  


(2.)

2667\. _Tamālapupphaṃ paggayha,_  
_vippasannena cetasā;_  
_Buddhassa abhiropayiṃ,_  
_sikhino lokabandhuno._  


(3.)

2668\. _Ekattiṃse ito kappe,_  
_yaṃ kammamakariṃ tadā;_  
_Duggatiṃ nābhijānāmi,_  
_buddhapūjāyidaṃ phalaṃ._  


(4.)

2669\. _Ito vīsatime kappe,_  
_candatittoti ekako;_  
_Sattaratanasampanno,_  
_cakkavattī mahabbalo._  


(5.)

2670\. _Paṭisambhidā catasso,_  
_vimokkhāpi ca aṭṭhime;_  
_Chaḷabhiññā sacchikatā,_  
_kataṃ buddhassa sāsanaṃ”._  


2671\. Itthaṃ sudaṃ āyasmā tamālapupphiyo thero imā gāthāyo abhāsitthāti.

---

2672\. Tamālapupphiyattherassāpadānaṃ paṭhamaṃ.



[Go to previous page (20 Tamālapupphiyavagga)](../20.md) / [Go to parent page (20 Tamālapupphiyavagga)](../20.md) / [Go to next page (20.2 Tiṇasanthārakattheraapadāna)](20.2.md)


