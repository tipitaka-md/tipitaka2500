
[Home](/) / [20Ap1 Therāpadānapāḷi](../../20Ap1.md) / [20 Tamālapupphiyavagga](../20.md)

# 20.6 Kisalayapūjakattheraapadāna

* Tamālapupphiyavagga

* Kisalayapūjakattheraapadāna

(28.)

2703\. _“Nagare dvāravatiyā,_  
_mālāvaccho mamaṃ ahu;_  
_Udapāno ca tattheva,_  
_pādapānaṃ virohano._  


(29.)

2704\. _Sabalena upatthaddho,_  
_siddhattho aparājito;_  
_Mamānukampamāno so,_  
_gacchate anilañjase._  


(30.)

2705\. _Aññaṃ kiñci na passāmi,_  
_pūjāyoggaṃ mahesino;_  
_Asokaṃ pallavaṃ disvā,_  
_ākāse ukkhipiṃ ahaṃ._  


(31.)

2706\. _Buddhassa te kisalayā,_  
_gacchato yanti pacchato;_  
_Tāhaṃ disvāna saṃvijiṃ,_  
_aho buddhassuḷāratā._  


(32.)

2707\. _Catunnavutito kappe,_  
_pallavaṃ abhiropayiṃ;_  
_Duggatiṃ nābhijānāmi,_  
_buddhapūjāyidaṃ phalaṃ._  


(33.)

2708\. _Sattatiṃse ito kappe,_  
_eko ekissaro ahu;_  
_Sattaratanasampanno,_  
_cakkavattī mahabbalo._  


(34.)

2709\. _Paṭisambhidā catasso,_  
_…pe…_  
_kataṃ buddhassa sāsanaṃ”._  


2710\. Itthaṃ sudaṃ āyasmā kisalayapūjako thero imā gāthāyo abhāsitthāti.

---

2711\. Kisalayapūjakattherassāpadānaṃ chaṭṭhaṃ.



[Go to previous page (20.5 Aṅkolakattheraapadāna)](20.5.md) / [Go to parent page (20 Tamālapupphiyavagga)](../20.md) / [Go to next page (20.7 Tindukadāyakattheraapadāna)](20.7.md)


