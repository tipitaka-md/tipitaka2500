---
title: 39.1 Avaṭaphaladāyakattheraapadāna
path: /tipitaka/20Ap1/39/39.1
ref: 267515
breadcrumbs:
  - name: Home
    link: /
  - name: 20Ap1 Therāpadānapāḷi
    link: /tipitaka/20Ap1
  - name: 39 Avaṭaphalavagga
    link: /tipitaka/20Ap1/39
prevL: /tipitaka/20Ap1/39
upL: /tipitaka/20Ap1/39
nextL: /tipitaka/20Ap1/39/39.2
---

# 39.1 Avaṭaphaladāyakattheraapadāna

### Avaṭaphalavagga

### Avaṭaphaladāyakattheraapadāna

(1.)

4177. _“Sataraṃsi nāma bhagavā,_  
_sayambhū aparājito;_  
_Vivekakāmo sambuddho,_  
_gocarāyābhinikkhami._  


(2.)

4178. _Phalahattho ahaṃ disvā,_  
_upagacchiṃ narāsabhaṃ;_  
_Pasannacitto sumano,_  
_avaṭaṃ adadiṃ phalaṃ._  


(3.)

4179. _Catunnavutito kappe,_  
_yaṃ phalamadadiṃ ahaṃ;_  
_Duggatiṃ nābhijānāmi,_  
_phaladānassidaṃ phalaṃ._  


(4.)

4180. _Kilesā jhāpitā mayhaṃ,_  
_bhavā sabbe samūhatā;_  
_Nāgova bandhanaṃ chetvā,_  
_viharāmi anāsavo._  


(5.)

4181. _Svāgataṃ vata me āsi,_  
_mama buddhassa santike;_  
_Tisso vijjā anuppattā,_  
_kataṃ buddhassa sāsanaṃ._  


(6.)

4182. _Paṭisambhidā catasso,_  
_vimokkhāpi ca aṭṭhime;_  
_Chaḷabhiññā sacchikatā,_  
_kataṃ buddhassa sāsanaṃ”._  


4183. Itthaṃ sudaṃ āyasmā avaṭaphaladāyako thero imā gāthāyo abhāsitthāti.

===

4184. Avaṭaphaladāyakattherassāpadānaṃ paṭhamaṃ.




