
[Home](/) / [20Ap1 Therāpadānapāḷi](../../20Ap1.md) / [39 Avaṭaphalavagga](../39.md)

# 𑁩𑁯𑁇𑁯 𑀲𑁄𑀡𑀓𑁄𑀝𑀺𑀯𑀻𑀲𑀢𑁆𑀣𑁂𑀭𑀅𑀧𑀤𑀸𑀦

* 𑀅𑀯𑀝𑀨𑀮𑀯𑀕𑁆𑀕

* 𑀲𑁄𑀡𑀓𑁄𑀝𑀺𑀯𑀻𑀲𑀢𑁆𑀣𑁂𑀭𑀅𑀧𑀤𑀸𑀦

(49.)

4241\. _“𑀯𑀺𑀧𑀲𑁆𑀲𑀺𑀦𑁄 𑀧𑀸𑀯𑀘𑀦𑁂,_  
_𑀏𑀓𑀁 𑀮𑁂𑀡𑀁 𑀫𑀬𑀸 𑀓𑀢𑀁;_  
_𑀘𑀸𑀢𑀼𑀤𑁆𑀤𑀺𑀲𑀲𑁆𑀲 𑀲𑀁𑀖𑀲𑁆𑀲,_  
_𑀩𑀦𑁆𑀥𑀼𑀫𑀸𑀭𑀸𑀚𑀥𑀸𑀦𑀺𑀬𑀸𑁇_  


(50.)

4242\. _𑀤𑀼𑀲𑁆𑀲𑁂𑀳𑀺 𑀪𑀽𑀫𑀺𑀁 𑀮𑁂𑀡𑀲𑁆𑀲,_  
_𑀲𑀦𑁆𑀣𑀭𑀺𑀢𑁆𑀯𑀸 𑀧𑀭𑀺𑀘𑁆𑀘𑀚𑀺𑀁;_  
_𑀉𑀤𑀕𑁆𑀕𑀘𑀺𑀢𑁆𑀢𑁄 𑀲𑀼𑀫𑀦𑁄,_  
_𑀅𑀓𑀸𑀲𑀺𑀁 𑀧𑀡𑀺𑀥𑀺𑀁 𑀢𑀤𑀸𑁇_  


(51.)

4243\. _𑀆𑀭𑀸𑀥𑀬𑁂𑀬𑁆𑀬𑀁 𑀲𑀫𑁆𑀩𑀼𑀤𑁆𑀥𑀁,_  
_𑀧𑀩𑁆𑀩𑀚𑁆𑀚𑀜𑁆𑀘 𑀮𑀪𑁂𑀬𑁆𑀬𑀳𑀁;_  
_𑀅𑀦𑀼𑀢𑁆𑀢𑀭𑀜𑁆𑀘 𑀦𑀺𑀩𑁆𑀩𑀸𑀦𑀁,_  
_𑀨𑀼𑀲𑁂𑀬𑁆𑀬𑀁 𑀲𑀦𑁆𑀢𑀺𑀫𑀼𑀢𑁆𑀢𑀫𑀁𑁇_  


(52.)

4244\. _𑀢𑁂𑀦𑁂𑀯 𑀲𑀼𑀓𑁆𑀓𑀫𑀽𑀮𑁂𑀦,_  
_𑀓𑀧𑁆𑀧𑁂 𑀦𑀯𑀼𑀢𑀺 𑀲𑀁𑀲𑀭𑀺𑀁;_  
_𑀤𑁂𑀯𑀪𑀽𑀢𑁄 𑀫𑀦𑀼𑀲𑁆𑀲𑁄 𑀘,_  
_𑀓𑀢𑀧𑀼𑀜𑁆𑀜𑁄 𑀯𑀺𑀭𑁄𑀘𑀳𑀁𑁇_  


(53.)

4245\. _𑀢𑀢𑁄 𑀓𑀫𑁆𑀫𑀸𑀯𑀲𑁂𑀲𑁂𑀦,_  
_𑀇𑀥 𑀧𑀘𑁆𑀙𑀺𑀫𑀓𑁂 𑀪𑀯𑁂;_  
_𑀘𑀫𑁆𑀧𑀸𑀬𑀁 𑀅𑀕𑁆𑀕𑀲𑁂𑀝𑁆𑀞𑀺𑀲𑁆𑀲,_  
_𑀚𑀸𑀢𑁄𑀫𑁆𑀳𑀺 𑀏𑀓𑀧𑀼𑀢𑁆𑀢𑀓𑁄𑁇_  


(54.)

4246\. _𑀚𑀸𑀢𑀫𑀢𑁆𑀢𑀲𑁆𑀲 𑀫𑁂 𑀲𑀼𑀢𑁆𑀯𑀸,_  
_𑀧𑀺𑀢𑀼 𑀙𑀦𑁆𑀤𑁄 𑀅𑀬𑀁 𑀅𑀳𑀼;_  
_𑀤𑀤𑀸𑀫𑀳𑀁 𑀓𑀼𑀫𑀸𑀭𑀲𑁆𑀲,_  
_𑀯𑀻𑀲𑀓𑁄𑀝𑀻 𑀅𑀦𑀽𑀦𑀓𑀸𑁇_  


(55.)

4247\. _𑀘𑀢𑀼𑀭𑀗𑁆𑀕𑀼𑀮𑀸 𑀘 𑀫𑁂 𑀮𑁄𑀫𑀸,_  
_𑀚𑀸𑀢𑀸 𑀧𑀸𑀤𑀢𑀮𑁂 𑀉𑀪𑁄;_  
_𑀲𑀼𑀔𑀼𑀫𑀸 𑀫𑀼𑀤𑀼𑀲𑀫𑁆𑀨𑀲𑁆𑀲𑀸,_  
_𑀢𑀽𑀮𑀸𑀧𑀺𑀘𑀼𑀲𑀫𑀸 𑀲𑀼𑀪𑀸𑁇_  


(56.)

4248\. _𑀅𑀢𑀻𑀢𑀸 𑀦𑀯𑀼𑀢𑀺 𑀓𑀧𑁆𑀧𑀸,_  
_𑀅𑀬𑀁 𑀏𑀓𑁄 𑀘 𑀉𑀢𑁆𑀢𑀭𑀺;_  
_𑀦𑀸𑀪𑀺𑀚𑀸𑀦𑀸𑀫𑀺 𑀦𑀺𑀓𑁆𑀔𑀺𑀢𑁆𑀢𑁂,_  
_𑀧𑀸𑀤𑁂 𑀪𑀽𑀫𑁆𑀬𑀸 𑀅𑀲𑀦𑁆𑀣𑀢𑁂𑁇_  


(57.)

4249\. _𑀆𑀭𑀸𑀥𑀺𑀢𑁄 𑀫𑁂 𑀲𑀫𑁆𑀩𑀼𑀤𑁆𑀥𑁄,_  
_𑀧𑀩𑁆𑀩𑀚𑀺𑀁 𑀅𑀦𑀕𑀸𑀭𑀺𑀬𑀁;_  
_𑀅𑀭𑀳𑀢𑁆𑀢𑀜𑁆𑀘 𑀫𑁂 𑀧𑀢𑁆𑀢𑀁,_  
_𑀲𑀻𑀢𑀺𑀪𑀽𑀢𑁄𑀫𑁆𑀳𑀺 𑀦𑀺𑀩𑁆𑀩𑀼𑀢𑁄𑁇_  


(58.)

4250\. _𑀅𑀕𑁆𑀕𑁄 𑀆𑀭𑀤𑁆𑀥𑀯𑀻𑀭𑀺𑀬𑀸𑀦𑀁,_  
_𑀦𑀺𑀤𑁆𑀤𑀺𑀝𑁆𑀞𑁄 𑀲𑀩𑁆𑀩𑀤𑀲𑁆𑀲𑀺𑀦𑀸;_  
_𑀔𑀻𑀡𑀸𑀲𑀯𑁄𑀫𑁆𑀳𑀺 𑀅𑀭𑀳𑀸,_  
_𑀙𑀍𑀅𑀪𑀺𑀜𑁆𑀜𑁄 𑀫𑀳𑀺𑀤𑁆𑀥𑀺𑀓𑁄𑁇_  


(59.)

4251\. _𑀏𑀓𑀦𑀯𑀼𑀢𑀺𑀢𑁄 𑀓𑀧𑁆𑀧𑁂,_  
_𑀬𑀁 𑀤𑀸𑀦𑀫𑀤𑀤𑀺𑀁 𑀢𑀤𑀸;_  
_𑀤𑀼𑀕𑁆𑀕𑀢𑀺𑀁 𑀦𑀸𑀪𑀺𑀚𑀸𑀦𑀸𑀫𑀺,_  
_𑀮𑁂𑀡𑀤𑀸𑀦𑀲𑁆𑀲𑀺𑀤𑀁 𑀨𑀮𑀁𑁇_  


(60.)

4252\. _𑀓𑀺𑀮𑁂𑀲𑀸 𑀛𑀸𑀧𑀺𑀢𑀸 𑀫𑀬𑁆𑀳𑀁,_  
_…𑀧𑁂…_  
_𑀯𑀺𑀳𑀭𑀸𑀫𑀺 𑀅𑀦𑀸𑀲𑀯𑁄𑁇_  


(61.)

4253\. _𑀲𑁆𑀯𑀸𑀕𑀢𑀁 𑀯𑀢 𑀫𑁂 𑀆𑀲𑀺,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁𑁇_  


(62.)

4254\. _𑀧𑀝𑀺𑀲𑀫𑁆𑀪𑀺𑀤𑀸 𑀘𑀢𑀲𑁆𑀲𑁄,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁”𑁇_  


(63.)

4255\. _𑀣𑁂𑀭𑁄 𑀓𑁄𑀝𑀺𑀯𑀻𑀲𑁄 𑀲𑁄𑀡𑁄,_  
_𑀪𑀺𑀓𑁆𑀔𑀼𑀲𑀁𑀖𑀲𑁆𑀲 𑀅𑀕𑁆𑀕𑀢𑁄;_  
_𑀧𑀜𑁆𑀳𑀁 𑀧𑀼𑀝𑁆𑀞𑁄 𑀯𑀺𑀬𑀸𑀓𑀸𑀲𑀺,_  
_𑀅𑀦𑁄𑀢𑀢𑁆𑀢𑁂 𑀫𑀳𑀸𑀲𑀭𑁂𑀢𑀺𑁇_  


4256\. 𑀇𑀢𑁆𑀣𑀁 𑀲𑀼𑀤𑀁 𑀆𑀬𑀲𑁆𑀫𑀸 𑀲𑁄𑀡𑁄 𑀓𑁄𑀝𑀺𑀯𑀻𑀲𑁄 𑀣𑁂𑀭𑁄 𑀇𑀫𑀸 𑀕𑀸𑀣𑀸𑀬𑁄 𑀅𑀪𑀸𑀲𑀺𑀢𑁆𑀣𑀸𑀢𑀺𑁇

---

4257\. 𑀲𑁄𑀡𑀓𑁄𑀝𑀺𑀯𑀻𑀲𑀢𑁆𑀣𑁂𑀭𑀲𑁆𑀲𑀸𑀧𑀤𑀸𑀦𑀁 𑀦𑀯𑀫𑀁𑁇



[Go to previous page (39.8 Panasaphaladāyakattheraapadāna)](39.8.md) / [Go to parent page (39 Avaṭaphalavagga)](../39.md) / [Go to next page (39.10 Pubbakammapilotikabuddhaapadāna)](39.10.md)


