
[Home](/) / [20Ap1 Therāpadānapāḷi](../../20Ap1.md) / [39 Avaṭaphalavagga](../39.md)

# 39.9 Soṇakoṭivīsattheraapadāna

* Avaṭaphalavagga

* Soṇakoṭivīsattheraapadāna

(49.)

4241\. _“Vipassino pāvacane,_  
_ekaṃ leṇaṃ mayā kataṃ;_  
_Cātuddisassa saṃghassa,_  
_bandhumārājadhāniyā._  


(50.)

4242\. _Dussehi bhūmiṃ leṇassa,_  
_santharitvā pariccajiṃ;_  
_Udaggacitto sumano,_  
_akāsiṃ paṇidhiṃ tadā._  


(51.)

4243\. _Ārādhayeyyaṃ sambuddhaṃ,_  
_pabbajjañca labheyyahaṃ;_  
_Anuttarañca nibbānaṃ,_  
_phuseyyaṃ santimuttamaṃ._  


(52.)

4244\. _Teneva sukkamūlena,_  
_kappe navuti saṃsariṃ;_  
_Devabhūto manusso ca,_  
_katapuñño virocahaṃ._  


(53.)

4245\. _Tato kammāvasesena,_  
_idha pacchimake bhave;_  
_Campāyaṃ aggaseṭṭhissa,_  
_jātomhi ekaputtako._  


(54.)

4246\. _Jātamattassa me sutvā,_  
_pitu chando ayaṃ ahu;_  
_Dadāmahaṃ kumārassa,_  
_vīsakoṭī anūnakā._  


(55.)

4247\. _Caturaṅgulā ca me lomā,_  
_jātā pādatale ubho;_  
_Sukhumā mudusamphassā,_  
_tūlāpicusamā subhā._  


(56.)

4248\. _Atītā navuti kappā,_  
_ayaṃ eko ca uttari;_  
_Nābhijānāmi nikkhitte,_  
_pāde bhūmyā asanthate._  


(57.)

4249\. _Ārādhito me sambuddho,_  
_pabbajiṃ anagāriyaṃ;_  
_Arahattañca me pattaṃ,_  
_sītibhūtomhi nibbuto._  


(58.)

4250\. _Aggo āraddhavīriyānaṃ,_  
_niddiṭṭho sabbadassinā;_  
_Khīṇāsavomhi arahā,_  
_chaḷabhiñño mahiddhiko._  


(59.)

4251\. _Ekanavutito kappe,_  
_yaṃ dānamadadiṃ tadā;_  
_Duggatiṃ nābhijānāmi,_  
_leṇadānassidaṃ phalaṃ._  


(60.)

4252\. _Kilesā jhāpitā mayhaṃ,_  
_…pe…_  
_viharāmi anāsavo._  


(61.)

4253\. _Svāgataṃ vata me āsi,_  
_…pe…_  
_kataṃ buddhassa sāsanaṃ._  


(62.)

4254\. _Paṭisambhidā catasso,_  
_…pe…_  
_kataṃ buddhassa sāsanaṃ”._  


(63.)

4255\. _Thero koṭivīso soṇo,_  
_bhikkhusaṃghassa aggato;_  
_Pañhaṃ puṭṭho viyākāsi,_  
_anotatte mahāsareti._  


4256\. Itthaṃ sudaṃ āyasmā soṇo koṭivīso thero imā gāthāyo abhāsitthāti.

---

4257\. Soṇakoṭivīsattherassāpadānaṃ navamaṃ.



[Go to previous page (39.8 Panasaphaladāyakattheraapadāna)](39.8.md) / [Go to parent page (39 Avaṭaphalavagga)](../39.md) / [Go to next page (39.10 Pubbakammapilotikabuddhaapadāna)](39.10.md)


