
[Home](/) / [20Ap1 Therāpadānapāḷi](../../20Ap1.md) / [53 Tiṇadāyakavagga](../53.md)

# 𑁫𑁩𑁇𑁮 𑀩𑁄𑀥𑀺𑀲𑀫𑁆𑀫𑀚𑁆𑀚𑀓𑀢𑁆𑀣𑁂𑀭𑀅𑀧𑀤𑀸𑀦

* 𑀢𑀺𑀡𑀤𑀸𑀬𑀓𑀯𑀕𑁆𑀕

* 𑀩𑁄𑀥𑀺𑀲𑀫𑁆𑀫𑀚𑁆𑀚𑀓𑀢𑁆𑀣𑁂𑀭𑀅𑀧𑀤𑀸𑀦

(48.)

6859\. _“𑀅𑀳𑀁 𑀧𑀼𑀭𑁂 𑀩𑁄𑀥𑀺𑀧𑀢𑁆𑀢𑀁,_  
_𑀉𑀚𑁆𑀛𑀺𑀢𑀁 𑀘𑁂𑀢𑀺𑀬𑀗𑁆𑀕𑀡𑁂;_  
_𑀢𑀁 𑀕𑀳𑁂𑀢𑁆𑀯𑀸𑀦 𑀙𑀟𑁆𑀟𑁂𑀲𑀺𑀁,_  
_𑀅𑀮𑀪𑀺𑀁 𑀯𑀻𑀲𑀢𑀻𑀕𑀼𑀡𑁂𑁇_  


(49.)

6860\. _𑀢𑀲𑁆𑀲 𑀓𑀫𑁆𑀫𑀲𑁆𑀲 𑀢𑁂𑀚𑁂𑀦,_  
_𑀲𑀁𑀲𑀭𑀦𑁆𑀢𑁄 𑀪𑀯𑀸𑀪𑀯𑁂;_  
_𑀤𑀼𑀯𑁂 𑀪𑀯𑁂 𑀲𑀁𑀲𑀭𑀸𑀫𑀺,_  
_𑀤𑁂𑀯𑀢𑁆𑀢𑁂 𑀘𑀸𑀧𑀺 𑀫𑀸𑀦𑀼𑀲𑁂𑁇_  


(50.)

6861\. _𑀤𑁂𑀯𑀮𑁄𑀓𑀸 𑀘𑀯𑀺𑀢𑁆𑀯𑀸𑀦,_  
_𑀆𑀕𑀦𑁆𑀢𑁆𑀯𑀸 𑀫𑀸𑀦𑀼𑀲𑀁 𑀪𑀯𑀁;_  
_𑀤𑀼𑀯𑁂 𑀓𑀼𑀮𑁂 𑀧𑀚𑀸𑀬𑀸𑀫𑀺,_  
_𑀔𑀢𑁆𑀢𑀺𑀬𑁂 𑀘𑀸𑀧𑀺 𑀩𑁆𑀭𑀸𑀳𑁆𑀫𑀡𑁂𑁇_  


(51.)

6862\. _𑀅𑀗𑁆𑀕𑀧𑀘𑁆𑀘𑀗𑁆𑀕𑀲𑀫𑁆𑀧𑀦𑁆𑀦𑁄,_  
_𑀆𑀭𑁄𑀳𑀧𑀭𑀺𑀡𑀸𑀳𑀯𑀸;_  
_𑀅𑀪𑀺𑀭𑀽𑀧𑁄 𑀲𑀼𑀘𑀺 𑀳𑁄𑀫𑀺,_  
_𑀲𑀫𑁆𑀧𑀼𑀡𑁆𑀡𑀗𑁆𑀕𑁄 𑀅𑀦𑀽𑀦𑀓𑁄𑁇_  


(52.)

6863\. _𑀤𑁂𑀯𑀮𑁄𑀓𑁂 𑀫𑀦𑀼𑀲𑁆𑀲𑁂 𑀯𑀸,_  
_𑀚𑀸𑀢𑁄 𑀯𑀸 𑀬𑀢𑁆𑀣 𑀓𑀢𑁆𑀣𑀘𑀺;_  
_𑀪𑀯𑁂 𑀲𑀼𑀯𑀡𑁆𑀡𑀯𑀡𑁆𑀡𑁄 𑀘,_  
_𑀉𑀢𑁆𑀢𑀢𑁆𑀢𑀓𑀦𑀓𑀽𑀧𑀫𑁄𑁇_  


(53.)

6864\. _𑀫𑀼𑀤𑀼𑀓𑀸 𑀫𑀤𑁆𑀤𑀯𑀸 𑀲𑁆𑀦𑀺𑀤𑁆𑀥𑀸,_  
_𑀲𑀼𑀔𑀼𑀫𑀸 𑀲𑀼𑀓𑀼𑀫𑀸𑀭𑀺𑀓𑀸;_  
_𑀙𑀯𑀺 𑀫𑁂 𑀲𑀩𑁆𑀩𑀤𑀸 𑀳𑁄𑀢𑀺,_  
_𑀩𑁄𑀥𑀺𑀧𑀢𑁆𑀢𑁂 𑀲𑀼𑀙𑀟𑁆𑀟𑀺𑀢𑁂𑁇_  


(54.)

6865\. _𑀬𑀢𑁄 𑀓𑀼𑀢𑁄𑀘𑀺 𑀕𑀢𑀻𑀲𑀼,_  
_𑀲𑀭𑀻𑀭𑁂 𑀲𑀫𑀼𑀤𑀸𑀕𑀢𑁂;_  
_𑀦 𑀮𑀺𑀫𑁆𑀧𑀢𑀺 𑀭𑀚𑁄𑀚𑀮𑁆𑀮𑀁,_  
_𑀯𑀺𑀧𑀸𑀓𑁄 𑀧𑀢𑁆𑀢𑀙𑀟𑁆𑀟𑀺𑀢𑁂𑁇_  


(55.)

6866\. _𑀉𑀡𑁆𑀳𑁂 𑀯𑀸𑀢𑀸𑀢𑀧𑁂 𑀢𑀲𑁆𑀲,_  
_𑀅𑀕𑁆𑀕𑀺𑀢𑀸𑀧𑁂𑀦 𑀯𑀸 𑀧𑀦;_  
_𑀕𑀢𑁆𑀢𑁂 𑀲𑁂𑀤𑀸 𑀦 𑀫𑀼𑀘𑁆𑀘𑀦𑁆𑀢𑀺,_  
_𑀯𑀺𑀧𑀸𑀓𑁄 𑀧𑀢𑁆𑀢𑀙𑀟𑁆𑀟𑀺𑀢𑁂𑁇_  


(56.)

6867\. _𑀓𑀼𑀝𑁆𑀞𑀁 𑀕𑀡𑁆𑀟𑁄 𑀓𑀺𑀮𑀸𑀲𑁄 𑀘,_  
_𑀢𑀺𑀮𑀓𑀸 𑀧𑀺𑀍𑀅𑀓𑀸 𑀢𑀣𑀸;_  
_𑀦 𑀳𑁄𑀦𑁆𑀢𑀺 𑀓𑀸𑀬𑁂 𑀤𑀤𑁆𑀤𑀼 𑀘,_  
_𑀯𑀺𑀧𑀸𑀓𑁄 𑀧𑀢𑁆𑀢𑀙𑀟𑁆𑀟𑀺𑀢𑁂𑁇_  


(57.)

6868\. _𑀅𑀧𑀭𑀫𑁆𑀧𑀺 𑀕𑀼𑀡𑀁 𑀢𑀲𑁆𑀲,_  
_𑀦𑀺𑀩𑁆𑀩𑀢𑁆𑀢𑀢𑀺 𑀪𑀯𑀸𑀪𑀯𑁂;_  
_𑀭𑁄𑀕𑀸 𑀦 𑀳𑁄𑀦𑁆𑀢𑀺 𑀓𑀸𑀬𑀲𑁆𑀫𑀺𑀁,_  
_𑀯𑀺𑀧𑀸𑀓𑁄 𑀧𑀢𑁆𑀢𑀙𑀟𑁆𑀟𑀺𑀢𑁂𑁇_  


(58.)

6869\. _𑀅𑀧𑀭𑀫𑁆𑀧𑀺 𑀕𑀼𑀡𑀁 𑀢𑀲𑁆𑀲,_  
_𑀦𑀺𑀩𑁆𑀩𑀢𑁆𑀢𑀢𑀺 𑀪𑀯𑀸𑀪𑀯𑁂;_  
_𑀦 𑀳𑁄𑀢𑀺 𑀘𑀺𑀢𑁆𑀢𑀚𑀸 𑀧𑀻𑀍𑀆,_  
_𑀯𑀺𑀧𑀸𑀓𑁄 𑀧𑀢𑁆𑀢𑀙𑀟𑁆𑀟𑀺𑀢𑁂𑁇_  


(59.)

6870\. _𑀅𑀧𑀭𑀫𑁆𑀧𑀺 𑀕𑀼𑀡𑀁 𑀢𑀲𑁆𑀲,_  
_𑀦𑀺𑀩𑁆𑀩𑀢𑁆𑀢𑀢𑀺 𑀪𑀯𑀸𑀪𑀯𑁂;_  
_𑀅𑀫𑀺𑀢𑁆𑀢𑀸 𑀦 𑀪𑀯𑀦𑁆𑀢𑀲𑁆𑀲,_  
_𑀯𑀺𑀧𑀸𑀓𑁄 𑀧𑀢𑁆𑀢𑀙𑀟𑁆𑀟𑀺𑀢𑁂𑁇_  


(60.)

6871\. _𑀅𑀧𑀭𑀫𑁆𑀧𑀺 𑀕𑀼𑀡𑀁 𑀢𑀲𑁆𑀲,_  
_𑀦𑀺𑀩𑁆𑀩𑀢𑁆𑀢𑀢𑀺 𑀪𑀯𑀸𑀪𑀯𑁂;_  
_𑀅𑀦𑀽𑀦𑀪𑁄𑀕𑁄 𑀪𑀯𑀢𑀺,_  
_𑀯𑀺𑀧𑀸𑀓𑁄 𑀧𑀢𑁆𑀢𑀙𑀟𑁆𑀟𑀺𑀢𑁂𑁇_  


(61.)

6872\. _𑀅𑀧𑀭𑀫𑁆𑀧𑀺 𑀕𑀼𑀡𑀁 𑀢𑀲𑁆𑀲,_  
_𑀦𑀺𑀩𑁆𑀩𑀢𑁆𑀢𑀢𑀺 𑀪𑀯𑀸𑀪𑀯𑁂;_  
_𑀅𑀕𑁆𑀕𑀺𑀭𑀸𑀚𑀽𑀳𑀺 𑀘𑁄𑀭𑁂𑀳𑀺,_  
_𑀦 𑀳𑁄𑀢𑀺 𑀉𑀤𑀓𑁂 𑀪𑀬𑀁𑁇_  


(62.)

6873\. _𑀅𑀧𑀭𑀫𑁆𑀧𑀺 𑀕𑀼𑀡𑀁 𑀢𑀲𑁆𑀲,_  
_𑀦𑀺𑀩𑁆𑀩𑀢𑁆𑀢𑀢𑀺 𑀪𑀯𑀸𑀪𑀯𑁂;_  
_𑀤𑀸𑀲𑀺𑀤𑀸𑀲𑀸 𑀅𑀦𑀼𑀘𑀭𑀸,_  
_𑀳𑁄𑀦𑁆𑀢𑀺 𑀘𑀺𑀢𑁆𑀢𑀸𑀦𑀼𑀯𑀢𑁆𑀢𑀓𑀸𑁇_  


(63.)

6874\. _𑀬𑀫𑁆𑀳𑀺 𑀆𑀬𑀼𑀧𑁆𑀧𑀫𑀸𑀡𑀫𑁆𑀳𑀺,_  
_𑀚𑀸𑀬𑀢𑁂 𑀫𑀸𑀦𑀼𑀲𑁂 𑀪𑀯𑁂;_  
_𑀢𑀢𑁄 𑀦 𑀳𑀸𑀬𑀢𑁂 𑀆𑀬𑀼,_  
_𑀢𑀺𑀝𑁆𑀞𑀢𑁂 𑀬𑀸𑀯𑀢𑀸𑀬𑀼𑀓𑀁𑁇_  


(64.)

6875\. _𑀅𑀩𑁆𑀪𑀦𑁆𑀢𑀭𑀸 𑀘 𑀩𑀸𑀳𑀺𑀭𑀸,_  
_𑀦𑁂𑀕𑀫𑀸 𑀘 𑀲𑀭𑀝𑁆𑀞𑀓𑀸;_  
_𑀦𑀼𑀬𑀼𑀢𑁆𑀢𑀸 𑀳𑁄𑀦𑁆𑀢𑀺 𑀲𑀩𑁆𑀩𑁂𑀧𑀺,_  
_𑀯𑀼𑀤𑁆𑀥𑀺𑀓𑀸𑀫𑀸 𑀲𑀼𑀔𑀺𑀘𑁆𑀙𑀓𑀸𑁇_  


(65.)

6876\. _𑀪𑁄𑀕𑀯𑀸 𑀬𑀲𑀯𑀸 𑀳𑁄𑀫𑀺,_  
_𑀲𑀺𑀭𑀺𑀫𑀸 𑀜𑀸𑀢𑀺𑀧𑀓𑁆𑀔𑀯𑀸;_  
_𑀅𑀧𑁂𑀢𑀪𑀬𑀲𑀦𑁆𑀢𑀸𑀲𑁄,_  
_𑀪𑀯𑁂𑀳𑀁 𑀲𑀩𑁆𑀩𑀢𑁄 𑀪𑀯𑁂𑁇_  


(66.)

6877\. _𑀤𑁂𑀯𑀸 𑀫𑀦𑀼𑀲𑁆𑀲𑀸 𑀅𑀲𑀼𑀭𑀸,_  
_𑀕𑀦𑁆𑀥𑀩𑁆𑀩𑀸 𑀬𑀓𑁆𑀔𑀭𑀓𑁆𑀔𑀲𑀸;_  
_𑀲𑀩𑁆𑀩𑁂 𑀢𑁂 𑀧𑀭𑀺𑀭𑀓𑁆𑀔𑀦𑁆𑀢𑀺,_  
_𑀪𑀯𑁂 𑀲𑀁𑀲𑀭𑀢𑁄 𑀲𑀤𑀸𑁇_  


(67.)

6878\. _𑀤𑁂𑀯𑀮𑁄𑀓𑁂 𑀫𑀦𑀼𑀲𑁆𑀲𑁂 𑀘,_  
_𑀅𑀦𑀼𑀪𑁄𑀢𑁆𑀯𑀸 𑀉𑀪𑁄 𑀬𑀲𑁂;_  
_𑀅𑀯𑀲𑀸𑀦𑁂 𑀘 𑀦𑀺𑀩𑁆𑀩𑀸𑀦𑀁,_  
_𑀲𑀺𑀯𑀁 𑀧𑀢𑁆𑀢𑁄 𑀅𑀦𑀼𑀢𑁆𑀢𑀭𑀁𑁇_  


(68.)

6879\. _𑀲𑀫𑁆𑀩𑀼𑀤𑁆𑀥𑀫𑀼𑀤𑁆𑀤𑀺𑀲𑀺𑀢𑁆𑀯𑀸𑀦,_  
_𑀩𑁄𑀥𑀺𑀁 𑀯𑀸 𑀢𑀲𑁆𑀲 𑀲𑀢𑁆𑀣𑀼𑀦𑁄;_  
_𑀬𑁄 𑀧𑀼𑀜𑁆𑀜𑀁 𑀧𑀲𑀯𑁂 𑀧𑁄𑀲𑁄,_  
_𑀢𑀲𑁆𑀲 𑀓𑀺𑀁 𑀦𑀸𑀫 𑀤𑀼𑀮𑁆𑀮𑀪𑀁𑁇_  


(69.)

6880\. _𑀫𑀕𑁆𑀕𑁂 𑀨𑀮𑁂 𑀆𑀕𑀫𑁂 𑀘,_  
_𑀛𑀸𑀦𑀸𑀪𑀺𑀜𑁆𑀜𑀸𑀕𑀼𑀡𑁂𑀲𑀼 𑀘;_  
_𑀅𑀜𑁆𑀜𑁂𑀲𑀁 𑀅𑀥𑀺𑀓𑁄 𑀳𑀼𑀢𑁆𑀯𑀸,_  
_𑀦𑀺𑀩𑁆𑀩𑀸𑀬𑀸𑀫𑀺 𑀅𑀦𑀸𑀲𑀯𑁄𑁇_  


(70.)

6881\. _𑀧𑀼𑀭𑁂𑀳𑀁 𑀩𑁄𑀥𑀺𑀬𑀸 𑀧𑀢𑁆𑀢𑀁,_  
_𑀙𑀟𑁆𑀟𑁂𑀢𑁆𑀯𑀸 𑀳𑀝𑁆𑀞𑀫𑀸𑀦𑀲𑁄;_  
_𑀇𑀫𑁂𑀳𑀺 𑀯𑀻𑀲𑀢𑀗𑁆𑀕𑁂𑀳𑀺,_  
_𑀲𑀫𑀗𑁆𑀕𑀻 𑀳𑁄𑀫𑀺 𑀲𑀩𑁆𑀩𑀤𑀸𑁇_  


(71.)

6882\. _𑀓𑀺𑀮𑁂𑀲𑀸 𑀛𑀸𑀧𑀺𑀢𑀸 𑀫𑀬𑁆𑀳𑀁,_  
_…𑀧𑁂…_  
_𑀯𑀺𑀳𑀭𑀸𑀫𑀺 𑀅𑀦𑀸𑀲𑀯𑁄𑁇_  


(72.)

6883\. _𑀲𑁆𑀯𑀸𑀕𑀢𑀁 𑀯𑀢 𑀫𑁂 𑀆𑀲𑀺,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁𑁇_  


(73.)

6884\. _𑀧𑀝𑀺𑀲𑀫𑁆𑀪𑀺𑀤𑀸 𑀘𑀢𑀲𑁆𑀲𑁄,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁”𑁇_  


6885\. 𑀇𑀢𑁆𑀣𑀁 𑀲𑀼𑀤𑀁 𑀆𑀬𑀲𑁆𑀫𑀸 𑀩𑁄𑀥𑀺𑀲𑀫𑁆𑀫𑀚𑁆𑀚𑀓𑁄 𑀣𑁂𑀭𑁄 𑀇𑀫𑀸 𑀕𑀸𑀣𑀸𑀬𑁄 𑀅𑀪𑀸𑀲𑀺𑀢𑁆𑀣𑀸𑀢𑀺𑁇

---

6886\. 𑀩𑁄𑀥𑀺𑀲𑀫𑁆𑀫𑀚𑁆𑀚𑀓𑀢𑁆𑀣𑁂𑀭𑀲𑁆𑀲𑀸𑀧𑀤𑀸𑀦𑀁 𑀅𑀝𑁆𑀞𑀫𑀁𑁇



[Go to previous page (53.7 Girinelapūjakattheraapadāna)](53.7.md) / [Go to parent page (53 Tiṇadāyakavagga)](../53.md) / [Go to next page (53.9 Āmaṇḍaphaladāyakattheraapadāna)](53.9.md)


