---
title: 53.1 Tiṇamuṭṭhidāyakattheraapadāna
path: /tipitaka/20Ap1/53/53.1
ref: 267655
breadcrumbs:
  - name: Home
    link: /
  - name: 20Ap1 Therāpadānapāḷi
    link: /tipitaka/20Ap1
  - name: 53 Tiṇadāyakavagga
    link: /tipitaka/20Ap1/53
prevL: /tipitaka/20Ap1/53
upL: /tipitaka/20Ap1/53
nextL: /tipitaka/20Ap1/53/53.2
---

# 53.1 Tiṇamuṭṭhidāyakattheraapadāna

### Tiṇadāyakavagga

### Tiṇamuṭṭhidāyakattheraapadāna

(1.)

6798. _“Himavantassāvidūre,_  
_lambako nāma pabbato;_  
_Tattheva tisso sambuddho,_  
_abbhokāsamhi caṅkami._  


(2.)

6799. _Migaluddo pure āsiṃ,_  
_araññe kānane ahaṃ;_  
_Disvāna taṃ devadevaṃ,_  
_tiṇamuṭṭhimadāsahaṃ._  


(3.)

6800. _Nisīdanatthaṃ buddhassa,_  
_datvā cittaṃ pasādayiṃ;_  
_Sambuddhaṃ abhivādetvā,_  
_pakkāmiṃ uttarāmukho._  


(4.)

6801. _Aciraṃ gatamattassa,_  
_migarājā apothayi;_  
_Sīhena pothito santo,_  
_tattha kālaṅkato ahaṃ._  


(5.)

6802. _Āsanne me kataṃ kammaṃ,_  
_buddhaseṭṭhe anāsave;_  
_Sumutto saravegova,_  
_devalokamagañchahaṃ._  


(6.)

6803. _Yūpo tattha subho āsi,_  
_puññakammābhinimmito;_  
_Sahassakaṇḍo satabheṇḍu,_  
_dhajālu haritāmayo._  


(7.)

6804. _Pabhā niddhāvate tassa,_  
_sataraṃsīva uggato;_  
_Ākiṇṇo devakaññāhi,_  
_āmodiṃ kāmakāmihaṃ._  


(8.)

6805. _Devalokā cavitvāna,_  
_sukkamūlena codito;_  
_Āgantvāna manussattaṃ,_  
_pattomhi āsavakkhayaṃ._  


(9.)

6806. _Catunnavutito kappe,_  
_nisīdanamadāsahaṃ;_  
_Duggatiṃ nābhijānāmi,_  
_tiṇamuṭṭhe idaṃ phalaṃ._  


(10.)

6807. _Kilesā jhāpitā mayhaṃ,_  
_bhavā sabbe samūhatā;_  
_Nāgova bandhanaṃ chetvā,_  
_viharāmi anāsavo._  


(11.)

6808. _Svāgataṃ vata me āsi,_  
_mama buddhassa santike;_  
_Tisso vijjā anuppattā,_  
_kataṃ buddhassa sāsanaṃ._  


(12.)

6809. _Paṭisambhidā catasso,_  
_vimokkhāpi ca aṭṭhime;_  
_Chaḷabhiññā sacchikatā,_  
_kataṃ buddhassa sāsanaṃ”._  


6810. Itthaṃ sudaṃ āyasmā tiṇamuṭṭhidāyako thero imā gāthāyo abhāsitthāti.

===

6811. Tiṇamuṭṭhidāyakattherassāpadānaṃ paṭhamaṃ.




