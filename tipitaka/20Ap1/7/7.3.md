---
title: 7.3 Paccāgamaniyattheraapadāna
path: /tipitaka/20Ap1/7/7.3
ref: 267197
breadcrumbs:
  - name: Home
    link: /
  - name: 20Ap1 Therāpadānapāḷi
    link: /tipitaka/20Ap1
  - name: 7 Sakacintaniyavagga
    link: /tipitaka/20Ap1/7
prevL: /tipitaka/20Ap1/7/7.2
upL: /tipitaka/20Ap1/7
nextL: /tipitaka/20Ap1/7/7.4
---

# 7.3 Paccāgamaniyattheraapadāna

### Sakacintaniyavagga

### Paccāgamaniyattheraapadāna

(13.)

1507. _“Sindhuyā nadiyā tīre,_  
_cakkavāko ahaṃ tadā;_  
_Suddhasevālabhakkhohaṃ,_  
_pāpesu ca susaññato._  


(14.)

1508. _Addasaṃ virajaṃ buddhaṃ,_  
_gacchantaṃ anilañjase;_  
_Tuṇḍena sālaṃ paggayha,_  
_vipassissābhiropayiṃ._  


(15.)

1509. _Yassa saddhā tathāgate,_  
_acalā supatiṭṭhitā;_  
_Tena cittappasādena,_  
_duggatiṃ so na gacchati._  


(16.)

1510. _Svāgataṃ vata me āsi,_  
_buddhaseṭṭhassa santike;_  
_Vihaṅgamena santena,_  
_subījaṃ ropitaṃ mayā._  


(17.)

1511. _Ekanavutito kappe,_  
_yaṃ pupphamabhiropayiṃ;_  
_Duggatiṃ nābhijānāmi,_  
_buddhapūjāyidaṃ phalaṃ._  


(18.)

1512. _Sucārudassanā nāma,_  
_aṭṭhete ekanāmakā;_  
_Kappe sattarase āsuṃ,_  
_cakkavattī mahabbalā._  


(19.)

1513. _Paṭisambhidā catasso,_  
_…pe…_  
_kataṃ buddhassa sāsanaṃ”._  


1514. Itthaṃ sudaṃ āyasmā paccāgamaniyo thero imā gāthāyo abhāsitthāti.

===

1515. Paccāgamaniyattherassāpadānaṃ tatiyaṃ.




