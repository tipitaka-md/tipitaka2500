---
title: 7.8 Ambadāyakattheraapadāna
path: /tipitaka/20Ap1/7/7.8
ref: 267202
breadcrumbs:
  - name: Home
    link: /
  - name: 20Ap1 Therāpadānapāḷi
    link: /tipitaka/20Ap1
  - name: 7 Sakacintaniyavagga
    link: /tipitaka/20Ap1/7
prevL: /tipitaka/20Ap1/7/7.7
upL: /tipitaka/20Ap1/7
nextL: /tipitaka/20Ap1/7/7.9
---

# 7.8 Ambadāyakattheraapadāna

### Sakacintaniyavagga

### Ambadāyakattheraapadāna

(53.)

1557. _“Anomadassī bhagavā,_  
_nisinno pabbatantare;_  
_Mettāya aphari loke,_  
_appamāṇe nirūpadhi._  


(54.)

1558. _Kapi ahaṃ tadā āsiṃ,_  
_himavante naguttame;_  
_Disvā anomadassiṃ taṃ,_  
_buddhe cittaṃ pasādayiṃ._  


(55.)

1559. _Avidūre himavantassa,_  
_ambāsuṃ phalino tadā;_  
_Tato pakkaṃ gahetvāna,_  
_ambaṃ samadhukaṃ adaṃ._  


(56.)

1560. _Taṃ me buddho viyākāsi,_  
_anomadassī mahāmuni;_  
_Iminā madhudānena,_  
_ambadānena cūbhayaṃ._  


(57.)

1561. _Sattapaññāsakappamhi,_  
_devaloke ramissati;_  
_Avasesesu kappesu,_  
_vokiṇṇaṃ saṃsarissati._  


(58.)

1562. _Khepetvā pāpakaṃ kammaṃ,_  
_paripakkāya buddhiyā;_  
_Vinipātamagantvāna,_  
_kilese jhāpayissati._  


(59.)

1563. _Damena uttamenāhaṃ,_  
_damitomhi mahesinā;_  
_Pattomhi acalaṃ ṭhānaṃ,_  
_hitvā jayaparājayaṃ._  


(60.)

1564. _Sattasattatikappasate,_  
_ambaṭṭhajasanāmakā;_  
_Catuddasa te rājāno,_  
_cakkavattī mahabbalā._  


(61.)

1565. _Paṭisambhidā catasso,_  
_…pe…_  
_kataṃ buddhassa sāsanaṃ”._  


1566. Itthaṃ sudaṃ āyasmā ambadāyako thero imā gāthāyo abhāsitthāti.

===

1567. Ambadāyakattherassāpadānaṃ aṭṭhamaṃ.




