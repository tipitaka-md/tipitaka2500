
[Home](/) / [20Ap1 Therāpadānapāḷi](../../20Ap1.md) / [7 Sakacintaniyavagga](../7.md)

# 7.10 Pupphacaṅkoṭiyattheraapadāna

* Sakacintaniyavagga

* Pupphacaṅkoṭiyattheraapadāna

(68.)

1576\. _“Abhītarūpaṃ sīhaṃva,_  
_garuḷaggaṃva pakkhinaṃ;_  
_Byagghūsabhaṃva pavaraṃ,_  
_abhijātaṃva kesariṃ._  


(69.)

1577\. _Sikhiṃ tilokasaraṇaṃ,_  
_anejaṃ aparājitaṃ;_  
_Nisinnaṃ samaṇānaggaṃ,_  
_bhikkhusaṃghapurakkhataṃ._  


(70.)

1578\. _Caṅkoṭake ṭhapetvāna,_  
_anojaṃ pupphamuttamaṃ;_  
_Saha caṅkoṭakeneva,_  
_buddhaseṭṭhaṃ samokiriṃ._  


(71.)

1579\. _Tena cittappasādena,_  
_dvipadinda narāsabha;_  
_Pattomhi acalaṃ ṭhānaṃ,_  
_hitvā jayaparājayaṃ._  


(72.)

1580\. _Ekattiṃse ito kappe,_  
_yaṃ kammamakariṃ tadā;_  
_Duggatiṃ nābhijānāmi,_  
_buddhapūjāyidaṃ phalaṃ._  


(73.)

1581\. _Sampuṇṇe tiṃsakappamhi,_  
_devabhūtisanāmakā;_  
_Sattaratanasampannā,_  
_pañcāsuṃ cakkavattino._  


(74.)

1582\. _Paṭisambhidā catasso,_  
_…pe…_  
_kataṃ buddhassa sāsanaṃ”. (1412)_  


1583\. Itthaṃ sudaṃ āyasmā pupphacaṅkoṭiyo thero imā gāthāyo abhāsitthāti.

---

1584\. Pupphacaṅkoṭiyattherassāpadānaṃ dasamaṃ.



---

1585\. Sakacintaniyavaggo sattamo.



---

1586\. Tassuddānaṃ



1587\. _Sakacintī avopupphī,_  
_sapaccāgamanena ca;_  
_Parappasādī bhisado,_  
_sucinti vatthadāyako._  


1588\. _Ambadāyī ca sumano,_  
_pupphacaṅkoṭakīpi ca;_  
_Gāthekasattati vuttā,_  
_gaṇitā atthadassibhi._  


[Go to previous page (7.9 Sumanattheraapadāna)](7.9.md) / [Go to parent page (7 Sakacintaniyavagga)](../7.md) / [Go to next page (8 Nāgasamālavagga)](../8.md)


