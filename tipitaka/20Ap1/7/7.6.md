
[Home](/) / [20Ap1 Therāpadānapāḷi](../../20Ap1.md) / [7 Sakacintaniyavagga](../7.md)

# 7.6 Sucintitattheraapadāna

* Sakacintaniyavagga

* Sucintitattheraapadāna

(36.)

1536\. _“Giriduggacaro āsiṃ,_  
_abhijātova kesarī;_  
_Migasaṅghaṃ vadhitvāna,_  
_jīvāmi pabbatantare._  


(37.)

1537\. _Atthadassī tu bhagavā,_  
_sabbaññū vadataṃ varo;_  
_Mamuddharitukāmo so,_  
_āgacchi pabbatuttamaṃ._  


(38.)

1538\. _Pasadañca migaṃ hantvā,_  
_bhakkhituṃ samupāgamiṃ;_  
_Bhagavā tamhi samaye,_  
_bhikkhamāno upāgami._  


(39.)

1539\. _Varamaṃsāni paggayha,_  
_adāsiṃ tassa satthuno;_  
_Anumodi mahāvīro,_  
_nibbāpento mamaṃ tadā._  


(40.)

1540\. _Tena cittappasādena,_  
_giriduggaṃ pavisiṃ ahaṃ;_  
_Pītiṃ uppādayitvāna,_  
_tattha kālaṅkato ahaṃ._  


(41.)

1541\. _Etena maṃsadānena,_  
_cittassa paṇidhīhi ca;_  
_Pannarase kappasate,_  
_devaloke ramiṃ ahaṃ._  


(42.)

1542\. _Avasesesu kappesu,_  
_kusalaṃ cintitaṃ mayā;_  
_Teneva maṃsadānena,_  
_buddhānussaraṇena ca._  


(43.)

1543\. _Aṭṭhattiṃsamhi kappamhi,_  
_aṭṭha dīghāyunāmakā;_  
_Saṭṭhimhito kappasate,_  
_duve varuṇanāmakā._  


(44.)

1544\. _Paṭisambhidā catasso,_  
_…pe…_  
_kataṃ buddhassa sāsanaṃ”._  


1545\. Itthaṃ sudaṃ āyasmā sucintito thero imā gāthāyo abhāsitthāti.

---

1546\. Sucintitattherassāpadānaṃ chaṭṭhaṃ.



[Go to previous page (7.5 Bhisadāyakattheraapadāna)](7.5.md) / [Go to parent page (7 Sakacintaniyavagga)](../7.md) / [Go to next page (7.7 Vatthadāyakattheraapadāna)](7.7.md)


