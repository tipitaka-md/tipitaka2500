---
title: 7.7 Vatthadāyakattheraapadāna
path: /tipitaka/20Ap1/7/7.7
ref: 267201
breadcrumbs:
  - name: Home
    link: /
  - name: 20Ap1 Therāpadānapāḷi
    link: /tipitaka/20Ap1
  - name: 7 Sakacintaniyavagga
    link: /tipitaka/20Ap1/7
prevL: /tipitaka/20Ap1/7/7.6
upL: /tipitaka/20Ap1/7
nextL: /tipitaka/20Ap1/7/7.8
---

# 7.7 Vatthadāyakattheraapadāna

### Sakacintaniyavagga

### Vatthadāyakattheraapadāna

(45.)

1547. _“Pakkhijāto tadā āsiṃ,_  
_supaṇṇo garuḷādhipo;_  
_Addasaṃ virajaṃ buddhaṃ,_  
_gacchantaṃ gandhamādanaṃ._  


(46.)

1548. _Jahitvā garuḷavaṇṇaṃ,_  
_māṇavakaṃ adhārayiṃ;_  
_Ekaṃ vatthaṃ mayā dinnaṃ,_  
_dvipadindassa tādino._  


(47.)

1549. _Tañca dussaṃ paṭiggayha,_  
_buddho lokagganāyako;_  
_Antalikkhe ṭhito satthā,_  
_imā gāthā abhāsatha._  


(48.)

1550. _‘Iminā vatthadānena,_  
_cittassa paṇidhīhi ca;_  
_Pahāya garuḷaṃ yoniṃ,_  
_devaloke ramissati’._  


(49.)

1551. _Atthadassī tu bhagavā,_  
_lokajeṭṭho narāsabho;_  
_Vatthadānaṃ pasaṃsitvā,_  
_pakkāmi uttarāmukho._  


(50.)

1552. _Bhave nibbattamānamhi,_  
_honti me vatthasampadā;_  
_Ākāse chadanaṃ hoti,_  
_vatthadānassidaṃ phalaṃ._  


(51.)

1553. _Aruṇavā satta janā,_  
_cakkavattī mahabbalā;_  
_Chattiṃsatimhi āsiṃsu,_  
_kappamhi manujādhipā._  


(52.)

1554. _Paṭisambhidā catasso,_  
_…pe…_  
_kataṃ buddhassa sāsanaṃ”._  


1555. Itthaṃ sudaṃ āyasmā vatthadāyako thero imā gāthāyo abhāsitthāti.

===

1556. Vatthadāyakattherassāpadānaṃ sattamaṃ.




