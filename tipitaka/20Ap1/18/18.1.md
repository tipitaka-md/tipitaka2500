
[Home](/) / [20Ap1 Therāpadānapāḷi](../../20Ap1.md) / [18 Kumudavagga](../18.md)

# 18.1 Kumudamāliyattheraapadāna

* Kumudavagga

* Kumudamāliyattheraapadāna

(1.)

2510\. _“Pabbate himavantamhi,_  
_mahājātassaro ahu;_  
_Tatthajo rakkhaso āsiṃ,_  
_ghorarūpo mahabbalo._  


(2.)

2511\. _Kumudaṃ pupphate tattha,_  
_cakkamattāni jāyare;_  
_Ocināmi ca taṃ pupphaṃ,_  
_balino samitiṃ tadā._  


(3.)

2512\. _Atthadassī tu bhagavā,_  
_dvipadindo narāsabho;_  
_Pupphasaṅkocitaṃ disvā,_  
_āgacchi mama santikaṃ._  


(4.)

2513\. _Upāgatañca sambuddhaṃ,_  
_devadevaṃ narāsabhaṃ;_  
_Sabbañca pupphaṃ paggayha,_  
_buddhassa abhiropayiṃ._  


(5.)

2514\. _Yāvatā himavantantā,_  
_parisā sā tadā ahu;_  
_Tāvacchadanasampanno,_  
_agamāsi tathāgato._  


(6.)

2515\. _Aṭṭhārase kappasate,_  
_yaṃ pupphamabhiropayiṃ;_  
_Duggatiṃ nābhijānāmi,_  
_buddhapūjāyidaṃ phalaṃ._  


(7.)

2516\. _Ito pannarase kappe,_  
_sattāhesuṃ janādhipā;_  
_Sahassarathanāmā te,_  
_cakkavattī mahabbalā._  


(8.)

2517\. _Paṭisambhidā catasso,_  
_vimokkhāpi ca aṭṭhime;_  
_Chaḷabhiññā sacchikatā,_  
_kataṃ buddhassa sāsanaṃ”._  


2518\. Itthaṃ sudaṃ āyasmā kumudamāliyo thero imā gāthāyo abhāsitthāti.

---

2519\. Kumudamāliyattherassāpadānaṃ paṭhamaṃ.



[Go to previous page (18 Kumudavagga)](../18.md) / [Go to parent page (18 Kumudavagga)](../18.md) / [Go to next page (18.2 Nisseṇidāyakattheraapadāna)](18.2.md)


