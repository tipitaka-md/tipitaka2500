
[Home](/) / [20Ap1 Therāpadānapāḷi](../../20Ap1.md) / [18 Kumudavagga](../18.md)

# 18.9 Tikicchakattheraapadāna

* Kumudavagga

* Tikicchakattheraapadāna

(39.)

2564\. _“Nagare bandhumatiyā,_  
_vejjo āsiṃ susikkhito;_  
_Āturānaṃ sadukkhānaṃ,_  
_mahājanasukhāvaho._  


(40.)

2565\. _Byādhitaṃ samaṇaṃ disvā,_  
_sīlavantaṃ mahājutiṃ;_  
_Pasannacitto sumano,_  
_bhesajjamadadiṃ tadā._  


(41.)

2566\. _Arogo āsi teneva,_  
_samaṇo saṃvutindriyo;_  
_Asoko nāma nāmena,_  
_upaṭṭhāko vipassino._  


(42.)

2567\. _Ekanavutito kappe,_  
_yaṃ osadhamadāsahaṃ;_  
_Duggatiṃ nābhijānāmi,_  
_bhesajjassa idaṃ phalaṃ._  


(43.)

2568\. _Ito ca aṭṭhame kappe,_  
_sabbosadhasanāmako;_  
_Sattaratanasampanno,_  
_cakkavattī mahabbalo._  


(44.)

2569\. _Paṭisambhidā catasso,_  
_…pe…_  
_kataṃ buddhassa sāsanaṃ”._  


2570\. Itthaṃ sudaṃ āyasmā tikicchako thero imā gāthāyo abhāsitthāti.

---

2571\. Tikicchakattherassāpadānaṃ navamaṃ.



[Go to previous page (18.8 Maṇipūjakattheraapadāna)](18.8.md) / [Go to parent page (18 Kumudavagga)](../18.md) / [Go to next page (18.10 Saṃghupaṭṭhākattheraapadāna)](18.10.md)


