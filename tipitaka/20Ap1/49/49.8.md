
[Home](/) / [20Ap1 Therāpadānapāḷi](...md) / [49 Paṃsukūlavagga](../20Ap1/49.md)

# 𑁪𑁯𑁇𑁮 𑀢𑀭𑀡𑀺𑀬𑀢𑁆𑀣𑁂𑀭𑀅𑀧𑀤𑀸𑀦

* 𑀧𑀁𑀲𑀼𑀓𑀽𑀮𑀯𑀕𑁆𑀕

* 𑀢𑀭𑀡𑀺𑀬𑀢𑁆𑀣𑁂𑀭𑀅𑀧𑀤𑀸𑀦

(148.)

6347\. _“𑀅𑀢𑁆𑀣𑀤𑀲𑁆𑀲𑀻 𑀢𑀼 𑀪𑀕𑀯𑀸,_  
_𑀲𑀬𑀫𑁆𑀪𑀽 𑀮𑁄𑀓𑀦𑀸𑀬𑀓𑁄;_  
_𑀯𑀺𑀦𑀢𑀸 𑀦𑀤𑀺𑀬𑀸 𑀢𑀻𑀭𑀁,_  
_𑀉𑀧𑀸𑀕𑀘𑁆𑀙𑀺 𑀢𑀣𑀸𑀕𑀢𑁄𑁇_  


(149.)

6348\. _𑀉𑀤𑀓𑀸 𑀅𑀪𑀺𑀦𑀺𑀓𑁆𑀔𑀫𑁆𑀫,_  
_𑀓𑀘𑁆𑀙𑀧𑁄 𑀯𑀸𑀭𑀺𑀕𑁄𑀘𑀭𑁄;_  
_𑀩𑀼𑀤𑁆𑀥𑀁 𑀢𑀸𑀭𑁂𑀢𑀼𑀓𑀸𑀫𑁄𑀳𑀁,_  
_𑀉𑀧𑁂𑀲𑀺𑀁 𑀮𑁄𑀓𑀦𑀸𑀬𑀓𑀁𑁇_  


(150.)

6349\. _‘𑀅𑀪𑀺𑀭𑀽𑀳𑀢𑀼 𑀫𑀁 𑀩𑀼𑀤𑁆𑀥𑁄,_  
_𑀅𑀢𑁆𑀣𑀤𑀲𑁆𑀲𑀻 𑀫𑀳𑀸𑀫𑀼𑀦𑀺;_  
_𑀅𑀳𑀁 𑀢𑀁 𑀢𑀸𑀭𑀬𑀺𑀲𑁆𑀲𑀸𑀫𑀺,_  
_𑀤𑀼𑀓𑁆𑀔𑀲𑁆𑀲𑀦𑁆𑀢𑀓𑀭𑁄 𑀢𑀼𑀯𑀁’𑁇_  


(151.)

6350\. _𑀫𑀫 𑀲𑀗𑁆𑀓𑀧𑁆𑀧𑀫𑀜𑁆𑀜𑀸𑀬,_  
_𑀅𑀢𑁆𑀣𑀤𑀲𑁆𑀲𑀻 𑀫𑀳𑀸𑀬𑀲𑁄;_  
_𑀅𑀪𑀺𑀭𑀽𑀳𑀺𑀢𑁆𑀯𑀸 𑀫𑁂 𑀧𑀺𑀝𑁆𑀞𑀺𑀁,_  
_𑀅𑀝𑁆𑀞𑀸𑀲𑀺 𑀮𑁄𑀓𑀦𑀸𑀬𑀓𑁄𑁇_  


(152.)

6351\. _𑀬𑀢𑁄 𑀲𑀭𑀸𑀫𑀺 𑀅𑀢𑁆𑀢𑀸𑀦𑀁,_  
_𑀬𑀢𑁄 𑀧𑀢𑁆𑀢𑁄𑀲𑁆𑀫𑀺 𑀯𑀺𑀜𑁆𑀜𑀼𑀢𑀁;_  
_𑀲𑀼𑀔𑀁 𑀫𑁂 𑀢𑀸𑀤𑀺𑀲𑀁 𑀦𑀢𑁆𑀣𑀺,_  
_𑀨𑀼𑀝𑁆𑀞𑁂 𑀧𑀸𑀤𑀢𑀮𑁂 𑀬𑀣𑀸𑁇_  


(153.)

6352\. _𑀉𑀢𑁆𑀢𑀭𑀺𑀢𑁆𑀯𑀸𑀦 𑀲𑀫𑁆𑀩𑀼𑀤𑁆𑀥𑁄,_  
_𑀅𑀢𑁆𑀣𑀤𑀲𑁆𑀲𑀻 𑀫𑀳𑀸𑀬𑀲𑁄;_  
_𑀦𑀤𑀺𑀢𑀻𑀭𑀫𑁆𑀳𑀺 𑀞𑀢𑁆𑀯𑀸𑀦,_  
_𑀇𑀫𑀸 𑀕𑀸𑀣𑀸 𑀅𑀪𑀸𑀲𑀣𑁇_  


(154.)

6353\. _‘𑀬𑀸𑀯𑀢𑀸 𑀯𑀢𑁆𑀢𑀢𑁂 𑀘𑀺𑀢𑁆𑀢𑀁,_  
_𑀕𑀗𑁆𑀕𑀸𑀲𑁄𑀢𑀁 𑀢𑀭𑀸𑀫𑀳𑀁;_  
_𑀅𑀬𑀜𑁆𑀘 𑀓𑀘𑁆𑀙𑀧𑁄 𑀭𑀸𑀚𑀸,_  
_𑀢𑀸𑀭𑁂𑀲𑀺 𑀫𑀫 𑀧𑀜𑁆𑀜𑀯𑀸𑁇_  


(155.)

6354\. _𑀇𑀫𑀺𑀦𑀸 𑀩𑀼𑀤𑁆𑀥𑀢𑀭𑀡𑁂𑀦,_  
_𑀫𑁂𑀢𑁆𑀢𑀘𑀺𑀢𑁆𑀢𑀯𑀢𑀸𑀬 𑀘;_  
_𑀅𑀝𑁆𑀞𑀸𑀭𑀲𑁂 𑀓𑀧𑁆𑀧𑀲𑀢𑁂,_  
_𑀤𑁂𑀯𑀮𑁄𑀓𑁂 𑀭𑀫𑀺𑀲𑁆𑀲𑀢𑀺𑁇_  


(156.)

6355\. _𑀤𑁂𑀯𑀮𑁄𑀓𑀸 𑀇𑀥𑀸𑀕𑀦𑁆𑀢𑁆𑀯𑀸,_  
_𑀲𑀼𑀓𑁆𑀓𑀫𑀽𑀮𑁂𑀦 𑀘𑁄𑀤𑀺𑀢𑁄;_  
_𑀏𑀓𑀸𑀲𑀦𑁂 𑀦𑀺𑀲𑀻𑀤𑀺𑀢𑁆𑀯𑀸,_  
_𑀓𑀗𑁆𑀔𑀸𑀲𑁄𑀢𑀁 𑀢𑀭𑀺𑀲𑁆𑀲𑀢𑀺𑁇_  


(157.)

6356\. _𑀬𑀣𑀸𑀧𑀺 𑀪𑀤𑁆𑀤𑀓𑁂 𑀔𑁂𑀢𑁆𑀢𑁂,_  
_𑀩𑀻𑀚𑀁 𑀅𑀧𑁆𑀧𑀫𑁆𑀧𑀺 𑀭𑁄𑀧𑀺𑀢𑀁;_  
_𑀲𑀫𑁆𑀫𑀸𑀥𑀸𑀭𑁂 𑀧𑀯𑁂𑀘𑁆𑀙𑀦𑁆𑀢𑁂,_  
_𑀨𑀮𑀁 𑀢𑁄𑀲𑁂𑀢𑀺 𑀓𑀲𑁆𑀲𑀓𑀁’𑁇_  


(158.)

6357\. _𑀢𑀣𑁂𑀯𑀺𑀤𑀁 𑀩𑀼𑀤𑁆𑀥𑀔𑁂𑀢𑁆𑀢𑀁,_  
_𑀲𑀫𑁆𑀫𑀸𑀲𑀫𑁆𑀩𑀼𑀤𑁆𑀥𑀤𑁂𑀲𑀺𑀢𑀁;_  
_𑀲𑀫𑁆𑀫𑀸𑀥𑀸𑀭𑁂 𑀧𑀯𑁂𑀘𑁆𑀙𑀦𑁆𑀢𑁂,_  
_𑀨𑀮𑀁 𑀫𑀁 𑀢𑁄𑀲𑀬𑀺𑀲𑁆𑀲𑀢𑀺𑁇_  


(159.)

6358\. _𑀧𑀥𑀸𑀦𑀧𑀳𑀺𑀢𑀢𑁆𑀢𑁄𑀫𑁆𑀳𑀺,_  
_𑀉𑀧𑀲𑀦𑁆𑀢𑁄 𑀦𑀺𑀭𑀽𑀧𑀥𑀺;_  
_𑀲𑀩𑁆𑀩𑀸𑀲𑀯𑁂 𑀧𑀭𑀺𑀜𑁆𑀜𑀸𑀬,_  
_𑀯𑀺𑀳𑀭𑀸𑀫𑀺 𑀅𑀦𑀸𑀲𑀯𑁄𑁇_  


(160.)

6359\. _𑀅𑀝𑁆𑀞𑀸𑀭𑀲𑁂 𑀓𑀧𑁆𑀧𑀲𑀢𑁂,_  
_𑀬𑀁 𑀓𑀫𑁆𑀫𑀫𑀓𑀭𑀺𑀁 𑀢𑀤𑀸;_  
_𑀤𑀼𑀕𑁆𑀕𑀢𑀺𑀁 𑀦𑀸𑀪𑀺𑀚𑀸𑀦𑀸𑀫𑀺,_  
_𑀢𑀭𑀡𑀸𑀬 𑀇𑀤𑀁 𑀨𑀮𑀁𑁇_  


(161.)

6360\. _𑀓𑀺𑀮𑁂𑀲𑀸 𑀛𑀸𑀧𑀺𑀢𑀸 𑀫𑀬𑁆𑀳𑀁,_  
_…𑀧𑁂…_  
_𑀯𑀺𑀳𑀭𑀸𑀫𑀺 𑀅𑀦𑀸𑀲𑀯𑁄𑁇_  


(162.)

6361\. _𑀲𑁆𑀯𑀸𑀕𑀢𑀁 𑀯𑀢 𑀫𑁂 𑀆𑀲𑀺,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁𑁇_  


(163.)

6362\. _𑀧𑀝𑀺𑀲𑀫𑁆𑀪𑀺𑀤𑀸 𑀘𑀢𑀲𑁆𑀲𑁄,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁”𑁇_  


6363\. 𑀇𑀢𑁆𑀣𑀁 𑀲𑀼𑀤𑀁 𑀆𑀬𑀲𑁆𑀫𑀸 𑀢𑀭𑀡𑀺𑀬𑁄 𑀣𑁂𑀭𑁄 𑀇𑀫𑀸 𑀕𑀸𑀣𑀸𑀬𑁄 𑀅𑀪𑀸𑀲𑀺𑀢𑁆𑀣𑀸𑀢𑀺𑁇

---

6364\. 𑀢𑀭𑀡𑀺𑀬𑀢𑁆𑀣𑁂𑀭𑀲𑁆𑀲𑀸𑀧𑀤𑀸𑀦𑀁 𑀅𑀝𑁆𑀞𑀫𑀁𑁇



[Go to previous page (49.7 Pulinuppādakattheraapadāna)](49.7.md) / [Go to parent page (49 Paṃsukūlavagga)](../20Ap1/49.md) / [Go to next page (49.9 Dhammaruciyattheraapadāna)](49.9.md)


