
[Home](/) / [20Ap1 Therāpadānapāḷi](../../20Ap1.md) / [49 Paṃsukūlavagga](../49.md)

# 49.3 Bhisadāyakattheraapadāna

* Paṃsukūlavagga

* Bhisadāyakattheraapadāna

(27.)

6215\. _“Ogayha yaṃ pokkharaṇiṃ,_  
_nānākuñjarasevitaṃ;_  
_Uddharāmi bhisaṃ tattha,_  
_ghāsahetu ahaṃ tadā._  


(28.)

6216\. _Bhagavā tamhi samaye,_  
_padumuttarasavhayo;_  
_Rattambaradharo buddho,_  
_gacchati anilañjase._  


(29.)

6217\. _Dhunanto paṃsukūlāni,_  
_saddamassosahaṃ tadā;_  
_Uddhaṃ nijjhāyamānohaṃ,_  
_addasaṃ lokanāyakaṃ._  


(30.)

6218\. _Tattheva ṭhitako santo,_  
_āyāciṃ lokanāyakaṃ;_  
_‘Madhuṃ bhisehi savati,_  
_khīraṃ sappiṃ muḷālibhi._  


(31.)

6219\. _Paṭiggaṇhātu me buddho,_  
_anukampāya cakkhumā’;_  
_Tato kāruṇiko satthā,_  
_oruhitvā mahāyaso._  


(32.)

6220\. _Paṭiggaṇhi mamaṃ bhikkhaṃ,_  
_anukampāya cakkhumā;_  
_Paṭiggahetvā sambuddho,_  
_akā me anumodanaṃ._  


(33.)

6221\. _‘Sukhī hotu mahāpuñña,_  
_gati tuyhaṃ samijjhatu;_  
_Iminā bhisadānena,_  
_labhassu vipulaṃ sukhaṃ’._  


(34.)

6222\. _Idaṃ vatvāna sambuddho,_  
_jalajuttamanāmako;_  
_Bhikkhamādāya sambuddho,_  
_ambarenāgamā jino._  


(35.)

6223\. _Tato bhisaṃ gahetvāna,_  
_āgacchiṃ mama assamaṃ;_  
_Bhisaṃ rukkhe lagetvāna,_  
_mama dānamanussariṃ._  


(36.)

6224\. _Mahāvāto vuṭṭhahitvā,_  
_sañcālesi vanaṃ tadā;_  
_Ākāso abhinādittha,_  
_asaniyā phalantiyā._  


(37.)

6225\. _Tato me asanīpāto,_  
_matthake nipatī tadā;_  
_Sohaṃ nisinnako santo,_  
_tattha kālaṅkato ahuṃ._  


(38.)

6226\. _Puññakammena saṃyutto,_  
_tusitaṃ upapajjahaṃ;_  
_Kaḷevaraṃ me patitaṃ,_  
_devaloke ramiṃ ahaṃ._  


(39.)

6227\. _Chaḷasītisahassāni,_  
_nāriyo samalaṅkatā;_  
_Sāyaṃ pātaṃ upaṭṭhanti,_  
_bhisadānassidaṃ phalaṃ._  


(40.)

6228\. _Manussayonimāgantvā,_  
_sukhito homahaṃ sadā;_  
_Bhoge me ūnatā natthi,_  
_bhisadānassidaṃ phalaṃ._  


(41.)

6229\. _Anukampitako tena,_  
_devadevena tādinā;_  
_Sabbāsavā parikkhīṇā,_  
_natthi dāni punabbhavo._  


(42.)

6230\. _Satasahassito kappe,_  
_yaṃ bhisaṃ adadiṃ tadā;_  
_Duggatiṃ nābhijānāmi,_  
_bhisadānassidaṃ phalaṃ._  


(43.)

6231\. _Kilesā jhāpitā mayhaṃ,_  
_…pe…_  
_viharāmi anāsavo._  


(44.)

6232\. _Svāgataṃ vata me āsi,_  
_…pe…_  
_kataṃ buddhassa sāsanaṃ._  


(45.)

6233\. _Paṭisambhidā catasso,_  
_…pe…_  
_kataṃ buddhassa sāsanaṃ”._  


6234\. Itthaṃ sudaṃ āyasmā bhisadāyako thero imā gāthāyo abhāsitthāti.

---

6235\. Bhisadāyakattherassāpadānaṃ tatiyaṃ.



[Go to previous page (49.2 Buddhasaññakattheraapadāna)](49.2.md) / [Go to parent page (49 Paṃsukūlavagga)](../49.md) / [Go to next page (49.4 Ñāṇathavikattheraapadāna)](49.4.md)


