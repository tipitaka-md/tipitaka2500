
[Home](/) / [20Ap1 Therāpadānapāḷi](../../20Ap1.md) / [49 Paṃsukūlavagga](../49.md)

# 49.9 Dhammaruciyattheraapadāna

* Paṃsukūlavagga

* Dhammaruciyattheraapadāna

(164.)

6365\. _“Yadā dīpaṅkaro buddho,_  
_sumedhaṃ byākarī jino;_  
_‘Aparimeyye ito kappe,_  
_ayaṃ buddho bhavissati._  


(165.)

6366\. _Imassa janikā mātā,_  
_māyā nāma bhavissati;_  
_Pitā suddhodano nāma,_  
_ayaṃ hessati gotamo._  


(166.)

6367\. _Padhānaṃ padahitvāna,_  
_katvā dukkarakārikaṃ;_  
_Assatthamūle sambuddho,_  
_bujjhissati mahāyaso._  


(167.)

6368\. _Upatisso kolito ca,_  
_aggā hessanti sāvakā;_  
_Ānando nāma nāmena,_  
_upaṭṭhissatimaṃ jinaṃ._  


(168.)

6369\. _Khemā uppalavaṇṇā ca,_  
_aggā hessanti sāvikā;_  
_Citto āḷavako ceva,_  
_aggā hessantupāsakā._  


(169.)

6370\. _Khujjuttarā nandamātā,_  
_aggā hessantupāsikā;_  
_Bodhi imassa vīrassa,_  
_assatthoti pavuccati’._  


(170.)

6371\. _Idaṃ sutvāna vacanaṃ,_  
_asamassa mahesino;_  
_Āmoditā naramarū,_  
_namassanti katañjalī._  


(171.)

6372\. _Tadāhaṃ māṇavo āsiṃ,_  
_megho nāma susikkhito;_  
_Sutvā byākaraṇaṃ seṭṭhaṃ,_  
_sumedhassa mahāmune._  


(172.)

6373\. _Saṃvisaṭṭho bhavitvāna,_  
_sumedhe karuṇāsaye;_  
_Pabbajantañca taṃ vīraṃ,_  
_sahāva anupabbajiṃ._  


(173.)

6374\. _Saṃvuto pātimokkhasmiṃ,_  
_indriyesu ca pañcasu;_  
_Suddhājīvo sato vīro,_  
_jinasāsanakārako._  


(174.)

6375\. _Evaṃ viharamānohaṃ,_  
_pāpamittena kenaci;_  
_Niyojito anācāre,_  
_sumaggā paridhaṃsito._  


(175.)

6376\. _Vitakkavasiko hutvā,_  
_sāsanato apakkamiṃ;_  
_Pacchā tena kumittena,_  
_payutto mātughātanaṃ._  


(176.)

6377\. _Akariṃ ānantariyaṃ,_  
_ghātayiṃ duṭṭhamānaso;_  
_Tato cuto mahāvīciṃ,_  
_upapanno sudāruṇaṃ._  


(177.)

6378\. _Vinipātagato santo,_  
_saṃsariṃ dukkhito ciraṃ;_  
_Na puno addasaṃ vīraṃ,_  
_sumedhaṃ narapuṅgavaṃ._  


(178.)

6379\. _Asmiṃ kappe samuddamhi,_  
_maccho āsiṃ timiṅgalo;_  
_Disvāhaṃ sāgare nāvaṃ,_  
_gocaratthamupāgamiṃ._  


(179.)

6380\. _Disvā maṃ vāṇijā bhītā,_  
_buddhaseṭṭhamanussaruṃ;_  
_Gotamoti mahāghosaṃ,_  
_sutvā tehi udīritaṃ._  


(180.)

6381\. _Pubbasaññaṃ saritvāna,_  
_tato kālaṅkato ahaṃ;_  
_Sāvatthiyaṃ kule iddhe,_  
_jāto brāhmaṇajātiyaṃ._  


(181.)

6382\. _Āsiṃ dhammaruci nāma,_  
_sabbapāpajigucchako;_  
_Disvāhaṃ lokapajjotaṃ,_  
_jātiyā sattavassiko._  


(182.)

6383\. _Mahājetavanaṃ gantvā,_  
_pabbajiṃ anagāriyaṃ;_  
_Upemi buddhaṃ tikkhattuṃ,_  
_rattiyā divasassa ca._  


(183.)

6384\. _Tadā disvā muni āha,_  
_ciraṃ dhammarucīti maṃ;_  
_Tatohaṃ avacaṃ buddhaṃ,_  
_pubbakammapabhāvitaṃ._  


(184.)

6385\. _Suciraṃ satapuññalakkhaṇaṃ,_  
_Patipubbena visuddhapaccayaṃ;_  
_Ahamajjasupekkhanaṃ vata,_  
_Tava passāmi nirupamaṃ viggahaṃ._  


(185.)

6386\. _Suciraṃ vihatattamo mayā,_  
_Sucirakkhena nadī visositā;_  
_Suciraṃ amalaṃ visodhitaṃ,_  
_Nayanaṃ ñāṇamayaṃ mahāmune._  


(186.)

6387\. _Cirakālasamaṅgito tayā,_  
_Avinaṭṭho punarantaraṃ ciraṃ;_  
_Punarajjasamāgato tayā,_  
_Na hi nassanti katāni gotama._  


(187.)

6388\. _Kilesā jhāpitā mayhaṃ,_  
_…pe…_  
_viharāmi anāsavo._  


(188.)

6389\. _Svāgataṃ vata me āsi,_  
_…pe…_  
_kataṃ buddhassa sāsanaṃ._  


(189.)

6390\. _Paṭisambhidā catasso,_  
_…pe…_  
_kataṃ buddhassa sāsanaṃ”._  


6391\. Itthaṃ sudaṃ āyasmā dhammaruciyo thero imā gāthāyo abhāsitthāti.

---

6392\. Dhammaruciyattherassāpadānaṃ navamaṃ.



[Go to previous page (49.8 Taraṇiyattheraapadāna)](49.8.md) / [Go to parent page (49 Paṃsukūlavagga)](../49.md) / [Go to next page (49.10 Sālamaṇḍapiyattheraapadāna)](49.10.md)


