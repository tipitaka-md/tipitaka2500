
[Home](/) / [20Ap1 Therāpadānapāḷi](../../20Ap1.md) / [49 Paṃsukūlavagga](../49.md)

# 𑁪𑁯𑁇𑁪 𑀜𑀸𑀡𑀣𑀯𑀺𑀓𑀢𑁆𑀣𑁂𑀭𑀅𑀧𑀤𑀸𑀦

### 𑀧𑀁𑀲𑀼𑀓𑀽𑀮𑀯𑀕𑁆𑀕

### 𑀜𑀸𑀡𑀣𑀯𑀺𑀓𑀢𑁆𑀣𑁂𑀭𑀅𑀧𑀤𑀸𑀦

(46.)

6236\. _“𑀤𑀓𑁆𑀔𑀺𑀡𑁂 𑀳𑀺𑀫𑀯𑀦𑁆𑀢𑀲𑁆𑀲,_  
_𑀲𑀼𑀓𑀢𑁄 𑀅𑀲𑁆𑀲𑀫𑁄 𑀫𑀫;_  
_𑀉𑀢𑁆𑀢𑀫𑀢𑁆𑀣𑀁 𑀕𑀯𑁂𑀲𑀦𑁆𑀢𑁄,_  
_𑀯𑀲𑀸𑀫𑀺 𑀯𑀺𑀧𑀺𑀦𑁂 𑀢𑀤𑀸𑁇_  


(47.)

6237\. _𑀮𑀸𑀪𑀸𑀮𑀸𑀪𑁂𑀦 𑀲𑀦𑁆𑀢𑀼𑀝𑁆𑀞𑁄,_  
_𑀫𑀽𑀮𑁂𑀦 𑀘 𑀨𑀮𑁂𑀦 𑀘;_  
_𑀅𑀦𑁆𑀯𑁂𑀲𑀦𑁆𑀢𑁄 𑀆𑀘𑀭𑀺𑀬𑀁,_  
_𑀯𑀲𑀸𑀫𑀺 𑀏𑀓𑀓𑁄 𑀅𑀳𑀁𑁇_  


(48.)

6238\. _𑀲𑀼𑀫𑁂𑀥𑁄 𑀦𑀸𑀫 𑀲𑀫𑁆𑀩𑀼𑀤𑁆𑀥𑁄,_  
_𑀮𑁄𑀓𑁂 𑀉𑀧𑁆𑀧𑀚𑁆𑀚𑀺 𑀢𑀸𑀯𑀤𑁂;_  
_𑀘𑀢𑀼𑀲𑀘𑁆𑀘𑀁 𑀧𑀓𑀸𑀲𑁂𑀢𑀺,_  
_𑀉𑀤𑁆𑀥𑀭𑀦𑁆𑀢𑁄 𑀫𑀳𑀸𑀚𑀦𑀁𑁇_  


(49.)

6239\. _𑀦𑀸𑀳𑀁 𑀲𑀼𑀡𑁄𑀫𑀺 𑀲𑀫𑁆𑀩𑀼𑀤𑁆𑀥𑀁,_  
_𑀦𑀧𑀺 𑀫𑁂 𑀓𑁄𑀘𑀺 𑀲𑀁𑀲𑀢𑀺;_  
_𑀅𑀝𑁆𑀞𑀯𑀲𑁆𑀲𑁂 𑀅𑀢𑀺𑀓𑁆𑀓𑀦𑁆𑀢𑁂,_  
_𑀅𑀲𑁆𑀲𑁄𑀲𑀺𑀁 𑀮𑁄𑀓𑀦𑀸𑀬𑀓𑀁𑁇_  


(50.)

6240\. _𑀅𑀕𑁆𑀕𑀺𑀤𑀸𑀭𑀼𑀁 𑀦𑀻𑀳𑀭𑀺𑀢𑁆𑀯𑀸,_  
_𑀲𑀫𑁆𑀫𑀚𑁆𑀚𑀺𑀢𑁆𑀯𑀸𑀦 𑀅𑀲𑁆𑀲𑀫𑀁;_  
_𑀔𑀸𑀭𑀺𑀪𑀸𑀭𑀁 𑀕𑀳𑁂𑀢𑁆𑀯𑀸𑀦,_  
_𑀦𑀺𑀓𑁆𑀔𑀫𑀺𑀁 𑀯𑀺𑀧𑀺𑀦𑀸 𑀅𑀳𑀁𑁇_  


(51.)

6241\. _𑀏𑀓𑀭𑀢𑁆𑀢𑀺𑀁 𑀯𑀲𑀦𑁆𑀢𑁄𑀳𑀁,_  
_𑀕𑀸𑀫𑁂𑀲𑀼 𑀦𑀺𑀕𑀫𑁂𑀲𑀼 𑀘;_  
_𑀅𑀦𑀼𑀧𑀼𑀩𑁆𑀩𑁂𑀦 𑀘𑀦𑁆𑀤𑀯𑀢𑀺𑀁,_  
_𑀢𑀤𑀸𑀳𑀁 𑀉𑀧𑀲𑀗𑁆𑀓𑀫𑀺𑀁𑁇_  


(52.)

6242\. _𑀪𑀕𑀯𑀸 𑀢𑀫𑁆𑀳𑀺 𑀲𑀫𑀬𑁂,_  
_𑀲𑀼𑀫𑁂𑀥𑁄 𑀮𑁄𑀓𑀦𑀸𑀬𑀓𑁄;_  
_𑀉𑀤𑁆𑀥𑀭𑀦𑁆𑀢𑁄 𑀩𑀳𑀽 𑀲𑀢𑁆𑀢𑁂,_  
_𑀤𑁂𑀲𑁂𑀢𑀺 𑀅𑀫𑀢𑀁 𑀧𑀤𑀁𑁇_  


(53.)

6243\. _𑀚𑀦𑀓𑀸𑀬𑀫𑀢𑀺𑀓𑁆𑀓𑀫𑁆𑀫,_  
_𑀯𑀦𑁆𑀤𑀺𑀢𑁆𑀯𑀸 𑀚𑀺𑀦𑀲𑀸𑀕𑀭𑀁;_  
_𑀏𑀓𑀁𑀲𑀁 𑀅𑀚𑀺𑀦𑀁 𑀓𑀢𑁆𑀯𑀸,_  
_𑀲𑀦𑁆𑀣𑀯𑀺𑀁 𑀮𑁄𑀓𑀦𑀸𑀬𑀓𑀁𑁇_  


(54.)

6244\. _‘𑀢𑀼𑀯𑀁 𑀲𑀢𑁆𑀣𑀸 𑀘 𑀓𑁂𑀢𑀼 𑀘,_  
_𑀥𑀚𑁄 𑀬𑀽𑀧𑁄 𑀘 𑀧𑀸𑀡𑀺𑀦𑀁;_  
_𑀧𑀭𑀸𑀬𑀡𑁄 𑀧𑀢𑀺𑀝𑁆𑀞𑀸 𑀘,_  
_𑀤𑀻𑀧𑁄 𑀘 𑀤𑁆𑀯𑀺𑀧𑀤𑀼𑀢𑁆𑀢𑀫𑁄𑁇_  


---

6245\. 𑀏𑀓𑀯𑀻𑀲𑀢𑀺𑀫𑀁 𑀪𑀸𑀡𑀯𑀸𑀭𑀁𑁇



(55.)

6246\. _𑀦𑁂𑀧𑀼𑀜𑁆𑀜𑁄 𑀤𑀲𑁆𑀲𑀦𑁂 𑀯𑀻𑀭𑁄,_  
_𑀢𑀸𑀭𑁂𑀲𑀺 𑀚𑀦𑀢𑀁 𑀢𑀼𑀯𑀁;_  
_𑀦𑀢𑁆𑀣𑀜𑁆𑀜𑁄 𑀢𑀸𑀭𑀓𑁄 𑀮𑁄𑀓𑁂,_  
_𑀢𑀯𑀼𑀢𑁆𑀢𑀭𑀺𑀢𑀭𑁄 𑀫𑀼𑀦𑁂𑁇_  


(56.)

6247\. _𑀲𑀓𑁆𑀓𑀸 𑀣𑁂𑀯𑁂 𑀓𑀼𑀲𑀕𑁆𑀕𑁂𑀦,_  
_𑀧𑀫𑁂𑀢𑀼𑀁 𑀲𑀸𑀕𑀭𑀼𑀢𑁆𑀢𑀫𑁂;_  
_𑀦 𑀢𑁆𑀯𑁂𑀯 𑀢𑀯 𑀲𑀩𑁆𑀩𑀜𑁆𑀜𑀼,_  
_𑀜𑀸𑀡𑀁 𑀲𑀓𑁆𑀓𑀸 𑀧𑀫𑁂𑀢𑀯𑁂𑁇_  


(57.)

6248\. _𑀢𑀼𑀮𑀤𑀡𑁆𑀟𑁂 𑀞𑀧𑁂𑀢𑁆𑀯𑀸𑀦,_  
_𑀫𑀳𑀺𑀁 𑀲𑀓𑁆𑀓𑀸 𑀥𑀭𑁂𑀢𑀯𑁂;_  
_𑀦 𑀢𑁆𑀯𑁂𑀯 𑀢𑀯 𑀧𑀜𑁆𑀜𑀸𑀬,_  
_𑀧𑀫𑀸𑀡𑀫𑀢𑁆𑀣𑀺 𑀘𑀓𑁆𑀔𑀼𑀫𑁇_  


(58.)

6249\. _𑀆𑀓𑀸𑀲𑁄 𑀫𑀺𑀦𑀺𑀢𑀼𑀁 𑀲𑀓𑁆𑀓𑀸,_  
_𑀭𑀚𑁆𑀚𑀼𑀬𑀸 𑀅𑀗𑁆𑀕𑀼𑀮𑁂𑀦 𑀯𑀸;_  
_𑀦 𑀢𑁆𑀯𑁂𑀯 𑀢𑀯 𑀲𑀩𑁆𑀩𑀜𑁆𑀜𑀼,_  
_𑀲𑀻𑀮𑀁 𑀲𑀓𑁆𑀓𑀸 𑀧𑀫𑁂𑀢𑀯𑁂𑁇_  


(59.)

6250\. _𑀫𑀳𑀸𑀲𑀫𑀼𑀤𑁆𑀤𑁂 𑀉𑀤𑀓𑀁,_  
_𑀆𑀓𑀸𑀲𑁄 𑀘 𑀯𑀲𑀼𑀦𑁆𑀥𑀭𑀸;_  
_𑀧𑀭𑀺𑀫𑁂𑀬𑁆𑀬𑀸𑀦𑀺 𑀏𑀢𑀸𑀦𑀺,_  
_𑀅𑀧𑁆𑀧𑀫𑁂𑀬𑁆𑀬𑁄𑀲𑀺 𑀘𑀓𑁆𑀔𑀼𑀫’𑁇_  


(60.)

6251\. _𑀙𑀳𑀺 𑀕𑀸𑀣𑀸𑀳𑀺 𑀲𑀩𑁆𑀩𑀜𑁆𑀜𑀼𑀁,_  
_𑀓𑀺𑀢𑁆𑀢𑀬𑀺𑀢𑁆𑀯𑀸 𑀫𑀳𑀸𑀬𑀲𑀁;_  
_𑀅𑀜𑁆𑀚𑀮𑀺𑀁 𑀧𑀕𑁆𑀕𑀳𑁂𑀢𑁆𑀯𑀸𑀦,_  
_𑀢𑀼𑀡𑁆𑀳𑀻 𑀅𑀝𑁆𑀞𑀸𑀲𑀳𑀁 𑀢𑀤𑀸𑁇_  


(61.)

6252\. _𑀬𑀁 𑀯𑀤𑀦𑁆𑀢𑀺 𑀲𑀼𑀫𑁂𑀥𑁄𑀢𑀺,_  
_𑀪𑀽𑀭𑀺𑀧𑀜𑁆𑀜𑀁 𑀲𑀼𑀫𑁂𑀥𑀲𑀁;_  
_𑀪𑀺𑀓𑁆𑀔𑀼𑀲𑀁𑀖𑁂 𑀦𑀺𑀲𑀻𑀤𑀺𑀢𑁆𑀯𑀸,_  
_𑀇𑀫𑀸 𑀕𑀸𑀣𑀸 𑀅𑀪𑀸𑀲𑀣𑁇_  


(62.)

6253\. _‘𑀬𑁄 𑀫𑁂 𑀜𑀸𑀡𑀁 𑀧𑀓𑀺𑀢𑁆𑀢𑁂𑀲𑀺,_  
_𑀯𑀺𑀧𑁆𑀧𑀲𑀦𑁆𑀦𑁂𑀦 𑀘𑁂𑀢𑀲𑀸;_  
_𑀢𑀫𑀳𑀁 𑀓𑀺𑀢𑁆𑀢𑀬𑀺𑀲𑁆𑀲𑀸𑀫𑀺,_  
_𑀲𑀼𑀡𑀸𑀣 𑀫𑀫 𑀪𑀸𑀲𑀢𑁄𑁇_  


(63.)

6254\. _𑀲𑀢𑁆𑀢𑀲𑀢𑁆𑀢𑀢𑀺 𑀓𑀧𑁆𑀧𑀸𑀦𑀺,_  
_𑀤𑁂𑀯𑀮𑁄𑀓𑁂 𑀭𑀫𑀺𑀲𑁆𑀲𑀢𑀺;_  
_𑀲𑀳𑀲𑁆𑀲𑀓𑁆𑀔𑀢𑁆𑀢𑀼𑀁 𑀤𑁂𑀯𑀺𑀦𑁆𑀤𑁄,_  
_𑀤𑁂𑀯𑀭𑀚𑁆𑀚𑀁 𑀓𑀭𑀺𑀲𑁆𑀲𑀢𑀺𑁇_  


(64.)

6255\. _𑀅𑀦𑁂𑀓𑀲𑀢𑀓𑁆𑀔𑀢𑁆𑀢𑀼𑀜𑁆𑀘,_  
_𑀘𑀓𑁆𑀓𑀯𑀢𑁆𑀢𑀻 𑀪𑀯𑀺𑀲𑁆𑀲𑀢𑀺;_  
_𑀧𑀤𑁂𑀲𑀭𑀚𑁆𑀚𑀁 𑀯𑀺𑀧𑀼𑀮𑀁,_  
_𑀕𑀡𑀦𑀸𑀢𑁄 𑀅𑀲𑀗𑁆𑀔𑀺𑀬𑀁𑁇_  


(65.)

6256\. _𑀤𑁂𑀯𑀪𑀽𑀢𑁄 𑀫𑀦𑀼𑀲𑁆𑀲𑁄 𑀯𑀸,_  
_𑀧𑀼𑀜𑁆𑀜𑀓𑀫𑁆𑀫𑀲𑀫𑀸𑀳𑀺𑀢𑁄;_  
_𑀅𑀦𑀽𑀦𑀫𑀦𑀲𑀗𑁆𑀓𑀧𑁆𑀧𑁄,_  
_𑀢𑀺𑀓𑁆𑀔𑀧𑀜𑁆𑀜𑁄 𑀪𑀯𑀺𑀲𑁆𑀲𑀢𑀺’𑁇_  


(66.)

6257\. _𑀢𑀺𑀁𑀲𑀓𑀧𑁆𑀧𑀲𑀳𑀲𑁆𑀲𑀫𑁆𑀳𑀺,_  
_𑀑𑀓𑁆𑀓𑀸𑀓𑀓𑀼𑀮𑀲𑀫𑁆𑀪𑀯𑁄;_  
_𑀕𑁄𑀢𑀫𑁄 𑀦𑀸𑀫 𑀕𑁄𑀢𑁆𑀢𑁂𑀦,_  
_𑀲𑀢𑁆𑀣𑀸 𑀮𑁄𑀓𑁂 𑀪𑀯𑀺𑀲𑁆𑀲𑀢𑀺𑁇_  


(67.)

6258\. _𑀅𑀕𑀸𑀭𑀸 𑀅𑀪𑀺𑀦𑀺𑀓𑁆𑀔𑀫𑁆𑀫,_  
_𑀧𑀩𑁆𑀩𑀚𑀺𑀲𑁆𑀲𑀢𑀺𑀓𑀺𑀜𑁆𑀘𑀦𑁄;_  
_𑀚𑀸𑀢𑀺𑀬𑀸 𑀲𑀢𑁆𑀢𑀯𑀲𑁆𑀲𑁂𑀦,_  
_𑀅𑀭𑀳𑀢𑁆𑀢𑀁 𑀨𑀼𑀲𑀺𑀲𑁆𑀲𑀢𑀺𑁇_  


(68.)

6259\. _𑀬𑀢𑁄 𑀲𑀭𑀸𑀫𑀺 𑀅𑀢𑁆𑀢𑀸𑀦𑀁,_  
_𑀬𑀢𑁄 𑀧𑀢𑁆𑀢𑁄𑀲𑁆𑀫𑀺 𑀲𑀸𑀲𑀦𑀁;_  
_𑀏𑀢𑁆𑀣𑀦𑁆𑀢𑀭𑁂 𑀦 𑀚𑀸𑀦𑀸𑀫𑀺,_  
_𑀘𑁂𑀢𑀦𑀁 𑀅𑀫𑀦𑁄𑀭𑀫𑀁𑁇_  


(69.)

6260\. _𑀲𑀁𑀲𑀭𑀺𑀢𑁆𑀯𑀸 𑀪𑀯𑁂 𑀲𑀩𑁆𑀩𑁂,_  
_𑀲𑀫𑁆𑀧𑀢𑁆𑀢𑀸𑀦𑀼𑀪𑀯𑀺𑀁 𑀅𑀳𑀁;_  
_𑀪𑁄𑀕𑁂 𑀫𑁂 𑀊𑀦𑀢𑀸 𑀦𑀢𑁆𑀣𑀺,_  
_𑀨𑀮𑀁 𑀜𑀸𑀡𑀲𑁆𑀲 𑀣𑁄𑀫𑀦𑁂𑁇_  


(70.)

6261\. _𑀢𑀺𑀬𑀕𑁆𑀕𑀻 𑀦𑀺𑀩𑁆𑀩𑀼𑀢𑀸 𑀫𑀬𑁆𑀳𑀁,_  
_𑀪𑀯𑀸 𑀲𑀩𑁆𑀩𑁂 𑀲𑀫𑀽𑀳𑀢𑀸;_  
_𑀲𑀩𑁆𑀩𑀸𑀲𑀯𑀸 𑀧𑀭𑀺𑀓𑁆𑀔𑀻𑀡𑀸,_  
_𑀦𑀢𑁆𑀣𑀺 𑀤𑀸𑀦𑀺 𑀧𑀼𑀦𑀩𑁆𑀪𑀯𑁄𑁇_  


(71.)

6262\. _𑀢𑀺𑀁𑀲𑀓𑀧𑁆𑀧𑀲𑀳𑀲𑁆𑀲𑀫𑁆𑀳𑀺,_  
_𑀬𑀁 𑀜𑀸𑀡𑀫𑀣𑀯𑀺𑀁 𑀅𑀳𑀁;_  
_𑀤𑀼𑀕𑁆𑀕𑀢𑀺𑀁 𑀦𑀸𑀪𑀺𑀚𑀸𑀦𑀸𑀫𑀺,_  
_𑀨𑀮𑀁 𑀜𑀸𑀡𑀲𑁆𑀲 𑀣𑁄𑀫𑀦𑁂𑁇_  


(72.)

6263\. _𑀓𑀺𑀮𑁂𑀲𑀸 𑀛𑀸𑀧𑀺𑀢𑀸 𑀫𑀬𑁆𑀳𑀁,_  
_…𑀧𑁂…_  
_𑀯𑀺𑀳𑀭𑀸𑀫𑀺 𑀅𑀦𑀸𑀲𑀯𑁄𑁇_  


(73.)

6264\. _𑀲𑁆𑀯𑀸𑀕𑀢𑀁 𑀯𑀢 𑀫𑁂 𑀆𑀲𑀺,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁𑁇_  


(74.)

6265\. _𑀧𑀝𑀺𑀲𑀫𑁆𑀪𑀺𑀤𑀸 𑀘𑀢𑀲𑁆𑀲𑁄,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁”𑁇_  


6266\. 𑀇𑀢𑁆𑀣𑀁 𑀲𑀼𑀤𑀁 𑀆𑀬𑀲𑁆𑀫𑀸 𑀜𑀸𑀡𑀣𑀯𑀺𑀓𑁄 𑀣𑁂𑀭𑁄 𑀇𑀫𑀸 𑀕𑀸𑀣𑀸𑀬𑁄 𑀅𑀪𑀸𑀲𑀺𑀢𑁆𑀣𑀸𑀢𑀺𑁇

---

6267\. 𑀜𑀸𑀡𑀣𑀯𑀺𑀓𑀢𑁆𑀣𑁂𑀭𑀲𑁆𑀲𑀸𑀧𑀤𑀸𑀦𑀁 𑀘𑀢𑀼𑀢𑁆𑀣𑀁𑁇



[Go to previous page (49.3 Bhisadāyakattheraapadāna)](49.3.md) / [Go to parent page (49 Paṃsukūlavagga)](../49.md) / [Go to next page (49.5 Candanamāliyattheraapadāna)](49.5.md)


