
[Home](/) / [20Ap1 Therāpadānapāḷi](...md) / [49 Paṃsukūlavagga](../20Ap1/49.md)

# 𑁪𑁯𑁇𑁧𑁦 𑀲𑀸𑀮𑀫𑀡𑁆𑀟𑀧𑀺𑀬𑀢𑁆𑀣𑁂𑀭𑀅𑀧𑀤𑀸𑀦

* 𑀧𑀁𑀲𑀼𑀓𑀽𑀮𑀯𑀕𑁆𑀕

* 𑀲𑀸𑀮𑀫𑀡𑁆𑀟𑀧𑀺𑀬𑀢𑁆𑀣𑁂𑀭𑀅𑀧𑀤𑀸𑀦

(190.)

6393\. _“𑀅𑀚𑁆𑀛𑁄𑀕𑀸𑀳𑁂𑀢𑁆𑀯𑀸 𑀲𑀸𑀮𑀯𑀦𑀁,_  
_𑀲𑀼𑀓𑀢𑁄 𑀅𑀲𑁆𑀲𑀫𑁄 𑀫𑀫;_  
_𑀲𑀸𑀮𑀧𑀼𑀧𑁆𑀨𑁂𑀳𑀺 𑀲𑀜𑁆𑀙𑀦𑁆𑀦𑁄,_  
_𑀯𑀲𑀸𑀫𑀺 𑀯𑀺𑀧𑀺𑀦𑁂 𑀢𑀤𑀸𑁇_  


(191.)

6394\. _𑀧𑀺𑀬𑀤𑀲𑁆𑀲𑀻 𑀘 𑀪𑀕𑀯𑀸,_  
_𑀲𑀬𑀫𑁆𑀪𑀽 𑀅𑀕𑁆𑀕𑀧𑀼𑀕𑁆𑀕𑀮𑁄;_  
_𑀯𑀺𑀯𑁂𑀓𑀓𑀸𑀫𑁄 𑀲𑀫𑁆𑀩𑀼𑀤𑁆𑀥𑁄,_  
_𑀲𑀸𑀮𑀯𑀦𑀫𑀼𑀧𑀸𑀕𑀫𑀺𑁇_  


(192.)

6395\. _𑀅𑀲𑁆𑀲𑀫𑀸 𑀅𑀪𑀺𑀦𑀺𑀓𑁆𑀔𑀫𑁆𑀫,_  
_𑀧𑀯𑀦𑀁 𑀅𑀕𑀫𑀸𑀲𑀳𑀁;_  
_𑀫𑀽𑀮𑀨𑀮𑀁 𑀕𑀯𑁂𑀲𑀦𑁆𑀢𑁄,_  
_𑀆𑀳𑀺𑀡𑁆𑀟𑀸𑀫𑀺 𑀯𑀦𑁂 𑀢𑀤𑀸𑁇_  


(193.)

6396\. _𑀢𑀢𑁆𑀣𑀤𑁆𑀤𑀲𑀸𑀲𑀺𑀁 𑀲𑀫𑁆𑀩𑀼𑀤𑁆𑀥𑀁,_  
_𑀧𑀺𑀬𑀤𑀲𑁆𑀲𑀺𑀁 𑀫𑀳𑀸𑀬𑀲𑀁;_  
_𑀲𑀼𑀦𑀺𑀲𑀺𑀦𑁆𑀦𑀁 𑀲𑀫𑀸𑀧𑀦𑁆𑀦𑀁,_  
_𑀯𑀺𑀭𑁄𑀘𑀦𑁆𑀢𑀁 𑀫𑀳𑀸𑀯𑀦𑁂𑁇_  


(194.)

6397\. _𑀘𑀢𑀼𑀤𑀡𑁆𑀟𑁂 𑀞𑀧𑁂𑀢𑁆𑀯𑀸𑀦,_  
_𑀩𑀼𑀤𑁆𑀥𑀲𑁆𑀲 𑀉𑀧𑀭𑀻 𑀅𑀳𑀁;_  
_𑀫𑀡𑁆𑀟𑀧𑀁 𑀲𑀼𑀓𑀢𑀁 𑀓𑀢𑁆𑀯𑀸,_  
_𑀲𑀸𑀮𑀧𑀼𑀧𑁆𑀨𑁂𑀳𑀺 𑀙𑀸𑀤𑀬𑀺𑀁𑁇_  


(195.)

6398\. _𑀲𑀢𑁆𑀢𑀸𑀳𑀁 𑀥𑀸𑀭𑀬𑀺𑀢𑁆𑀯𑀸𑀦,_  
_𑀫𑀡𑁆𑀟𑀧𑀁 𑀲𑀸𑀮𑀙𑀸𑀤𑀺𑀢𑀁;_  
_𑀢𑀢𑁆𑀣 𑀘𑀺𑀢𑁆𑀢𑀁 𑀧𑀲𑀸𑀤𑁂𑀢𑁆𑀯𑀸,_  
_𑀩𑀼𑀤𑁆𑀥𑀲𑁂𑀝𑁆𑀞𑀫𑀯𑀦𑁆𑀤𑀳𑀁𑁇_  


(196.)

6399\. _𑀪𑀕𑀯𑀸 𑀢𑀫𑁆𑀳𑀺 𑀲𑀫𑀬𑁂,_  
_𑀯𑀼𑀝𑁆𑀞𑀳𑀺𑀢𑁆𑀯𑀸 𑀲𑀫𑀸𑀥𑀺𑀢𑁄;_  
_𑀬𑀼𑀕𑀫𑀢𑁆𑀢𑀁 𑀧𑁂𑀓𑁆𑀔𑀫𑀸𑀦𑁄,_  
_𑀦𑀺𑀲𑀻𑀤𑀺 𑀧𑀼𑀭𑀺𑀲𑀼𑀢𑁆𑀢𑀫𑁄𑁇_  


(197.)

6400\. _𑀲𑀸𑀯𑀓𑁄 𑀯𑀭𑀼𑀡𑁄 𑀦𑀸𑀫,_  
_𑀧𑀺𑀬𑀤𑀲𑁆𑀲𑀺𑀲𑁆𑀲 𑀲𑀢𑁆𑀣𑀼𑀦𑁄;_  
_𑀯𑀲𑀻𑀲𑀢𑀲𑀳𑀲𑁆𑀲𑁂𑀳𑀺,_  
_𑀉𑀧𑀕𑀘𑁆𑀙𑀺 𑀯𑀺𑀦𑀸𑀬𑀓𑀁𑁇_  


(198.)

6401\. _𑀧𑀺𑀬𑀤𑀲𑁆𑀲𑀻 𑀘 𑀪𑀕𑀯𑀸,_  
_𑀮𑁄𑀓𑀚𑁂𑀝𑁆𑀞𑁄 𑀦𑀭𑀸𑀲𑀪𑁄;_  
_𑀪𑀺𑀓𑁆𑀔𑀼𑀲𑀁𑀖𑁂 𑀦𑀺𑀲𑀻𑀤𑀺𑀢𑁆𑀯𑀸,_  
_𑀲𑀺𑀢𑀁 𑀧𑀸𑀢𑀼𑀓𑀭𑀻 𑀚𑀺𑀦𑁄𑁇_  


(199.)

6402\. _𑀅𑀦𑀼𑀭𑀼𑀤𑁆𑀥𑁄 𑀉𑀧𑀝𑁆𑀞𑀸𑀓𑁄,_  
_𑀧𑀺𑀬𑀤𑀲𑁆𑀲𑀺𑀲𑁆𑀲 𑀲𑀢𑁆𑀣𑀼𑀦𑁄;_  
_𑀏𑀓𑀁𑀲𑀁 𑀘𑀻𑀯𑀭𑀁 𑀓𑀢𑁆𑀯𑀸,_  
_𑀅𑀧𑀼𑀘𑁆𑀙𑀺𑀢𑁆𑀣 𑀫𑀳𑀸𑀫𑀼𑀦𑀺𑀁𑁇_  


(200.)

6403\. _‘𑀓𑁄 𑀦𑀼 𑀔𑁄 𑀪𑀕𑀯𑀸 𑀳𑁂𑀢𑀼,_  
_𑀲𑀺𑀢𑀓𑀫𑁆𑀫𑀲𑁆𑀲 𑀲𑀢𑁆𑀣𑀼𑀦𑁄;_  
_𑀓𑀸𑀭𑀡𑁂 𑀯𑀺𑀚𑁆𑀚𑀫𑀸𑀦𑀫𑁆𑀳𑀺,_  
_𑀲𑀢𑁆𑀣𑀸 𑀧𑀸𑀢𑀼𑀓𑀭𑁂 𑀲𑀺𑀢𑀁’𑁇_  


(201.)

6404\. _‘𑀲𑀢𑁆𑀢𑀸𑀳𑀁 𑀲𑀸𑀮𑀘𑁆𑀙𑀤𑀦𑀁,_  
_𑀬𑁄 𑀫𑁂 𑀥𑀸𑀭𑁂𑀲𑀺 𑀫𑀸𑀡𑀯𑁄;_  
_𑀢𑀲𑁆𑀲 𑀓𑀫𑁆𑀫𑀁 𑀲𑀭𑀺𑀢𑁆𑀯𑀸𑀦,_  
_𑀲𑀺𑀢𑀁 𑀧𑀸𑀢𑀼𑀓𑀭𑀺𑀁 𑀅𑀳𑀁𑁇_  


(202.)

6405\. _𑀅𑀦𑁄𑀓𑀸𑀲𑀁 𑀦 𑀧𑀲𑁆𑀲𑀸𑀫𑀺,_  
_𑀬𑀢𑁆𑀣 𑀧𑀼𑀜𑁆𑀜𑀁 𑀯𑀺𑀧𑀘𑁆𑀘𑀢𑀺;_  
_𑀤𑁂𑀯𑀮𑁄𑀓𑁂 𑀫𑀦𑀼𑀲𑁆𑀲𑁂 𑀯𑀸,_  
_𑀑𑀓𑀸𑀲𑁄𑀯 𑀦 𑀲𑀫𑁆𑀫𑀢𑀺𑁇_  


(203.)

6406\. _𑀤𑁂𑀯𑀮𑁄𑀓𑁂 𑀯𑀲𑀦𑁆𑀢𑀲𑁆𑀲,_  
_𑀧𑀼𑀜𑁆𑀜𑀓𑀫𑁆𑀫𑀲𑀫𑀗𑁆𑀕𑀺𑀦𑁄;_  
_𑀬𑀸𑀯𑀢𑀸 𑀧𑀭𑀺𑀲𑀸 𑀢𑀲𑁆𑀲,_  
_𑀲𑀸𑀮𑀘𑁆𑀙𑀦𑁆𑀦𑀸 𑀪𑀯𑀺𑀲𑁆𑀲𑀢𑀺𑁇_  


(204.)

6407\. _𑀢𑀢𑁆𑀣 𑀤𑀺𑀩𑁆𑀩𑁂𑀳𑀺 𑀦𑀘𑁆𑀘𑁂𑀳𑀺,_  
_𑀕𑀻𑀢𑁂𑀳𑀺 𑀯𑀸𑀤𑀺𑀢𑁂𑀳𑀺 𑀘;_  
_𑀭𑀫𑀺𑀲𑁆𑀲𑀢𑀺 𑀲𑀤𑀸 𑀲𑀦𑁆𑀢𑁄,_  
_𑀧𑀼𑀜𑁆𑀜𑀓𑀫𑁆𑀫𑀲𑀫𑀸𑀳𑀺𑀢𑁄𑁇_  


(205.)

6408\. _𑀬𑀸𑀯𑀢𑀸 𑀧𑀭𑀺𑀲𑀸 𑀢𑀲𑁆𑀲,_  
_𑀕𑀦𑁆𑀥𑀕𑀦𑁆𑀥𑀻 𑀪𑀯𑀺𑀲𑁆𑀲𑀢𑀺;_  
_𑀲𑀸𑀮𑀲𑁆𑀲 𑀧𑀼𑀧𑁆𑀨𑀯𑀲𑁆𑀲𑁄 𑀘,_  
_𑀧𑀯𑀲𑁆𑀲𑀺𑀲𑁆𑀲𑀢𑀺 𑀢𑀸𑀯𑀤𑁂𑁇_  


(206.)

6409\. _𑀢𑀢𑁄 𑀘𑀼𑀢𑁄𑀬𑀁 𑀫𑀦𑀼𑀚𑁄,_  
_𑀫𑀸𑀦𑀼𑀲𑀁 𑀆𑀕𑀫𑀺𑀲𑁆𑀲𑀢𑀺;_  
_𑀇𑀥𑀸𑀧𑀺 𑀲𑀸𑀮𑀘𑁆𑀙𑀤𑀦𑀁,_  
_𑀲𑀩𑁆𑀩𑀓𑀸𑀮𑀁 𑀥𑀭𑀺𑀲𑁆𑀲𑀢𑀺𑁇_  


(207.)

6410\. _𑀇𑀥 𑀦𑀘𑁆𑀘𑀜𑁆𑀘 𑀕𑀻𑀢𑀜𑁆𑀘,_  
_𑀲𑀫𑁆𑀫𑀢𑀸𑀍𑀅𑀲𑀫𑀸𑀳𑀺𑀢𑀁;_  
_𑀧𑀭𑀺𑀯𑀸𑀭𑁂𑀲𑁆𑀲𑀦𑁆𑀢𑀺 𑀫𑀁 𑀦𑀺𑀘𑁆𑀘𑀁,_  
_𑀩𑀼𑀤𑁆𑀥𑀧𑀽𑀚𑀸𑀬𑀺𑀤𑀁 𑀨𑀮𑀁𑁇_  


(208.)

6411\. _𑀉𑀕𑁆𑀕𑀘𑁆𑀙𑀦𑁆𑀢𑁂 𑀘 𑀲𑀽𑀭𑀺𑀬𑁂,_  
_𑀲𑀸𑀮𑀯𑀲𑁆𑀲𑀁 𑀧𑀯𑀲𑁆𑀲𑀢𑀺;_  
_𑀧𑀼𑀜𑁆𑀜𑀓𑀫𑁆𑀫𑁂𑀦 𑀲𑀁𑀬𑀼𑀢𑁆𑀢𑀁,_  
_𑀯𑀲𑁆𑀲𑀢𑁂 𑀲𑀩𑁆𑀩𑀓𑀸𑀮𑀺𑀓𑀁𑁇_  


(209.)

6412\. _𑀅𑀝𑁆𑀞𑀸𑀭𑀲𑁂 𑀓𑀧𑁆𑀧𑀲𑀢𑁂,_  
_𑀑𑀓𑁆𑀓𑀸𑀓𑀓𑀼𑀮𑀲𑀫𑁆𑀪𑀯𑁄;_  
_𑀕𑁄𑀢𑀫𑁄 𑀦𑀸𑀫 𑀕𑁄𑀢𑁆𑀢𑁂𑀦,_  
_𑀲𑀢𑁆𑀣𑀸 𑀮𑁄𑀓𑁂 𑀪𑀯𑀺𑀲𑁆𑀲𑀢𑀺𑁇_  


(210.)

6413\. _𑀢𑀲𑁆𑀲 𑀥𑀫𑁆𑀫𑁂𑀲𑀼 𑀤𑀸𑀬𑀸𑀤𑁄,_  
_𑀑𑀭𑀲𑁄 𑀥𑀫𑁆𑀫𑀦𑀺𑀫𑁆𑀫𑀺𑀢𑁄;_  
_𑀲𑀩𑁆𑀩𑀸𑀲𑀯𑁂 𑀧𑀭𑀺𑀜𑁆𑀜𑀸𑀬,_  
_𑀦𑀺𑀩𑁆𑀩𑀸𑀬𑀺𑀲𑁆𑀲𑀢𑀺𑀦𑀸𑀲𑀯𑁄𑁇_  


(211.)

6414\. _𑀥𑀫𑁆𑀫𑀁 𑀅𑀪𑀺𑀲𑀫𑁂𑀦𑁆𑀢𑀲𑁆𑀲,_  
_𑀲𑀸𑀮𑀘𑁆𑀙𑀦𑁆𑀦𑀁 𑀪𑀯𑀺𑀲𑁆𑀲𑀢𑀺;_  
_𑀘𑀺𑀢𑀓𑁂 𑀛𑀸𑀬𑀫𑀸𑀦𑀲𑁆𑀲,_  
_𑀙𑀤𑀦𑀁 𑀢𑀢𑁆𑀣 𑀳𑁂𑀲𑁆𑀲𑀢𑀺’𑁇_  


(212.)

6415\. _𑀯𑀺𑀧𑀸𑀓𑀁 𑀓𑀺𑀢𑁆𑀢𑀬𑀺𑀢𑁆𑀯𑀸𑀦,_  
_𑀧𑀺𑀬𑀤𑀲𑁆𑀲𑀻 𑀫𑀳𑀸𑀫𑀼𑀦𑀺;_  
_𑀧𑀭𑀺𑀲𑀸𑀬 𑀥𑀫𑁆𑀫𑀁 𑀤𑁂𑀲𑁂𑀲𑀺,_  
_𑀢𑀧𑁆𑀧𑁂𑀦𑁆𑀢𑁄 𑀥𑀫𑁆𑀫𑀯𑀼𑀝𑁆𑀞𑀺𑀬𑀸𑁇_  


(213.)

6416\. _𑀢𑀺𑀁𑀲𑀓𑀧𑁆𑀧𑀸𑀦𑀺 𑀤𑁂𑀯𑁂𑀲𑀼,_  
_𑀤𑁂𑀯𑀭𑀚𑁆𑀚𑀫𑀓𑀸𑀭𑀬𑀺𑀁;_  
_𑀲𑀝𑁆𑀞𑀺 𑀘 𑀲𑀢𑁆𑀢𑀓𑁆𑀔𑀢𑁆𑀢𑀼𑀜𑁆𑀘,_  
_𑀘𑀓𑁆𑀓𑀯𑀢𑁆𑀢𑀻 𑀅𑀳𑁄𑀲𑀳𑀁𑁇_  


(214.)

6417\. _𑀤𑁂𑀯𑀮𑁄𑀓𑀸 𑀇𑀥𑀸𑀕𑀦𑁆𑀢𑁆𑀯𑀸,_  
_𑀮𑀪𑀸𑀫𑀺 𑀯𑀺𑀧𑀼𑀮𑀁 𑀲𑀼𑀔𑀁;_  
_𑀇𑀥𑀸𑀧𑀺 𑀲𑀸𑀮𑀘𑁆𑀙𑀤𑀦𑀁,_  
_𑀫𑀡𑁆𑀟𑀧𑀲𑁆𑀲 𑀇𑀤𑀁 𑀨𑀮𑀁𑁇_  


(215.)

6418\. _𑀅𑀬𑀁 𑀧𑀘𑁆𑀙𑀺𑀫𑀓𑁄 𑀫𑀬𑁆𑀳𑀁,_  
_𑀘𑀭𑀺𑀫𑁄 𑀯𑀢𑁆𑀢𑀢𑁂 𑀪𑀯𑁄;_  
_𑀇𑀥𑀸𑀧𑀺 𑀲𑀸𑀮𑀘𑁆𑀙𑀤𑀦𑀁,_  
_𑀳𑁂𑀲𑁆𑀲𑀢𑀺 𑀲𑀩𑁆𑀩𑀓𑀸𑀮𑀺𑀓𑀁𑁇_  


(216.)

6419\. _𑀫𑀳𑀸𑀫𑀼𑀦𑀺𑀁 𑀢𑁄𑀲𑀬𑀺𑀢𑁆𑀯𑀸,_  
_𑀕𑁄𑀢𑀫𑀁 𑀲𑀓𑁆𑀬𑀧𑀼𑀗𑁆𑀕𑀯𑀁;_  
_𑀧𑀢𑁆𑀢𑁄𑀫𑁆𑀳𑀺 𑀅𑀘𑀮𑀁 𑀞𑀸𑀦𑀁,_  
_𑀳𑀺𑀢𑁆𑀯𑀸 𑀚𑀬𑀧𑀭𑀸𑀚𑀬𑀁𑁇_  


(217.)

6420\. _𑀅𑀝𑁆𑀞𑀸𑀭𑀲𑁂 𑀓𑀧𑁆𑀧𑀲𑀢𑁂,_  
_𑀬𑀁 𑀩𑀼𑀤𑁆𑀥𑀫𑀪𑀺𑀧𑀽𑀚𑀬𑀺𑀁;_  
_𑀤𑀼𑀕𑁆𑀕𑀢𑀺𑀁 𑀦𑀸𑀪𑀺𑀚𑀸𑀦𑀸𑀫𑀺,_  
_𑀩𑀼𑀤𑁆𑀥𑀧𑀽𑀚𑀸𑀬𑀺𑀤𑀁 𑀨𑀮𑀁𑁇_  


(218.)

6421\. _𑀓𑀺𑀮𑁂𑀲𑀸 𑀛𑀸𑀧𑀺𑀢𑀸 𑀫𑀬𑁆𑀳𑀁,_  
_…𑀧𑁂…_  
_𑀯𑀺𑀳𑀭𑀸𑀫𑀺 𑀅𑀦𑀸𑀲𑀯𑁄𑁇_  


(219.)

6422\. _𑀲𑁆𑀯𑀸𑀕𑀢𑀁 𑀯𑀢 𑀫𑁂 𑀆𑀲𑀺,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁𑁇_  


(220.)

6423\. _𑀧𑀝𑀺𑀲𑀫𑁆𑀪𑀺𑀤𑀸 𑀘𑀢𑀲𑁆𑀲𑁄,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁”𑁇 (𑁫𑁧𑁫𑁮)_  


6424\. 𑀇𑀢𑁆𑀣𑀁 𑀲𑀼𑀤𑀁 𑀆𑀬𑀲𑁆𑀫𑀸 𑀲𑀸𑀮𑀫𑀡𑁆𑀟𑀧𑀺𑀬𑁄 𑀣𑁂𑀭𑁄 𑀇𑀫𑀸 𑀕𑀸𑀣𑀸𑀬𑁄 𑀅𑀪𑀸𑀲𑀺𑀢𑁆𑀣𑀸𑀢𑀺𑁇

---

6425\. 𑀲𑀸𑀮𑀫𑀡𑁆𑀟𑀧𑀺𑀬𑀢𑁆𑀣𑁂𑀭𑀲𑁆𑀲𑀸𑀧𑀤𑀸𑀦𑀁 𑀤𑀲𑀫𑀁𑁇



---

6426\. 𑀧𑀁𑀲𑀼𑀓𑀽𑀮𑀯𑀕𑁆𑀕𑁄 𑀏𑀓𑀽𑀦𑀧𑀜𑁆𑀜𑀸𑀲𑀫𑁄𑁇



---

6427\. 𑀢𑀲𑁆𑀲𑀼𑀤𑁆𑀤𑀸𑀦𑀁



6428\. _𑀧𑀁𑀲𑀼𑀓𑀽𑀮𑀁 𑀩𑀼𑀤𑁆𑀥𑀲𑀜𑁆𑀜𑀻,_  
_𑀪𑀺𑀲𑀤𑁄 𑀜𑀸𑀡𑀓𑀺𑀢𑁆𑀢𑀓𑁄;_  
_𑀘𑀦𑁆𑀤𑀦𑀻 𑀥𑀸𑀢𑀼𑀧𑀽𑀚𑀻 𑀘,_  
_𑀧𑀼𑀮𑀺𑀦𑀼𑀧𑁆𑀧𑀸𑀤𑀓𑁄𑀧𑀺 𑀘𑁇_  


6429\. _𑀢𑀭𑀡𑁄 𑀥𑀫𑁆𑀫𑀭𑀼𑀘𑀺𑀓𑁄,_  
_𑀲𑀸𑀮𑀫𑀡𑁆𑀟𑀧𑀺𑀬𑁄 𑀢𑀣𑀸;_  
_𑀲𑀢𑀸𑀦𑀺 𑀤𑁆𑀯𑁂 𑀳𑁄𑀦𑁆𑀢𑀺 𑀕𑀸𑀣𑀸,_  
_𑀊𑀦𑀯𑀻𑀲𑀢𑀺𑀫𑁂𑀯 𑀘𑁇_  


[Go to previous page (49.9 Dhammaruciyattheraapadāna)](49.9.md) / [Go to parent page (49 Paṃsukūlavagga)](../20Ap1/49.md) / [Go to next page (50 Kiṅkaṇipupphavagga)](../50.md)


