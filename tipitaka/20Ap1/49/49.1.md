
[Home](/) / [20Ap1 Therāpadānapāḷi](../../20Ap1.md) / [49 Paṃsukūlavagga](../49.md)

# 49.1 Paṃsukūlasaññakattheraapadāna

* Paṃsukūlavagga

* Paṃsukūlasaññakattheraapadāna

(1.)

6185\. _“Tisso nāmāsi bhagavā,_  
_sayambhū aggapuggalo;_  
_Paṃsukūlaṃ ṭhapetvāna,_  
_vihāraṃ pāvisī jino._  


(2.)

6186\. _Vinataṃ dhanumādāya,_  
_bhakkhatthāya cariṃ ahaṃ;_  
_Maṇḍalaggaṃ gahetvāna,_  
_kānanaṃ pāvisiṃ ahaṃ._  


(3.)

6187\. _Tatthaddasaṃ paṃsukūlaṃ,_  
_dumagge laggitaṃ tadā;_  
_Cāpaṃ tattheva nikkhippa,_  
_sire katvāna añjaliṃ._  


(4.)

6188\. _Pasannacitto sumano,_  
_vipulāya ca pītiyā;_  
_Buddhaseṭṭhaṃ saritvāna,_  
_paṃsukūlaṃ avandahaṃ._  


(5.)

6189\. _Dvenavute ito kappe,_  
_paṃsukūlamavandahaṃ;_  
_Duggatiṃ nābhijānāmi,_  
_vandanāya idaṃ phalaṃ._  


(6.)

6190\. _Kilesā jhāpitā mayhaṃ,_  
_bhavā sabbe samūhatā;_  
_Nāgova bandhanaṃ chetvā,_  
_viharāmi anāsavo._  


(7.)

6191\. _Svāgataṃ vata me āsi,_  
_mama buddhassa santike;_  
_Tisso vijjā anuppattā,_  
_kataṃ buddhassa sāsanaṃ._  


(8.)

6192\. _Paṭisambhidā catasso,_  
_vimokkhāpi ca aṭṭhime;_  
_Chaḷabhiññā sacchikatā,_  
_kataṃ buddhassa sāsanaṃ”._  


6193\. Itthaṃ sudaṃ āyasmā paṃsukūlasaññako thero imā gāthāyo abhāsitthāti.

---

6194\. Paṃsukūlasaññakattherassāpadānaṃ paṭhamaṃ.



[Go to previous page (49 Paṃsukūlavagga)](../49.md) / [Go to parent page (49 Paṃsukūlavagga)](../49.md) / [Go to next page (49.2 Buddhasaññakattheraapadāna)](49.2.md)


