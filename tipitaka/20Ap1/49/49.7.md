
[Home](/) / [20Ap1 Therāpadānapāḷi](../../20Ap1.md) / [49 Paṃsukūlavagga](../49.md)

# 𑁪𑁯𑁇𑁭 𑀧𑀼𑀮𑀺𑀦𑀼𑀧𑁆𑀧𑀸𑀤𑀓𑀢𑁆𑀣𑁂𑀭𑀅𑀧𑀤𑀸𑀦

* 𑀧𑀁𑀲𑀼𑀓𑀽𑀮𑀯𑀕𑁆𑀕

* 𑀧𑀼𑀮𑀺𑀦𑀼𑀧𑁆𑀧𑀸𑀤𑀓𑀢𑁆𑀣𑁂𑀭𑀅𑀧𑀤𑀸𑀦

(111.)

6308\. _“𑀧𑀩𑁆𑀩𑀢𑁂 𑀳𑀺𑀫𑀯𑀦𑁆𑀢𑀫𑁆𑀳𑀺,_  
_𑀤𑁂𑀯𑀮𑁄 𑀦𑀸𑀫 𑀢𑀸𑀧𑀲𑁄;_  
_𑀢𑀢𑁆𑀣 𑀫𑁂 𑀘𑀗𑁆𑀓𑀫𑁄 𑀆𑀲𑀺,_  
_𑀅𑀫𑀦𑀼𑀲𑁆𑀲𑁂𑀳𑀺 𑀫𑀸𑀧𑀺𑀢𑁄𑁇_  


(112.)

6309\. _𑀚𑀝𑀸𑀪𑀸𑀭𑁂𑀦 𑀪𑀭𑀺𑀢𑁄,_  
_𑀓𑀫𑀡𑁆𑀟𑀮𑀼𑀥𑀭𑁄 𑀲𑀤𑀸;_  
_𑀉𑀢𑁆𑀢𑀫𑀢𑁆𑀣𑀁 𑀕𑀯𑁂𑀲𑀦𑁆𑀢𑁄,_  
_𑀯𑀺𑀧𑀺𑀦𑀸 𑀦𑀺𑀓𑁆𑀔𑀫𑀺𑀁 𑀢𑀤𑀸𑁇_  


(113.)

6310\. _𑀘𑀼𑀮𑁆𑀮𑀸𑀲𑀻𑀢𑀺𑀲𑀳𑀲𑁆𑀲𑀸𑀦𑀺,_  
_𑀲𑀺𑀲𑁆𑀲𑀸 𑀫𑀬𑁆𑀳𑀁 𑀉𑀧𑀝𑁆𑀞𑀳𑀼𑀁;_  
_𑀲𑀓𑀓𑀫𑁆𑀫𑀸𑀪𑀺𑀧𑀲𑀼𑀢𑀸,_  
_𑀯𑀲𑀦𑁆𑀢𑀺 𑀯𑀺𑀧𑀺𑀦𑁂 𑀢𑀤𑀸𑁇_  


(114.)

6311\. _𑀅𑀲𑁆𑀲𑀫𑀸 𑀅𑀪𑀺𑀦𑀺𑀓𑁆𑀔𑀫𑁆𑀫,_  
_𑀅𑀓𑀁 𑀧𑀼𑀮𑀺𑀦𑀘𑁂𑀢𑀺𑀬𑀁;_  
_𑀦𑀸𑀦𑀸𑀧𑀼𑀧𑁆𑀨𑀁 𑀲𑀫𑀸𑀦𑁂𑀢𑁆𑀯𑀸,_  
_𑀢𑀁 𑀘𑁂𑀢𑀺𑀬𑀫𑀧𑀽𑀚𑀬𑀺𑀁𑁇_  


(115.)

6312\. _𑀢𑀢𑁆𑀣 𑀘𑀺𑀢𑁆𑀢𑀁 𑀧𑀲𑀸𑀤𑁂𑀢𑁆𑀯𑀸,_  
_𑀅𑀲𑁆𑀲𑀫𑀁 𑀧𑀯𑀺𑀲𑀸𑀫𑀳𑀁;_  
_𑀲𑀩𑁆𑀩𑁂 𑀲𑀺𑀲𑁆𑀲𑀸 𑀲𑀫𑀸𑀕𑀦𑁆𑀢𑁆𑀯𑀸,_  
_𑀏𑀢𑀫𑀢𑁆𑀣𑀁 𑀧𑀼𑀘𑁆𑀙𑀺𑀁𑀲𑀼 𑀫𑀁𑁇_  


(116.)

6313\. _‘𑀧𑀼𑀮𑀺𑀦𑁂𑀦 𑀓𑀢𑁄 𑀣𑀽𑀧𑁄,_  
_𑀬𑀁 𑀢𑁆𑀯𑀁 𑀤𑁂𑀯 𑀦𑀫𑀲𑁆𑀲𑀲𑀺;_  
_𑀫𑀬𑀫𑁆𑀧𑀺 𑀜𑀸𑀢𑀼𑀫𑀺𑀘𑁆𑀙𑀸𑀫,_  
_𑀧𑀼𑀝𑁆𑀞𑁄 𑀆𑀘𑀺𑀓𑁆𑀔 𑀦𑁄 𑀢𑀼𑀯𑀁’𑁇_  


(117.)

6314\. _‘𑀦𑀺𑀤𑁆𑀤𑀺𑀝𑁆𑀞𑀸 𑀦𑀼 𑀫𑀦𑁆𑀢𑀧𑀤𑁂,_  
_𑀘𑀓𑁆𑀔𑀼𑀫𑀦𑁆𑀢𑁄 𑀫𑀳𑀸𑀬𑀲𑀸;_  
_𑀢𑁂 𑀔𑁄 𑀅𑀳𑀁 𑀦𑀫𑀲𑁆𑀲𑀸𑀫𑀺,_  
_𑀩𑀼𑀤𑁆𑀥𑀲𑁂𑀝𑁆𑀞𑁂 𑀫𑀳𑀸𑀬𑀲𑁂𑁇_  


(118.)

6315\. _𑀓𑀻𑀤𑀺𑀲𑀸 𑀢𑁂 𑀫𑀳𑀸𑀯𑀻𑀭𑀸,_  
_𑀲𑀩𑁆𑀩𑀜𑁆𑀜𑀽 𑀮𑁄𑀓𑀦𑀸𑀬𑀓𑀸;_  
_𑀓𑀣𑀁𑀯𑀡𑁆𑀡𑀸 𑀓𑀣𑀁𑀲𑀻𑀮𑀸,_  
_𑀓𑀻𑀤𑀺𑀲𑀸 𑀢𑁂 𑀫𑀳𑀸𑀬𑀲𑀸𑁇_  


(119.)

6316\. _𑀩𑀸𑀢𑁆𑀢𑀺𑀁𑀲𑀮𑀓𑁆𑀔𑀡𑀸 𑀩𑀼𑀤𑁆𑀥𑀸,_  
_𑀘𑀢𑁆𑀢𑀸𑀮𑀻𑀲𑀤𑀺𑀚𑀸𑀧𑀺 𑀘;_  
_𑀦𑁂𑀢𑁆𑀢𑀸 𑀕𑁄𑀧𑀔𑀼𑀫𑀸 𑀢𑁂𑀲𑀁,_  
_𑀚𑀺𑀜𑁆𑀚𑀼𑀓𑀸 𑀨𑀮𑀲𑀦𑁆𑀦𑀺𑀪𑀸𑁇_  


(120.)

6317\. _𑀕𑀘𑁆𑀙𑀫𑀸𑀦𑀸 𑀘 𑀢𑁂 𑀩𑀼𑀤𑁆𑀥𑀸,_  
_𑀬𑀼𑀕𑀫𑀢𑁆𑀢𑀜𑁆𑀘 𑀧𑁂𑀓𑁆𑀔𑀭𑁂;_  
_𑀦 𑀢𑁂𑀲𑀁 𑀚𑀸𑀡𑀼 𑀦𑀤𑀢𑀺,_  
_𑀲𑀦𑁆𑀥𑀺𑀲𑀤𑁆𑀤𑁄 𑀦 𑀲𑀼𑀬𑁆𑀬𑀢𑀺𑁇_  


(121.)

6318\. _𑀕𑀘𑁆𑀙𑀫𑀸𑀦𑀸 𑀘 𑀲𑀼𑀕𑀢𑀸,_  
_𑀉𑀤𑁆𑀥𑀭𑀦𑁆𑀢𑀸𑀯 𑀕𑀘𑁆𑀙𑀭𑁂;_  
_𑀧𑀞𑀫𑀁 𑀤𑀓𑁆𑀔𑀺𑀡𑀁 𑀧𑀸𑀤𑀁,_  
_𑀩𑀼𑀤𑁆𑀥𑀸𑀦𑀁 𑀏𑀲 𑀥𑀫𑁆𑀫𑀢𑀸𑁇_  


(122.)

6319\. _𑀅𑀲𑀫𑁆𑀪𑀻𑀢𑀸 𑀘 𑀢𑁂 𑀩𑀼𑀤𑁆𑀥𑀸,_  
_𑀫𑀺𑀕𑀭𑀸𑀚𑀸𑀯 𑀓𑁂𑀲𑀭𑀻;_  
_𑀦𑁂𑀯𑀼𑀓𑁆𑀓𑀁𑀲𑁂𑀦𑁆𑀢𑀺 𑀅𑀢𑁆𑀢𑀸𑀦𑀁,_  
_𑀦𑁄 𑀘 𑀯𑀫𑁆𑀪𑁂𑀦𑁆𑀢𑀺 𑀧𑀸𑀡𑀺𑀦𑀁𑁇_  


(123.)

6320\. _𑀫𑀸𑀦𑀸𑀯𑀫𑀸𑀦𑀢𑁄 𑀫𑀼𑀢𑁆𑀢𑀸,_  
_𑀲𑀫𑀸 𑀲𑀩𑁆𑀩𑁂𑀲𑀼 𑀧𑀸𑀡𑀺𑀲𑀼;_  
_𑀅𑀦𑀢𑁆𑀢𑀼𑀓𑁆𑀓𑀁𑀲𑀓𑀸 𑀩𑀼𑀤𑁆𑀥𑀸,_  
_𑀩𑀼𑀤𑁆𑀥𑀸𑀦𑀁 𑀏𑀲 𑀥𑀫𑁆𑀫𑀢𑀸𑁇_  


(124.)

6321\. _𑀉𑀧𑁆𑀧𑀚𑁆𑀚𑀦𑁆𑀢𑀸 𑀘 𑀲𑀫𑁆𑀩𑀼𑀤𑁆𑀥𑀸,_  
_𑀆𑀮𑁄𑀓𑀁 𑀤𑀲𑁆𑀲𑀬𑀦𑁆𑀢𑀺 𑀢𑁂;_  
_𑀙𑀧𑁆𑀧𑀓𑀸𑀭𑀁 𑀧𑀓𑀫𑁆𑀧𑁂𑀦𑁆𑀢𑀺,_  
_𑀓𑁂𑀯𑀮𑀁 𑀯𑀲𑀼𑀥𑀁 𑀇𑀫𑀁𑁇_  


(125.)

6322\. _𑀧𑀲𑁆𑀲𑀦𑁆𑀢𑀺 𑀦𑀺𑀭𑀬𑀜𑁆𑀘𑁂𑀢𑁂,_  
_𑀦𑀺𑀩𑁆𑀩𑀸𑀢𑀺 𑀦𑀺𑀭𑀬𑁄 𑀢𑀤𑀸;_  
_𑀧𑀯𑀲𑁆𑀲𑀢𑀺 𑀫𑀳𑀸𑀫𑁂𑀖𑁄,_  
_𑀩𑀼𑀤𑁆𑀥𑀸𑀦𑀁 𑀏𑀲 𑀥𑀫𑁆𑀫𑀢𑀸𑁇_  


(126.)

6323\. _𑀈𑀤𑀺𑀲𑀸 𑀢𑁂 𑀫𑀳𑀸𑀦𑀸𑀕𑀸,_  
_𑀅𑀢𑀼𑀮𑀸 𑀘 𑀫𑀳𑀸𑀬𑀲𑀸;_  
_𑀯𑀡𑁆𑀡𑀢𑁄 𑀅𑀦𑀢𑀺𑀓𑁆𑀓𑀦𑁆𑀢𑀸,_  
_𑀅𑀧𑁆𑀧𑀫𑁂𑀬𑁆𑀬𑀸 𑀢𑀣𑀸𑀕𑀢𑀸’𑁇_  


(127.)

6324\. _𑀅𑀦𑀼𑀫𑁄𑀤𑀺𑀁𑀲𑀼 𑀫𑁂 𑀯𑀸𑀓𑁆𑀬𑀁,_  
_𑀲𑀩𑁆𑀩𑁂 𑀲𑀺𑀲𑁆𑀲𑀸 𑀲𑀕𑀸𑀭𑀯𑀸;_  
_𑀢𑀣𑀸 𑀘 𑀧𑀝𑀺𑀧𑀚𑁆𑀚𑀺𑀁𑀲𑀼,_  
_𑀬𑀣𑀸𑀲𑀢𑁆𑀢𑀺 𑀬𑀣𑀸𑀩𑀮𑀁𑁇_  


(128.)

6325\. _𑀧𑀝𑀺𑀧𑀽𑀚𑁂𑀦𑁆𑀢𑀺 𑀧𑀼𑀮𑀺𑀦𑀁,_  
_𑀲𑀓𑀓𑀫𑁆𑀫𑀸𑀪𑀺𑀮𑀸𑀲𑀺𑀦𑁄;_  
_𑀲𑀤𑁆𑀤𑀳𑀦𑁆𑀢𑀸 𑀫𑀫 𑀯𑀸𑀓𑁆𑀬𑀁,_  
_𑀩𑀼𑀤𑁆𑀥𑀲𑀓𑁆𑀓𑀢𑀫𑀸𑀦𑀲𑀸𑁇_  


(129.)

6326\. _𑀢𑀤𑀸 𑀘𑀯𑀺𑀢𑁆𑀯𑀸 𑀢𑀼𑀲𑀺𑀢𑀸,_  
_𑀤𑁂𑀯𑀧𑀼𑀢𑁆𑀢𑁄 𑀫𑀳𑀸𑀬𑀲𑁄;_  
_𑀉𑀧𑁆𑀧𑀚𑁆𑀚𑀺 𑀫𑀸𑀢𑀼𑀓𑀼𑀘𑁆𑀙𑀺𑀫𑁆𑀳𑀺,_  
_𑀤𑀲𑀲𑀳𑀲𑁆𑀲𑀺 𑀓𑀫𑁆𑀧𑀣𑁇_  


(130.)

6327\. _𑀅𑀲𑁆𑀲𑀫𑀲𑁆𑀲𑀸𑀯𑀺𑀤𑀽𑀭𑀫𑁆𑀳𑀺,_  
_𑀘𑀗𑁆𑀓𑀫𑀫𑁆𑀳𑀺 𑀞𑀺𑀢𑁄 𑀅𑀳𑀁;_  
_𑀲𑀩𑁆𑀩𑁂 𑀲𑀺𑀲𑁆𑀲𑀸 𑀲𑀫𑀸𑀕𑀦𑁆𑀢𑁆𑀯𑀸,_  
_𑀆𑀕𑀘𑁆𑀙𑀼𑀁 𑀫𑀫 𑀲𑀦𑁆𑀢𑀺𑀓𑁂𑁇_  


(131.)

6328\. _‘𑀉𑀲𑀪𑁄𑀯 𑀫𑀳𑀻 𑀦𑀤𑀢𑀺,_  
_𑀫𑀺𑀕𑀭𑀸𑀚𑀸𑀯 𑀓𑀽𑀚𑀢𑀺;_  
_𑀲𑀼𑀲𑀼𑀫𑀸𑀭𑁄𑀯 𑀲𑀍𑀅𑀢𑀺,_  
_𑀓𑀺𑀁 𑀯𑀺𑀧𑀸𑀓𑁄 𑀪𑀯𑀺𑀲𑁆𑀲𑀢𑀺’𑁇_  


(132.)

6329\. _‘𑀬𑀁 𑀧𑀓𑀺𑀢𑁆𑀢𑁂𑀫𑀺 𑀲𑀫𑁆𑀩𑀼𑀤𑁆𑀥𑀁,_  
_𑀲𑀺𑀓𑀢𑀸𑀣𑀽𑀧𑀲𑀦𑁆𑀢𑀺𑀓𑁂;_  
_𑀲𑁄 𑀤𑀸𑀦𑀺 𑀪𑀕𑀯𑀸 𑀲𑀢𑁆𑀣𑀸,_  
_𑀫𑀸𑀢𑀼𑀓𑀼𑀘𑁆𑀙𑀺𑀫𑀼𑀧𑀸𑀕𑀫𑀺’𑁇_  


(133.)

6330\. _𑀢𑁂𑀲𑀁 𑀥𑀫𑁆𑀫𑀓𑀣𑀁 𑀯𑀢𑁆𑀯𑀸,_  
_𑀓𑀺𑀢𑁆𑀢𑀬𑀺𑀢𑁆𑀯𑀸 𑀫𑀳𑀸𑀫𑀼𑀦𑀺𑀁;_  
_𑀉𑀬𑁆𑀬𑁄𑀚𑁂𑀢𑁆𑀯𑀸 𑀲𑀓𑁂 𑀲𑀺𑀲𑁆𑀲𑁂,_  
_𑀧𑀮𑁆𑀮𑀗𑁆𑀓𑀫𑀸𑀪𑀼𑀚𑀺𑀁 𑀅𑀳𑀁𑁇_  


(134.)

6331\. _𑀩𑀮𑀜𑁆𑀘 𑀯𑀢 𑀫𑁂 𑀔𑀻𑀡𑀁,_  
_𑀩𑁆𑀬𑀸𑀥𑀺𑀦𑀸 𑀧𑀭𑀫𑁂𑀦 𑀢𑀁;_  
_𑀩𑀼𑀤𑁆𑀥𑀲𑁂𑀝𑁆𑀞𑀁 𑀲𑀭𑀺𑀢𑁆𑀯𑀸𑀦,_  
_𑀢𑀢𑁆𑀣 𑀓𑀸𑀮𑀗𑁆𑀓𑀢𑁄 𑀅𑀳𑀁𑁇_  


(135.)

6332\. _𑀲𑀩𑁆𑀩𑁂 𑀲𑀺𑀲𑁆𑀲𑀸 𑀲𑀫𑀸𑀕𑀦𑁆𑀢𑁆𑀯𑀸,_  
_𑀅𑀓𑀁𑀲𑀼 𑀘𑀺𑀢𑀓𑀁 𑀢𑀤𑀸;_  
_𑀓𑀍𑀏𑀯𑀭𑀜𑁆𑀘 𑀫𑁂 𑀕𑀬𑁆𑀳,_  
_𑀘𑀺𑀢𑀓𑀁 𑀅𑀪𑀺𑀭𑁄𑀧𑀬𑀼𑀁𑁇_  


(136.)

6333\. _𑀘𑀺𑀢𑀓𑀁 𑀧𑀭𑀺𑀯𑀸𑀭𑁂𑀢𑁆𑀯𑀸,_  
_𑀲𑀻𑀲𑁂 𑀓𑀢𑁆𑀯𑀸𑀦 𑀅𑀜𑁆𑀚𑀮𑀺𑀁;_  
_𑀲𑁄𑀓𑀲𑀮𑁆𑀮𑀧𑀭𑁂𑀢𑀸 𑀢𑁂,_  
_𑀯𑀺𑀓𑁆𑀓𑀦𑁆𑀤𑀺𑀁𑀲𑀼 𑀲𑀫𑀸𑀕𑀢𑀸𑁇_  


(137.)

6334\. _𑀢𑁂𑀲𑀁 𑀮𑀸𑀮𑀧𑁆𑀧𑀫𑀸𑀦𑀸𑀦𑀁,_  
_𑀅𑀕𑀫𑀁 𑀘𑀺𑀢𑀓𑀁 𑀢𑀤𑀸;_  
_‘𑀅𑀳𑀁 𑀆𑀘𑀭𑀺𑀬𑁄 𑀢𑀼𑀫𑁆𑀳𑀁,_  
_𑀫𑀸 𑀲𑁄𑀘𑀺𑀢𑁆𑀣 𑀲𑀼𑀫𑁂𑀥𑀲𑀸𑁇_  


(138.)

6335\. _𑀲𑀤𑀢𑁆𑀣𑁂 𑀯𑀸𑀬𑀫𑁂𑀬𑁆𑀬𑀸𑀣,_  
_𑀭𑀢𑁆𑀢𑀺𑀦𑁆𑀤𑀺𑀯𑀫𑀢𑀦𑁆𑀤𑀺𑀢𑀸;_  
_𑀫𑀸 𑀯𑁄 𑀧𑀫𑀢𑁆𑀢𑀸 𑀅𑀳𑀼𑀢𑁆𑀣,_  
_𑀔𑀡𑁄 𑀯𑁄 𑀧𑀝𑀺𑀧𑀸𑀤𑀺𑀢𑁄’𑁇_  


(139.)

6336\. _𑀲𑀓𑁂 𑀲𑀺𑀲𑁆𑀲𑁂𑀦𑀼𑀲𑀸𑀲𑀺𑀢𑁆𑀯𑀸,_  
_𑀤𑁂𑀯𑀮𑁄𑀓𑀁 𑀧𑀼𑀦𑀸𑀕𑀫𑀺𑀁;_  
_𑀅𑀝𑁆𑀞𑀸𑀭𑀲 𑀘 𑀓𑀧𑁆𑀧𑀸𑀦𑀺,_  
_𑀤𑁂𑀯𑀮𑁄𑀓𑁂 𑀭𑀫𑀸𑀫𑀳𑀁𑁇_  


(140.)

6337\. _𑀲𑀢𑀸𑀦𑀁 𑀧𑀜𑁆𑀘𑀓𑁆𑀔𑀢𑁆𑀢𑀼𑀜𑁆𑀘,_  
_𑀘𑀓𑁆𑀓𑀯𑀢𑁆𑀢𑀻 𑀅𑀳𑁄𑀲𑀳𑀁;_  
_𑀅𑀦𑁂𑀓𑀲𑀢𑀓𑁆𑀔𑀢𑁆𑀢𑀼𑀜𑁆𑀘,_  
_𑀤𑁂𑀯𑀭𑀚𑁆𑀚𑀫𑀓𑀸𑀭𑀬𑀺𑀁𑁇_  


(141.)

6338\. _𑀅𑀯𑀲𑁂𑀲𑁂𑀲𑀼 𑀓𑀧𑁆𑀧𑁂𑀲𑀼,_  
_𑀯𑁄𑀓𑀺𑀡𑁆𑀡𑁄 𑀲𑀁𑀲𑀭𑀺𑀁 𑀅𑀳𑀁;_  
_𑀤𑀼𑀕𑁆𑀕𑀢𑀺𑀁 𑀦𑀸𑀪𑀺𑀚𑀸𑀦𑀸𑀫𑀺,_  
_𑀉𑀧𑁆𑀧𑀸𑀤𑀲𑁆𑀲 𑀇𑀤𑀁 𑀨𑀮𑀁𑁇_  


(142.)

6339\. _𑀬𑀣𑀸 𑀓𑁄𑀫𑀼𑀤𑀺𑀓𑁂 𑀫𑀸𑀲𑁂,_  
_𑀩𑀳𑀽 𑀧𑀼𑀧𑁆𑀨𑀦𑁆𑀢𑀺 𑀧𑀸𑀤𑀧𑀸;_  
_𑀢𑀣𑁂𑀯𑀸𑀳𑀫𑁆𑀧𑀺 𑀲𑀫𑀬𑁂,_  
_𑀧𑀼𑀧𑁆𑀨𑀺𑀢𑁄𑀫𑁆𑀳𑀺 𑀫𑀳𑁂𑀲𑀺𑀦𑀸𑁇_  


(143.)

6340\. _𑀯𑀻𑀭𑀺𑀬𑀁 𑀫𑁂 𑀥𑀼𑀭𑀥𑁄𑀭𑀬𑁆𑀳𑀁,_  
_𑀬𑁄𑀕𑀓𑁆𑀔𑁂𑀫𑀸𑀥𑀺𑀯𑀸𑀳𑀦𑀁;_  
_𑀦𑀸𑀕𑁄𑀯 𑀩𑀦𑁆𑀥𑀦𑀁 𑀙𑁂𑀢𑁆𑀯𑀸,_  
_𑀯𑀺𑀳𑀭𑀸𑀫𑀺 𑀅𑀦𑀸𑀲𑀯𑁄𑁇_  


(144.)

6341\. _𑀲𑀢𑀲𑀳𑀲𑁆𑀲𑀺𑀢𑁄 𑀓𑀧𑁆𑀧𑁂,_  
_𑀬𑀁 𑀩𑀼𑀤𑁆𑀥𑀫𑀪𑀺𑀓𑀺𑀢𑁆𑀢𑀬𑀺𑀁;_  
_𑀤𑀼𑀕𑁆𑀕𑀢𑀺𑀁 𑀦𑀸𑀪𑀺𑀚𑀸𑀦𑀸𑀫𑀺,_  
_𑀓𑀺𑀢𑁆𑀢𑀦𑀸𑀬 𑀇𑀤𑀁 𑀨𑀮𑀁𑁇_  


(145.)

6342\. _𑀓𑀺𑀮𑁂𑀲𑀸 𑀛𑀸𑀧𑀺𑀢𑀸 𑀫𑀬𑁆𑀳𑀁,_  
_…𑀧𑁂…_  
_𑀯𑀺𑀳𑀭𑀸𑀫𑀺 𑀅𑀦𑀸𑀲𑀯𑁄𑁇_  


(146.)

6343\. _𑀲𑁆𑀯𑀸𑀕𑀢𑀁 𑀯𑀢 𑀫𑁂 𑀆𑀲𑀺,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁𑁇_  


(147.)

6344\. _𑀧𑀝𑀺𑀲𑀫𑁆𑀪𑀺𑀤𑀸 𑀘𑀢𑀲𑁆𑀲𑁄,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁”𑁇_  


6345\. 𑀇𑀢𑁆𑀣𑀁 𑀲𑀼𑀤𑀁 𑀆𑀬𑀲𑁆𑀫𑀸 𑀧𑀼𑀮𑀺𑀦𑀼𑀧𑁆𑀧𑀸𑀤𑀓𑁄 𑀣𑁂𑀭𑁄 𑀇𑀫𑀸 𑀕𑀸𑀣𑀸𑀬𑁄 𑀅𑀪𑀸𑀲𑀺𑀢𑁆𑀣𑀸𑀢𑀺𑁇

---

6346\. 𑀧𑀼𑀮𑀺𑀦𑀼𑀧𑁆𑀧𑀸𑀤𑀓𑀢𑁆𑀣𑁂𑀭𑀲𑁆𑀲𑀸𑀧𑀤𑀸𑀦𑀁 𑀲𑀢𑁆𑀢𑀫𑀁𑁇



[Go to previous page (49.6 Dhātupūjakattheraapadāna)](49.6.md) / [Go to parent page (49 Paṃsukūlavagga)](../49.md) / [Go to next page (49.8 Taraṇiyattheraapadāna)](49.8.md)


