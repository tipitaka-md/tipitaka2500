
[Home](/) / [20Ap1 Therāpadānapāḷi](../../20Ap1.md) / [49 Paṃsukūlavagga](../49.md)

# 𑁪𑁯𑁇𑁨 𑀩𑀼𑀤𑁆𑀥𑀲𑀜𑁆𑀜𑀓𑀢𑁆𑀣𑁂𑀭𑀅𑀧𑀤𑀸𑀦

* 𑀧𑀁𑀲𑀼𑀓𑀽𑀮𑀯𑀕𑁆𑀕

* 𑀩𑀼𑀤𑁆𑀥𑀲𑀜𑁆𑀜𑀓𑀢𑁆𑀣𑁂𑀭𑀅𑀧𑀤𑀸𑀦

(9.)

6195\. _“𑀅𑀚𑁆𑀛𑀸𑀬𑀓𑁄 𑀫𑀦𑁆𑀢𑀥𑀭𑁄,_  
_𑀢𑀺𑀡𑁆𑀡𑀁 𑀯𑁂𑀤𑀸𑀦 𑀧𑀸𑀭𑀕𑀽;_  
_𑀮𑀓𑁆𑀔𑀡𑁂 𑀇𑀢𑀺𑀳𑀸𑀲𑁂 𑀘,_  
_𑀲𑀦𑀺𑀖𑀡𑁆𑀟𑀼𑀲𑀓𑁂𑀝𑀼𑀪𑁂𑁇_  


(10.)

6196\. _𑀦𑀤𑀻𑀲𑁄𑀢𑀧𑀝𑀺𑀪𑀸𑀕𑀸,_  
_𑀲𑀺𑀲𑁆𑀲𑀸 𑀆𑀬𑀦𑁆𑀢𑀺 𑀫𑁂 𑀢𑀤𑀸;_  
_𑀢𑁂𑀲𑀸𑀳𑀁 𑀫𑀦𑁆𑀢𑁂 𑀯𑀸𑀘𑁂𑀫𑀺,_  
_𑀭𑀢𑁆𑀢𑀺𑀦𑁆𑀤𑀺𑀯𑀫𑀢𑀦𑁆𑀤𑀺𑀢𑁄𑁇_  


(11.)

6197\. _𑀲𑀺𑀤𑁆𑀥𑀢𑁆𑀣𑁄 𑀦𑀸𑀫 𑀲𑀫𑁆𑀩𑀼𑀤𑁆𑀥𑁄,_  
_𑀮𑁄𑀓𑁂 𑀉𑀧𑁆𑀧𑀚𑁆𑀚𑀺 𑀢𑀸𑀯𑀤𑁂;_  
_𑀢𑀫𑀦𑁆𑀥𑀓𑀸𑀭𑀁 𑀦𑀸𑀲𑁂𑀢𑁆𑀯𑀸,_  
_𑀜𑀸𑀡𑀸𑀮𑁄𑀓𑀁 𑀧𑀯𑀢𑁆𑀢𑀬𑀺𑁇_  


(12.)

6198\. _𑀫𑀫 𑀅𑀜𑁆𑀜𑀢𑀭𑁄 𑀲𑀺𑀲𑁆𑀲𑁄,_  
_𑀲𑀺𑀲𑁆𑀲𑀸𑀦𑀁 𑀲𑁄 𑀓𑀣𑁂𑀲𑀺 𑀫𑁂;_  
_𑀲𑀼𑀢𑁆𑀯𑀸𑀦 𑀢𑁂 𑀏𑀢𑀫𑀢𑁆𑀣𑀁,_  
_𑀆𑀭𑁄𑀘𑁂𑀲𑀼𑀁 𑀫𑀫𑀁 𑀢𑀤𑀸𑁇_  


(13.)

6199\. _‘𑀩𑀼𑀤𑁆𑀥𑁄 𑀮𑁄𑀓𑁂 𑀲𑀫𑀼𑀧𑁆𑀧𑀦𑁆𑀦𑁄,_  
_𑀲𑀩𑁆𑀩𑀜𑁆𑀜𑀽 𑀮𑁄𑀓𑀦𑀸𑀬𑀓𑁄;_  
_𑀢𑀲𑁆𑀲𑀸𑀦𑀼𑀯𑀢𑁆𑀢𑀢𑀺 𑀚𑀦𑁄,_  
_𑀮𑀸𑀪𑁄 𑀅𑀫𑁆𑀳𑀁 𑀦 𑀯𑀺𑀚𑁆𑀚𑀢𑀺𑁇_  


(14.)

6200\. _𑀅𑀥𑀺𑀘𑁆𑀘𑀼𑀧𑁆𑀧𑀢𑁆𑀢𑀺𑀓𑀸 𑀩𑀼𑀤𑁆𑀥𑀸,_  
_𑀘𑀓𑁆𑀔𑀼𑀫𑀦𑁆𑀢𑁄 𑀫𑀳𑀸𑀬𑀲𑀸;_  
_𑀬𑀦𑁆𑀦𑀽𑀦𑀸𑀳𑀁 𑀩𑀼𑀤𑁆𑀥𑀲𑁂𑀝𑁆𑀞𑀁,_  
_𑀧𑀲𑁆𑀲𑁂𑀬𑁆𑀬𑀁 𑀮𑁄𑀓𑀦𑀸𑀬𑀓𑀁’𑁇_  


(15.)

6201\. _𑀅𑀚𑀺𑀦𑀁 𑀫𑁂 𑀕𑀳𑁂𑀢𑁆𑀯𑀸𑀦,_  
_𑀯𑀸𑀓𑀘𑀻𑀭𑀁 𑀓𑀫𑀡𑁆𑀟𑀮𑀼𑀁;_  
_𑀅𑀲𑁆𑀲𑀫𑀸 𑀅𑀪𑀺𑀦𑀺𑀓𑁆𑀔𑀫𑁆𑀫,_  
_𑀲𑀺𑀲𑁆𑀲𑁂 𑀆𑀫𑀦𑁆𑀢𑀬𑀺𑀁 𑀅𑀳𑀁𑁇_  


(16.)

6202\. _𑀑𑀤𑀼𑀫𑁆𑀩𑀭𑀺𑀓𑀧𑀼𑀧𑁆𑀨𑀁𑀯,_  
_𑀘𑀦𑁆𑀤𑀫𑁆𑀳𑀺 𑀲𑀲𑀓𑀁 𑀬𑀣𑀸;_  
_𑀯𑀸𑀬𑀲𑀸𑀦𑀁 𑀬𑀣𑀸 𑀔𑀻𑀭𑀁,_  
_𑀤𑀼𑀮𑁆𑀮𑀪𑁄 𑀮𑁄𑀓𑀦𑀸𑀬𑀓𑁄𑁇_  


(17.)

6203\. _𑀩𑀼𑀤𑁆𑀥𑁄 𑀮𑁄𑀓𑀫𑁆𑀳𑀺 𑀉𑀧𑁆𑀧𑀦𑁆𑀦𑁄,_  
_𑀫𑀦𑀼𑀲𑁆𑀲𑀢𑁆𑀢𑀫𑁆𑀧𑀺 𑀤𑀼𑀮𑁆𑀮𑀪𑀁;_  
_𑀉𑀪𑁄𑀲𑀼 𑀯𑀺𑀚𑁆𑀚𑀫𑀸𑀦𑁂𑀲𑀼,_  
_𑀲𑀯𑀦𑀜𑁆𑀘 𑀲𑀼𑀤𑀼𑀮𑁆𑀮𑀪𑀁𑁇_  


(18.)

6204\. _𑀩𑀼𑀤𑁆𑀥𑁄 𑀮𑁄𑀓𑁂 𑀲𑀫𑀼𑀧𑁆𑀧𑀦𑁆𑀦𑁄,_  
_𑀘𑀓𑁆𑀔𑀼𑀁 𑀮𑀘𑁆𑀙𑀸𑀫 𑀦𑁄 𑀪𑀯𑀁;_  
_𑀏𑀣 𑀲𑀩𑁆𑀩𑁂 𑀕𑀫𑀺𑀲𑁆𑀲𑀸𑀫,_  
_𑀲𑀫𑁆𑀫𑀸𑀲𑀫𑁆𑀩𑀼𑀤𑁆𑀥𑀲𑀦𑁆𑀢𑀺𑀓𑀁𑁇_  


(19.)

6205\. _𑀓𑀫𑀡𑁆𑀟𑀮𑀼𑀥𑀭𑀸 𑀲𑀩𑁆𑀩𑁂,_  
_𑀔𑀭𑀸𑀚𑀺𑀦𑀦𑀺𑀯𑀸𑀲𑀺𑀦𑁄;_  
_𑀢𑁂 𑀚𑀝𑀸 𑀪𑀸𑀭𑀪𑀭𑀺𑀢𑀸,_  
_𑀦𑀺𑀓𑁆𑀔𑀫𑀼𑀁 𑀯𑀺𑀧𑀺𑀦𑀸 𑀢𑀤𑀸𑁇_  


(20.)

6206\. _𑀬𑀼𑀕𑀫𑀢𑁆𑀢𑀁 𑀧𑁂𑀓𑁆𑀔𑀫𑀸𑀦𑀸,_  
_𑀉𑀢𑁆𑀢𑀫𑀢𑁆𑀣𑀁 𑀕𑀯𑁂𑀲𑀺𑀦𑁄;_  
_𑀆𑀲𑀢𑁆𑀢𑀺𑀤𑁄𑀲𑀭𑀳𑀺𑀢𑀸,_  
_𑀅𑀲𑀫𑁆𑀪𑀻𑀢𑀸𑀯 𑀓𑁂𑀲𑀭𑀻𑁇_  


(21.)

6207\. _𑀅𑀧𑁆𑀧𑀓𑀺𑀘𑁆𑀘𑀸 𑀅𑀮𑁄𑀮𑀼𑀧𑁆𑀧𑀸,_  
_𑀦𑀺𑀧𑀓𑀸 𑀲𑀦𑁆𑀢𑀯𑀼𑀢𑁆𑀢𑀺𑀦𑁄;_  
_𑀉𑀜𑁆𑀙𑀸𑀬 𑀘𑀭𑀫𑀸𑀦𑀸 𑀢𑁂,_  
_𑀩𑀼𑀤𑁆𑀥𑀲𑁂𑀝𑁆𑀞𑀫𑀼𑀧𑀸𑀕𑀫𑀼𑀁𑁇_  


(22.)

6208\. _𑀤𑀺𑀬𑀟𑁆𑀠𑀬𑁄𑀚𑀦𑁂 𑀲𑁂𑀲𑁂,_  
_𑀩𑁆𑀬𑀸𑀥𑀺 𑀫𑁂 𑀉𑀧𑀧𑀚𑁆𑀚𑀣;_  
_𑀩𑀼𑀤𑁆𑀥𑀲𑁂𑀝𑁆𑀞𑀁 𑀲𑀭𑀺𑀢𑁆𑀯𑀸𑀦,_  
_𑀢𑀢𑁆𑀣 𑀓𑀸𑀮𑀗𑁆𑀓𑀢𑁄 𑀅𑀳𑀁𑁇_  


(23.)

6209\. _𑀘𑀢𑀼𑀦𑁆𑀦𑀯𑀼𑀢𑀺𑀢𑁄 𑀓𑀧𑁆𑀧𑁂,_  
_𑀬𑀁 𑀲𑀜𑁆𑀜𑀫𑀮𑀪𑀺𑀁 𑀢𑀤𑀸;_  
_𑀤𑀼𑀕𑁆𑀕𑀢𑀺𑀁 𑀦𑀸𑀪𑀺𑀚𑀸𑀦𑀸𑀫𑀺,_  
_𑀩𑀼𑀤𑁆𑀥𑀲𑀜𑁆𑀜𑀸𑀬𑀺𑀤𑀁 𑀨𑀮𑀁𑁇_  


(24.)

6210\. _𑀓𑀺𑀮𑁂𑀲𑀸 𑀛𑀸𑀧𑀺𑀢𑀸 𑀫𑀬𑁆𑀳𑀁,_  
_…𑀧𑁂…_  
_𑀯𑀺𑀳𑀭𑀸𑀫𑀺 𑀅𑀦𑀸𑀲𑀯𑁄𑁇_  


(25.)

6211\. _𑀲𑁆𑀯𑀸𑀕𑀢𑀁 𑀯𑀢 𑀫𑁂 𑀆𑀲𑀺,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁𑁇_  


(26.)

6212\. _𑀧𑀝𑀺𑀲𑀫𑁆𑀪𑀺𑀤𑀸 𑀘𑀢𑀲𑁆𑀲𑁄,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁”𑁇_  


6213\. 𑀇𑀢𑁆𑀣𑀁 𑀲𑀼𑀤𑀁 𑀆𑀬𑀲𑁆𑀫𑀸 𑀩𑀼𑀤𑁆𑀥𑀲𑀜𑁆𑀜𑀓𑁄 𑀣𑁂𑀭𑁄 𑀇𑀫𑀸 𑀕𑀸𑀣𑀸𑀬𑁄 𑀅𑀪𑀸𑀲𑀺𑀢𑁆𑀣𑀸𑀢𑀺𑁇

---

6214\. 𑀩𑀼𑀤𑁆𑀥𑀲𑀜𑁆𑀜𑀓𑀢𑁆𑀣𑁂𑀭𑀲𑁆𑀲𑀸𑀧𑀤𑀸𑀦𑀁 𑀤𑀼𑀢𑀺𑀬𑀁𑁇



[Go to previous page (49.1 Paṃsukūlasaññakattheraapadāna)](49.1.md) / [Go to parent page (49 Paṃsukūlavagga)](../49.md) / [Go to next page (49.3 Bhisadāyakattheraapadāna)](49.3.md)


