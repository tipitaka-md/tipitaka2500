
[Home](/) / [20Ap1 Therāpadānapāḷi](/tipitaka/20Ap1.md) / [9 Timiravagga](/tipitaka/20Ap1/9.md)

# 9.3 Nipannañjalikattheraapadāna

### Timiravagga

### Nipannañjalikattheraapadāna

(16.)

1705. _“Rukkhamūle nisinnohaṃ,_  
_byādhito paramena ca;_  
_Paramakāruññapattomhi,_  
_araññe kānane ahaṃ._  


(17.)

1706. _Anukampaṃ upādāya,_  
_tisso satthā upesi maṃ;_  
_Sohaṃ nipannako santo,_  
_sire katvāna añjaliṃ._  


(18.)

1707. _Pasannacitto sumano,_  
_sabbasattānamuttamaṃ;_  
_Sambuddhaṃ abhivādetvā,_  
_tattha kālaṅkato ahaṃ._  


(19.)

1708. _Dvenavute ito kappe,_  
_yaṃ vandiṃ purisuttamaṃ;_  
_Duggatiṃ nābhijānāmi,_  
_vandanāya idaṃ phalaṃ._  


(20.)

1709. _Ito pañcamake kappe,_  
_pañcevāsuṃ mahāsikhā;_  
_Sattaratanasampannā,_  
_cakkavattī mahabbalā._  


(21.)

1710. _Paṭisambhidā catasso,_  
_…pe…_  
_kataṃ buddhassa sāsanaṃ”._  


1711. Itthaṃ sudaṃ āyasmā nipannañjaliko thero imā gāthāyo abhāsitthāti.

===

1712. Nipannañjalikattherassāpadānaṃ tatiyaṃ.



[Go to previous page](/tipitaka/20Ap1/9/9.2.md) / [Go to parent page](/tipitaka/20Ap1/9.md) / [Go to next page](/tipitaka/20Ap1/9/9.4.md)


