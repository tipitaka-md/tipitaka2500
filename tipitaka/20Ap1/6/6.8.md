
[Home](/) / [20Ap1 Therāpadānapāḷi](../../20Ap1.md) / [6 Bījanivagga](../6.md)

# 6.8 Dhajadāyakattheraapadāna

* Bījanivagga

* Dhajadāyakattheraapadāna

(57.)

1446\. _“Padumuttarabuddhassa,_  
_bodhiyā pādaputtame;_  
_Haṭṭho haṭṭhena cittena,_  
_dhajamāropayiṃ ahaṃ._  


(58.)

1447\. _Patitapattāni gaṇhitvā,_  
_bahiddhā chaḍḍayiṃ ahaṃ;_  
_Antosuddhaṃ bahisuddhaṃ,_  
_adhimuttamanāsavaṃ._  


(59.)

1448\. _Sammukhā viya sambuddhaṃ,_  
_avandiṃ bodhimuttamaṃ;_  
_Padumuttaro lokavidū,_  
_āhutīnaṃ paṭiggaho._  


(60.)

1449\. _Bhikkhusaṃghe ṭhito satthā,_  
_imā gāthā abhāsatha;_  
_‘Iminā dhajadānena,_  
_upaṭṭhānena cūbhayaṃ._  


(61.)

1450\. _Kappānaṃ satasahassaṃ,_  
_duggatiṃ so na gacchati;_  
_Devesu devasobhagyaṃ,_  
_anubhossatinappakaṃ._  


(62.)

1451\. _Anekasatakkhattuñca,_  
_rājā raṭṭhe bhavissati;_  
_Uggato nāma nāmena,_  
_cakkavattī bhavissati._  


(63.)

1452\. _Sampattiṃ anubhotvāna,_  
_sukkamūlena codito;_  
_Gotamassa bhagavato,_  
_sāsanebhiramissati’._  


(64.)

1453\. _Padhānapahitattomhi,_  
_upasanto nirūpadhi;_  
_Dhāremi antimaṃ dehaṃ,_  
_sammāsambuddhasāsane._  


(65.)

1454\. _Ekapaññāsasahasse,_  
_kappe uggatasavhayo;_  
_Paññāsasatasahasse,_  
_khattiyo meghasavhayo._  


(66.)

1455\. _Paṭisambhidā catasso,_  
_…pe…_  
_kataṃ buddhassa sāsanaṃ”._  


1456\. Itthaṃ sudaṃ āyasmā dhajadāyako thero imā gāthāyo abhāsitthāti.

---

1457\. Dhajadāyakattherassāpadānaṃ aṭṭhamaṃ.



[Go to previous page (6.7 Pañcadīpakattheraapadāna)](6.7.md) / [Go to parent page (6 Bījanivagga)](../6.md) / [Go to next page (6.9 Padumattheraapadāna)](6.9.md)


