
[Home](/) / [20Ap1 Therāpadānapāḷi](../../20Ap1.md) / [6 Bījanivagga](../6.md)

# 6.7 Pañcadīpakattheraapadāna

* Bījanivagga

* Pañcadīpakattheraapadāna

(50.)

1437\. _“Padumuttarabuddhassa,_  
_sabbabhūtānukampino;_  
_Saddahitvāna saddhamme,_  
_ujudiṭṭhi ahosahaṃ._  


(51.)

1438\. _Padīpadānaṃ pādāsiṃ,_  
_parivāretvāna bodhiyaṃ;_  
_Saddahanto padīpāni,_  
_akariṃ tāvade ahaṃ._  


(52.)

1439\. _Yaṃ yaṃ yonupapajjāmi,_  
_devattaṃ atha mānusaṃ;_  
_Ākāse ukkaṃ dhārenti,_  
_dīpadānassidaṃ phalaṃ._  


(53.)

1440\. _Tirokuṭṭaṃ tiroselaṃ,_  
_samatiggayha pabbataṃ;_  
_Samantā yojanasataṃ,_  
_dassanaṃ anubhomahaṃ._  


(54.)

1441\. _Tena kammāvasesena,_  
_pattomhi āsavakkhayaṃ;_  
_Dhāremi antimaṃ dehaṃ,_  
_dvipadindassa sāsane._  


(55.)

1442\. _Catuttiṃse kappasate,_  
_satacakkhusanāmakā;_  
_Rājāhesuṃ mahātejā,_  
_cakkavattī mahabbalā._  


(56.)

1443\. _Paṭisambhidā catasso,_  
_…pe…_  
_kataṃ buddhassa sāsanaṃ”._  


1444\. Itthaṃ sudaṃ āyasmā pañcadīpako thero imā gāthāyo abhāsitthāti.

---

1445\. Pañcadīpakattherassāpadānaṃ sattamaṃ.



[Go to previous page (6.6 Saparivārāsanattheraapadāna)](6.6.md) / [Go to parent page (6 Bījanivagga)](../6.md) / [Go to next page (6.8 Dhajadāyakattheraapadāna)](6.8.md)


