
[Home](/) / [20Ap1 Therāpadānapāḷi](/tipitaka/20Ap1.md) / [6 Bījanivagga](/tipitaka/20Ap1/6.md)

# 𑁬𑁇𑁫 𑀑𑀧𑀯𑀬𑁆𑀳𑀢𑁆𑀣𑁂𑀭𑀅𑀧𑀤𑀸𑀦

### 𑀩𑀻𑀚𑀦𑀺𑀯𑀕𑁆𑀕

### 𑀑𑀧𑀯𑀬𑁆𑀳𑀢𑁆𑀣𑁂𑀭𑀅𑀧𑀤𑀸𑀦

(33.)

1416. _“𑀧𑀤𑀼𑀫𑀼𑀢𑁆𑀢𑀭𑀩𑀼𑀤𑁆𑀥𑀲𑁆𑀲,_  
_𑀆𑀚𑀸𑀦𑀻𑀬𑀫𑀤𑀸𑀲𑀳𑀁;_  
_𑀦𑀺𑀬𑁆𑀬𑀸𑀤𑁂𑀢𑁆𑀯𑀸𑀦 𑀲𑀫𑁆𑀩𑀼𑀤𑁆𑀥𑁂,_  
_𑀅𑀕𑀫𑀸𑀲𑀺𑀁 𑀲𑀓𑀁 𑀖𑀭𑀁𑁇_  


(34.)

1417. _𑀤𑁂𑀯𑀮𑁄 𑀦𑀸𑀫 𑀦𑀸𑀫𑁂𑀦,_  
_𑀲𑀢𑁆𑀣𑀼𑀦𑁄 𑀅𑀕𑁆𑀕𑀲𑀸𑀯𑀓𑁄;_  
_𑀯𑀭𑀥𑀫𑁆𑀫𑀲𑁆𑀲 𑀤𑀸𑀬𑀸𑀤𑁄,_  
_𑀆𑀕𑀘𑁆𑀙𑀺 𑀫𑀫 𑀲𑀦𑁆𑀢𑀺𑀓𑀁𑁇_  


(35.)

1418. _𑀲𑀧𑀢𑁆𑀢𑀪𑀸𑀭𑁄 𑀪𑀕𑀯𑀸,_  
_𑀆𑀚𑀸𑀦𑁂𑀬𑁆𑀬𑁄 𑀦 𑀓𑀧𑁆𑀧𑀢𑀺;_  
_𑀢𑀯 𑀲𑀗𑁆𑀓𑀧𑁆𑀧𑀫𑀜𑁆𑀜𑀸𑀬,_  
_𑀅𑀥𑀺𑀯𑀸𑀲𑁂𑀲𑀺 𑀘𑀓𑁆𑀔𑀼𑀫𑀸𑁇_  


(36.)

1419. _𑀅𑀕𑁆𑀖𑀸𑀧𑁂𑀢𑁆𑀯𑀸 𑀯𑀸𑀢𑀚𑀯𑀁,_  
_𑀲𑀺𑀦𑁆𑀥𑀯𑀁 𑀲𑀻𑀖𑀯𑀸𑀳𑀦𑀁;_  
_𑀧𑀤𑀼𑀫𑀼𑀢𑁆𑀢𑀭𑀩𑀼𑀤𑁆𑀥𑀲𑁆𑀲,_  
_𑀔𑀫𑀦𑀻𑀬𑀫𑀤𑀸𑀲𑀳𑀁𑁇_  


(37.)

1420. _𑀬𑀁 𑀬𑀁 𑀬𑁄𑀦𑀼𑀧𑀧𑀚𑁆𑀚𑀸𑀫𑀺,_  
_𑀤𑁂𑀯𑀢𑁆𑀢𑀁 𑀅𑀣 𑀫𑀸𑀦𑀼𑀲𑀁;_  
_𑀔𑀫𑀦𑀻𑀬𑀁 𑀯𑀸𑀢𑀚𑀯𑀁,_  
_𑀘𑀺𑀢𑁆𑀢𑀁 𑀦𑀺𑀩𑁆𑀩𑀢𑁆𑀢𑀢𑁂 𑀫𑀫𑁇_  


(38.)

1421. _𑀮𑀸𑀪𑀁 𑀢𑁂𑀲𑀁 𑀲𑀼𑀮𑀤𑁆𑀥𑀁𑀯,_  
_𑀬𑁂 𑀮𑀪𑀦𑁆𑀢𑀼𑀧𑀲𑀫𑁆𑀧𑀤𑀁;_  
_𑀧𑀼𑀦𑀧𑀺 𑀧𑀬𑀺𑀭𑀼𑀧𑀸𑀲𑁂𑀬𑁆𑀬𑀁,_  
_𑀩𑀼𑀤𑁆𑀥𑁄 𑀮𑁄𑀓𑁂 𑀲𑀘𑁂 𑀪𑀯𑁂𑁇_  


(39.)

1422. _𑀅𑀝𑁆𑀞𑀯𑀻𑀲𑀢𑀺𑀓𑁆𑀔𑀢𑁆𑀢𑀼𑀁𑀳𑀁,_  
_𑀭𑀸𑀚𑀸 𑀆𑀲𑀺𑀁 𑀫𑀳𑀩𑁆𑀩𑀮𑁄;_  
_𑀘𑀸𑀢𑀼𑀭𑀦𑁆𑀢𑁄 𑀯𑀺𑀚𑀺𑀢𑀸𑀯𑀻,_  
_𑀚𑀫𑁆𑀩𑀼𑀲𑀡𑁆𑀟𑀲𑁆𑀲 𑀇𑀲𑁆𑀲𑀭𑁄𑁇_  


(40.)

1423. _𑀇𑀤𑀁 𑀧𑀘𑁆𑀙𑀺𑀫𑀓𑀁 𑀫𑀬𑁆𑀳𑀁,_  
_𑀘𑀭𑀺𑀫𑁄 𑀯𑀢𑁆𑀢𑀢𑁂 𑀪𑀯𑁄;_  
_𑀧𑀢𑁆𑀢𑁄𑀲𑁆𑀫𑀺 𑀅𑀘𑀮𑀁 𑀞𑀸𑀦𑀁,_  
_𑀳𑀺𑀢𑁆𑀯𑀸 𑀚𑀬𑀧𑀭𑀸𑀚𑀬𑀁𑁇_  


(41.)

1424. _𑀘𑀢𑀼𑀢𑀺𑀁𑀲𑀲𑀳𑀲𑁆𑀲𑀫𑁆𑀳𑀺,_  
_𑀫𑀳𑀸𑀢𑁂𑀚𑁄𑀲𑀺 𑀔𑀢𑁆𑀢𑀺𑀬𑁄;_  
_𑀲𑀢𑁆𑀢𑀭𑀢𑀦𑀲𑀫𑁆𑀧𑀦𑁆𑀦𑁄,_  
_𑀘𑀓𑁆𑀓𑀯𑀢𑁆𑀢𑀻 𑀫𑀳𑀩𑁆𑀩𑀮𑁄𑁇_  


(42.)

1425. _𑀧𑀝𑀺𑀲𑀫𑁆𑀪𑀺𑀤𑀸 𑀘𑀢𑀲𑁆𑀲𑁄,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁”𑁇_  


1426. 𑀇𑀢𑁆𑀣𑀁 𑀲𑀼𑀤𑀁 𑀆𑀬𑀲𑁆𑀫𑀸 𑀑𑀧𑀯𑀬𑁆𑀳𑁄 𑀣𑁂𑀭𑁄 𑀇𑀫𑀸 𑀕𑀸𑀣𑀸𑀬𑁄 𑀅𑀪𑀸𑀲𑀺𑀢𑁆𑀣𑀸𑀢𑀺𑁇

---

1427. 𑀑𑀧𑀯𑀬𑁆𑀳𑀢𑁆𑀣𑁂𑀭𑀲𑁆𑀲𑀸𑀧𑀤𑀸𑀦𑀁 𑀧𑀜𑁆𑀘𑀫𑀁𑁇



[Go to previous page (6.4 Gandhodakiyattheraapadāna)](/tipitaka/20Ap1/6/6.4.md) / [Go to parent page (6 Bījanivagga)](/tipitaka/20Ap1/6.md) / [Go to next page (6.6 Saparivārāsanattheraapadāna)](/tipitaka/20Ap1/6/6.6.md)


