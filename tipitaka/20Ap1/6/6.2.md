
[Home](/) / [20Ap1 Therāpadānapāḷi](../../20Ap1.md) / [6 Bījanivagga](../6.md)

# 𑁬𑁇𑁨 𑀲𑀢𑀭𑀁𑀲𑀺𑀢𑁆𑀣𑁂𑀭𑀅𑀧𑀤𑀸𑀦

### 𑀩𑀻𑀚𑀦𑀺𑀯𑀕𑁆𑀕

### 𑀲𑀢𑀭𑀁𑀲𑀺𑀢𑁆𑀣𑁂𑀭𑀅𑀧𑀤𑀸𑀦

(8.)

1385\. _“𑀉𑀩𑁆𑀩𑀺𑀤𑁆𑀥𑀁 𑀲𑁂𑀮𑀫𑀸𑀭𑀼𑀬𑁆𑀳,_  
_𑀦𑀺𑀲𑀻𑀤𑀺 𑀧𑀼𑀭𑀺𑀲𑀼𑀢𑁆𑀢𑀫𑁄;_  
_𑀧𑀩𑁆𑀩𑀢𑀲𑁆𑀲𑀸𑀯𑀺𑀤𑀽𑀭𑀫𑁆𑀳𑀺,_  
_𑀩𑁆𑀭𑀸𑀳𑁆𑀫𑀡𑁄 𑀫𑀦𑁆𑀢𑀧𑀸𑀭𑀕𑀽𑁇_  


(9.)

1386\. _𑀉𑀧𑀯𑀺𑀝𑁆𑀞𑀁 𑀫𑀳𑀸𑀯𑀻𑀭𑀁,_  
_𑀤𑁂𑀯𑀤𑁂𑀯𑀁 𑀦𑀭𑀸𑀲𑀪𑀁;_  
_𑀅𑀜𑁆𑀚𑀮𑀺𑀁 𑀧𑀕𑁆𑀕𑀳𑁂𑀢𑁆𑀯𑀸𑀦,_  
_𑀲𑀦𑁆𑀣𑀯𑀺𑀁 𑀮𑁄𑀓𑀦𑀸𑀬𑀓𑀁𑁇_  


(10.)

1387\. _‘𑀏𑀲 𑀩𑀼𑀤𑁆𑀥𑁄 𑀫𑀳𑀸𑀯𑀻𑀭𑁄,_  
_𑀯𑀭𑀥𑀫𑁆𑀫𑀧𑁆𑀧𑀓𑀸𑀲𑀓𑁄;_  
_𑀚𑀮𑀢𑀺 𑀅𑀕𑁆𑀕𑀺𑀔𑀦𑁆𑀥𑁄𑀯,_  
_𑀪𑀺𑀓𑁆𑀔𑀼𑀲𑀁𑀖𑀧𑀼𑀭𑀓𑁆𑀔𑀢𑁄𑁇_  


(11.)

1388\. _𑀫𑀳𑀸𑀲𑀫𑀼𑀤𑁆𑀤𑁄𑀯𑀓𑁆𑀔𑀼𑀩𑁆𑀪𑁄,_  
_𑀅𑀡𑁆𑀡𑀯𑁄𑀯 𑀤𑀼𑀭𑀼𑀢𑁆𑀢𑀭𑁄;_  
_𑀫𑀺𑀕𑀭𑀸𑀚𑀸𑀯𑀲𑀫𑁆𑀪𑀻𑀢𑁄,_  
_𑀥𑀫𑁆𑀫𑀁 𑀤𑁂𑀲𑁂𑀢𑀺 𑀘𑀓𑁆𑀔𑀼𑀫𑀸’𑁇_  


(12.)

1389\. _𑀫𑀫 𑀲𑀗𑁆𑀓𑀧𑁆𑀧𑀫𑀜𑁆𑀜𑀸𑀬,_  
_𑀧𑀤𑀼𑀫𑀼𑀢𑁆𑀢𑀭𑀦𑀸𑀬𑀓𑁄;_  
_𑀪𑀺𑀓𑁆𑀔𑀼𑀲𑀁𑀖𑁂 𑀞𑀺𑀢𑁄 𑀲𑀢𑁆𑀣𑀸,_  
_𑀇𑀫𑀸 𑀕𑀸𑀣𑀸 𑀅𑀪𑀸𑀲𑀣𑁇_  


(13.)

1390\. _‘𑀬𑁂𑀦𑀸𑀬𑀁 𑀅𑀜𑁆𑀚𑀮𑀻 𑀤𑀺𑀦𑁆𑀦𑁄,_  
_𑀩𑀼𑀤𑁆𑀥𑀲𑁂𑀝𑁆𑀞𑁄 𑀘 𑀣𑁄𑀫𑀺𑀢𑁄;_  
_𑀢𑀺𑀁𑀲𑀓𑀧𑁆𑀧𑀲𑀳𑀲𑁆𑀲𑀸𑀦𑀺,_  
_𑀤𑁂𑀯𑀭𑀚𑁆𑀚𑀁 𑀓𑀭𑀺𑀲𑁆𑀲𑀢𑀺𑁇_  


(14.)

1391\. _𑀓𑀧𑁆𑀧𑀲𑀢𑀲𑀳𑀲𑁆𑀲𑀫𑁆𑀳𑀺,_  
_𑀅𑀗𑁆𑀕𑀻𑀭𑀲𑀲𑀦𑀸𑀫𑀓𑁄;_  
_𑀯𑀺𑀯𑀝𑁆𑀝𑀘𑁆𑀙𑀤𑁄 𑀲𑀫𑁆𑀩𑀼𑀤𑁆𑀥𑁄,_  
_𑀉𑀧𑁆𑀧𑀚𑁆𑀚𑀺𑀲𑁆𑀲𑀢𑀺 𑀢𑀸𑀯𑀤𑁂𑁇_  


(15.)

1392\. _𑀢𑀲𑁆𑀲 𑀥𑀫𑁆𑀫𑁂𑀲𑀼 𑀤𑀸𑀬𑀸𑀤𑁄,_  
_𑀑𑀭𑀲𑁄 𑀥𑀫𑁆𑀫𑀦𑀺𑀫𑁆𑀫𑀺𑀢𑁄;_  
_𑀲𑀢𑀭𑀁𑀲𑀻𑀢𑀺 𑀦𑀸𑀫𑁂𑀦,_  
_𑀅𑀭𑀳𑀸 𑀲𑁄 𑀪𑀯𑀺𑀲𑁆𑀲𑀢𑀺’𑁇_  


(16.)

1393\. _𑀚𑀸𑀢𑀺𑀬𑀸 𑀲𑀢𑁆𑀢𑀯𑀲𑁆𑀲𑁄𑀳𑀁,_  
_𑀧𑀩𑁆𑀩𑀚𑀺𑀁 𑀅𑀦𑀕𑀸𑀭𑀺𑀬𑀁;_  
_𑀲𑀢𑀭𑀁𑀲𑀺𑀫𑁆𑀳𑀺 𑀦𑀸𑀫𑁂𑀦,_  
_𑀧𑀪𑀸 𑀦𑀺𑀤𑁆𑀥𑀸𑀯𑀢𑁂 𑀫𑀫𑁇_  


(17.)

1394\. _𑀫𑀡𑁆𑀟𑀧𑁂 𑀭𑀼𑀓𑁆𑀔𑀫𑀽𑀮𑁂 𑀯𑀸,_  
_𑀛𑀸𑀬𑀻 𑀛𑀸𑀦𑀭𑀢𑁄 𑀅𑀳𑀁;_  
_𑀥𑀸𑀭𑁂𑀫𑀺 𑀅𑀦𑁆𑀢𑀺𑀫𑀁 𑀤𑁂𑀳𑀁,_  
_𑀲𑀫𑁆𑀫𑀸𑀲𑀫𑁆𑀩𑀼𑀤𑁆𑀥𑀲𑀸𑀲𑀦𑁂𑁇_  


(18.)

1395\. _𑀲𑀝𑁆𑀞𑀺𑀓𑀧𑁆𑀧𑀲𑀳𑀲𑁆𑀲𑀫𑁆𑀳𑀺,_  
_𑀘𑀢𑀼𑀭𑁄 𑀭𑀸𑀫𑀦𑀸𑀫𑀓𑀸;_  
_𑀲𑀢𑁆𑀢𑀭𑀢𑀦𑀲𑀫𑁆𑀧𑀦𑁆𑀦𑀸,_  
_𑀘𑀓𑁆𑀓𑀯𑀢𑁆𑀢𑀻 𑀫𑀳𑀩𑁆𑀩𑀮𑀸𑁇_  


(19.)

1396\. _𑀧𑀝𑀺𑀲𑀫𑁆𑀪𑀺𑀤𑀸 𑀘𑀢𑀲𑁆𑀲𑁄,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁”𑁇_  


1397\. 𑀇𑀢𑁆𑀣𑀁 𑀲𑀼𑀤𑀁 𑀆𑀬𑀲𑁆𑀫𑀸 𑀲𑀢𑀭𑀁𑀲𑀺 𑀣𑁂𑀭𑁄 𑀇𑀫𑀸 𑀕𑀸𑀣𑀸𑀬𑁄 𑀅𑀪𑀸𑀲𑀺𑀢𑁆𑀣𑀸𑀢𑀺𑁇

---

1398\. 𑀲𑀢𑀭𑀁𑀲𑀺𑀢𑁆𑀣𑁂𑀭𑀲𑁆𑀲𑀸𑀧𑀤𑀸𑀦𑀁 𑀤𑀼𑀢𑀺𑀬𑀁𑁇



[Go to previous page (6.1 Vidhūpanadāyakattheraapadāna)](6.1.md) / [Go to parent page (6 Bījanivagga)](../6.md) / [Go to next page (6.3 Sayanadāyakattheraapadāna)](6.3.md)


