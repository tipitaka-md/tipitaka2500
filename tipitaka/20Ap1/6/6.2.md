
[Home](/) / [20Ap1 Therāpadānapāḷi](../../20Ap1.md) / [6 Bījanivagga](../6.md)

# 6.2 Sataraṃsittheraapadāna

* Bījanivagga

* Sataraṃsittheraapadāna

(8.)

1385\. _“Ubbiddhaṃ selamāruyha,_  
_nisīdi purisuttamo;_  
_Pabbatassāvidūramhi,_  
_brāhmaṇo mantapāragū._  


(9.)

1386\. _Upaviṭṭhaṃ mahāvīraṃ,_  
_devadevaṃ narāsabhaṃ;_  
_Añjaliṃ paggahetvāna,_  
_santhaviṃ lokanāyakaṃ._  


(10.)

1387\. _‘Esa buddho mahāvīro,_  
_varadhammappakāsako;_  
_Jalati aggikhandhova,_  
_bhikkhusaṃghapurakkhato._  


(11.)

1388\. _Mahāsamuddovakkhubbho,_  
_aṇṇavova duruttaro;_  
_Migarājāvasambhīto,_  
_dhammaṃ deseti cakkhumā’._  


(12.)

1389\. _Mama saṅkappamaññāya,_  
_padumuttaranāyako;_  
_Bhikkhusaṃghe ṭhito satthā,_  
_imā gāthā abhāsatha._  


(13.)

1390\. _‘Yenāyaṃ añjalī dinno,_  
_buddhaseṭṭho ca thomito;_  
_Tiṃsakappasahassāni,_  
_devarajjaṃ karissati._  


(14.)

1391\. _Kappasatasahassamhi,_  
_aṅgīrasasanāmako;_  
_Vivaṭṭacchado sambuddho,_  
_uppajjissati tāvade._  


(15.)

1392\. _Tassa dhammesu dāyādo,_  
_oraso dhammanimmito;_  
_Sataraṃsīti nāmena,_  
_arahā so bhavissati’._  


(16.)

1393\. _Jātiyā sattavassohaṃ,_  
_pabbajiṃ anagāriyaṃ;_  
_Sataraṃsimhi nāmena,_  
_pabhā niddhāvate mama._  


(17.)

1394\. _Maṇḍape rukkhamūle vā,_  
_jhāyī jhānarato ahaṃ;_  
_Dhāremi antimaṃ dehaṃ,_  
_sammāsambuddhasāsane._  


(18.)

1395\. _Saṭṭhikappasahassamhi,_  
_caturo rāmanāmakā;_  
_Sattaratanasampannā,_  
_cakkavattī mahabbalā._  


(19.)

1396\. _Paṭisambhidā catasso,_  
_…pe…_  
_kataṃ buddhassa sāsanaṃ”._  


1397\. Itthaṃ sudaṃ āyasmā sataraṃsi thero imā gāthāyo abhāsitthāti.

---

1398\. Sataraṃsittherassāpadānaṃ dutiyaṃ.



[Go to previous page (6.1 Vidhūpanadāyakattheraapadāna)](6.1.md) / [Go to parent page (6 Bījanivagga)](../6.md) / [Go to next page (6.3 Sayanadāyakattheraapadāna)](6.3.md)


