
[Home](/) / [20Ap1 Therāpadānapāḷi](../../20Ap1.md) / [6 Bījanivagga](../6.md)

# 6.6 Saparivārāsanattheraapadāna

* Bījanivagga

* Saparivārāsanattheraapadāna

(43.)

1428\. _“Padumuttarabuddhassa,_  
_piṇḍapātaṃ adāsahaṃ;_  
_Gantvā kiliṭṭhakaṃ ṭhānaṃ,_  
_mallikāhi parikkhitaṃ._  


(44.)

1429\. _Tamhāsanamhi āsīno,_  
_buddho lokagganāyako;_  
_Akittayi piṇḍapātaṃ,_  
_ujubhūto samāhito._  


(45.)

1430\. _Yathāpi bhaddake khette,_  
_bījaṃ appampi ropitaṃ;_  
_Sammā dhāraṃ pavecchante,_  
_phalaṃ toseti kassakaṃ._  


(46.)

1431\. _Tathevāyaṃ piṇḍapāto,_  
_sukhette ropito tayā;_  
_Bhave nibbattamānamhi,_  
_phalaṃ te tosayissati._  


(47.)

1432\. _Idaṃ vatvāna sambuddho,_  
_jalajuttamanāmako;_  
_Piṇḍapātaṃ gahetvāna,_  
_pakkāmi uttarāmukho._  


(48.)

1433\. _Saṃvuto pātimokkhasmiṃ,_  
_indriyesu ca pañcasu;_  
_Pavivekamanuyutto,_  
_viharāmi anāsavo._  


(49.)

1434\. _Paṭisambhidā catasso,_  
_…pe…_  
_kataṃ buddhassa sāsanaṃ”._  


1435\. Itthaṃ sudaṃ āyasmā saparivārāsano thero imā gāthāyo abhāsitthāti.

---

1436\. Saparivārāsanattherassāpadānaṃ chaṭṭhaṃ.



[Go to previous page (6.5 Opavayhattheraapadāna)](6.5.md) / [Go to parent page (6 Bījanivagga)](../6.md) / [Go to next page (6.7 Pañcadīpakattheraapadāna)](6.7.md)


