---
title: 30.3 Chattadāyakattheraapadāna
path: /tipitaka/20Ap1/30/30.3
ref: 267427
breadcrumbs:
  - name: Home
    link: /
  - name: 20Ap1 Therāpadānapāḷi
    link: /tipitaka/20Ap1
  - name: 30 Citakapūjakavagga
    link: /tipitaka/20Ap1/30
prevL: /tipitaka/20Ap1/30/30.2
upL: /tipitaka/20Ap1/30
nextL: /tipitaka/20Ap1/30/30.4
---

# 30.3 Chattadāyakattheraapadāna

### Citakapūjakavagga

### Chattadāyakattheraapadāna

(11.)

3372. _“Putto mama pabbajito,_  
_kāsāyavasano tadā;_  
_So ca buddhattaṃ sampatto,_  
_nibbuto lokapūjito._  


(12.)

3373. _Vicinanto sakaṃ puttaṃ,_  
_agamaṃ pacchato ahaṃ;_  
_Nibbutassa mahantassa,_  
_citakaṃ agamāsahaṃ._  


(13.)

3374. _Paggayha añjaliṃ tattha,_  
_vanditvā citakaṃ ahaṃ;_  
_Setacchattañca paggayha,_  
_āropesiṃ ahaṃ tadā._  


(14.)

3375. _Catunnavutito kappe,_  
_yaṃ chattamabhiropayiṃ;_  
_Duggatiṃ nābhijānāmi,_  
_chattadānassidaṃ phalaṃ._  


(15.)

3376. _Pañcavīse ito kappe,_  
_satta āsuṃ janādhipā;_  
_Mahārahasanāmā te,_  
_cakkavattī mahabbalā._  


(16.)

3377. _Paṭisambhidā catasso,_  
_…pe…_  
_kataṃ buddhassa sāsanaṃ”._  


3378. Itthaṃ sudaṃ āyasmā chattadāyako thero imā gāthāyo abhāsitthāti.

===

3379. Chattadāyakattherassāpadānaṃ tatiyaṃ.




