
[Home](/) / [20Ap1 Therāpadānapāḷi](../../20Ap1.md) / [12 Mahāparivāravagga](../12.md)

# 12.10 Jātipūjakattheraapadāna

* Mahāparivāravagga

* Jātipūjakattheraapadāna

(82.)

2040\. _“Jāyantassa vipassissa,_  
_āloko vipulo ahu;_  
_Pathavī ca pakampittha,_  
_sasāgarā sapabbatā._  


(83.)

2041\. _Nemittā ca viyākaṃsu,_  
_buddho loke bhavissati;_  
_Aggo ca sabbasattānaṃ,_  
_janataṃ uddharissati._  


(84.)

2042\. _Nemittānaṃ suṇitvāna,_  
_jātipūjamakāsahaṃ;_  
_Edisā pūjanā natthi,_  
_yādisā jātipūjanā._  


(85.)

2043\. _Saṅkharitvāna kusalaṃ,_  
_sakaṃ cittaṃ pasādayiṃ;_  
_Jātipūjaṃ karitvāna,_  
_tattha kālaṅkato ahaṃ._  


(86.)

2044\. _Yaṃ yaṃ yonupapajjāmi,_  
_devattaṃ atha mānusaṃ;_  
_Sabbe satte abhibhomi,_  
_jātipūjāyidaṃ phalaṃ._  


(87.)

2045\. _Dhātiyo maṃ upaṭṭhanti,_  
_mama cittavasānugā;_  
_Na tā sakkonti kopetuṃ,_  
_jātipūjāyidaṃ phalaṃ._  


(88.)

2046\. _Ekanavutito kappe,_  
_yaṃ pūjamakariṃ tadā;_  
_Duggatiṃ nābhijānāmi,_  
_jātipūjāyidaṃ phalaṃ._  


(89.)

2047\. _Supāricariyā nāma,_  
_catuttiṃsa janādhipā;_  
_Ito tatiyakappamhi,_  
_cakkavattī mahabbalā._  


(90.)

2048\. _Paṭisambhidā catasso,_  
_…pe…_  
_kataṃ buddhassa sāsanaṃ”. (1758)_  


2049\. Itthaṃ sudaṃ āyasmā jātipūjako thero imā gāthāyo abhāsitthāti.

---

2050\. Jātipūjakattherassāpadānaṃ dasamaṃ.



---

2051\. Mahāparivāravaggo dvādasamo.



---

2052\. Tassuddānaṃ



2053\. _Parivārasumaṅgalā,_  
_saraṇāsanapupphiyā;_  
_Citapūjī buddhasaññī,_  
_maggupaṭṭhānajātinā;_  
_Gāthāyo navuti vuttā,_  
_gaṇitāyo vibhāvihi._  


[Go to previous page (12.9 Paccupaṭṭhānasaññakattheraapadāna)](12.9.md) / [Go to parent page (12 Mahāparivāravagga)](../12.md) / [Go to next page (13 Sereyyavagga)](../13.md)


