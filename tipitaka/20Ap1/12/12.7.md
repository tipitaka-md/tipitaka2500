
[Home](/) / [20Ap1 Therāpadānapāḷi](../../20Ap1.md) / [12 Mahāparivāravagga](../12.md)

# 12.7 Buddhasaññakattheraapadāna

* Mahāparivāravagga

* Buddhasaññakattheraapadāna

(57.)

2009\. _“Yadā vipassī lokaggo,_  
_āyusaṅkhāramossaji;_  
_Pathavī sampakampittha,_  
_medanī jalamekhalā._  


(58.)

2010\. _Otataṃ vitthataṃ mayhaṃ,_  
_suvicittavaṭaṃsakaṃ;_  
_Bhavanampi pakampittha,_  
_buddhassa āyusaṅkhaye._  


(59.)

2011\. _Tāso mayhaṃ samuppanno,_  
_bhavane sampakampite;_  
_Uppādo nu kimatthāya,_  
_āloko vipulo ahu._  


(60.)

2012\. _Vessavaṇo idhāgamma,_  
_nibbāpesi mahājanaṃ;_  
_Pāṇabhūte bhayaṃ natthi,_  
_ekaggā hotha saṃvutā._  


(61.)

2013\. _Aho buddhā aho dhammā,_  
_aho no satthu sampadā;_  
_Yasmiṃ uppajjamānamhi,_  
_pathavī sampakampati._  


(62.)

2014\. _Buddhānubhāvaṃ kittetvā,_  
_kappaṃ saggamhi modahaṃ;_  
_Avasesesu kappesu,_  
_kusalaṃ caritaṃ mayā._  


(63.)

2015\. _Ekanavutito kappe,_  
_yaṃ saññamalabhiṃ tadā;_  
_Duggatiṃ nābhijānāmi,_  
_buddhasaññāyidaṃ phalaṃ._  


(64.)

2016\. _Ito cuddasakappamhi,_  
_rājā āsiṃ patāpavā;_  
_Samito nāma nāmena,_  
_cakkavattī mahabbalo._  


(65.)

2017\. _Paṭisambhidā catasso,_  
_…pe…_  
_kataṃ buddhassa sāsanaṃ”._  


2018\. Itthaṃ sudaṃ āyasmā buddhasaññako thero imā gāthāyo abhāsitthāti.

---

2019\. Buddhasaññakattherassāpadānaṃ sattamaṃ.



[Go to previous page (12.6 Citakapūjakattheraapadāna)](12.6.md) / [Go to parent page (12 Mahāparivāravagga)](../12.md) / [Go to next page (12.8 Maggasaññakattheraapadāna)](12.8.md)


