
[Home](/) / [20Ap1 Therāpadānapāḷi](../../20Ap1.md) / [12 Mahāparivāravagga](../12.md)

# 12.3 Saraṇagamaniyattheraapadāna

* Mahāparivāravagga

* Saraṇagamaniyattheraapadāna

(20.)

1964\. _“Ubhinnaṃ devarājūnaṃ,_  
_saṅgāmo samupaṭṭhito;_  
_Ahosi samupabyūḷho,_  
_mahāghoso avattatha._  


(21.)

1965\. _Padumuttaro lokavidū,_  
_āhutīnaṃ paṭiggaho;_  
_Antalikkhe ṭhito satthā,_  
_saṃvejesi mahājanaṃ._  


(22.)

1966\. _Sabbe devā attamanā,_  
_nikkhittakavacāvudhā;_  
_Sambuddhaṃ abhivādetvā,_  
_ekaggāsiṃsu tāvade._  


(23.)

1967\. _Mayhaṃ saṅkappamaññāya,_  
_vācāsabhimudīrayi;_  
_Anukampako lokavidū,_  
_nibbāpesi mahājanaṃ._  


(24.)

1968\. _Paduṭṭhacitto manujo,_  
_ekapāṇaṃ viheṭhayaṃ;_  
_Tena cittappadosena,_  
_apāyaṃ upapajjati._  


(25.)

1969\. _Saṅgāmasīse nāgova,_  
_bahū pāṇe viheṭhayaṃ;_  
_Nibbāpetha sakaṃ cittaṃ,_  
_mā haññittho punappunaṃ._  


(26.)

1970\. _Dvinnampi yakkharājūnaṃ,_  
_senā sā vimhitā ahu;_  
_Saraṇañca upāgacchuṃ,_  
_lokajeṭṭhaṃ sutādinaṃ._  


(27.)

1971\. _Saññāpetvāna janataṃ,_  
_padamuddhari cakkhumā;_  
_Pekkhamānova devehi,_  
_pakkāmi uttarāmukho._  


(28.)

1972\. _Paṭhamaṃ saraṇaṃ gacchiṃ,_  
_dvipadindassa tādino;_  
_Kappānaṃ satasahassaṃ,_  
_duggatiṃ nupapajjahaṃ._  


(29.)

1973\. _Mahādundubhināmā ca,_  
_soḷasāsuṃ rathesabhā;_  
_Tiṃsakappasahassamhi,_  
_rājāno cakkavattino._  


(30.)

1974\. _Paṭisambhidā catasso,_  
_…pe…_  
_kataṃ buddhassa sāsanaṃ”._  


1975\. Itthaṃ sudaṃ āyasmā saraṇagamaniyo thero imā gāthāyo abhāsitthāti.

---

1976\. Saraṇagamaniyattherassāpadānaṃ tatiyaṃ.



[Go to previous page (12.2 Sumaṅgalattheraapadāna)](12.2.md) / [Go to parent page (12 Mahāparivāravagga)](../12.md) / [Go to next page (12.4 Ekāsaniyattheraapadāna)](12.4.md)


