---
title: 12.3 Saraṇagamaniyattheraapadāna
path: /tipitaka/20Ap1/12/12.3
ref: 267247
breadcrumbs:
  - name: Home
    link: /
  - name: 20Ap1 Therāpadānapāḷi
    link: /tipitaka/20Ap1
  - name: 12 Mahāparivāravagga
    link: /tipitaka/20Ap1/12
prevL: /tipitaka/20Ap1/12/12.2
upL: /tipitaka/20Ap1/12
nextL: /tipitaka/20Ap1/12/12.4
---

# 12.3 Saraṇagamaniyattheraapadāna

### Mahāparivāravagga

### Saraṇagamaniyattheraapadāna

(20.)

1964. _“Ubhinnaṃ devarājūnaṃ,_  
_saṅgāmo samupaṭṭhito;_  
_Ahosi samupabyūḷho,_  
_mahāghoso avattatha._  


(21.)

1965. _Padumuttaro lokavidū,_  
_āhutīnaṃ paṭiggaho;_  
_Antalikkhe ṭhito satthā,_  
_saṃvejesi mahājanaṃ._  


(22.)

1966. _Sabbe devā attamanā,_  
_nikkhittakavacāvudhā;_  
_Sambuddhaṃ abhivādetvā,_  
_ekaggāsiṃsu tāvade._  


(23.)

1967. _Mayhaṃ saṅkappamaññāya,_  
_vācāsabhimudīrayi;_  
_Anukampako lokavidū,_  
_nibbāpesi mahājanaṃ._  


(24.)

1968. _Paduṭṭhacitto manujo,_  
_ekapāṇaṃ viheṭhayaṃ;_  
_Tena cittappadosena,_  
_apāyaṃ upapajjati._  


(25.)

1969. _Saṅgāmasīse nāgova,_  
_bahū pāṇe viheṭhayaṃ;_  
_Nibbāpetha sakaṃ cittaṃ,_  
_mā haññittho punappunaṃ._  


(26.)

1970. _Dvinnampi yakkharājūnaṃ,_  
_senā sā vimhitā ahu;_  
_Saraṇañca upāgacchuṃ,_  
_lokajeṭṭhaṃ sutādinaṃ._  


(27.)

1971. _Saññāpetvāna janataṃ,_  
_padamuddhari cakkhumā;_  
_Pekkhamānova devehi,_  
_pakkāmi uttarāmukho._  


(28.)

1972. _Paṭhamaṃ saraṇaṃ gacchiṃ,_  
_dvipadindassa tādino;_  
_Kappānaṃ satasahassaṃ,_  
_duggatiṃ nupapajjahaṃ._  


(29.)

1973. _Mahādundubhināmā ca,_  
_soḷasāsuṃ rathesabhā;_  
_Tiṃsakappasahassamhi,_  
_rājāno cakkavattino._  


(30.)

1974. _Paṭisambhidā catasso,_  
_…pe…_  
_kataṃ buddhassa sāsanaṃ”._  


1975. Itthaṃ sudaṃ āyasmā saraṇagamaniyo thero imā gāthāyo abhāsitthāti.

===

1976. Saraṇagamaniyattherassāpadānaṃ tatiyaṃ.




