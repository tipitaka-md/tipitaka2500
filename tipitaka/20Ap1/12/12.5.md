
[Home](/) / [20Ap1 Therāpadānapāḷi](../../20Ap1.md) / [12 Mahāparivāravagga](../12.md)

# 12.5 Suvaṇṇapupphiyattheraapadāna

* Mahāparivāravagga

* Suvaṇṇapupphiyattheraapadāna

(40.)

1988\. _“Vipassī nāma bhagavā,_  
_lokajeṭṭho narāsabho;_  
_Nisinno janakāyassa,_  
_desesi amataṃ padaṃ._  


(41.)

1989\. _Tassāhaṃ dhammaṃ sutvāna,_  
_dvipadindassa tādino;_  
_Soṇṇapupphāni cattāri,_  
_buddhassa abhiropayiṃ._  


(42.)

1990\. _Suvaṇṇacchadanaṃ āsi,_  
_yāvatā parisā tadā;_  
_Buddhābhā ca suvaṇṇābhā,_  
_āloko vipulo ahu._  


(43.)

1991\. _Udaggacitto sumano,_  
_vedajāto katañjalī;_  
_Vittisañjanano tesaṃ,_  
_diṭṭhadhammasukhāvaho._  


(44.)

1992\. _Āyācitvāna sambuddhaṃ,_  
_vanditvāna ca subbataṃ;_  
_Pāmojjaṃ janayitvāna,_  
_sakaṃ bhavanupāgamiṃ._  


(45.)

1993\. _Bhavane upaviṭṭhohaṃ,_  
_buddhaseṭṭhaṃ anussariṃ;_  
_Tena cittappasādena,_  
_tusitaṃ upapajjahaṃ._  


(46.)

1994\. _Ekanavutito kappe,_  
_yaṃ pupphamabhiropayiṃ;_  
_Duggatiṃ nābhijānāmi,_  
_buddhapūjāyidaṃ phalaṃ._  


(47.)

1995\. _Soḷasāsiṃsu rājāno,_  
_nemisammatanāmakā;_  
_Tetālīse ito kappe,_  
_cakkavattī mahabbalā._  


(48.)

1996\. _Paṭisambhidā catasso,_  
_…pe…_  
_kataṃ buddhassa sāsanaṃ”._  


1997\. Itthaṃ sudaṃ āyasmā suvaṇṇapupphiyo thero imā gāthāyo abhāsitthāti.

---

1998\. Suvaṇṇapupphiyattherassāpadānaṃ pañcamaṃ.



[Go to previous page (12.4 Ekāsaniyattheraapadāna)](12.4.md) / [Go to parent page (12 Mahāparivāravagga)](../12.md) / [Go to next page (12.6 Citakapūjakattheraapadāna)](12.6.md)


