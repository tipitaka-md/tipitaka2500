---
title: 12.5 Suvaṇṇapupphiyattheraapadāna
path: /tipitaka/20Ap1/12/12.5
ref: 267249
breadcrumbs:
  - name: Home
    link: /
  - name: 20Ap1 Therāpadānapāḷi
    link: /tipitaka/20Ap1
  - name: 12 Mahāparivāravagga
    link: /tipitaka/20Ap1/12
prevL: /tipitaka/20Ap1/12/12.4
upL: /tipitaka/20Ap1/12
nextL: /tipitaka/20Ap1/12/12.6
---

# 12.5 Suvaṇṇapupphiyattheraapadāna

### Mahāparivāravagga

### Suvaṇṇapupphiyattheraapadāna

(40.)

1988. _“Vipassī nāma bhagavā,_  
_lokajeṭṭho narāsabho;_  
_Nisinno janakāyassa,_  
_desesi amataṃ padaṃ._  


(41.)

1989. _Tassāhaṃ dhammaṃ sutvāna,_  
_dvipadindassa tādino;_  
_Soṇṇapupphāni cattāri,_  
_buddhassa abhiropayiṃ._  


(42.)

1990. _Suvaṇṇacchadanaṃ āsi,_  
_yāvatā parisā tadā;_  
_Buddhābhā ca suvaṇṇābhā,_  
_āloko vipulo ahu._  


(43.)

1991. _Udaggacitto sumano,_  
_vedajāto katañjalī;_  
_Vittisañjanano tesaṃ,_  
_diṭṭhadhammasukhāvaho._  


(44.)

1992. _Āyācitvāna sambuddhaṃ,_  
_vanditvāna ca subbataṃ;_  
_Pāmojjaṃ janayitvāna,_  
_sakaṃ bhavanupāgamiṃ._  


(45.)

1993. _Bhavane upaviṭṭhohaṃ,_  
_buddhaseṭṭhaṃ anussariṃ;_  
_Tena cittappasādena,_  
_tusitaṃ upapajjahaṃ._  


(46.)

1994. _Ekanavutito kappe,_  
_yaṃ pupphamabhiropayiṃ;_  
_Duggatiṃ nābhijānāmi,_  
_buddhapūjāyidaṃ phalaṃ._  


(47.)

1995. _Soḷasāsiṃsu rājāno,_  
_nemisammatanāmakā;_  
_Tetālīse ito kappe,_  
_cakkavattī mahabbalā._  


(48.)

1996. _Paṭisambhidā catasso,_  
_…pe…_  
_kataṃ buddhassa sāsanaṃ”._  


1997. Itthaṃ sudaṃ āyasmā suvaṇṇapupphiyo thero imā gāthāyo abhāsitthāti.

===

1998. Suvaṇṇapupphiyattherassāpadānaṃ pañcamaṃ.




