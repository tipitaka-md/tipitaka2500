
[Home](/) / [20Ap1 Therāpadānapāḷi](../../20Ap1.md) / [12 Mahāparivāravagga](../12.md)

# 12.2 Sumaṅgalattheraapadāna

* Mahāparivāravagga

* Sumaṅgalattheraapadāna

(11.)

1953\. _“Atthadassī jinavaro,_  
_lokajeṭṭho narāsabho;_  
_Vihārā abhinikkhamma,_  
_taḷākaṃ upasaṅkami._  


(12.)

1954\. _Nhatvā pitvā ca sambuddho,_  
_uttaritvekacīvaro;_  
_Aṭṭhāsi bhagavā tattha,_  
_vilokento disodisaṃ._  


(13.)

1955\. _Bhavane upaviṭṭhohaṃ,_  
_addasaṃ lokanāyakaṃ;_  
_Haṭṭho haṭṭhena cittena,_  
_apphoṭesiṃ ahaṃ tadā._  


(14.)

1956\. _Sataraṃsiṃva jotantaṃ,_  
_pabhāsantaṃva kañcanaṃ;_  
_Naccagīte payuttohaṃ,_  
_pañcaṅgatūriyamhi ca._  


(15.)

1957\. _Yaṃ yaṃ yonupapajjāmi,_  
_devattaṃ atha mānusaṃ;_  
_Sabbe satte abhibhomi,_  
_vipulo hoti me yaso._  


(16.)

1958\. _Namo te purisājañña,_  
_namo te purisuttama;_  
_Attānaṃ tosayitvāna,_  
_pare tosesi tvaṃ muni._  


(17.)

1959\. _Pariggahe nisīditvā,_  
_hāsaṃ katvāna subbate;_  
_Upaṭṭhahitvā sambuddhaṃ,_  
_tusitaṃ upapajjahaṃ._  


(18.)

1960\. _Soḷaseto kappasate,_  
_dvinavaekacintitā;_  
_Sattaratanasampannā,_  
_cakkavattī mahabbalā._  


(19.)

1961\. _Paṭisambhidā catasso,_  
_…pe…_  
_kataṃ buddhassa sāsanaṃ”._  


1962\. Itthaṃ sudaṃ āyasmā sumaṅgalo thero imā gāthāyo abhāsitthāti.

---

1963\. Sumaṅgalattherassāpadānaṃ dutiyaṃ.



[Go to previous page (12.1 Mahāparivārakattheraapadāna)](12.1.md) / [Go to parent page (12 Mahāparivāravagga)](../12.md) / [Go to next page (12.3 Saraṇagamaniyattheraapadāna)](12.3.md)


