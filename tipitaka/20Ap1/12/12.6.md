
[Home](/) / [20Ap1 Therāpadānapāḷi](../../20Ap1.md) / [12 Mahāparivāravagga](../12.md)

# 12.6 Citakapūjakattheraapadāna

* Mahāparivāravagga

* Citakapūjakattheraapadāna

(49.)

1999\. _“Vasāmi rājāyatane,_  
_sāmacco saparijjano;_  
_Parinibbute bhagavati,_  
_sikhino lokabandhuno._  


(50.)

2000\. _Pasannacitto sumano,_  
_citakaṃ agamāsahaṃ;_  
_Tūriyaṃ tattha vādetvā,_  
_gandhamālaṃ samokiriṃ._  


(51.)

2001\. _Citamhi pūjaṃ katvāna,_  
_vanditvā citakaṃ ahaṃ;_  
_Pasannacitto sumano,_  
_sakaṃ bhavanupāgamiṃ._  


(52.)

2002\. _Bhavane upaviṭṭhohaṃ,_  
_citapūjaṃ anussariṃ;_  
_Tena kammena dvipadinda,_  
_lokajeṭṭha narāsabha._  


(53.)

2003\. _Anubhotvāna sampattiṃ,_  
_devesu mānusesu ca;_  
_Pattomhi acalaṃ ṭhānaṃ,_  
_hitvā jayaparājayaṃ._  


(54.)

2004\. _Ekattiṃse ito kappe,_  
_yaṃ pupphamabhiropayiṃ;_  
_Duggatiṃ nābhijānāmi,_  
_citapūjāyidaṃ phalaṃ._  


(55.)

2005\. _Ekūnatiṃsakappamhi,_  
_ito soḷasa rājāno;_  
_Uggatā nāma nāmena,_  
_cakkavattī mahabbalā._  


(56.)

2006\. _Paṭisambhidā catasso,_  
_…pe…_  
_kataṃ buddhassa sāsanaṃ”._  


2007\. Itthaṃ sudaṃ āyasmā citakapūjako thero imā gāthāyo abhāsitthāti.

---

2008\. Citakapūjakattherassāpadānaṃ chaṭṭhaṃ.



[Go to previous page (12.5 Suvaṇṇapupphiyattheraapadāna)](12.5.md) / [Go to parent page (12 Mahāparivāravagga)](../12.md) / [Go to next page (12.7 Buddhasaññakattheraapadāna)](12.7.md)


