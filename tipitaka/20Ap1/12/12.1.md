
[Home](/) / [20Ap1 Therāpadānapāḷi](../../20Ap1.md) / [12 Mahāparivāravagga](../12.md)

# 𑁧𑁨𑁇𑁧 𑀫𑀳𑀸𑀧𑀭𑀺𑀯𑀸𑀭𑀓𑀢𑁆𑀣𑁂𑀭𑀅𑀧𑀤𑀸𑀦

### 𑀫𑀳𑀸𑀧𑀭𑀺𑀯𑀸𑀭𑀯𑀕𑁆𑀕

### 𑀫𑀳𑀸𑀧𑀭𑀺𑀯𑀸𑀭𑀓𑀢𑁆𑀣𑁂𑀭𑀅𑀧𑀤𑀸𑀦

(1.)

1941\. _“𑀯𑀺𑀧𑀲𑁆𑀲𑀻 𑀦𑀸𑀫 𑀪𑀕𑀯𑀸,_  
_𑀮𑁄𑀓𑀚𑁂𑀝𑁆𑀞𑁄 𑀦𑀭𑀸𑀲𑀪𑁄;_  
_𑀅𑀝𑁆𑀞𑀲𑀝𑁆𑀞𑀺𑀲𑀳𑀲𑁆𑀲𑁂𑀳𑀺,_  
_𑀧𑀸𑀯𑀺𑀲𑀺 𑀩𑀦𑁆𑀥𑀼𑀫𑀁 𑀢𑀤𑀸𑁇_  


(2.)

1942\. _𑀦𑀕𑀭𑀸 𑀅𑀪𑀺𑀦𑀺𑀓𑁆𑀔𑀫𑁆𑀫,_  
_𑀅𑀕𑀫𑀁 𑀤𑀻𑀧𑀘𑁂𑀢𑀺𑀬𑀁;_  
_𑀅𑀤𑁆𑀤𑀲𑀁 𑀯𑀺𑀭𑀚𑀁 𑀩𑀼𑀤𑁆𑀥𑀁,_  
_𑀆𑀳𑀼𑀢𑀻𑀦𑀁 𑀧𑀝𑀺𑀕𑁆𑀕𑀳𑀁𑁇_  


(3.)

1943\. _𑀘𑀼𑀮𑁆𑀮𑀸𑀲𑀻𑀢𑀺𑀲𑀳𑀲𑁆𑀲𑀸𑀦𑀺,_  
_𑀬𑀓𑁆𑀔𑀸 𑀫𑀬𑁆𑀳𑀁 𑀉𑀧𑀦𑁆𑀢𑀺𑀓𑁂;_  
_𑀉𑀧𑀝𑁆𑀞𑀳𑀦𑁆𑀢𑀺 𑀲𑀓𑁆𑀓𑀘𑁆𑀘𑀁,_  
_𑀇𑀦𑁆𑀤𑀁𑀯 𑀢𑀺𑀤𑀲𑀸 𑀕𑀡𑀸𑁇_  


(4.)

1944\. _𑀪𑀯𑀦𑀸 𑀅𑀪𑀺𑀦𑀺𑀓𑁆𑀔𑀫𑁆𑀫,_  
_𑀤𑀼𑀲𑁆𑀲𑀁 𑀧𑀕𑁆𑀕𑀬𑁆𑀳𑀳𑀁 𑀢𑀤𑀸;_  
_𑀲𑀺𑀭𑀲𑀸 𑀅𑀪𑀺𑀯𑀸𑀤𑁂𑀲𑀺𑀁,_  
_𑀢𑀜𑁆𑀘𑀸𑀤𑀸𑀲𑀺𑀁 𑀫𑀳𑁂𑀲𑀺𑀦𑁄𑁇_  


(5.)

1945\. _𑀅𑀳𑁄 𑀩𑀼𑀤𑁆𑀥𑀸 𑀅𑀳𑁄 𑀥𑀫𑁆𑀫𑀸,_  
_𑀅𑀳𑁄 𑀦𑁄 𑀲𑀢𑁆𑀣𑀼 𑀲𑀫𑁆𑀧𑀤𑀸;_  
_𑀩𑀼𑀤𑁆𑀥𑀲𑁆𑀲 𑀆𑀦𑀼𑀪𑀸𑀯𑁂𑀦,_  
_𑀯𑀲𑀼𑀥𑀸𑀬𑀁 𑀧𑀓𑀫𑁆𑀧𑀣𑁇_  


(6.)

1946\. _𑀢𑀜𑁆𑀘 𑀅𑀘𑁆𑀙𑀭𑀺𑀬𑀁 𑀤𑀺𑀲𑁆𑀯𑀸,_  
_𑀅𑀩𑁆𑀪𑀼𑀢𑀁 𑀮𑁄𑀫𑀳𑀁𑀲𑀦𑀁;_  
_𑀩𑀼𑀤𑁆𑀥𑁂 𑀘𑀺𑀢𑁆𑀢𑀁 𑀧𑀲𑀸𑀤𑁂𑀫𑀺,_  
_𑀤𑁆𑀯𑀺𑀧𑀤𑀺𑀦𑁆𑀤𑀫𑁆𑀳𑀺 𑀢𑀸𑀤𑀺𑀦𑁂𑁇_  


(7.)

1947\. _𑀲𑁄𑀳𑀁 𑀘𑀺𑀢𑁆𑀢𑀁 𑀧𑀲𑀸𑀤𑁂𑀢𑁆𑀯𑀸,_  
_𑀤𑀼𑀲𑁆𑀲𑀁 𑀤𑀢𑁆𑀯𑀸𑀦 𑀲𑀢𑁆𑀣𑀼𑀦𑁄;_  
_𑀲𑀭𑀡𑀜𑁆𑀘 𑀉𑀧𑀸𑀕𑀘𑁆𑀙𑀺𑀁,_  
_𑀲𑀸𑀫𑀘𑁆𑀘𑁄 𑀲𑀧𑀭𑀺𑀚𑁆𑀚𑀦𑁄𑁇_  


(8.)

1948\. _𑀏𑀓𑀦𑀯𑀼𑀢𑀺𑀢𑁄 𑀓𑀧𑁆𑀧𑁂,_  
_𑀬𑀁 𑀓𑀫𑁆𑀫𑀫𑀓𑀭𑀺𑀁 𑀢𑀤𑀸;_  
_𑀤𑀼𑀕𑁆𑀕𑀢𑀺𑀁 𑀦𑀸𑀪𑀺𑀚𑀸𑀦𑀸𑀫𑀺,_  
_𑀩𑀼𑀤𑁆𑀥𑀧𑀽𑀚𑀸𑀬𑀺𑀤𑀁 𑀨𑀮𑀁𑁇_  


(9.)

1949\. _𑀇𑀢𑁄 𑀧𑀦𑁆𑀦𑀭𑀲𑁂 𑀓𑀧𑁆𑀧𑁂,_  
_𑀲𑁄𑀍𑀅𑀲𑀸𑀲𑀼𑀁 𑀲𑀼𑀯𑀸𑀳𑀦𑀸;_  
_𑀲𑀢𑁆𑀢𑀭𑀢𑀦𑀲𑀫𑁆𑀧𑀦𑁆𑀦𑀸,_  
_𑀘𑀓𑁆𑀓𑀯𑀢𑁆𑀢𑀻 𑀫𑀳𑀩𑁆𑀩𑀮𑀸𑁇_  


(10.)

1950\. _𑀧𑀝𑀺𑀲𑀫𑁆𑀪𑀺𑀤𑀸 𑀘𑀢𑀲𑁆𑀲𑁄,_  
_𑀯𑀺𑀫𑁄𑀓𑁆𑀔𑀸𑀧𑀺 𑀘 𑀅𑀝𑁆𑀞𑀺𑀫𑁂;_  
_𑀙𑀍𑀅𑀪𑀺𑀜𑁆𑀜𑀸 𑀲𑀘𑁆𑀙𑀺𑀓𑀢𑀸,_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁”𑁇_  


1951\. 𑀇𑀢𑁆𑀣𑀁 𑀲𑀼𑀤𑀁 𑀆𑀬𑀲𑁆𑀫𑀸 𑀫𑀳𑀸𑀧𑀭𑀺𑀯𑀸𑀭𑀓𑁄 𑀣𑁂𑀭𑁄 𑀇𑀫𑀸 𑀕𑀸𑀣𑀸𑀬𑁄 𑀅𑀪𑀸𑀲𑀺𑀢𑁆𑀣𑀸𑀢𑀺𑁇

---

1952\. 𑀫𑀳𑀸𑀧𑀭𑀺𑀯𑀸𑀭𑀓𑀢𑁆𑀣𑁂𑀭𑀲𑁆𑀲𑀸𑀧𑀤𑀸𑀦𑀁 𑀧𑀞𑀫𑀁𑁇



[Go to previous page (12 Mahāparivāravagga)](../12.md) / [Go to parent page (12 Mahāparivāravagga)](../12.md) / [Go to next page (12.2 Sumaṅgalattheraapadāna)](12.2.md)


