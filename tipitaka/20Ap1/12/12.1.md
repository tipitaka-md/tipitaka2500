
[Home](/) / [20Ap1 Therāpadānapāḷi](../../20Ap1.md) / [12 Mahāparivāravagga](../12.md)

# 12.1 Mahāparivārakattheraapadāna

* Mahāparivāravagga

* Mahāparivārakattheraapadāna

(1.)

1941\. _“Vipassī nāma bhagavā,_  
_lokajeṭṭho narāsabho;_  
_Aṭṭhasaṭṭhisahassehi,_  
_pāvisi bandhumaṃ tadā._  


(2.)

1942\. _Nagarā abhinikkhamma,_  
_agamaṃ dīpacetiyaṃ;_  
_Addasaṃ virajaṃ buddhaṃ,_  
_āhutīnaṃ paṭiggahaṃ._  


(3.)

1943\. _Cullāsītisahassāni,_  
_yakkhā mayhaṃ upantike;_  
_Upaṭṭhahanti sakkaccaṃ,_  
_indaṃva tidasā gaṇā._  


(4.)

1944\. _Bhavanā abhinikkhamma,_  
_dussaṃ paggayhahaṃ tadā;_  
_Sirasā abhivādesiṃ,_  
_tañcādāsiṃ mahesino._  


(5.)

1945\. _Aho buddhā aho dhammā,_  
_aho no satthu sampadā;_  
_Buddhassa ānubhāvena,_  
_vasudhāyaṃ pakampatha._  


(6.)

1946\. _Tañca acchariyaṃ disvā,_  
_abbhutaṃ lomahaṃsanaṃ;_  
_Buddhe cittaṃ pasādemi,_  
_dvipadindamhi tādine._  


(7.)

1947\. _Sohaṃ cittaṃ pasādetvā,_  
_dussaṃ datvāna satthuno;_  
_Saraṇañca upāgacchiṃ,_  
_sāmacco saparijjano._  


(8.)

1948\. _Ekanavutito kappe,_  
_yaṃ kammamakariṃ tadā;_  
_Duggatiṃ nābhijānāmi,_  
_buddhapūjāyidaṃ phalaṃ._  


(9.)

1949\. _Ito pannarase kappe,_  
_soḷasāsuṃ suvāhanā;_  
_Sattaratanasampannā,_  
_cakkavattī mahabbalā._  


(10.)

1950\. _Paṭisambhidā catasso,_  
_vimokkhāpi ca aṭṭhime;_  
_Chaḷabhiññā sacchikatā,_  
_kataṃ buddhassa sāsanaṃ”._  


1951\. Itthaṃ sudaṃ āyasmā mahāparivārako thero imā gāthāyo abhāsitthāti.

---

1952\. Mahāparivārakattherassāpadānaṃ paṭhamaṃ.



[Go to previous page (12 Mahāparivāravagga)](../12.md) / [Go to parent page (12 Mahāparivāravagga)](../12.md) / [Go to next page (12.2 Sumaṅgalattheraapadāna)](12.2.md)


