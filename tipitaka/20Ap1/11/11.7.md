
[Home](/) / [20Ap1 Therāpadānapāḷi](../../20Ap1.md) / [11 Bhikkhadāyivagga](../11.md)

# 11.7 Naḷamāliyattheraapadāna

* Bhikkhadāyivagga

* Naḷamāliyattheraapadāna

(36.)

1899\. _“Padumuttarabuddhassa,_  
_lokajeṭṭhassa tādino;_  
_Tiṇatthare nisinnassa,_  
_upasantassa tādino._  


(37.)

1900\. _Naḷamālaṃ gahetvāna,_  
_bandhitvā bījaniṃ ahaṃ;_  
_Buddhassa upanāmesiṃ,_  
_dvipadindassa tādino._  


(38.)

1901\. _Paṭiggahetvā sabbaññū,_  
_bījaniṃ lokanāyako;_  
_Mama saṅkappamaññāya,_  
_imaṃ gāthaṃ abhāsatha._  


(39.)

1902\. _‘Yathā me kāyo nibbāti,_  
_pariḷāho na vijjati;_  
_Tatheva tividhaggīhi,_  
_cittaṃ tava vimuccatu’._  


(40.)

1903\. _Sabbe devā samāgacchuṃ,_  
_ye keci vananissitā;_  
_Sossāma buddhavacanaṃ,_  
_hāsayantañca dāyakaṃ._  


(41.)

1904\. _Nisinno bhagavā tattha,_  
_devasaṅghapurakkhato;_  
_Dāyakaṃ sampahaṃsento,_  
_imā gāthā abhāsatha._  


(42.)

1905\. _‘Iminā bījanidānena,_  
_cittassa paṇidhīhi ca;_  
_Subbato nāma nāmena,_  
_cakkavattī bhavissati._  


(43.)

1906\. _Tena kammāvasesena,_  
_sukkamūlena codito;_  
_Māluto nāma nāmena,_  
_cakkavattī bhavissati’._  


(44.)

1907\. _Iminā bījanidānena,_  
_sammānavipulena ca;_  
_Kappasatasahassampi,_  
_duggatiṃ nupapajjati._  


(45.)

1908\. _Tiṃsakappasahassamhi,_  
_subbatā aṭṭhatiṃsa te;_  
_Ekūnatiṃsasahasse,_  
_aṭṭha mālutanāmakā._  


(46.)

1909\. _Paṭisambhidā catasso,_  
_…pe…_  
_kataṃ buddhassa sāsanaṃ”._  


1910\. Itthaṃ sudaṃ āyasmā naḷamāliyo thero imā gāthāyo abhāsitthāti.

---

1911\. Naḷamāliyattherassāpadānaṃ sattamaṃ.

  
Sattamabhāṇavāraṃ.



[Go to previous page (11.6 Udakapūjakattheraapadāna)](11.6.md) / [Go to parent page (11 Bhikkhadāyivagga)](../11.md) / [Go to next page (11.8 Āsanupaṭṭhāhakattheraapadāna)](11.8.md)


