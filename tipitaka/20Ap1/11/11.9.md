
[Home](/) / [20Ap1 Therāpadānapāḷi](../../20Ap1.md) / [11 Bhikkhadāyivagga](../11.md)

# 11.9 Biḷālidāyakattheraapadāna

* Bhikkhadāyivagga

* Biḷālidāyakattheraapadāna

(53.)

1920\. _“Himavantassāvidūre,_  
_vasāmi paṇṇasanthare;_  
_Ghāsesu gedhamāpanno,_  
_seyyasīlo cahaṃ tadā._  


(54.)

1921\. _Khaṇantālu kalambāni,_  
_biḷālitakkalāni ca;_  
_Kolaṃ bhallātakaṃ billaṃ,_  
_āhatvā paṭiyāditaṃ._  


(55.)

1922\. _Padumuttaro lokavidū,_  
_āhutīnaṃ paṭiggaho;_  
_Mama saṅkappamaññāya,_  
_āgacchi mama santikaṃ._  


(56.)

1923\. _Upāgataṃ mahānāgaṃ,_  
_devadevaṃ narāsabhaṃ;_  
_Biḷāliṃ paggahetvāna,_  
_pattamhi okiriṃ ahaṃ._  


(57.)

1924\. _Paribhuñji mahāvīro,_  
_tosayanto mamaṃ tadā;_  
_Paribhuñjitvāna sabbaññū,_  
_imaṃ gāthaṃ abhāsatha._  


(58.)

1925\. _‘Sakaṃ cittaṃ pasādetvā,_  
_biḷāliṃ me adā tuvaṃ;_  
_Kappānaṃ satasahassaṃ,_  
_duggatiṃ nupapajjasi’._  


(59.)

1926\. _Carimaṃ vattate mayhaṃ,_  
_bhavā sabbe samūhatā;_  
_Dhāremi antimaṃ dehaṃ,_  
_sammāsambuddhasāsane._  


(60.)

1927\. _Catupaññāsito kappe,_  
_sumekhaliyasavhayo;_  
_Sattaratanasampanno,_  
_cakkavattī mahabbalo._  


(61.)

1928\. _Paṭisambhidā catasso,_  
_…pe…_  
_kataṃ buddhassa sāsanaṃ”._  


1929\. Itthaṃ sudaṃ āyasmā biḷālidāyako thero imā gāthāyo abhāsitthāti.

---

1930\. Biḷālidāyakattherassāpadānaṃ navamaṃ.



[Go to previous page (11.8 Āsanupaṭṭhāhakattheraapadāna)](11.8.md) / [Go to parent page (11 Bhikkhadāyivagga)](../11.md) / [Go to next page (11.10 Reṇupūjakattheraapadāna)](11.10.md)


