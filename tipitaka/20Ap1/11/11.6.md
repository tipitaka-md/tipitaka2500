---
title: 11.6 Udakapūjakattheraapadāna
path: /tipitaka/20Ap1/11/11.6
ref: 267240
breadcrumbs:
  - name: Home
    link: /
  - name: 20Ap1 Therāpadānapāḷi
    link: /tipitaka/20Ap1
  - name: 11 Bhikkhadāyivagga
    link: /tipitaka/20Ap1/11
prevL: /tipitaka/20Ap1/11/11.5
upL: /tipitaka/20Ap1/11
nextL: /tipitaka/20Ap1/11/11.7
---

# 11.6 Udakapūjakattheraapadāna

### Bhikkhadāyivagga

### Udakapūjakattheraapadāna

(29.)

1890. _“Suvaṇṇavaṇṇaṃ sambuddhaṃ,_  
_Gacchantaṃ anilañjase;_  
_Ghatāsanaṃva jalitaṃ,_  
_Ādittaṃva hutāsanaṃ._  


(30.)

1891. _Pāṇinā udakaṃ gayha,_  
_ākāse ukkhipiṃ ahaṃ;_  
_Sampaṭicchi mahāvīro,_  
_buddho kāruṇiko isi._  


(31.)

1892. _Antalikkhe ṭhito satthā,_  
_padumuttaranāmako;_  
_Mama saṅkappamaññāya,_  
_imaṃ gāthaṃ abhāsatha._  


(32.)

1893. _‘Iminā dakadānena,_  
_pītiuppādanena ca;_  
_Kappasatasahassampi,_  
_duggatiṃ nupapajjati’._  


(33.)

1894. _Tena kammena dvipadinda,_  
_lokajeṭṭha narāsabha;_  
_Pattomhi acalaṃ ṭhānaṃ,_  
_hitvā jayaparājayaṃ._  


(34.)

1895. _Sahassarājanāmena,_  
_tayo te cakkavattino;_  
_Pañcasaṭṭhikappasate,_  
_cāturantā janādhipā._  


(35.)

1896. _Paṭisambhidā catasso,_  
_…pe…_  
_kataṃ buddhassa sāsanaṃ”._  


1897. Itthaṃ sudaṃ āyasmā udakapūjako thero imā gāthāyo abhāsitthāti.

===

1898. Udakapūjakattherassāpadānaṃ chaṭṭhaṃ.




