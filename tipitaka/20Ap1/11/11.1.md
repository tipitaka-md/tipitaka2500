
[Home](/) / [20Ap1 Therāpadānapāḷi](../../20Ap1.md) / [11 Bhikkhadāyivagga](../11.md)

# 11.1 Bhikkhadāyakattheraapadāna

* Bhikkhadāyivagga

* Bhikkhadāyakattheraapadāna

(1.)

1852\. _“Suvaṇṇavaṇṇaṃ sambuddhaṃ,_  
_Āhutīnaṃ paṭiggahaṃ;_  
_Pavarā abhinikkhantaṃ,_  
_Vanā nibbanamāgataṃ._  


(2.)

1853\. _Kaṭacchubhikkhaṃ pādāsiṃ,_  
_siddhatthassa mahesino;_  
_Paññāya upasantassa,_  
_mahāvīrassa tādino._  


(3.)

1854\. _Padenānupadāyantaṃ,_  
_nibbāpente mahājanaṃ;_  
_Uḷārā vitti me jātā,_  
_buddhe ādiccabandhune._  


(4.)

1855\. _Catunnavutito kappe,_  
_yaṃ dānamadadiṃ tadā;_  
_Duggatiṃ nābhijānāmi,_  
_bhikkhādānassidaṃ phalaṃ._  


(5.)

1856\. _Sattāsītimhito kappe,_  
_mahāreṇu sanāmakā;_  
_Sattaratanasampannā,_  
_sattete cakkavattino._  


(6.)

1857\. _Paṭisambhidā catasso,_  
_vimokkhāpi ca aṭṭhime;_  
_Chaḷabhiññā sacchikatā,_  
_kataṃ buddhassa sāsanaṃ”._  


1858\. Itthaṃ sudaṃ āyasmā bhikkhadāyako thero imā gāthāyo abhāsitthāti.

---

1859\. Bhikkhadāyakattherassāpadānaṃ paṭhamaṃ.



[Go to previous page (11 Bhikkhadāyivagga)](../11.md) / [Go to parent page (11 Bhikkhadāyivagga)](../11.md) / [Go to next page (11.2 Ñāṇasaññikattheraapadāna)](11.2.md)


