
[Home](/) / [20Ap1 Therāpadānapāḷi](../../20Ap1.md) / [56 Yasavagga](../56.md)

# 56.1 Yasattheraapadāna

* Yasavagga

* Yasattheraapadāna

(1.)

7671\. _“Mahāsamuddaṃ oggayha,_  
_bhavanaṃ me sunimmitaṃ;_  
_Sunimmitā pokkharaṇī,_  
_cakkavākūpakūjitā._  


(2.)

7672\. _Mandārakehi sañchannā,_  
_padumuppalakehi ca;_  
_Nadī ca sandate tattha,_  
_supatitthā manoramā._  


(3.)

7673\. _Macchakacchapasañchannā,_  
_nānādijasamotthaṭā;_  
_Mayūrakoñcābhirudā,_  
_kokilādīhi vagguhi._  


(4.)

7674\. _Pārevatā ravihaṃsā,_  
_cakkavākā nadīcarā;_  
_Tittirā sālikā cettha,_  
_pāvakā jīvaṃjīvakā._  


(5.)

7675\. _Haṃsākoñcābhinaditā,_  
_kosiyā piṅgalā bahū;_  
_Sattaratanasampannā,_  
_maṇimuttapavāḷikā._  


(6.)

7676\. _Sabbe soṇṇamayā rukkhā,_  
_nānākhandhasameritā;_  
_Ujjotenti divārattiṃ,_  
_bhavanaṃ sabbakālikaṃ._  


(7.)

7677\. _Saṭṭhituriyasahassāni,_  
_sāyaṃ pāto pavajjare;_  
_Soḷasitthisahassāni,_  
_parivārenti maṃ sadā._  


(8.)

7678\. _Abhinikkhamma bhavanā,_  
_sumedhaṃ lokanāyakaṃ;_  
_Pasannacitto sumano,_  
_vandayiṃ taṃ mahāyasaṃ._  


(9.)

7679\. _Sambuddhaṃ abhivādetvā,_  
_sasaṃghaṃ taṃ nimantayiṃ;_  
_Adhivāsesi so dhīro,_  
_sumedho lokanāyako._  


(10.)

7680\. _Mama dhammakathaṃ katvā,_  
_uyyojesi mahāmuni;_  
_Sambuddhaṃ abhivādetvā,_  
_bhavanaṃ me upāgamiṃ._  


(11.)

7681\. _Āmantayiṃ parijanaṃ,_  
_sabbe sannipatuṃ tadā;_  
_‘Pubbaṇhasamayaṃ buddho,_  
_bhavanaṃ āgamissati._  


(12.)

7682\. _Lābhā amhaṃ suladdhā no,_  
_ye vasāma tavantike;_  
_Mayampi buddhaseṭṭhassa,_  
_pūjayissāma satthuno’._  


(13.)

7683\. _Annaṃ pānaṃ paṭṭhapetvā,_  
_kālaṃ ārocayiṃ ahaṃ;_  
_Vasīsatasahassehi,_  
_upesi lokanāyako._  


(14.)

7684\. _Pañcaṅgikehi turiyehi,_  
_paccuggamamakāsahaṃ;_  
_Sabbasoṇṇamaye pīṭhe,_  
_nisīdi purisuttamo._  


(15.)

7685\. _Uparicchadanaṃ āsi,_  
_sabbasoṇṇamayaṃ tadā;_  
_Bījanīyo pavāyanti,_  
_bhikkhusaṃghaṃ anuttaraṃ._  


(16.)

7686\. _Pahūtenannapānena,_  
_bhikkhusaṃghaṃ atappayiṃ;_  
_Paccekadussayugale,_  
_bhikkhusaṃghassadāsahaṃ._  


(17.)

7687\. _Yaṃ vadeti sumedho so,_  
_āhutīnaṃ paṭiggaho;_  
_Bhikkhusaṃghe nisīditvā,_  
_imā gāthā abhāsatha._  


(18.)

7688\. _‘Yo maṃ annena pānena,_  
_sabbe ime ca tappayi;_  
_Tamahaṃ kittayissāmi,_  
_suṇātha mama bhāsato._  


(19.)

7689\. _Aṭṭhārase kappasate,_  
_devaloke ramissati;_  
_Sahassakkhattuṃ rājāyaṃ,_  
_cakkavattī bhavissati._  


(20.)

7690\. _Upagacchati yaṃ yoniṃ,_  
_devattaṃ atha mānusaṃ;_  
_Sabbasoṇṇamayaṃ tassa,_  
_chadanaṃ dhārayissati._  


(21.)

7691\. _Tiṃsakappasahassamhi,_  
_okkākakulasambhavo;_  
_Gotamo nāma gottena,_  
_satthā loke bhavissati._  


(22.)

7692\. _Tassa dhammesu dāyādo,_  
_oraso dhammanimmito;_  
_Sabbāsave pariññāya,_  
_nibbāyissatināsavo._  


(23.)

7693\. _Bhikkhusaṃghe nisīditvā,_  
_sīhanādaṃ nadissati;_  
_Citake chattaṃ dhārenti,_  
_heṭṭhā chattamhi ḍayhatha’._  


(24.)

7694\. _Sāmaññaṃ me anuppattaṃ,_  
_kilesā jhāpitā mayā;_  
_Maṇḍape rukkhamūle vā,_  
_santāso me na vijjati._  


(25.)

7695\. _Tiṃsakappasahassamhi,_  
_yaṃ dānamadadiṃ tadā;_  
_Duggatiṃ nābhijānāmi,_  
_sabbadānassidaṃ phalaṃ._  


(26.)

7696\. _Kilesā jhāpitā mayhaṃ,_  
_bhavā sabbe samūhatā;_  
_Nāgova bandhanaṃ chetvā,_  
_viharāmi anāsavo._  


(27.)

7697\. _Svāgataṃ vata me āsi,_  
_mama buddhassa santike;_  
_Tisso vijjā anuppattā,_  
_kataṃ buddhassa sāsanaṃ._  


(28.)

7698\. _Paṭisambhidā catasso,_  
_vimokkhāpi ca aṭṭhime;_  
_Chaḷabhiññā sacchikatā,_  
_kataṃ buddhassa sāsanaṃ”._  


7699\. Itthaṃ sudaṃ āyasmā yaso thero imā gāthāyo abhāsitthāti.

---

7700\. Yasattherassāpadānaṃ paṭhamaṃ.



[Go to previous page (56 Yasavagga)](../56.md) / [Go to parent page (56 Yasavagga)](../56.md) / [Go to next page (56.2 Nadīkassapattheraapadāna)](56.2.md)


