
[Home](/) / [20Ap1 Therāpadānapāḷi](../../20Ap1.md) / [56 Yasavagga](../56.md)

# 𑁫𑁬𑁇𑁧𑁦 𑀉𑀧𑀯𑀸𑀦𑀢𑁆𑀣𑁂𑀭𑀅𑀧𑀤𑀸𑀦

### 𑀬𑀲𑀯𑀕𑁆𑀕

### 𑀉𑀧𑀯𑀸𑀦𑀢𑁆𑀣𑁂𑀭𑀅𑀧𑀤𑀸𑀦

(122.)

7810\. _“𑀧𑀤𑀼𑀫𑀼𑀢𑁆𑀢𑀭𑁄 𑀦𑀸𑀫 𑀚𑀺𑀦𑁄,_  
_𑀲𑀩𑁆𑀩𑀥𑀫𑁆𑀫𑀸𑀦 𑀧𑀸𑀭𑀕𑀽;_  
_𑀚𑀮𑀺𑀢𑁆𑀯𑀸 𑀅𑀕𑁆𑀕𑀺𑀓𑁆𑀔𑀦𑁆𑀥𑁄𑀯,_  
_𑀲𑀫𑁆𑀩𑀼𑀤𑁆𑀥𑁄 𑀧𑀭𑀺𑀦𑀺𑀩𑁆𑀩𑀼𑀢𑁄𑁇_  


(123.)

7811\. _𑀫𑀳𑀸𑀚𑀦𑀸 𑀲𑀫𑀸𑀕𑀫𑁆𑀫,_  
_𑀧𑀽𑀚𑀬𑀺𑀢𑁆𑀯𑀸 𑀢𑀣𑀸𑀕𑀢𑀁;_  
_𑀘𑀺𑀢𑀓𑀁 𑀓𑀢𑁆𑀯𑀸 𑀲𑀼𑀕𑀢𑀁,_  
_𑀲𑀭𑀻𑀭𑀁 𑀅𑀪𑀺𑀭𑁄𑀧𑀬𑀼𑀁𑁇_  


(124.)

7812\. _𑀲𑀭𑀻𑀭𑀓𑀺𑀘𑁆𑀘𑀁 𑀓𑀢𑁆𑀯𑀸𑀦,_  
_𑀥𑀸𑀢𑀼𑀁 𑀢𑀢𑁆𑀣 𑀲𑀫𑀸𑀦𑀬𑀼𑀁;_  
_𑀲𑀤𑁂𑀯𑀫𑀦𑀼𑀲𑁆𑀲𑀸 𑀲𑀩𑁆𑀩𑁂,_  
_𑀩𑀼𑀤𑁆𑀥𑀣𑀽𑀧𑀁 𑀅𑀓𑀁𑀲𑀼 𑀢𑁂𑁇_  


(125.)

7813\. _𑀧𑀞𑀫𑀸 𑀓𑀜𑁆𑀘𑀦𑀫𑀬𑀸,_  
_𑀤𑀼𑀢𑀺𑀬𑀸 𑀘 𑀫𑀡𑀺𑀫𑀬𑀸;_  
_𑀢𑀢𑀺𑀬𑀸 𑀭𑀽𑀧𑀺𑀬𑀫𑀬𑀸,_  
_𑀘𑀢𑀼𑀢𑁆𑀣𑀻 𑀨𑀮𑀺𑀓𑀸𑀫𑀬𑀸𑁇_  


(126.)

7814\. _𑀢𑀢𑁆𑀣 𑀧𑀜𑁆𑀘𑀫𑀺𑀓𑀸 𑀘𑁂𑀯,_  
_𑀮𑁄𑀳𑀺𑀢𑀗𑁆𑀓𑀫𑀬𑀸 𑀅𑀳𑀼;_  
_𑀙𑀝𑁆𑀞𑀸 𑀫𑀲𑀸𑀭𑀕𑀮𑁆𑀮𑀲𑁆𑀲,_  
_𑀲𑀩𑁆𑀩𑀁 𑀭𑀢𑀦𑀫𑀬𑀽𑀧𑀭𑀺𑁇_  


(127.)

7815\. _𑀚𑀗𑁆𑀖𑀸 𑀫𑀡𑀺𑀫𑀬𑀸 𑀆𑀲𑀺,_  
_𑀯𑁂𑀤𑀺𑀓𑀸 𑀭𑀢𑀦𑀸𑀫𑀬𑀸;_  
_𑀲𑀩𑁆𑀩𑀲𑁄𑀡𑁆𑀡𑀫𑀬𑁄 𑀣𑀽𑀧𑁄,_  
_𑀉𑀤𑁆𑀥𑀁 𑀬𑁄𑀚𑀦𑀫𑀼𑀕𑁆𑀕𑀢𑁄𑁇_  


(128.)

7816\. _𑀤𑁂𑀯𑀸 𑀢𑀢𑁆𑀣 𑀲𑀫𑀸𑀕𑀦𑁆𑀢𑁆𑀯𑀸,_  
_𑀏𑀓𑀢𑁄 𑀫𑀦𑁆𑀢𑀬𑀼𑀁 𑀢𑀤𑀸;_  
_‘𑀫𑀬𑀫𑁆𑀧𑀺 𑀣𑀽𑀧𑀁 𑀓𑀲𑁆𑀲𑀸𑀫,_  
_𑀮𑁄𑀓𑀦𑀸𑀣𑀲𑁆𑀲 𑀢𑀸𑀤𑀺𑀦𑁄𑁇_  


(129.)

7817\. _𑀥𑀸𑀢𑀼 𑀆𑀯𑁂𑀡𑀺𑀓𑀸 𑀦𑀢𑁆𑀣𑀺,_  
_𑀲𑀭𑀻𑀭𑀁 𑀏𑀓𑀧𑀺𑀡𑁆𑀟𑀺𑀢𑀁;_  
_𑀇𑀫𑀫𑁆𑀳𑀺 𑀩𑀼𑀤𑁆𑀥𑀣𑀽𑀧𑀫𑁆𑀳𑀺,_  
_𑀓𑀲𑁆𑀲𑀸𑀫 𑀓𑀜𑁆𑀘𑀼𑀓𑀁 𑀫𑀬𑀁’𑁇_  


(130.)

7818\. _𑀤𑁂𑀯𑀸 𑀲𑀢𑁆𑀢𑀳𑀺 𑀭𑀢𑁆𑀦𑁂𑀳𑀺,_  
_𑀅𑀜𑁆𑀜𑀁 𑀯𑀟𑁆𑀠𑁂𑀲𑀼𑀁 𑀬𑁄𑀚𑀦𑀁;_  
_𑀣𑀽𑀧𑁄 𑀤𑁆𑀯𑀺𑀬𑁄𑀚𑀦𑀼𑀩𑁆𑀩𑁂𑀥𑁄,_  
_𑀢𑀺𑀫𑀺𑀭𑀁 𑀩𑁆𑀬𑀧𑀳𑀦𑁆𑀢𑀺 𑀲𑁄𑁇_  


(131.)

7819\. _𑀦𑀸𑀕𑀸 𑀢𑀢𑁆𑀣 𑀲𑀫𑀸𑀕𑀦𑁆𑀢𑁆𑀯𑀸,_  
_𑀏𑀓𑀢𑁄 𑀫𑀦𑁆𑀢𑀬𑀼𑀁 𑀢𑀤𑀸;_  
_‘𑀫𑀦𑀼𑀲𑁆𑀲𑀸 𑀘𑁂𑀯 𑀤𑁂𑀯𑀸 𑀘,_  
_𑀩𑀼𑀤𑁆𑀥𑀣𑀽𑀧𑀁 𑀅𑀓𑀁𑀲𑀼 𑀢𑁂𑁇_  


(132.)

7820\. _𑀫𑀸 𑀦𑁄 𑀧𑀫𑀢𑁆𑀢𑀸 𑀅𑀲𑁆𑀲𑀼𑀫𑁆𑀳,_  
_𑀅𑀧𑁆𑀧𑀫𑀢𑁆𑀢𑀸 𑀲𑀤𑁂𑀯𑀓𑀸;_  
_𑀫𑀬𑀫𑁆𑀧𑀺 𑀣𑀽𑀧𑀁 𑀓𑀲𑁆𑀲𑀸𑀫,_  
_𑀮𑁄𑀓𑀦𑀸𑀣𑀲𑁆𑀲 𑀢𑀸𑀤𑀺𑀦𑁄’𑁇_  


(133.)

7821\. _𑀇𑀦𑁆𑀤𑀦𑀻𑀮𑀁 𑀫𑀳𑀸𑀦𑀻𑀮𑀁,_  
_𑀅𑀣𑁄 𑀚𑁄𑀢𑀺𑀭𑀲𑀁 𑀫𑀡𑀺𑀁;_  
_𑀏𑀓𑀢𑁄 𑀲𑀦𑁆𑀦𑀺𑀧𑀸𑀢𑁂𑀢𑁆𑀯𑀸,_  
_𑀩𑀼𑀤𑁆𑀥𑀣𑀽𑀧𑀁 𑀅𑀙𑀸𑀤𑀬𑀼𑀁𑁇_  


(134.)

7822\. _𑀲𑀩𑁆𑀩𑀁 𑀫𑀡𑀺𑀫𑀬𑀁 𑀆𑀲𑀺,_  
_𑀬𑀸𑀯𑀢𑀸 𑀩𑀼𑀤𑁆𑀥𑀘𑁂𑀢𑀺𑀬𑀁;_  
_𑀢𑀺𑀬𑁄𑀚𑀦𑀲𑀫𑀼𑀩𑁆𑀩𑁂𑀥𑀁,_  
_𑀆𑀮𑁄𑀓𑀓𑀭𑀡𑀁 𑀢𑀤𑀸𑁇_  


(135.)

7823\. _𑀕𑀭𑀼𑀍𑀆 𑀘 𑀲𑀫𑀸𑀕𑀦𑁆𑀢𑁆𑀯𑀸,_  
_𑀏𑀓𑀢𑁄 𑀫𑀦𑁆𑀢𑀬𑀼𑀁 𑀢𑀤𑀸;_  
_‘𑀫𑀦𑀼𑀲𑁆𑀲𑀸 𑀤𑁂𑀯𑀦𑀸𑀕𑀸 𑀘,_  
_𑀩𑀼𑀤𑁆𑀥𑀧𑀽𑀚𑀁 𑀅𑀓𑀁𑀲𑀼 𑀢𑁂𑁇_  


(136.)

7824\. _𑀫𑀸 𑀦𑁄 𑀧𑀫𑀢𑁆𑀢𑀸 𑀅𑀲𑁆𑀲𑀼𑀫𑁆𑀳,_  
_𑀅𑀧𑁆𑀧𑀫𑀢𑁆𑀢𑀸 𑀲𑀤𑁂𑀯𑀓𑀸;_  
_𑀫𑀬𑀫𑁆𑀧𑀺 𑀣𑀽𑀧𑀁 𑀓𑀲𑁆𑀲𑀸𑀫,_  
_𑀮𑁄𑀓𑀦𑀸𑀣𑀲𑁆𑀲 𑀢𑀸𑀤𑀺𑀦𑁄’𑁇_  


(137.)

7825\. _𑀲𑀩𑁆𑀩𑀁 𑀫𑀡𑀺𑀫𑀬𑀁 𑀣𑀽𑀧𑀁,_  
_𑀅𑀓𑀭𑀼𑀁 𑀢𑁂 𑀘 𑀓𑀜𑁆𑀘𑀼𑀓𑀁;_  
_𑀬𑁄𑀚𑀦𑀁 𑀢𑁂𑀧𑀺 𑀯𑀟𑁆𑀠𑁂𑀲𑀼𑀁,_  
_𑀆𑀬𑀢𑀁 𑀩𑀼𑀤𑁆𑀥𑀘𑁂𑀢𑀺𑀬𑀁𑁇_  


(138.)

7826\. _𑀘𑀢𑀼𑀬𑁄𑀚𑀦𑀫𑀼𑀩𑁆𑀩𑁂𑀥𑁄,_  
_𑀩𑀼𑀤𑁆𑀥𑀣𑀽𑀧𑁄 𑀯𑀺𑀭𑁄𑀘𑀢𑀺;_  
_𑀑𑀪𑀸𑀲𑁂𑀢𑀺 𑀤𑀺𑀲𑀸 𑀲𑀩𑁆𑀩𑀸,_  
_𑀲𑀢𑀭𑀁𑀲𑀻𑀯 𑀉𑀕𑁆𑀕𑀢𑁄𑁇_  


(139.)

7827\. _𑀓𑀼𑀫𑁆𑀪𑀡𑁆𑀟𑀸 𑀘 𑀲𑀫𑀸𑀕𑀦𑁆𑀢𑁆𑀯𑀸,_  
_𑀏𑀓𑀢𑁄 𑀫𑀦𑁆𑀢𑀬𑀼𑀁 𑀢𑀤𑀸;_  
_‘𑀫𑀦𑀼𑀲𑁆𑀲𑀸 𑀘𑁂𑀯 𑀤𑁂𑀯𑀸 𑀘,_  
_𑀦𑀸𑀕𑀸 𑀘 𑀕𑀭𑀼𑀍𑀆 𑀢𑀣𑀸𑁇_  


(140.)

7828\. _𑀧𑀘𑁆𑀘𑁂𑀓𑀁 𑀩𑀼𑀤𑁆𑀥𑀲𑁂𑀝𑁆𑀞𑀲𑁆𑀲,_  
_𑀅𑀓𑀁𑀲𑀼 𑀣𑀽𑀧𑀫𑀼𑀢𑁆𑀢𑀫𑀁;_  
_𑀫𑀸 𑀦𑁄 𑀧𑀫𑀢𑁆𑀢𑀸 𑀅𑀲𑁆𑀲𑀼𑀫𑁆𑀳,_  
_𑀅𑀧𑁆𑀧𑀫𑀢𑁆𑀢𑀸 𑀲𑀤𑁂𑀯𑀓𑀸𑁇_  


(141.)

7829\. _𑀫𑀬𑀫𑁆𑀧𑀺 𑀣𑀽𑀧𑀁 𑀓𑀲𑁆𑀲𑀸𑀫,_  
_𑀮𑁄𑀓𑀦𑀸𑀣𑀲𑁆𑀲 𑀢𑀸𑀤𑀺𑀦𑁄;_  
_𑀭𑀢𑀦𑁂𑀳𑀺 𑀙𑀸𑀤𑁂𑀲𑁆𑀲𑀸𑀫,_  
_𑀆𑀬𑀢𑀁 𑀩𑀼𑀤𑁆𑀥𑀘𑁂𑀢𑀺𑀬𑀁’𑁇_  


(142.)

7830\. _𑀬𑁄𑀚𑀦𑀁 𑀢𑁂𑀧𑀺 𑀯𑀟𑁆𑀠𑁂𑀲𑀼𑀁,_  
_𑀆𑀬𑀢𑀁 𑀩𑀼𑀤𑁆𑀥𑀘𑁂𑀢𑀺𑀬𑀁;_  
_𑀧𑀜𑁆𑀘𑀬𑁄𑀚𑀦𑀫𑀼𑀩𑁆𑀩𑁂𑀥𑁄,_  
_𑀣𑀽𑀧𑁄 𑀑𑀪𑀸𑀲𑀢𑁂 𑀢𑀤𑀸𑁇_  


(143.)

7831\. _𑀬𑀓𑁆𑀔𑀸 𑀢𑀢𑁆𑀣 𑀲𑀫𑀸𑀕𑀦𑁆𑀢𑁆𑀯𑀸,_  
_𑀏𑀓𑀢𑁄 𑀫𑀦𑁆𑀢𑀬𑀼𑀁 𑀢𑀤𑀸;_  
_‘𑀫𑀦𑀼𑀲𑁆𑀲𑀸 𑀤𑁂𑀯𑀦𑀸𑀕𑀸 𑀘,_  
_𑀕𑀭𑀼𑀍𑀆 𑀘 𑀓𑀼𑀫𑁆𑀪𑀡𑁆𑀟𑀓𑀸𑁇_  


(144.)

7832\. _𑀧𑀘𑁆𑀘𑁂𑀓𑀁 𑀩𑀼𑀤𑁆𑀥𑀲𑁂𑀝𑁆𑀞𑀲𑁆𑀲,_  
_𑀅𑀓𑀁𑀲𑀼 𑀣𑀽𑀧𑀫𑀼𑀢𑁆𑀢𑀫𑀁;_  
_𑀫𑀸 𑀦𑁄 𑀧𑀫𑀢𑁆𑀢𑀸 𑀅𑀲𑁆𑀲𑀼𑀫𑁆𑀳,_  
_𑀅𑀧𑁆𑀧𑀫𑀢𑁆𑀢𑀸 𑀲𑀤𑁂𑀯𑀓𑀸𑁇_  


(145.)

7833\. _𑀫𑀬𑀫𑁆𑀧𑀺 𑀣𑀽𑀧𑀁 𑀓𑀲𑁆𑀲𑀸𑀫,_  
_𑀮𑁄𑀓𑀦𑀸𑀣𑀲𑁆𑀲 𑀢𑀸𑀤𑀺𑀦𑁄;_  
_𑀨𑀮𑀺𑀓𑀸 𑀙𑀸𑀤𑀬𑀺𑀲𑁆𑀲𑀸𑀫,_  
_𑀆𑀬𑀢𑀁 𑀩𑀼𑀤𑁆𑀥𑀘𑁂𑀢𑀺𑀬𑀁’𑁇_  


(146.)

7834\. _𑀬𑁄𑀚𑀦𑀁 𑀢𑁂𑀧𑀺 𑀯𑀟𑁆𑀠𑁂𑀲𑀼𑀁,_  
_𑀆𑀬𑀢𑀁 𑀩𑀼𑀤𑁆𑀥𑀘𑁂𑀢𑀺𑀬𑀁;_  
_𑀙𑀬𑁄𑀚𑀦𑀺𑀓𑀫𑀼𑀩𑁆𑀩𑁂𑀥𑁄,_  
_𑀣𑀽𑀧𑁄 𑀑𑀪𑀸𑀲𑀢𑁂 𑀢𑀤𑀸𑁇_  


(147.)

7835\. _𑀕𑀦𑁆𑀥𑀩𑁆𑀩𑀸 𑀘 𑀲𑀫𑀸𑀕𑀦𑁆𑀢𑁆𑀯𑀸,_  
_𑀏𑀓𑀢𑁄 𑀫𑀦𑁆𑀢𑀬𑀼𑀁 𑀢𑀤𑀸;_  
_‘𑀫𑀦𑀼𑀚𑀸 𑀤𑁂𑀯𑀢𑀸 𑀦𑀸𑀕𑀸,_  
_𑀓𑀼𑀫𑁆𑀪𑀡𑁆𑀟𑀸 𑀕𑀼𑀬𑁆𑀳𑀓𑀸 𑀢𑀣𑀸𑁇_  


(148.)

7836\. _𑀲𑀩𑁆𑀩𑁂 𑀅𑀓𑀁𑀲𑀼 𑀩𑀼𑀤𑁆𑀥𑀣𑀽𑀧𑀁,_  
_𑀫𑀬𑀫𑁂𑀢𑁆𑀣 𑀅𑀓𑀸𑀭𑀓𑀸;_  
_𑀫𑀬𑀫𑁆𑀧𑀺 𑀣𑀽𑀧𑀁 𑀓𑀲𑁆𑀲𑀸𑀫,_  
_𑀮𑁄𑀓𑀦𑀸𑀣𑀲𑁆𑀲 𑀢𑀸𑀤𑀺𑀦𑁄’𑁇_  


(149.)

7837\. _𑀯𑁂𑀤𑀺𑀬𑁄 𑀲𑀢𑁆𑀢 𑀓𑀢𑁆𑀯𑀸𑀦,_  
_𑀥𑀚𑀁 𑀙𑀢𑁆𑀢𑀁 𑀅𑀓𑀁𑀲𑀼 𑀢𑁂;_  
_𑀲𑀩𑁆𑀩𑀲𑁄𑀡𑁆𑀡𑀫𑀬𑀁 𑀣𑀽𑀧𑀁,_  
_𑀕𑀦𑁆𑀥𑀩𑁆𑀩𑀸 𑀓𑀸𑀭𑀬𑀼𑀁 𑀢𑀤𑀸𑁇_  


(150.)

7838\. _𑀲𑀢𑁆𑀢𑀬𑁄𑀚𑀦𑀫𑀼𑀩𑁆𑀩𑁂𑀥𑁄,_  
_𑀣𑀽𑀧𑁄 𑀑𑀪𑀸𑀲𑀢𑁂 𑀢𑀤𑀸;_  
_𑀭𑀢𑁆𑀢𑀺𑀦𑁆𑀤𑀺𑀯𑀸 𑀦 𑀜𑀸𑀬𑀦𑁆𑀢𑀺,_  
_𑀆𑀮𑁄𑀓𑁄 𑀳𑁄𑀢𑀺 𑀲𑀩𑁆𑀩𑀤𑀸𑁇_  


(151.)

7839\. _𑀅𑀪𑀺𑀪𑁄𑀦𑁆𑀢𑀺 𑀦 𑀢𑀲𑁆𑀲𑀸𑀪𑀸,_  
_𑀘𑀦𑁆𑀤𑀲𑀽𑀭𑀸 𑀲𑀢𑀸𑀭𑀓𑀸;_  
_𑀲𑀫𑀦𑁆𑀢𑀸 𑀬𑁄𑀚𑀦𑀲𑀢𑁂,_  
_𑀧𑀤𑀻𑀧𑁄𑀧𑀺 𑀦 𑀧𑀚𑁆𑀚𑀮𑀺𑁇_  


(152.)

7840\. _𑀢𑁂𑀦 𑀓𑀸𑀮𑁂𑀦 𑀬𑁂 𑀓𑁂𑀘𑀺,_  
_𑀣𑀽𑀧𑀁 𑀧𑀽𑀚𑁂𑀦𑁆𑀢𑀺 𑀫𑀸𑀦𑀼𑀲𑀸;_  
_𑀦 𑀢𑁂 𑀣𑀽𑀧𑀁 𑀆𑀭𑀼𑀳𑀦𑁆𑀢𑀺,_  
_𑀅𑀫𑁆𑀩𑀭𑁂 𑀉𑀓𑁆𑀔𑀺𑀧𑀦𑁆𑀢𑀺 𑀢𑁂𑁇_  


(153.)

7841\. _𑀤𑁂𑀯𑁂𑀳𑀺 𑀞𑀧𑀺𑀢𑁄 𑀬𑀓𑁆𑀔𑁄,_  
_𑀅𑀪𑀺𑀲𑀫𑁆𑀫𑀢𑀦𑀸𑀫𑀓𑁄;_  
_𑀥𑀚𑀁 𑀯𑀸 𑀧𑀼𑀧𑁆𑀨𑀤𑀸𑀫𑀁 𑀯𑀸,_  
_𑀅𑀪𑀺𑀭𑁄𑀧𑁂𑀢𑀺 𑀉𑀢𑁆𑀢𑀭𑀺𑀁𑁇_  


(154.)

7842\. _𑀦 𑀢𑁂 𑀧𑀲𑁆𑀲𑀦𑁆𑀢𑀺 𑀢𑀁 𑀬𑀓𑁆𑀔𑀁,_  
_𑀤𑀸𑀫𑀁 𑀧𑀲𑁆𑀲𑀦𑁆𑀢𑀺 𑀕𑀘𑁆𑀙𑀢𑁄;_  
_𑀏𑀯𑀁 𑀧𑀲𑁆𑀲𑀺𑀢𑁆𑀯𑀸 𑀕𑀘𑁆𑀙𑀦𑁆𑀢𑀸,_  
_𑀲𑀩𑁆𑀩𑁂 𑀕𑀘𑁆𑀙𑀦𑁆𑀢𑀺 𑀲𑀼𑀕𑁆𑀕𑀢𑀺𑀁𑁇_  


(155.)

7843\. _𑀯𑀺𑀭𑀼𑀤𑁆𑀥𑀸 𑀬𑁂 𑀧𑀸𑀯𑀘𑀦𑁂,_  
_𑀧𑀲𑀦𑁆𑀦𑀸 𑀬𑁂 𑀘 𑀲𑀸𑀲𑀦𑁂;_  
_𑀧𑀸𑀝𑀺𑀳𑀻𑀭𑀁 𑀤𑀝𑁆𑀞𑀼𑀓𑀸𑀫𑀸,_  
_𑀣𑀽𑀧𑀁 𑀧𑀽𑀚𑁂𑀦𑁆𑀢𑀺 𑀫𑀸𑀦𑀼𑀲𑀸𑁇_  


(156.)

7844\. _𑀦𑀕𑀭𑁂 𑀳𑀁𑀲𑀯𑀢𑀺𑀬𑀸,_  
_𑀅𑀳𑁄𑀲𑀺𑀁 𑀪𑀢𑀓𑁄 𑀢𑀤𑀸;_  
_𑀆𑀫𑁄𑀤𑀺𑀢𑀁 𑀚𑀦𑀁 𑀤𑀺𑀲𑁆𑀯𑀸,_  
_𑀏𑀯𑀁 𑀘𑀺𑀦𑁆𑀢𑁂𑀲𑀳𑀁 𑀢𑀤𑀸𑁇_  


(157.)

7845\. _‘𑀉𑀍𑀆𑀭𑁄 𑀪𑀕𑀯𑀸 𑀦𑁂𑀲𑁄,_  
_𑀬𑀲𑁆𑀲 𑀥𑀸𑀢𑀼𑀖𑀭𑁂 𑀤𑀺𑀲𑀁;_  
_𑀇𑀫𑀸 𑀘 𑀚𑀦𑀢𑀸 𑀢𑀼𑀝𑁆𑀞𑀸,_  
_𑀓𑀸𑀭𑀁 𑀓𑀼𑀩𑁆𑀩𑀁 𑀦 𑀢𑀧𑁆𑀧𑀭𑁂𑁇_  


(158.)

7846\. _𑀅𑀳𑀫𑁆𑀧𑀺 𑀓𑀸𑀭𑀁 𑀓𑀲𑁆𑀲𑀸𑀫𑀺,_  
_𑀮𑁄𑀓𑀦𑀸𑀣𑀲𑁆𑀲 𑀢𑀸𑀤𑀺𑀦𑁄;_  
_𑀢𑀲𑁆𑀲 𑀥𑀫𑁆𑀫𑁂𑀲𑀼 𑀤𑀸𑀬𑀸𑀤𑁄,_  
_𑀪𑀯𑀺𑀲𑁆𑀲𑀸𑀫𑀺 𑀅𑀦𑀸𑀕𑀢𑁂’𑁇_  


(159.)

7847\. _𑀲𑀼𑀥𑁄𑀢𑀁 𑀭𑀚𑀓𑁂𑀦𑀸𑀳𑀁,_  
_𑀉𑀢𑁆𑀢𑀭𑁂𑀬𑁆𑀬𑀁 𑀧𑀝𑀁 𑀫𑀫;_  
_𑀯𑁂𑀍𑀅𑀕𑁆𑀕𑁂 𑀆𑀮𑀕𑁆𑀕𑁂𑀢𑁆𑀯𑀸𑀦,_  
_𑀥𑀚𑀁 𑀉𑀓𑁆𑀔𑀺𑀧𑀺𑀫𑀫𑁆𑀩𑀭𑁂𑁇_  


(160.)

7848\. _𑀅𑀪𑀺𑀲𑀫𑁆𑀫𑀢𑀓𑁄 𑀕𑀬𑁆𑀳,_  
_𑀅𑀫𑁆𑀩𑀭𑁂 𑀳𑀸𑀲𑀺 𑀫𑁂 𑀥𑀚𑀁;_  
_𑀯𑀸𑀢𑁂𑀭𑀺𑀢𑀁 𑀥𑀚𑀁 𑀤𑀺𑀲𑁆𑀯𑀸,_  
_𑀪𑀺𑀬𑁆𑀬𑁄 𑀳𑀸𑀲𑀁 𑀚𑀦𑁂𑀲𑀳𑀁𑁇_  


(161.)

7849\. _𑀢𑀢𑁆𑀣 𑀘𑀺𑀢𑁆𑀢𑀁 𑀧𑀲𑀸𑀤𑁂𑀢𑁆𑀯𑀸,_  
_𑀲𑀫𑀡𑀁 𑀉𑀧𑀲𑀗𑁆𑀓𑀫𑀺𑀁;_  
_𑀢𑀁 𑀪𑀺𑀓𑁆𑀔𑀼𑀁 𑀅𑀪𑀺𑀯𑀸𑀤𑁂𑀢𑁆𑀯𑀸,_  
_𑀯𑀺𑀧𑀸𑀓𑀁 𑀧𑀼𑀘𑁆𑀙𑀳𑀁 𑀥𑀚𑁂𑁇_  


(162.)

7850\. _𑀲𑁄 𑀫𑁂 𑀓𑀣𑁂𑀲𑀺 𑀆𑀦𑀦𑁆𑀤𑀻,_  
_𑀧𑀻𑀢𑀺𑀲𑀜𑁆𑀚𑀦𑀦𑀁 𑀫𑀫;_  
_‘𑀢𑀲𑁆𑀲 𑀥𑀚𑀲𑁆𑀲 𑀯𑀺𑀧𑀸𑀓𑀁,_  
_𑀅𑀦𑀼𑀪𑁄𑀲𑁆𑀲𑀲𑀺 𑀲𑀩𑁆𑀩𑀤𑀸𑁇_  


(163.)

7851\. _𑀳𑀢𑁆𑀣𑀺𑀅𑀲𑁆𑀲𑀭𑀣𑀸𑀧𑀢𑁆𑀢𑀻,_  
_𑀲𑁂𑀦𑀸 𑀘 𑀘𑀢𑀼𑀭𑀗𑁆𑀕𑀺𑀦𑀻;_  
_𑀧𑀭𑀺𑀯𑀸𑀭𑁂𑀲𑁆𑀲𑀦𑁆𑀢𑀺 𑀢𑀁 𑀦𑀺𑀘𑁆𑀘𑀁,_  
_𑀥𑀚𑀤𑀸𑀦𑀲𑁆𑀲𑀺𑀤𑀁 𑀨𑀮𑀁𑁇_  


(164.)

7852\. _𑀲𑀝𑁆𑀞𑀺𑀢𑀼𑀭𑀺𑀬𑀲𑀳𑀲𑁆𑀲𑀸𑀦𑀺,_  
_𑀪𑁂𑀭𑀺𑀬𑁄 𑀲𑀫𑀮𑀗𑁆𑀓𑀢𑀸;_  
_𑀧𑀭𑀺𑀯𑀸𑀭𑁂𑀲𑁆𑀲𑀦𑁆𑀢𑀺 𑀢𑀁 𑀦𑀺𑀘𑁆𑀘𑀁,_  
_𑀥𑀚𑀤𑀸𑀦𑀲𑁆𑀲𑀺𑀤𑀁 𑀨𑀮𑀁𑁇_  


(165.)

7853\. _𑀙𑀍𑀅𑀲𑀻𑀢𑀺𑀲𑀳𑀲𑁆𑀲𑀸𑀦𑀺,_  
_𑀦𑀸𑀭𑀺𑀬𑁄 𑀲𑀫𑀮𑀗𑁆𑀓𑀢𑀸;_  
_𑀯𑀺𑀘𑀺𑀢𑁆𑀢𑀯𑀢𑁆𑀣𑀸𑀪𑀭𑀡𑀸,_  
_𑀆𑀫𑀼𑀓𑁆𑀓𑀫𑀡𑀺𑀓𑀼𑀡𑁆𑀟𑀮𑀸𑁇_  


(166.)

7854\. _𑀅𑀍𑀆𑀭𑀧𑀫𑁆𑀳𑀸 𑀳𑀲𑀼𑀮𑀸,_  
_𑀲𑀼𑀲𑀜𑁆𑀜𑀸 𑀢𑀦𑀼𑀫𑀚𑁆𑀛𑀺𑀫𑀸;_  
_𑀧𑀭𑀺𑀯𑀸𑀭𑁂𑀲𑁆𑀲𑀦𑁆𑀢𑀺 𑀢𑀁 𑀦𑀺𑀘𑁆𑀘𑀁,_  
_𑀥𑀚𑀤𑀸𑀦𑀲𑁆𑀲𑀺𑀤𑀁 𑀨𑀮𑀁𑁇_  


(167.)

7855\. _𑀢𑀺𑀁𑀲𑀓𑀧𑁆𑀧𑀲𑀳𑀲𑁆𑀲𑀸𑀦𑀺,_  
_𑀤𑁂𑀯𑀮𑁄𑀓𑁂 𑀭𑀫𑀺𑀲𑁆𑀲𑀲𑀺;_  
_𑀅𑀲𑀻𑀢𑀺𑀓𑁆𑀔𑀢𑁆𑀢𑀼𑀁 𑀤𑁂𑀯𑀺𑀦𑁆𑀤𑁄,_  
_𑀤𑁂𑀯𑀭𑀚𑁆𑀚𑀁 𑀓𑀭𑀺𑀲𑁆𑀲𑀲𑀺𑁇_  


(168.)

7856\. _𑀲𑀳𑀲𑁆𑀲𑀓𑁆𑀔𑀢𑁆𑀢𑀼𑀁 𑀭𑀸𑀚𑀸 𑀘,_  
_𑀘𑀓𑁆𑀓𑀯𑀢𑁆𑀢𑀻 𑀪𑀯𑀺𑀲𑁆𑀲𑀢𑀺;_  
_𑀧𑀤𑁂𑀲𑀭𑀚𑁆𑀚𑀁 𑀯𑀺𑀧𑀼𑀮𑀁,_  
_𑀕𑀡𑀦𑀸𑀢𑁄 𑀅𑀲𑀗𑁆𑀔𑀺𑀬𑀁𑁇_  


(169.)

7857\. _𑀓𑀧𑁆𑀧𑀲𑀢𑀲𑀳𑀲𑁆𑀲𑀫𑁆𑀳𑀺,_  
_𑀑𑀓𑁆𑀓𑀸𑀓𑀓𑀼𑀮𑀲𑀫𑁆𑀪𑀯𑁄;_  
_𑀕𑁄𑀢𑀫𑁄 𑀦𑀸𑀫 𑀕𑁄𑀢𑁆𑀢𑁂𑀦,_  
_𑀲𑀢𑁆𑀣𑀸 𑀮𑁄𑀓𑁂 𑀪𑀯𑀺𑀲𑁆𑀲𑀢𑀺𑁇_  


(170.)

7858\. _𑀤𑁂𑀯𑀮𑁄𑀓𑀸 𑀘𑀯𑀺𑀢𑁆𑀯𑀸𑀦,_  
_𑀲𑀼𑀓𑁆𑀓𑀫𑀽𑀮𑁂𑀦 𑀘𑁄𑀤𑀺𑀢𑁄;_  
_𑀧𑀼𑀜𑁆𑀜𑀓𑀫𑁆𑀫𑁂𑀦 𑀲𑀜𑁆𑀜𑀼𑀢𑁆𑀢𑁄,_  
_𑀩𑁆𑀭𑀳𑁆𑀫𑀩𑀦𑁆𑀥𑀼 𑀪𑀯𑀺𑀲𑁆𑀲𑀲𑀺𑁇_  


(171.)

7859\. _𑀅𑀲𑀻𑀢𑀺𑀓𑁄𑀝𑀺𑀁 𑀙𑀟𑁆𑀟𑁂𑀢𑁆𑀯𑀸,_  
_𑀤𑀸𑀲𑁂 𑀓𑀫𑁆𑀫𑀓𑀭𑁂 𑀩𑀳𑀽;_  
_𑀕𑁄𑀢𑀫𑀲𑁆𑀲 𑀪𑀕𑀯𑀢𑁄,_  
_𑀲𑀸𑀲𑀦𑁂 𑀧𑀩𑁆𑀩𑀚𑀺𑀲𑁆𑀲𑀲𑀺𑁇_  


(172.)

7860\. _𑀆𑀭𑀸𑀥𑀬𑀺𑀢𑁆𑀯𑀸 𑀲𑀫𑁆𑀩𑀼𑀤𑁆𑀥𑀁,_  
_𑀕𑁄𑀢𑀫𑀁 𑀲𑀓𑁆𑀬𑀧𑀼𑀗𑁆𑀕𑀯𑀁;_  
_𑀉𑀧𑀯𑀸𑀦𑁄𑀢𑀺 𑀦𑀸𑀫𑁂𑀦,_  
_𑀳𑁂𑀲𑁆𑀲𑀲𑀺 𑀲𑀢𑁆𑀣𑀼 𑀲𑀸𑀯𑀓𑁄’𑁇_  


(173.)

7861\. _𑀲𑀢𑀲𑀳𑀲𑁆𑀲𑁂 𑀓𑀢𑀁 𑀓𑀫𑁆𑀫𑀁,_  
_𑀨𑀮𑀁 𑀤𑀲𑁆𑀲𑁂𑀲𑀺 𑀫𑁂 𑀇𑀥;_  
_𑀲𑀼𑀫𑀼𑀢𑁆𑀢𑁄 𑀲𑀭𑀯𑁂𑀕𑁄𑀯,_  
_𑀓𑀺𑀮𑁂𑀲𑁂 𑀛𑀸𑀧𑀬𑀺𑀁 𑀫𑀫𑁇_  


(174.)

7862\. _𑀘𑀓𑁆𑀓𑀯𑀢𑁆𑀢𑀺𑀲𑁆𑀲 𑀲𑀦𑁆𑀢𑀲𑁆𑀲,_  
_𑀘𑀸𑀢𑀼𑀤𑁆𑀤𑀻𑀧𑀺𑀲𑁆𑀲𑀭𑀲𑁆𑀲 𑀫𑁂;_  
_𑀢𑀻𑀡𑀺 𑀬𑁄𑀚𑀦𑀸𑀦𑀺 𑀲𑀸𑀫𑀦𑁆𑀢𑀸,_  
_𑀉𑀲𑁆𑀲𑀻𑀬𑀦𑁆𑀢𑀺 𑀥𑀚𑀸 𑀲𑀤𑀸𑁇_  


(175.)

7863\. _𑀲𑀢𑀲𑀳𑀲𑁆𑀲𑀺𑀢𑁄 𑀓𑀧𑁆𑀧𑁂,_  
_𑀬𑀁 𑀓𑀫𑁆𑀫𑀫𑀓𑀭𑀺𑀁 𑀢𑀤𑀸;_  
_𑀤𑀼𑀕𑁆𑀕𑀢𑀺𑀁 𑀦𑀸𑀪𑀺𑀚𑀸𑀦𑀸𑀫𑀺,_  
_𑀥𑀚𑀤𑀸𑀦𑀲𑁆𑀲𑀺𑀤𑀁 𑀨𑀮𑀁𑁇_  


(176.)

7864\. _𑀓𑀺𑀮𑁂𑀲𑀸 𑀛𑀸𑀧𑀺𑀢𑀸 𑀫𑀬𑁆𑀳𑀁,_  
_…𑀧𑁂…_  
_𑀯𑀺𑀳𑀭𑀸𑀫𑀺 𑀅𑀦𑀸𑀲𑀯𑁄𑁇_  


(177.)

7865\. _𑀲𑁆𑀯𑀸𑀕𑀢𑀁 𑀯𑀢 𑀫𑁂 𑀆𑀲𑀺,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁𑁇_  


(178.)

7866\. _𑀧𑀝𑀺𑀲𑀫𑁆𑀪𑀺𑀤𑀸 𑀘𑀢𑀲𑁆𑀲𑁄,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁”𑁇_  


7867\. 𑀇𑀢𑁆𑀣𑀁 𑀲𑀼𑀤𑀁 𑀆𑀬𑀲𑁆𑀫𑀸 𑀉𑀧𑀯𑀸𑀦𑀢𑁆𑀣𑁂𑀭𑁄 𑀇𑀫𑀸 𑀕𑀸𑀣𑀸𑀬𑁄 𑀅𑀪𑀸𑀲𑀺𑀢𑁆𑀣𑀸𑀢𑀺𑁇

---

7868\. 𑀉𑀧𑀯𑀸𑀦𑀢𑁆𑀣𑁂𑀭𑀲𑁆𑀲𑀸𑀧𑀤𑀸𑀦𑀁 𑀤𑀲𑀫𑀁𑁇



[Go to previous page (56.9 Sivakattheraapadāna)](56.9.md) / [Go to parent page (56 Yasavagga)](../56.md) / [Go to next page (56.11 Raṭṭhapālattheraapadāna)](56.11.md)


