
[Home](/) / [20Ap1 Therāpadānapāḷi](...md) / [40 Pilindavacchavagga](../20Ap1/40.md)

# 𑁪𑁦𑁇𑁪 𑀫𑀥𑀼𑀤𑀸𑀬𑀓𑀢𑁆𑀣𑁂𑀭𑀅𑀧𑀤𑀸𑀦

* 𑀧𑀺𑀮𑀺𑀦𑁆𑀤𑀯𑀘𑁆𑀙𑀯𑀕𑁆𑀕

* 𑀫𑀥𑀼𑀤𑀸𑀬𑀓𑀢𑁆𑀣𑁂𑀭𑀅𑀧𑀤𑀸𑀦

(333.)

4637\. _“𑀲𑀺𑀦𑁆𑀥𑀼𑀬𑀸 𑀦𑀤𑀺𑀬𑀸 𑀢𑀻𑀭𑁂,_  
_𑀲𑀼𑀓𑀢𑁄 𑀅𑀲𑁆𑀲𑀫𑁄 𑀫𑀫;_  
_𑀢𑀢𑁆𑀣 𑀯𑀸𑀘𑁂𑀫𑀳𑀁 𑀲𑀺𑀲𑁆𑀲𑁂,_  
_𑀇𑀢𑀺𑀳𑀸𑀲𑀁 𑀲𑀮𑀓𑁆𑀔𑀡𑀁𑁇_  


(334.)

4638\. _𑀥𑀫𑁆𑀫𑀓𑀸𑀫𑀸 𑀯𑀺𑀦𑀻𑀢𑀸 𑀢𑁂,_  
_𑀲𑁄𑀢𑀼𑀓𑀸𑀫𑀸 𑀲𑀼𑀲𑀸𑀲𑀦𑀁;_  
_𑀙𑀍𑀅𑀗𑁆𑀕𑁂 𑀧𑀸𑀭𑀫𑀺𑀧𑁆𑀧𑀢𑁆𑀢𑀸,_  
_𑀲𑀺𑀦𑁆𑀥𑀼𑀓𑀽𑀮𑁂 𑀯𑀲𑀦𑁆𑀢𑀺 𑀢𑁂𑁇_  


(335.)

4639\. _𑀉𑀧𑁆𑀧𑀸𑀢𑀕𑀫𑀦𑁂 𑀘𑁂𑀯,_  
_𑀮𑀓𑁆𑀔𑀡𑁂𑀲𑀼 𑀘 𑀓𑁄𑀯𑀺𑀤𑀸;_  
_𑀉𑀢𑁆𑀢𑀫𑀢𑁆𑀣𑀁 𑀕𑀯𑁂𑀲𑀦𑁆𑀢𑀸,_  
_𑀯𑀲𑀦𑁆𑀢𑀺 𑀯𑀺𑀧𑀺𑀦𑁂 𑀢𑀤𑀸𑁇_  


(336.)

4640\. _𑀲𑀼𑀫𑁂𑀥𑁄 𑀦𑀸𑀫 𑀲𑀫𑁆𑀩𑀼𑀤𑁆𑀥𑁄,_  
_𑀮𑁄𑀓𑁂 𑀉𑀧𑁆𑀧𑀚𑁆𑀚𑀺 𑀢𑀸𑀯𑀤𑁂;_  
_𑀅𑀫𑁆𑀳𑀸𑀓𑀁 𑀅𑀦𑀼𑀓𑀫𑁆𑀧𑀦𑁆𑀢𑁄,_  
_𑀉𑀧𑀸𑀕𑀘𑁆𑀙𑀺 𑀯𑀺𑀦𑀸𑀬𑀓𑁄𑁇_  


(337.)

4641\. _𑀉𑀧𑀸𑀕𑀢𑀁 𑀫𑀳𑀸𑀯𑀻𑀭𑀁,_  
_𑀲𑀼𑀫𑁂𑀥𑀁 𑀮𑁄𑀓𑀦𑀸𑀬𑀓𑀁;_  
_𑀢𑀺𑀡𑀲𑀦𑁆𑀣𑀸𑀭𑀓𑀁 𑀓𑀢𑁆𑀯𑀸,_  
_𑀮𑁄𑀓𑀚𑁂𑀝𑁆𑀞𑀲𑁆𑀲𑀤𑀸𑀲𑀳𑀁𑁇_  


(338.)

4642\. _𑀯𑀺𑀧𑀺𑀦𑀸𑀢𑁄 𑀫𑀥𑀼𑀁 𑀕𑀬𑁆𑀳,_  
_𑀩𑀼𑀤𑁆𑀥𑀲𑁂𑀝𑁆𑀞𑀲𑁆𑀲𑀤𑀸𑀲𑀳𑀁;_  
_𑀲𑀫𑁆𑀩𑀼𑀤𑁆𑀥𑁄 𑀧𑀭𑀺𑀪𑀼𑀜𑁆𑀚𑀺𑀢𑁆𑀯𑀸,_  
_𑀇𑀤𑀁 𑀯𑀘𑀦𑀫𑀩𑁆𑀭𑀯𑀺𑁇_  


(339.)

4643\. _‘𑀬𑁄 𑀢𑀁 𑀅𑀤𑀸𑀲𑀺 𑀫𑀥𑀼𑀁 𑀫𑁂,_  
_𑀧𑀲𑀦𑁆𑀦𑁄 𑀲𑁂𑀳𑀺 𑀧𑀸𑀡𑀺𑀪𑀺;_  
_𑀢𑀫𑀳𑀁 𑀓𑀺𑀢𑁆𑀢𑀬𑀺𑀲𑁆𑀲𑀸𑀫𑀺,_  
_𑀲𑀼𑀡𑀸𑀣 𑀫𑀫 𑀪𑀸𑀲𑀢𑁄𑁇_  


(340.)

4644\. _𑀇𑀫𑀺𑀦𑀸 𑀫𑀥𑀼𑀤𑀸𑀦𑁂𑀦,_  
_𑀢𑀺𑀡𑀲𑀦𑁆𑀣𑀸𑀭𑀓𑁂𑀦 𑀘;_  
_𑀢𑀺𑀁𑀲 𑀓𑀧𑁆𑀧𑀲𑀳𑀲𑁆𑀲𑀸𑀦𑀺,_  
_𑀤𑁂𑀯𑀮𑁄𑀓𑁂 𑀭𑀫𑀺𑀲𑁆𑀲𑀢𑀺𑁇_  


(341.)

4645\. _𑀢𑀺𑀁𑀲 𑀓𑀧𑁆𑀧𑀲𑀳𑀲𑁆𑀲𑀫𑁆𑀳𑀺,_  
_𑀑𑀓𑁆𑀓𑀸𑀓𑀓𑀼𑀮𑀲𑀫𑁆𑀪𑀯𑁄;_  
_𑀕𑁄𑀢𑀫𑁄 𑀦𑀸𑀫 𑀕𑁄𑀢𑁆𑀢𑁂𑀦,_  
_𑀲𑀢𑁆𑀣𑀸 𑀮𑁄𑀓𑁂 𑀪𑀯𑀺𑀲𑁆𑀲𑀢𑀺𑁇_  


(342.)

4646\. _𑀢𑀲𑁆𑀲 𑀥𑀫𑁆𑀫𑁂𑀲𑀼 𑀤𑀸𑀬𑀸𑀤𑁄,_  
_𑀑𑀭𑀲𑁄 𑀥𑀫𑁆𑀫𑀦𑀺𑀫𑁆𑀫𑀺𑀢𑁄;_  
_𑀲𑀩𑁆𑀩𑀸𑀲𑀯𑁂 𑀧𑀭𑀺𑀜𑁆𑀜𑀸𑀬,_  
_𑀦𑀺𑀩𑁆𑀩𑀸𑀬𑀺𑀲𑁆𑀲𑀢𑀺𑀦𑀸𑀲𑀯𑁄’𑁇_  


(343.)

4647\. _𑀤𑁂𑀯𑀮𑁄𑀓𑀸 𑀇𑀥𑀸𑀕𑀦𑁆𑀢𑁆𑀯𑀸,_  
_𑀫𑀸𑀢𑀼𑀓𑀼𑀘𑁆𑀙𑀺𑀁 𑀉𑀧𑀸𑀕𑀢𑁂;_  
_𑀫𑀥𑀼𑀯𑀲𑁆𑀲𑀁 𑀧𑀯𑀲𑁆𑀲𑀺𑀢𑁆𑀣,_  
_𑀙𑀸𑀤𑀬𑀁 𑀫𑀥𑀼𑀦𑀸 𑀫𑀳𑀺𑀁𑁇_  


(344.)

4648\. _𑀫𑀬𑀺 𑀦𑀺𑀓𑁆𑀔𑀦𑁆𑀢𑀫𑀢𑁆𑀢𑀫𑁆𑀳𑀺,_  
_𑀓𑀼𑀘𑁆𑀙𑀺𑀬𑀸 𑀘 𑀲𑀼𑀤𑀼𑀢𑁆𑀢𑀭𑀸;_  
_𑀢𑀢𑁆𑀭𑀸𑀧𑀺 𑀫𑀥𑀼𑀯𑀲𑁆𑀲𑀁 𑀫𑁂,_  
_𑀯𑀲𑁆𑀲𑀢𑁂 𑀦𑀺𑀘𑁆𑀘𑀓𑀸𑀮𑀺𑀓𑀁𑁇_  


(345.)

4649\. _𑀅𑀕𑀸𑀭𑀸 𑀅𑀪𑀺𑀦𑀺𑀓𑁆𑀔𑀫𑁆𑀫,_  
_𑀧𑀩𑁆𑀩𑀚𑀺𑀁 𑀅𑀦𑀕𑀸𑀭𑀺𑀬𑀁;_  
_𑀮𑀸𑀪𑀻 𑀅𑀦𑁆𑀦𑀲𑁆𑀲 𑀧𑀸𑀦𑀲𑁆𑀲,_  
_𑀫𑀥𑀼𑀤𑀸𑀦𑀲𑁆𑀲𑀺𑀤𑀁 𑀨𑀮𑀁𑁇_  


(346.)

4650\. _𑀲𑀩𑁆𑀩𑀓𑀸𑀫𑀲𑀫𑀺𑀤𑁆𑀥𑁄𑀳𑀁,_  
_𑀪𑀯𑀺𑀢𑁆𑀯𑀸 𑀤𑁂𑀯𑀫𑀸𑀦𑀼𑀲𑁂;_  
_𑀢𑁂𑀦𑁂𑀯 𑀫𑀥𑀼𑀤𑀸𑀦𑁂𑀦,_  
_𑀧𑀢𑁆𑀢𑁄𑀫𑁆𑀳𑀺 𑀆𑀲𑀯𑀓𑁆𑀔𑀬𑀁𑁇_  


(347.)

4651\. _𑀯𑀼𑀝𑁆𑀞𑀫𑁆𑀳𑀺 𑀤𑁂𑀯𑁂 𑀘𑀢𑀼𑀭𑀗𑁆𑀕𑀼𑀮𑁂 𑀢𑀺𑀡𑁂,_  
_𑀲𑀫𑁆𑀧𑀼𑀧𑁆𑀨𑀺𑀢𑁂 𑀥𑀭𑀡𑀻𑀭𑀼𑀳𑁂 𑀲𑀜𑁆𑀙𑀦𑁆𑀦𑁂;_  
_𑀲𑀼𑀜𑁆𑀜𑁂 𑀖𑀭𑁂 𑀫𑀡𑁆𑀟𑀧𑀭𑀼𑀓𑁆𑀔𑀫𑀽𑀮𑀓𑁂,_  
_𑀯𑀲𑀸𑀫𑀺 𑀦𑀺𑀘𑁆𑀘𑀁 𑀲𑀼𑀔𑀺𑀢𑁄 𑀅𑀦𑀸𑀲𑀯𑁄𑁇_  


(348.)

4652\. _𑀫𑀚𑁆𑀛𑁂 𑀫𑀳𑀦𑁆𑀢𑁂 𑀳𑀻𑀦𑁂 𑀘,_  
_𑀪𑀯𑁂 𑀲𑀩𑁆𑀩𑁂 𑀅𑀢𑀺𑀓𑁆𑀓𑀫𑀺𑀁;_  
_𑀅𑀚𑁆𑀚 𑀫𑁂 𑀆𑀲𑀯𑀸 𑀔𑀻𑀡𑀸,_  
_𑀦𑀢𑁆𑀣𑀺 𑀤𑀸𑀦𑀺 𑀧𑀼𑀦𑀩𑁆𑀪𑀯𑁄𑁇_  


(349.)

4653\. _𑀢𑀺𑀁𑀲𑀓𑀧𑁆𑀧𑀲𑀳𑀲𑁆𑀲𑀫𑁆𑀳𑀺,_  
_𑀬𑀁 𑀤𑀸𑀦𑀫𑀤𑀤𑀺𑀁 𑀢𑀤𑀸;_  
_𑀤𑀼𑀕𑁆𑀕𑀢𑀺𑀁 𑀦𑀸𑀪𑀺𑀚𑀸𑀦𑀸𑀫𑀺,_  
_𑀫𑀥𑀼𑀤𑀸𑀦𑀲𑁆𑀲𑀺𑀤𑀁 𑀨𑀮𑀁𑁇_  


(350.)

4654\. _𑀓𑀺𑀮𑁂𑀲𑀸 𑀛𑀸𑀧𑀺𑀢𑀸 𑀫𑀬𑁆𑀳𑀁,_  
_𑀪𑀯𑀸 𑀲𑀩𑁆𑀩𑁂 𑀲𑀫𑀽𑀳𑀢𑀸;_  
_𑀲𑀩𑁆𑀩𑀸𑀲𑀯𑀸 𑀧𑀭𑀺𑀓𑁆𑀔𑀻𑀡𑀸,_  
_𑀦𑀢𑁆𑀣𑀺 𑀤𑀸𑀦𑀺 𑀧𑀼𑀦𑀩𑁆𑀪𑀯𑁄𑁇_  


(351.)

4655\. _𑀲𑁆𑀯𑀸𑀕𑀢𑀁 𑀯𑀢 𑀫𑁂 𑀆𑀲𑀺,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁𑁇_  


(352.)

4656\. _𑀧𑀝𑀺𑀲𑀫𑁆𑀪𑀺𑀤𑀸 𑀘𑀢𑀲𑁆𑀲𑁄,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁”𑁇_  


4657\. 𑀇𑀢𑁆𑀣𑀁 𑀲𑀼𑀤𑀁 𑀆𑀬𑀲𑁆𑀫𑀸 𑀫𑀥𑀼𑀤𑀸𑀬𑀓𑁄 𑀣𑁂𑀭𑁄 𑀇𑀫𑀸 𑀕𑀸𑀣𑀸𑀬𑁄 𑀅𑀪𑀸𑀲𑀺𑀢𑁆𑀣𑀸𑀢𑀺𑁇

---

4658\. 𑀫𑀥𑀼𑀤𑀸𑀬𑀓𑀢𑁆𑀣𑁂𑀭𑀲𑁆𑀲𑀸𑀧𑀤𑀸𑀦𑀁 𑀘𑀢𑀼𑀢𑁆𑀣𑀁𑁇



[Go to previous page (40.3 Sabbakittikattheraapadāna)](40.3.md) / [Go to parent page (40 Pilindavacchavagga)](../20Ap1/40.md) / [Go to next page (40.5 Padumakūṭāgāriyattheraapadāna)](40.5.md)


