
[Home](/) / [20Ap1 Therāpadānapāḷi](../../20Ap1.md) / [40 Pilindavacchavagga](../40.md)

# 𑁪𑁦𑁇𑁭 𑀕𑀺𑀭𑀺𑀫𑀸𑀦𑀦𑁆𑀤𑀢𑁆𑀣𑁂𑀭𑀅𑀧𑀤𑀸𑀦

* 𑀧𑀺𑀮𑀺𑀦𑁆𑀤𑀯𑀘𑁆𑀙𑀯𑀕𑁆𑀕

* 𑀕𑀺𑀭𑀺𑀫𑀸𑀦𑀦𑁆𑀤𑀢𑁆𑀣𑁂𑀭𑀅𑀧𑀤𑀸𑀦

(419.)

4729\. _“𑀪𑀭𑀺𑀬𑀸 𑀫𑁂 𑀓𑀸𑀮𑀗𑁆𑀓𑀢𑀸,_  
_𑀧𑀼𑀢𑁆𑀢𑁄 𑀲𑀻𑀯𑀣𑀺𑀓𑀁 𑀕𑀢𑁄;_  
_𑀫𑀸𑀢𑀸 𑀧𑀺𑀢𑀸 𑀫𑀢𑀸 𑀪𑀸𑀢𑀸,_  
_𑀏𑀓𑀘𑀺𑀢𑀫𑁆𑀳𑀺 𑀟𑀬𑁆𑀳𑀭𑁂𑁇_  


(420.)

4730\. _𑀢𑁂𑀦 𑀲𑁄𑀓𑁂𑀦 𑀲𑀦𑁆𑀢𑀢𑁆𑀢𑁄,_  
_𑀓𑀺𑀲𑁄 𑀧𑀡𑁆𑀟𑀼 𑀅𑀳𑁄𑀲𑀳𑀁;_  
_𑀘𑀺𑀢𑁆𑀢𑀓𑁆𑀔𑁂𑀧𑁄 𑀘 𑀫𑁂 𑀆𑀲𑀺,_  
_𑀢𑁂𑀦 𑀲𑁄𑀓𑁂𑀦 𑀅𑀝𑁆𑀝𑀺𑀢𑁄𑁇_  


(421.)

4731\. _𑀲𑁄𑀓𑀲𑀮𑁆𑀮𑀧𑀭𑁂𑀢𑁄𑀳𑀁,_  
_𑀯𑀦𑀦𑁆𑀢𑀫𑀼𑀧𑀲𑀗𑁆𑀓𑀫𑀺𑀁;_  
_𑀧𑀯𑀢𑁆𑀢𑀨𑀮𑀁 𑀪𑀼𑀜𑁆𑀚𑀺𑀢𑁆𑀯𑀸,_  
_𑀭𑀼𑀓𑁆𑀔𑀫𑀽𑀮𑁂 𑀯𑀲𑀸𑀫𑀳𑀁𑁇_  


(422.)

4732\. _𑀲𑀼𑀫𑁂𑀥𑁄 𑀦𑀸𑀫 𑀲𑀫𑁆𑀩𑀼𑀤𑁆𑀥𑁄,_  
_𑀤𑀼𑀓𑁆𑀔𑀲𑁆𑀲𑀦𑁆𑀢𑀓𑀭𑁄 𑀚𑀺𑀦𑁄;_  
_𑀫𑀫𑀼𑀤𑁆𑀥𑀭𑀺𑀢𑀼𑀓𑀸𑀫𑁄 𑀲𑁄,_  
_𑀆𑀕𑀜𑁆𑀙𑀺 𑀫𑀫 𑀲𑀦𑁆𑀢𑀺𑀓𑀁𑁇_  


(423.)

4733\. _𑀧𑀤𑀲𑀤𑁆𑀤𑀁 𑀲𑀼𑀡𑀺𑀢𑁆𑀯𑀸𑀦,_  
_𑀲𑀼𑀫𑁂𑀥𑀲𑁆𑀲 𑀫𑀳𑁂𑀲𑀺𑀦𑁄;_  
_𑀧𑀕𑁆𑀕𑀳𑁂𑀢𑁆𑀯𑀸𑀦𑀳𑀁 𑀲𑀻𑀲𑀁,_  
_𑀉𑀮𑁆𑀮𑁄𑀓𑁂𑀲𑀺𑀁 𑀫𑀳𑀸𑀫𑀼𑀦𑀺𑀁𑁇_  


(424.)

4734\. _𑀉𑀧𑀸𑀕𑀢𑁂 𑀫𑀳𑀸𑀯𑀻𑀭𑁂,_  
_𑀧𑀻𑀢𑀺 𑀫𑁂 𑀉𑀤𑀧𑀚𑁆𑀚𑀣;_  
_𑀢𑀤𑀸𑀲𑀺𑀫𑁂𑀓𑀕𑁆𑀕𑀫𑀦𑁄,_  
_𑀤𑀺𑀲𑁆𑀯𑀸 𑀢𑀁 𑀮𑁄𑀓𑀦𑀸𑀬𑀓𑀁𑁇_  


(425.)

4735\. _𑀲𑀢𑀺𑀁 𑀧𑀝𑀺𑀮𑀪𑀺𑀢𑁆𑀯𑀸𑀦,_  
_𑀧𑀡𑁆𑀡𑀫𑀼𑀝𑁆𑀞𑀺𑀫𑀤𑀸𑀲𑀳𑀁;_  
_𑀦𑀺𑀲𑀻𑀤𑀺 𑀪𑀕𑀯𑀸 𑀢𑀢𑁆𑀣,_  
_𑀅𑀦𑀼𑀓𑀫𑁆𑀧𑀸𑀬 𑀘𑀓𑁆𑀔𑀼𑀫𑀸𑁇_  


(426.)

4736\. _𑀦𑀺𑀲𑀚𑁆𑀚 𑀢𑀢𑁆𑀣 𑀪𑀕𑀯𑀸,_  
_𑀲𑀼𑀫𑁂𑀥𑁄 𑀮𑁄𑀓𑀦𑀸𑀬𑀓𑁄;_  
_𑀥𑀫𑁆𑀫𑀁 𑀫𑁂 𑀓𑀣𑀬𑀻 𑀩𑀼𑀤𑁆𑀥𑁄,_  
_𑀲𑁄𑀓𑀲𑀮𑁆𑀮𑀯𑀺𑀦𑁄𑀤𑀦𑀁𑁇_  


(427.)

4737\. _‘𑀅𑀦𑀯𑁆𑀳𑀺𑀢𑀸 𑀢𑀢𑁄 𑀆𑀕𑀼𑀁,_  
_𑀅𑀦𑀦𑀼𑀜𑁆𑀜𑀸𑀢𑀸 𑀇𑀢𑁄 𑀕𑀢𑀸;_  
_𑀬𑀣𑀸𑀕𑀢𑀸 𑀢𑀣𑀸 𑀕𑀢𑀸,_  
_𑀢𑀢𑁆𑀣 𑀓𑀸 𑀧𑀭𑀺𑀤𑁂𑀯𑀦𑀸𑁇_  


(428.)

4738\. _𑀬𑀣𑀸𑀧𑀺 𑀧𑀣𑀺𑀓𑀸 𑀲𑀢𑁆𑀢𑀸,_  
_𑀯𑀲𑁆𑀲𑀫𑀸𑀦𑀸𑀬 𑀯𑀼𑀝𑁆𑀞𑀺𑀬𑀸;_  
_𑀲𑀪𑀡𑁆𑀟𑀸 𑀉𑀧𑀕𑀘𑁆𑀙𑀦𑁆𑀢𑀺,_  
_𑀯𑀲𑁆𑀲𑀲𑁆𑀲𑀸𑀧𑀢𑀦𑀸𑀬 𑀢𑁂𑁇_  


(429.)

4739\. _𑀯𑀲𑁆𑀲𑁂 𑀘 𑀢𑁂 𑀑𑀭𑀫𑀺𑀢𑁂,_  
_𑀲𑀫𑁆𑀧𑀬𑀦𑁆𑀢𑀺 𑀬𑀤𑀺𑀘𑁆𑀙𑀓𑀁;_  
_𑀏𑀯𑀁 𑀫𑀸𑀢𑀸 𑀧𑀺𑀢𑀸 𑀢𑀼𑀬𑁆𑀳𑀁,_  
_𑀢𑀢𑁆𑀣 𑀓𑀸 𑀧𑀭𑀺𑀤𑁂𑀯𑀦𑀸𑁇_  


(430.)

4740\. _𑀆𑀕𑀦𑁆𑀢𑀼𑀓𑀸 𑀧𑀸𑀳𑀼𑀦𑀓𑀸,_  
_𑀘𑀮𑀺𑀢𑁂𑀭𑀺𑀢𑀓𑀫𑁆𑀧𑀺𑀢𑀸;_  
_𑀏𑀯𑀁 𑀫𑀸𑀢𑀸 𑀧𑀺𑀢𑀸 𑀢𑀼𑀬𑁆𑀳𑀁,_  
_𑀢𑀢𑁆𑀣 𑀓𑀸 𑀧𑀭𑀺𑀤𑁂𑀯𑀦𑀸𑁇_  


(431.)

4741\. _𑀬𑀣𑀸𑀧𑀺 𑀉𑀭𑀕𑁄 𑀚𑀺𑀡𑁆𑀡𑀁,_  
_𑀳𑀺𑀢𑁆𑀯𑀸 𑀕𑀘𑁆𑀙𑀢𑀺 𑀲𑀁 𑀢𑀘𑀁;_  
_𑀏𑀯𑀁 𑀫𑀸𑀢𑀸 𑀧𑀺𑀢𑀸 𑀢𑀼𑀬𑁆𑀳𑀁,_  
_𑀲𑀁 𑀢𑀦𑀼𑀁 𑀇𑀥 𑀳𑀻𑀬𑀭𑁂’𑁇_  


(432.)

4742\. _𑀩𑀼𑀤𑁆𑀥𑀲𑁆𑀲 𑀕𑀺𑀭𑀫𑀜𑁆𑀜𑀸𑀬,_  
_𑀲𑁄𑀓𑀲𑀮𑁆𑀮𑀁 𑀯𑀺𑀯𑀚𑁆𑀚𑀬𑀺𑀁;_  
_𑀧𑀸𑀫𑁄𑀚𑁆𑀚𑀁 𑀚𑀦𑀬𑀺𑀢𑁆𑀯𑀸𑀦,_  
_𑀩𑀼𑀤𑁆𑀥𑀲𑁂𑀝𑁆𑀞𑀁 𑀅𑀯𑀦𑁆𑀤𑀳𑀁𑁇_  


(433.)

4743\. _𑀯𑀦𑁆𑀤𑀺𑀢𑁆𑀯𑀸𑀦 𑀫𑀳𑀸𑀦𑀸𑀕𑀁,_  
_𑀧𑀽𑀚𑀬𑀺𑀁 𑀕𑀺𑀭𑀺𑀫𑀜𑁆𑀚𑀭𑀺𑀁;_  
_𑀤𑀺𑀩𑁆𑀩𑀕𑀦𑁆𑀥𑀁 𑀲𑀫𑁆𑀧𑀯𑀦𑁆𑀢𑀁,_  
_𑀲𑀼𑀫𑁂𑀥𑀁 𑀮𑁄𑀓𑀦𑀸𑀬𑀓𑀁𑁇_  


(434.)

4744\. _𑀧𑀽𑀚𑀬𑀺𑀢𑁆𑀯𑀸𑀦 𑀲𑀫𑁆𑀩𑀼𑀤𑁆𑀥𑀁,_  
_𑀲𑀺𑀭𑁂 𑀓𑀢𑁆𑀯𑀸𑀦 𑀅𑀜𑁆𑀚𑀮𑀺𑀁;_  
_𑀅𑀦𑀼𑀲𑁆𑀲𑀭𑀁 𑀕𑀼𑀡𑀕𑁆𑀕𑀸𑀦𑀺,_  
_𑀲𑀦𑁆𑀣𑀯𑀺𑀁 𑀮𑁄𑀓𑀦𑀸𑀬𑀓𑀁𑁇_  


(435.)

4745\. _‘𑀦𑀺𑀢𑁆𑀢𑀺𑀡𑁆𑀡𑁄𑀲𑀺 𑀫𑀳𑀸𑀯𑀻𑀭,_  
_𑀲𑀩𑁆𑀩𑀜𑁆𑀜𑀼 𑀮𑁄𑀓𑀦𑀸𑀬𑀓;_  
_𑀲𑀩𑁆𑀩𑁂 𑀲𑀢𑁆𑀢𑁂 𑀉𑀤𑁆𑀥𑀭𑀲𑀺,_  
_𑀜𑀸𑀡𑁂𑀦 𑀢𑁆𑀯𑀁 𑀫𑀳𑀸𑀫𑀼𑀦𑁂𑁇_  


(436.)

4746\. _𑀯𑀺𑀫𑀢𑀺𑀁 𑀤𑁆𑀯𑁂𑀍𑀳𑀓𑀁 𑀯𑀸𑀧𑀺,_  
_𑀲𑀜𑁆𑀙𑀺𑀦𑁆𑀤𑀲𑀺 𑀫𑀳𑀸𑀫𑀼𑀦𑁂;_  
_𑀧𑀝𑀺𑀧𑀸𑀤𑁂𑀲𑀺 𑀫𑁂 𑀫𑀕𑁆𑀕𑀁,_  
_𑀢𑀯 𑀜𑀸𑀡𑁂𑀦 𑀘𑀓𑁆𑀔𑀼𑀫𑁇_  


(437.)

4747\. _𑀅𑀭𑀳𑀸 𑀯𑀲𑀺𑀧𑀢𑁆𑀢𑀸 𑀘,_  
_𑀙𑀍𑀅𑀪𑀺𑀜𑁆𑀜𑀸 𑀫𑀳𑀺𑀤𑁆𑀥𑀺𑀓𑀸;_  
_𑀅𑀦𑁆𑀢𑀮𑀺𑀓𑁆𑀔𑀘𑀭𑀸 𑀥𑀻𑀭𑀸,_  
_𑀧𑀭𑀺𑀯𑀸𑀭𑁂𑀦𑁆𑀢𑀺 𑀢𑀸𑀯𑀤𑁂𑁇_  


(438.)

4748\. _𑀧𑀝𑀺𑀧𑀦𑁆𑀦𑀸 𑀘 𑀲𑁂𑀔𑀸 𑀘,_  
_𑀨𑀮𑀝𑁆𑀞𑀸 𑀲𑀦𑁆𑀢𑀺 𑀲𑀸𑀯𑀓𑀸;_  
_𑀲𑀽𑀭𑁄𑀤𑀬𑁂𑀯 𑀧𑀤𑀼𑀫𑀸,_  
_𑀧𑀼𑀧𑁆𑀨𑀦𑁆𑀢𑀺 𑀢𑀯 𑀲𑀸𑀯𑀓𑀸𑁇_  


(439.)

4749\. _𑀫𑀳𑀸𑀲𑀫𑀼𑀤𑁆𑀤𑁄𑀯𑀓𑁆𑀔𑁄𑀪𑁄,_  
_𑀅𑀢𑀼𑀮𑁄𑀧𑀺 𑀤𑀼𑀭𑀼𑀢𑁆𑀢𑀭𑁄;_  
_𑀏𑀯𑀁 𑀜𑀸𑀡𑁂𑀦 𑀲𑀫𑁆𑀧𑀦𑁆𑀦𑁄,_  
_𑀅𑀧𑁆𑀧𑀫𑁂𑀬𑁆𑀬𑁄𑀲𑀺 𑀘𑀓𑁆𑀔𑀼𑀫’𑁇_  


(440.)

4750\. _𑀯𑀦𑁆𑀤𑀺𑀢𑁆𑀯𑀸𑀳𑀁 𑀮𑁄𑀓𑀚𑀺𑀦𑀁,_  
_𑀘𑀓𑁆𑀔𑀼𑀫𑀦𑁆𑀢𑀁 𑀫𑀳𑀸𑀬𑀲𑀁;_  
_𑀧𑀼𑀣𑀼 𑀤𑀺𑀲𑀸 𑀦𑀫𑀲𑁆𑀲𑀦𑁆𑀢𑁄,_  
_𑀧𑀝𑀺𑀓𑀼𑀝𑀺𑀓𑁄 𑀅𑀕𑀜𑁆𑀙𑀳𑀁𑁇_  


(441.)

4751\. _𑀤𑁂𑀯𑀮𑁄𑀓𑀸 𑀘𑀯𑀺𑀢𑁆𑀯𑀸𑀦,_  
_𑀲𑀫𑁆𑀧𑀚𑀸𑀦𑁄 𑀧𑀢𑀺𑀲𑁆𑀲𑀢𑁄;_  
_𑀑𑀓𑁆𑀓𑀫𑀺𑀁 𑀫𑀸𑀢𑀼𑀬𑀸 𑀓𑀼𑀘𑁆𑀙𑀺𑀁,_  
_𑀲𑀦𑁆𑀥𑀸𑀯𑀦𑁆𑀢𑁄 𑀪𑀯𑀸𑀪𑀯𑁂𑁇_  


(442.)

4752\. _𑀅𑀕𑀸𑀭𑀸 𑀅𑀪𑀺𑀦𑀺𑀓𑁆𑀔𑀫𑁆𑀫,_  
_𑀧𑀩𑁆𑀩𑀚𑀺𑀁 𑀅𑀦𑀕𑀸𑀭𑀺𑀬𑀁;_  
_𑀆𑀢𑀸𑀧𑀻 𑀦𑀺𑀧𑀓𑁄 𑀛𑀸𑀬𑀻,_  
_𑀧𑀝𑀺𑀲𑀮𑁆𑀮𑀸𑀦𑀕𑁄𑀘𑀭𑁄𑁇_  


(443.)

4753\. _𑀧𑀥𑀸𑀦𑀁 𑀧𑀤𑀳𑀺𑀢𑁆𑀯𑀸𑀦,_  
_𑀢𑁄𑀲𑀬𑀺𑀢𑁆𑀯𑀸 𑀫𑀳𑀸𑀫𑀼𑀦𑀺𑀁;_  
_𑀘𑀦𑁆𑀤𑁄𑀯𑀩𑁆𑀪𑀖𑀦𑀸 𑀫𑀼𑀢𑁆𑀢𑁄,_  
_𑀯𑀺𑀘𑀭𑀸𑀫𑀺 𑀅𑀳𑀁 𑀲𑀤𑀸𑁇_  


(444.)

4754\. _𑀯𑀺𑀯𑁂𑀓𑀫𑀦𑀼𑀬𑀼𑀢𑁆𑀢𑁄𑀫𑁆𑀳𑀺,_  
_𑀉𑀧𑀲𑀦𑁆𑀢𑁄 𑀦𑀺𑀭𑀽𑀧𑀥𑀺;_  
_𑀲𑀩𑁆𑀩𑀸𑀲𑀯𑁂 𑀧𑀭𑀺𑀜𑁆𑀜𑀸𑀬,_  
_𑀯𑀺𑀳𑀭𑀸𑀫𑀺 𑀅𑀦𑀸𑀲𑀯𑁄𑁇_  


(445.)

4755\. _𑀢𑀺𑀁𑀲𑀓𑀧𑁆𑀧𑀲𑀳𑀲𑁆𑀲𑀫𑁆𑀳𑀺,_  
_𑀬𑀁 𑀩𑀼𑀤𑁆𑀥𑀫𑀪𑀺𑀧𑀽𑀚𑀬𑀺𑀁;_  
_𑀤𑀼𑀕𑁆𑀕𑀢𑀺𑀁 𑀦𑀸𑀪𑀺𑀚𑀸𑀦𑀸𑀫𑀺,_  
_𑀩𑀼𑀤𑁆𑀥𑀧𑀽𑀚𑀸𑀬𑀺𑀤𑀁 𑀨𑀮𑀁𑁇_  


(446.)

4756\. _𑀓𑀺𑀮𑁂𑀲𑀸 𑀛𑀸𑀧𑀺𑀢𑀸 𑀫𑀬𑁆𑀳𑀁,_  
_𑀪𑀯𑀸 𑀲𑀩𑁆𑀩𑁂 𑀲𑀫𑀽𑀳𑀢𑀸;_  
_𑀲𑀩𑁆𑀩𑀸𑀲𑀯𑀸 𑀧𑀭𑀺𑀓𑁆𑀔𑀻𑀡𑀸,_  
_𑀦𑀢𑁆𑀣𑀺 𑀤𑀸𑀦𑀺 𑀧𑀼𑀦𑀩𑁆𑀪𑀯𑁄𑁇_  


(447.)

4757\. _𑀲𑁆𑀯𑀸𑀕𑀢𑀁 𑀯𑀢 𑀫𑁂 𑀆𑀲𑀺,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁𑁇_  


(448.)

4758\. _𑀧𑀝𑀺𑀲𑀫𑁆𑀪𑀺𑀤𑀸 𑀘𑀢𑀲𑁆𑀲𑁄,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁”𑁇_  


4759\. 𑀇𑀢𑁆𑀣𑀁 𑀲𑀼𑀤𑀁 𑀆𑀬𑀲𑁆𑀫𑀸 𑀕𑀺𑀭𑀺𑀫𑀸𑀦𑀦𑁆𑀤𑁄 𑀣𑁂𑀭𑁄 𑀇𑀫𑀸 𑀕𑀸𑀣𑀸𑀬𑁄 𑀅𑀪𑀸𑀲𑀺𑀢𑁆𑀣𑀸𑀢𑀺𑁇

---

4760\. 𑀕𑀺𑀭𑀺𑀫𑀸𑀦𑀦𑁆𑀤𑀢𑁆𑀣𑁂𑀭𑀲𑁆𑀲𑀸𑀧𑀤𑀸𑀦𑀁 𑀲𑀢𑁆𑀢𑀫𑀁𑁇



[Go to previous page (40.6 Bākulattheraapadāna)](40.6.md) / [Go to parent page (40 Pilindavacchavagga)](../40.md) / [Go to next page (40.8 Saḷalamaṇḍapiyattheraapadāna)](40.8.md)


