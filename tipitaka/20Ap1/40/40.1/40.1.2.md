
[Home](/) / [20Ap1 Therāpadānapāḷi](../../../20Ap1.md) / [40 Pilindavacchavagga](../../40.md) / [40.1 Pilindavacchattheraapadāna](../40.1.md)

# 40.1.2 Dānavatthusampādana

* Pilindavacchavagga

* Pilindavacchattheraapadāna

* Dānavatthusampādana

(9.)

4306\. _Naḷakāre upāgamma,_  
_chattaṃ kāresi tāvade;_  
_Chattasatasahassāni,_  
_ekato sannipātayiṃ._  


(10.)

4307\. _Dussasatasahassāni,_  
_ekato sannipātayiṃ;_  
_Pattasatasahassāni,_  
_ekato sannipātayiṃ._  


(11.)

4308\. _Vāsiyo satthake cāpi,_  
_sūciyo nakhachedane;_  
_Heṭṭhāchatte ṭhapāpesiṃ,_  
_kāretvā tadanucchave._  


(12.)

4309\. _Vidhūpane tālavaṇṭe,_  
_morahatthe ca cāmare;_  
_Parissāvane teladhāre,_  
_kārayiṃ tadanucchave._  


(13.)

4310\. _Sūcighare aṃsabaddhe,_  
_athopi kāyabandhane;_  
_Ādhārake ca sukate,_  
_kārayiṃ tadanucchave._  


(14.)

4311\. _Paribhogabhājane ca,_  
_athopi lohathālake;_  
_Bhesajje pūrayitvāna,_  
_heṭṭhāchatte ṭhapesahaṃ._  


(15.)

4312\. _Vacaṃ usīraṃ laṭṭhimadhuṃ,_  
_pipphalī maricāni ca;_  
_Harītakiṃ siṅgīveraṃ,_  
_sabbaṃ pūresi bhājane._  


(16.)

4313\. _Upāhanā pādukāyo,_  
_atho udakapuñchane;_  
_Kattaradaṇḍe sukate,_  
_kārayiṃ tadanucchave._  


(17.)

4314\. _Osadhañjananāḷī ca,_  
_salākā dhammakuttarā;_  
_Kuñcikā pañcavaṇṇehi,_  
_sibbite kuñcikāghare._  


(18.)

4315\. _Āyoge dhūmanette ca,_  
_athopi dīpadhārake;_  
_Tumbake ca karaṇḍe ca,_  
_kārayiṃ tadanucchave._  


(19.)

4316\. _Saṇḍāse pipphale ceva,_  
_athopi malahārake;_  
_Bhesajjathavike ceva,_  
_kārayiṃ tadanucchave._  


(20.)

4317\. _Āsandiyo pīṭhake ca,_  
_pallaṅke caturomaye;_  
_Tadanucchave kārayitvā,_  
_heṭṭhāchatte ṭhapesahaṃ._  


(21.)

4318\. _Uṇṇābhisī tūlabhisī,_  
_athopi pīṭhikābhisī;_  
_Bimbohane ca sukate,_  
_kārayiṃ tadanucchave._  


(22.)

4319\. _Kuruvinde madhusitthe,_  
_telaṃ hatthappatāpakaṃ;_  
_Sipāṭiphalake sucī,_  
_mañcaṃ attharaṇena ca._  


(23.)

4320\. _Senāsane pādapuñche,_  
_sayanāsanadaṇḍake;_  
_Dantapoṇe ca āṭalī,_  
_sīsālepanagandhake._  


(24.)

4321\. _Araṇī phalapīṭhe ca,_  
_pattapidhānathālake;_  
_Udakassa kaṭacchū ca,_  
_cuṇṇakaṃ rajanambaṇaṃ._  


(25.)

4322\. _Sammajjanaṃ udapattaṃ,_  
_tathā vassikasāṭikaṃ;_  
_Nisīdanaṃ kaṇḍucchādi,_  
_atha antaravāsakaṃ._  


(26.)

4323\. _Uttarāsaṅgasaṅghāṭī,_  
_natthukaṃ mukhasodhanaṃ;_  
_Biḷaṅgaloṇaṃ pahūtañca,_  
_madhuñca dadhipānakaṃ._  


(27.)

4324\. _Dhūpaṃ sitthaṃ pilotiñca,_  
_mukhapuñchanasuttakaṃ;_  
_Dātabbaṃ nāma yaṃ atthi,_  
_yañca kappati satthuno._  


(28.)

4325\. _Sabbametaṃ samānetvā,_  
_ānandaṃ upasaṅkamiṃ;_  
_Upasaṅkamma rājānaṃ,_  
_janetāraṃ mahesino;_  
_Sirasā abhivādetvā,_  
_idaṃ vacanamabraviṃ._  


[Go to previous page (40.1.1 Cintanākāra)](40.1.1.md) / [Go to parent page (40.1 Pilindavacchattheraapadāna)](../40.1.md) / [Go to next page (40.1.3 Dānokāsayācanā)](40.1.3.md)


