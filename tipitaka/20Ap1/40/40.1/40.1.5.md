
[Home](/) / [20Ap1 Therāpadānapāḷi](../../../20Ap1.md) / [40 Pilindavacchavagga](../../40.md) / [40.1 Pilindavacchattheraapadāna](../40.1.md)

# 40.1.5 Dānapaṭiyādana

* Pilindavacchavagga

* Pilindavacchattheraapadāna

* Dānapaṭiyādana

(55.)

4352\. _Mittāmacce samānetvā,_  
_idaṃ vacanamabraviṃ;_  
_‘Sudullabho mayā laddho,_  
_maṇi jotiraso yathā._  


(56.)

4353\. _Kena taṃ pūjayissāma,_  
_appameyyo anūpamo;_  
_Atulo asamo dhīro,_  
_jino appaṭipuggalo._  


(57.)

4354\. _Tathāsamasamo ceva,_  
_adutiyo narāsabho;_  
_Dukkaraṃ adhikārañhi,_  
_buddhānucchavikaṃ mayā._  


(58.)

4355\. _Nānāpupphe samānetvā,_  
_karoma pupphamaṇḍapaṃ;_  
_Buddhānucchavikaṃ etaṃ,_  
_sabbapūjā bhavissati’._  


(59.)

4356\. _Uppalaṃ padumaṃ vāpi,_  
_vassikaṃ adhimuttakaṃ;_  
_Campakaṃ nāgapupphañca,_  
_maṇḍapaṃ kārayiṃ ahaṃ._  


(60.)

4357\. _Satāsanasahassāni,_  
_chattacchāyāya paññapiṃ;_  
_Pacchimaṃ āsanaṃ mayhaṃ,_  
_adhikaṃ satamagghati._  


(61.)

4358\. _Satāsanasahassāni,_  
_chattacchāyāya paññapiṃ;_  
_Paṭiyādetvā annapānaṃ,_  
_kālaṃ ārocayiṃ ahaṃ._  


(62.)

4359\. _Ārocitamhi kālamhi,_  
_padumuttaro mahāmuni;_  
_Vasīsatasahassehi,_  
_nivesanamupesi me._  


(63.)

4360\. _Dhārentaṃ uparicchattaṃ,_  
_suphullapupphamaṇḍape;_  
_Vasīsatasahassehi,_  
_nisīdi purisuttamo._  


(64.)

4361\. _‘Chattasatasahassāni,_  
_satasahassamāsanaṃ;_  
_Kappiyaṃ anavajjañca,_  
_paṭigaṇhāhi cakkhuma’._  


(65.)

4362\. _Padumuttaro lokavidū,_  
_āhutīnaṃ paṭiggaho;_  
_Mamaṃ tāretukāmo so,_  
_sampaṭicchi mahāmuni._  


[Go to previous page (40.1.4 Nimantanakathā)](40.1.4.md) / [Go to parent page (40.1 Pilindavacchattheraapadāna)](../40.1.md) / [Go to next page (40.1.6 Dānakathā)](40.1.6.md)


