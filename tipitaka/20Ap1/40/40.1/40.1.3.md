
[Home](/) / [20Ap1 Therāpadānapāḷi](../../../20Ap1.md) / [40 Pilindavacchavagga](../../40.md) / [40.1 Pilindavacchattheraapadāna](../40.1.md)

# 40.1.3 Dānokāsayācanā

* Pilindavacchavagga

* Pilindavacchattheraapadāna

* Dānokāsayācanā

(29.)

4326\. _‘Ekato jātasaṃvaddhā,_  
_ubhinnaṃ ekato manaṃ;_  
_Sādhāraṇā sukhadukkhe,_  
_ubho ca anuvattakā._  


(30.)

4327\. _Atthi cetasikaṃ dukkhaṃ,_  
_tavādheyyaṃ arindama;_  
_Yadi sakkosi taṃ dukkhaṃ,_  
_vinodeyyāsi khattiya’._  


(31.)

4328\. _‘Tava dukkhaṃ mama dukkhaṃ,_  
_Ubhinnaṃ ekato mano;_  
_Niṭṭhitanti vijānāhi,_  
_Mamādheyyaṃ sace tuvaṃ’._  


(32.)

4329\. _‘Jānāhi kho mahārāja,_  
_dukkhaṃ me dubbinodayaṃ;_  
_Pahu samāno gajjasu,_  
_ekaṃ te duccajaṃ varaṃ._  


(33.)

4330\. _Yāvatā vijite atthi,_  
_yāvatā mama jīvitaṃ;_  
_Etehi yadi te attho,_  
_dassāmi avikampito._  


(34.)

4331\. _Gajjitaṃ kho tayā deva,_  
_micchā taṃ bahu gajjitaṃ;_  
_Jānissāmi tuvaṃ ajja,_  
_sabbadhamme patiṭṭhitaṃ’._  


(35.)

4332\. _‘Atibāḷhaṃ nipīḷesi,_  
_dadamānassa me sato;_  
_Kiṃ te me pīḷitenattho,_  
_patthitaṃ te kathehi me’._  


(36.)

4333\. _‘Icchāmahaṃ mahārāja,_  
_buddhaseṭṭhaṃ anuttaraṃ;_  
_Bhojayissāmi sambuddhaṃ,_  
_vajjaṃ me māhu jīvitaṃ’._  


(37.)

4334\. _‘Aññaṃ tehaṃ varaṃ dammi,_  
_mā yācittho tathāgataṃ;_  
_Adeyyo kassaci buddho,_  
_maṇi jotiraso yathā’._  


(38.)

4335\. _‘Nanu te gajjitaṃ deva,_  
_yāva jīvitamattano;_  
_Jīvitaṃ dadamānena,_  
_yuttaṃ dātuṃ tathāgataṃ’._  


(39.)

4336\. _‘Ṭhapanīyo mahāvīro,_  
_adeyyo kassaci jino;_  
_Na me paṭissuto buddho,_  
_varassu amitaṃ dhanaṃ’._  


(40.)

4337\. _‘Vinicchayaṃ pāpuṇāma,_  
_pucchissāma vinicchaye;_  
_Yathāsaṇṭhaṃ kathessanti,_  
_paṭipucchāma taṃ tathā’._  


(41.)

4338\. _Rañño hatthe gahetvāna,_  
_agamāsiṃ vinicchayaṃ;_  
_Purato akkhadassānaṃ,_  
_idaṃ vacanamabraviṃ._  


(42.)

4339\. _‘Suṇantu me akkhadassā,_  
_rājā varamadāsi me;_  
_Na kiñci ṭhapayitvāna,_  
_jīvitampi pavārayi._  


(43.)

4340\. _Tassa me varadinnassa,_  
_buddhaseṭṭhaṃ variṃ ahaṃ;_  
_Sudinno hoti me buddho,_  
_chindatha saṃsayaṃ mama’._  


(44.)

4341\. _‘Sossāma tava vacanaṃ,_  
_bhūmipālassa rājino;_  
_Ubhinnaṃ vacanaṃ sutvā,_  
_chindissāmettha saṃsayaṃ._  


(45.)

4342\. _Sabbaṃ deva tayā dinnaṃ,_  
_imassa sabbagāhikaṃ;_  
_Na kiñci ṭhapayitvāna,_  
_jīvitampi pavārayi’._  


(46.)

4343\. _‘Kicchappattova hutvāna,_  
_yācī varamanuttaraṃ;_  
_Imaṃ sudukkhitaṃ ñatvā,_  
_adāsiṃ sabbagāhikaṃ’._  


(47.)

4344\. _‘Parājayo tuvaṃ deva,_  
_assa deyyo tathāgato;_  
_Ubhinnaṃ saṃsayo chinno,_  
_yathāsaṇṭhamhi tiṭṭhatha’._  


(48.)

4345\. _Rājā tattheva ṭhatvāna,_  
_akkhadassetadabravi;_  
_‘Sammā mayhampi deyyātha,_  
_puna buddhaṃ labhāmahaṃ’._  


(49.)

4346\. _‘Pūretvā tava saṅkappaṃ,_  
_bhojayitvā tathāgataṃ;_  
_Puna deyyāsi sambuddhaṃ,_  
_ānandassa yasassino’._  


[Go to previous page (40.1.2 Dānavatthusampādana)](40.1.2.md) / [Go to parent page (40.1 Pilindavacchattheraapadāna)](../40.1.md) / [Go to next page (40.1.4 Nimantanakathā)](40.1.4.md)


