
[Home](/) / [20Ap1 Therāpadānapāḷi](../../20Ap1.md) / [40 Pilindavacchavagga](../40.md)

# 𑁪𑁦𑁇𑁬 𑀩𑀸𑀓𑀼𑀮𑀢𑁆𑀣𑁂𑀭𑀅𑀧𑀤𑀸𑀦

* 𑀧𑀺𑀮𑀺𑀦𑁆𑀤𑀯𑀘𑁆𑀙𑀯𑀕𑁆𑀕

* 𑀩𑀸𑀓𑀼𑀮𑀢𑁆𑀣𑁂𑀭𑀅𑀧𑀤𑀸𑀦

(386.)

4694\. _“𑀳𑀺𑀫𑀯𑀦𑁆𑀢𑀲𑁆𑀲𑀸𑀯𑀺𑀤𑀽𑀭𑁂,_  
_𑀲𑁄𑀪𑀺𑀢𑁄 𑀦𑀸𑀫 𑀧𑀩𑁆𑀩𑀢𑁄;_  
_𑀅𑀲𑁆𑀲𑀫𑁄 𑀲𑀼𑀓𑀢𑁄 𑀫𑀬𑁆𑀳𑀁,_  
_𑀲𑀓𑀲𑀺𑀲𑁆𑀲𑁂𑀳𑀺 𑀫𑀸𑀧𑀺𑀢𑁄𑁇_  


(387.)

4695\. _𑀫𑀡𑁆𑀟𑀧𑀸 𑀘 𑀩𑀳𑀽 𑀢𑀢𑁆𑀣,_  
_𑀧𑀼𑀧𑁆𑀨𑀺𑀢𑀸 𑀲𑀺𑀦𑁆𑀤𑀼𑀯𑀸𑀭𑀓𑀸;_  
_𑀓𑀧𑀺𑀢𑁆𑀣𑀸 𑀘 𑀩𑀳𑀽 𑀢𑀢𑁆𑀣,_  
_𑀧𑀼𑀧𑁆𑀨𑀺𑀢𑀸 𑀚𑀻𑀯𑀚𑀻𑀯𑀓𑀸𑁇_  


(388.)

4696\. _𑀦𑀺𑀕𑁆𑀕𑀼𑀡𑁆𑀟𑀺𑀬𑁄 𑀩𑀳𑀽 𑀢𑀢𑁆𑀣,_  
_𑀩𑀤𑀭𑀸𑀫𑀮𑀓𑀸𑀦𑀺 𑀘;_  
_𑀨𑀸𑀭𑀼𑀲𑀓𑀸 𑀅𑀮𑀸𑀩𑀽 𑀘,_  
_𑀧𑀼𑀡𑁆𑀟𑀭𑀻𑀓𑀸 𑀘 𑀧𑀼𑀧𑁆𑀨𑀺𑀢𑀸𑁇_  


(389.)

4697\. _𑀆𑀍𑀅𑀓𑀸 𑀩𑁂𑀮𑀼𑀯𑀸 𑀢𑀢𑁆𑀣,_  
_𑀓𑀤𑀮𑀻 𑀫𑀸𑀢𑀼𑀮𑀼𑀗𑁆𑀕𑀓𑀸;_  
_𑀫𑀳𑀸𑀦𑀸𑀫𑀸 𑀩𑀳𑀽 𑀢𑀢𑁆𑀣,_  
_𑀅𑀚𑁆𑀚𑀼𑀦𑀸 𑀘 𑀧𑀺𑀬𑀗𑁆𑀕𑀼𑀓𑀸𑁇_  


(390.)

4698\. _𑀓𑁄𑀲𑀫𑁆𑀩𑀸 𑀲𑀍𑀅𑀮𑀸 𑀦𑀺𑀫𑁆𑀩𑀸,_  
_𑀦𑀺𑀕𑁆𑀭𑁄𑀥𑀸 𑀘 𑀓𑀧𑀺𑀢𑁆𑀣𑀦𑀸;_  
_𑀏𑀤𑀺𑀲𑁄 𑀅𑀲𑁆𑀲𑀫𑁄 𑀫𑀬𑁆𑀳𑀁,_  
_𑀲𑀲𑀺𑀲𑁆𑀲𑁄𑀳𑀁 𑀢𑀳𑀺𑀁 𑀯𑀲𑀺𑀁𑁇_  


(391.)

4699\. _𑀅𑀦𑁄𑀫𑀤𑀲𑁆𑀲𑀻 𑀪𑀕𑀯𑀸,_  
_𑀲𑀬𑀫𑁆𑀪𑀽 𑀮𑁄𑀓𑀦𑀸𑀬𑀓𑁄;_  
_𑀕𑀯𑁂𑀲𑀁 𑀧𑀝𑀺𑀲𑀮𑁆𑀮𑀸𑀦𑀁,_  
_𑀫𑀫𑀲𑁆𑀲𑀫𑀫𑀼𑀧𑀸𑀕𑀫𑀺𑁇_  


(392.)

4700\. _𑀉𑀧𑁂𑀢𑀫𑁆𑀳𑀺 𑀫𑀳𑀸𑀯𑀻𑀭𑁂,_  
_𑀅𑀦𑁄𑀫𑀤𑀲𑁆𑀲𑀺𑀫𑀳𑀸𑀬𑀲𑁂;_  
_𑀔𑀡𑁂𑀦 𑀮𑁄𑀓𑀦𑀸𑀣𑀲𑁆𑀲,_  
_𑀯𑀸𑀢𑀸𑀩𑀸𑀥𑁄 𑀲𑀫𑀼𑀝𑁆𑀞𑀳𑀺𑁇_  


(393.)

4701\. _𑀯𑀺𑀘𑀭𑀦𑁆𑀢𑁄 𑀅𑀭𑀜𑁆𑀜𑀫𑁆𑀳𑀺,_  
_𑀅𑀤𑁆𑀤𑀲𑀁 𑀮𑁄𑀓𑀦𑀸𑀬𑀓𑀁;_  
_𑀉𑀧𑀕𑀦𑁆𑀢𑁆𑀯𑀸𑀦 𑀲𑀫𑁆𑀩𑀼𑀤𑁆𑀥𑀁,_  
_𑀘𑀓𑁆𑀔𑀼𑀫𑀦𑁆𑀢𑀁 𑀫𑀳𑀸𑀬𑀲𑀁𑁇_  


(394.)

4702\. _𑀇𑀭𑀺𑀬𑀜𑁆𑀘𑀸𑀧𑀺 𑀤𑀺𑀲𑁆𑀯𑀸𑀦,_  
_𑀉𑀧𑀮𑀓𑁆𑀔𑁂𑀲𑀳𑀁 𑀢𑀤𑀸;_  
_𑀅𑀲𑀁𑀲𑀬𑀜𑁆𑀳𑀺 𑀩𑀼𑀤𑁆𑀥𑀲𑁆𑀲,_  
_𑀩𑁆𑀬𑀸𑀥𑀺 𑀦𑁄 𑀉𑀤𑀧𑀚𑁆𑀚𑀣𑁇_  


(395.)

4703\. _𑀔𑀺𑀧𑁆𑀧𑀁 𑀅𑀲𑁆𑀲𑀫𑀫𑀸𑀕𑀜𑁆𑀙𑀺𑀁,_  
_𑀫𑀫 𑀲𑀺𑀲𑁆𑀲𑀸𑀦 𑀲𑀦𑁆𑀢𑀺𑀓𑁂;_  
_𑀪𑁂𑀲𑀚𑁆𑀚𑀁 𑀓𑀢𑁆𑀢𑀼𑀓𑀸𑀫𑁄𑀳𑀁,_  
_𑀲𑀺𑀲𑁆𑀲𑁂 𑀆𑀫𑀦𑁆𑀢𑀬𑀺𑀁 𑀢𑀤𑀸𑁇_  


(396.)

4704\. _𑀧𑀝𑀺𑀲𑁆𑀲𑀼𑀡𑀺𑀢𑁆𑀯𑀸𑀦 𑀫𑁂 𑀯𑀸𑀓𑁆𑀬𑀁,_  
_𑀲𑀺𑀲𑁆𑀲𑀸 𑀲𑀩𑁆𑀩𑁂 𑀲𑀕𑀸𑀭𑀯𑀸;_  
_𑀏𑀓𑀚𑁆𑀛𑀁 𑀲𑀦𑁆𑀦𑀺𑀧𑀢𑀺𑀁𑀲𑀼,_  
_𑀲𑀢𑁆𑀣𑀼𑀕𑀸𑀭𑀯𑀢𑀸 𑀫𑀫𑁇_  


(397.)

4705\. _𑀔𑀺𑀧𑁆𑀧𑀁 𑀧𑀩𑁆𑀩𑀢𑀫𑀸𑀭𑀼𑀬𑁆𑀳,_  
_𑀲𑀩𑁆𑀩𑁄𑀲𑀥𑀫𑀳𑀸𑀲𑀳𑀁;_  
_𑀧𑀸𑀦𑀻𑀬𑀬𑁄𑀕𑀁 𑀓𑀢𑁆𑀯𑀸𑀦,_  
_𑀩𑀼𑀤𑁆𑀥𑀲𑁂𑀝𑁆𑀞𑀲𑁆𑀲𑀤𑀸𑀲𑀳𑀁𑁇_  


(398.)

4706\. _𑀧𑀭𑀺𑀪𑀼𑀢𑁆𑀢𑁂 𑀫𑀳𑀸𑀯𑀻𑀭𑁂,_  
_𑀲𑀩𑁆𑀩𑀜𑁆𑀜𑀼𑀮𑁄𑀓𑀦𑀸𑀬𑀓𑁂;_  
_𑀔𑀺𑀧𑁆𑀧𑀁 𑀯𑀸𑀢𑁄 𑀯𑀽𑀧𑀲𑀫𑀺,_  
_𑀲𑀼𑀕𑀢𑀲𑁆𑀲 𑀫𑀳𑁂𑀲𑀺𑀦𑁄𑁇_  


(399.)

4707\. _𑀧𑀲𑁆𑀲𑀤𑁆𑀥𑀁 𑀤𑀭𑀣𑀁 𑀤𑀺𑀲𑁆𑀯𑀸,_  
_𑀅𑀦𑁄𑀫𑀤𑀲𑁆𑀲𑀻 𑀫𑀳𑀸𑀬𑀲𑁄;_  
_𑀲𑀓𑀸𑀲𑀦𑁂 𑀦𑀺𑀲𑀻𑀤𑀺𑀢𑁆𑀯𑀸,_  
_𑀇𑀫𑀸 𑀕𑀸𑀣𑀸 𑀅𑀪𑀸𑀲𑀣𑁇_  


(400.)

4708\. _‘𑀬𑁄 𑀫𑁂 𑀧𑀸𑀤𑀸𑀲𑀺 𑀪𑁂𑀲𑀚𑁆𑀚𑀁,_  
_𑀩𑁆𑀬𑀸𑀥𑀺𑀜𑁆𑀘 𑀲𑀫𑀬𑀻 𑀫𑀫;_  
_𑀢𑀫𑀳𑀁 𑀓𑀺𑀢𑁆𑀢𑀬𑀺𑀲𑁆𑀲𑀸𑀫𑀺,_  
_𑀲𑀼𑀡𑀸𑀣 𑀫𑀫 𑀪𑀸𑀲𑀢𑁄𑁇_  


(401.)

4709\. _𑀓𑀧𑁆𑀧𑀲𑀢𑀲𑀳𑀲𑁆𑀲𑀸𑀦𑀺,_  
_𑀤𑁂𑀯𑀮𑁄𑀓𑁂 𑀭𑀫𑀺𑀲𑁆𑀲𑀢𑀺;_  
_𑀯𑀸𑀤𑀺𑀢𑁂 𑀢𑀽𑀭𑀺𑀬𑁂 𑀢𑀢𑁆𑀣,_  
_𑀫𑁄𑀤𑀺𑀲𑁆𑀲𑀢𑀺 𑀲𑀤𑀸 𑀅𑀬𑀁𑁇_  


(402.)

4710\. _𑀫𑀦𑀼𑀲𑁆𑀲𑀮𑁄𑀓𑀫𑀸𑀕𑀦𑁆𑀢𑁆𑀯𑀸,_  
_𑀲𑀼𑀓𑁆𑀓𑀫𑀽𑀮𑁂𑀦 𑀘𑁄𑀤𑀺𑀢𑁄;_  
_𑀲𑀳𑀲𑁆𑀲𑀓𑁆𑀔𑀢𑁆𑀢𑀼𑀁 𑀭𑀸𑀚𑀸 𑀘,_  
_𑀘𑀓𑁆𑀓𑀯𑀢𑁆𑀢𑀻 𑀪𑀯𑀺𑀲𑁆𑀲𑀢𑀺𑁇_  


(403.)

4711\. _𑀧𑀜𑁆𑀘𑀧𑀜𑁆𑀜𑀸𑀲𑀓𑀧𑁆𑀧𑀫𑁆𑀳𑀺,_  
_𑀅𑀦𑁄𑀫𑁄 𑀦𑀸𑀫 𑀔𑀢𑁆𑀢𑀺𑀬𑁄;_  
_𑀘𑀸𑀢𑀼𑀭𑀦𑁆𑀢𑁄 𑀯𑀺𑀚𑀺𑀢𑀸𑀯𑀻,_  
_𑀚𑀫𑁆𑀩𑀼𑀫𑀡𑁆𑀟𑀲𑁆𑀲 𑀇𑀲𑁆𑀲𑀭𑁄𑁇_  


(404.)

4712\. _𑀲𑀢𑁆𑀢𑀭𑀢𑀦𑀲𑀫𑁆𑀧𑀦𑁆𑀦𑁄,_  
_𑀘𑀓𑁆𑀓𑀯𑀢𑁆𑀢𑀻 𑀫𑀳𑀩𑁆𑀩𑀮𑁄;_  
_𑀢𑀸𑀯𑀢𑀺𑀁𑀲𑁂𑀧𑀺 𑀔𑁄𑀪𑁂𑀢𑁆𑀯𑀸,_  
_𑀇𑀲𑁆𑀲𑀭𑀁 𑀓𑀸𑀭𑀬𑀺𑀲𑁆𑀲𑀢𑀺𑁇_  


(405.)

4713\. _𑀤𑁂𑀯𑀪𑀽𑀢𑁄 𑀫𑀦𑀼𑀲𑁆𑀲𑁄 𑀯𑀸,_  
_𑀅𑀧𑁆𑀧𑀸𑀩𑀸𑀥𑁄 𑀪𑀯𑀺𑀲𑁆𑀲𑀢𑀺;_  
_𑀧𑀭𑀺𑀕𑁆𑀕𑀳𑀁 𑀯𑀺𑀯𑀚𑁆𑀚𑁂𑀢𑁆𑀯𑀸,_  
_𑀩𑁆𑀬𑀸𑀥𑀺𑀁 𑀮𑁄𑀓𑁂 𑀢𑀭𑀺𑀲𑁆𑀲𑀢𑀺𑁇_  


(406.)

4714\. _𑀅𑀧𑁆𑀧𑀭𑀺𑀫𑁂𑀬𑁆𑀬𑁂 𑀇𑀢𑁄 𑀓𑀧𑁆𑀧𑁂,_  
_𑀑𑀓𑁆𑀓𑀸𑀓𑀓𑀼𑀮𑀲𑀫𑁆𑀪𑀯𑁄;_  
_𑀕𑁄𑀢𑀫𑁄 𑀦𑀸𑀫 𑀕𑁄𑀢𑁆𑀢𑁂𑀦,_  
_𑀲𑀢𑁆𑀣𑀸 𑀮𑁄𑀓𑁂 𑀪𑀯𑀺𑀲𑁆𑀲𑀢𑀺𑁇_  


(407.)

4715\. _𑀢𑀲𑁆𑀲 𑀥𑀫𑁆𑀫𑁂𑀲𑀼 𑀤𑀸𑀬𑀸𑀤𑁄,_  
_𑀑𑀭𑀲𑁄 𑀥𑀫𑁆𑀫𑀦𑀺𑀫𑁆𑀫𑀺𑀢𑁄;_  
_𑀲𑀩𑁆𑀩𑀸𑀲𑀯𑁂 𑀧𑀭𑀺𑀜𑁆𑀜𑀸𑀬,_  
_𑀦𑀺𑀩𑁆𑀩𑀸𑀬𑀺𑀲𑁆𑀲𑀢𑀺𑀦𑀸𑀲𑀯𑁄𑁇_  


(408.)

4716\. _𑀓𑀺𑀮𑁂𑀲𑁂 𑀛𑀸𑀧𑀬𑀺𑀢𑁆𑀯𑀸𑀦,_  
_𑀢𑀡𑁆𑀳𑀸𑀲𑁄𑀢𑀁 𑀢𑀭𑀺𑀲𑁆𑀲𑀢𑀺;_  
_𑀩𑀸𑀓𑀼𑀮𑁄 𑀦𑀸𑀫 𑀦𑀸𑀫𑁂𑀦,_  
_𑀳𑁂𑀲𑁆𑀲𑀢𑀺 𑀲𑀢𑁆𑀣𑀼 𑀲𑀸𑀯𑀓𑁄𑁇_  


(409.)

4717\. _𑀇𑀤𑀁 𑀲𑀩𑁆𑀩𑀁 𑀅𑀪𑀺𑀜𑁆𑀜𑀸𑀬,_  
_𑀕𑁄𑀢𑀫𑁄 𑀲𑀓𑁆𑀬𑀧𑀼𑀗𑁆𑀕𑀯𑁄;_  
_𑀪𑀺𑀓𑁆𑀔𑀼𑀲𑀁𑀖𑁂 𑀦𑀺𑀲𑀻𑀤𑀺𑀢𑁆𑀯𑀸,_  
_𑀏𑀢𑀤𑀕𑁆𑀕𑁂 𑀞𑀧𑁂𑀲𑁆𑀲𑀢𑀺’𑁇_  


(410.)

4718\. _𑀅𑀦𑁄𑀫𑀤𑀲𑁆𑀲𑀻 𑀪𑀕𑀯𑀸,_  
_𑀲𑀬𑀫𑁆𑀪𑀽 𑀮𑁄𑀓𑀦𑀸𑀬𑀓𑁄;_  
_𑀯𑀺𑀯𑁂𑀓𑀸𑀦𑀼𑀯𑀺𑀮𑁄𑀓𑁂𑀦𑁆𑀢𑁄,_  
_𑀫𑀫𑀲𑁆𑀲𑀫𑀫𑀼𑀧𑀸𑀕𑀫𑀺𑁇_  


(411.)

4719\. _𑀉𑀧𑀸𑀕𑀢𑀁 𑀫𑀳𑀸𑀯𑀻𑀭𑀁,_  
_𑀲𑀩𑁆𑀩𑀜𑁆𑀜𑀼𑀁 𑀮𑁄𑀓𑀦𑀸𑀬𑀓𑀁;_  
_𑀲𑀩𑁆𑀩𑁄𑀲𑀥𑁂𑀦 𑀢𑀧𑁆𑀧𑁂𑀲𑀺𑀁,_  
_𑀧𑀲𑀦𑁆𑀦𑁄 𑀲𑁂𑀳𑀺 𑀧𑀸𑀡𑀺𑀪𑀺𑁇_  


(412.)

4720\. _𑀢𑀲𑁆𑀲 𑀫𑁂 𑀲𑀼𑀓𑀢𑀁 𑀓𑀫𑁆𑀫𑀁,_  
_𑀲𑀼𑀔𑁂𑀢𑁆𑀢𑁂 𑀩𑀻𑀚𑀲𑀫𑁆𑀧𑀤𑀸;_  
_𑀔𑁂𑀧𑁂𑀢𑀼𑀁 𑀦𑁂𑀯 𑀲𑀓𑁆𑀓𑁄𑀫𑀺,_  
_𑀢𑀤𑀸 𑀳𑀺 𑀲𑀼𑀓𑀢𑀁 𑀫𑀫𑁇_  


(413.)

4721\. _𑀮𑀸𑀪𑀸 𑀫𑀫 𑀲𑀼𑀮𑀤𑁆𑀥𑀁 𑀫𑁂,_  
_𑀬𑁄𑀳𑀁 𑀅𑀤𑁆𑀤𑀓𑁆𑀔𑀺 𑀦𑀸𑀬𑀓𑀁;_  
_𑀢𑁂𑀦 𑀓𑀫𑁆𑀫𑀸𑀯𑀲𑁂𑀲𑁂𑀦,_  
_𑀧𑀢𑁆𑀢𑁄𑀫𑁆𑀳𑀺 𑀅𑀘𑀮𑀁 𑀧𑀤𑀁𑁇_  


(414.)

4722\. _𑀲𑀩𑁆𑀩𑀫𑁂𑀢𑀁 𑀅𑀪𑀺𑀜𑁆𑀜𑀸𑀬,_  
_𑀕𑁄𑀢𑀫𑁄 𑀲𑀓𑁆𑀬𑀧𑀼𑀗𑁆𑀕𑀯𑁄;_  
_𑀪𑀺𑀓𑁆𑀔𑀼𑀲𑀁𑀖𑁂 𑀦𑀺𑀲𑀻𑀤𑀺𑀢𑁆𑀯𑀸,_  
_𑀏𑀢𑀤𑀕𑁆𑀕𑁂 𑀞𑀧𑁂𑀲𑀺 𑀫𑀁𑁇_  


(415.)

4723\. _𑀅𑀧𑀭𑀺𑀫𑁂𑀬𑁆𑀬𑁂 𑀇𑀢𑁄 𑀓𑀧𑁆𑀧𑁂,_  
_𑀬𑀁 𑀓𑀫𑁆𑀫𑀫𑀓𑀭𑀺𑀁 𑀢𑀤𑀸;_  
_𑀤𑀼𑀕𑁆𑀕𑀢𑀺𑀁 𑀦𑀸𑀪𑀺𑀚𑀸𑀦𑀸𑀫𑀺,_  
_𑀪𑁂𑀲𑀚𑁆𑀚𑀲𑁆𑀲 𑀇𑀤𑀁 𑀨𑀮𑀁𑁇_  


(416.)

4724\. _𑀓𑀺𑀮𑁂𑀲𑀸 𑀛𑀸𑀧𑀺𑀢𑀸 𑀫𑀬𑁆𑀳𑀁,_  
_𑀪𑀯𑀸 𑀲𑀩𑁆𑀩𑁂 𑀲𑀫𑀽𑀳𑀢𑀸;_  
_𑀲𑀩𑁆𑀩𑀸𑀲𑀯𑀸 𑀧𑀭𑀺𑀓𑁆𑀔𑀻𑀡𑀸,_  
_𑀦𑀢𑁆𑀣𑀺 𑀤𑀸𑀦𑀺 𑀧𑀼𑀦𑀩𑁆𑀪𑀯𑁄𑁇_  


(417.)

4725\. _𑀲𑁆𑀯𑀸𑀕𑀢𑀁 𑀯𑀢 𑀫𑁂 𑀆𑀲𑀺,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁𑁇_  


(418.)

4726\. _𑀧𑀝𑀺𑀲𑀫𑁆𑀪𑀺𑀤𑀸 𑀘𑀢𑀲𑁆𑀲𑁄,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁”𑁇_  


4727\. 𑀇𑀢𑁆𑀣𑀁 𑀲𑀼𑀤𑀁 𑀆𑀬𑀲𑁆𑀫𑀸 𑀩𑀸𑀓𑀼𑀮𑁄 𑀣𑁂𑀭𑁄 𑀇𑀫𑀸 𑀕𑀸𑀣𑀸𑀬𑁄 𑀅𑀪𑀸𑀲𑀺𑀢𑁆𑀣𑀸𑀢𑀺𑁇

---

4728\. 𑀩𑀸𑀓𑀼𑀮𑀢𑁆𑀣𑁂𑀭𑀲𑁆𑀲𑀸𑀧𑀤𑀸𑀦𑀁 𑀙𑀝𑁆𑀞𑀁𑁇



[Go to previous page (40.5 Padumakūṭāgāriyattheraapadāna)](40.5.md) / [Go to parent page (40 Pilindavacchavagga)](../40.md) / [Go to next page (40.7 Girimānandattheraapadāna)](40.7.md)


