
[Home](/) / [20Ap1 Therāpadānapāḷi](/tipitaka/20Ap1.md) / [40 Pilindavacchavagga](/tipitaka/20Ap1/40.md)

# 𑁪𑁦𑁇𑁩 𑀲𑀩𑁆𑀩𑀓𑀺𑀢𑁆𑀢𑀺𑀓𑀢𑁆𑀣𑁂𑀭𑀅𑀧𑀤𑀸𑀦

### 𑀧𑀺𑀮𑀺𑀦𑁆𑀤𑀯𑀘𑁆𑀙𑀯𑀕𑁆𑀕

### 𑀲𑀩𑁆𑀩𑀓𑀺𑀢𑁆𑀢𑀺𑀓𑀢𑁆𑀣𑁂𑀭𑀅𑀧𑀤𑀸𑀦

(304.)

4606. _“𑀓𑀡𑀺𑀓𑀸𑀭𑀁𑀯 𑀚𑀮𑀺𑀢𑀁,_  
_𑀤𑀻𑀧𑀭𑀼𑀓𑁆𑀔𑀁𑀯 𑀉𑀚𑁆𑀚𑀮𑀁;_  
_𑀑𑀲𑀥𑀺𑀁𑀯 𑀯𑀺𑀭𑁄𑀘𑀦𑁆𑀢𑀁,_  
_𑀯𑀺𑀚𑁆𑀚𑀼𑀢𑀁 𑀕𑀕𑀦𑁂 𑀬𑀣𑀸𑁇_  


(305.)

4607. _𑀅𑀲𑀫𑁆𑀪𑀻𑀢𑀁 𑀅𑀦𑀼𑀢𑁆𑀢𑀸𑀲𑀺𑀁,_  
_𑀫𑀺𑀕𑀭𑀸𑀚𑀁𑀯 𑀓𑁂𑀲𑀭𑀺𑀁;_  
_𑀜𑀸𑀡𑀸𑀮𑁄𑀓𑀁 𑀧𑀓𑀸𑀲𑁂𑀦𑁆𑀢𑀁,_  
_𑀫𑀤𑁆𑀤𑀦𑁆𑀢𑀁 𑀢𑀺𑀢𑁆𑀣𑀺𑀬𑁂 𑀕𑀡𑁂𑁇_  


(306.)

4608. _𑀉𑀤𑁆𑀥𑀭𑀦𑁆𑀢𑀁 𑀇𑀫𑀁 𑀮𑁄𑀓𑀁,_  
_𑀙𑀺𑀦𑁆𑀤𑀦𑁆𑀢𑀁 𑀲𑀩𑁆𑀩𑀲𑀁𑀲𑀬𑀁;_  
_𑀕𑀚𑁆𑀚𑀦𑁆𑀢𑀁 𑀫𑀺𑀕𑀭𑀸𑀚𑀁𑀯,_  
_𑀅𑀤𑁆𑀤𑀲𑀁 𑀮𑁄𑀓𑀦𑀸𑀬𑀓𑀁𑁇_  


(307.)

4609. _𑀚𑀝𑀸𑀚𑀺𑀦𑀥𑀭𑁄 𑀆𑀲𑀺𑀁,_  
_𑀩𑁆𑀭𑀳𑀸 𑀉𑀚𑀼 𑀧𑀢𑀸𑀧𑀯𑀸;_  
_𑀯𑀸𑀓𑀘𑀻𑀭𑀁 𑀕𑀳𑁂𑀢𑁆𑀯𑀸𑀦,_  
_𑀧𑀸𑀤𑀫𑀽𑀮𑁂 𑀅𑀧𑀢𑁆𑀣𑀭𑀺𑀁𑁇_  


(308.)

4610. _𑀓𑀸𑀍𑀆𑀦𑀼𑀲𑀸𑀭𑀺𑀬𑀁 𑀕𑀬𑁆𑀳,_  
_𑀅𑀦𑀼𑀮𑀺𑀫𑁆𑀧𑀺𑀁 𑀢𑀣𑀸𑀕𑀢𑀁;_  
_𑀲𑀫𑁆𑀩𑀼𑀤𑁆𑀥𑀫𑀦𑀼𑀮𑀺𑀫𑁆𑀧𑁂𑀢𑁆𑀯𑀸,_  
_𑀲𑀦𑁆𑀣𑀯𑀺𑀁 𑀮𑁄𑀓𑀦𑀸𑀬𑀓𑀁𑁇_  


(309.)

4611. _‘𑀲𑀫𑀼𑀤𑁆𑀥𑀭𑀲𑀺𑀫𑀁 𑀮𑁄𑀓𑀁,_  
_𑀑𑀖𑀢𑀺𑀡𑁆𑀡𑀫𑀳𑀸𑀫𑀼𑀦𑀺;_  
_𑀜𑀸𑀡𑀸𑀮𑁄𑀓𑁂𑀦 𑀚𑁄𑀢𑁂𑀲𑀺,_  
_𑀦𑀸𑀯𑀝𑀁 𑀜𑀸𑀡𑀫𑀼𑀢𑁆𑀢𑀫𑀁𑁇_  


(310.)

4612. _𑀥𑀫𑁆𑀫𑀘𑀓𑁆𑀓𑀁 𑀧𑀯𑀢𑁆𑀢𑁂𑀲𑀺,_  
_𑀫𑀤𑁆𑀤𑀲𑁂 𑀧𑀭𑀢𑀺𑀢𑁆𑀣𑀺𑀬𑁂;_  
_𑀉𑀲𑀪𑁄 𑀚𑀺𑀢𑀲𑀗𑁆𑀕𑀸𑀫𑁄,_  
_𑀲𑀫𑁆𑀧𑀓𑀫𑁆𑀧𑁂𑀲𑀺 𑀫𑁂𑀤𑀦𑀺𑀁𑁇_  


(311.)

4613. _𑀫𑀳𑀸𑀲𑀫𑀼𑀤𑁆𑀤𑁂 𑀊𑀫𑀺𑀬𑁄,_  
_𑀯𑁂𑀮𑀦𑁆𑀢𑀫𑁆𑀳𑀺 𑀧𑀪𑀺𑀚𑁆𑀚𑀭𑁂;_  
_𑀢𑀣𑁂𑀯 𑀢𑀯 𑀜𑀸𑀡𑀫𑁆𑀳𑀺,_  
_𑀲𑀩𑁆𑀩𑀤𑀺𑀝𑁆𑀞𑀻 𑀧𑀪𑀺𑀚𑁆𑀚𑀭𑁂𑁇_  


(312.)

4614. _𑀲𑀼𑀔𑀼𑀫𑀘𑁆𑀙𑀺𑀓𑀚𑀸𑀮𑁂𑀦,_  
_𑀲𑀭𑀫𑁆𑀳𑀺 𑀲𑀫𑁆𑀧𑀢𑀸𑀦𑀺𑀢𑁂;_  
_𑀅𑀦𑁆𑀢𑁄𑀚𑀸𑀮𑀺𑀓𑀢𑀸 𑀧𑀸𑀡𑀸,_  
_𑀧𑀻𑀍𑀇𑀢𑀸 𑀳𑁄𑀦𑁆𑀢𑀺 𑀢𑀸𑀯𑀤𑁂𑁇_  


(313.)

4615. _𑀢𑀣𑁂𑀯 𑀢𑀺𑀢𑁆𑀣𑀺𑀬𑀸 𑀮𑁄𑀓𑁂,_  
_𑀧𑀼𑀣𑀼𑀧𑀸𑀲𑀡𑁆𑀟𑀦𑀺𑀲𑁆𑀲𑀺𑀢𑀸;_  
_𑀅𑀦𑁆𑀢𑁄𑀜𑀸𑀡𑀯𑀭𑁂 𑀢𑀼𑀬𑁆𑀳𑀁,_  
_𑀧𑀭𑀺𑀯𑀢𑁆𑀢𑀦𑁆𑀢𑀺 𑀫𑀸𑀭𑀺𑀲𑁇_  


(314.)

4616. _𑀧𑀢𑀺𑀝𑁆𑀞𑀸 𑀯𑀼𑀬𑁆𑀳𑀢𑀁 𑀑𑀖𑁂,_  
_𑀢𑁆𑀯𑀜𑁆𑀳𑀺 𑀦𑀸𑀣𑁄 𑀅𑀩𑀦𑁆𑀥𑀼𑀦𑀁;_  
_𑀪𑀬𑀝𑁆𑀝𑀺𑀢𑀸𑀦𑀁 𑀲𑀭𑀡𑀁,_  
_𑀫𑀼𑀢𑁆𑀢𑀺𑀢𑁆𑀣𑀻𑀦𑀁 𑀧𑀭𑀸𑀬𑀡𑀁𑁇_  


(315.)

4617. _𑀏𑀓𑀯𑀻𑀭𑁄 𑀅𑀲𑀤𑀺𑀲𑁄,_  
_𑀫𑁂𑀢𑁆𑀢𑀸𑀓𑀭𑀼𑀡𑀲𑀜𑁆𑀘𑀬𑁄;_  
_𑀅𑀲𑀫𑁄 𑀲𑀼𑀲𑀫𑁄 𑀲𑀦𑁆𑀢𑁄,_  
_𑀯𑀲𑀻 𑀢𑀸𑀤𑀻 𑀚𑀺𑀢𑀜𑁆𑀚𑀬𑁄𑁇_  


(316.)

4618. _𑀥𑀻𑀭𑁄 𑀯𑀺𑀕𑀢𑀲𑀫𑁆𑀫𑁄𑀳𑁄,_  
_𑀅𑀦𑁂𑀚𑁄 𑀅𑀓𑀣𑀁𑀓𑀣𑀻;_  
_𑀢𑀼𑀲𑀺𑀢𑁄 𑀯𑀦𑁆𑀢𑀤𑁄𑀲𑁄𑀲𑀺,_  
_𑀦𑀺𑀫𑁆𑀫𑀮𑁄 𑀲𑀁𑀬𑀢𑁄 𑀲𑀼𑀘𑀺𑁇_  


(317.)

4619. _𑀲𑀗𑁆𑀕𑀸𑀢𑀺𑀕𑁄 𑀳𑀢𑀫𑀤𑁄,_  
_𑀢𑁂𑀯𑀺𑀚𑁆𑀚𑁄 𑀢𑀺𑀪𑀯𑀦𑁆𑀢𑀕𑁄;_  
_𑀲𑀻𑀫𑀸𑀢𑀺𑀕𑁄 𑀥𑀫𑁆𑀫𑀕𑀭𑀼,_  
_𑀕𑀢𑀢𑁆𑀣𑁄 𑀳𑀺𑀢𑀯𑀩𑁆𑀪𑀼𑀢𑁄𑁇_  


(318.)

4620. _𑀢𑀸𑀭𑀓𑁄 𑀢𑁆𑀯𑀁 𑀬𑀣𑀸 𑀦𑀸𑀯𑀸,_  
_𑀦𑀺𑀥𑀻𑀯𑀲𑁆𑀲𑀸𑀲𑀓𑀸𑀭𑀓𑁄;_  
_𑀅𑀲𑀫𑁆𑀪𑀻𑀢𑁄 𑀬𑀣𑀸 𑀲𑀻𑀳𑁄,_  
_𑀕𑀚𑀭𑀸𑀚𑀸𑀯 𑀤𑀧𑁆𑀧𑀺𑀢𑁄’𑁇_  


(319.)

4621. _𑀣𑁄𑀫𑁂𑀢𑁆𑀯𑀸 𑀤𑀲𑀕𑀸𑀣𑀸𑀳𑀺,_  
_𑀧𑀤𑀼𑀫𑀼𑀢𑁆𑀢𑀭𑀁 𑀫𑀳𑀸𑀬𑀲𑀁;_  
_𑀯𑀦𑁆𑀤𑀺𑀢𑁆𑀯𑀸 𑀲𑀢𑁆𑀣𑀼𑀦𑁄 𑀧𑀸𑀤𑁂,_  
_𑀢𑀼𑀡𑁆𑀳𑀻 𑀅𑀝𑁆𑀞𑀸𑀲𑀳𑀁 𑀢𑀤𑀸𑁇_  


(320.)

4622. _𑀧𑀤𑀼𑀫𑀼𑀢𑁆𑀢𑀭𑁄 𑀮𑁄𑀓𑀯𑀺𑀤𑀽,_  
_𑀆𑀳𑀼𑀢𑀻𑀦𑀁 𑀧𑀝𑀺𑀕𑁆𑀕𑀳𑁄;_  
_𑀪𑀺𑀓𑁆𑀔𑀼𑀲𑀁𑀖𑁂 𑀞𑀺𑀢𑁄 𑀲𑀢𑁆𑀣𑀸,_  
_𑀇𑀫𑀸 𑀕𑀸𑀣𑀸 𑀅𑀪𑀸𑀲𑀣𑁇_  


(321.)

4623. _‘𑀬𑁄 𑀫𑁂 𑀲𑀻𑀮𑀜𑁆𑀘 𑀜𑀸𑀡𑀜𑁆𑀘,_  
_𑀲𑀤𑁆𑀥𑀫𑁆𑀫𑀜𑁆𑀘𑀸𑀧𑀺 𑀯𑀡𑁆𑀡𑀬𑀺;_  
_𑀢𑀫𑀳𑀁 𑀓𑀺𑀢𑁆𑀢𑀬𑀺𑀲𑁆𑀲𑀸𑀫𑀺,_  
_𑀲𑀼𑀡𑀸𑀣 𑀫𑀫 𑀪𑀸𑀲𑀢𑁄𑁇_  


(322.)

4624. _𑀲𑀝𑁆𑀞𑀺 𑀓𑀧𑁆𑀧𑀲𑀳𑀲𑁆𑀲𑀸𑀦𑀺,_  
_𑀤𑁂𑀯𑀮𑁄𑀓𑁂 𑀭𑀫𑀺𑀲𑁆𑀲𑀢𑀺;_  
_𑀅𑀜𑁆𑀜𑁂 𑀤𑁂𑀯𑁂𑀪𑀺𑀪𑀯𑀺𑀢𑁆𑀯𑀸,_  
_𑀇𑀲𑁆𑀲𑀭𑀁 𑀓𑀸𑀭𑀬𑀺𑀲𑁆𑀲𑀢𑀺𑁇_  


(323.)

4625. _𑀲𑁄 𑀧𑀘𑁆𑀙𑀸 𑀧𑀩𑁆𑀩𑀚𑀺𑀢𑁆𑀯𑀸𑀦,_  
_𑀲𑀼𑀓𑁆𑀓𑀫𑀽𑀮𑁂𑀦 𑀘𑁄𑀤𑀺𑀢𑁄;_  
_𑀕𑁄𑀢𑀫𑀲𑁆𑀲 𑀪𑀕𑀯𑀢𑁄,_  
_𑀲𑀸𑀲𑀦𑁂 𑀧𑀩𑁆𑀩𑀚𑀺𑀲𑁆𑀲𑀢𑀺𑁇_  


(324.)

4626. _𑀧𑀩𑁆𑀩𑀚𑀺𑀢𑁆𑀯𑀸𑀦 𑀓𑀸𑀬𑁂𑀦,_  
_𑀧𑀸𑀧𑀓𑀫𑁆𑀫𑀁 𑀯𑀺𑀯𑀚𑁆𑀚𑀺𑀬;_  
_𑀲𑀩𑁆𑀩𑀸𑀲𑀯𑁂 𑀧𑀭𑀺𑀜𑁆𑀜𑀸𑀬,_  
_𑀦𑀺𑀩𑁆𑀩𑀸𑀬𑀺𑀲𑁆𑀲𑀢𑀺𑀦𑀸𑀲𑀯𑁄’𑁇_  


(325.)

4627. _𑀬𑀣𑀸𑀧𑀺 𑀫𑁂𑀖𑁄 𑀣𑀦𑀬𑀁,_  
_𑀢𑀧𑁆𑀧𑁂𑀢𑀺 𑀫𑁂𑀤𑀺𑀦𑀺𑀁 𑀇𑀫𑀁;_  
_𑀢𑀣𑁂𑀯 𑀢𑁆𑀯𑀁 𑀫𑀳𑀸𑀯𑀻𑀭,_  
_𑀥𑀫𑁆𑀫𑁂𑀦 𑀢𑀧𑁆𑀧𑀬𑀻 𑀫𑀫𑀁𑁇_  


(326.)

4628. _𑀲𑀻𑀮𑀁 𑀧𑀜𑁆𑀜𑀜𑁆𑀘 𑀥𑀫𑁆𑀫𑀜𑁆𑀘,_  
_𑀣𑀯𑀺𑀢𑁆𑀯𑀸 𑀮𑁄𑀓𑀦𑀸𑀬𑀓𑀁;_  
_𑀧𑀢𑁆𑀢𑁄𑀫𑁆𑀳𑀺 𑀧𑀭𑀫𑀁 𑀲𑀦𑁆𑀢𑀺𑀁,_  
_𑀦𑀺𑀩𑁆𑀩𑀸𑀦𑀁 𑀧𑀤𑀫𑀘𑁆𑀘𑀼𑀢𑀁𑁇_  


(327.)

4629. _𑀅𑀳𑁄 𑀦𑀽𑀦 𑀲 𑀪𑀕𑀯𑀸,_  
_𑀘𑀺𑀭𑀁 𑀢𑀺𑀝𑁆𑀞𑁂𑀬𑁆𑀬 𑀘𑀓𑁆𑀔𑀼𑀫𑀸;_  
_𑀅𑀜𑁆𑀜𑀸𑀢𑀜𑁆𑀘 𑀯𑀺𑀚𑀸𑀦𑁂𑀬𑁆𑀬𑀼𑀁,_  
_𑀨𑀼𑀲𑁂𑀬𑁆𑀬𑀼𑀁 𑀅𑀫𑀢𑀁 𑀧𑀤𑀁𑁇_  


(328.)

4630. _𑀅𑀬𑀁 𑀫𑁂 𑀧𑀘𑁆𑀙𑀺𑀫𑀸 𑀚𑀸𑀢𑀺,_  
_𑀪𑀯𑀸 𑀲𑀩𑁆𑀩𑁂 𑀲𑀫𑀽𑀳𑀢𑀸;_  
_𑀲𑀩𑁆𑀩𑀸𑀲𑀯𑁂 𑀧𑀭𑀺𑀜𑁆𑀜𑀸𑀬,_  
_𑀯𑀺𑀳𑀭𑀸𑀫𑀺 𑀅𑀦𑀸𑀲𑀯𑁄𑁇_  


(329.)

4631. _𑀲𑀢𑀲𑀳𑀲𑁆𑀲𑀺𑀢𑁄 𑀓𑀧𑁆𑀧𑁂,_  
_𑀬𑀁 𑀩𑀼𑀤𑁆𑀥𑀫𑀪𑀺𑀣𑁄𑀫𑀬𑀺𑀁;_  
_𑀤𑀼𑀕𑁆𑀕𑀢𑀺𑀁 𑀦𑀸𑀪𑀺𑀚𑀸𑀦𑀸𑀫𑀺,_  
_𑀓𑀺𑀢𑁆𑀢𑀦𑀸𑀬 𑀇𑀤𑀁 𑀨𑀮𑀁𑁇_  


(330.)

4632. _𑀓𑀺𑀮𑁂𑀲𑀸 𑀛𑀸𑀧𑀺𑀢𑀸 𑀫𑀬𑁆𑀳𑀁,_  
_𑀪𑀯𑀸 𑀲𑀩𑁆𑀩𑁂 𑀲𑀫𑀽𑀳𑀢𑀸;_  
_𑀲𑀩𑁆𑀩𑀸𑀲𑀯𑀸 𑀧𑀭𑀺𑀓𑁆𑀔𑀻𑀡𑀸,_  
_𑀦𑀢𑁆𑀣𑀺 𑀤𑀸𑀦𑀺 𑀧𑀼𑀦𑀩𑁆𑀪𑀯𑁄𑁇_  


(331.)

4633. _𑀲𑁆𑀯𑀸𑀕𑀢𑀁 𑀯𑀢 𑀫𑁂 𑀆𑀲𑀺,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁𑁇_  


(332.)

4634. _𑀧𑀝𑀺𑀲𑀫𑁆𑀪𑀺𑀤𑀸 𑀘𑀢𑀲𑁆𑀲𑁄,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁”𑁇_  


4635. 𑀇𑀢𑁆𑀣𑀁 𑀲𑀼𑀤𑀁 𑀆𑀬𑀲𑁆𑀫𑀸 𑀲𑀩𑁆𑀩𑀓𑀺𑀢𑁆𑀢𑀺𑀓𑁄 𑀣𑁂𑀭𑁄 𑀇𑀫𑀸 𑀕𑀸𑀣𑀸𑀬𑁄 𑀅𑀪𑀸𑀲𑀺𑀢𑁆𑀣𑀸𑀢𑀺𑁇

---

4636. 𑀲𑀩𑁆𑀩𑀓𑀺𑀢𑁆𑀢𑀺𑀓𑀢𑁆𑀣𑁂𑀭𑀲𑁆𑀲𑀸𑀧𑀤𑀸𑀦𑀁 𑀢𑀢𑀺𑀬𑀁𑁇



[Go to previous page (40.2 Selattheraapadāna)](/tipitaka/20Ap1/40/40.2.md) / [Go to parent page (40 Pilindavacchavagga)](/tipitaka/20Ap1/40.md) / [Go to next page (40.4 Madhudāyakattheraapadāna)](/tipitaka/20Ap1/40/40.4.md)


