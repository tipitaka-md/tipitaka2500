
[Home](/) / [20Ap1 Therāpadānapāḷi](../../20Ap1.md) / [40 Pilindavacchavagga](../40.md)

# 40.5 Padumakūṭāgāriyattheraapadāna

* Pilindavacchavagga

* Padumakūṭāgāriyattheraapadāna

(353.)

4659\. _“Piyadassī nāma bhagavā,_  
_sayambhū lokanāyako;_  
_Vivekakāmo sambuddho,_  
_samādhikusalo muni._  


(354.)

4660\. _Vanasaṇḍaṃ samogayha,_  
_piyadassī mahāmuni;_  
_Paṃsukūlaṃ pattharitvā,_  
_nisīdi purisuttamo._  


(355.)

4661\. _Migaluddo pure āsiṃ,_  
_araññe kānane ahaṃ;_  
_Pasadaṃ migamesanto,_  
_āhiṇḍāmi ahaṃ tadā._  


(356.)

4662\. _Tatthaddasāsiṃ sambuddhaṃ,_  
_oghatiṇṇamanāsavaṃ;_  
_Pupphitaṃ sālarājaṃva,_  
_sataraṃsiṃva uggataṃ._  


(357.)

4663\. _Disvānahaṃ devadevaṃ,_  
_piyadassiṃ mahāyasaṃ;_  
_Jātassaraṃ samogayha,_  
_padumaṃ āhariṃ tadā._  


(358.)

4664\. _Āharitvāna padumaṃ,_  
_satapattaṃ manoramaṃ;_  
_Kūṭāgāraṃ karitvāna,_  
_chādayiṃ padumenahaṃ._  


(359.)

4665\. _Anukampako kāruṇiko,_  
_piyadassī mahāmuni;_  
_Sattarattindivaṃ buddho,_  
_kūṭāgāre vasī jino._  


(360.)

4666\. _Purāṇaṃ chaḍḍayitvāna,_  
_navena chādayiṃ ahaṃ;_  
_Añjaliṃ paggahetvāna,_  
_aṭṭhāsiṃ tāvade ahaṃ._  


(361.)

4667\. _Vuṭṭhahitvā samādhimhā,_  
_piyadassī mahāmuni;_  
_Disaṃ anuvilokento,_  
_nisīdi lokanāyako._  


(362.)

4668\. _Tadā sudassano nāma,_  
_upaṭṭhāko mahiddhiko;_  
_Cittamaññāya buddhassa,_  
_piyadassissa satthuno._  


(363.)

4669\. _Asītiyā sahassehi,_  
_bhikkhūhi parivārito;_  
_Vanante sukhamāsīnaṃ,_  
_upesi lokanāyakaṃ._  


(364.)

4670\. _Yāvatā vanasaṇḍamhi,_  
_adhivatthā ca devatā;_  
_Buddhassa cittamaññāya,_  
_sabbe sannipatuṃ tadā._  


(365.)

4671\. _Samāgatesu yakkhesu,_  
_kumbhaṇḍe saharakkhase;_  
_Bhikkhusaṃghe ca sampatte,_  
_gāthā pabyāharī jino._  


(366.)

4672\. _‘Yo maṃ sattāhaṃ pūjesi,_  
_āvāsañca akāsi me;_  
_Tamahaṃ kittayissāmi,_  
_suṇātha mama bhāsato._  


(367.)

4673\. _Sududdasaṃ sunipuṇaṃ,_  
_gambhīraṃ suppakāsitaṃ;_  
_Ñāṇena kittayissāmi,_  
_suṇātha mama bhāsato._  


(368.)

4674\. _Catuddasāni kappāni,_  
_devarajjaṃ karissati;_  
_Kūṭāgāraṃ mahantassa,_  
_padmapupphehi chāditaṃ._  


(369.)

4675\. _Ākāse dhārayissati,_  
_Pupphakammassidaṃ phalaṃ;_  
_Catubbīse kappasate,_  
_Vokiṇṇaṃ saṃsarissati._  


(370.)

4676\. _Tattha pupphamayaṃ byamhaṃ,_  
_Ākāse dhārayissati;_  
_Yathā padumapattamhi,_  
_Toyaṃ na upalimpati._  


(371.)

4677\. _Tathevīmassa ñāṇamhi,_  
_kilesā nopalimpare;_  
_Manasā vinivaṭṭetvā,_  
_pañca nīvaraṇe ayaṃ._  


(372.)

4678\. _Cittaṃ janetvā nekkhamme,_  
_agārā pabbajissati;_  
_Tato pupphamaye byamhe,_  
_dhārente nikkhamissati._  


(373.)

4679\. _Rukkhamūle vasantassa,_  
_Nipakassa satīmato;_  
_Tattha pupphamayaṃ byamhaṃ,_  
_Matthake dhārayissati._  


(374.)

4680\. _Cīvaraṃ piṇḍapātañca,_  
_paccayaṃ sayanāsanaṃ;_  
_Datvāna bhikkhusaṃghassa,_  
_nibbāyissatināsavo’._  


(375.)

4681\. _Kūṭāgārena caratā,_  
_pabbajjaṃ abhinikkhamiṃ;_  
_Rukkhamūle vasantampi,_  
_kūṭāgāraṃ dharīyati._  


(376.)

4682\. _Cīvare piṇḍapāte ca,_  
_cetanā me na vijjati;_  
_Puññakammena saṃyutto,_  
_labhāmi pariniṭṭhitaṃ._  


(377.)

4683\. _Gaṇanāto asaṅkheyyā,_  
_kappakoṭī bahū mama;_  
_Rittakā te atikkantā,_  
_pamuttā lokanāyakā._  


(378.)

4684\. _Aṭṭhārase kappasate,_  
_piyadassī vināyako;_  
_Tamahaṃ payirupāsitvā,_  
_imaṃ yoniṃ upāgato._  


(379.)

4685\. _Idha passāmi sambuddhaṃ,_  
_anomaṃ nāma cakkhumaṃ;_  
_Tamahaṃ upagantvāna,_  
_pabbajiṃ anagāriyaṃ._  


(380.)

4686\. _Dukkhassantakaro buddho,_  
_maggaṃ me desayī jino;_  
_Tassa dhammaṃ suṇitvāna,_  
_pattomhi acalaṃ padaṃ._  


(381.)

4687\. _Tosayitvāna sambuddhaṃ,_  
_gotamaṃ sakyapuṅgavaṃ;_  
_Sabbāsave pariññāya,_  
_viharāmi anāsavo._  


(382.)

4688\. _Aṭṭhārase kappasate,_  
_yaṃ buddhamabhipūjayiṃ;_  
_Duggatiṃ nābhijānāmi,_  
_buddhapūjāyidaṃ phalaṃ._  


(383.)

4689\. _Kilesā jhāpitā mayhaṃ,_  
_bhavā sabbe samūhatā;_  
_Sabbāsavā parikkhīṇā,_  
_natthi dāni punabbhavo._  


(384.)

4690\. _Svāgataṃ vata me āsi,_  
_…pe…_  
_kataṃ buddhassa sāsanaṃ._  


(385.)

4691\. _Paṭisambhidā catasso,_  
_…pe…_  
_kataṃ buddhassa sāsanaṃ”._  


4692\. Itthaṃ sudaṃ āyasmā padumakūṭāgāriyo thero imā gāthāyo abhāsitthāti.

---

4693\. Padumakūṭāgāriyattherassāpadānaṃ pañcamaṃ.



[Go to previous page (40.4 Madhudāyakattheraapadāna)](40.4.md) / [Go to parent page (40 Pilindavacchavagga)](../40.md) / [Go to next page (40.6 Bākulattheraapadāna)](40.6.md)


