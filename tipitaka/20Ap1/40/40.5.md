
[Home](/) / [20Ap1 Therāpadānapāḷi](/tipitaka/20Ap1.md) / [40 Pilindavacchavagga](/tipitaka/20Ap1/40.md)

# 𑁪𑁦𑁇𑁫 𑀧𑀤𑀼𑀫𑀓𑀽𑀝𑀸𑀕𑀸𑀭𑀺𑀬𑀢𑁆𑀣𑁂𑀭𑀅𑀧𑀤𑀸𑀦

### 𑀧𑀺𑀮𑀺𑀦𑁆𑀤𑀯𑀘𑁆𑀙𑀯𑀕𑁆𑀕

### 𑀧𑀤𑀼𑀫𑀓𑀽𑀝𑀸𑀕𑀸𑀭𑀺𑀬𑀢𑁆𑀣𑁂𑀭𑀅𑀧𑀤𑀸𑀦

(353.)

4659\. _“𑀧𑀺𑀬𑀤𑀲𑁆𑀲𑀻 𑀦𑀸𑀫 𑀪𑀕𑀯𑀸,_  
_𑀲𑀬𑀫𑁆𑀪𑀽 𑀮𑁄𑀓𑀦𑀸𑀬𑀓𑁄;_  
_𑀯𑀺𑀯𑁂𑀓𑀓𑀸𑀫𑁄 𑀲𑀫𑁆𑀩𑀼𑀤𑁆𑀥𑁄,_  
_𑀲𑀫𑀸𑀥𑀺𑀓𑀼𑀲𑀮𑁄 𑀫𑀼𑀦𑀺𑁇_  


(354.)

4660\. _𑀯𑀦𑀲𑀡𑁆𑀟𑀁 𑀲𑀫𑁄𑀕𑀬𑁆𑀳,_  
_𑀧𑀺𑀬𑀤𑀲𑁆𑀲𑀻 𑀫𑀳𑀸𑀫𑀼𑀦𑀺;_  
_𑀧𑀁𑀲𑀼𑀓𑀽𑀮𑀁 𑀧𑀢𑁆𑀣𑀭𑀺𑀢𑁆𑀯𑀸,_  
_𑀦𑀺𑀲𑀻𑀤𑀺 𑀧𑀼𑀭𑀺𑀲𑀼𑀢𑁆𑀢𑀫𑁄𑁇_  


(355.)

4661\. _𑀫𑀺𑀕𑀮𑀼𑀤𑁆𑀤𑁄 𑀧𑀼𑀭𑁂 𑀆𑀲𑀺𑀁,_  
_𑀅𑀭𑀜𑁆𑀜𑁂 𑀓𑀸𑀦𑀦𑁂 𑀅𑀳𑀁;_  
_𑀧𑀲𑀤𑀁 𑀫𑀺𑀕𑀫𑁂𑀲𑀦𑁆𑀢𑁄,_  
_𑀆𑀳𑀺𑀡𑁆𑀟𑀸𑀫𑀺 𑀅𑀳𑀁 𑀢𑀤𑀸𑁇_  


(356.)

4662\. _𑀢𑀢𑁆𑀣𑀤𑁆𑀤𑀲𑀸𑀲𑀺𑀁 𑀲𑀫𑁆𑀩𑀼𑀤𑁆𑀥𑀁,_  
_𑀑𑀖𑀢𑀺𑀡𑁆𑀡𑀫𑀦𑀸𑀲𑀯𑀁;_  
_𑀧𑀼𑀧𑁆𑀨𑀺𑀢𑀁 𑀲𑀸𑀮𑀭𑀸𑀚𑀁𑀯,_  
_𑀲𑀢𑀭𑀁𑀲𑀺𑀁𑀯 𑀉𑀕𑁆𑀕𑀢𑀁𑁇_  


(357.)

4663\. _𑀤𑀺𑀲𑁆𑀯𑀸𑀦𑀳𑀁 𑀤𑁂𑀯𑀤𑁂𑀯𑀁,_  
_𑀧𑀺𑀬𑀤𑀲𑁆𑀲𑀺𑀁 𑀫𑀳𑀸𑀬𑀲𑀁;_  
_𑀚𑀸𑀢𑀲𑁆𑀲𑀭𑀁 𑀲𑀫𑁄𑀕𑀬𑁆𑀳,_  
_𑀧𑀤𑀼𑀫𑀁 𑀆𑀳𑀭𑀺𑀁 𑀢𑀤𑀸𑁇_  


(358.)

4664\. _𑀆𑀳𑀭𑀺𑀢𑁆𑀯𑀸𑀦 𑀧𑀤𑀼𑀫𑀁,_  
_𑀲𑀢𑀧𑀢𑁆𑀢𑀁 𑀫𑀦𑁄𑀭𑀫𑀁;_  
_𑀓𑀽𑀝𑀸𑀕𑀸𑀭𑀁 𑀓𑀭𑀺𑀢𑁆𑀯𑀸𑀦,_  
_𑀙𑀸𑀤𑀬𑀺𑀁 𑀧𑀤𑀼𑀫𑁂𑀦𑀳𑀁𑁇_  


(359.)

4665\. _𑀅𑀦𑀼𑀓𑀫𑁆𑀧𑀓𑁄 𑀓𑀸𑀭𑀼𑀡𑀺𑀓𑁄,_  
_𑀧𑀺𑀬𑀤𑀲𑁆𑀲𑀻 𑀫𑀳𑀸𑀫𑀼𑀦𑀺;_  
_𑀲𑀢𑁆𑀢𑀭𑀢𑁆𑀢𑀺𑀦𑁆𑀤𑀺𑀯𑀁 𑀩𑀼𑀤𑁆𑀥𑁄,_  
_𑀓𑀽𑀝𑀸𑀕𑀸𑀭𑁂 𑀯𑀲𑀻 𑀚𑀺𑀦𑁄𑁇_  


(360.)

4666\. _𑀧𑀼𑀭𑀸𑀡𑀁 𑀙𑀟𑁆𑀟𑀬𑀺𑀢𑁆𑀯𑀸𑀦,_  
_𑀦𑀯𑁂𑀦 𑀙𑀸𑀤𑀬𑀺𑀁 𑀅𑀳𑀁;_  
_𑀅𑀜𑁆𑀚𑀮𑀺𑀁 𑀧𑀕𑁆𑀕𑀳𑁂𑀢𑁆𑀯𑀸𑀦,_  
_𑀅𑀝𑁆𑀞𑀸𑀲𑀺𑀁 𑀢𑀸𑀯𑀤𑁂 𑀅𑀳𑀁𑁇_  


(361.)

4667\. _𑀯𑀼𑀝𑁆𑀞𑀳𑀺𑀢𑁆𑀯𑀸 𑀲𑀫𑀸𑀥𑀺𑀫𑁆𑀳𑀸,_  
_𑀧𑀺𑀬𑀤𑀲𑁆𑀲𑀻 𑀫𑀳𑀸𑀫𑀼𑀦𑀺;_  
_𑀤𑀺𑀲𑀁 𑀅𑀦𑀼𑀯𑀺𑀮𑁄𑀓𑁂𑀦𑁆𑀢𑁄,_  
_𑀦𑀺𑀲𑀻𑀤𑀺 𑀮𑁄𑀓𑀦𑀸𑀬𑀓𑁄𑁇_  


(362.)

4668\. _𑀢𑀤𑀸 𑀲𑀼𑀤𑀲𑁆𑀲𑀦𑁄 𑀦𑀸𑀫,_  
_𑀉𑀧𑀝𑁆𑀞𑀸𑀓𑁄 𑀫𑀳𑀺𑀤𑁆𑀥𑀺𑀓𑁄;_  
_𑀘𑀺𑀢𑁆𑀢𑀫𑀜𑁆𑀜𑀸𑀬 𑀩𑀼𑀤𑁆𑀥𑀲𑁆𑀲,_  
_𑀧𑀺𑀬𑀤𑀲𑁆𑀲𑀺𑀲𑁆𑀲 𑀲𑀢𑁆𑀣𑀼𑀦𑁄𑁇_  


(363.)

4669\. _𑀅𑀲𑀻𑀢𑀺𑀬𑀸 𑀲𑀳𑀲𑁆𑀲𑁂𑀳𑀺,_  
_𑀪𑀺𑀓𑁆𑀔𑀽𑀳𑀺 𑀧𑀭𑀺𑀯𑀸𑀭𑀺𑀢𑁄;_  
_𑀯𑀦𑀦𑁆𑀢𑁂 𑀲𑀼𑀔𑀫𑀸𑀲𑀻𑀦𑀁,_  
_𑀉𑀧𑁂𑀲𑀺 𑀮𑁄𑀓𑀦𑀸𑀬𑀓𑀁𑁇_  


(364.)

4670\. _𑀬𑀸𑀯𑀢𑀸 𑀯𑀦𑀲𑀡𑁆𑀟𑀫𑁆𑀳𑀺,_  
_𑀅𑀥𑀺𑀯𑀢𑁆𑀣𑀸 𑀘 𑀤𑁂𑀯𑀢𑀸;_  
_𑀩𑀼𑀤𑁆𑀥𑀲𑁆𑀲 𑀘𑀺𑀢𑁆𑀢𑀫𑀜𑁆𑀜𑀸𑀬,_  
_𑀲𑀩𑁆𑀩𑁂 𑀲𑀦𑁆𑀦𑀺𑀧𑀢𑀼𑀁 𑀢𑀤𑀸𑁇_  


(365.)

4671\. _𑀲𑀫𑀸𑀕𑀢𑁂𑀲𑀼 𑀬𑀓𑁆𑀔𑁂𑀲𑀼,_  
_𑀓𑀼𑀫𑁆𑀪𑀡𑁆𑀟𑁂 𑀲𑀳𑀭𑀓𑁆𑀔𑀲𑁂;_  
_𑀪𑀺𑀓𑁆𑀔𑀼𑀲𑀁𑀖𑁂 𑀘 𑀲𑀫𑁆𑀧𑀢𑁆𑀢𑁂,_  
_𑀕𑀸𑀣𑀸 𑀧𑀩𑁆𑀬𑀸𑀳𑀭𑀻 𑀚𑀺𑀦𑁄𑁇_  


(366.)

4672\. _‘𑀬𑁄 𑀫𑀁 𑀲𑀢𑁆𑀢𑀸𑀳𑀁 𑀧𑀽𑀚𑁂𑀲𑀺,_  
_𑀆𑀯𑀸𑀲𑀜𑁆𑀘 𑀅𑀓𑀸𑀲𑀺 𑀫𑁂;_  
_𑀢𑀫𑀳𑀁 𑀓𑀺𑀢𑁆𑀢𑀬𑀺𑀲𑁆𑀲𑀸𑀫𑀺,_  
_𑀲𑀼𑀡𑀸𑀣 𑀫𑀫 𑀪𑀸𑀲𑀢𑁄𑁇_  


(367.)

4673\. _𑀲𑀼𑀤𑀼𑀤𑁆𑀤𑀲𑀁 𑀲𑀼𑀦𑀺𑀧𑀼𑀡𑀁,_  
_𑀕𑀫𑁆𑀪𑀻𑀭𑀁 𑀲𑀼𑀧𑁆𑀧𑀓𑀸𑀲𑀺𑀢𑀁;_  
_𑀜𑀸𑀡𑁂𑀦 𑀓𑀺𑀢𑁆𑀢𑀬𑀺𑀲𑁆𑀲𑀸𑀫𑀺,_  
_𑀲𑀼𑀡𑀸𑀣 𑀫𑀫 𑀪𑀸𑀲𑀢𑁄𑁇_  


(368.)

4674\. _𑀘𑀢𑀼𑀤𑁆𑀤𑀲𑀸𑀦𑀺 𑀓𑀧𑁆𑀧𑀸𑀦𑀺,_  
_𑀤𑁂𑀯𑀭𑀚𑁆𑀚𑀁 𑀓𑀭𑀺𑀲𑁆𑀲𑀢𑀺;_  
_𑀓𑀽𑀝𑀸𑀕𑀸𑀭𑀁 𑀫𑀳𑀦𑁆𑀢𑀲𑁆𑀲,_  
_𑀧𑀤𑁆𑀫𑀧𑀼𑀧𑁆𑀨𑁂𑀳𑀺 𑀙𑀸𑀤𑀺𑀢𑀁𑁇_  


(369.)

4675\. _𑀆𑀓𑀸𑀲𑁂 𑀥𑀸𑀭𑀬𑀺𑀲𑁆𑀲𑀢𑀺,_  
_𑀧𑀼𑀧𑁆𑀨𑀓𑀫𑁆𑀫𑀲𑁆𑀲𑀺𑀤𑀁 𑀨𑀮𑀁;_  
_𑀘𑀢𑀼𑀩𑁆𑀩𑀻𑀲𑁂 𑀓𑀧𑁆𑀧𑀲𑀢𑁂,_  
_𑀯𑁄𑀓𑀺𑀡𑁆𑀡𑀁 𑀲𑀁𑀲𑀭𑀺𑀲𑁆𑀲𑀢𑀺𑁇_  


(370.)

4676\. _𑀢𑀢𑁆𑀣 𑀧𑀼𑀧𑁆𑀨𑀫𑀬𑀁 𑀩𑁆𑀬𑀫𑁆𑀳𑀁,_  
_𑀆𑀓𑀸𑀲𑁂 𑀥𑀸𑀭𑀬𑀺𑀲𑁆𑀲𑀢𑀺;_  
_𑀬𑀣𑀸 𑀧𑀤𑀼𑀫𑀧𑀢𑁆𑀢𑀫𑁆𑀳𑀺,_  
_𑀢𑁄𑀬𑀁 𑀦 𑀉𑀧𑀮𑀺𑀫𑁆𑀧𑀢𑀺𑁇_  


(371.)

4677\. _𑀢𑀣𑁂𑀯𑀻𑀫𑀲𑁆𑀲 𑀜𑀸𑀡𑀫𑁆𑀳𑀺,_  
_𑀓𑀺𑀮𑁂𑀲𑀸 𑀦𑁄𑀧𑀮𑀺𑀫𑁆𑀧𑀭𑁂;_  
_𑀫𑀦𑀲𑀸 𑀯𑀺𑀦𑀺𑀯𑀝𑁆𑀝𑁂𑀢𑁆𑀯𑀸,_  
_𑀧𑀜𑁆𑀘 𑀦𑀻𑀯𑀭𑀡𑁂 𑀅𑀬𑀁𑁇_  


(372.)

4678\. _𑀘𑀺𑀢𑁆𑀢𑀁 𑀚𑀦𑁂𑀢𑁆𑀯𑀸 𑀦𑁂𑀓𑁆𑀔𑀫𑁆𑀫𑁂,_  
_𑀅𑀕𑀸𑀭𑀸 𑀧𑀩𑁆𑀩𑀚𑀺𑀲𑁆𑀲𑀢𑀺;_  
_𑀢𑀢𑁄 𑀧𑀼𑀧𑁆𑀨𑀫𑀬𑁂 𑀩𑁆𑀬𑀫𑁆𑀳𑁂,_  
_𑀥𑀸𑀭𑁂𑀦𑁆𑀢𑁂 𑀦𑀺𑀓𑁆𑀔𑀫𑀺𑀲𑁆𑀲𑀢𑀺𑁇_  


(373.)

4679\. _𑀭𑀼𑀓𑁆𑀔𑀫𑀽𑀮𑁂 𑀯𑀲𑀦𑁆𑀢𑀲𑁆𑀲,_  
_𑀦𑀺𑀧𑀓𑀲𑁆𑀲 𑀲𑀢𑀻𑀫𑀢𑁄;_  
_𑀢𑀢𑁆𑀣 𑀧𑀼𑀧𑁆𑀨𑀫𑀬𑀁 𑀩𑁆𑀬𑀫𑁆𑀳𑀁,_  
_𑀫𑀢𑁆𑀣𑀓𑁂 𑀥𑀸𑀭𑀬𑀺𑀲𑁆𑀲𑀢𑀺𑁇_  


(374.)

4680\. _𑀘𑀻𑀯𑀭𑀁 𑀧𑀺𑀡𑁆𑀟𑀧𑀸𑀢𑀜𑁆𑀘,_  
_𑀧𑀘𑁆𑀘𑀬𑀁 𑀲𑀬𑀦𑀸𑀲𑀦𑀁;_  
_𑀤𑀢𑁆𑀯𑀸𑀦 𑀪𑀺𑀓𑁆𑀔𑀼𑀲𑀁𑀖𑀲𑁆𑀲,_  
_𑀦𑀺𑀩𑁆𑀩𑀸𑀬𑀺𑀲𑁆𑀲𑀢𑀺𑀦𑀸𑀲𑀯𑁄’𑁇_  


(375.)

4681\. _𑀓𑀽𑀝𑀸𑀕𑀸𑀭𑁂𑀦 𑀘𑀭𑀢𑀸,_  
_𑀧𑀩𑁆𑀩𑀚𑁆𑀚𑀁 𑀅𑀪𑀺𑀦𑀺𑀓𑁆𑀔𑀫𑀺𑀁;_  
_𑀭𑀼𑀓𑁆𑀔𑀫𑀽𑀮𑁂 𑀯𑀲𑀦𑁆𑀢𑀫𑁆𑀧𑀺,_  
_𑀓𑀽𑀝𑀸𑀕𑀸𑀭𑀁 𑀥𑀭𑀻𑀬𑀢𑀺𑁇_  


(376.)

4682\. _𑀘𑀻𑀯𑀭𑁂 𑀧𑀺𑀡𑁆𑀟𑀧𑀸𑀢𑁂 𑀘,_  
_𑀘𑁂𑀢𑀦𑀸 𑀫𑁂 𑀦 𑀯𑀺𑀚𑁆𑀚𑀢𑀺;_  
_𑀧𑀼𑀜𑁆𑀜𑀓𑀫𑁆𑀫𑁂𑀦 𑀲𑀁𑀬𑀼𑀢𑁆𑀢𑁄,_  
_𑀮𑀪𑀸𑀫𑀺 𑀧𑀭𑀺𑀦𑀺𑀝𑁆𑀞𑀺𑀢𑀁𑁇_  


(377.)

4683\. _𑀕𑀡𑀦𑀸𑀢𑁄 𑀅𑀲𑀗𑁆𑀔𑁂𑀬𑁆𑀬𑀸,_  
_𑀓𑀧𑁆𑀧𑀓𑁄𑀝𑀻 𑀩𑀳𑀽 𑀫𑀫;_  
_𑀭𑀺𑀢𑁆𑀢𑀓𑀸 𑀢𑁂 𑀅𑀢𑀺𑀓𑁆𑀓𑀦𑁆𑀢𑀸,_  
_𑀧𑀫𑀼𑀢𑁆𑀢𑀸 𑀮𑁄𑀓𑀦𑀸𑀬𑀓𑀸𑁇_  


(378.)

4684\. _𑀅𑀝𑁆𑀞𑀸𑀭𑀲𑁂 𑀓𑀧𑁆𑀧𑀲𑀢𑁂,_  
_𑀧𑀺𑀬𑀤𑀲𑁆𑀲𑀻 𑀯𑀺𑀦𑀸𑀬𑀓𑁄;_  
_𑀢𑀫𑀳𑀁 𑀧𑀬𑀺𑀭𑀼𑀧𑀸𑀲𑀺𑀢𑁆𑀯𑀸,_  
_𑀇𑀫𑀁 𑀬𑁄𑀦𑀺𑀁 𑀉𑀧𑀸𑀕𑀢𑁄𑁇_  


(379.)

4685\. _𑀇𑀥 𑀧𑀲𑁆𑀲𑀸𑀫𑀺 𑀲𑀫𑁆𑀩𑀼𑀤𑁆𑀥𑀁,_  
_𑀅𑀦𑁄𑀫𑀁 𑀦𑀸𑀫 𑀘𑀓𑁆𑀔𑀼𑀫𑀁;_  
_𑀢𑀫𑀳𑀁 𑀉𑀧𑀕𑀦𑁆𑀢𑁆𑀯𑀸𑀦,_  
_𑀧𑀩𑁆𑀩𑀚𑀺𑀁 𑀅𑀦𑀕𑀸𑀭𑀺𑀬𑀁𑁇_  


(380.)

4686\. _𑀤𑀼𑀓𑁆𑀔𑀲𑁆𑀲𑀦𑁆𑀢𑀓𑀭𑁄 𑀩𑀼𑀤𑁆𑀥𑁄,_  
_𑀫𑀕𑁆𑀕𑀁 𑀫𑁂 𑀤𑁂𑀲𑀬𑀻 𑀚𑀺𑀦𑁄;_  
_𑀢𑀲𑁆𑀲 𑀥𑀫𑁆𑀫𑀁 𑀲𑀼𑀡𑀺𑀢𑁆𑀯𑀸𑀦,_  
_𑀧𑀢𑁆𑀢𑁄𑀫𑁆𑀳𑀺 𑀅𑀘𑀮𑀁 𑀧𑀤𑀁𑁇_  


(381.)

4687\. _𑀢𑁄𑀲𑀬𑀺𑀢𑁆𑀯𑀸𑀦 𑀲𑀫𑁆𑀩𑀼𑀤𑁆𑀥𑀁,_  
_𑀕𑁄𑀢𑀫𑀁 𑀲𑀓𑁆𑀬𑀧𑀼𑀗𑁆𑀕𑀯𑀁;_  
_𑀲𑀩𑁆𑀩𑀸𑀲𑀯𑁂 𑀧𑀭𑀺𑀜𑁆𑀜𑀸𑀬,_  
_𑀯𑀺𑀳𑀭𑀸𑀫𑀺 𑀅𑀦𑀸𑀲𑀯𑁄𑁇_  


(382.)

4688\. _𑀅𑀝𑁆𑀞𑀸𑀭𑀲𑁂 𑀓𑀧𑁆𑀧𑀲𑀢𑁂,_  
_𑀬𑀁 𑀩𑀼𑀤𑁆𑀥𑀫𑀪𑀺𑀧𑀽𑀚𑀬𑀺𑀁;_  
_𑀤𑀼𑀕𑁆𑀕𑀢𑀺𑀁 𑀦𑀸𑀪𑀺𑀚𑀸𑀦𑀸𑀫𑀺,_  
_𑀩𑀼𑀤𑁆𑀥𑀧𑀽𑀚𑀸𑀬𑀺𑀤𑀁 𑀨𑀮𑀁𑁇_  


(383.)

4689\. _𑀓𑀺𑀮𑁂𑀲𑀸 𑀛𑀸𑀧𑀺𑀢𑀸 𑀫𑀬𑁆𑀳𑀁,_  
_𑀪𑀯𑀸 𑀲𑀩𑁆𑀩𑁂 𑀲𑀫𑀽𑀳𑀢𑀸;_  
_𑀲𑀩𑁆𑀩𑀸𑀲𑀯𑀸 𑀧𑀭𑀺𑀓𑁆𑀔𑀻𑀡𑀸,_  
_𑀦𑀢𑁆𑀣𑀺 𑀤𑀸𑀦𑀺 𑀧𑀼𑀦𑀩𑁆𑀪𑀯𑁄𑁇_  


(384.)

4690\. _𑀲𑁆𑀯𑀸𑀕𑀢𑀁 𑀯𑀢 𑀫𑁂 𑀆𑀲𑀺,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁𑁇_  


(385.)

4691\. _𑀧𑀝𑀺𑀲𑀫𑁆𑀪𑀺𑀤𑀸 𑀘𑀢𑀲𑁆𑀲𑁄,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁”𑁇_  


4692\. 𑀇𑀢𑁆𑀣𑀁 𑀲𑀼𑀤𑀁 𑀆𑀬𑀲𑁆𑀫𑀸 𑀧𑀤𑀼𑀫𑀓𑀽𑀝𑀸𑀕𑀸𑀭𑀺𑀬𑁄 𑀣𑁂𑀭𑁄 𑀇𑀫𑀸 𑀕𑀸𑀣𑀸𑀬𑁄 𑀅𑀪𑀸𑀲𑀺𑀢𑁆𑀣𑀸𑀢𑀺𑁇

---

4693\. 𑀧𑀤𑀼𑀫𑀓𑀽𑀝𑀸𑀕𑀸𑀭𑀺𑀬𑀢𑁆𑀣𑁂𑀭𑀲𑁆𑀲𑀸𑀧𑀤𑀸𑀦𑀁 𑀧𑀜𑁆𑀘𑀫𑀁𑁇



[Go to previous page (40.4 Madhudāyakattheraapadāna)](/tipitaka/20Ap1/40/40.4.md) / [Go to parent page (40 Pilindavacchavagga)](/tipitaka/20Ap1/40.md) / [Go to next page (40.6 Bākulattheraapadāna)](/tipitaka/20Ap1/40/40.6.md)


