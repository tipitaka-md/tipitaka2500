
[Home](/) / [20Ap1 Therāpadānapāḷi](../../20Ap1.md) / [40 Pilindavacchavagga](../40.md)

# 40.9 Sabbadāyakattheraapadāna

* Pilindavacchavagga

* Sabbadāyakattheraapadāna

(456.)

4770\. _“Mahāsamuddaṃ ogayha,_  
_bhavanaṃ me sunimmitaṃ;_  
_Sunimmitā pokkharaṇī,_  
_cakkavākapakūjitā._  


(457.)

4771\. _Mandālakehi sañchannā,_  
_padumuppalakehi ca;_  
_Nadī ca sandate tattha,_  
_supatitthā manoramā._  


(458.)

4772\. _Macchakacchapasañchannā,_  
_nānādijasamotthatā;_  
_Mayūrakoñcābhirudā,_  
_kokilādīhi vagguhi._  


(459.)

4773\. _Pārevatā ravihaṃsā ca,_  
_cakkavākā nadīcarā;_  
_Dindibhā sāḷikā cettha,_  
_pampakā jīvajīvakā._  


(460.)

4774\. _Haṃsā koñcāpi naditā,_  
_kosiyā piṅgalā bahū;_  
_Sattaratanasampannā,_  
_maṇimuttikavālukā._  


(461.)

4775\. _Sabbasoṇṇamayā rukkhā,_  
_nānāgandhasameritā;_  
_Ujjotenti divārattiṃ,_  
_bhavanaṃ sabbakālikaṃ._  


(462.)

4776\. _Saṭṭhi tūriyasahassāni,_  
_sāyaṃ pāto pavajjare;_  
_Soḷasitthisahassāni,_  
_parivārenti maṃ sadā._  


(463.)

4777\. _Abhinikkhamma bhavanā,_  
_sumedhaṃ lokanāyakaṃ;_  
_Pasannacitto sumano,_  
_vandayiṃ taṃ mahāyasaṃ._  


(464.)

4778\. _Sambuddhaṃ abhivādetvā,_  
_sasaṃghaṃ taṃ nimantayiṃ;_  
_Adhivāsesi so dhīro,_  
_sumedho lokanāyako._  


(465.)

4779\. _Mama dhammakathaṃ katvā,_  
_uyyojesi mahāmuni;_  
_Sambuddhaṃ abhivādetvā,_  
_bhavanaṃ me upāgamiṃ._  


(466.)

4780\. _Āmantayiṃ parijanaṃ,_  
_‘sabbe sannipatātha vo;_  
_Pubbaṇhasamayaṃ buddho,_  
_bhavanaṃ āgamissati._  


(467.)

4781\. _Lābhā amhaṃ suladdhaṃ no,_  
_ye vasāma tavantike;_  
_Mayampi buddhaseṭṭhassa,_  
_pūjaṃ kassāma satthuno’._  


(468.)

4782\. _Annapānaṃ paṭṭhapetvā,_  
_kālaṃ ārocayiṃ ahaṃ;_  
_Vasīsatasahassehi,_  
_upesi lokanāyako._  


(469.)

4783\. _Pañcaṅgikehi tūriyehi,_  
_paccuggamanamakāsahaṃ;_  
_Sabbasoṇṇamaye pīṭhe,_  
_nisīdi purisuttamo._  


(470.)

4784\. _Uparicchadanaṃ āsi,_  
_sabbasoṇṇamayaṃ tadā;_  
_Bījaniyo pavāyanti,_  
_bhikkhusaṃghassa antare._  


(471.)

4785\. _Pahūtenannapānena,_  
_bhikkhusaṃghamatappayiṃ;_  
_Paccekadussayugaḷe,_  
_bhikkhusaṃghassadāsahaṃ._  


(472.)

4786\. _Yaṃ vadanti sumedhoti,_  
_lokāhutipaṭiggahaṃ;_  
_Bhikkhusaṃghe nisīditvā,_  
_imā gāthā abhāsatha._  


(473.)

4787\. _‘Yo me annena pānena,_  
_sabbe ime ca tappayiṃ;_  
_Tamahaṃ kittayissāmi,_  
_suṇātha mama bhāsato._  


(474.)

4788\. _Aṭṭhārase kappasate,_  
_devaloke ramissati;_  
_Sahassakkhattuṃ rājā ca,_  
_cakkavattī bhavissati._  


(475.)

4789\. _Upapajjati yaṃ yoniṃ,_  
_devattaṃ atha mānusaṃ;_  
_Sabbadā sabbasovaṇṇaṃ,_  
_chadanaṃ dhārayissati._  


(476.)

4790\. _Tiṃsakappasahassamhi,_  
_okkākakulasambhavo;_  
_Gotamo nāma gottena,_  
_satthā loke bhavissati._  


(477.)

4791\. _Tassa dhammesu dāyādo,_  
_oraso dhammanimmito;_  
_Sabbāsave pariññāya,_  
_nibbāyissatināsavo._  


(478.)

4792\. _Bhikkhusaṃghe nisīditvā,_  
_sīhanādaṃ nadissati;_  
_Citake chattaṃ dhārenti,_  
_heṭṭhā chattamhi ḍayhatha’._  


(479.)

4793\. _Sāmaññaṃ me anuppattaṃ,_  
_kilesā jhāpitā mayā;_  
_Maṇḍape rukkhamūle vā,_  
_santāpo me na vijjati._  


(480.)

4794\. _Tiṃsakappasahassamhi,_  
_yaṃ dānamadadiṃ tadā;_  
_Duggatiṃ nābhijānāmi,_  
_sabbadānassidaṃ phalaṃ._  


(481.)

4795\. _Kilesā jhāpitā mayhaṃ,_  
_…pe…_  
_viharāmi anāsavo._  


(482.)

4796\. _Svāgataṃ vata me āsi,_  
_…pe…_  
_kataṃ buddhassa sāsanaṃ._  


(483.)

4797\. _Paṭisambhidā catasso,_  
_…pe…_  
_kataṃ buddhassa sāsanaṃ”._  


4798\. Itthaṃ sudaṃ āyasmā sabbadāyako thero imā gāthāyo abhāsitthāti.

---

4799\. Sabbadāyakattherassāpadānaṃ navamaṃ.



[Go to previous page (40.8 Saḷalamaṇḍapiyattheraapadāna)](40.8.md) / [Go to parent page (40 Pilindavacchavagga)](../40.md) / [Go to next page (40.10 Ajitattheraapadāna)](40.10.md)


