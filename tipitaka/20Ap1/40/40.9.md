
[Home](/) / [20Ap1 Therāpadānapāḷi](/tipitaka/20Ap1.md) / [40 Pilindavacchavagga](/tipitaka/20Ap1/40.md)

# 𑁪𑁦𑁇𑁯 𑀲𑀩𑁆𑀩𑀤𑀸𑀬𑀓𑀢𑁆𑀣𑁂𑀭𑀅𑀧𑀤𑀸𑀦

### 𑀧𑀺𑀮𑀺𑀦𑁆𑀤𑀯𑀘𑁆𑀙𑀯𑀕𑁆𑀕

### 𑀲𑀩𑁆𑀩𑀤𑀸𑀬𑀓𑀢𑁆𑀣𑁂𑀭𑀅𑀧𑀤𑀸𑀦

(456.)

4770\. _“𑀫𑀳𑀸𑀲𑀫𑀼𑀤𑁆𑀤𑀁 𑀑𑀕𑀬𑁆𑀳,_  
_𑀪𑀯𑀦𑀁 𑀫𑁂 𑀲𑀼𑀦𑀺𑀫𑁆𑀫𑀺𑀢𑀁;_  
_𑀲𑀼𑀦𑀺𑀫𑁆𑀫𑀺𑀢𑀸 𑀧𑁄𑀓𑁆𑀔𑀭𑀡𑀻,_  
_𑀘𑀓𑁆𑀓𑀯𑀸𑀓𑀧𑀓𑀽𑀚𑀺𑀢𑀸𑁇_  


(457.)

4771\. _𑀫𑀦𑁆𑀤𑀸𑀮𑀓𑁂𑀳𑀺 𑀲𑀜𑁆𑀙𑀦𑁆𑀦𑀸,_  
_𑀧𑀤𑀼𑀫𑀼𑀧𑁆𑀧𑀮𑀓𑁂𑀳𑀺 𑀘;_  
_𑀦𑀤𑀻 𑀘 𑀲𑀦𑁆𑀤𑀢𑁂 𑀢𑀢𑁆𑀣,_  
_𑀲𑀼𑀧𑀢𑀺𑀢𑁆𑀣𑀸 𑀫𑀦𑁄𑀭𑀫𑀸𑁇_  


(458.)

4772\. _𑀫𑀘𑁆𑀙𑀓𑀘𑁆𑀙𑀧𑀲𑀜𑁆𑀙𑀦𑁆𑀦𑀸,_  
_𑀦𑀸𑀦𑀸𑀤𑀺𑀚𑀲𑀫𑁄𑀢𑁆𑀣𑀢𑀸;_  
_𑀫𑀬𑀽𑀭𑀓𑁄𑀜𑁆𑀘𑀸𑀪𑀺𑀭𑀼𑀤𑀸,_  
_𑀓𑁄𑀓𑀺𑀮𑀸𑀤𑀻𑀳𑀺 𑀯𑀕𑁆𑀕𑀼𑀳𑀺𑁇_  


(459.)

4773\. _𑀧𑀸𑀭𑁂𑀯𑀢𑀸 𑀭𑀯𑀺𑀳𑀁𑀲𑀸 𑀘,_  
_𑀘𑀓𑁆𑀓𑀯𑀸𑀓𑀸 𑀦𑀤𑀻𑀘𑀭𑀸;_  
_𑀤𑀺𑀦𑁆𑀤𑀺𑀪𑀸 𑀲𑀸𑀍𑀇𑀓𑀸 𑀘𑁂𑀢𑁆𑀣,_  
_𑀧𑀫𑁆𑀧𑀓𑀸 𑀚𑀻𑀯𑀚𑀻𑀯𑀓𑀸𑁇_  


(460.)

4774\. _𑀳𑀁𑀲𑀸 𑀓𑁄𑀜𑁆𑀘𑀸𑀧𑀺 𑀦𑀤𑀺𑀢𑀸,_  
_𑀓𑁄𑀲𑀺𑀬𑀸 𑀧𑀺𑀗𑁆𑀕𑀮𑀸 𑀩𑀳𑀽;_  
_𑀲𑀢𑁆𑀢𑀭𑀢𑀦𑀲𑀫𑁆𑀧𑀦𑁆𑀦𑀸,_  
_𑀫𑀡𑀺𑀫𑀼𑀢𑁆𑀢𑀺𑀓𑀯𑀸𑀮𑀼𑀓𑀸𑁇_  


(461.)

4775\. _𑀲𑀩𑁆𑀩𑀲𑁄𑀡𑁆𑀡𑀫𑀬𑀸 𑀭𑀼𑀓𑁆𑀔𑀸,_  
_𑀦𑀸𑀦𑀸𑀕𑀦𑁆𑀥𑀲𑀫𑁂𑀭𑀺𑀢𑀸;_  
_𑀉𑀚𑁆𑀚𑁄𑀢𑁂𑀦𑁆𑀢𑀺 𑀤𑀺𑀯𑀸𑀭𑀢𑁆𑀢𑀺𑀁,_  
_𑀪𑀯𑀦𑀁 𑀲𑀩𑁆𑀩𑀓𑀸𑀮𑀺𑀓𑀁𑁇_  


(462.)

4776\. _𑀲𑀝𑁆𑀞𑀺 𑀢𑀽𑀭𑀺𑀬𑀲𑀳𑀲𑁆𑀲𑀸𑀦𑀺,_  
_𑀲𑀸𑀬𑀁 𑀧𑀸𑀢𑁄 𑀧𑀯𑀚𑁆𑀚𑀭𑁂;_  
_𑀲𑁄𑀍𑀅𑀲𑀺𑀢𑁆𑀣𑀺𑀲𑀳𑀲𑁆𑀲𑀸𑀦𑀺,_  
_𑀧𑀭𑀺𑀯𑀸𑀭𑁂𑀦𑁆𑀢𑀺 𑀫𑀁 𑀲𑀤𑀸𑁇_  


(463.)

4777\. _𑀅𑀪𑀺𑀦𑀺𑀓𑁆𑀔𑀫𑁆𑀫 𑀪𑀯𑀦𑀸,_  
_𑀲𑀼𑀫𑁂𑀥𑀁 𑀮𑁄𑀓𑀦𑀸𑀬𑀓𑀁;_  
_𑀧𑀲𑀦𑁆𑀦𑀘𑀺𑀢𑁆𑀢𑁄 𑀲𑀼𑀫𑀦𑁄,_  
_𑀯𑀦𑁆𑀤𑀬𑀺𑀁 𑀢𑀁 𑀫𑀳𑀸𑀬𑀲𑀁𑁇_  


(464.)

4778\. _𑀲𑀫𑁆𑀩𑀼𑀤𑁆𑀥𑀁 𑀅𑀪𑀺𑀯𑀸𑀤𑁂𑀢𑁆𑀯𑀸,_  
_𑀲𑀲𑀁𑀖𑀁 𑀢𑀁 𑀦𑀺𑀫𑀦𑁆𑀢𑀬𑀺𑀁;_  
_𑀅𑀥𑀺𑀯𑀸𑀲𑁂𑀲𑀺 𑀲𑁄 𑀥𑀻𑀭𑁄,_  
_𑀲𑀼𑀫𑁂𑀥𑁄 𑀮𑁄𑀓𑀦𑀸𑀬𑀓𑁄𑁇_  


(465.)

4779\. _𑀫𑀫 𑀥𑀫𑁆𑀫𑀓𑀣𑀁 𑀓𑀢𑁆𑀯𑀸,_  
_𑀉𑀬𑁆𑀬𑁄𑀚𑁂𑀲𑀺 𑀫𑀳𑀸𑀫𑀼𑀦𑀺;_  
_𑀲𑀫𑁆𑀩𑀼𑀤𑁆𑀥𑀁 𑀅𑀪𑀺𑀯𑀸𑀤𑁂𑀢𑁆𑀯𑀸,_  
_𑀪𑀯𑀦𑀁 𑀫𑁂 𑀉𑀧𑀸𑀕𑀫𑀺𑀁𑁇_  


(466.)

4780\. _𑀆𑀫𑀦𑁆𑀢𑀬𑀺𑀁 𑀧𑀭𑀺𑀚𑀦𑀁,_  
_‘𑀲𑀩𑁆𑀩𑁂 𑀲𑀦𑁆𑀦𑀺𑀧𑀢𑀸𑀣 𑀯𑁄;_  
_𑀧𑀼𑀩𑁆𑀩𑀡𑁆𑀳𑀲𑀫𑀬𑀁 𑀩𑀼𑀤𑁆𑀥𑁄,_  
_𑀪𑀯𑀦𑀁 𑀆𑀕𑀫𑀺𑀲𑁆𑀲𑀢𑀺𑁇_  


(467.)

4781\. _𑀮𑀸𑀪𑀸 𑀅𑀫𑁆𑀳𑀁 𑀲𑀼𑀮𑀤𑁆𑀥𑀁 𑀦𑁄,_  
_𑀬𑁂 𑀯𑀲𑀸𑀫 𑀢𑀯𑀦𑁆𑀢𑀺𑀓𑁂;_  
_𑀫𑀬𑀫𑁆𑀧𑀺 𑀩𑀼𑀤𑁆𑀥𑀲𑁂𑀝𑁆𑀞𑀲𑁆𑀲,_  
_𑀧𑀽𑀚𑀁 𑀓𑀲𑁆𑀲𑀸𑀫 𑀲𑀢𑁆𑀣𑀼𑀦𑁄’𑁇_  


(468.)

4782\. _𑀅𑀦𑁆𑀦𑀧𑀸𑀦𑀁 𑀧𑀝𑁆𑀞𑀧𑁂𑀢𑁆𑀯𑀸,_  
_𑀓𑀸𑀮𑀁 𑀆𑀭𑁄𑀘𑀬𑀺𑀁 𑀅𑀳𑀁;_  
_𑀯𑀲𑀻𑀲𑀢𑀲𑀳𑀲𑁆𑀲𑁂𑀳𑀺,_  
_𑀉𑀧𑁂𑀲𑀺 𑀮𑁄𑀓𑀦𑀸𑀬𑀓𑁄𑁇_  


(469.)

4783\. _𑀧𑀜𑁆𑀘𑀗𑁆𑀕𑀺𑀓𑁂𑀳𑀺 𑀢𑀽𑀭𑀺𑀬𑁂𑀳𑀺,_  
_𑀧𑀘𑁆𑀘𑀼𑀕𑁆𑀕𑀫𑀦𑀫𑀓𑀸𑀲𑀳𑀁;_  
_𑀲𑀩𑁆𑀩𑀲𑁄𑀡𑁆𑀡𑀫𑀬𑁂 𑀧𑀻𑀞𑁂,_  
_𑀦𑀺𑀲𑀻𑀤𑀺 𑀧𑀼𑀭𑀺𑀲𑀼𑀢𑁆𑀢𑀫𑁄𑁇_  


(470.)

4784\. _𑀉𑀧𑀭𑀺𑀘𑁆𑀙𑀤𑀦𑀁 𑀆𑀲𑀺,_  
_𑀲𑀩𑁆𑀩𑀲𑁄𑀡𑁆𑀡𑀫𑀬𑀁 𑀢𑀤𑀸;_  
_𑀩𑀻𑀚𑀦𑀺𑀬𑁄 𑀧𑀯𑀸𑀬𑀦𑁆𑀢𑀺,_  
_𑀪𑀺𑀓𑁆𑀔𑀼𑀲𑀁𑀖𑀲𑁆𑀲 𑀅𑀦𑁆𑀢𑀭𑁂𑁇_  


(471.)

4785\. _𑀧𑀳𑀽𑀢𑁂𑀦𑀦𑁆𑀦𑀧𑀸𑀦𑁂𑀦,_  
_𑀪𑀺𑀓𑁆𑀔𑀼𑀲𑀁𑀖𑀫𑀢𑀧𑁆𑀧𑀬𑀺𑀁;_  
_𑀧𑀘𑁆𑀘𑁂𑀓𑀤𑀼𑀲𑁆𑀲𑀬𑀼𑀕𑀍𑀏,_  
_𑀪𑀺𑀓𑁆𑀔𑀼𑀲𑀁𑀖𑀲𑁆𑀲𑀤𑀸𑀲𑀳𑀁𑁇_  


(472.)

4786\. _𑀬𑀁 𑀯𑀤𑀦𑁆𑀢𑀺 𑀲𑀼𑀫𑁂𑀥𑁄𑀢𑀺,_  
_𑀮𑁄𑀓𑀸𑀳𑀼𑀢𑀺𑀧𑀝𑀺𑀕𑁆𑀕𑀳𑀁;_  
_𑀪𑀺𑀓𑁆𑀔𑀼𑀲𑀁𑀖𑁂 𑀦𑀺𑀲𑀻𑀤𑀺𑀢𑁆𑀯𑀸,_  
_𑀇𑀫𑀸 𑀕𑀸𑀣𑀸 𑀅𑀪𑀸𑀲𑀣𑁇_  


(473.)

4787\. _‘𑀬𑁄 𑀫𑁂 𑀅𑀦𑁆𑀦𑁂𑀦 𑀧𑀸𑀦𑁂𑀦,_  
_𑀲𑀩𑁆𑀩𑁂 𑀇𑀫𑁂 𑀘 𑀢𑀧𑁆𑀧𑀬𑀺𑀁;_  
_𑀢𑀫𑀳𑀁 𑀓𑀺𑀢𑁆𑀢𑀬𑀺𑀲𑁆𑀲𑀸𑀫𑀺,_  
_𑀲𑀼𑀡𑀸𑀣 𑀫𑀫 𑀪𑀸𑀲𑀢𑁄𑁇_  


(474.)

4788\. _𑀅𑀝𑁆𑀞𑀸𑀭𑀲𑁂 𑀓𑀧𑁆𑀧𑀲𑀢𑁂,_  
_𑀤𑁂𑀯𑀮𑁄𑀓𑁂 𑀭𑀫𑀺𑀲𑁆𑀲𑀢𑀺;_  
_𑀲𑀳𑀲𑁆𑀲𑀓𑁆𑀔𑀢𑁆𑀢𑀼𑀁 𑀭𑀸𑀚𑀸 𑀘,_  
_𑀘𑀓𑁆𑀓𑀯𑀢𑁆𑀢𑀻 𑀪𑀯𑀺𑀲𑁆𑀲𑀢𑀺𑁇_  


(475.)

4789\. _𑀉𑀧𑀧𑀚𑁆𑀚𑀢𑀺 𑀬𑀁 𑀬𑁄𑀦𑀺𑀁,_  
_𑀤𑁂𑀯𑀢𑁆𑀢𑀁 𑀅𑀣 𑀫𑀸𑀦𑀼𑀲𑀁;_  
_𑀲𑀩𑁆𑀩𑀤𑀸 𑀲𑀩𑁆𑀩𑀲𑁄𑀯𑀡𑁆𑀡𑀁,_  
_𑀙𑀤𑀦𑀁 𑀥𑀸𑀭𑀬𑀺𑀲𑁆𑀲𑀢𑀺𑁇_  


(476.)

4790\. _𑀢𑀺𑀁𑀲𑀓𑀧𑁆𑀧𑀲𑀳𑀲𑁆𑀲𑀫𑁆𑀳𑀺,_  
_𑀑𑀓𑁆𑀓𑀸𑀓𑀓𑀼𑀮𑀲𑀫𑁆𑀪𑀯𑁄;_  
_𑀕𑁄𑀢𑀫𑁄 𑀦𑀸𑀫 𑀕𑁄𑀢𑁆𑀢𑁂𑀦,_  
_𑀲𑀢𑁆𑀣𑀸 𑀮𑁄𑀓𑁂 𑀪𑀯𑀺𑀲𑁆𑀲𑀢𑀺𑁇_  


(477.)

4791\. _𑀢𑀲𑁆𑀲 𑀥𑀫𑁆𑀫𑁂𑀲𑀼 𑀤𑀸𑀬𑀸𑀤𑁄,_  
_𑀑𑀭𑀲𑁄 𑀥𑀫𑁆𑀫𑀦𑀺𑀫𑁆𑀫𑀺𑀢𑁄;_  
_𑀲𑀩𑁆𑀩𑀸𑀲𑀯𑁂 𑀧𑀭𑀺𑀜𑁆𑀜𑀸𑀬,_  
_𑀦𑀺𑀩𑁆𑀩𑀸𑀬𑀺𑀲𑁆𑀲𑀢𑀺𑀦𑀸𑀲𑀯𑁄𑁇_  


(478.)

4792\. _𑀪𑀺𑀓𑁆𑀔𑀼𑀲𑀁𑀖𑁂 𑀦𑀺𑀲𑀻𑀤𑀺𑀢𑁆𑀯𑀸,_  
_𑀲𑀻𑀳𑀦𑀸𑀤𑀁 𑀦𑀤𑀺𑀲𑁆𑀲𑀢𑀺;_  
_𑀘𑀺𑀢𑀓𑁂 𑀙𑀢𑁆𑀢𑀁 𑀥𑀸𑀭𑁂𑀦𑁆𑀢𑀺,_  
_𑀳𑁂𑀝𑁆𑀞𑀸 𑀙𑀢𑁆𑀢𑀫𑁆𑀳𑀺 𑀟𑀬𑁆𑀳𑀣’𑁇_  


(479.)

4793\. _𑀲𑀸𑀫𑀜𑁆𑀜𑀁 𑀫𑁂 𑀅𑀦𑀼𑀧𑁆𑀧𑀢𑁆𑀢𑀁,_  
_𑀓𑀺𑀮𑁂𑀲𑀸 𑀛𑀸𑀧𑀺𑀢𑀸 𑀫𑀬𑀸;_  
_𑀫𑀡𑁆𑀟𑀧𑁂 𑀭𑀼𑀓𑁆𑀔𑀫𑀽𑀮𑁂 𑀯𑀸,_  
_𑀲𑀦𑁆𑀢𑀸𑀧𑁄 𑀫𑁂 𑀦 𑀯𑀺𑀚𑁆𑀚𑀢𑀺𑁇_  


(480.)

4794\. _𑀢𑀺𑀁𑀲𑀓𑀧𑁆𑀧𑀲𑀳𑀲𑁆𑀲𑀫𑁆𑀳𑀺,_  
_𑀬𑀁 𑀤𑀸𑀦𑀫𑀤𑀤𑀺𑀁 𑀢𑀤𑀸;_  
_𑀤𑀼𑀕𑁆𑀕𑀢𑀺𑀁 𑀦𑀸𑀪𑀺𑀚𑀸𑀦𑀸𑀫𑀺,_  
_𑀲𑀩𑁆𑀩𑀤𑀸𑀦𑀲𑁆𑀲𑀺𑀤𑀁 𑀨𑀮𑀁𑁇_  


(481.)

4795\. _𑀓𑀺𑀮𑁂𑀲𑀸 𑀛𑀸𑀧𑀺𑀢𑀸 𑀫𑀬𑁆𑀳𑀁,_  
_…𑀧𑁂…_  
_𑀯𑀺𑀳𑀭𑀸𑀫𑀺 𑀅𑀦𑀸𑀲𑀯𑁄𑁇_  


(482.)

4796\. _𑀲𑁆𑀯𑀸𑀕𑀢𑀁 𑀯𑀢 𑀫𑁂 𑀆𑀲𑀺,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁𑁇_  


(483.)

4797\. _𑀧𑀝𑀺𑀲𑀫𑁆𑀪𑀺𑀤𑀸 𑀘𑀢𑀲𑁆𑀲𑁄,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁”𑁇_  


4798\. 𑀇𑀢𑁆𑀣𑀁 𑀲𑀼𑀤𑀁 𑀆𑀬𑀲𑁆𑀫𑀸 𑀲𑀩𑁆𑀩𑀤𑀸𑀬𑀓𑁄 𑀣𑁂𑀭𑁄 𑀇𑀫𑀸 𑀕𑀸𑀣𑀸𑀬𑁄 𑀅𑀪𑀸𑀲𑀺𑀢𑁆𑀣𑀸𑀢𑀺𑁇

---

4799\. 𑀲𑀩𑁆𑀩𑀤𑀸𑀬𑀓𑀢𑁆𑀣𑁂𑀭𑀲𑁆𑀲𑀸𑀧𑀤𑀸𑀦𑀁 𑀦𑀯𑀫𑀁𑁇



[Go to previous page (40.8 Saḷalamaṇḍapiyattheraapadāna)](/tipitaka/20Ap1/40/40.8.md) / [Go to parent page (40 Pilindavacchavagga)](/tipitaka/20Ap1/40.md) / [Go to next page (40.10 Ajitattheraapadāna)](/tipitaka/20Ap1/40/40.10.md)


