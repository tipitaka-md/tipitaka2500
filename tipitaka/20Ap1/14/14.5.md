
[Home](/) / [20Ap1 Therāpadānapāḷi](../../20Ap1.md) / [14 Sobhitavagga](../14.md)

# 14.5 Rahosaññakattheraapadāna

* Sobhitavagga

* Rahosaññakattheraapadāna

(34.)

2223\. _“Himavantassāvidūre,_  
_vasabho nāma pabbato;_  
_Tasmiṃ pabbatapādamhi,_  
_assamo āsi māpito._  


(35.)

2224\. _Tīṇi sissasahassāni,_  
_vācesiṃ brāhmaṇo tadā;_  
_Saṃharitvāna te sisse,_  
_ekamantaṃ upāvisiṃ._  


(36.)

2225\. _Ekamantaṃ nisīditvā,_  
_brāhmaṇo mantapāragū;_  
_Buddhavedaṃ gavesanto,_  
_ñāṇe cittaṃ pasādayiṃ._  


(37.)

2226\. _Tattha cittaṃ pasādetvā,_  
_nisīdiṃ paṇṇasanthare;_  
_Pallaṅkaṃ ābhujitvāna,_  
_tattha kālaṅkato ahaṃ._  


(38.)

2227\. _Ekattiṃse ito kappe,_  
_yaṃ saññamalabhiṃ tadā;_  
_Duggatiṃ nābhijānāmi,_  
_ñāṇasaññāyidaṃ phalaṃ._  


(39.)

2228\. _Sattavīsatikappamhi,_  
_rājā siridharo ahu;_  
_Sattaratanasampanno,_  
_cakkavattī mahabbalo._  


(40.)

2229\. _Paṭisambhidā catasso,_  
_…pe…_  
_kataṃ buddhassa sāsanaṃ”._  


2230\. Itthaṃ sudaṃ āyasmā rahosaññako thero imā gāthāyo abhāsitthāti.

---

2231\. Rahosaññakattherassāpadānaṃ pañcamaṃ.



[Go to previous page (14.4 Pupphacchadaniyattheraapadāna)](14.4.md) / [Go to parent page (14 Sobhitavagga)](../14.md) / [Go to next page (14.6 Campakapupphiyattheraapadāna)](14.6.md)


