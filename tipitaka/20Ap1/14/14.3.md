---
title: 14.3 Candanapūjanakattheraapadāna
path: /tipitaka/20Ap1/14/14.3
ref: 267267
breadcrumbs:
  - name: Home
    link: /
  - name: 20Ap1 Therāpadānapāḷi
    link: /tipitaka/20Ap1
  - name: 14 Sobhitavagga
    link: /tipitaka/20Ap1/14
prevL: /tipitaka/20Ap1/14/14.2
upL: /tipitaka/20Ap1/14
nextL: /tipitaka/20Ap1/14/14.4
---

# 14.3 Candanapūjanakattheraapadāna

### Sobhitavagga

### Candanapūjanakattheraapadāna

(17.)

2202. _“Candabhāgānadītīre,_  
_ahosiṃ kinnaro tadā;_  
_Pupphabhakkho cahaṃ āsiṃ,_  
_pupphānivasano tathā._  


(18.)

2203. _Atthadassī tu bhagavā,_  
_lokajeṭṭho narāsabho;_  
_Vipinaggena niyyāsi,_  
_haṃsarājāva ambare._  


(19.)

2204. _Namo te purisājañña,_  
_cittaṃ te suvisodhitaṃ;_  
_Pasannamukhavaṇṇosi,_  
_vippasannamukhindriyo._  


(20.)

2205. _Orohitvāna ākāsā,_  
_bhūripañño sumedhaso;_  
_Saṅghāṭiṃ pattharitvāna,_  
_pallaṅkena upāvisi._  


(21.)

2206. _Vilīnaṃ candanādāya,_  
_agamāsiṃ jinantikaṃ;_  
_Pasannacitto sumano,_  
_buddhassa abhiropayiṃ._  


(22.)

2207. _Abhivādetvāna sambuddhaṃ,_  
_lokajeṭṭhaṃ narāsabhaṃ;_  
_Pāmojjaṃ janayitvāna,_  
_pakkāmiṃ uttarāmukho._  


(23.)

2208. _Aṭṭhārase kappasate,_  
_candanaṃ yaṃ apūjayiṃ;_  
_Duggatiṃ nābhijānāmi,_  
_buddhapūjāyidaṃ phalaṃ._  


(24.)

2209. _Catuddase kappasate,_  
_ito āsiṃsu te tayo;_  
_Rohaṇī nāma nāmena,_  
_cakkavattī mahabbalā._  


(25.)

2210. _Paṭisambhidā catasso,_  
_…pe…_  
_kataṃ buddhassa sāsanaṃ”._  


2211. Itthaṃ sudaṃ āyasmā candanapūjanako thero imā gāthāyo abhāsitthāti.

===

2212. Candanapūjanakattherassāpadānaṃ tatiyaṃ.

  
Aṭṭhamabhāṇavāraṃ.




