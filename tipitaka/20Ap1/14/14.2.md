
[Home](/) / [20Ap1 Therāpadānapāḷi](/tipitaka/20Ap1.md) / [14 Sobhitavagga](/tipitaka/20Ap1/14.md)

# 𑁧𑁪𑁇𑁨 𑀲𑀼𑀤𑀲𑁆𑀲𑀦𑀢𑁆𑀣𑁂𑀭𑀅𑀧𑀤𑀸𑀦

### 𑀲𑁄𑀪𑀺𑀢𑀯𑀕𑁆𑀕

### 𑀲𑀼𑀤𑀲𑁆𑀲𑀦𑀢𑁆𑀣𑁂𑀭𑀅𑀧𑀤𑀸𑀦

(10.)

2193\. _“𑀯𑀺𑀦𑀢𑀸 𑀦𑀤𑀺𑀬𑀸 𑀢𑀻𑀭𑁂,_  
_𑀧𑀺𑀮𑀓𑁆𑀔𑀼 𑀨𑀮𑀺𑀢𑁄 𑀅𑀳𑀼;_  
_𑀢𑀸𑀳𑀁 𑀭𑀼𑀓𑁆𑀔𑀁 𑀕𑀯𑁂𑀲𑀦𑁆𑀢𑁄,_  
_𑀅𑀤𑁆𑀤𑀲𑀁 𑀮𑁄𑀓𑀦𑀸𑀬𑀓𑀁𑁇_  


(11.)

2194\. _𑀓𑁂𑀢𑀓𑀁 𑀧𑀼𑀧𑁆𑀨𑀺𑀢𑀁 𑀤𑀺𑀲𑁆𑀯𑀸,_  
_𑀯𑀡𑁆𑀝𑁂 𑀙𑁂𑀢𑁆𑀯𑀸𑀦𑀳𑀁 𑀢𑀤𑀸;_  
_𑀩𑀼𑀤𑁆𑀥𑀲𑁆𑀲 𑀅𑀪𑀺𑀭𑁄𑀧𑁂𑀲𑀺𑀁,_  
_𑀲𑀺𑀔𑀺𑀦𑁄 𑀮𑁄𑀓𑀩𑀦𑁆𑀥𑀼𑀦𑁄𑁇_  


(12.)

2195\. _𑀬𑁂𑀦 𑀜𑀸𑀡𑁂𑀦 𑀧𑀢𑁆𑀢𑁄𑀲𑀺,_  
_𑀅𑀘𑁆𑀘𑀼𑀢𑀁 𑀅𑀫𑀢𑀁 𑀧𑀤𑀁;_  
_𑀢𑀁 𑀜𑀸𑀡𑀁 𑀅𑀪𑀺𑀧𑀽𑀚𑁂𑀫𑀺,_  
_𑀩𑀼𑀤𑁆𑀥𑀲𑁂𑀝𑁆𑀞 𑀫𑀳𑀸𑀫𑀼𑀦𑀺𑁇_  


(13.)

2196\. _𑀜𑀸𑀡𑀫𑁆𑀳𑀺 𑀧𑀽𑀚𑀁 𑀓𑀢𑁆𑀯𑀸𑀦,_  
_𑀧𑀺𑀮𑀓𑁆𑀔𑀼𑀫𑀤𑁆𑀤𑀲𑀁 𑀅𑀳𑀁;_  
_𑀧𑀝𑀺𑀮𑀤𑁆𑀥𑁄𑀫𑁆𑀳𑀺 𑀢𑀁 𑀧𑀜𑁆𑀜𑀁,_  
_𑀜𑀸𑀡𑀧𑀽𑀚𑀸𑀬𑀺𑀤𑀁 𑀨𑀮𑀁𑁇_  


(14.)

2197\. _𑀏𑀓𑀢𑁆𑀢𑀺𑀁𑀲𑁂 𑀇𑀢𑁄 𑀓𑀧𑁆𑀧𑁂,_  
_𑀬𑀁 𑀧𑀼𑀧𑁆𑀨𑀫𑀪𑀺𑀭𑁄𑀧𑀬𑀺𑀁;_  
_𑀤𑀼𑀕𑁆𑀕𑀢𑀺𑀁 𑀦𑀸𑀪𑀺𑀚𑀸𑀦𑀸𑀫𑀺,_  
_𑀜𑀸𑀡𑀧𑀽𑀚𑀸𑀬𑀺𑀤𑀁 𑀨𑀮𑀁𑁇_  


(15.)

2198\. _𑀇𑀢𑁄 𑀢𑁂𑀭𑀲𑀓𑀧𑁆𑀧𑀫𑁆𑀳𑀺,_  
_𑀤𑁆𑀯𑀸𑀤𑀲𑀸𑀲𑀼𑀁 𑀨𑀮𑀼𑀕𑁆𑀕𑀢𑀸;_  
_𑀲𑀢𑁆𑀢𑀭𑀢𑀦𑀲𑀫𑁆𑀧𑀦𑁆𑀦𑀸,_  
_𑀘𑀓𑁆𑀓𑀯𑀢𑁆𑀢𑀻 𑀫𑀳𑀧𑁆𑀨𑀮𑀸𑁇_  


(16.)

2199\. _𑀧𑀝𑀺𑀲𑀫𑁆𑀪𑀺𑀤𑀸 𑀘𑀢𑀲𑁆𑀲𑁄,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁”𑁇_  


2200\. 𑀇𑀢𑁆𑀣𑀁 𑀲𑀼𑀤𑀁 𑀆𑀬𑀲𑁆𑀫𑀸 𑀲𑀼𑀤𑀲𑁆𑀲𑀦𑁄 𑀣𑁂𑀭𑁄 𑀇𑀫𑀸 𑀕𑀸𑀣𑀸𑀬𑁄 𑀅𑀪𑀸𑀲𑀺𑀢𑁆𑀣𑀸𑀢𑀺𑁇

---

2201\. 𑀲𑀼𑀤𑀲𑁆𑀲𑀦𑀢𑁆𑀣𑁂𑀭𑀲𑁆𑀲𑀸𑀧𑀤𑀸𑀦𑀁 𑀤𑀼𑀢𑀺𑀬𑀁𑁇



[Go to previous page (14.1 Sobhitattheraapadāna)](/tipitaka/20Ap1/14/14.1.md) / [Go to parent page (14 Sobhitavagga)](/tipitaka/20Ap1/14.md) / [Go to next page (14.3 Candanapūjanakattheraapadāna)](/tipitaka/20Ap1/14/14.3.md)


