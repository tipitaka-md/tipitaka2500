
[Home](/) / [20Ap1 Therāpadānapāḷi](/tipitaka/20Ap1.md) / [14 Sobhitavagga](/tipitaka/20Ap1/14.md)

# 𑁧𑁪𑁇𑁧 𑀲𑁄𑀪𑀺𑀢𑀢𑁆𑀣𑁂𑀭𑀅𑀧𑀤𑀸𑀦

### 𑀲𑁄𑀪𑀺𑀢𑀯𑀕𑁆𑀕

### 𑀲𑁄𑀪𑀺𑀢𑀢𑁆𑀣𑁂𑀭𑀅𑀧𑀤𑀸𑀦

(1.)

2182\. _“𑀧𑀤𑀼𑀫𑀼𑀢𑁆𑀢𑀭𑁄 𑀦𑀸𑀫 𑀚𑀺𑀦𑁄,_  
_𑀮𑁄𑀓𑀚𑁂𑀝𑁆𑀞𑁄 𑀦𑀭𑀸𑀲𑀪𑁄;_  
_𑀫𑀳𑀢𑁄 𑀚𑀦𑀓𑀸𑀬𑀲𑁆𑀲,_  
_𑀤𑁂𑀲𑁂𑀢𑀺 𑀅𑀫𑀢𑀁 𑀧𑀤𑀁𑁇_  


(2.)

2183\. _𑀢𑀲𑁆𑀲𑀸𑀳𑀁 𑀯𑀘𑀦𑀁 𑀲𑀼𑀢𑁆𑀯𑀸,_  
_𑀯𑀸𑀘𑀸𑀲𑀪𑀺𑀫𑀼𑀤𑀻𑀭𑀺𑀢𑀁;_  
_𑀅𑀜𑁆𑀚𑀮𑀺𑀁 𑀧𑀕𑁆𑀕𑀳𑁂𑀢𑁆𑀯𑀸𑀦,_  
_𑀏𑀓𑀕𑁆𑀕𑁄 𑀆𑀲𑀳𑀁 𑀢𑀤𑀸𑁇_  


(3.)

2184\. _‘𑀬𑀣𑀸 𑀲𑀫𑀼𑀤𑁆𑀤𑁄 𑀉𑀤𑀥𑀻𑀦𑀫𑀕𑁆𑀕𑁄,_  
_𑀦𑁂𑀭𑀽 𑀦𑀕𑀸𑀦𑀁 𑀧𑀯𑀭𑁄 𑀲𑀺𑀮𑀼𑀘𑁆𑀘𑀬𑁄;_  
_𑀢𑀣𑁂𑀯 𑀬𑁂 𑀘𑀺𑀢𑁆𑀢𑀯𑀲𑁂𑀦 𑀯𑀢𑁆𑀢𑀭𑁂’,_  
_𑀦 𑀩𑀼𑀤𑁆𑀥𑀜𑀸𑀡𑀲𑁆𑀲 𑀓𑀮𑀁 𑀉𑀧𑁂𑀦𑁆𑀢𑀺 𑀢𑁂𑁇_  


(4.)

2185\. _𑀥𑀫𑁆𑀫𑀯𑀺𑀥𑀺𑀁 𑀞𑀧𑁂𑀢𑁆𑀯𑀸𑀦,_  
_𑀩𑀼𑀤𑁆𑀥𑁄 𑀓𑀸𑀭𑀼𑀡𑀺𑀓𑁄 𑀇𑀲𑀺;_  
_𑀪𑀺𑀓𑁆𑀔𑀼𑀲𑀁𑀖𑁂 𑀦𑀺𑀲𑀻𑀤𑀺𑀢𑁆𑀯𑀸,_  
_𑀇𑀫𑀸 𑀕𑀸𑀣𑀸 𑀅𑀪𑀸𑀲𑀣𑁇_  


(5.)

2186\. _‘𑀬𑁄 𑀲𑁄 𑀜𑀸𑀡𑀁 𑀧𑀓𑀺𑀢𑁆𑀢𑁂𑀲𑀺,_  
_𑀩𑀼𑀤𑁆𑀥𑀫𑁆𑀳𑀺 𑀮𑁄𑀓𑀦𑀸𑀬𑀓𑁂;_  
_𑀓𑀧𑁆𑀧𑀸𑀦𑀁 𑀲𑀢𑀲𑀳𑀲𑁆𑀲𑀁,_  
_𑀤𑀼𑀕𑁆𑀕𑀢𑀺𑀁 𑀦 𑀕𑀫𑀺𑀲𑁆𑀲𑀢𑀺𑁇_  


(6.)

2187\. _𑀓𑀺𑀮𑁂𑀲𑁂 𑀛𑀸𑀧𑀬𑀺𑀢𑁆𑀯𑀸𑀦,_  
_𑀏𑀓𑀕𑁆𑀕𑁄 𑀲𑀼𑀲𑀫𑀸𑀳𑀺𑀢𑁄;_  
_𑀲𑁄𑀪𑀺𑀢𑁄 𑀦𑀸𑀫 𑀦𑀸𑀫𑁂𑀦,_  
_𑀳𑁂𑀲𑁆𑀲𑀢𑀺 𑀲𑀢𑁆𑀣𑀼 𑀲𑀸𑀯𑀓𑁄’𑁇_  


(7.)

2188\. _𑀧𑀜𑁆𑀜𑀸𑀲𑁂 𑀓𑀧𑁆𑀧𑀲𑀳𑀲𑁆𑀲𑁂,_  
_𑀲𑀢𑁆𑀢𑁂𑀯𑀸𑀲𑀼𑀁 𑀬𑀲𑀼𑀕𑁆𑀕𑀢𑀸;_  
_𑀲𑀢𑁆𑀢𑀭𑀢𑀦𑀲𑀫𑁆𑀧𑀦𑁆𑀦𑀸,_  
_𑀘𑀓𑁆𑀓𑀯𑀢𑁆𑀢𑀻 𑀫𑀳𑀩𑁆𑀩𑀮𑀸𑁇_  


(8.)

2189\. _𑀓𑀺𑀮𑁂𑀲𑀸 𑀛𑀸𑀧𑀺𑀢𑀸 𑀫𑀬𑁆𑀳𑀁,_  
_𑀪𑀯𑀸 𑀲𑀩𑁆𑀩𑁂 𑀲𑀫𑀽𑀳𑀢𑀸;_  
_𑀢𑀺𑀲𑁆𑀲𑁄 𑀯𑀺𑀚𑁆𑀚𑀸 𑀅𑀦𑀼𑀧𑁆𑀧𑀢𑁆𑀢𑀸,_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁𑁇_  


(9.)

2190\. _𑀧𑀝𑀺𑀲𑀫𑁆𑀪𑀺𑀤𑀸 𑀘𑀢𑀲𑁆𑀲𑁄,_  
_𑀯𑀺𑀫𑁄𑀓𑁆𑀔𑀸𑀧𑀺 𑀘 𑀅𑀝𑁆𑀞𑀺𑀫𑁂;_  
_𑀙𑀍𑀅𑀪𑀺𑀜𑁆𑀜𑀸 𑀲𑀘𑁆𑀙𑀺𑀓𑀢𑀸,_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁”𑁇_  


2191\. 𑀇𑀢𑁆𑀣𑀁 𑀲𑀼𑀤𑀁 𑀆𑀬𑀲𑁆𑀫𑀸 𑀲𑁄𑀪𑀺𑀢𑁄 𑀣𑁂𑀭𑁄 𑀇𑀫𑀸 𑀕𑀸𑀣𑀸𑀬𑁄 𑀅𑀪𑀸𑀲𑀺𑀢𑁆𑀣𑀸𑀢𑀺𑁇

---

2192\. 𑀲𑁄𑀪𑀺𑀢𑀢𑁆𑀣𑁂𑀭𑀲𑁆𑀲𑀸𑀧𑀤𑀸𑀦𑀁 𑀧𑀞𑀫𑀁𑁇



[Go to previous page (14 Sobhitavagga)](/tipitaka/20Ap1/14.md) / [Go to parent page (14 Sobhitavagga)](/tipitaka/20Ap1/14.md) / [Go to next page (14.2 Sudassanattheraapadāna)](/tipitaka/20Ap1/14/14.2.md)


