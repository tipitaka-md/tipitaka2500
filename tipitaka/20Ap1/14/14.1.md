---
title: 14.1 Sobhitattheraapadāna
path: /tipitaka/20Ap1/14/14.1
ref: 267265
breadcrumbs:
  - name: Home
    link: /
  - name: 20Ap1 Therāpadānapāḷi
    link: /tipitaka/20Ap1
  - name: 14 Sobhitavagga
    link: /tipitaka/20Ap1/14
prevL: /tipitaka/20Ap1/14
upL: /tipitaka/20Ap1/14
nextL: /tipitaka/20Ap1/14/14.2
---

# 14.1 Sobhitattheraapadāna

### Sobhitavagga

### Sobhitattheraapadāna

(1.)

2182. _“Padumuttaro nāma jino,_  
_lokajeṭṭho narāsabho;_  
_Mahato janakāyassa,_  
_deseti amataṃ padaṃ._  


(2.)

2183. _Tassāhaṃ vacanaṃ sutvā,_  
_vācāsabhimudīritaṃ;_  
_Añjaliṃ paggahetvāna,_  
_ekaggo āsahaṃ tadā._  


(3.)

2184. _‘Yathā samuddo udadhīnamaggo,_  
_Nerū nagānaṃ pavaro siluccayo;_  
_Tatheva ye cittavasena vattare’,_  
_Na buddhañāṇassa kalaṃ upenti te._  


(4.)

2185. _Dhammavidhiṃ ṭhapetvāna,_  
_buddho kāruṇiko isi;_  
_Bhikkhusaṃghe nisīditvā,_  
_imā gāthā abhāsatha._  


(5.)

2186. _‘Yo so ñāṇaṃ pakittesi,_  
_buddhamhi lokanāyake;_  
_Kappānaṃ satasahassaṃ,_  
_duggatiṃ na gamissati._  


(6.)

2187. _Kilese jhāpayitvāna,_  
_ekaggo susamāhito;_  
_Sobhito nāma nāmena,_  
_hessati satthu sāvako’._  


(7.)

2188. _Paññāse kappasahasse,_  
_sattevāsuṃ yasuggatā;_  
_Sattaratanasampannā,_  
_cakkavattī mahabbalā._  


(8.)

2189. _Kilesā jhāpitā mayhaṃ,_  
_bhavā sabbe samūhatā;_  
_Tisso vijjā anuppattā,_  
_kataṃ buddhassa sāsanaṃ._  


(9.)

2190. _Paṭisambhidā catasso,_  
_vimokkhāpi ca aṭṭhime;_  
_Chaḷabhiññā sacchikatā,_  
_kataṃ buddhassa sāsanaṃ”._  


2191. Itthaṃ sudaṃ āyasmā sobhito thero imā gāthāyo abhāsitthāti.

===

2192. Sobhitattherassāpadānaṃ paṭhamaṃ.




