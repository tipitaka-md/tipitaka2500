
[Home](/) / [20Ap1 Therāpadānapāḷi](../../20Ap1.md) / [55 Bhaddiyavagga](../55.md)

# 𑁫𑁫𑁇𑁨 𑀓𑀗𑁆𑀔𑀸𑀭𑁂𑀯𑀢𑀢𑁆𑀣𑁂𑀭𑀅𑀧𑀤𑀸𑀦

* 𑀪𑀤𑁆𑀤𑀺𑀬𑀯𑀕𑁆𑀕

* 𑀓𑀗𑁆𑀔𑀸𑀭𑁂𑀯𑀢𑀢𑁆𑀣𑁂𑀭𑀅𑀧𑀤𑀸𑀦

(34.)

7369\. _“𑀧𑀤𑀼𑀫𑀼𑀢𑁆𑀢𑀭𑁄 𑀦𑀸𑀫 𑀚𑀺𑀦𑁄,_  
_𑀲𑀩𑁆𑀩𑀥𑀫𑁆𑀫𑁂𑀲𑀼 𑀘𑀓𑁆𑀔𑀼𑀫𑀸;_  
_𑀇𑀢𑁄 𑀲𑀢𑀲𑀳𑀲𑁆𑀲𑀫𑁆𑀳𑀺,_  
_𑀓𑀧𑁆𑀧𑁂 𑀉𑀧𑁆𑀧𑀚𑁆𑀚𑀺 𑀦𑀸𑀬𑀓𑁄𑁇_  


(35.)

7370\. _𑀲𑀻𑀳𑀳𑀦𑀼 𑀩𑁆𑀭𑀳𑁆𑀫𑀕𑀺𑀭𑁄,_  
_𑀳𑀁𑀲𑀤𑀼𑀦𑁆𑀤𑀼𑀪𑀺𑀦𑀺𑀲𑁆𑀲𑀦𑁄;_  
_𑀦𑀸𑀕𑀯𑀺𑀓𑁆𑀓𑀦𑁆𑀢𑀕𑀫𑀦𑁄,_  
_𑀘𑀦𑁆𑀤𑀲𑀽𑀭𑀸𑀤𑀺𑀓𑀧𑁆𑀧𑀪𑁄𑁇_  


(36.)

7371\. _𑀫𑀳𑀸𑀫𑀢𑀻 𑀫𑀳𑀸𑀯𑀻𑀭𑁄,_  
_𑀫𑀳𑀸𑀛𑀸𑀬𑀻 𑀫𑀳𑀸𑀩𑀮𑁄;_  
_𑀫𑀳𑀸𑀓𑀸𑀭𑀼𑀡𑀺𑀓𑁄 𑀦𑀸𑀣𑁄,_  
_𑀫𑀳𑀸𑀢𑀫𑀧𑀦𑀽𑀤𑀦𑁄𑁇_  


(37.)

7372\. _𑀲 𑀓𑀤𑀸𑀘𑀺 𑀢𑀺𑀮𑁄𑀓𑀕𑁆𑀕𑁄,_  
_𑀯𑁂𑀦𑁂𑀬𑁆𑀬𑀁 𑀯𑀺𑀦𑀬𑀁 𑀩𑀳𑀼𑀁;_  
_𑀥𑀫𑁆𑀫𑀁 𑀤𑁂𑀲𑁂𑀲𑀺 𑀲𑀫𑁆𑀩𑀼𑀤𑁆𑀥𑁄,_  
_𑀲𑀢𑁆𑀢𑀸𑀲𑀬𑀯𑀺𑀤𑀽 𑀫𑀼𑀦𑀺𑁇_  


(38.)

7373\. _𑀛𑀸𑀬𑀺𑀁 𑀛𑀸𑀦𑀭𑀢𑀁 𑀯𑀻𑀭𑀁,_  
_𑀉𑀧𑀲𑀦𑁆𑀢𑀁 𑀅𑀦𑀸𑀯𑀺𑀮𑀁;_  
_𑀯𑀡𑁆𑀡𑀬𑀦𑁆𑀢𑁄 𑀧𑀭𑀺𑀲𑀢𑀺𑀁,_  
_𑀢𑁄𑀲𑁂𑀲𑀺 𑀚𑀦𑀢𑀁 𑀚𑀺𑀦𑁄𑁇_  


(39.)

7374\. _𑀢𑀤𑀸𑀳𑀁 𑀳𑀁𑀲𑀯𑀢𑀺𑀬𑀁,_  
_𑀩𑁆𑀭𑀸𑀳𑁆𑀫𑀡𑁄 𑀯𑁂𑀤𑀧𑀸𑀭𑀕𑀽;_  
_𑀥𑀫𑁆𑀫𑀁 𑀲𑀼𑀢𑁆𑀯𑀸𑀦 𑀫𑀼𑀤𑀺𑀢𑁄,_  
_𑀢𑀁 𑀞𑀸𑀦𑀫𑀪𑀺𑀧𑀢𑁆𑀣𑀬𑀺𑀁𑁇_  


(40.)

7375\. _𑀢𑀤𑀸 𑀚𑀺𑀦𑁄 𑀯𑀺𑀬𑀸𑀓𑀸𑀲𑀺,_  
_𑀲𑀁𑀖𑀫𑀚𑁆𑀛𑁂 𑀯𑀺𑀦𑀸𑀬𑀓𑁄;_  
_‘𑀫𑀼𑀤𑀺𑀢𑁄 𑀳𑁄𑀳𑀺 𑀢𑁆𑀯𑀁 𑀩𑁆𑀭𑀳𑁆𑀫𑁂,_  
_𑀮𑀘𑁆𑀙𑀲𑁂 𑀢𑀁 𑀫𑀦𑁄𑀭𑀣𑀁𑁇_  


(41.)

7376\. _𑀲𑀢𑀲𑀳𑀲𑁆𑀲𑀺𑀢𑁄 𑀓𑀧𑁆𑀧𑁂,_  
_𑀑𑀓𑁆𑀓𑀸𑀓𑀓𑀼𑀮𑀲𑀫𑁆𑀪𑀯𑁄;_  
_𑀕𑁄𑀢𑀫𑁄 𑀦𑀸𑀫 𑀕𑁄𑀢𑁆𑀢𑁂𑀦,_  
_𑀲𑀢𑁆𑀣𑀸 𑀮𑁄𑀓𑁂 𑀪𑀯𑀺𑀲𑁆𑀲𑀢𑀺𑁇_  


(42.)

7377\. _𑀢𑀲𑁆𑀲 𑀥𑀫𑁆𑀫𑁂𑀲𑀼 𑀤𑀸𑀬𑀸𑀤𑁄,_  
_𑀑𑀭𑀲𑁄 𑀥𑀫𑁆𑀫𑀦𑀺𑀫𑁆𑀫𑀺𑀢𑁄;_  
_𑀭𑁂𑀯𑀢𑁄 𑀦𑀸𑀫 𑀦𑀸𑀫𑁂𑀦,_  
_𑀳𑁂𑀲𑁆𑀲𑀢𑀺 𑀲𑀢𑁆𑀣𑀼 𑀲𑀸𑀯𑀓𑁄’𑁇_  


(43.)

7378\. _𑀢𑁂𑀦 𑀓𑀫𑁆𑀫𑁂𑀦 𑀲𑀼𑀓𑀢𑁂𑀦,_  
_𑀘𑁂𑀢𑀦𑀸𑀧𑀡𑀺𑀥𑀻𑀳𑀺 𑀘;_  
_𑀚𑀳𑀺𑀢𑁆𑀯𑀸 𑀫𑀸𑀦𑀼𑀲𑀁 𑀤𑁂𑀳𑀁,_  
_𑀢𑀸𑀯𑀢𑀺𑀁𑀲𑀫𑀕𑀘𑁆𑀙𑀳𑀁𑁇_  


(44.)

7379\. _𑀧𑀘𑁆𑀙𑀺𑀫𑁂 𑀘 𑀪𑀯𑁂 𑀤𑀸𑀦𑀺,_  
_𑀚𑀸𑀢𑁄𑀳𑀁 𑀓𑁄𑀮𑀺𑀬𑁂 𑀧𑀼𑀭𑁂;_  
_𑀔𑀢𑁆𑀢𑀺𑀬𑁂 𑀓𑀼𑀮𑀲𑀫𑁆𑀧𑀦𑁆𑀦𑁂,_  
_𑀇𑀤𑁆𑀥𑁂 𑀨𑀻𑀢𑁂 𑀫𑀳𑀤𑁆𑀥𑀦𑁂𑁇_  


(45.)

7380\. _𑀬𑀤𑀸 𑀓𑀧𑀺𑀮𑀯𑀢𑁆𑀣𑀼𑀲𑁆𑀫𑀺𑀁,_  
_𑀩𑀼𑀤𑁆𑀥𑁄 𑀥𑀫𑁆𑀫𑀫𑀤𑁂𑀲𑀬𑀺;_  
_𑀢𑀤𑀸 𑀧𑀲𑀦𑁆𑀦𑁄 𑀲𑀼𑀕𑀢𑁂,_  
_𑀧𑀩𑁆𑀩𑀚𑀺𑀁 𑀅𑀦𑀕𑀸𑀭𑀺𑀬𑀁𑁇_  


(46.)

7381\. _𑀓𑀗𑁆𑀔𑀸 𑀫𑁂 𑀩𑀳𑀼𑀮𑀸 𑀆𑀲𑀺,_  
_𑀓𑀧𑁆𑀧𑀸𑀓𑀧𑁆𑀧𑁂 𑀢𑀳𑀺𑀁 𑀢𑀳𑀺𑀁;_  
_𑀲𑀩𑁆𑀩𑀁 𑀢𑀁 𑀯𑀺𑀦𑀬𑀻 𑀩𑀼𑀤𑁆𑀥𑁄,_  
_𑀤𑁂𑀲𑁂𑀢𑁆𑀯𑀸 𑀥𑀫𑁆𑀫𑀫𑀼𑀢𑁆𑀢𑀫𑀁𑁇_  


(47.)

7382\. _𑀢𑀢𑁄𑀳𑀁 𑀢𑀺𑀡𑁆𑀡𑀲𑀁𑀲𑀸𑀭𑁄,_  
_𑀲𑀤𑀸 𑀛𑀸𑀦𑀲𑀼𑀔𑁂 𑀭𑀢𑁄;_  
_𑀯𑀺𑀳𑀭𑀸𑀫𑀺 𑀢𑀤𑀸 𑀩𑀼𑀤𑁆𑀥𑁄,_  
_𑀫𑀁 𑀤𑀺𑀲𑁆𑀯𑀸 𑀏𑀢𑀤𑀩𑁆𑀭𑀯𑀺𑁇_  


(48.)

7383\. _‘𑀬𑀸 𑀓𑀸𑀘𑀺 𑀓𑀗𑁆𑀔𑀸 𑀇𑀥 𑀯𑀸 𑀳𑀼𑀭𑀁 𑀯𑀸,_  
_𑀲𑀓𑀯𑁂𑀤𑀺𑀬𑀸 𑀯𑀸 𑀧𑀭𑀯𑁂𑀤𑀺𑀬𑀸 𑀯𑀸;_  
_𑀬𑁂 𑀛𑀸𑀬𑀺𑀦𑁄 𑀢𑀸 𑀧𑀚𑀳𑀦𑁆𑀢𑀺 𑀲𑀩𑁆𑀩𑀸,_  
_𑀆𑀢𑀸𑀧𑀺𑀦𑁄 𑀩𑁆𑀭𑀳𑁆𑀫𑀘𑀭𑀺𑀬𑀁 𑀘𑀭𑀦𑁆𑀢𑀸’𑁇_  


(49.)

7384\. _𑀲𑀢𑀲𑀳𑀲𑁆𑀲𑁂 𑀓𑀢𑀁 𑀓𑀫𑁆𑀫𑀁,_  
_𑀨𑀮𑀁 𑀤𑀲𑁆𑀲𑁂𑀲𑀺 𑀫𑁂 𑀇𑀥;_  
_𑀲𑀼𑀫𑀼𑀢𑁆𑀢𑁄 𑀲𑀭𑀯𑁂𑀕𑁄𑀯,_  
_𑀓𑀺𑀮𑁂𑀲𑁂 𑀛𑀸𑀧𑀬𑀺𑀁 𑀫𑀫𑁇_  


(50.)

7385\. _𑀢𑀢𑁄 𑀛𑀸𑀦𑀭𑀢𑀁 𑀤𑀺𑀲𑁆𑀯𑀸,_  
_𑀩𑀼𑀤𑁆𑀥𑁄 𑀮𑁄𑀓𑀦𑁆𑀢𑀕𑀽 𑀫𑀼𑀦𑀺;_  
_𑀛𑀸𑀬𑀻𑀦𑀁 𑀪𑀺𑀓𑁆𑀔𑀽𑀦𑀁 𑀅𑀕𑁆𑀕𑁄,_  
_𑀧𑀜𑁆𑀜𑀸𑀧𑁂𑀢𑀺 𑀫𑀳𑀸𑀫𑀢𑀺𑁇_  


(51.)

7386\. _𑀓𑀺𑀮𑁂𑀲𑀸 𑀛𑀸𑀧𑀺𑀢𑀸 𑀫𑀬𑁆𑀳𑀁,_  
_…𑀧𑁂…_  
_𑀯𑀺𑀳𑀭𑀸𑀫𑀺 𑀅𑀦𑀸𑀲𑀯𑁄𑁇_  


(52.)

7387\. _𑀲𑁆𑀯𑀸𑀕𑀢𑀁 𑀯𑀢 𑀫𑁂 𑀆𑀲𑀺,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁𑁇_  


(53.)

7388\. _𑀧𑀝𑀺𑀲𑀫𑁆𑀪𑀺𑀤𑀸 𑀘𑀢𑀲𑁆𑀲𑁄,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁”𑁇_  


7389\. 𑀇𑀢𑁆𑀣𑀁 𑀲𑀼𑀤𑀁 𑀆𑀬𑀲𑁆𑀫𑀸 𑀓𑀗𑁆𑀔𑀸𑀭𑁂𑀯𑀢𑁄 𑀣𑁂𑀭𑁄 𑀇𑀫𑀸 𑀕𑀸𑀣𑀸𑀬𑁄 𑀅𑀪𑀸𑀲𑀺𑀢𑁆𑀣𑀸𑀢𑀺𑁇

---

7390\. 𑀓𑀗𑁆𑀔𑀸𑀭𑁂𑀯𑀢𑀢𑁆𑀣𑁂𑀭𑀲𑁆𑀲𑀸𑀧𑀤𑀸𑀦𑀁 𑀤𑀼𑀢𑀺𑀬𑀁𑁇



[Go to previous page (55.1 Lakuṇḍabhaddiyattheraapadāna)](55.1.md) / [Go to parent page (55 Bhaddiyavagga)](../55.md) / [Go to next page (55.3 Sīvalittheraapadāna)](55.3.md)


