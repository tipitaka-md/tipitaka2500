
[Home](/) / [20Ap1 Therāpadānapāḷi](/tipitaka/20Ap1.md) / [55 Bhaddiyavagga](/tipitaka/20Ap1/55.md)

# 𑁫𑁫𑁇𑁧 𑀮𑀓𑀼𑀡𑁆𑀟𑀪𑀤𑁆𑀤𑀺𑀬𑀢𑁆𑀣𑁂𑀭𑀅𑀧𑀤𑀸𑀦

### 𑀪𑀤𑁆𑀤𑀺𑀬𑀯𑀕𑁆𑀕

### 𑀮𑀓𑀼𑀡𑁆𑀟𑀪𑀤𑁆𑀤𑀺𑀬𑀢𑁆𑀣𑁂𑀭𑀅𑀧𑀤𑀸𑀦

(1.)

7334. _“𑀧𑀤𑀼𑀫𑀼𑀢𑁆𑀢𑀭𑁄 𑀦𑀸𑀫 𑀚𑀺𑀦𑁄,_  
_𑀲𑀩𑁆𑀩𑀥𑀫𑁆𑀫𑁂𑀲𑀼 𑀘𑀓𑁆𑀔𑀼𑀫𑀸;_  
_𑀇𑀢𑁄 𑀲𑀢𑀲𑀳𑀲𑁆𑀲𑀫𑁆𑀳𑀺,_  
_𑀓𑀧𑁆𑀧𑁂 𑀉𑀧𑁆𑀧𑀚𑁆𑀚𑀺 𑀦𑀸𑀬𑀓𑁄𑁇_  


(2.)

7335. _𑀢𑀤𑀸𑀳𑀁 𑀳𑀁𑀲𑀯𑀢𑀺𑀬𑀁,_  
_𑀲𑁂𑀝𑁆𑀞𑀺𑀧𑀼𑀢𑁆𑀢𑁄 𑀫𑀳𑀤𑁆𑀥𑀦𑁄;_  
_𑀚𑀗𑁆𑀖𑀸𑀯𑀺𑀳𑀸𑀭𑀁 𑀯𑀺𑀘𑀭𑀁,_  
_𑀲𑀁𑀖𑀸𑀭𑀸𑀫𑀁 𑀅𑀕𑀘𑁆𑀙𑀳𑀁𑁇_  


(3.)

7336. _𑀢𑀤𑀸 𑀲𑁄 𑀮𑁄𑀓𑀧𑀚𑁆𑀚𑁄𑀢𑁄,_  
_𑀥𑀫𑁆𑀫𑀁 𑀤𑁂𑀲𑁂𑀲𑀺 𑀦𑀸𑀬𑀓𑁄;_  
_𑀫𑀜𑁆𑀚𑀼𑀲𑁆𑀲𑀭𑀸𑀦𑀁 𑀧𑀯𑀭𑀁,_  
_𑀲𑀸𑀯𑀓𑀁 𑀅𑀪𑀺𑀓𑀺𑀢𑁆𑀢𑀬𑀺𑁇_  


(4.)

7337. _𑀢𑀁 𑀲𑀼𑀢𑁆𑀯𑀸 𑀫𑀼𑀤𑀺𑀢𑁄 𑀳𑀼𑀢𑁆𑀯𑀸,_  
_𑀓𑀸𑀭𑀁 𑀓𑀢𑁆𑀯𑀸 𑀫𑀳𑁂𑀲𑀺𑀦𑁄;_  
_𑀯𑀦𑁆𑀤𑀺𑀢𑁆𑀯𑀸 𑀲𑀢𑁆𑀣𑀼𑀦𑁄 𑀧𑀸𑀤𑁂,_  
_𑀢𑀁 𑀞𑀸𑀦𑀫𑀪𑀺𑀧𑀢𑁆𑀣𑀬𑀺𑀁𑁇_  


(5.)

7338. _𑀢𑀤𑀸 𑀩𑀼𑀤𑁆𑀥𑁄 𑀯𑀺𑀬𑀸𑀓𑀸𑀲𑀺,_  
_𑀲𑀁𑀖𑀫𑀚𑁆𑀛𑁂 𑀯𑀺𑀦𑀸𑀬𑀓𑁄;_  
_‘𑀅𑀦𑀸𑀕𑀢𑀫𑁆𑀳𑀺 𑀅𑀤𑁆𑀥𑀸𑀦𑁂,_  
_𑀮𑀘𑁆𑀙𑀲𑁂 𑀢𑀁 𑀫𑀦𑁄𑀭𑀣𑀁𑁇_  


(6.)

7339. _𑀲𑀢𑀲𑀳𑀲𑁆𑀲𑀺𑀢𑁄 𑀓𑀧𑁆𑀧𑁂,_  
_𑀑𑀓𑁆𑀓𑀸𑀓𑀓𑀼𑀮𑀲𑀫𑁆𑀪𑀯𑁄;_  
_𑀕𑁄𑀢𑀫𑁄 𑀦𑀸𑀫 𑀕𑁄𑀢𑁆𑀢𑁂𑀦,_  
_𑀲𑀢𑁆𑀣𑀸 𑀮𑁄𑀓𑁂 𑀪𑀯𑀺𑀲𑁆𑀲𑀢𑀺𑁇_  


(7.)

7340. _𑀢𑀲𑁆𑀲 𑀥𑀫𑁆𑀫𑁂𑀲𑀼 𑀤𑀸𑀬𑀸𑀤𑁄,_  
_𑀑𑀭𑀲𑁄 𑀥𑀫𑁆𑀫𑀦𑀺𑀫𑁆𑀫𑀺𑀢𑁄;_  
_𑀪𑀤𑁆𑀤𑀺𑀬𑁄 𑀦𑀸𑀫 𑀦𑀸𑀫𑁂𑀦,_  
_𑀳𑁂𑀲𑁆𑀲𑀢𑀺 𑀲𑀢𑁆𑀣𑀼 𑀲𑀸𑀯𑀓𑁄’𑁇_  


(8.)

7341. _𑀢𑁂𑀦 𑀓𑀫𑁆𑀫𑁂𑀦 𑀲𑀼𑀓𑀢𑁂𑀦,_  
_𑀘𑁂𑀢𑀦𑀸𑀧𑀡𑀺𑀥𑀻𑀳𑀺 𑀘;_  
_𑀚𑀳𑀺𑀢𑁆𑀯𑀸 𑀫𑀸𑀦𑀼𑀲𑀁 𑀤𑁂𑀳𑀁,_  
_𑀢𑀸𑀯𑀢𑀺𑀁𑀲𑀫𑀕𑀘𑁆𑀙𑀳𑀁𑁇_  


(9.)

7342. _𑀤𑁆𑀯𑁂𑀦𑀯𑀼𑀢𑁂 𑀇𑀢𑁄 𑀓𑀧𑁆𑀧𑁂,_  
_𑀨𑀼𑀲𑁆𑀲𑁄 𑀉𑀧𑁆𑀧𑀚𑁆𑀚𑀺 𑀦𑀸𑀬𑀓𑁄;_  
_𑀤𑀼𑀭𑀸𑀲𑀤𑁄 𑀤𑀼𑀧𑁆𑀧𑀲𑀳𑁄,_  
_𑀲𑀩𑁆𑀩𑀮𑁄𑀓𑀼𑀢𑁆𑀢𑀫𑁄 𑀚𑀺𑀦𑁄𑁇_  


(10.)

7343. _𑀘𑀭𑀡𑁂𑀦 𑀘 𑀲𑀫𑁆𑀧𑀦𑁆𑀦𑁄,_  
_𑀩𑁆𑀭𑀳𑀸 𑀉𑀚𑀼 𑀧𑀢𑀸𑀧𑀯𑀸;_  
_𑀳𑀺𑀢𑁂𑀲𑀻 𑀲𑀩𑁆𑀩𑀲𑀢𑁆𑀢𑀸𑀦𑀁,_  
_𑀩𑀳𑀼𑀁 𑀫𑁄𑀘𑁂𑀲𑀺 𑀩𑀦𑁆𑀥𑀦𑀸𑁇_  


(11.)

7344. _𑀦𑀦𑁆𑀤𑀸𑀭𑀸𑀫𑀯𑀦𑁂 𑀢𑀲𑁆𑀲,_  
_𑀅𑀳𑁄𑀲𑀺𑀁 𑀨𑀼𑀲𑁆𑀲𑀓𑁄𑀓𑀺𑀮𑁄;_  
_𑀕𑀦𑁆𑀥𑀓𑀼𑀝𑀺𑀲𑀫𑀸𑀲𑀦𑁆𑀦𑁂,_  
_𑀅𑀫𑁆𑀩𑀭𑀼𑀓𑁆𑀔𑁂 𑀯𑀲𑀸𑀫𑀳𑀁𑁇_  


(12.)

7345. _𑀢𑀤𑀸 𑀧𑀺𑀡𑁆𑀟𑀸𑀬 𑀕𑀘𑁆𑀙𑀦𑁆𑀢𑀁,_  
_𑀤𑀓𑁆𑀔𑀺𑀡𑁂𑀬𑁆𑀬𑀁 𑀚𑀺𑀦𑀼𑀢𑁆𑀢𑀫𑀁;_  
_𑀤𑀺𑀲𑁆𑀯𑀸 𑀘𑀺𑀢𑁆𑀢𑀁 𑀧𑀲𑀸𑀤𑁂𑀢𑁆𑀯𑀸,_  
_𑀫𑀜𑁆𑀚𑀼𑀦𑀸𑀪𑀺𑀦𑀺𑀓𑀽𑀚𑀳𑀁𑁇_  


(13.)

7346. _𑀭𑀸𑀚𑀼𑀬𑁆𑀬𑀸𑀦𑀁 𑀢𑀤𑀸 𑀕𑀦𑁆𑀢𑁆𑀯𑀸,_  
_𑀲𑀼𑀧𑀓𑁆𑀓𑀁 𑀓𑀦𑀓𑀢𑁆𑀢𑀘𑀁;_  
_𑀅𑀫𑁆𑀩𑀧𑀺𑀡𑁆𑀟𑀁 𑀕𑀳𑁂𑀢𑁆𑀯𑀸𑀦,_  
_𑀲𑀫𑁆𑀩𑀼𑀤𑁆𑀥𑀲𑁆𑀲𑁄𑀧𑀦𑀸𑀫𑀬𑀺𑀁𑁇_  


(14.)

7347. _𑀢𑀤𑀸 𑀫𑁂 𑀘𑀺𑀢𑁆𑀢𑀫𑀜𑁆𑀜𑀸𑀬,_  
_𑀫𑀳𑀸𑀓𑀸𑀭𑀼𑀡𑀺𑀓𑁄 𑀚𑀺𑀦𑁄;_  
_𑀉𑀧𑀝𑁆𑀞𑀸𑀓𑀲𑁆𑀲 𑀳𑀢𑁆𑀣𑀢𑁄,_  
_𑀧𑀢𑁆𑀢𑀁 𑀧𑀕𑁆𑀕𑀡𑁆𑀳𑀺 𑀦𑀸𑀬𑀓𑁄𑁇_  


(15.)

7348. _𑀅𑀤𑀸𑀲𑀺𑀁 𑀳𑀝𑁆𑀞𑀘𑀺𑀢𑁆𑀢𑁄𑀳𑀁,_  
_𑀅𑀫𑁆𑀩𑀧𑀺𑀡𑁆𑀟𑀁 𑀫𑀳𑀸𑀫𑀼𑀦𑁂;_  
_𑀧𑀢𑁆𑀢𑁂 𑀧𑀓𑁆𑀔𑀺𑀧𑁆𑀧 𑀧𑀓𑁆𑀔𑁂𑀳𑀺,_  
_𑀧𑀜𑁆𑀚𑀮𑀺𑀁 𑀓𑀢𑁆𑀯𑀸𑀦 𑀫𑀜𑁆𑀚𑀼𑀦𑀸𑁇_  


(16.)

7349. _𑀲𑀭𑁂𑀦 𑀭𑀚𑀦𑀻𑀬𑁂𑀦,_  
_𑀲𑀯𑀦𑀻𑀬𑁂𑀦 𑀯𑀕𑁆𑀕𑀼𑀦𑀸;_  
_𑀯𑀲𑁆𑀲𑀦𑁆𑀢𑁄 𑀩𑀼𑀤𑁆𑀥𑀧𑀽𑀚𑀢𑁆𑀣𑀁,_  
_𑀦𑀻𑀍𑀅𑀁 𑀕𑀦𑁆𑀢𑁆𑀯𑀸 𑀦𑀺𑀧𑀚𑁆𑀚𑀳𑀁𑁇_  


(17.)

7350. _𑀢𑀤𑀸 𑀫𑀼𑀤𑀺𑀢𑀘𑀺𑀢𑁆𑀢𑀁 𑀫𑀁,_  
_𑀩𑀼𑀤𑁆𑀥𑀧𑁂𑀫𑀕𑀢𑀸𑀲𑀬𑀁;_  
_𑀲𑀓𑀼𑀡𑀕𑁆𑀖𑀺 𑀉𑀧𑀸𑀕𑀦𑁆𑀢𑁆𑀯𑀸,_  
_𑀖𑀸𑀢𑀬𑀻 𑀤𑀼𑀝𑁆𑀞𑀫𑀸𑀦𑀲𑁄𑁇_  


(18.)

7351. _𑀢𑀢𑁄 𑀘𑀼𑀢𑁄𑀳𑀁 𑀢𑀼𑀲𑀺𑀢𑁂,_  
_𑀅𑀦𑀼𑀪𑁄𑀢𑁆𑀯𑀸 𑀫𑀳𑀸𑀲𑀼𑀔𑀁;_  
_𑀫𑀦𑀼𑀲𑁆𑀲𑀬𑁄𑀦𑀺𑀫𑀸𑀕𑀘𑁆𑀙𑀺𑀁,_  
_𑀢𑀲𑁆𑀲 𑀓𑀫𑁆𑀫𑀲𑁆𑀲 𑀯𑀸𑀳𑀲𑀸𑁇_  


(19.)

7352. _𑀇𑀫𑀫𑁆𑀳𑀺 𑀪𑀤𑁆𑀤𑀓𑁂 𑀓𑀧𑁆𑀧𑁂,_  
_𑀩𑁆𑀭𑀳𑁆𑀫𑀩𑀦𑁆𑀥𑀼 𑀫𑀳𑀸𑀬𑀲𑁄;_  
_𑀓𑀲𑁆𑀲𑀧𑁄 𑀦𑀸𑀫 𑀕𑁄𑀢𑁆𑀢𑁂𑀦,_  
_𑀉𑀧𑁆𑀧𑀚𑁆𑀚𑀺 𑀯𑀤𑀢𑀁 𑀯𑀭𑁄𑁇_  


(20.)

7353. _𑀲𑀸𑀲𑀦𑀁 𑀚𑁄𑀢𑀬𑀺𑀢𑁆𑀯𑀸 𑀲𑁄,_  
_𑀅𑀪𑀺𑀪𑀼𑀬𑁆𑀬 𑀓𑀼𑀢𑀺𑀢𑁆𑀣𑀺𑀬𑁂;_  
_𑀯𑀺𑀦𑀬𑀺𑀢𑁆𑀯𑀸𑀦 𑀯𑁂𑀦𑁂𑀬𑁆𑀬𑁂,_  
_𑀦𑀺𑀩𑁆𑀩𑀼𑀢𑁄 𑀲𑁄 𑀲𑀲𑀸𑀯𑀓𑁄𑁇_  


(21.)

7354. _𑀦𑀺𑀩𑁆𑀩𑀼𑀢𑁂 𑀢𑀫𑁆𑀳𑀺 𑀮𑁄𑀓𑀕𑁆𑀕𑁂,_  
_𑀧𑀲𑀦𑁆𑀦𑀸 𑀚𑀦𑀢𑀸 𑀩𑀳𑀽;_  
_𑀧𑀽𑀚𑀦𑀢𑁆𑀣𑀸𑀬 𑀩𑀼𑀤𑁆𑀥𑀲𑁆𑀲,_  
_𑀣𑀽𑀧𑀁 𑀓𑀼𑀩𑁆𑀩𑀦𑁆𑀢𑀺 𑀲𑀢𑁆𑀣𑀼𑀦𑁄𑁇_  


(22.)

7355. _‘𑀲𑀢𑁆𑀢𑀬𑁄𑀚𑀦𑀺𑀓𑀁 𑀣𑀽𑀧𑀁,_  
_𑀲𑀢𑁆𑀢𑀭𑀢𑀦𑀪𑀽𑀲𑀺𑀢𑀁;_  
_𑀓𑀭𑀺𑀲𑁆𑀲𑀸𑀫 𑀫𑀳𑁂𑀲𑀺𑀲𑁆𑀲’,_  
_𑀇𑀘𑁆𑀘𑁂𑀯𑀁 𑀫𑀦𑁆𑀢𑀬𑀦𑁆𑀢𑀺 𑀢𑁂𑁇_  


(23.)

7356. _𑀓𑀺𑀓𑀺𑀦𑁄 𑀓𑀸𑀲𑀺𑀭𑀸𑀚𑀲𑁆𑀲,_  
_𑀢𑀤𑀸 𑀲𑁂𑀦𑀸𑀬 𑀦𑀸𑀬𑀓𑁄;_  
_𑀳𑀼𑀢𑁆𑀯𑀸𑀳𑀁 𑀅𑀧𑁆𑀧𑀫𑀸𑀡𑀲𑁆𑀲,_  
_𑀧𑀫𑀸𑀡𑀁 𑀘𑁂𑀢𑀺𑀬𑁂 𑀯𑀤𑀺𑀁𑁇_  


(24.)

7357. _𑀢𑀤𑀸 𑀢𑁂 𑀫𑀫 𑀯𑀸𑀓𑁆𑀬𑁂𑀦,_  
_𑀘𑁂𑀢𑀺𑀬𑀁 𑀬𑁄𑀚𑀦𑀼𑀕𑁆𑀕𑀢𑀁;_  
_𑀅𑀓𑀁𑀲𑀼 𑀦𑀭𑀯𑀻𑀭𑀲𑁆𑀲,_  
_𑀦𑀸𑀦𑀸𑀭𑀢𑀦𑀪𑀽𑀲𑀺𑀢𑀁𑁇_  


(25.)

7358. _𑀢𑁂𑀦 𑀓𑀫𑁆𑀫𑁂𑀦 𑀲𑀼𑀓𑀢𑁂𑀦,_  
_𑀘𑁂𑀢𑀦𑀸𑀧𑀡𑀺𑀥𑀻𑀳𑀺 𑀘;_  
_𑀚𑀳𑀺𑀢𑁆𑀯𑀸 𑀫𑀸𑀦𑀼𑀲𑀁 𑀤𑁂𑀳𑀁,_  
_𑀢𑀸𑀯𑀢𑀺𑀁𑀲𑀫𑀕𑀘𑁆𑀙𑀳𑀁𑁇_  


(26.)

7359. _𑀧𑀘𑁆𑀙𑀺𑀫𑁂 𑀘 𑀪𑀯𑁂 𑀤𑀸𑀦𑀺,_  
_𑀚𑀸𑀢𑁄 𑀲𑁂𑀝𑁆𑀞𑀺𑀓𑀼𑀮𑁂 𑀅𑀳𑀁;_  
_𑀲𑀸𑀯𑀢𑁆𑀣𑀺𑀬𑀁 𑀧𑀼𑀭𑀯𑀭𑁂,_  
_𑀇𑀤𑁆𑀥𑁂 𑀨𑀻𑀢𑁂 𑀫𑀳𑀤𑁆𑀥𑀦𑁂𑁇_  


(27.)

7360. _𑀧𑀼𑀭𑀧𑁆𑀧𑀯𑁂𑀲𑁂 𑀲𑀼𑀕𑀢𑀁,_  
_𑀤𑀺𑀲𑁆𑀯𑀸 𑀯𑀺𑀫𑁆𑀳𑀺𑀢𑀫𑀸𑀦𑀲𑁄;_  
_𑀧𑀩𑁆𑀩𑀚𑀺𑀢𑁆𑀯𑀸𑀦 𑀦 𑀘𑀺𑀭𑀁,_  
_𑀅𑀭𑀳𑀢𑁆𑀢𑀫𑀧𑀸𑀧𑀼𑀡𑀺𑀁𑁇_  


(28.)

7361. _𑀘𑁂𑀢𑀺𑀬𑀲𑁆𑀲 𑀧𑀫𑀸𑀡𑀁 𑀬𑀁,_  
_𑀅𑀓𑀭𑀺𑀁 𑀢𑁂𑀦 𑀓𑀫𑁆𑀫𑀼𑀦𑀸;_  
_𑀮𑀓𑀼𑀡𑁆𑀟𑀓𑀲𑀭𑀻𑀭𑁄𑀳𑀁,_  
_𑀚𑀸𑀢𑁄 𑀧𑀭𑀺𑀪𑀯𑀸𑀭𑀳𑁄𑁇_  


(29.)

7362. _𑀲𑀭𑁂𑀦 𑀫𑀥𑀼𑀭𑁂𑀦𑀸𑀳𑀁,_  
_𑀧𑀽𑀚𑀺𑀢𑁆𑀯𑀸 𑀇𑀲𑀺𑀲𑀢𑁆𑀢𑀫𑀁;_  
_𑀫𑀜𑁆𑀚𑀼𑀲𑁆𑀲𑀭𑀸𑀦𑀁 𑀪𑀺𑀓𑁆𑀔𑀽𑀦𑀁,_  
_𑀅𑀕𑁆𑀕𑀢𑁆𑀢𑀫𑀦𑀼𑀧𑀸𑀧𑀼𑀡𑀺𑀁𑁇_  


(30.)

7363. _𑀨𑀮𑀤𑀸𑀦𑁂𑀦 𑀩𑀼𑀤𑁆𑀥𑀲𑁆𑀲,_  
_𑀕𑀼𑀡𑀸𑀦𑀼𑀲𑁆𑀲𑀭𑀡𑁂𑀦 𑀘;_  
_𑀲𑀸𑀫𑀜𑁆𑀜𑀨𑀮𑀲𑀫𑁆𑀧𑀦𑁆𑀦𑁄,_  
_𑀯𑀺𑀳𑀭𑀸𑀫𑀺 𑀅𑀦𑀸𑀲𑀯𑁄𑁇_  


(31.)

7364. _𑀓𑀺𑀮𑁂𑀲𑀸 𑀛𑀸𑀧𑀺𑀢𑀸 𑀫𑀬𑁆𑀳𑀁,_  
_𑀪𑀯𑀸 𑀲𑀩𑁆𑀩𑁂 𑀲𑀫𑀽𑀳𑀢𑀸;_  
_𑀦𑀸𑀕𑁄𑀯 𑀩𑀦𑁆𑀥𑀦𑀁 𑀙𑁂𑀢𑁆𑀯𑀸,_  
_𑀯𑀺𑀳𑀭𑀸𑀫𑀺 𑀅𑀦𑀸𑀲𑀯𑁄𑁇_  


(32.)

7365. _𑀲𑁆𑀯𑀸𑀕𑀢𑀁 𑀯𑀢 𑀫𑁂 𑀆𑀲𑀺,_  
_𑀩𑀼𑀤𑁆𑀥𑀲𑁂𑀝𑁆𑀞𑀲𑁆𑀲 𑀲𑀦𑁆𑀢𑀺𑀓𑁂;_  
_𑀢𑀺𑀲𑁆𑀲𑁄 𑀯𑀺𑀚𑁆𑀚𑀸 𑀅𑀦𑀼𑀧𑁆𑀧𑀢𑁆𑀢𑀸,_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁𑁇_  


(33.)

7366. _𑀧𑀝𑀺𑀲𑀫𑁆𑀪𑀺𑀤𑀸 𑀘𑀢𑀲𑁆𑀲𑁄,_  
_𑀯𑀺𑀫𑁄𑀓𑁆𑀔𑀸𑀧𑀺 𑀘 𑀅𑀝𑁆𑀞𑀺𑀫𑁂;_  
_𑀙𑀍𑀅𑀪𑀺𑀜𑁆𑀜𑀸 𑀲𑀘𑁆𑀙𑀺𑀓𑀢𑀸,_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁”𑁇_  


7367. 𑀇𑀢𑁆𑀣𑀁 𑀲𑀼𑀤𑀁 𑀆𑀬𑀲𑁆𑀫𑀸 𑀮𑀓𑀼𑀡𑁆𑀟𑀪𑀤𑁆𑀤𑀺𑀬𑁄 𑀣𑁂𑀭𑁄 𑀇𑀫𑀸 𑀕𑀸𑀣𑀸𑀬𑁄 𑀅𑀪𑀸𑀲𑀺𑀢𑁆𑀣𑀸𑀢𑀺𑁇

---

7368. 𑀮𑀓𑀼𑀡𑁆𑀟𑀪𑀤𑁆𑀤𑀺𑀬𑀢𑁆𑀣𑁂𑀭𑀲𑁆𑀲𑀸𑀧𑀤𑀸𑀦𑀁 𑀧𑀞𑀫𑀁𑁇



[Go to previous page (55 Bhaddiyavagga)](/tipitaka/20Ap1/55.md) / [Go to parent page (55 Bhaddiyavagga)](/tipitaka/20Ap1/55.md) / [Go to next page (55.2 Kaṅkhārevatattheraapadāna)](/tipitaka/20Ap1/55/55.2.md)


