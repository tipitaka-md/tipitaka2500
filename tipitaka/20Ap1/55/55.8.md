
[Home](/) / [20Ap1 Therāpadānapāḷi](...md) / [55 Bhaddiyavagga](../20Ap1/55.md)

# 𑁫𑁫𑁇𑁮 𑀮𑁄𑀫𑀲𑀓𑀗𑁆𑀕𑀺𑀬𑀢𑁆𑀣𑁂𑀭𑀅𑀧𑀤𑀸𑀦

* 𑀪𑀤𑁆𑀤𑀺𑀬𑀯𑀕𑁆𑀕

* 𑀮𑁄𑀫𑀲𑀓𑀗𑁆𑀕𑀺𑀬𑀢𑁆𑀣𑁂𑀭𑀅𑀧𑀤𑀸𑀦

(225.)

7573\. _“𑀇𑀫𑀫𑁆𑀳𑀺 𑀪𑀤𑁆𑀤𑀓𑁂 𑀓𑀧𑁆𑀧𑁂,_  
_𑀩𑁆𑀭𑀳𑁆𑀫𑀩𑀦𑁆𑀥𑀼 𑀫𑀳𑀸𑀬𑀲𑁄;_  
_𑀓𑀲𑁆𑀲𑀧𑁄 𑀦𑀸𑀫 𑀕𑁄𑀢𑁆𑀢𑁂𑀦,_  
_𑀉𑀧𑁆𑀧𑀚𑁆𑀚𑀺 𑀯𑀤𑀢𑀁 𑀯𑀭𑁄𑁇_  


(226.)

7574\. _𑀢𑀤𑀸𑀳𑀁 𑀘𑀦𑁆𑀤𑀦𑁄 𑀘𑁂𑀯,_  
_𑀧𑀩𑁆𑀩𑀚𑀺𑀢𑁆𑀯𑀸𑀦 𑀲𑀸𑀲𑀦𑁂;_  
_𑀆𑀧𑀸𑀡𑀓𑁄𑀝𑀺𑀓𑀁 𑀥𑀫𑁆𑀫𑀁,_  
_𑀧𑀽𑀭𑀬𑀺𑀢𑁆𑀯𑀸𑀦 𑀲𑀸𑀲𑀦𑁂𑁇_  


(227.)

7575\. _𑀢𑀢𑁄 𑀘𑀼𑀢𑀸 𑀲𑀦𑁆𑀢𑀼𑀲𑀺𑀢𑀁,_  
_𑀉𑀧𑀧𑀦𑁆𑀦𑀸 𑀉𑀪𑁄 𑀫𑀬𑀁;_  
_𑀢𑀢𑁆𑀣 𑀤𑀺𑀩𑁆𑀩𑁂𑀳𑀺 𑀦𑀘𑁆𑀘𑁂𑀳𑀺,_  
_𑀕𑀻𑀢𑁂𑀳𑀺 𑀯𑀸𑀤𑀺𑀢𑁂𑀳𑀺 𑀘𑁇_  


(228.)

7576\. _𑀭𑀽𑀧𑀸𑀤𑀺𑀤𑀲𑀳𑀗𑁆𑀕𑁂𑀳𑀺,_  
_𑀅𑀪𑀺𑀪𑁄𑀢𑁆𑀯𑀸𑀦 𑀲𑁂𑀲𑀓𑁂;_  
_𑀬𑀸𑀯𑀢𑀸𑀬𑀼𑀁 𑀯𑀲𑀺𑀢𑁆𑀯𑀸𑀦,_  
_𑀅𑀦𑀼𑀪𑁄𑀢𑁆𑀯𑀸 𑀫𑀳𑀸𑀲𑀼𑀔𑀁𑁇_  


(229.)

7577\. _𑀢𑀢𑁄 𑀘𑀯𑀺𑀢𑁆𑀯𑀸 𑀢𑀺𑀤𑀲𑀁,_  
_𑀘𑀦𑁆𑀤𑀦𑁄 𑀉𑀧𑀧𑀚𑁆𑀚𑀣;_  
_𑀅𑀳𑀁 𑀓𑀧𑀺𑀮𑀯𑀢𑁆𑀣𑀼𑀲𑁆𑀫𑀺𑀁,_  
_𑀅𑀚𑀸𑀬𑀺𑀁 𑀲𑀸𑀓𑀺𑀬𑀢𑁆𑀭𑀚𑁄𑁇_  


(230.)

7578\. _𑀬𑀤𑀸 𑀉𑀤𑀸𑀬𑀺𑀢𑁆𑀣𑁂𑀭𑁂𑀦,_  
_𑀅𑀚𑁆𑀛𑀺𑀝𑁆𑀞𑁄 𑀮𑁄𑀓𑀦𑀸𑀬𑀓𑁄;_  
_𑀅𑀦𑀼𑀓𑀫𑁆𑀧𑀺𑀬 𑀲𑀓𑁆𑀬𑀸𑀦𑀁,_  
_𑀉𑀧𑁂𑀲𑀺 𑀓𑀧𑀺𑀮𑀯𑁆𑀳𑀬𑀁𑁇_  


(231.)

7579\. _𑀢𑀤𑀸𑀢𑀺𑀫𑀸𑀦𑀺𑀦𑁄 𑀲𑀓𑁆𑀬𑀸,_  
_𑀦 𑀩𑀼𑀤𑁆𑀥𑀲𑁆𑀲 𑀕𑀼𑀡𑀜𑁆𑀜𑀼𑀦𑁄;_  
_𑀧𑀡𑀫𑀦𑁆𑀢𑀺 𑀦 𑀲𑀫𑁆𑀩𑀼𑀤𑁆𑀥𑀁,_  
_𑀚𑀸𑀢𑀺𑀣𑀤𑁆𑀥𑀸 𑀅𑀦𑀸𑀤𑀭𑀸𑁇_  


(232.)

7580\. _𑀢𑁂𑀲𑀁 𑀲𑀗𑁆𑀓𑀧𑁆𑀧𑀫𑀜𑁆𑀜𑀸𑀬,_  
_𑀆𑀓𑀸𑀲𑁂 𑀘𑀗𑁆𑀓𑀫𑀻 𑀚𑀺𑀦𑁄;_  
_𑀧𑀚𑁆𑀚𑀼𑀦𑁆𑀦𑁄 𑀯𑀺𑀬 𑀯𑀲𑁆𑀲𑀺𑀢𑁆𑀣,_  
_𑀧𑀚𑁆𑀚𑀮𑀺𑀢𑁆𑀣 𑀬𑀣𑀸 𑀲𑀺𑀔𑀻𑁇_  


(233.)

7581\. _𑀤𑀲𑁆𑀲𑁂𑀢𑁆𑀯𑀸 𑀭𑀽𑀧𑀫𑀢𑀼𑀮𑀁,_  
_𑀧𑀼𑀦 𑀅𑀦𑁆𑀢𑀭𑀥𑀸𑀬𑀣;_  
_𑀏𑀓𑁄𑀧𑀺 𑀳𑀼𑀢𑁆𑀯𑀸 𑀩𑀳𑀼𑀥𑀸,_  
_𑀅𑀳𑁄𑀲𑀺 𑀧𑀼𑀦𑀭𑁂𑀓𑀓𑁄𑁇_  


(234.)

7582\. _𑀅𑀦𑁆𑀥𑀓𑀸𑀭𑀁 𑀧𑀓𑀸𑀲𑀜𑁆𑀘,_  
_𑀤𑀲𑁆𑀲𑀬𑀺𑀢𑁆𑀯𑀸 𑀅𑀦𑁂𑀓𑀥𑀸;_  
_𑀧𑀸𑀝𑀺𑀳𑁂𑀭𑀁 𑀓𑀭𑀺𑀢𑁆𑀯𑀸𑀦,_  
_𑀯𑀺𑀦𑀬𑀻 𑀜𑀸𑀢𑀓𑁂 𑀫𑀼𑀦𑀺𑁇_  


(235.)

7583\. _𑀘𑀸𑀢𑀼𑀤𑁆𑀤𑀻𑀧𑁄 𑀫𑀳𑀸𑀫𑁂𑀖𑁄,_  
_𑀢𑀸𑀯𑀤𑁂𑀯 𑀧𑀯𑀲𑁆𑀲𑀣;_  
_𑀢𑀤𑀸 𑀳𑀺 𑀚𑀸𑀢𑀓𑀁 𑀩𑀼𑀤𑁆𑀥𑁄,_  
_𑀯𑁂𑀲𑁆𑀲𑀦𑁆𑀢𑀭𑀫𑀤𑁂𑀲𑀬𑀺𑁇_  


(236.)

7584\. _𑀢𑀤𑀸 𑀢𑁂 𑀔𑀢𑁆𑀢𑀺𑀬𑀸 𑀲𑀩𑁆𑀩𑁂,_  
_𑀦𑀺𑀳𑀦𑁆𑀢𑁆𑀯𑀸 𑀚𑀸𑀢𑀺𑀚𑀁 𑀫𑀤𑀁;_  
_𑀉𑀧𑁂𑀲𑀼𑀁 𑀲𑀭𑀡𑀁 𑀩𑀼𑀤𑁆𑀥𑀁,_  
_𑀆𑀳 𑀲𑀼𑀤𑁆𑀥𑁄𑀤𑀦𑁄 𑀢𑀤𑀸𑁇_  


(237.)

7585\. _‘𑀇𑀤𑀁 𑀢𑀢𑀺𑀬𑀁 𑀢𑀯 𑀪𑀽𑀭𑀺𑀧𑀜𑁆𑀜,_  
_𑀧𑀸𑀤𑀸𑀦𑀺 𑀯𑀦𑁆𑀤𑀸𑀫𑀺 𑀲𑀫𑀦𑁆𑀢𑀘𑀓𑁆𑀔𑀼;_  
_𑀬𑀤𑀸𑀪𑀺𑀚𑀸𑀢𑁄 𑀧𑀣𑀯𑀻 𑀧𑀓𑀫𑁆𑀧𑀬𑀻,_  
_𑀬𑀤𑀸 𑀘 𑀢𑀁 𑀦𑀚𑁆𑀚𑀳𑀺 𑀚𑀫𑁆𑀩𑀼𑀙𑀸𑀬𑀸’𑁇_  


(238.)

7586\. _𑀢𑀤𑀸 𑀩𑀼𑀤𑁆𑀥𑀸𑀦𑀼𑀪𑀸𑀯𑀁 𑀢𑀁,_  
_𑀤𑀺𑀲𑁆𑀯𑀸 𑀯𑀺𑀫𑁆𑀳𑀺𑀢𑀫𑀸𑀦𑀲𑁄;_  
_𑀧𑀩𑁆𑀩𑀚𑀺𑀢𑁆𑀯𑀸𑀦 𑀢𑀢𑁆𑀣𑁂𑀯,_  
_𑀦𑀺𑀯𑀲𑀺𑀁 𑀫𑀸𑀢𑀼𑀧𑀽𑀚𑀓𑁄𑁇_  


(239.)

7587\. _𑀘𑀦𑁆𑀤𑀦𑁄 𑀤𑁂𑀯𑀧𑀼𑀢𑁆𑀢𑁄 𑀫𑀁,_  
_𑀉𑀧𑀕𑀦𑁆𑀢𑁆𑀯𑀸𑀦𑀼𑀧𑀼𑀘𑁆𑀙𑀣;_  
_𑀪𑀤𑁆𑀤𑁂𑀓𑀭𑀢𑁆𑀢𑀲𑁆𑀲 𑀢𑀤𑀸,_  
_𑀲𑀗𑁆𑀔𑁂𑀧𑀯𑀺𑀢𑁆𑀣𑀸𑀭𑀁 𑀦𑀬𑀁𑁇_  


(240.)

7588\. _𑀘𑁄𑀤𑀺𑀢𑁄𑀳𑀁 𑀢𑀤𑀸 𑀢𑁂𑀦,_  
_𑀉𑀧𑁂𑀘𑁆𑀘 𑀦𑀭𑀦𑀸𑀬𑀓𑀁;_  
_𑀪𑀤𑁆𑀤𑁂𑀓𑀭𑀢𑁆𑀢𑀁 𑀲𑀼𑀢𑁆𑀯𑀸𑀦,_  
_𑀲𑀁𑀯𑀺𑀕𑁆𑀕𑁄 𑀯𑀦𑀫𑀸𑀫𑀓𑁄𑁇_  


(241.)

7589\. _𑀢𑀤𑀸 𑀫𑀸𑀢𑀭𑀫𑀧𑀼𑀘𑁆𑀙𑀺𑀁,_  
_‘𑀯𑀦𑁂 𑀯𑀘𑁆𑀙𑀸𑀫𑀺 𑀏𑀓𑀓𑁄’;_  
_‘𑀲𑀼𑀔𑀼𑀫𑀸𑀮𑁄’𑀢𑀺 𑀫𑁂 𑀫𑀸𑀢𑀸,_  
_𑀯𑀸𑀭𑀬𑀻 𑀢𑀁 𑀢𑀤𑀸 𑀯𑀘𑀁𑁇_  


(242.)

7590\. _‘𑀓𑀸𑀲𑀁 𑀓𑀼𑀲𑀁 𑀧𑁄𑀝𑀓𑀺𑀮𑀁,_  
_𑀉𑀲𑀻𑀭𑀁 𑀫𑀼𑀜𑁆𑀚𑀧𑀩𑁆𑀩𑀚𑀁;_  
_𑀉𑀭𑀲𑀸 𑀧𑀦𑀼𑀤𑀺𑀲𑁆𑀲𑀸𑀫𑀺,_  
_𑀯𑀺𑀯𑁂𑀓𑀫𑀦𑀼𑀩𑁆𑀭𑀽𑀳𑀬𑀁’𑁇_  


(243.)

7591\. _𑀢𑀤𑀸 𑀯𑀦𑀁 𑀧𑀯𑀺𑀝𑁆𑀞𑁄𑀳𑀁,_  
_𑀲𑀭𑀺𑀢𑁆𑀯𑀸 𑀚𑀺𑀦𑀲𑀸𑀲𑀦𑀁;_  
_𑀪𑀤𑁆𑀤𑁂𑀓𑀭𑀢𑁆𑀢𑀑𑀯𑀸𑀤𑀁,_  
_𑀅𑀭𑀳𑀢𑁆𑀢𑀫𑀧𑀸𑀧𑀼𑀡𑀺𑀁𑁇_  


(244.)

7592\. _‘𑀅𑀢𑀻𑀢𑀁 𑀦𑀸𑀦𑁆𑀯𑀸𑀕𑀫𑁂𑀬𑁆𑀬,_  
_𑀦𑀧𑁆𑀧𑀝𑀺𑀓𑀗𑁆𑀔𑁂 𑀅𑀦𑀸𑀕𑀢𑀁;_  
_𑀬𑀤𑀢𑀻𑀢𑀁 𑀧𑀳𑀻𑀦𑀁 𑀢𑀁,_  
_𑀅𑀧𑁆𑀧𑀢𑁆𑀢𑀜𑁆𑀘 𑀅𑀦𑀸𑀕𑀢𑀁𑁇_  


(245.)

7593\. _𑀧𑀘𑁆𑀘𑀼𑀧𑁆𑀧𑀦𑁆𑀦𑀜𑁆𑀘 𑀬𑁄 𑀥𑀫𑁆𑀫𑀁,_  
_𑀢𑀢𑁆𑀣 𑀢𑀢𑁆𑀣 𑀯𑀺𑀧𑀲𑁆𑀲𑀢𑀺;_  
_𑀅𑀲𑀁𑀳𑀻𑀭𑀁 𑀅𑀲𑀁𑀓𑀼𑀧𑁆𑀧𑀁,_  
_𑀢𑀁 𑀯𑀺𑀤𑁆𑀯𑀸 𑀫𑀦𑀼𑀩𑁆𑀭𑀽𑀳𑀬𑁂𑁇_  


(246.)

7594\. _𑀅𑀚𑁆𑀚𑁂𑀯 𑀓𑀺𑀘𑁆𑀘𑀫𑀸𑀢𑀧𑁆𑀧𑀁,_  
_𑀓𑁄 𑀚𑀜𑁆𑀜𑀸 𑀫𑀭𑀡𑀁 𑀲𑀼𑀯𑁂;_  
_𑀦 𑀳𑀺 𑀦𑁄 𑀲𑀗𑁆𑀕𑀭𑀁 𑀢𑁂𑀦,_  
_𑀫𑀳𑀸𑀲𑁂𑀦𑁂𑀦 𑀫𑀘𑁆𑀘𑀼𑀦𑀸𑁇_  


(247.)

7595\. _𑀏𑀯𑀁𑀯𑀺𑀳𑀸𑀭𑀺𑀁 𑀆𑀢𑀸𑀧𑀺𑀁,_  
_𑀅𑀳𑁄𑀭𑀢𑁆𑀢𑀫𑀢𑀦𑁆𑀤𑀺𑀢𑀁;_  
_𑀢𑀁 𑀯𑁂 𑀪𑀤𑁆𑀤𑁂𑀓𑀭𑀢𑁆𑀢𑁄𑀢𑀺,_  
_𑀲𑀦𑁆𑀢𑁄 𑀆𑀘𑀺𑀓𑁆𑀔𑀢𑁂 𑀫𑀼𑀦𑀺’𑁇_  


(248.)

7596\. _𑀓𑀺𑀮𑁂𑀲𑀸 𑀛𑀸𑀧𑀺𑀢𑀸 𑀫𑀬𑁆𑀳𑀁,_  
_…𑀧𑁂…_  
_𑀯𑀺𑀳𑀭𑀸𑀫𑀺 𑀅𑀦𑀸𑀲𑀯𑁄𑁇_  


(249.)

7597\. _𑀲𑁆𑀯𑀸𑀕𑀢𑀁 𑀯𑀢 𑀫𑁂 𑀆𑀲𑀺,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁𑁇_  


(250.)

7598\. _𑀧𑀝𑀺𑀲𑀫𑁆𑀪𑀺𑀤𑀸 𑀘𑀢𑀲𑁆𑀲𑁄,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁”𑁇_  


7599\. 𑀇𑀢𑁆𑀣𑀁 𑀲𑀼𑀤𑀁 𑀆𑀬𑀲𑁆𑀫𑀸 𑀮𑁄𑀫𑀲𑀓𑀗𑁆𑀕𑀺𑀬𑁄 𑀣𑁂𑀭𑁄 𑀇𑀫𑀸 𑀕𑀸𑀣𑀸𑀬𑁄 𑀅𑀪𑀸𑀲𑀺𑀢𑁆𑀣𑀸𑀢𑀺𑁇

---

7600\. 𑀮𑁄𑀫𑀲𑀓𑀗𑁆𑀕𑀺𑀬𑀢𑁆𑀣𑁂𑀭𑀲𑁆𑀲𑀸𑀧𑀤𑀸𑀦𑀁 𑀅𑀝𑁆𑀞𑀫𑀁𑁇



[Go to previous page (55.7 Abhayattheraapadāna)](55.7.md) / [Go to parent page (55 Bhaddiyavagga)](../20Ap1/55.md) / [Go to next page (55.9 Vanavacchattheraapadāna)](55.9.md)


