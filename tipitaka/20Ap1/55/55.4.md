
[Home](/) / [20Ap1 Therāpadānapāḷi](/tipitaka/20Ap1.md) / [55 Bhaddiyavagga](/tipitaka/20Ap1/55.md)

# 𑁫𑁫𑁇𑁪 𑀯𑀗𑁆𑀕𑀻𑀲𑀢𑁆𑀣𑁂𑀭𑀅𑀧𑀤𑀸𑀦

### 𑀪𑀤𑁆𑀤𑀺𑀬𑀯𑀕𑁆𑀕

### 𑀯𑀗𑁆𑀕𑀻𑀲𑀢𑁆𑀣𑁂𑀭𑀅𑀧𑀤𑀸𑀦

(96.)

7435\. _“𑀧𑀤𑀼𑀫𑀼𑀢𑁆𑀢𑀭𑁄 𑀦𑀸𑀫 𑀚𑀺𑀦𑁄,_  
_𑀲𑀩𑁆𑀩𑀥𑀫𑁆𑀫𑁂𑀲𑀼 𑀘𑀓𑁆𑀔𑀼𑀫𑀸;_  
_𑀇𑀢𑁄 𑀲𑀢𑀲𑀳𑀲𑁆𑀲𑀫𑁆𑀳𑀺,_  
_𑀓𑀧𑁆𑀧𑁂 𑀉𑀧𑁆𑀧𑀚𑁆𑀚𑀺 𑀦𑀸𑀬𑀓𑁄𑁇_  


(97.)

7436\. _𑀬𑀣𑀸𑀧𑀺 𑀲𑀸𑀕𑀭𑁂 𑀊𑀫𑀺,_  
_𑀕𑀕𑀦𑁂 𑀯𑀺𑀬 𑀢𑀸𑀭𑀓𑀸;_  
_𑀏𑀯𑀁 𑀧𑀸𑀯𑀘𑀦𑀁 𑀢𑀲𑁆𑀲,_  
_𑀅𑀭𑀳𑀦𑁆𑀢𑁂𑀳𑀺 𑀘𑀺𑀢𑁆𑀢𑀺𑀢𑀁𑁇_  


(98.)

7437\. _𑀲𑀤𑁂𑀯𑀸𑀲𑀼𑀭𑀦𑀸𑀕𑁂𑀳𑀺,_  
_𑀫𑀦𑀼𑀚𑁂𑀳𑀺 𑀧𑀼𑀭𑀓𑁆𑀔𑀢𑁄;_  
_𑀲𑀫𑀡𑀩𑁆𑀭𑀸𑀳𑁆𑀫𑀡𑀸𑀓𑀺𑀡𑁆𑀡𑁂,_  
_𑀚𑀦𑀫𑀚𑁆𑀛𑁂 𑀚𑀺𑀦𑀼𑀢𑁆𑀢𑀫𑁄𑁇_  


(99.)

7438\. _𑀧𑀪𑀸𑀳𑀺 𑀅𑀦𑀼𑀭𑀜𑁆𑀚𑀦𑁆𑀢𑁄,_  
_𑀮𑁄𑀓𑁂 𑀮𑁄𑀓𑀦𑁆𑀢𑀕𑀽 𑀚𑀺𑀦𑁄;_  
_𑀯𑀘𑀦𑁂𑀦 𑀯𑀺𑀩𑁄𑀥𑁂𑀦𑁆𑀢𑁄,_  
_𑀯𑁂𑀦𑁂𑀬𑁆𑀬𑀧𑀤𑀼𑀫𑀸𑀦𑀺 𑀲𑁄𑁇_  


(100.)

7439\. _𑀯𑁂𑀲𑀸𑀭𑀚𑁆𑀚𑁂𑀳𑀺 𑀲𑀫𑁆𑀧𑀦𑁆𑀦𑁄,_  
_𑀘𑀢𑀽𑀳𑀺 𑀧𑀼𑀭𑀺𑀲𑀼𑀢𑁆𑀢𑀫𑁄;_  
_𑀧𑀳𑀻𑀦𑀪𑀬𑀲𑀸𑀭𑀚𑁆𑀚𑁄,_  
_𑀔𑁂𑀫𑀧𑁆𑀧𑀢𑁆𑀢𑁄 𑀯𑀺𑀲𑀸𑀭𑀤𑁄𑁇_  


(101.)

7440\. _𑀆𑀲𑀪𑀁 𑀧𑀯𑀭𑀁 𑀞𑀸𑀦𑀁,_  
_𑀩𑀼𑀤𑁆𑀥𑀪𑀽𑀫𑀺𑀜𑁆𑀘 𑀓𑁂𑀯𑀮𑀁;_  
_𑀧𑀝𑀺𑀚𑀸𑀦𑀸𑀢𑀺 𑀮𑁄𑀓𑀕𑁆𑀕𑁄,_  
_𑀦𑀢𑁆𑀣𑀺 𑀲𑀜𑁆𑀘𑁄𑀤𑀓𑁄 𑀓𑁆𑀯𑀘𑀺𑁇_  


(102.)

7441\. _𑀲𑀻𑀳𑀦𑀸𑀤𑀫𑀲𑀫𑁆𑀪𑀻𑀢𑀁,_  
_𑀦𑀤𑀢𑁄 𑀢𑀲𑁆𑀲 𑀢𑀸𑀤𑀺𑀦𑁄;_  
_𑀤𑁂𑀯𑁄 𑀦𑀭𑁄 𑀯𑀸 𑀩𑁆𑀭𑀳𑁆𑀫𑀸 𑀯𑀸,_  
_𑀧𑀝𑀺𑀯𑀢𑁆𑀢𑀸 𑀦 𑀯𑀺𑀚𑁆𑀚𑀢𑀺𑁇_  


(103.)

7442\. _𑀤𑁂𑀲𑁂𑀦𑁆𑀢𑁄 𑀧𑀯𑀭𑀁 𑀥𑀫𑁆𑀫𑀁,_  
_𑀲𑀦𑁆𑀢𑀸𑀭𑁂𑀦𑁆𑀢𑁄 𑀲𑀤𑁂𑀯𑀓𑀁;_  
_𑀥𑀫𑁆𑀫𑀘𑀓𑁆𑀓𑀁 𑀧𑀯𑀢𑁆𑀢𑁂𑀢𑀺,_  
_𑀧𑀭𑀺𑀲𑀸𑀲𑀼 𑀯𑀺𑀲𑀸𑀭𑀤𑁄𑁇_  


(104.)

7443\. _𑀧𑀝𑀺𑀪𑀸𑀦𑀯𑀢𑀁 𑀅𑀕𑁆𑀕𑀁,_  
_𑀲𑀸𑀯𑀓𑀁 𑀲𑀸𑀥𑀼𑀲𑀫𑁆𑀫𑀢𑀁;_  
_𑀕𑀼𑀡𑀁 𑀩𑀳𑀼𑀁 𑀧𑀓𑀺𑀢𑁆𑀢𑁂𑀢𑁆𑀯𑀸,_  
_𑀏𑀢𑀤𑀕𑁆𑀕𑁂 𑀞𑀧𑁂𑀲𑀺 𑀢𑀁𑁇_  


(105.)

7444\. _𑀢𑀤𑀸𑀳𑀁 𑀳𑀁𑀲𑀯𑀢𑀺𑀬𑀁,_  
_𑀩𑁆𑀭𑀸𑀳𑁆𑀫𑀡𑁄 𑀲𑀸𑀥𑀼𑀲𑀫𑁆𑀫𑀢𑁄;_  
_𑀲𑀩𑁆𑀩𑀯𑁂𑀤𑀯𑀺𑀤𑀽 𑀚𑀸𑀢𑁄,_  
_𑀯𑀸𑀕𑀻𑀲𑁄 𑀯𑀸𑀤𑀺𑀲𑀽𑀤𑀦𑁄𑁇_  


(106.)

7445\. _𑀉𑀧𑁂𑀘𑁆𑀘 𑀢𑀁 𑀫𑀳𑀸𑀯𑀻𑀭𑀁,_  
_𑀲𑀼𑀢𑁆𑀯𑀸𑀳𑀁 𑀥𑀫𑁆𑀫𑀤𑁂𑀲𑀦𑀁;_  
_𑀧𑀻𑀢𑀺𑀯𑀭𑀁 𑀧𑀝𑀺𑀮𑀪𑀺𑀁,_  
_𑀲𑀸𑀯𑀓𑀲𑁆𑀲 𑀕𑀼𑀡𑁂 𑀭𑀢𑁄𑁇_  


(107.)

7446\. _𑀦𑀺𑀫𑀦𑁆𑀢𑁂𑀢𑁆𑀯𑀸𑀯 𑀲𑀼𑀕𑀢𑀁,_  
_𑀲𑀲𑀁𑀖𑀁 𑀮𑁄𑀓𑀦𑀦𑁆𑀤𑀦𑀁;_  
_𑀲𑀢𑁆𑀢𑀸𑀳𑀁 𑀪𑁄𑀚𑀬𑀺𑀢𑁆𑀯𑀸𑀳𑀁,_  
_𑀤𑀼𑀲𑁆𑀲𑁂𑀳𑀘𑁆𑀙𑀸𑀤𑀬𑀺𑀁 𑀢𑀤𑀸𑁇_  


(108.)

7447\. _𑀦𑀺𑀧𑀘𑁆𑀘 𑀲𑀺𑀭𑀲𑀸 𑀧𑀸𑀤𑁂,_  
_𑀓𑀢𑁄𑀓𑀸𑀲𑁄 𑀓𑀢𑀜𑁆𑀚𑀮𑀻;_  
_𑀏𑀓𑀫𑀦𑁆𑀢𑀁 𑀞𑀺𑀢𑁄 𑀳𑀝𑁆𑀞𑁄,_  
_𑀲𑀦𑁆𑀣𑀯𑀺𑀁 𑀚𑀺𑀦𑀫𑀼𑀢𑁆𑀢𑀫𑀁𑁇_  


(109.)

7448\. _‘𑀦𑀫𑁄 𑀢𑁂 𑀯𑀸𑀤𑀺𑀫𑀤𑁆𑀤𑀦,_  
_𑀦𑀫𑁄 𑀢𑁂 𑀇𑀲𑀺𑀲𑀢𑁆𑀢𑀫;_  
_𑀦𑀫𑁄 𑀢𑁂 𑀲𑀩𑁆𑀩𑀮𑁄𑀓𑀕𑁆𑀕,_  
_𑀦𑀫𑁄 𑀢𑁂 𑀅𑀪𑀬𑀁 𑀓𑀭𑁇_  


(110.)

7449\. _𑀦𑀫𑁄 𑀢𑁂 𑀫𑀸𑀭𑀫𑀣𑀦,_  
_𑀦𑀫𑁄 𑀢𑁂 𑀤𑀺𑀝𑁆𑀞𑀺𑀲𑀽𑀤𑀦;_  
_𑀦𑀫𑁄 𑀢𑁂 𑀲𑀦𑁆𑀢𑀺𑀲𑀼𑀔𑀤,_  
_𑀦𑀫𑁄 𑀢𑁂 𑀲𑀭𑀡𑀁 𑀓𑀭𑁇_  


(111.)

7450\. _𑀅𑀦𑀸𑀣𑀸𑀦𑀁 𑀪𑀯𑀁 𑀦𑀸𑀣𑁄,_  
_𑀪𑀻𑀢𑀸𑀦𑀁 𑀅𑀪𑀬𑀧𑁆𑀧𑀤𑁄;_  
_𑀯𑀺𑀲𑁆𑀲𑀸𑀫𑀪𑀽𑀫𑀺 𑀲𑀦𑁆𑀢𑀸𑀦𑀁,_  
_𑀲𑀭𑀡𑀁 𑀲𑀭𑀡𑁂𑀲𑀺𑀦𑀁’𑁇_  


(112.)

7451\. _𑀏𑀯𑀫𑀸𑀤𑀻𑀳𑀺 𑀲𑀫𑁆𑀩𑀼𑀤𑁆𑀥𑀁,_  
_𑀲𑀦𑁆𑀣𑀯𑀺𑀢𑁆𑀯𑀸 𑀫𑀳𑀸𑀕𑀼𑀡𑀁;_  
_𑀅𑀯𑁄𑀘𑀁 𑀯𑀸𑀤𑀺𑀲𑀽𑀤𑀲𑁆𑀲,_  
_𑀕𑀢𑀺𑀁 𑀧𑀧𑁆𑀧𑁄𑀫𑀺 𑀪𑀺𑀓𑁆𑀔𑀼𑀦𑁄𑁇_  


(113.)

7452\. _𑀢𑀤𑀸 𑀅𑀯𑁄𑀘 𑀪𑀕𑀯𑀸,_  
_𑀅𑀦𑀦𑁆𑀢𑀧𑀝𑀺𑀪𑀸𑀦𑀯𑀸;_  
_‘𑀬𑁄 𑀲𑁄 𑀩𑀼𑀤𑁆𑀥𑀁 𑀅𑀪𑁄𑀚𑁂𑀲𑀺,_  
_𑀲𑀢𑁆𑀢𑀸𑀳𑀁 𑀲𑀳𑀲𑀸𑀯𑀓𑀁𑁇_  


(114.)

7453\. _𑀕𑀼𑀡𑀜𑁆𑀘 𑀫𑁂 𑀧𑀓𑀺𑀢𑁆𑀢𑁂𑀲𑀺,_  
_𑀧𑀲𑀦𑁆𑀦𑁄 𑀲𑁂𑀳𑀺 𑀧𑀸𑀡𑀺𑀪𑀺;_  
_𑀏𑀲𑁄 𑀧𑀢𑁆𑀣𑀬𑀢𑁂 𑀞𑀸𑀦𑀁,_  
_𑀯𑀸𑀤𑀺𑀲𑀽𑀤𑀲𑁆𑀲 𑀪𑀺𑀓𑁆𑀔𑀼𑀦𑁄𑁇_  


(115.)

7454\. _𑀅𑀦𑀸𑀕𑀢𑀫𑁆𑀳𑀺 𑀅𑀤𑁆𑀥𑀸𑀦𑁂,_  
_𑀮𑀘𑁆𑀙𑀲𑁂 𑀢𑀁 𑀫𑀦𑁄𑀭𑀣𑀁;_  
_𑀤𑁂𑀯𑀫𑀸𑀦𑀼𑀲𑀲𑀫𑁆𑀧𑀢𑁆𑀢𑀺𑀁,_  
_𑀅𑀦𑀼𑀪𑁄𑀢𑁆𑀯𑀸 𑀅𑀦𑀧𑁆𑀧𑀓𑀁𑁇_  


(116.)

7455\. _𑀲𑀢𑀲𑀳𑀲𑁆𑀲𑀺𑀢𑁄 𑀓𑀧𑁆𑀧𑁂,_  
_𑀑𑀓𑁆𑀓𑀸𑀓𑀓𑀼𑀮𑀲𑀫𑁆𑀪𑀯𑁄;_  
_𑀕𑁄𑀢𑀫𑁄 𑀦𑀸𑀫 𑀕𑁄𑀢𑁆𑀢𑁂𑀦,_  
_𑀲𑀢𑁆𑀣𑀸 𑀮𑁄𑀓𑁂 𑀪𑀯𑀺𑀲𑁆𑀲𑀢𑀺𑁇_  


(117.)

7456\. _𑀢𑀲𑁆𑀲 𑀥𑀫𑁆𑀫𑁂𑀲𑀼 𑀤𑀸𑀬𑀸𑀤𑁄,_  
_𑀑𑀭𑀲𑁄 𑀥𑀫𑁆𑀫𑀦𑀺𑀫𑁆𑀫𑀺𑀢𑁄;_  
_𑀯𑀗𑁆𑀕𑀻𑀲𑁄 𑀦𑀸𑀫 𑀦𑀸𑀫𑁂𑀦,_  
_𑀳𑁂𑀲𑁆𑀲𑀢𑀺 𑀲𑀢𑁆𑀣𑀼 𑀲𑀸𑀯𑀓𑁄’𑁇_  


(118.)

7457\. _𑀢𑀁 𑀲𑀼𑀢𑁆𑀯𑀸 𑀫𑀼𑀤𑀺𑀢𑁄 𑀳𑀼𑀢𑁆𑀯𑀸,_  
_𑀬𑀸𑀯𑀚𑀻𑀯𑀁 𑀢𑀤𑀸 𑀚𑀺𑀦𑀁;_  
_𑀧𑀘𑁆𑀘𑀬𑁂𑀳𑀺 𑀉𑀧𑀝𑁆𑀞𑀸𑀲𑀺𑀁,_  
_𑀫𑁂𑀢𑁆𑀢𑀘𑀺𑀢𑁆𑀢𑁄 𑀢𑀣𑀸𑀕𑀢𑀁𑁇_  


(119.)

7458\. _𑀢𑁂𑀦 𑀓𑀫𑁆𑀫𑁂𑀦 𑀲𑀼𑀓𑀢𑁂𑀦,_  
_𑀘𑁂𑀢𑀦𑀸𑀧𑀡𑀺𑀥𑀻𑀳𑀺 𑀘;_  
_𑀚𑀳𑀺𑀢𑁆𑀯𑀸 𑀫𑀸𑀦𑀼𑀲𑀁 𑀤𑁂𑀳𑀁,_  
_𑀢𑀼𑀲𑀺𑀢𑀁 𑀅𑀕𑀫𑀸𑀲𑀳𑀁𑁇_  


(120.)

7459\. _𑀧𑀘𑁆𑀙𑀺𑀫𑁂 𑀘 𑀪𑀯𑁂 𑀤𑀸𑀦𑀺,_  
_𑀚𑀸𑀢𑁄 𑀯𑀺𑀧𑁆𑀧𑀓𑀼𑀮𑁂 𑀅𑀳𑀁;_  
_𑀧𑀘𑁆𑀘𑀸𑀚𑀸𑀢𑁄 𑀬𑀤𑀸 𑀆𑀲𑀺𑀁,_  
_𑀚𑀸𑀢𑀺𑀬𑀸 𑀲𑀢𑁆𑀢𑀯𑀲𑁆𑀲𑀺𑀓𑁄𑁇_  


(121.)

7460\. _𑀲𑀩𑁆𑀩𑀯𑁂𑀤𑀯𑀺𑀤𑀽 𑀚𑀸𑀢𑁄,_  
_𑀯𑀸𑀤𑀲𑀢𑁆𑀣𑀯𑀺𑀲𑀸𑀭𑀤𑁄;_  
_𑀯𑀸𑀤𑀺𑀲𑁆𑀲𑀭𑁄 𑀘𑀺𑀢𑁆𑀢𑀓𑀣𑀻,_  
_𑀧𑀭𑀯𑀸𑀤𑀧𑁆𑀧𑀫𑀤𑁆𑀤𑀦𑁄𑁇_  


(122.)

7461\. _𑀯𑀗𑁆𑀕𑁂 𑀚𑀸𑀢𑁄𑀢𑀺 𑀯𑀗𑁆𑀕𑀻𑀲𑁄,_  
_𑀯𑀘𑀦𑁂 𑀇𑀲𑁆𑀲𑀭𑁄𑀢𑀺 𑀯𑀸;_  
_𑀯𑀗𑁆𑀕𑀻𑀲𑁄 𑀇𑀢𑀺 𑀫𑁂 𑀦𑀸𑀫𑀁,_  
_𑀅𑀪𑀯𑀻 𑀮𑁄𑀓𑀲𑀫𑁆𑀫𑀢𑀁𑁇_  


(123.)

7462\. _𑀬𑀤𑀸𑀳𑀁 𑀯𑀺𑀜𑁆𑀜𑀼𑀢𑀁 𑀧𑀢𑁆𑀢𑁄,_  
_𑀞𑀺𑀢𑁄 𑀧𑀞𑀫𑀬𑁄𑀩𑁆𑀩𑀦𑁂;_  
_𑀢𑀤𑀸 𑀭𑀸𑀚𑀕𑀳𑁂 𑀭𑀫𑁆𑀫𑁂,_  
_𑀲𑀸𑀭𑀺𑀧𑀼𑀢𑁆𑀢𑀫𑀳𑀤𑁆𑀤𑀲𑀁𑁇_  


---

7463\. 𑀧𑀜𑁆𑀘𑀯𑀻𑀲𑀢𑀺𑀫𑀁 𑀪𑀸𑀡𑀯𑀸𑀭𑀁𑁇



(124.)

7464\. _𑀧𑀺𑀡𑁆𑀟𑀸𑀬 𑀯𑀺𑀘𑀭𑀦𑁆𑀢𑀁 𑀢𑀁,_  
_𑀧𑀢𑁆𑀢𑀧𑀸𑀡𑀺𑀁 𑀲𑀼𑀲𑀁𑀯𑀼𑀢𑀁;_  
_𑀅𑀮𑁄𑀮𑀓𑁆𑀔𑀺𑀁 𑀫𑀺𑀢𑀪𑀸𑀡𑀺𑀁,_  
_𑀬𑀼𑀕𑀫𑀢𑁆𑀢𑀁 𑀦𑀺𑀤𑀓𑁆𑀔𑀺𑀢𑀁𑁇_  


(125.)

7465\. _𑀢𑀁 𑀤𑀺𑀲𑁆𑀯𑀸 𑀯𑀺𑀫𑁆𑀳𑀺𑀢𑁄 𑀳𑀼𑀢𑁆𑀯𑀸,_  
_𑀅𑀯𑁄𑀘𑀁 𑀫𑀫𑀦𑀼𑀘𑁆𑀙𑀯𑀁;_  
_𑀓𑀡𑀺𑀓𑀸𑀭𑀁𑀯 𑀦𑀺𑀘𑀺𑀢𑀁,_  
_𑀘𑀺𑀢𑁆𑀢𑀁 𑀕𑀸𑀣𑀸𑀧𑀤𑀁 𑀅𑀳𑀁𑁇_  


(126.)

7466\. _𑀆𑀘𑀺𑀓𑁆𑀔𑀺 𑀲𑁄 𑀫𑁂 𑀲𑀢𑁆𑀣𑀸𑀭𑀁,_  
_𑀲𑀫𑁆𑀩𑀼𑀤𑁆𑀥𑀁 𑀮𑁄𑀓𑀦𑀸𑀬𑀓𑀁;_  
_𑀢𑀤𑀸 𑀲𑁄 𑀧𑀡𑁆𑀟𑀺𑀢𑁄 𑀯𑀻𑀭𑁄,_  
_𑀉𑀢𑁆𑀢𑀭𑀺𑀁 𑀲𑀫𑀯𑁄𑀘 𑀫𑁂𑁇_  


(127.)

7467\. _𑀯𑀺𑀭𑀸𑀕𑀲𑀁𑀳𑀺𑀢𑀁 𑀯𑀸𑀓𑁆𑀬𑀁,_  
_𑀓𑀢𑁆𑀯𑀸 𑀤𑀼𑀤𑁆𑀤𑀲𑀫𑀼𑀢𑁆𑀢𑀫𑀁;_  
_𑀯𑀺𑀘𑀺𑀢𑁆𑀢𑀧𑀝𑀺𑀪𑀸𑀦𑁂𑀳𑀺,_  
_𑀢𑁄𑀲𑀺𑀢𑁄 𑀢𑁂𑀦 𑀢𑀸𑀤𑀺𑀦𑀸𑁇_  


(128.)

7468\. _𑀦𑀺𑀧𑀘𑁆𑀘 𑀲𑀺𑀭𑀲𑀸 𑀧𑀸𑀤𑁂,_  
_‘𑀧𑀩𑁆𑀩𑀸𑀚𑁂𑀳𑀻’𑀢𑀺 𑀫𑀁 𑀩𑁆𑀭𑀯𑀺;_  
_𑀢𑀢𑁄 𑀫𑀁 𑀲 𑀫𑀳𑀸𑀧𑀜𑁆𑀜𑁄,_  
_𑀩𑀼𑀤𑁆𑀥𑀲𑁂𑀝𑁆𑀞𑀫𑀼𑀧𑀸𑀦𑀬𑀺𑁇_  


(129.)

7469\. _𑀦𑀺𑀧𑀘𑁆𑀘 𑀲𑀺𑀭𑀲𑀸 𑀧𑀸𑀤𑁂,_  
_𑀦𑀺𑀲𑀻𑀤𑀺𑀁 𑀲𑀢𑁆𑀣𑀼 𑀲𑀦𑁆𑀢𑀺𑀓𑁂;_  
_𑀫𑀫𑀸𑀳 𑀯𑀤𑀢𑀁 𑀲𑁂𑀝𑁆𑀞𑁄,_  
_‘𑀓𑀘𑁆𑀘𑀺 𑀯𑀗𑁆𑀕𑀻𑀲 𑀚𑀸𑀦𑀸𑀲𑀺’𑁇_  


(130.)

7470\. _𑀓𑀺𑀜𑁆𑀘𑀺 𑀲𑀺𑀧𑁆𑀧𑀦𑁆𑀢𑀺 𑀢𑀲𑁆𑀲𑀸𑀳𑀁,_  
_‘𑀚𑀸𑀦𑀸𑀫𑀻’𑀢𑀺 𑀘 𑀅𑀩𑁆𑀭𑀯𑀺𑀁;_  
_‘𑀫𑀢𑀲𑀻𑀲𑀁 𑀯𑀦𑀘𑁆𑀙𑀼𑀤𑁆𑀥𑀁,_  
_𑀅𑀧𑀺 𑀩𑀸𑀭𑀲𑀯𑀲𑁆𑀲𑀺𑀓𑀁;_  
_𑀢𑀯 𑀯𑀺𑀚𑁆𑀚𑀸𑀯𑀺𑀲𑁂𑀲𑁂𑀦,_  
_𑀲𑀘𑁂 𑀲𑀓𑁆𑀓𑁄𑀲𑀺 𑀯𑀸𑀘𑀬’𑁇_  


(131.)

7471\. _‘𑀆𑀫𑁄𑀢𑀺 𑀫𑁂 𑀧𑀝𑀺𑀜𑁆𑀜𑀸𑀢𑁂,_  
_𑀢𑀻𑀡𑀺 𑀲𑀻𑀲𑀸𑀦𑀺 𑀤𑀲𑁆𑀲𑀬𑀺;_  
_𑀦𑀺𑀭𑀬𑀦𑀭𑀤𑁂𑀯𑁂𑀲𑀼,_  
_𑀉𑀧𑀧𑀦𑁆𑀦𑁂 𑀅𑀯𑀸𑀘𑀬𑀺𑀁’𑁇_  


(132.)

7472\. _𑀢𑀤𑀸 𑀔𑀻𑀡𑀸𑀲𑀯𑀲𑁆𑀲𑁂𑀯,_  
_𑀲𑀻𑀲𑀁 𑀤𑀲𑁆𑀲𑁂𑀲𑀺 𑀦𑀸𑀬𑀓𑁄;_  
_𑀢𑀢𑁄𑀳𑀁 𑀯𑀺𑀳𑀢𑀸𑀭𑀫𑁆𑀪𑁄,_  
_𑀧𑀩𑁆𑀩𑀚𑁆𑀚𑀁 𑀲𑀫𑀬𑀸𑀘𑀺𑀲𑀁𑁇_  


(133.)

7473\. _𑀧𑀩𑁆𑀩𑀚𑀺𑀢𑁆𑀯𑀸𑀦 𑀲𑀼𑀕𑀢𑀁,_  
_𑀲𑀦𑁆𑀣𑀯𑀸𑀫𑀺 𑀢𑀳𑀺𑀁 𑀢𑀳𑀺𑀁;_  
_𑀢𑀢𑁄 𑀫𑀁 𑀓𑀩𑁆𑀩𑀯𑀺𑀢𑁆𑀢𑁄𑀲𑀺,_  
_𑀉𑀚𑁆𑀛𑀸𑀬𑀦𑁆𑀢𑀺𑀳 𑀪𑀺𑀓𑁆𑀔𑀯𑁄𑁇_  


(134.)

7474\. _𑀢𑀢𑁄 𑀯𑀻𑀫𑀁𑀲𑀦𑀢𑁆𑀣𑀁 𑀫𑁂,_  
_𑀆𑀳 𑀩𑀼𑀤𑁆𑀥𑁄 𑀯𑀺𑀦𑀸𑀬𑀓𑁄;_  
_‘𑀢𑀓𑁆𑀓𑀺𑀓𑀸 𑀧𑀦𑀺𑀫𑀸 𑀕𑀸𑀣𑀸,_  
_𑀞𑀸𑀦𑀲𑁄 𑀧𑀝𑀺𑀪𑀦𑁆𑀢𑀺 𑀢𑀁’𑁇_  


(135.)

7475\. _‘𑀦 𑀓𑀩𑁆𑀩𑀯𑀺𑀢𑁆𑀢𑁄𑀳𑀁 𑀯𑀻𑀭,_  
_𑀞𑀸𑀦𑀲𑁄 𑀧𑀝𑀺𑀪𑀦𑁆𑀢𑀺 𑀫𑀁’;_  
_‘𑀢𑁂𑀦 𑀳𑀺 𑀤𑀸𑀦𑀺 𑀯𑀗𑁆𑀕𑀻𑀲,_  
_𑀞𑀸𑀦𑀲𑁄 𑀲𑀦𑁆𑀣𑀯𑀸𑀳𑀺 𑀫𑀁’𑁇_  


(136.)

7476\. _𑀢𑀤𑀸𑀳𑀁 𑀲𑀦𑁆𑀣𑀯𑀺𑀁 𑀯𑀻𑀭𑀁,_  
_𑀕𑀸𑀣𑀸𑀳𑀺 𑀇𑀲𑀺𑀲𑀢𑁆𑀢𑀫𑀁;_  
_𑀞𑀸𑀦𑀲𑁄 𑀫𑁂 𑀢𑀤𑀸 𑀢𑀼𑀝𑁆𑀞𑁄,_  
_𑀚𑀺𑀦𑁄 𑀅𑀕𑁆𑀕𑁂 𑀞𑀧𑁂𑀲𑀺 𑀫𑀁𑁇_  


(137.)

7477\. _𑀧𑀝𑀺𑀪𑀸𑀦𑁂𑀦 𑀘𑀺𑀢𑁆𑀢𑁂𑀦,_  
_𑀅𑀜𑁆𑀜𑁂𑀲𑀫𑀢𑀺𑀫𑀜𑁆𑀜𑀳𑀁;_  
_𑀧𑁂𑀲𑀮𑁂 𑀢𑁂𑀦 𑀲𑀁𑀯𑀺𑀕𑁆𑀕𑁄,_  
_𑀅𑀭𑀳𑀢𑁆𑀢𑀫𑀧𑀸𑀧𑀼𑀡𑀺𑀁𑁇_  


(138.)

7478\. _‘𑀧𑀝𑀺𑀪𑀸𑀦𑀯𑀢𑀁 𑀅𑀕𑁆𑀕𑁄,_  
_𑀅𑀜𑁆𑀜𑁄 𑀓𑁄𑀘𑀺 𑀦 𑀯𑀺𑀚𑁆𑀚𑀢𑀺;_  
_𑀬𑀣𑀸𑀬𑀁 𑀪𑀺𑀓𑁆𑀔𑀼 𑀯𑀗𑁆𑀕𑀻𑀲𑁄,_  
_𑀏𑀯𑀁 𑀥𑀸𑀭𑁂𑀣 𑀪𑀺𑀓𑁆𑀔𑀯𑁄’𑁇_  


(139.)

7479\. _𑀲𑀢𑀲𑀳𑀲𑁆𑀲𑁂 𑀓𑀢𑀁 𑀓𑀫𑁆𑀫𑀁,_  
_𑀨𑀮𑀁 𑀤𑀲𑁆𑀲𑁂𑀲𑀺 𑀫𑁂 𑀇𑀥;_  
_𑀲𑀼𑀫𑀼𑀢𑁆𑀢𑁄 𑀲𑀭𑀯𑁂𑀕𑁄𑀯,_  
_𑀓𑀺𑀮𑁂𑀲𑁂 𑀛𑀸𑀧𑀬𑀺𑀁 𑀫𑀫𑁇_  


(140.)

7480\. _𑀓𑀺𑀮𑁂𑀲𑀸 𑀛𑀸𑀧𑀺𑀢𑀸 𑀫𑀬𑁆𑀳𑀁,_  
_…𑀧𑁂…_  
_𑀯𑀺𑀳𑀭𑀸𑀫𑀺 𑀅𑀦𑀸𑀲𑀯𑁄𑁇_  


(141.)

7481\. _𑀲𑁆𑀯𑀸𑀕𑀢𑀁 𑀯𑀢 𑀫𑁂 𑀆𑀲𑀺,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁𑁇_  


(142.)

7482\. _𑀧𑀝𑀺𑀲𑀫𑁆𑀪𑀺𑀤𑀸 𑀘𑀢𑀲𑁆𑀲𑁄,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁”𑁇_  


7483\. 𑀇𑀢𑁆𑀣𑀁 𑀲𑀼𑀤𑀁 𑀆𑀬𑀲𑁆𑀫𑀸 𑀯𑀗𑁆𑀕𑀻𑀲𑁄 𑀣𑁂𑀭𑁄 𑀇𑀫𑀸 𑀕𑀸𑀣𑀸𑀬𑁄 𑀅𑀪𑀸𑀲𑀺𑀢𑁆𑀣𑀸𑀢𑀺𑁇

---

7484\. 𑀯𑀗𑁆𑀕𑀻𑀲𑀢𑁆𑀣𑁂𑀭𑀲𑁆𑀲𑀸𑀧𑀤𑀸𑀦𑀁 𑀘𑀢𑀼𑀢𑁆𑀣𑀁𑁇



[Go to previous page (55.3 Sīvalittheraapadāna)](/tipitaka/20Ap1/55/55.3.md) / [Go to parent page (55 Bhaddiyavagga)](/tipitaka/20Ap1/55.md) / [Go to next page (55.5 Nandakattheraapadāna)](/tipitaka/20Ap1/55/55.5.md)


