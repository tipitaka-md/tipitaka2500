
[Home](/) / [20Ap1 Therāpadānapāḷi](../../20Ap1.md) / [55 Bhaddiyavagga](../55.md)

# 𑁫𑁫𑁇𑁬 𑀓𑀸𑀍𑀉𑀤𑀸𑀬𑀺𑀢𑁆𑀣𑁂𑀭𑀅𑀧𑀤𑀸𑀦

### 𑀪𑀤𑁆𑀤𑀺𑀬𑀯𑀕𑁆𑀕

### 𑀓𑀸𑀍𑀉𑀤𑀸𑀬𑀺𑀢𑁆𑀣𑁂𑀭𑀅𑀧𑀤𑀸𑀦

(165.)

7509\. _“𑀧𑀤𑀼𑀫𑀼𑀢𑁆𑀢𑀭𑁄 𑀦𑀸𑀫 𑀚𑀺𑀦𑁄,_  
_𑀲𑀩𑁆𑀩𑀥𑀫𑁆𑀫𑁂𑀲𑀼 𑀘𑀓𑁆𑀔𑀼𑀫𑀸;_  
_𑀇𑀢𑁄 𑀲𑀢𑀲𑀳𑀲𑁆𑀲𑀫𑁆𑀳𑀺,_  
_𑀓𑀧𑁆𑀧𑁂 𑀉𑀧𑁆𑀧𑀚𑁆𑀚𑀺 𑀦𑀸𑀬𑀓𑁄𑁇_  


(166.)

7510\. _𑀦𑀸𑀬𑀓𑀸𑀦𑀁 𑀯𑀭𑁄 𑀲𑀢𑁆𑀣𑀸,_  
_𑀕𑀼𑀡𑀸𑀕𑀼𑀡𑀯𑀺𑀤𑀽 𑀚𑀺𑀦𑁄;_  
_𑀓𑀢𑀜𑁆𑀜𑀽 𑀓𑀢𑀯𑁂𑀤𑀻 𑀘,_  
_𑀢𑀺𑀢𑁆𑀣𑁂 𑀬𑁄𑀚𑁂𑀢𑀺 𑀧𑀸𑀡𑀺𑀦𑁂𑁇_  


(167.)

7511\. _𑀲𑀩𑁆𑀩𑀜𑁆𑀜𑀼𑀢𑁂𑀦 𑀜𑀸𑀡𑁂𑀦,_  
_𑀢𑀼𑀮𑀬𑀺𑀢𑁆𑀯𑀸 𑀤𑀬𑀸𑀲𑀬𑁄;_  
_𑀤𑁂𑀲𑁂𑀢𑀺 𑀧𑀯𑀭𑀁 𑀥𑀫𑁆𑀫𑀁,_  
_𑀅𑀦𑀦𑁆𑀢𑀕𑀼𑀡𑀲𑀜𑁆𑀘𑀬𑁄𑁇_  


(168.)

7512\. _𑀲 𑀓𑀤𑀸𑀘𑀺 𑀫𑀳𑀸𑀯𑀻𑀭𑁄,_  
_𑀅𑀦𑀦𑁆𑀢𑀚𑀺𑀦𑀲𑀁𑀲𑀭𑀺;_  
_𑀤𑁂𑀲𑁂𑀢𑀺 𑀫𑀥𑀼𑀭𑀁 𑀥𑀫𑁆𑀫𑀁,_  
_𑀘𑀢𑀼𑀲𑀘𑁆𑀘𑀽𑀧𑀲𑀜𑁆𑀳𑀺𑀢𑀁𑁇_  


(169.)

7513\. _𑀲𑀼𑀢𑁆𑀯𑀸𑀦 𑀢𑀁 𑀥𑀫𑁆𑀫𑀯𑀭𑀁,_  
_𑀆𑀤𑀺𑀫𑀚𑁆𑀛𑀦𑁆𑀢𑀲𑁄𑀪𑀦𑀁;_  
_𑀧𑀸𑀡𑀲𑀢𑀲𑀳𑀲𑁆𑀲𑀸𑀦𑀁,_  
_𑀥𑀫𑁆𑀫𑀸𑀪𑀺𑀲𑀫𑀬𑁄 𑀅𑀳𑀼𑁇_  


(170.)

7514\. _𑀦𑀺𑀦𑁆𑀦𑀸𑀤𑀺𑀢𑀸 𑀢𑀤𑀸 𑀪𑀽𑀫𑀺,_  
_𑀕𑀚𑁆𑀚𑀺𑀁𑀲𑀼 𑀘 𑀧𑀬𑁄𑀥𑀭𑀸;_  
_𑀲𑀸𑀥𑀼𑀓𑀸𑀭𑀁 𑀧𑀯𑀢𑁆𑀢𑀺𑀁𑀲𑀼,_  
_𑀤𑁂𑀯𑀩𑁆𑀭𑀳𑁆𑀫𑀦𑀭𑀸𑀲𑀼𑀭𑀸𑁇_  


(171.)

7515\. _‘𑀅𑀳𑁄 𑀓𑀸𑀭𑀼𑀡𑀺𑀓𑁄 𑀲𑀢𑁆𑀣𑀸,_  
_𑀅𑀳𑁄 𑀲𑀤𑁆𑀥𑀫𑁆𑀫𑀤𑁂𑀲𑀦𑀸;_  
_𑀅𑀳𑁄 𑀪𑀯𑀲𑀫𑀼𑀤𑁆𑀤𑀫𑁆𑀳𑀺,_  
_𑀦𑀺𑀫𑀼𑀕𑁆𑀕𑁂 𑀉𑀤𑁆𑀥𑀭𑀻 𑀚𑀺𑀦𑁄’𑁇_  


(172.)

7516\. _𑀏𑀯𑀁 𑀧𑀯𑁂𑀤𑀚𑀸𑀢𑁂𑀲𑀼,_  
_𑀲𑀦𑀭𑀸𑀫𑀭𑀩𑁆𑀭𑀳𑁆𑀫𑀲𑀼;_  
_𑀓𑀼𑀮𑀧𑁆𑀧𑀲𑀸𑀤𑀓𑀸𑀦𑀕𑁆𑀕𑀁,_  
_𑀲𑀸𑀯𑀓𑀁 𑀯𑀡𑁆𑀡𑀬𑀻 𑀚𑀺𑀦𑁄𑁇_  


(173.)

7517\. _𑀢𑀤𑀸𑀳𑀁 𑀳𑀁𑀲𑀯𑀢𑀺𑀬𑀁,_  
_𑀚𑀸𑀢𑁄𑀫𑀘𑁆𑀘𑀓𑀼𑀮𑁂 𑀅𑀳𑀼𑀁;_  
_𑀧𑀸𑀲𑀸𑀤𑀺𑀓𑁄 𑀤𑀲𑁆𑀲𑀦𑀺𑀬𑁄,_  
_𑀧𑀳𑀽𑀢𑀥𑀦𑀥𑀜𑁆𑀜𑀯𑀸𑁇_  


(174.)

7518\. _𑀳𑀁𑀲𑀸𑀭𑀸𑀫𑀫𑀼𑀧𑁂𑀘𑁆𑀘𑀸𑀳𑀁,_  
_𑀯𑀦𑁆𑀤𑀺𑀢𑁆𑀯𑀸 𑀢𑀁 𑀢𑀣𑀸𑀕𑀢𑀁;_  
_𑀲𑀼𑀡𑀺𑀢𑁆𑀯𑀸 𑀫𑀥𑀼𑀭𑀁 𑀥𑀫𑁆𑀫𑀁,_  
_𑀓𑀸𑀭𑀁 𑀓𑀢𑁆𑀯𑀸 𑀘 𑀢𑀸𑀤𑀺𑀦𑁄𑁇_  


(175.)

7519\. _𑀦𑀺𑀧𑀘𑁆𑀘 𑀧𑀸𑀤𑀫𑀽𑀮𑁂𑀳𑀁,_  
_𑀇𑀫𑀁 𑀯𑀘𑀦𑀫𑀩𑁆𑀭𑀯𑀺𑀁;_  
_‘𑀓𑀼𑀮𑀧𑁆𑀧𑀲𑀸𑀤𑀓𑀸𑀦𑀕𑁆𑀕𑁄,_  
_𑀬𑁄 𑀢𑀬𑀸 𑀲𑀦𑁆𑀣𑀼𑀢𑁄 𑀫𑀼𑀦𑁂𑁇_  


(176.)

7520\. _𑀢𑀸𑀤𑀺𑀲𑁄 𑀳𑁄𑀫𑀳𑀁 𑀯𑀻𑀭,_  
_𑀩𑀼𑀤𑁆𑀥𑀲𑁂𑀝𑁆𑀞𑀲𑁆𑀲 𑀲𑀸𑀲𑀦𑁂’;_  
_𑀢𑀤𑀸 𑀫𑀳𑀸𑀓𑀸𑀭𑀼𑀡𑀺𑀓𑁄,_  
_𑀲𑀺𑀜𑁆𑀘𑀦𑁆𑀢𑁄 𑀯𑀸𑀫𑀢𑁂𑀦 𑀫𑀁𑁇_  


(177.)

7521\. _𑀆𑀳 𑀫𑀁 ‘𑀧𑀼𑀢𑁆𑀢 𑀉𑀢𑁆𑀢𑀺𑀝𑁆𑀞,_  
_𑀮𑀘𑁆𑀙𑀲𑁂 𑀢𑀁 𑀫𑀦𑁄𑀭𑀣𑀁;_  
_𑀓𑀣𑀁 𑀦𑀸𑀫 𑀚𑀺𑀦𑁂 𑀓𑀸𑀭𑀁,_  
_𑀓𑀢𑁆𑀯𑀸𑀦 𑀯𑀺𑀨𑀮𑁄 𑀲𑀺𑀬𑀸𑁇_  


(178.)

7522\. _𑀲𑀢𑀲𑀳𑀲𑁆𑀲𑀺𑀢𑁄 𑀓𑀧𑁆𑀧𑁂,_  
_𑀑𑀓𑁆𑀓𑀸𑀓𑀓𑀼𑀮𑀲𑀫𑁆𑀪𑀯𑁄;_  
_𑀕𑁄𑀢𑀫𑁄 𑀦𑀸𑀫 𑀕𑁄𑀢𑁆𑀢𑁂𑀦,_  
_𑀲𑀢𑁆𑀣𑀸 𑀮𑁄𑀓𑁂 𑀪𑀯𑀺𑀲𑁆𑀲𑀢𑀺𑁇_  


(179.)

7523\. _𑀢𑀲𑁆𑀲 𑀥𑀫𑁆𑀫𑁂𑀲𑀼 𑀤𑀸𑀬𑀸𑀤𑁄,_  
_𑀑𑀭𑀲𑁄 𑀥𑀫𑁆𑀫𑀦𑀺𑀫𑁆𑀫𑀺𑀢𑁄;_  
_𑀉𑀤𑀸𑀬𑀺 𑀦𑀸𑀫 𑀦𑀸𑀫𑁂𑀦,_  
_𑀳𑁂𑀲𑁆𑀲𑀢𑀺 𑀲𑀢𑁆𑀣𑀼 𑀲𑀸𑀯𑀓𑁄’𑁇_  


(180.)

7524\. _𑀢𑀁 𑀲𑀼𑀢𑁆𑀯𑀸 𑀫𑀼𑀤𑀺𑀢𑁄 𑀳𑀼𑀢𑁆𑀯𑀸,_  
_𑀬𑀸𑀯𑀚𑀻𑀯𑀁 𑀢𑀤𑀸 𑀚𑀺𑀦𑀁;_  
_𑀫𑁂𑀢𑁆𑀢𑀘𑀺𑀢𑁆𑀢𑁄 𑀧𑀭𑀺𑀘𑀭𑀺𑀁,_  
_𑀧𑀘𑁆𑀘𑀬𑁂𑀳𑀺 𑀯𑀺𑀦𑀸𑀬𑀓𑀁𑁇_  


(181.)

7525\. _𑀢𑁂𑀦 𑀓𑀫𑁆𑀫𑀯𑀺𑀧𑀸𑀓𑁂𑀦,_  
_𑀘𑁂𑀢𑀦𑀸𑀧𑀡𑀺𑀥𑀻𑀳𑀺 𑀘;_  
_𑀚𑀳𑀺𑀢𑁆𑀯𑀸 𑀫𑀸𑀦𑀼𑀲𑀁 𑀤𑁂𑀳𑀁,_  
_𑀢𑀸𑀯𑀢𑀺𑀁𑀲𑀫𑀕𑀘𑁆𑀙𑀳𑀁𑁇_  


(182.)

7526\. _𑀧𑀘𑁆𑀙𑀺𑀫𑁂 𑀘 𑀪𑀯𑁂 𑀤𑀸𑀦𑀺,_  
_𑀭𑀫𑁆𑀫𑁂 𑀓𑀧𑀺𑀮𑀯𑀢𑁆𑀣𑀯𑁂;_  
_𑀚𑀸𑀢𑁄 𑀫𑀳𑀸𑀫𑀘𑁆𑀘𑀓𑀼𑀮𑁂,_  
_𑀲𑀼𑀤𑁆𑀥𑁄𑀤𑀦𑀫𑀳𑀻𑀧𑀢𑁂𑁇_  


(183.)

7527\. _𑀢𑀤𑀸 𑀅𑀚𑀸𑀬𑀺 𑀲𑀺𑀤𑁆𑀥𑀢𑁆𑀣𑁄,_  
_𑀭𑀫𑁆𑀫𑁂 𑀮𑀼𑀫𑁆𑀩𑀺𑀦𑀺𑀓𑀸𑀦𑀦𑁂;_  
_𑀳𑀺𑀢𑀸𑀬 𑀲𑀩𑁆𑀩𑀮𑁄𑀓𑀲𑁆𑀲,_  
_𑀲𑀼𑀔𑀸𑀬 𑀘 𑀦𑀭𑀸𑀲𑀪𑁄𑁇_  


(184.)

7528\. _𑀢𑀤𑀳𑁂𑀯 𑀅𑀳𑀁 𑀚𑀸𑀢𑁄,_  
_𑀲𑀳 𑀢𑁂𑀦𑁂𑀯 𑀯𑀟𑁆𑀠𑀺𑀢𑁄;_  
_𑀧𑀺𑀬𑁄 𑀲𑀳𑀸𑀬𑁄 𑀤𑀬𑀺𑀢𑁄,_  
_𑀯𑀺𑀬𑀢𑁆𑀢𑁄 𑀦𑀻𑀢𑀺𑀓𑁄𑀯𑀺𑀤𑁄𑁇_  


(185.)

7529\. _𑀏𑀓𑀽𑀦𑀢𑀺𑀁𑀲𑁄 𑀯𑀬𑀲𑀸,_  
_𑀦𑀺𑀓𑁆𑀔𑀫𑀺𑀢𑁆𑀯𑀸 𑀅𑀕𑀸𑀭𑀢𑁄;_  
_𑀙𑀩𑁆𑀩𑀲𑁆𑀲𑀁 𑀯𑀻𑀢𑀺𑀦𑀸𑀫𑁂𑀢𑁆𑀯𑀸,_  
_𑀆𑀲𑀺 𑀩𑀼𑀤𑁆𑀥𑁄 𑀯𑀺𑀦𑀸𑀬𑀓𑁄𑁇_  


(186.)

7530\. _𑀚𑁂𑀢𑁆𑀯𑀸 𑀲𑀲𑁂𑀦𑀓𑀁 𑀫𑀸𑀭𑀁,_  
_𑀔𑁂𑀧𑀬𑀺𑀢𑁆𑀯𑀸𑀦 𑀆𑀲𑀯𑁂;_  
_𑀪𑀯𑀡𑁆𑀡𑀯𑀁 𑀢𑀭𑀺𑀢𑁆𑀯𑀸𑀦,_  
_𑀩𑀼𑀤𑁆𑀥𑁄 𑀆𑀲𑀺 𑀲𑀤𑁂𑀯𑀓𑁂𑁇_  


(187.)

7531\. _𑀇𑀲𑀺𑀯𑁆𑀳𑀬𑀁 𑀕𑀫𑀺𑀢𑁆𑀯𑀸𑀦,_  
_𑀯𑀺𑀦𑁂𑀢𑁆𑀯𑀸 𑀧𑀜𑁆𑀘𑀯𑀕𑁆𑀕𑀺𑀬𑁂;_  
_𑀢𑀢𑁄 𑀯𑀺𑀦𑁂𑀲𑀺 𑀪𑀕𑀯𑀸,_  
_𑀕𑀦𑁆𑀢𑁆𑀯𑀸 𑀕𑀦𑁆𑀢𑁆𑀯𑀸 𑀢𑀳𑀺𑀁 𑀢𑀳𑀺𑀁𑁇_  


(188.)

7532\. _𑀯𑁂𑀦𑁂𑀬𑁆𑀬𑁂 𑀯𑀺𑀦𑀬𑀦𑁆𑀢𑁄 𑀲𑁄,_  
_𑀲𑀗𑁆𑀕𑀡𑁆𑀳𑀦𑁆𑀢𑁄 𑀲𑀤𑁂𑀯𑀓𑀁;_  
_𑀉𑀧𑁂𑀘𑁆𑀘 𑀫𑀕𑀥𑁂 𑀕𑀺𑀭𑀺𑀁,_  
_𑀯𑀺𑀳𑀭𑀺𑀢𑁆𑀣 𑀢𑀤𑀸 𑀚𑀺𑀦𑁄𑁇_  


(189.)

7533\. _𑀢𑀤𑀸 𑀲𑀼𑀤𑁆𑀥𑁄𑀤𑀦𑁂𑀦𑀸𑀳𑀁,_  
_𑀪𑀽𑀫𑀺𑀧𑀸𑀮𑁂𑀦 𑀧𑁂𑀲𑀺𑀢𑁄;_  
_𑀕𑀦𑁆𑀢𑁆𑀯𑀸 𑀤𑀺𑀲𑁆𑀯𑀸 𑀤𑀲𑀩𑀮𑀁,_  
_𑀧𑀩𑁆𑀩𑀚𑀺𑀢𑁆𑀯𑀸𑀭𑀳𑀸 𑀅𑀳𑀼𑀁𑁇_  


(190.)

7534\. _𑀢𑀤𑀸 𑀫𑀳𑁂𑀲𑀺𑀁 𑀬𑀸𑀘𑀺𑀢𑁆𑀯𑀸,_  
_𑀧𑀸𑀧𑀬𑀺𑀁 𑀓𑀧𑀺𑀮𑀯𑁆𑀳𑀬𑀁;_  
_𑀢𑀢𑁄 𑀧𑀼𑀭𑀸𑀳𑀁 𑀕𑀦𑁆𑀢𑁆𑀯𑀸𑀦,_  
_𑀧𑀲𑀸𑀤𑁂𑀲𑀺𑀁 𑀫𑀳𑀸𑀓𑀼𑀮𑀁𑁇_  


(191.)

7535\. _𑀚𑀺𑀦𑁄 𑀢𑀲𑁆𑀫𑀺𑀁 𑀕𑀼𑀡𑁂 𑀢𑀼𑀝𑁆𑀞𑁄,_  
_𑀫𑀁 𑀫𑀳𑀸𑀧𑀭𑀺𑀲𑀸𑀬 𑀲𑁄;_  
_𑀓𑀼𑀮𑀧𑁆𑀧𑀲𑀸𑀤𑀓𑀸𑀦𑀕𑁆𑀕𑀁,_  
_𑀧𑀜𑁆𑀜𑀸𑀧𑁂𑀲𑀺 𑀯𑀺𑀦𑀸𑀬𑀓𑁄𑁇_  


(192.)

7536\. _𑀓𑀺𑀮𑁂𑀲𑀸 𑀛𑀸𑀧𑀺𑀢𑀸 𑀫𑀬𑁆𑀳𑀁,_  
_…𑀧𑁂…_  
_𑀯𑀺𑀳𑀭𑀸𑀫𑀺 𑀅𑀦𑀸𑀲𑀯𑁄𑁇_  


(193.)

7537\. _𑀲𑁆𑀯𑀸𑀕𑀢𑀁 𑀯𑀢 𑀫𑁂 𑀆𑀲𑀺,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁𑁇_  


(194.)

7538\. _𑀧𑀝𑀺𑀲𑀫𑁆𑀪𑀺𑀤𑀸 𑀘𑀢𑀲𑁆𑀲𑁄,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁”𑁇_  


7539\. 𑀇𑀢𑁆𑀣𑀁 𑀲𑀼𑀤𑀁 𑀆𑀬𑀲𑁆𑀫𑀸 𑀓𑀸𑀍𑀉𑀤𑀸𑀬𑀻 𑀣𑁂𑀭𑁄 𑀇𑀫𑀸 𑀕𑀸𑀣𑀸𑀬𑁄 𑀅𑀪𑀸𑀲𑀺𑀢𑁆𑀣𑀸𑀢𑀺𑁇

---

7540\. 𑀓𑀸𑀍𑀉𑀤𑀸𑀬𑀺𑀢𑁆𑀣𑁂𑀭𑀲𑁆𑀲𑀸𑀧𑀤𑀸𑀦𑀁 𑀙𑀝𑁆𑀞𑀁𑁇



[Go to previous page (55.5 Nandakattheraapadāna)](55.5.md) / [Go to parent page (55 Bhaddiyavagga)](../55.md) / [Go to next page (55.7 Abhayattheraapadāna)](55.7.md)


