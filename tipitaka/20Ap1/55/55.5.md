
[Home](/) / [20Ap1 Therāpadānapāḷi](...md) / [55 Bhaddiyavagga](../20Ap1/55.md)

# 𑁫𑁫𑁇𑁫 𑀦𑀦𑁆𑀤𑀓𑀢𑁆𑀣𑁂𑀭𑀅𑀧𑀤𑀸𑀦

* 𑀪𑀤𑁆𑀤𑀺𑀬𑀯𑀕𑁆𑀕

* 𑀦𑀦𑁆𑀤𑀓𑀢𑁆𑀣𑁂𑀭𑀅𑀧𑀤𑀸𑀦

(143.)

7485\. _“𑀧𑀤𑀼𑀫𑀼𑀢𑁆𑀢𑀭𑁄 𑀦𑀸𑀫 𑀚𑀺𑀦𑁄,_  
_𑀲𑀩𑁆𑀩𑀥𑀫𑁆𑀫𑁂𑀲𑀼 𑀘𑀓𑁆𑀔𑀼𑀫𑀸;_  
_𑀇𑀢𑁄 𑀲𑀢𑀲𑀳𑀲𑁆𑀲𑀫𑁆𑀳𑀺,_  
_𑀓𑀧𑁆𑀧𑁂 𑀉𑀧𑁆𑀧𑀚𑁆𑀚𑀺 𑀦𑀸𑀬𑀓𑁄𑁇_  


(144.)

7486\. _𑀳𑀺𑀢𑀸𑀬 𑀲𑀩𑁆𑀩𑀲𑀢𑁆𑀢𑀸𑀦𑀁,_  
_𑀲𑀼𑀔𑀸𑀬 𑀯𑀤𑀢𑀁 𑀯𑀭𑁄;_  
_𑀅𑀢𑁆𑀣𑀸𑀬 𑀧𑀼𑀭𑀺𑀲𑀸𑀚𑀜𑁆𑀜𑁄,_  
_𑀧𑀝𑀺𑀧𑀦𑁆𑀦𑁄 𑀲𑀤𑁂𑀯𑀓𑁂𑁇_  


(145.)

7487\. _𑀬𑀲𑀕𑁆𑀕𑀧𑀢𑁆𑀢𑁄 𑀲𑀺𑀭𑀺𑀫𑀸,_  
_𑀓𑀺𑀢𑁆𑀢𑀺𑀯𑀡𑁆𑀡𑀪𑀢𑁄 𑀚𑀺𑀦𑁄;_  
_𑀧𑀽𑀚𑀺𑀢𑁄 𑀲𑀩𑁆𑀩𑀮𑁄𑀓𑀲𑁆𑀲,_  
_𑀤𑀺𑀲𑀸 𑀲𑀩𑁆𑀩𑀸𑀲𑀼 𑀯𑀺𑀲𑁆𑀲𑀼𑀢𑁄𑁇_  


(146.)

7488\. _𑀉𑀢𑁆𑀢𑀺𑀡𑁆𑀡𑀯𑀺𑀘𑀺𑀓𑀺𑀘𑁆𑀙𑁄 𑀲𑁄,_  
_𑀯𑀻𑀢𑀺𑀯𑀢𑁆𑀢𑀓𑀣𑀁𑀓𑀣𑁄;_  
_𑀧𑀭𑀺𑀧𑀼𑀡𑁆𑀡𑀫𑀦𑀲𑀗𑁆𑀓𑀧𑁆𑀧𑁄,_  
_𑀧𑀢𑁆𑀢𑁄 𑀲𑀫𑁆𑀩𑁄𑀥𑀺𑀫𑀼𑀢𑁆𑀢𑀫𑀁𑁇_  


(147.)

7489\. _𑀅𑀦𑀼𑀧𑁆𑀧𑀦𑁆𑀦𑀲𑁆𑀲 𑀫𑀕𑁆𑀕𑀲𑁆𑀲,_  
_𑀉𑀧𑁆𑀧𑀸𑀤𑁂𑀢𑀸 𑀦𑀭𑀼𑀢𑁆𑀢𑀫𑁄;_  
_𑀅𑀦𑀓𑁆𑀔𑀸𑀢𑀜𑁆𑀘 𑀅𑀓𑁆𑀔𑀸𑀲𑀺,_  
_𑀅𑀲𑀜𑁆𑀚𑀸𑀢𑀜𑁆𑀘 𑀲𑀜𑁆𑀚𑀦𑀻𑁇_  


(148.)

7490\. _𑀫𑀕𑁆𑀕𑀜𑁆𑀜𑀽 𑀫𑀕𑁆𑀕𑀯𑀺𑀤𑀽 𑀘,_  
_𑀫𑀕𑁆𑀕𑀓𑁆𑀔𑀸𑀬𑀻 𑀦𑀭𑀸𑀲𑀪𑁄;_  
_𑀫𑀕𑁆𑀕𑀲𑁆𑀲 𑀓𑀼𑀲𑀮𑁄 𑀲𑀢𑁆𑀣𑀸,_  
_𑀲𑀸𑀭𑀣𑀻𑀦𑀁 𑀯𑀭𑀼𑀢𑁆𑀢𑀫𑁄𑁇_  


(149.)

7491\. _𑀢𑀤𑀸 𑀫𑀳𑀸𑀓𑀸𑀭𑀼𑀡𑀺𑀓𑁄,_  
_𑀥𑀫𑁆𑀫𑀁 𑀤𑁂𑀲𑁂𑀲𑀺 𑀦𑀸𑀬𑀓𑁄;_  
_𑀦𑀺𑀫𑀼𑀕𑁆𑀕𑁂 𑀓𑀸𑀫𑀧𑀗𑁆𑀓𑀫𑁆𑀳𑀺,_  
_𑀲𑀫𑀼𑀤𑁆𑀥𑀭𑀢𑀺 𑀧𑀸𑀡𑀺𑀦𑁂𑁇_  


(150.)

7492\. _𑀪𑀺𑀓𑁆𑀔𑀼𑀦𑀻𑀦𑀁 𑀑𑀯𑀤𑀦𑁂,_  
_𑀲𑀸𑀯𑀓𑀁 𑀲𑁂𑀝𑁆𑀞𑀲𑀫𑁆𑀫𑀢𑀁;_  
_𑀯𑀡𑁆𑀡𑀬𑀁 𑀏𑀢𑀤𑀕𑁆𑀕𑀫𑁆𑀳𑀺,_  
_𑀧𑀜𑁆𑀜𑀧𑁂𑀲𑀺 𑀫𑀳𑀸𑀫𑀼𑀦𑀺𑁇_  


(151.)

7493\. _𑀢𑀁 𑀲𑀼𑀢𑁆𑀯𑀸𑀳𑀁 𑀧𑀫𑀼𑀤𑀺𑀢𑁄,_  
_𑀦𑀺𑀫𑀦𑁆𑀢𑁂𑀢𑁆𑀯𑀸 𑀢𑀣𑀸𑀕𑀢𑀁;_  
_𑀪𑁄𑀚𑀬𑀺𑀢𑁆𑀯𑀸 𑀲𑀲𑀁𑀖𑀁 𑀢𑀁,_  
_𑀧𑀢𑁆𑀣𑀬𑀺𑀁 𑀞𑀸𑀦𑀫𑀼𑀢𑁆𑀢𑀫𑀁𑁇_  


(152.)

7494\. _𑀢𑀤𑀸 𑀧𑀫𑀼𑀤𑀺𑀢𑁄 𑀦𑀸𑀣𑁄,_  
_𑀫𑀁 𑀅𑀯𑁄𑀘 𑀫𑀳𑀸𑀇𑀲𑀺;_  
_‘𑀲𑀼𑀔𑀻 𑀪𑀯𑀲𑁆𑀲𑀼 𑀤𑀻𑀖𑀸𑀯𑀼,_  
_𑀮𑀘𑁆𑀙𑀲𑁂 𑀢𑀁 𑀫𑀦𑁄𑀭𑀣𑀁𑁇_  


(153.)

7495\. _𑀲𑀢𑀲𑀳𑀲𑁆𑀲𑀺𑀢𑁄 𑀓𑀧𑁆𑀧𑁂,_  
_𑀑𑀓𑁆𑀓𑀸𑀓𑀓𑀼𑀮𑀲𑀫𑁆𑀪𑀯𑁄;_  
_𑀕𑁄𑀢𑀫𑁄 𑀦𑀸𑀫 𑀕𑁄𑀢𑁆𑀢𑁂𑀦,_  
_𑀲𑀢𑁆𑀣𑀸 𑀮𑁄𑀓𑁂 𑀪𑀯𑀺𑀲𑁆𑀲𑀢𑀺𑁇_  


(154.)

7496\. _𑀢𑀲𑁆𑀲 𑀥𑀫𑁆𑀫𑁂𑀲𑀼 𑀤𑀸𑀬𑀸𑀤𑁄,_  
_𑀑𑀭𑀲𑁄 𑀥𑀫𑁆𑀫𑀦𑀺𑀫𑁆𑀫𑀺𑀢𑁄;_  
_𑀦𑀦𑁆𑀤𑀓𑁄 𑀦𑀸𑀫 𑀦𑀸𑀫𑁂𑀦,_  
_𑀳𑁂𑀲𑁆𑀲𑀢𑀺 𑀲𑀢𑁆𑀣𑀼 𑀲𑀸𑀯𑀓𑁄’𑁇_  


(155.)

7497\. _𑀢𑁂𑀦 𑀓𑀫𑁆𑀫𑁂𑀦 𑀲𑀼𑀓𑀢𑁂𑀦,_  
_𑀘𑁂𑀢𑀦𑀸𑀧𑀡𑀺𑀥𑀻𑀳𑀺 𑀘;_  
_𑀚𑀳𑀺𑀢𑁆𑀯𑀸 𑀫𑀸𑀦𑀼𑀲𑀁 𑀤𑁂𑀳𑀁,_  
_𑀢𑀸𑀯𑀢𑀺𑀁𑀲𑀽𑀧𑀕𑁄 𑀅𑀳𑀁𑁇_  


(156.)

7498\. _𑀧𑀘𑁆𑀙𑀺𑀫𑁂 𑀘 𑀪𑀯𑁂 𑀤𑀸𑀦𑀺,_  
_𑀚𑀸𑀢𑁄 𑀲𑁂𑀝𑁆𑀞𑀺𑀓𑀼𑀮𑁂 𑀅𑀳𑀁;_  
_𑀲𑀸𑀯𑀢𑁆𑀣𑀺𑀬𑀁 𑀧𑀼𑀭𑁂 𑀯𑀭𑁂,_  
_𑀇𑀤𑁆𑀥𑁂 𑀨𑀻𑀢𑁂 𑀫𑀳𑀤𑁆𑀥𑀦𑁂𑁇_  


(157.)

7499\. _𑀧𑀼𑀭𑀧𑁆𑀧𑀯𑁂𑀲𑁂 𑀲𑀼𑀕𑀢𑀁,_  
_𑀤𑀺𑀲𑁆𑀯𑀸 𑀯𑀺𑀫𑁆𑀳𑀺𑀢𑀫𑀸𑀦𑀲𑁄;_  
_𑀚𑁂𑀢𑀸𑀭𑀸𑀫𑀧𑀝𑀺𑀕𑁆𑀕𑀸𑀳𑁂,_  
_𑀧𑀩𑁆𑀩𑀚𑀺𑀁 𑀅𑀦𑀕𑀸𑀭𑀺𑀬𑀁𑁇_  


(158.)

7500\. _𑀦𑀘𑀺𑀭𑁂𑀦𑁂𑀯 𑀓𑀸𑀮𑁂𑀦,_  
_𑀅𑀭𑀳𑀢𑁆𑀢𑀫𑀧𑀸𑀧𑀼𑀡𑀺𑀁;_  
_𑀢𑀢𑁄𑀳𑀁 𑀢𑀺𑀡𑁆𑀡𑀲𑀁𑀲𑀸𑀭𑁄,_  
_𑀲𑀸𑀲𑀺𑀢𑁄 𑀲𑀩𑁆𑀩𑀤𑀲𑁆𑀲𑀺𑀦𑀸𑁇_  


(159.)

7501\. _𑀪𑀺𑀓𑁆𑀔𑀼𑀦𑀻𑀦𑀁 𑀥𑀫𑁆𑀫𑀓𑀣𑀁,_  
_𑀧𑀝𑀺𑀧𑀼𑀘𑁆𑀙𑀸𑀓𑀭𑀺𑀁 𑀅𑀳𑀁;_  
_𑀲𑀸𑀲𑀺𑀢𑀸 𑀢𑀸 𑀫𑀬𑀸 𑀲𑀩𑁆𑀩𑀸,_  
_𑀅𑀪𑀯𑀺𑀁𑀲𑀼 𑀅𑀦𑀸𑀲𑀯𑀸𑁇_  


(160.)

7502\. _𑀲𑀢𑀸𑀦𑀺 𑀧𑀜𑁆𑀘𑀦𑀽𑀦𑀸𑀦𑀺,_  
_𑀢𑀤𑀸 𑀢𑀼𑀝𑁆𑀞𑁄 𑀫𑀳𑀸𑀳𑀺𑀢𑁄;_  
_𑀪𑀺𑀓𑁆𑀔𑀼𑀦𑀻𑀦𑀁 𑀑𑀯𑀤𑀢𑀁,_  
_𑀅𑀕𑁆𑀕𑀝𑁆𑀞𑀸𑀦𑁂 𑀞𑀧𑁂𑀲𑀺 𑀫𑀁𑁇_  


(161.)

7503\. _𑀲𑀢𑀲𑀳𑀲𑁆𑀲𑁂 𑀓𑀢𑀁 𑀓𑀫𑁆𑀫𑀁,_  
_𑀨𑀮𑀁 𑀤𑀲𑁆𑀲𑁂𑀲𑀺 𑀫𑁂 𑀇𑀥;_  
_𑀲𑀼𑀫𑀼𑀢𑁆𑀢𑁄 𑀲𑀭𑀯𑁂𑀕𑁄𑀯,_  
_𑀓𑀺𑀮𑁂𑀲𑁂 𑀛𑀸𑀧𑀬𑀺𑀁 𑀫𑀫𑁇_  


(162.)

7504\. _𑀓𑀺𑀮𑁂𑀲𑀸 𑀛𑀸𑀧𑀺𑀢𑀸 𑀫𑀬𑁆𑀳𑀁,_  
_…𑀧𑁂…_  
_𑀯𑀺𑀳𑀭𑀸𑀫𑀺 𑀅𑀦𑀸𑀲𑀯𑁄𑁇_  


(163.)

7505\. _𑀲𑁆𑀯𑀸𑀕𑀢𑀁 𑀯𑀢 𑀫𑁂 𑀆𑀲𑀺,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁𑁇_  


(164.)

7506\. _𑀧𑀝𑀺𑀲𑀫𑁆𑀪𑀺𑀤𑀸 𑀘𑀢𑀲𑁆𑀲𑁄,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁”𑁇_  


7507\. 𑀇𑀢𑁆𑀣𑀁 𑀲𑀼𑀤𑀁 𑀆𑀬𑀲𑁆𑀫𑀸 𑀦𑀦𑁆𑀤𑀓𑁄 𑀣𑁂𑀭𑁄 𑀇𑀫𑀸 𑀕𑀸𑀣𑀸𑀬𑁄 𑀅𑀪𑀸𑀲𑀺𑀢𑁆𑀣𑀸𑀢𑀺𑁇

---

7508\. 𑀦𑀦𑁆𑀤𑀓𑀢𑁆𑀣𑁂𑀭𑀲𑁆𑀲𑀸𑀧𑀤𑀸𑀦𑀁 𑀧𑀜𑁆𑀘𑀫𑀁𑁇



[Go to previous page (55.4 Vaṅgīsattheraapadāna)](55.4.md) / [Go to parent page (55 Bhaddiyavagga)](../20Ap1/55.md) / [Go to next page (55.6 Kāḷudāyittheraapadāna)](55.6.md)


