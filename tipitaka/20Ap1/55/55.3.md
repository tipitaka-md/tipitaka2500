
[Home](/) / [20Ap1 Therāpadānapāḷi](/tipitaka/20Ap1.md) / [55 Bhaddiyavagga](/tipitaka/20Ap1/55.md)

# 𑁫𑁫𑁇𑁩 𑀲𑀻𑀯𑀮𑀺𑀢𑁆𑀣𑁂𑀭𑀅𑀧𑀤𑀸𑀦

### 𑀪𑀤𑁆𑀤𑀺𑀬𑀯𑀕𑁆𑀕

### 𑀲𑀻𑀯𑀮𑀺𑀢𑁆𑀣𑁂𑀭𑀅𑀧𑀤𑀸𑀦

(54.)

7391. _“𑀧𑀤𑀼𑀫𑀼𑀢𑁆𑀢𑀭𑁄 𑀦𑀸𑀫 𑀚𑀺𑀦𑁄,_  
_𑀲𑀩𑁆𑀩𑀥𑀫𑁆𑀫𑁂𑀲𑀼 𑀘𑀓𑁆𑀔𑀼𑀫𑀸;_  
_𑀇𑀢𑁄 𑀲𑀢𑀲𑀳𑀲𑁆𑀲𑀫𑁆𑀳𑀺,_  
_𑀓𑀧𑁆𑀧𑁂 𑀉𑀧𑁆𑀧𑀚𑁆𑀚𑀺 𑀦𑀸𑀬𑀓𑁄𑁇_  


(55.)

7392. _𑀲𑀻𑀮𑀁 𑀢𑀲𑁆𑀲 𑀅𑀲𑀗𑁆𑀔𑁂𑀬𑁆𑀬𑀁,_  
_𑀲𑀫𑀸𑀥𑀺 𑀯𑀚𑀺𑀭𑀽𑀧𑀫𑁄;_  
_𑀅𑀲𑀗𑁆𑀔𑁂𑀬𑁆𑀬𑀁 𑀜𑀸𑀡𑀯𑀭𑀁,_  
_𑀯𑀺𑀫𑀼𑀢𑁆𑀢𑀺 𑀘 𑀅𑀦𑁄𑀧𑀫𑀸𑁇_  


(56.)

7393. _𑀫𑀦𑀼𑀚𑀸𑀫𑀭𑀦𑀸𑀕𑀸𑀦𑀁,_  
_𑀩𑁆𑀭𑀳𑁆𑀫𑀸𑀦𑀜𑁆𑀘 𑀲𑀫𑀸𑀕𑀫𑁂;_  
_𑀲𑀫𑀡𑀩𑁆𑀭𑀸𑀳𑁆𑀫𑀡𑀸𑀓𑀺𑀡𑁆𑀡𑁂,_  
_𑀥𑀫𑁆𑀫𑀁 𑀤𑁂𑀲𑁂𑀲𑀺 𑀦𑀸𑀬𑀓𑁄𑁇_  


(57.)

7394. _𑀲𑀲𑀸𑀯𑀓𑀁 𑀫𑀳𑀸𑀮𑀸𑀪𑀺𑀁,_  
_𑀧𑀼𑀜𑁆𑀜𑀯𑀦𑁆𑀢𑀁 𑀚𑀼𑀢𑀺𑀦𑁆𑀥𑀭𑀁;_  
_𑀞𑀧𑁂𑀲𑀺 𑀏𑀢𑀤𑀕𑁆𑀕𑀫𑁆𑀳𑀺,_  
_𑀧𑀭𑀺𑀲𑀸𑀲𑀼 𑀯𑀺𑀲𑀸𑀭𑀤𑁄𑁇_  


(58.)

7395. _𑀢𑀤𑀸𑀳𑀁 𑀔𑀢𑁆𑀢𑀺𑀬𑁄 𑀆𑀲𑀺𑀁,_  
_𑀦𑀕𑀭𑁂 𑀳𑀁𑀲𑀲𑀯𑁆𑀳𑀬𑁂;_  
_𑀲𑀼𑀢𑁆𑀯𑀸 𑀚𑀺𑀦𑀲𑁆𑀲 𑀢𑀁 𑀯𑀸𑀓𑁆𑀬𑀁,_  
_𑀲𑀸𑀯𑀓𑀲𑁆𑀲 𑀕𑀼𑀡𑀁 𑀩𑀳𑀼𑀁𑁇_  


(59.)

7396. _𑀦𑀺𑀫𑀦𑁆𑀢𑀬𑀺𑀢𑁆𑀯𑀸 𑀲𑀢𑁆𑀢𑀸𑀳𑀁,_  
_𑀪𑁄𑀚𑀬𑀺𑀢𑁆𑀯𑀸 𑀲𑀲𑀸𑀯𑀓𑀁;_  
_𑀫𑀳𑀸𑀤𑀸𑀦𑀁 𑀤𑀤𑀺𑀢𑁆𑀯𑀸𑀦,_  
_𑀢𑀁 𑀞𑀸𑀦𑀫𑀪𑀺𑀧𑀢𑁆𑀣𑀬𑀺𑀁𑁇_  


(60.)

7397. _𑀢𑀤𑀸 𑀫𑀁 𑀯𑀺𑀦𑀢𑀁 𑀧𑀸𑀤𑁂,_  
_𑀤𑀺𑀲𑁆𑀯𑀸𑀦 𑀧𑀼𑀭𑀺𑀲𑀸𑀲𑀪𑁄;_  
_𑀲𑀭𑁂𑀦 𑀫𑀳𑀢𑀸 𑀯𑀻𑀭𑁄,_  
_𑀇𑀤𑀁 𑀯𑀘𑀦𑀫𑀩𑁆𑀭𑀯𑀺𑁇_  


(61.)

7398. _‘𑀢𑀢𑁄 𑀚𑀺𑀦𑀲𑁆𑀲 𑀯𑀘𑀦𑀁,_  
_𑀲𑁄𑀢𑀼𑀓𑀸𑀫𑀸 𑀫𑀳𑀸𑀚𑀦𑀸;_  
_𑀤𑁂𑀯𑀤𑀸𑀦𑀯𑀕𑀦𑁆𑀥𑀩𑁆𑀩𑀸,_  
_𑀩𑁆𑀭𑀳𑁆𑀫𑀸𑀦𑁄 𑀘 𑀫𑀳𑀺𑀤𑁆𑀥𑀺𑀓𑀸’𑁇_  


(62.)

7399. _𑀲𑀫𑀡𑀩𑁆𑀭𑀸𑀳𑁆𑀫𑀡𑀸 𑀘𑁂𑀯,_  
_𑀦𑀫𑀲𑁆𑀲𑀺𑀁𑀲𑀼 𑀓𑀢𑀜𑁆𑀚𑀮𑀻;_  
_‘𑀦𑀫𑁄 𑀢𑁂 𑀧𑀼𑀭𑀺𑀲𑀸𑀚𑀜𑁆𑀜,_  
_𑀦𑀫𑁄 𑀢𑁂 𑀧𑀼𑀭𑀺𑀲𑀼𑀢𑁆𑀢𑀫𑁇_  


(63.)

7400. _𑀔𑀢𑁆𑀢𑀺𑀬𑁂𑀦 𑀫𑀳𑀸𑀤𑀸𑀦𑀁,_  
_𑀤𑀺𑀦𑁆𑀦𑀁 𑀲𑀢𑁆𑀢𑀸𑀳𑀺𑀓𑀫𑁆𑀧𑀺 𑀯𑁄;_  
_𑀲𑁄𑀢𑀼𑀓𑀸𑀫𑀸 𑀨𑀮𑀁 𑀢𑀲𑁆𑀲,_  
_𑀩𑁆𑀬𑀸𑀓𑀭𑁄𑀳𑀺 𑀫𑀳𑀸𑀫𑀼𑀦𑁂’𑁇_  


(64.)

7401. _𑀢𑀢𑁄 𑀅𑀯𑁄𑀘 𑀪𑀕𑀯𑀸,_  
_‘𑀲𑀼𑀡𑀸𑀣 𑀫𑀫 𑀪𑀸𑀲𑀺𑀢𑀁;_  
_𑀅𑀧𑁆𑀧𑀫𑁂𑀬𑁆𑀬𑀫𑁆𑀳𑀺 𑀩𑀼𑀤𑁆𑀥𑀫𑁆𑀳𑀺,_  
_𑀲𑀲𑀁𑀖𑀫𑁆𑀳𑀺 𑀧𑀢𑀺𑀝𑁆𑀞𑀺𑀢𑀸𑁇_  


(65.)

7402. _𑀤𑀓𑁆𑀔𑀺𑀡𑀸 𑀢𑀸𑀬 𑀓𑁄 𑀯𑀢𑁆𑀢𑀸,_  
_𑀅𑀧𑁆𑀧𑀫𑁂𑀬𑁆𑀬𑀨𑀮𑀸 𑀳𑀺 𑀲𑀸;_  
_𑀅𑀧𑀺 𑀘𑁂 𑀲 𑀫𑀳𑀸𑀪𑁄𑀕𑁄,_  
_𑀞𑀸𑀦𑀁 𑀧𑀢𑁆𑀣𑁂𑀢𑀺 𑀉𑀢𑁆𑀢𑀫𑀁𑁇_  


(66.)

7403. _𑀮𑀸𑀪𑀻 𑀯𑀺𑀧𑀼𑀮𑀮𑀸𑀪𑀸𑀦𑀁,_  
_𑀬𑀣𑀸 𑀪𑀺𑀓𑁆𑀔𑀼 𑀲𑀼𑀤𑀲𑁆𑀲𑀦𑁄;_  
_𑀢𑀣𑀸𑀳𑀫𑁆𑀧𑀺 𑀪𑀯𑁂𑀬𑁆𑀬𑀦𑁆𑀢𑀺,_  
_𑀮𑀘𑁆𑀙𑀲𑁂 𑀢𑀁 𑀅𑀦𑀸𑀕𑀢𑁂𑁇_  


(67.)

7404. _𑀲𑀢𑀲𑀳𑀲𑁆𑀲𑀺𑀢𑁄 𑀓𑀧𑁆𑀧𑁂,_  
_𑀑𑀓𑁆𑀓𑀸𑀓𑀓𑀼𑀮𑀲𑀫𑁆𑀪𑀯𑁄;_  
_𑀕𑁄𑀢𑀫𑁄 𑀦𑀸𑀫 𑀕𑁄𑀢𑁆𑀢𑁂𑀦,_  
_𑀲𑀢𑁆𑀣𑀸 𑀮𑁄𑀓𑁂 𑀪𑀯𑀺𑀲𑁆𑀲𑀢𑀺𑁇_  


(68.)

7405. _𑀢𑀲𑁆𑀲 𑀥𑀫𑁆𑀫𑁂𑀲𑀼 𑀤𑀸𑀬𑀸𑀤𑁄,_  
_𑀑𑀭𑀲𑁄 𑀥𑀫𑁆𑀫𑀦𑀺𑀫𑁆𑀫𑀺𑀢𑁄;_  
_𑀲𑀻𑀯𑀮𑀺 𑀦𑀸𑀫 𑀦𑀸𑀫𑁂𑀦,_  
_𑀳𑁂𑀲𑁆𑀲𑀢𑀺 𑀲𑀢𑁆𑀣𑀼 𑀲𑀸𑀯𑀓𑁄’𑁇_  


(69.)

7406. _𑀢𑁂𑀦 𑀓𑀫𑁆𑀫𑁂𑀦 𑀲𑀼𑀓𑀢𑁂𑀦,_  
_𑀘𑁂𑀢𑀦𑀸𑀧𑀡𑀺𑀥𑀻𑀳𑀺 𑀘;_  
_𑀚𑀳𑀺𑀢𑁆𑀯𑀸 𑀫𑀸𑀦𑀼𑀲𑀁 𑀤𑁂𑀳𑀁,_  
_𑀢𑀸𑀯𑀢𑀺𑀁𑀲𑀽𑀧𑀕𑁄 𑀅𑀳𑀁𑁇_  


(70.)

7407. _𑀏𑀓𑀦𑀯𑀼𑀢𑀺𑀢𑁄 𑀓𑀧𑁆𑀧𑁂,_  
_𑀯𑀺𑀧𑀲𑁆𑀲𑀻 𑀮𑁄𑀓𑀦𑀸𑀬𑀓𑁄;_  
_𑀉𑀧𑁆𑀧𑀚𑁆𑀚𑀺 𑀘𑀸𑀭𑀼𑀤𑀲𑁆𑀲𑀦𑁄,_  
_𑀲𑀩𑁆𑀩𑀥𑀫𑁆𑀫𑀯𑀺𑀧𑀲𑁆𑀲𑀓𑁄𑁇_  


(71.)

7408. _𑀢𑀤𑀸𑀳𑀁 𑀩𑀦𑁆𑀥𑀼𑀫𑀢𑀺𑀬𑀁,_  
_𑀓𑀼𑀮𑀲𑁆𑀲𑀜𑁆𑀜𑀢𑀭𑀲𑁆𑀲 𑀘;_  
_𑀤𑀬𑀺𑀢𑁄 𑀧𑀲𑁆𑀲𑀺𑀢𑁄 𑀘𑁂𑀯,_  
_𑀆𑀲𑀺𑀁 𑀓𑀫𑁆𑀫𑀦𑁆𑀢𑀯𑀸𑀯𑀝𑁄𑁇_  


(72.)

7409. _𑀢𑀤𑀸 𑀅𑀜𑁆𑀜𑀢𑀭𑁄 𑀧𑀽𑀕𑁄,_  
_𑀯𑀺𑀧𑀲𑁆𑀲𑀺𑀲𑁆𑀲 𑀫𑀳𑁂𑀲𑀺𑀦𑁄;_  
_𑀧𑀭𑀺𑀯𑁂𑀲𑀁 𑀅𑀓𑀸𑀭𑀬𑀺,_  
_𑀫𑀳𑀦𑁆𑀢𑀫𑀢𑀺𑀯𑀺𑀲𑁆𑀲𑀼𑀢𑀁𑁇_  


(73.)

7410. _𑀦𑀺𑀝𑁆𑀞𑀺𑀢𑁂 𑀘 𑀫𑀳𑀸𑀤𑀸𑀦𑁂,_  
_𑀤𑀤𑀼𑀁 𑀔𑀚𑁆𑀚𑀓𑀲𑀜𑁆𑀳𑀺𑀢𑀁;_  
_𑀦𑀯𑀁 𑀤𑀥𑀺𑀁 𑀫𑀥𑀼𑀜𑁆𑀘𑁂𑀯,_  
_𑀯𑀺𑀘𑀺𑀦𑀁 𑀦𑁂𑀯 𑀅𑀤𑁆𑀤𑀲𑀼𑀁𑁇_  


(74.)

7411. _𑀢𑀤𑀸𑀳𑀁 𑀢𑀁 𑀕𑀳𑁂𑀢𑁆𑀯𑀸𑀦,_  
_𑀦𑀯𑀁 𑀤𑀥𑀺𑀁 𑀫𑀥𑀼𑀫𑁆𑀧𑀺 𑀘;_  
_𑀓𑀫𑁆𑀫𑀲𑁆𑀲𑀸𑀫𑀺𑀖𑀭𑀁 𑀕𑀘𑁆𑀙𑀺𑀁,_  
_𑀢𑀫𑁂𑀲𑀦𑁆𑀢𑀸 𑀫𑀫𑀤𑁆𑀤𑀲𑀼𑀁𑁇_  


(75.)

7412. _𑀲𑀳𑀲𑁆𑀲𑀫𑀧𑀺 𑀤𑀢𑁆𑀯𑀸𑀦,_  
_𑀦𑀸𑀮𑀪𑀺𑀁𑀲𑀼 𑀘 𑀢𑀁 𑀤𑁆𑀯𑀬𑀁;_  
_𑀢𑀢𑁄𑀳𑀁 𑀏𑀯𑀁 𑀘𑀺𑀦𑁆𑀢𑁂𑀲𑀺𑀁,_  
_‘𑀦𑁂𑀢𑀁 𑀳𑁂𑀲𑁆𑀲𑀢𑀺 𑀑𑀭𑀓𑀁𑁇_  


(76.)

7413. _𑀬𑀣𑀸 𑀇𑀫𑁂 𑀚𑀦𑀸 𑀲𑀩𑁆𑀩𑁂,_  
_𑀲𑀓𑁆𑀓𑀭𑁄𑀦𑁆𑀢𑀺 𑀢𑀣𑀸𑀕𑀢𑀁;_  
_𑀅𑀳𑀫𑁆𑀧𑀺 𑀓𑀸𑀭𑀁 𑀓𑀲𑁆𑀲𑀸𑀫𑀺,_  
_𑀲𑀲𑀁𑀖𑁂 𑀮𑁄𑀓𑀦𑀸𑀬𑀓𑁂’𑁇_  


(77.)

7414. _𑀢𑀤𑀸𑀳𑀫𑁂𑀯𑀁 𑀘𑀺𑀦𑁆𑀢𑁂𑀢𑁆𑀯𑀸,_  
_𑀤𑀥𑀺𑀁 𑀫𑀥𑀼𑀜𑁆𑀘 𑀏𑀓𑀢𑁄;_  
_𑀫𑀤𑁆𑀤𑀺𑀢𑁆𑀯𑀸 𑀮𑁄𑀓𑀦𑀸𑀣𑀲𑁆𑀲,_  
_𑀲𑀲𑀁𑀖𑀲𑁆𑀲 𑀅𑀤𑀸𑀲𑀳𑀁𑁇_  


(78.)

7415. _𑀢𑁂𑀦 𑀓𑀫𑁆𑀫𑁂𑀦 𑀲𑀼𑀓𑀢𑁂𑀦,_  
_𑀘𑁂𑀢𑀦𑀸𑀧𑀡𑀺𑀥𑀻𑀳𑀺 𑀘;_  
_𑀚𑀳𑀺𑀢𑁆𑀯𑀸 𑀫𑀸𑀦𑀼𑀲𑀁 𑀤𑁂𑀳𑀁,_  
_𑀢𑀸𑀯𑀢𑀺𑀁𑀲𑀫𑀕𑀘𑁆𑀙𑀳𑀁𑁇_  


(79.)

7416. _𑀧𑀼𑀦𑀸𑀳𑀁 𑀩𑀸𑀭𑀸𑀡𑀲𑀺𑀬𑀁,_  
_𑀭𑀸𑀚𑀸 𑀳𑀼𑀢𑁆𑀯𑀸 𑀫𑀳𑀸𑀬𑀲𑁄;_  
_𑀲𑀢𑁆𑀢𑀼𑀓𑀲𑁆𑀲 𑀢𑀤𑀸 𑀤𑀼𑀝𑁆𑀞𑁄,_  
_𑀤𑁆𑀯𑀸𑀭𑀭𑁄𑀥𑀫𑀓𑀸𑀭𑀬𑀺𑀁𑁇_  


(80.)

7417. _𑀢𑀤𑀸 𑀢𑀧𑀲𑁆𑀲𑀺𑀦𑁄 𑀭𑀼𑀤𑁆𑀥𑀸,_  
_𑀏𑀓𑀸𑀳𑀁 𑀭𑀓𑁆𑀔𑀺𑀢𑀸 𑀅𑀳𑀼𑀁;_  
_𑀢𑀢𑁄 𑀢𑀲𑁆𑀲 𑀯𑀺𑀧𑀸𑀓𑁂𑀦,_  
_𑀧𑀸𑀧𑀢𑀺𑀁 𑀦𑀺𑀭𑀬𑀁 𑀪𑀼𑀲𑀁𑁇_  


(81.)

7418. _𑀧𑀘𑁆𑀙𑀺𑀫𑁂 𑀘 𑀪𑀯𑁂 𑀤𑀸𑀦𑀺,_  
_𑀚𑀸𑀢𑁄𑀳𑀁 𑀓𑁄𑀮𑀺𑀬𑁂 𑀧𑀼𑀭𑁂;_  
_𑀲𑀼𑀧𑁆𑀧𑀯𑀸𑀲𑀸 𑀘 𑀫𑁂 𑀫𑀸𑀢𑀸,_  
_𑀫𑀳𑀸𑀮𑀺 𑀮𑀺𑀘𑁆𑀙𑀯𑀻 𑀧𑀺𑀢𑀸𑁇_  


(82.)

7419. _𑀔𑀢𑁆𑀢𑀺𑀬𑁂 𑀧𑀼𑀜𑁆𑀜𑀓𑀫𑁆𑀫𑁂𑀦,_  
_𑀤𑁆𑀯𑀸𑀭𑀭𑁄𑀥𑀲𑁆𑀲 𑀯𑀸𑀳𑀲𑀸;_  
_𑀲𑀢𑁆𑀢 𑀯𑀲𑁆𑀲𑀸𑀦𑀺 𑀦𑀺𑀯𑀲𑀺𑀁,_  
_𑀫𑀸𑀢𑀼𑀓𑀼𑀘𑁆𑀙𑀺𑀫𑁆𑀳𑀺 𑀤𑀼𑀓𑁆𑀔𑀺𑀢𑁄𑁇_  


(83.)

7420. _𑀲𑀢𑁆𑀢𑀸𑀳𑀁 𑀤𑁆𑀯𑀸𑀭𑀫𑀽𑀍𑀳𑁄𑀳𑀁,_  
_𑀫𑀳𑀸𑀤𑀼𑀓𑁆𑀔𑀲𑀫𑀧𑁆𑀧𑀺𑀢𑁄;_  
_𑀫𑀸𑀢𑀸 𑀫𑁂 𑀙𑀦𑁆𑀤𑀤𑀸𑀦𑁂𑀦,_  
_𑀏𑀯𑀁 𑀆𑀲𑀺 𑀲𑀼𑀤𑀼𑀓𑁆𑀔𑀺𑀢𑀸𑁇_  


(84.)

7421. _𑀲𑀼𑀯𑀢𑁆𑀣𑀺𑀢𑁄𑀳𑀁 𑀦𑀺𑀓𑁆𑀔𑀦𑁆𑀢𑁄,_  
_𑀩𑀼𑀤𑁆𑀥𑁂𑀦 𑀅𑀦𑀼𑀓𑀫𑁆𑀧𑀺𑀢𑁄;_  
_𑀦𑀺𑀓𑁆𑀔𑀦𑁆𑀢𑀤𑀺𑀯𑀲𑁂𑀬𑁂𑀯,_  
_𑀧𑀩𑁆𑀩𑀚𑀺𑀁 𑀅𑀦𑀕𑀸𑀭𑀺𑀬𑀁𑁇_  


(85.)

7422. _𑀉𑀧𑀚𑁆𑀛𑀸 𑀲𑀸𑀭𑀺𑀧𑀼𑀢𑁆𑀢𑁄 𑀫𑁂,_  
_𑀫𑁄𑀕𑁆𑀕𑀮𑁆𑀮𑀸𑀦𑁄 𑀫𑀳𑀺𑀤𑁆𑀥𑀺𑀓𑁄;_  
_𑀓𑁂𑀲𑁂 𑀑𑀭𑁄𑀧𑀬𑀦𑁆𑀢𑁄 𑀫𑁂,_  
_𑀅𑀦𑀼𑀲𑀸𑀲𑀺 𑀫𑀳𑀸𑀫𑀢𑀺𑁇_  


(86.)

7423. _𑀓𑁂𑀲𑁂𑀲𑀼 𑀙𑀺𑀚𑁆𑀚𑀫𑀸𑀦𑁂𑀲𑀼,_  
_𑀅𑀭𑀳𑀢𑁆𑀢𑀫𑀧𑀸𑀧𑀼𑀡𑀺𑀁;_  
_𑀤𑁂𑀯𑀸 𑀦𑀸𑀕𑀸 𑀫𑀦𑀼𑀲𑁆𑀲𑀸 𑀘,_  
_𑀧𑀘𑁆𑀘𑀬𑁂 𑀉𑀧𑀦𑁂𑀦𑁆𑀢𑀺 𑀫𑁂𑁇_  


(87.)

7424. _𑀧𑀤𑀼𑀫𑀼𑀢𑁆𑀢𑀭𑀦𑀸𑀣𑀜𑁆𑀘,_  
_𑀯𑀺𑀧𑀲𑁆𑀲𑀺𑀜𑁆𑀘 𑀯𑀺𑀦𑀸𑀬𑀓𑀁;_  
_𑀬𑀁 𑀧𑀽𑀚𑀬𑀺𑀁 𑀧𑀫𑀼𑀤𑀺𑀢𑁄,_  
_𑀧𑀘𑁆𑀘𑀬𑁂𑀳𑀺 𑀯𑀺𑀲𑁂𑀲𑀢𑁄𑁇_  


(88.)

7425. _𑀢𑀢𑁄 𑀢𑁂𑀲𑀁 𑀯𑀺𑀲𑁂𑀲𑁂𑀦,_  
_𑀓𑀫𑁆𑀫𑀸𑀦𑀁 𑀯𑀺𑀧𑀼𑀮𑀼𑀢𑁆𑀢𑀫𑀁;_  
_𑀮𑀸𑀪𑀁 𑀮𑀪𑀸𑀫𑀺 𑀲𑀩𑁆𑀩𑀢𑁆𑀣,_  
_𑀯𑀦𑁂 𑀕𑀸𑀫𑁂 𑀚𑀮𑁂 𑀣𑀮𑁂𑁇_  


(89.)

7426. _𑀭𑁂𑀯𑀢𑀁 𑀤𑀲𑁆𑀲𑀦𑀢𑁆𑀣𑀸𑀬,_  
_𑀬𑀤𑀸 𑀬𑀸𑀢𑀺 𑀯𑀺𑀦𑀸𑀬𑀓𑁄;_  
_𑀢𑀺𑀁𑀲𑀪𑀺𑀓𑁆𑀔𑀼𑀲𑀳𑀲𑁆𑀲𑁂𑀳𑀺,_  
_𑀲𑀳 𑀮𑁄𑀓𑀕𑁆𑀕𑀦𑀸𑀬𑀓𑁄𑁇_  


(90.)

7427. _𑀢𑀤𑀸 𑀤𑁂𑀯𑁄𑀧𑀡𑀻𑀢𑁂𑀳𑀺,_  
_𑀫𑀫𑀢𑁆𑀣𑀸𑀬 𑀫𑀳𑀸𑀫𑀢𑀺;_  
_𑀧𑀘𑁆𑀘𑀬𑁂𑀳𑀺 𑀫𑀳𑀸𑀯𑀻𑀭𑁄,_  
_𑀲𑀲𑀁𑀖𑁄 𑀮𑁄𑀓𑀦𑀸𑀬𑀓𑁄𑁇_  


(91.)

7428. _𑀉𑀧𑀝𑁆𑀞𑀺𑀢𑁄 𑀫𑀬𑀸 𑀩𑀼𑀤𑁆𑀥𑁄,_  
_𑀕𑀦𑁆𑀢𑁆𑀯𑀸 𑀭𑁂𑀯𑀢𑀫𑀤𑁆𑀤𑀲;_  
_𑀢𑀢𑁄 𑀚𑁂𑀢𑀯𑀦𑀁 𑀕𑀦𑁆𑀢𑁆𑀯𑀸,_  
_𑀏𑀢𑀤𑀕𑁆𑀕𑁂 𑀞𑀧𑁂𑀲𑀺 𑀫𑀁𑁇_  


(92.)

7429. _‘𑀮𑀸𑀪𑀻𑀦𑀁 𑀲𑀻𑀯𑀮𑀺 𑀅𑀕𑁆𑀕𑁄,_  
_𑀫𑀫 𑀲𑀺𑀲𑁆𑀲𑁂𑀲𑀼 𑀪𑀺𑀓𑁆𑀔𑀯𑁄’;_  
_𑀲𑀩𑁆𑀩𑀮𑁄𑀓𑀳𑀺𑀢𑁄 𑀲𑀢𑁆𑀣𑀸,_  
_𑀓𑀺𑀢𑁆𑀢𑀬𑀻 𑀧𑀭𑀺𑀲𑀸𑀲𑀼 𑀫𑀁𑁇_  


(93.)

7430. _𑀓𑀺𑀮𑁂𑀲𑀸 𑀛𑀸𑀧𑀺𑀢𑀸 𑀫𑀬𑁆𑀳𑀁,_  
_…𑀧𑁂…_  
_𑀯𑀺𑀳𑀭𑀸𑀫𑀺 𑀅𑀦𑀸𑀲𑀯𑁄𑁇_  


(94.)

7431. _𑀲𑁆𑀯𑀸𑀕𑀢𑀁 𑀯𑀢 𑀫𑁂 𑀆𑀲𑀺,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁𑁇_  


(95.)

7432. _𑀧𑀝𑀺𑀲𑀫𑁆𑀪𑀺𑀤𑀸 𑀘𑀢𑀲𑁆𑀲𑁄,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁”𑁇_  


7433. 𑀇𑀢𑁆𑀣𑀁 𑀲𑀼𑀤𑀁 𑀆𑀬𑀲𑁆𑀫𑀸 𑀲𑀻𑀯𑀮𑀺𑀣𑁂𑀭𑁄 𑀇𑀫𑀸 𑀕𑀸𑀣𑀸𑀬𑁄 𑀅𑀪𑀸𑀲𑀺𑀢𑁆𑀣𑀸𑀢𑀺𑁇

---

7434. 𑀲𑀻𑀯𑀮𑀺𑀢𑁆𑀣𑁂𑀭𑀲𑁆𑀲𑀸𑀧𑀤𑀸𑀦𑀁 𑀢𑀢𑀺𑀬𑀁𑁇



[Go to previous page (55.2 Kaṅkhārevatattheraapadāna)](/tipitaka/20Ap1/55/55.2.md) / [Go to parent page (55 Bhaddiyavagga)](/tipitaka/20Ap1/55.md) / [Go to next page (55.4 Vaṅgīsattheraapadāna)](/tipitaka/20Ap1/55/55.4.md)


