
[Home](/) / [20Ap1 Therāpadānapāḷi](../../20Ap1.md) / [35 Ekapadumiyavagga](../35.md)

# 35.1 Ekapadumiyattheraapadāna

* Ekapadumiyavagga

* Ekapadumiyattheraapadāna

(1.)

3881\. _“Padumuttaro nāma jino,_  
_sabbadhammāna pāragū;_  
_Bhavābhave vibhāvento,_  
_tāresi janataṃ bahuṃ._  


(2.)

3882\. _Haṃsarājā tadā homi,_  
_dijānaṃ pavaro ahaṃ;_  
_Jātassaraṃ samogayha,_  
_kīḷāmi haṃsakīḷitaṃ._  


(3.)

3883\. _Padumuttaro lokavidū,_  
_āhutīnaṃ paṭiggaho;_  
_Jātassarassa upari,_  
_āgacchi tāvade jino._  


(4.)

3884\. _Disvānahaṃ devadevaṃ,_  
_sayambhuṃ lokanāyakaṃ;_  
_Vaṇṭe chetvāna padumaṃ,_  
_satapattaṃ manoramaṃ._  


(5.)

3885\. _Mukhatuṇḍena paggayha,_  
_pasanno lokanāyake;_  
_Ukkhipitvāna gagane,_  
_buddhaseṭṭhaṃ apūjayiṃ._  


(6.)

3886\. _Padumuttaro lokavidū,_  
_āhutīnaṃ paṭiggaho;_  
_Antalikkhe ṭhito satthā,_  
_akā me anumodanaṃ._  


(7.)

3887\. _‘Iminā ekapadumena,_  
_cetanāpaṇidhīhi ca;_  
_Kappānaṃ satasahassaṃ,_  
_vinipātaṃ na gacchasi’._  


(8.)

3888\. _Idaṃ vatvāna sambuddho,_  
_jalajuttamanāmako;_  
_Mama kammaṃ pakittetvā,_  
_agamā yena patthitaṃ._  


(9.)

3889\. _Satasahassito kappe,_  
_yaṃ kammamakariṃ tadā;_  
_Duggatiṃ nābhijānāmi,_  
_buddhapūjāyidaṃ phalaṃ._  


(10.)

3890\. _Paṭisambhidā catasso,_  
_vimokkhāpi ca aṭṭhime;_  
_Chaḷabhiññā sacchikatā,_  
_kataṃ buddhassa sāsanaṃ”._  


3891\. Itthaṃ sudaṃ āyasmā ekapadumiyo thero imā gāthāyo abhāsitthāti.

---

3892\. Ekapadumiyattherassāpadānaṃ paṭhamaṃ.



[Go to previous page (35 Ekapadumiyavagga)](../35.md) / [Go to parent page (35 Ekapadumiyavagga)](../35.md) / [Go to next page (35.2 Tīṇuppalamāliyattheraapadāna)](35.2.md)


