
[Home](/) / [20Ap1 Therāpadānapāḷi](../../20Ap1.md) / [35 Ekapadumiyavagga](../35.md)

# 35.2 Tīṇuppalamāliyattheraapadāna

* Ekapadumiyavagga

* Tīṇuppalamāliyattheraapadāna

(11.)

3893\. _“Candabhāgānadītīre,_  
_ahosiṃ vānaro tadā;_  
_Addasaṃ virajaṃ buddhaṃ,_  
_nisinnaṃ pabbatantare._  


(12.)

3894\. _Obhāsentaṃ disā sabbā,_  
_sālarājaṃva phullitaṃ;_  
_Lakkhaṇabyañjanūpetaṃ,_  
_disvā attamano ahuṃ._  


(13.)

3895\. _Udaggacitto sumano,_  
_pītiyā haṭṭhamānaso;_  
_Tīṇi uppalapupphāni,_  
_matthake abhiropayiṃ._  


(14.)

3896\. _Pupphāni abhiropetvā,_  
_vipassissa mahesino;_  
_Sagāravo bhavitvāna,_  
_pakkāmiṃ uttarāmukho._  


(15.)

3897\. _Gacchanto paṭikuṭiko,_  
_vippasannena cetasā;_  
_Selantare patitvāna,_  
_pāpuṇiṃ jīvitakkhayaṃ._  


(16.)

3898\. _Tena kammena sukatena,_  
_cetanāpaṇidhīhi ca;_  
_Jahitvā mānusaṃ dehaṃ,_  
_tāvatiṃsamagacchahaṃ._  


(17.)

3899\. _Satānaṃ tīṇikkhattuñca,_  
_devarajjaṃ akārayiṃ;_  
_Satānaṃ pañcakkhattuñca,_  
_cakkavattī ahosahaṃ._  


(18.)

3900\. _Ekanavutito kappe,_  
_yaṃ pupphamabhipūjayiṃ;_  
_Duggatiṃ nābhijānāmi,_  
_buddhapūjāyidaṃ phalaṃ._  


(19.)

3901\. _Paṭisambhidā catasso,_  
_…pe…_  
_kataṃ buddhassa sāsanaṃ”._  


3902\. Itthaṃ sudaṃ āyasmā tīṇuppalamāliyo thero imā gāthāyo abhāsitthāti.

---

3903\. Tīṇuppalamāliyattherassāpadānaṃ dutiyaṃ.



[Go to previous page (35.1 Ekapadumiyattheraapadāna)](35.1.md) / [Go to parent page (35 Ekapadumiyavagga)](../35.md) / [Go to next page (35.3 Dhajadāyakattheraapadāna)](35.3.md)


