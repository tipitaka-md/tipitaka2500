
[Home](/) / [20Ap1 Therāpadānapāḷi](../../20Ap1.md) / [35 Ekapadumiyavagga](../35.md)

# 35.8 Tiṇamuṭṭhidāyakattheraapadāna

* Ekapadumiyavagga

* Tiṇamuṭṭhidāyakattheraapadāna

(48.)

3942\. _“Himavantassāvidūre,_  
_lambako nāma pabbato;_  
_Upatisso nāma sambuddho,_  
_abbhokāsamhi caṅkami._  


(49.)

3943\. _Migaluddo tadā āsiṃ,_  
_araññe kānane ahaṃ;_  
_Disvāna taṃ devadevaṃ,_  
_sayambhuṃ aparājitaṃ._  


(50.)

3944\. _Vippasannena cittena,_  
_tadā tassa mahesino;_  
_Nisīdanatthaṃ buddhassa,_  
_tiṇamuṭṭhimadāsahaṃ._  


(51.)

3945\. _Datvāna devadevassa,_  
_bhiyyo cittaṃ pasādayiṃ;_  
_Sambuddhaṃ abhivādetvā,_  
_pakkāmiṃ uttarāmukho._  


(52.)

3946\. _Aciraṃ gatamattaṃ maṃ,_  
_migarājā apothayi;_  
_Sīhena pothito santo,_  
_tattha kālaṅkato ahaṃ._  


(53.)

3947\. _Āsanne me kataṃ kammaṃ,_  
_buddhaseṭṭhe anāsave;_  
_Sumutto saravegova,_  
_devalokaṃ agañchahaṃ._  


(54.)

3948\. _Yūpo tattha subho āsi,_  
_puññakammābhinimmito;_  
_Sahassakaṇḍo satabheṇḍu,_  
_dhajālu haritāmayo._  


(55.)

3949\. _Pabhā niddhāvate tassa,_  
_sataraṃsīva uggato;_  
_Ākiṇṇo devakaññāhi,_  
_āmodiṃ kāmakāmahaṃ._  


(56.)

3950\. _Devalokā cavitvāna,_  
_sukkamūlena codito;_  
_Āgantvāna manussattaṃ,_  
_pattomhi āsavakkhayaṃ._  


(57.)

3951\. _Catunnavutito kappe,_  
_nisīdanamadāsahaṃ;_  
_Duggatiṃ nābhijānāmi,_  
_tiṇamuṭṭhiyidaṃ phalaṃ._  


(58.)

3952\. _Paṭisambhidā catasso,_  
_…pe…_  
_kataṃ buddhassa sāsanaṃ”._  


3953\. Itthaṃ sudaṃ āyasmā tiṇamuṭṭhidāyako thero imā gāthāyo abhāsitthāti.

---

3954\. Tiṇamuṭṭhidāyakattherassāpadānaṃ aṭṭhamaṃ.



[Go to previous page (35.7 Padumapūjakattheraapadāna)](35.7.md) / [Go to parent page (35 Ekapadumiyavagga)](../35.md) / [Go to next page (35.9 Tindukaphaladāyakattheraapadāna)](35.9.md)


