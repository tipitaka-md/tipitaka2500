
[Home](/) / [20Ap1 Therāpadānapāḷi](../../20Ap1.md) / [35 Ekapadumiyavagga](../35.md)

# 𑁩𑁫𑁇𑁮 𑀢𑀺𑀡𑀫𑀼𑀝𑁆𑀞𑀺𑀤𑀸𑀬𑀓𑀢𑁆𑀣𑁂𑀭𑀅𑀧𑀤𑀸𑀦

### 𑀏𑀓𑀧𑀤𑀼𑀫𑀺𑀬𑀯𑀕𑁆𑀕

### 𑀢𑀺𑀡𑀫𑀼𑀝𑁆𑀞𑀺𑀤𑀸𑀬𑀓𑀢𑁆𑀣𑁂𑀭𑀅𑀧𑀤𑀸𑀦

(48.)

3942\. _“𑀳𑀺𑀫𑀯𑀦𑁆𑀢𑀲𑁆𑀲𑀸𑀯𑀺𑀤𑀽𑀭𑁂,_  
_𑀮𑀫𑁆𑀩𑀓𑁄 𑀦𑀸𑀫 𑀧𑀩𑁆𑀩𑀢𑁄;_  
_𑀉𑀧𑀢𑀺𑀲𑁆𑀲𑁄 𑀦𑀸𑀫 𑀲𑀫𑁆𑀩𑀼𑀤𑁆𑀥𑁄,_  
_𑀅𑀩𑁆𑀪𑁄𑀓𑀸𑀲𑀫𑁆𑀳𑀺 𑀘𑀗𑁆𑀓𑀫𑀺𑁇_  


(49.)

3943\. _𑀫𑀺𑀕𑀮𑀼𑀤𑁆𑀤𑁄 𑀢𑀤𑀸 𑀆𑀲𑀺𑀁,_  
_𑀅𑀭𑀜𑁆𑀜𑁂 𑀓𑀸𑀦𑀦𑁂 𑀅𑀳𑀁;_  
_𑀤𑀺𑀲𑁆𑀯𑀸𑀦 𑀢𑀁 𑀤𑁂𑀯𑀤𑁂𑀯𑀁,_  
_𑀲𑀬𑀫𑁆𑀪𑀼𑀁 𑀅𑀧𑀭𑀸𑀚𑀺𑀢𑀁𑁇_  


(50.)

3944\. _𑀯𑀺𑀧𑁆𑀧𑀲𑀦𑁆𑀦𑁂𑀦 𑀘𑀺𑀢𑁆𑀢𑁂𑀦,_  
_𑀢𑀤𑀸 𑀢𑀲𑁆𑀲 𑀫𑀳𑁂𑀲𑀺𑀦𑁄;_  
_𑀦𑀺𑀲𑀻𑀤𑀦𑀢𑁆𑀣𑀁 𑀩𑀼𑀤𑁆𑀥𑀲𑁆𑀲,_  
_𑀢𑀺𑀡𑀫𑀼𑀝𑁆𑀞𑀺𑀫𑀤𑀸𑀲𑀳𑀁𑁇_  


(51.)

3945\. _𑀤𑀢𑁆𑀯𑀸𑀦 𑀤𑁂𑀯𑀤𑁂𑀯𑀲𑁆𑀲,_  
_𑀪𑀺𑀬𑁆𑀬𑁄 𑀘𑀺𑀢𑁆𑀢𑀁 𑀧𑀲𑀸𑀤𑀬𑀺𑀁;_  
_𑀲𑀫𑁆𑀩𑀼𑀤𑁆𑀥𑀁 𑀅𑀪𑀺𑀯𑀸𑀤𑁂𑀢𑁆𑀯𑀸,_  
_𑀧𑀓𑁆𑀓𑀸𑀫𑀺𑀁 𑀉𑀢𑁆𑀢𑀭𑀸𑀫𑀼𑀔𑁄𑁇_  


(52.)

3946\. _𑀅𑀘𑀺𑀭𑀁 𑀕𑀢𑀫𑀢𑁆𑀢𑀁 𑀫𑀁,_  
_𑀫𑀺𑀕𑀭𑀸𑀚𑀸 𑀅𑀧𑁄𑀣𑀬𑀺;_  
_𑀲𑀻𑀳𑁂𑀦 𑀧𑁄𑀣𑀺𑀢𑁄 𑀲𑀦𑁆𑀢𑁄,_  
_𑀢𑀢𑁆𑀣 𑀓𑀸𑀮𑀗𑁆𑀓𑀢𑁄 𑀅𑀳𑀁𑁇_  


(53.)

3947\. _𑀆𑀲𑀦𑁆𑀦𑁂 𑀫𑁂 𑀓𑀢𑀁 𑀓𑀫𑁆𑀫𑀁,_  
_𑀩𑀼𑀤𑁆𑀥𑀲𑁂𑀝𑁆𑀞𑁂 𑀅𑀦𑀸𑀲𑀯𑁂;_  
_𑀲𑀼𑀫𑀼𑀢𑁆𑀢𑁄 𑀲𑀭𑀯𑁂𑀕𑁄𑀯,_  
_𑀤𑁂𑀯𑀮𑁄𑀓𑀁 𑀅𑀕𑀜𑁆𑀙𑀳𑀁𑁇_  


(54.)

3948\. _𑀬𑀽𑀧𑁄 𑀢𑀢𑁆𑀣 𑀲𑀼𑀪𑁄 𑀆𑀲𑀺,_  
_𑀧𑀼𑀜𑁆𑀜𑀓𑀫𑁆𑀫𑀸𑀪𑀺𑀦𑀺𑀫𑁆𑀫𑀺𑀢𑁄;_  
_𑀲𑀳𑀲𑁆𑀲𑀓𑀡𑁆𑀟𑁄 𑀲𑀢𑀪𑁂𑀡𑁆𑀟𑀼,_  
_𑀥𑀚𑀸𑀮𑀼 𑀳𑀭𑀺𑀢𑀸𑀫𑀬𑁄𑁇_  


(55.)

3949\. _𑀧𑀪𑀸 𑀦𑀺𑀤𑁆𑀥𑀸𑀯𑀢𑁂 𑀢𑀲𑁆𑀲,_  
_𑀲𑀢𑀭𑀁𑀲𑀻𑀯 𑀉𑀕𑁆𑀕𑀢𑁄;_  
_𑀆𑀓𑀺𑀡𑁆𑀡𑁄 𑀤𑁂𑀯𑀓𑀜𑁆𑀜𑀸𑀳𑀺,_  
_𑀆𑀫𑁄𑀤𑀺𑀁 𑀓𑀸𑀫𑀓𑀸𑀫𑀳𑀁𑁇_  


(56.)

3950\. _𑀤𑁂𑀯𑀮𑁄𑀓𑀸 𑀘𑀯𑀺𑀢𑁆𑀯𑀸𑀦,_  
_𑀲𑀼𑀓𑁆𑀓𑀫𑀽𑀮𑁂𑀦 𑀘𑁄𑀤𑀺𑀢𑁄;_  
_𑀆𑀕𑀦𑁆𑀢𑁆𑀯𑀸𑀦 𑀫𑀦𑀼𑀲𑁆𑀲𑀢𑁆𑀢𑀁,_  
_𑀧𑀢𑁆𑀢𑁄𑀫𑁆𑀳𑀺 𑀆𑀲𑀯𑀓𑁆𑀔𑀬𑀁𑁇_  


(57.)

3951\. _𑀘𑀢𑀼𑀦𑁆𑀦𑀯𑀼𑀢𑀺𑀢𑁄 𑀓𑀧𑁆𑀧𑁂,_  
_𑀦𑀺𑀲𑀻𑀤𑀦𑀫𑀤𑀸𑀲𑀳𑀁;_  
_𑀤𑀼𑀕𑁆𑀕𑀢𑀺𑀁 𑀦𑀸𑀪𑀺𑀚𑀸𑀦𑀸𑀫𑀺,_  
_𑀢𑀺𑀡𑀫𑀼𑀝𑁆𑀞𑀺𑀬𑀺𑀤𑀁 𑀨𑀮𑀁𑁇_  


(58.)

3952\. _𑀧𑀝𑀺𑀲𑀫𑁆𑀪𑀺𑀤𑀸 𑀘𑀢𑀲𑁆𑀲𑁄,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁”𑁇_  


3953\. 𑀇𑀢𑁆𑀣𑀁 𑀲𑀼𑀤𑀁 𑀆𑀬𑀲𑁆𑀫𑀸 𑀢𑀺𑀡𑀫𑀼𑀝𑁆𑀞𑀺𑀤𑀸𑀬𑀓𑁄 𑀣𑁂𑀭𑁄 𑀇𑀫𑀸 𑀕𑀸𑀣𑀸𑀬𑁄 𑀅𑀪𑀸𑀲𑀺𑀢𑁆𑀣𑀸𑀢𑀺𑁇

---

3954\. 𑀢𑀺𑀡𑀫𑀼𑀝𑁆𑀞𑀺𑀤𑀸𑀬𑀓𑀢𑁆𑀣𑁂𑀭𑀲𑁆𑀲𑀸𑀧𑀤𑀸𑀦𑀁 𑀅𑀝𑁆𑀞𑀫𑀁𑁇



[Go to previous page (35.7 Padumapūjakattheraapadāna)](35.7.md) / [Go to parent page (35 Ekapadumiyavagga)](../35.md) / [Go to next page (35.9 Tindukaphaladāyakattheraapadāna)](35.9.md)


