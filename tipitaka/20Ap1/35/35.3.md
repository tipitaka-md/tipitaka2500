
[Home](/) / [20Ap1 Therāpadānapāḷi](../../20Ap1.md) / [35 Ekapadumiyavagga](../35.md)

# 35.3 Dhajadāyakattheraapadāna

* Ekapadumiyavagga

* Dhajadāyakattheraapadāna

(20.)

3904\. _“Tisso nāma ahu satthā,_  
_lokajeṭṭho narāsabho;_  
_Tayopadhikkhaye disvā,_  
_dhajaṃ āropitaṃ mayā._  


(21.)

3905\. _Tena kammena sukatena,_  
_cetanāpaṇidhīhi ca;_  
_Jahitvā mānusaṃ dehaṃ,_  
_tāvatiṃsamagacchahaṃ._  


(22.)

3906\. _Satānaṃ tīṇikkhattuñca,_  
_devarajjaṃ akārayiṃ;_  
_Satānaṃ pañcakkhattuñca,_  
_cakkavattī ahosahaṃ._  


(23.)

3907\. _Padesarajjaṃ vipulaṃ,_  
_gaṇanāto asaṅkhiyaṃ;_  
_Anubhomi sakaṃ kammaṃ,_  
_pubbe sukatamattano._  


(24.)

3908\. _Dvenavute ito kappe,_  
_yaṃ kammamakariṃ tadā;_  
_Duggatiṃ nābhijānāmi,_  
_dhajadānassidaṃ phalaṃ._  


(25.)

3909\. _Icchamāno cahaṃ ajja,_  
_sakānanaṃ sapabbataṃ;_  
_Khomadussena chādeyyaṃ,_  
_tadā mayhaṃ kate phalaṃ._  


(26.)

3910\. _Paṭisambhidā catasso,_  
_…pe…_  
_kataṃ buddhassa sāsanaṃ”._  


3911\. Itthaṃ sudaṃ āyasmā dhajadāyako thero imā gāthāyo abhāsitthāti.

---

3912\. Dhajadāyakattherassāpadānaṃ tatiyaṃ.



[Go to previous page (35.2 Tīṇuppalamāliyattheraapadāna)](35.2.md) / [Go to parent page (35 Ekapadumiyavagga)](../35.md) / [Go to next page (35.4 Tikiṅkaṇipūjakattheraapadāna)](35.4.md)


