
[Home](/) / [20Ap1 Therāpadānapāḷi](../../20Ap1.md) / [17 Supāricariyavagga](../17.md)

# 17.9 Samādapakattheraapadāna

* Supāricariyavagga

* Samādapakattheraapadāna

(44.)

2492\. _“Nagare bandhumatiyā,_  
_mahāpūgagaṇo ahu;_  
_Tesāhaṃ pavaro āsiṃ,_  
_mama baddhacarā ca te._  


(45.)

2493\. _Sabbe te sannipātetvā,_  
_puññakamme samādayiṃ;_  
_Māḷaṃ kassāma saṃghassa,_  
_puññakkhettaṃ anuttaraṃ._  


(46.)

2494\. _Sādhūti te paṭissutvā,_  
_mama chandavasānugā;_  
_Niṭṭhāpetvā ca taṃ māḷaṃ,_  
_vipassissa adamhase._  


(47.)

2495\. _Ekanavutito kappe,_  
_yaṃ māḷamadadiṃ tadā;_  
_Duggatiṃ nābhijānāmi,_  
_māḷadānassidaṃ phalaṃ._  


(48.)

2496\. _Ekūnasattatikappe,_  
_eko āsi janādhipo;_  
_Ādeyyo nāma nāmena,_  
_cakkavattī mahabbalo._  


(49.)

2497\. _Paṭisambhidā catasso,_  
_…pe…_  
_kataṃ buddhassa sāsanaṃ”._  


2498\. Itthaṃ sudaṃ āyasmā samādapako thero imā gāthāyo abhāsitthāti.

---

2499\. Samādapakattherassāpadānaṃ navamaṃ.



[Go to previous page (17.8 Dussadāyakattheraapadāna)](17.8.md) / [Go to parent page (17 Supāricariyavagga)](../17.md) / [Go to next page (17.10 Pañcaṅguliyattheraapadāna)](17.10.md)


