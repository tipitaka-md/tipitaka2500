
[Home](/) / [20Ap1 Therāpadānapāḷi](../../20Ap1.md) / [32 Ārakkhadāyakavagga](../32.md)

# 𑁩𑁨𑁇𑁮 𑀢𑀺𑀭𑀁𑀲𑀺𑀬𑀢𑁆𑀣𑁂𑀭𑀅𑀧𑀤𑀸𑀦

### 𑀆𑀭𑀓𑁆𑀔𑀤𑀸𑀬𑀓𑀯𑀕𑁆𑀕

### 𑀢𑀺𑀭𑀁𑀲𑀺𑀬𑀢𑁆𑀣𑁂𑀭𑀅𑀧𑀤𑀸𑀦

(39.)

3558\. _“𑀓𑁂𑀲𑀭𑀺𑀁 𑀅𑀪𑀺𑀚𑀸𑀢𑀁𑀯,_  
_𑀅𑀕𑁆𑀕𑀺𑀓𑁆𑀔𑀦𑁆𑀥𑀁𑀯 𑀧𑀩𑁆𑀩𑀢𑁂;_  
_𑀑𑀪𑀸𑀲𑁂𑀦𑁆𑀢𑀁 𑀤𑀺𑀲𑀸 𑀲𑀩𑁆𑀩𑀸,_  
_𑀲𑀺𑀤𑁆𑀥𑀢𑁆𑀣𑀁 𑀧𑀩𑁆𑀩𑀢𑀦𑁆𑀢𑀭𑁂𑁇_  


(40.)

3559\. _𑀲𑀽𑀭𑀺𑀬𑀲𑁆𑀲 𑀘 𑀆𑀮𑁄𑀓𑀁,_  
_𑀘𑀦𑁆𑀤𑀸𑀮𑁄𑀓𑀁 𑀢𑀣𑁂𑀯 𑀘;_  
_𑀩𑀼𑀤𑁆𑀥𑀸𑀮𑁄𑀓𑀜𑁆𑀘 𑀤𑀺𑀲𑁆𑀯𑀸𑀦,_  
_𑀯𑀺𑀢𑁆𑀢𑀺 𑀫𑁂 𑀉𑀤𑀧𑀚𑁆𑀚𑀣𑁇_  


(41.)

3560\. _𑀢𑀬𑁄 𑀆𑀮𑁄𑀓𑁂 𑀤𑀺𑀲𑁆𑀯𑀸𑀦,_  
_𑀲𑀫𑁆𑀩𑀼𑀤𑁆𑀥𑀁 𑀲𑀸𑀯𑀓𑀼𑀢𑁆𑀢𑀫𑀁;_  
_𑀏𑀓𑀁𑀲𑀁 𑀅𑀚𑀺𑀦𑀁 𑀓𑀢𑁆𑀯𑀸,_  
_𑀲𑀦𑁆𑀣𑀯𑀺𑀁 𑀮𑁄𑀓𑀦𑀸𑀬𑀓𑀁𑁇_  


(42.)

3561\. _𑀢𑀬𑁄 𑀳𑀺 𑀆𑀮𑁄𑀓𑀓𑀭𑀸,_  
_𑀮𑁄𑀓𑁂 𑀮𑁄𑀓𑀢𑀫𑁄𑀦𑀼𑀤𑀸;_  
_𑀘𑀦𑁆𑀤𑁄 𑀘 𑀲𑀽𑀭𑀺𑀬𑁄 𑀘𑀸𑀧𑀺,_  
_𑀩𑀼𑀤𑁆𑀥𑁄 𑀘 𑀮𑁄𑀓𑀦𑀸𑀬𑀓𑁄𑁇_  


(43.)

3562\. _𑀑𑀧𑀫𑁆𑀫𑀁 𑀉𑀧𑀤𑀲𑁆𑀲𑁂𑀢𑁆𑀯𑀸,_  
_𑀓𑀺𑀢𑁆𑀢𑀺𑀢𑁄 𑀫𑁂 𑀫𑀳𑀸𑀫𑀼𑀦𑀺;_  
_𑀩𑀼𑀤𑁆𑀥𑀲𑁆𑀲 𑀯𑀡𑁆𑀡𑀁 𑀓𑀺𑀢𑁆𑀢𑁂𑀢𑁆𑀯𑀸,_  
_𑀓𑀧𑁆𑀧𑀁 𑀲𑀕𑁆𑀕𑀫𑁆𑀳𑀺 𑀫𑁄𑀤𑀳𑀁𑁇_  


(44.)

3563\. _𑀘𑀢𑀼𑀦𑁆𑀦𑀯𑀼𑀢𑀺𑀢𑁄 𑀓𑀧𑁆𑀧𑁂,_  
_𑀬𑀁 𑀩𑀼𑀤𑁆𑀥𑀫𑀪𑀺𑀓𑀺𑀢𑁆𑀢𑀬𑀺𑀁;_  
_𑀤𑀼𑀕𑁆𑀕𑀢𑀺𑀁 𑀦𑀸𑀪𑀺𑀚𑀸𑀦𑀸𑀫𑀺,_  
_𑀓𑀺𑀢𑁆𑀢𑀦𑀸𑀬 𑀇𑀤𑀁 𑀨𑀮𑀁𑁇_  


(45.)

3564\. _𑀏𑀓𑀲𑀝𑁆𑀞𑀺𑀫𑁆𑀳𑀺𑀢𑁄 𑀓𑀧𑁆𑀧𑁂,_  
_𑀏𑀓𑁄 𑀜𑀸𑀡𑀥𑀭𑁄 𑀅𑀳𑀼;_  
_𑀲𑀢𑁆𑀢𑀭𑀢𑀦𑀲𑀫𑁆𑀧𑀦𑁆𑀦𑁄,_  
_𑀘𑀓𑁆𑀓𑀯𑀢𑁆𑀢𑀻 𑀫𑀳𑀩𑁆𑀩𑀮𑁄𑁇_  


(46.)

3565\. _𑀧𑀝𑀺𑀲𑀫𑁆𑀪𑀺𑀤𑀸 𑀘𑀢𑀲𑁆𑀲𑁄,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁”𑁇_  


3566\. 𑀇𑀢𑁆𑀣𑀁 𑀲𑀼𑀤𑀁 𑀆𑀬𑀲𑁆𑀫𑀸 𑀢𑀺𑀭𑀁𑀲𑀺𑀬𑁄 𑀣𑁂𑀭𑁄 𑀇𑀫𑀸 𑀕𑀸𑀣𑀸𑀬𑁄 𑀅𑀪𑀸𑀲𑀺𑀢𑁆𑀣𑀸𑀢𑀺𑁇

---

3567\. 𑀢𑀺𑀭𑀁𑀲𑀺𑀬𑀢𑁆𑀣𑁂𑀭𑀲𑁆𑀲𑀸𑀧𑀤𑀸𑀦𑀁 𑀅𑀝𑁆𑀞𑀫𑀁𑁇



[Go to previous page (32.7 Saddasaññakattheraapadāna)](32.7.md) / [Go to parent page (32 Ārakkhadāyakavagga)](../32.md) / [Go to next page (32.9 Kandalipupphiyattheraapadāna)](32.9.md)


