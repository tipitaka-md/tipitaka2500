
[Home](/) / [20Ap1 Therāpadānapāḷi](../../20Ap1.md) / [32 Ārakkhadāyakavagga](../32.md)

# 32.8 Tiraṃsiyattheraapadāna

* Ārakkhadāyakavagga

* Tiraṃsiyattheraapadāna

(39.)

3558\. _“Kesariṃ abhijātaṃva,_  
_aggikkhandhaṃva pabbate;_  
_Obhāsentaṃ disā sabbā,_  
_siddhatthaṃ pabbatantare._  


(40.)

3559\. _Sūriyassa ca ālokaṃ,_  
_candālokaṃ tatheva ca;_  
_Buddhālokañca disvāna,_  
_vitti me udapajjatha._  


(41.)

3560\. _Tayo āloke disvāna,_  
_sambuddhaṃ sāvakuttamaṃ;_  
_Ekaṃsaṃ ajinaṃ katvā,_  
_santhaviṃ lokanāyakaṃ._  


(42.)

3561\. _Tayo hi ālokakarā,_  
_loke lokatamonudā;_  
_Cando ca sūriyo cāpi,_  
_buddho ca lokanāyako._  


(43.)

3562\. _Opammaṃ upadassetvā,_  
_kittito me mahāmuni;_  
_Buddhassa vaṇṇaṃ kittetvā,_  
_kappaṃ saggamhi modahaṃ._  


(44.)

3563\. _Catunnavutito kappe,_  
_yaṃ buddhamabhikittayiṃ;_  
_Duggatiṃ nābhijānāmi,_  
_kittanāya idaṃ phalaṃ._  


(45.)

3564\. _Ekasaṭṭhimhito kappe,_  
_eko ñāṇadharo ahu;_  
_Sattaratanasampanno,_  
_cakkavattī mahabbalo._  


(46.)

3565\. _Paṭisambhidā catasso,_  
_…pe…_  
_kataṃ buddhassa sāsanaṃ”._  


3566\. Itthaṃ sudaṃ āyasmā tiraṃsiyo thero imā gāthāyo abhāsitthāti.

---

3567\. Tiraṃsiyattherassāpadānaṃ aṭṭhamaṃ.



[Go to previous page (32.7 Saddasaññakattheraapadāna)](32.7.md) / [Go to parent page (32 Ārakkhadāyakavagga)](../32.md) / [Go to next page (32.9 Kandalipupphiyattheraapadāna)](32.9.md)


