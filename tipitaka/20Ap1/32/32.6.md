
[Home](/) / [20Ap1 Therāpadānapāḷi](../../20Ap1.md) / [32 Ārakkhadāyakavagga](../32.md)

# 32.6 Āsanasanthavikattheraapadāna

* Ārakkhadāyakavagga

* Āsanasanthavikattheraapadāna

(26.)

3541\. _“Cetiyaṃ uttamaṃ nāma,_  
_sikhino lokabandhuno;_  
_Araññe irīṇe vane,_  
_andhāhiṇḍāmahaṃ tadā._  


(27.)

3542\. _Pavanā nikkhamantena,_  
_diṭṭhaṃ sīhāsanaṃ mayā;_  
_Ekaṃsaṃ añjaliṃ katvā,_  
_santhaviṃ lokanāyakaṃ._  


(28.)

3543\. _Divasabhāgaṃ thavitvāna,_  
_buddhaṃ lokagganāyakaṃ;_  
_Haṭṭho haṭṭhena cittena,_  
_imaṃ vācaṃ udīrayiṃ._  


(29.)

3544\. _‘Namo te purisājañña,_  
_namo te purisuttama;_  
_Sabbaññūsi mahāvīra,_  
_lokajeṭṭha narāsabha’._  


(30.)

3545\. _Abhitthavitvā sikhinaṃ,_  
_nimittakaraṇenahaṃ;_  
_Āsanaṃ abhivādetvā,_  
_pakkāmiṃ uttarāmukho._  


(31.)

3546\. _Ekattiṃse ito kappe,_  
_yaṃ thaviṃ vadataṃ varaṃ;_  
_Duggatiṃ nābhijānāmi,_  
_thomanāya idaṃ phalaṃ._  


(32.)

3547\. _Sattavīse ito kappe,_  
_atulā satta āsu te;_  
_Sattaratanasampannā,_  
_cakkavattī mahabbalā._  


(33.)

3548\. _Paṭisambhidā catasso,_  
_…pe…_  
_kataṃ buddhassa sāsanaṃ”._  


3549\. Itthaṃ sudaṃ āyasmā āsanasanthaviko thero imā gāthāyo abhāsitthāti.

---

3550\. Āsanasanthavikattherassāpadānaṃ chaṭṭhaṃ.



[Go to previous page (32.5 Pupphāsanadāyakattheraapadāna)](32.5.md) / [Go to parent page (32 Ārakkhadāyakavagga)](../32.md) / [Go to next page (32.7 Saddasaññakattheraapadāna)](32.7.md)


