---
title: 32.9 Kandalipupphiyattheraapadāna
path: /tipitaka/20Ap1/32/32.9
ref: 267453
breadcrumbs:
  - name: Home
    link: /
  - name: 20Ap1 Therāpadānapāḷi
    link: /tipitaka/20Ap1
  - name: 32 Ārakkhadāyakavagga
    link: /tipitaka/20Ap1/32
prevL: /tipitaka/20Ap1/32/32.8
upL: /tipitaka/20Ap1/32
nextL: /tipitaka/20Ap1/32/32.10
---

# 32.9 Kandalipupphiyattheraapadāna

### Ārakkhadāyakavagga

### Kandalipupphiyattheraapadāna

(47.)

3568. _“Sindhuyā nadiyā tīre,_  
_ahosiṃ kassako tadā;_  
_Parakammāyane yutto,_  
_parabhattaṃ apassito._  


(48.)

3569. _Sindhuṃ anucarantohaṃ,_  
_siddhatthaṃ jinamaddasaṃ;_  
_Samādhinā nisinnaṃva,_  
_satapattaṃva pupphitaṃ._  


(49.)

3570. _Satta kandalipupphāni,_  
_vaṇṭe chetvānahaṃ tadā;_  
_Matthake abhiropesiṃ,_  
_buddhassādiccabandhuno._  


(50.)

3571. _Suvaṇṇavaṇṇaṃ sambuddhaṃ,_  
_Anukūle samāhitaṃ;_  
_Tidhāpabhinnamātaṅgaṃ,_  
_Kuñjaraṃva durāsadaṃ._  


(51.)

3572. _Tamahaṃ upagantvāna,_  
_nipakaṃ bhāvitindriyaṃ;_  
_Añjaliṃ paggahetvāna,_  
_avandiṃ satthuno ahaṃ._  


(52.)

3573. _Catunnavutito kappe,_  
_yaṃ pupphamabhiropayiṃ;_  
_Duggatiṃ nābhijānāmi,_  
_buddhapūjāyidaṃ phalaṃ._  


(53.)

3574. _Paṭisambhidā catasso,_  
_…pe…_  
_kataṃ buddhassa sāsanaṃ”._  


3575. Itthaṃ sudaṃ āyasmā kandalipupphiyo thero imā gāthāyo abhāsitthāti.

===

3576. Kandalipupphiyattherassāpadānaṃ navamaṃ.




