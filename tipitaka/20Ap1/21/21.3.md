
[Home](/) / [20Ap1 Therāpadānapāḷi](../../20Ap1.md) / [21 Kaṇikārapupphiyavagga](../21.md)

# 21.3 Kiṅkaṇipupphiyattheraapadāna

* Kaṇikārapupphiyavagga

* Kiṅkaṇipupphiyattheraapadāna

(10.)

2763\. _“Kañcanagghiyasaṅkāso,_  
_sabbaññū lokanāyako;_  
_Odakaṃ dahamoggayha,_  
_sināyi lokanāyako._  


(11.)

2764\. _Paggayha kiṅkaṇiṃ pupphaṃ,_  
_Vipassissābhiropayiṃ;_  
_Udaggacitto sumano,_  
_Dvipadindassa tādino._  


(12.)

2765\. _Ekanavutito kappe,_  
_yaṃ pupphamabhiropayiṃ;_  
_Duggatiṃ nābhijānāmi,_  
_buddhapūjāyidaṃ phalaṃ._  


(13.)

2766\. _Sattavīsatikappamhi,_  
_rājā bhīmaratho ahu;_  
_Sattaratanasampanno,_  
_cakkavattī mahabbalo._  


(14.)

2767\. _Paṭisambhidā catasso,_  
_…pe…_  
_kataṃ buddhassa sāsanaṃ”._  


2768\. Itthaṃ sudaṃ āyasmā kiṅkaṇipupphiyo thero imā gāthāyo abhāsitthāti.

---

2769\. Kiṅkaṇipupphiyattherassāpadānaṃ tatiyaṃ.



[Go to previous page (21.2 Minelapupphiyattheraapadāna)](21.2.md) / [Go to parent page (21 Kaṇikārapupphiyavagga)](../21.md) / [Go to next page (21.4 Taraṇiyattheraapadāna)](21.4.md)


