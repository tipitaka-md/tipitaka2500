---
title: 46.2 Morahatthiyattheraapadāna
path: /tipitaka/20Ap1/46/46.2
ref: 267586
breadcrumbs:
  - name: Home
    link: /
  - name: 20Ap1 Therāpadānapāḷi
    link: /tipitaka/20Ap1
  - name: 46 Jagatidāyakavagga
    link: /tipitaka/20Ap1/46
prevL: /tipitaka/20Ap1/46/46.1
upL: /tipitaka/20Ap1/46
nextL: /tipitaka/20Ap1/46/46.3
---

# 46.2 Morahatthiyattheraapadāna

### Jagatidāyakavagga

### Morahatthiyattheraapadāna

(9.)

5889. _“Morahatthaṃ gahetvāna,_  
_upesiṃ lokanāyakaṃ;_  
_Pasannacitto sumano,_  
_morahatthamadāsahaṃ._  


(10.)

5890. _Iminā morahatthena,_  
_cetanāpaṇidhīhi ca;_  
_Nibbāyiṃsu tayo aggī,_  
_labhāmi vipulaṃ sukhaṃ._  


(11.)

5891. _Aho buddhā aho dhammā,_  
_aho no satthusampadā;_  
_Datvānahaṃ morahatthaṃ,_  
_labhāmi vipulaṃ sukhaṃ._  


(12.)

5892. _Tiyaggī nibbutā mayhaṃ,_  
_bhavā sabbe samūhatā;_  
_Sabbāsavā parikkhīṇā,_  
_natthi dāni punabbhavo._  


(13.)

5893. _Ekatiṃse ito kappe,_  
_yaṃ dānamadadiṃ tadā;_  
_Duggatiṃ nābhijānāmi,_  
_morahatthassidaṃ phalaṃ._  


(14.)

5894. _Kilesā jhāpitā mayhaṃ,_  
_…pe…_  
_viharāmi anāsavo._  


(15.)

5895. _Svāgataṃ vata me āsi,_  
_…pe…_  
_kataṃ buddhassa sāsanaṃ._  


(16.)

5896. _Paṭisambhidā catasso,_  
_…pe…_  
_kataṃ buddhassa sāsanaṃ”._  


5897. Itthaṃ sudaṃ āyasmā morahatthiyo thero imā gāthāyo abhāsitthāti.

===

5898. Morahatthiyattherassāpadānaṃ dutiyaṃ.




