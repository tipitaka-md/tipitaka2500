
[Home](/) / [20Ap1 Therāpadānapāḷi](../../20Ap1.md) / [46 Jagatidāyakavagga](../46.md)

# 46.1 Jagatidāyakattheraapadāna

* Jagatidāyakavagga

* Jagatidāyakattheraapadāna

(1.)

5879\. _“Dhammadassissa munino,_  
_bodhiyā pādaputtame;_  
_Pasannacitto sumano,_  
_jagatiṃ kārayiṃ ahaṃ._  


(2.)

5880\. _Darito pabbatato vā,_  
_rukkhato patito ahaṃ;_  
_Cuto patiṭṭhaṃ vindāmi,_  
_jagatiyā idaṃ phalaṃ._  


(3.)

5881\. _Na me corā vihesanti,_  
_nātimaññanti khattiyā;_  
_Sabbāmittetikkamāmi,_  
_jagatiyā idaṃ phalaṃ._  


(4.)

5882\. _Yaṃ yaṃ yonupapajjāmi,_  
_devattaṃ atha mānusaṃ;_  
_Sabbattha pūjito homi,_  
_jagatiyā idaṃ phalaṃ._  


(5.)

5883\. _Aṭṭhārase kappasate,_  
_jagatiṃ kārayiṃ ahaṃ;_  
_Duggatiṃ nābhijānāmi,_  
_jagatidānassidaṃ phalaṃ._  


(6.)

5884\. _Kilesā jhāpitā mayhaṃ,_  
_bhavā sabbe samūhatā;_  
_Nāgova bandhanaṃ chetvā,_  
_viharāmi anāsavo._  


(7.)

5885\. _Svāgataṃ vata me āsi,_  
_mama buddhassa santike;_  
_Tisso vijjā anuppattā,_  
_kataṃ buddhassa sāsanaṃ._  


(8.)

5886\. _Paṭisambhidā catasso,_  
_vimokkhāpi ca aṭṭhime;_  
_Chaḷabhiññā sacchikatā,_  
_kataṃ buddhassa sāsanaṃ”._  


5887\. Itthaṃ sudaṃ āyasmā jagatidāyako thero imā gāthāyo abhāsitthāti.

---

5888\. Jagatidāyakattherassāpadānaṃ paṭhamaṃ.



[Go to previous page (46 Jagatidāyakavagga)](../46.md) / [Go to parent page (46 Jagatidāyakavagga)](../46.md) / [Go to next page (46.2 Morahatthiyattheraapadāna)](46.2.md)


