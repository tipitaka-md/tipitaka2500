
[Home](/) / [20Ap1 Therāpadānapāḷi](../../20Ap1.md) / [46 Jagatidāyakavagga](../46.md)

# 𑁪𑁬𑁇𑁮 𑀚𑀸𑀢𑀺𑀧𑀼𑀧𑁆𑀨𑀺𑀬𑀢𑁆𑀣𑁂𑀭𑀅𑀧𑀤𑀸𑀦

### 𑀚𑀕𑀢𑀺𑀤𑀸𑀬𑀓𑀯𑀕𑁆𑀕

### 𑀚𑀸𑀢𑀺𑀧𑀼𑀧𑁆𑀨𑀺𑀬𑀢𑁆𑀣𑁂𑀭𑀅𑀧𑀤𑀸𑀦

(49.)

5941\. _“𑀧𑀭𑀺𑀦𑀺𑀩𑁆𑀩𑀼𑀢𑁂 𑀪𑀕𑀯𑀢𑀺,_  
_𑀧𑀤𑀼𑀫𑀼𑀢𑁆𑀢𑀭𑁂 𑀫𑀳𑀸𑀬𑀲𑁂;_  
_𑀧𑀼𑀧𑁆𑀨𑀯𑀝𑀁𑀲𑀓𑁂 𑀓𑀢𑁆𑀯𑀸,_  
_𑀲𑀭𑀻𑀭𑀫𑀪𑀺𑀭𑁄𑀧𑀬𑀺𑀁𑁇_  


(50.)

5942\. _𑀢𑀢𑁆𑀣 𑀘𑀺𑀢𑁆𑀢𑀁 𑀧𑀲𑀸𑀤𑁂𑀢𑁆𑀯𑀸,_  
_𑀦𑀺𑀫𑁆𑀫𑀸𑀦𑀁 𑀅𑀕𑀫𑀸𑀲𑀳𑀁;_  
_𑀤𑁂𑀯𑀮𑁄𑀓𑀕𑀢𑁄 𑀲𑀦𑁆𑀢𑁄,_  
_𑀧𑀼𑀜𑁆𑀜𑀓𑀫𑁆𑀫𑀁 𑀲𑀭𑀸𑀫𑀳𑀁𑁇_  


(51.)

5943\. _𑀅𑀫𑁆𑀩𑀭𑀸 𑀧𑀼𑀧𑁆𑀨𑀯𑀲𑁆𑀲𑁄 𑀫𑁂,_  
_𑀲𑀩𑁆𑀩𑀓𑀸𑀮𑀁 𑀧𑀯𑀲𑁆𑀲𑀢𑀺;_  
_𑀲𑀁𑀲𑀭𑀸𑀫𑀺 𑀫𑀦𑀼𑀲𑁆𑀲𑁂 𑀘𑁂,_  
_𑀭𑀸𑀚𑀸 𑀳𑁄𑀫𑀺 𑀫𑀳𑀸𑀬𑀲𑁄𑁇_  


(52.)

5944\. _𑀢𑀳𑀺𑀁 𑀓𑀼𑀲𑀼𑀫𑀯𑀲𑁆𑀲𑁄 𑀫𑁂,_  
_𑀅𑀪𑀺𑀯𑀲𑁆𑀲𑀢𑀺 𑀲𑀩𑁆𑀩𑀤𑀸;_  
_𑀢𑀲𑁆𑀲𑁂𑀯 𑀧𑀼𑀧𑁆𑀨𑀧𑀽𑀚𑀸𑀬,_  
_𑀯𑀸𑀳𑀲𑀸 𑀲𑀩𑁆𑀩𑀤𑀲𑁆𑀲𑀺𑀦𑁄𑁇_  


(53.)

5945\. _𑀅𑀬𑀁 𑀧𑀘𑁆𑀙𑀺𑀫𑀓𑁄 𑀫𑀬𑁆𑀳𑀁,_  
_𑀘𑀭𑀺𑀫𑁄 𑀯𑀢𑁆𑀢𑀢𑁂 𑀪𑀯𑁄;_  
_𑀅𑀚𑁆𑀚𑀸𑀧𑀺 𑀧𑀼𑀧𑁆𑀨𑀯𑀲𑁆𑀲𑁄 𑀫𑁂,_  
_𑀅𑀪𑀺𑀯𑀲𑁆𑀲𑀢𑀺 𑀲𑀩𑁆𑀩𑀤𑀸𑁇_  


(54.)

5946\. _𑀲𑀢𑀲𑀳𑀲𑁆𑀲𑀺𑀢𑁄 𑀓𑀧𑁆𑀧𑁂,_  
_𑀬𑀁 𑀧𑀼𑀧𑁆𑀨𑀫𑀪𑀺𑀭𑁄𑀧𑀬𑀺𑀁;_  
_𑀤𑀼𑀕𑁆𑀕𑀢𑀺𑀁 𑀦𑀸𑀪𑀺𑀚𑀸𑀦𑀸𑀫𑀺,_  
_𑀤𑁂𑀳𑀧𑀽𑀚𑀸𑀬𑀺𑀤𑀁 𑀨𑀮𑀁𑁇_  


(55.)

5947\. _𑀓𑀺𑀮𑁂𑀲𑀸 𑀛𑀸𑀧𑀺𑀢𑀸 𑀫𑀬𑁆𑀳𑀁,_  
_…𑀧𑁂…_  
_𑀯𑀺𑀳𑀭𑀸𑀫𑀺 𑀅𑀦𑀸𑀲𑀯𑁄𑁇_  


(56.)

5948\. _𑀲𑁆𑀯𑀸𑀕𑀢𑀁 𑀯𑀢 𑀫𑁂 𑀆𑀲𑀺,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁𑁇_  


(57.)

5949\. _𑀧𑀝𑀺𑀲𑀫𑁆𑀪𑀺𑀤𑀸 𑀘𑀢𑀲𑁆𑀲𑁄,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁”𑁇_  


5950\. 𑀇𑀢𑁆𑀣𑀁 𑀲𑀼𑀤𑀁 𑀆𑀬𑀲𑁆𑀫𑀸 𑀚𑀸𑀢𑀺𑀧𑀼𑀧𑁆𑀨𑀺𑀬𑁄 𑀣𑁂𑀭𑁄 𑀇𑀫𑀸 𑀕𑀸𑀣𑀸𑀬𑁄 𑀅𑀪𑀸𑀲𑀺𑀢𑁆𑀣𑀸𑀢𑀺𑁇

---

5951\. 𑀚𑀸𑀢𑀺𑀧𑀼𑀧𑁆𑀨𑀺𑀬𑀢𑁆𑀣𑁂𑀭𑀲𑁆𑀲𑀸𑀧𑀤𑀸𑀦𑀁 𑀅𑀝𑁆𑀞𑀫𑀁𑁇



[Go to previous page (46.7 Ekachattiyattheraapadāna)](46.7.md) / [Go to parent page (46 Jagatidāyakavagga)](../46.md) / [Go to next page (46.9 Paṭṭipupphiyattheraapadāna)](46.9.md)


