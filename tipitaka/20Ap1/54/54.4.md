
[Home](/) / [20Ap1 Therāpadānapāḷi](/tipitaka/20Ap1.md) / [54 Kaccāyanavagga](/tipitaka/20Ap1/54.md)

# 𑁫𑁪𑁇𑁪 𑀤𑀩𑁆𑀩𑀫𑀮𑁆𑀮𑀧𑀼𑀢𑁆𑀢𑀢𑁆𑀣𑁂𑀭𑀅𑀧𑀤𑀸𑀦

### 𑀓𑀘𑁆𑀘𑀸𑀬𑀦𑀯𑀕𑁆𑀕

### 𑀤𑀩𑁆𑀩𑀫𑀮𑁆𑀮𑀧𑀼𑀢𑁆𑀢𑀢𑁆𑀣𑁂𑀭𑀅𑀧𑀤𑀸𑀦

(108.)

7061\. _“𑀧𑀤𑀼𑀫𑀼𑀢𑁆𑀢𑀭𑁄 𑀦𑀸𑀫 𑀚𑀺𑀦𑁄,_  
_𑀲𑀩𑁆𑀩𑀮𑁄𑀓𑀯𑀺𑀤𑀽 𑀫𑀼𑀦𑀺;_  
_𑀇𑀢𑁄 𑀲𑀢𑀲𑀳𑀲𑁆𑀲𑀫𑁆𑀳𑀺,_  
_𑀓𑀧𑁆𑀧𑁂 𑀉𑀧𑁆𑀧𑀚𑁆𑀚𑀺 𑀘𑀓𑁆𑀔𑀼𑀫𑀸𑁇_  


(109.)

7062\. _𑀑𑀯𑀸𑀤𑀓𑁄 𑀯𑀺𑀜𑁆𑀜𑀸𑀧𑀓𑁄,_  
_𑀢𑀸𑀭𑀓𑁄 𑀲𑀩𑁆𑀩𑀧𑀸𑀡𑀺𑀦𑀁;_  
_𑀤𑁂𑀲𑀦𑀸𑀓𑀼𑀲𑀮𑁄 𑀩𑀼𑀤𑁆𑀥𑁄,_  
_𑀢𑀸𑀭𑁂𑀲𑀺 𑀚𑀦𑀢𑀁 𑀩𑀳𑀼𑀁𑁇_  


(110.)

7063\. _𑀅𑀦𑀼𑀓𑀫𑁆𑀧𑀓𑁄 𑀓𑀸𑀭𑀼𑀡𑀺𑀓𑁄,_  
_𑀳𑀺𑀢𑁂𑀲𑀻 𑀲𑀩𑁆𑀩𑀧𑀸𑀡𑀺𑀦𑀁;_  
_𑀲𑀫𑁆𑀧𑀢𑁆𑀢𑁂 𑀢𑀺𑀢𑁆𑀣𑀺𑀬𑁂 𑀲𑀩𑁆𑀩𑁂,_  
_𑀧𑀜𑁆𑀘𑀲𑀻𑀮𑁂 𑀧𑀢𑀺𑀝𑁆𑀞𑀧𑀺𑁇_  


(111.)

7064\. _𑀏𑀯𑀁 𑀦𑀺𑀭𑀸𑀓𑀼𑀮𑀁 𑀆𑀲𑀺,_  
_𑀲𑀼𑀜𑁆𑀜𑀢𑀁 𑀢𑀺𑀢𑁆𑀣𑀺𑀬𑁂𑀳𑀺 𑀘;_  
_𑀯𑀺𑀘𑀺𑀢𑁆𑀢𑀁 𑀅𑀭𑀳𑀦𑁆𑀢𑁂𑀳𑀺,_  
_𑀯𑀲𑀻𑀪𑀽𑀢𑁂𑀳𑀺 𑀢𑀸𑀤𑀺𑀪𑀺𑁇_  


(112.)

7065\. _𑀭𑀢𑀦𑀸𑀦𑀝𑁆𑀞𑀧𑀜𑁆𑀜𑀸𑀲𑀁,_  
_𑀉𑀕𑁆𑀕𑀢𑁄 𑀲𑁄 𑀫𑀳𑀸𑀫𑀼𑀦𑀺;_  
_𑀓𑀜𑁆𑀘𑀦𑀕𑁆𑀖𑀺𑀬𑀲𑀗𑁆𑀓𑀸𑀲𑁄,_  
_𑀩𑀸𑀢𑁆𑀢𑀺𑀁𑀲𑀯𑀭𑀮𑀓𑁆𑀔𑀡𑁄𑁇_  


(113.)

7066\. _𑀯𑀲𑁆𑀲𑀲𑀢𑀲𑀳𑀲𑁆𑀲𑀸𑀦𑀺,_  
_𑀆𑀬𑀼 𑀯𑀺𑀚𑁆𑀚𑀢𑀺 𑀢𑀸𑀯𑀤𑁂;_  
_𑀢𑀸𑀯𑀢𑀸 𑀢𑀺𑀝𑁆𑀞𑀫𑀸𑀦𑁄 𑀲𑁄,_  
_𑀢𑀸𑀭𑁂𑀲𑀺 𑀚𑀦𑀢𑀁 𑀩𑀳𑀼𑀁𑁇_  


(114.)

7067\. _𑀢𑀤𑀸𑀳𑀁 𑀳𑀁𑀲𑀯𑀢𑀺𑀬𑀁,_  
_𑀲𑁂𑀝𑁆𑀞𑀺𑀧𑀼𑀢𑁆𑀢𑁄 𑀫𑀳𑀸𑀬𑀲𑁄;_  
_𑀉𑀧𑁂𑀢𑁆𑀯𑀸 𑀮𑁄𑀓𑀧𑀚𑁆𑀚𑁄𑀢𑀁,_  
_𑀅𑀲𑁆𑀲𑁄𑀲𑀺𑀁 𑀥𑀫𑁆𑀫𑀤𑁂𑀲𑀦𑀁𑁇_  


(115.)

7068\. _𑀲𑁂𑀦𑀸𑀲𑀦𑀸𑀦𑀺 𑀪𑀺𑀓𑁆𑀔𑀽𑀦𑀁,_  
_𑀧𑀜𑁆𑀜𑀸𑀧𑁂𑀦𑁆𑀢𑀁 𑀲𑀲𑀸𑀯𑀓𑀁;_  
_𑀓𑀺𑀢𑁆𑀢𑀬𑀦𑁆𑀢𑀲𑁆𑀲 𑀯𑀘𑀦𑀁,_  
_𑀲𑀼𑀡𑀺𑀢𑁆𑀯𑀸 𑀫𑀼𑀤𑀺𑀢𑁄 𑀅𑀳𑀁𑁇_  


(116.)

7069\. _𑀅𑀥𑀺𑀓𑀸𑀭𑀁 𑀲𑀲𑀁𑀖𑀲𑁆𑀲,_  
_𑀓𑀢𑁆𑀯𑀸 𑀢𑀲𑁆𑀲 𑀫𑀳𑁂𑀲𑀺𑀦𑁄;_  
_𑀦𑀺𑀧𑀘𑁆𑀘 𑀲𑀺𑀭𑀲𑀸 𑀧𑀸𑀤𑁂,_  
_𑀢𑀁 𑀞𑀸𑀦𑀫𑀪𑀺𑀧𑀢𑁆𑀣𑀬𑀺𑀁𑁇_  


(117.)

7070\. _𑀢𑀤𑀸𑀳 𑀲 𑀫𑀳𑀸𑀯𑀻𑀭𑁄,_  
_𑀫𑀫 𑀓𑀫𑁆𑀫𑀁 𑀧𑀓𑀺𑀢𑁆𑀢𑀬𑀁;_  
_‘𑀬𑁄 𑀲𑀲𑀁𑀖𑀫𑀪𑁄𑀚𑁂𑀲𑀺,_  
_𑀲𑀢𑁆𑀢𑀸𑀳𑀁 𑀮𑁄𑀓𑀦𑀸𑀬𑀓𑀁𑁇_  


(118.)

7071\. _𑀲𑁄𑀬𑀁 𑀓𑀫𑀮𑀧𑀢𑁆𑀢𑀓𑁆𑀔𑁄,_  
_𑀲𑀻𑀳𑀁𑀲𑁄 𑀓𑀦𑀓𑀢𑁆𑀢𑀘𑁄;_  
_𑀫𑀫 𑀧𑀸𑀤𑀫𑀽𑀮𑁂 𑀦𑀺𑀧𑀢𑀺,_  
_𑀧𑀢𑁆𑀣𑀬𑀁 𑀞𑀸𑀦𑀫𑀼𑀢𑁆𑀢𑀫𑀁𑁇_  


(119.)

7072\. _𑀲𑀢𑀲𑀳𑀲𑁆𑀲𑀺𑀢𑁄 𑀓𑀧𑁆𑀧𑁂,_  
_𑀑𑀓𑁆𑀓𑀸𑀓𑀓𑀼𑀮𑀲𑀫𑁆𑀪𑀯𑁄;_  
_𑀕𑁄𑀢𑀫𑁄 𑀦𑀸𑀫 𑀕𑁄𑀢𑁆𑀢𑁂𑀦,_  
_𑀲𑀢𑁆𑀣𑀸 𑀮𑁄𑀓𑁂 𑀪𑀯𑀺𑀲𑁆𑀲𑀢𑀺𑁇_  


(120.)

7073\. _𑀲𑀸𑀯𑀓𑁄 𑀢𑀲𑁆𑀲 𑀩𑀼𑀤𑁆𑀥𑀲𑁆𑀲,_  
_𑀤𑀩𑁆𑀩𑁄 𑀦𑀸𑀫𑁂𑀦 𑀯𑀺𑀲𑁆𑀲𑀼𑀢𑁄;_  
_𑀲𑁂𑀦𑀸𑀲𑀦𑀧𑀜𑁆𑀜𑀸𑀧𑀓𑁄,_  
_𑀅𑀕𑁆𑀕𑁄 𑀳𑁂𑀲𑁆𑀲𑀢𑀺𑀬𑀁 𑀢𑀤𑀸’𑁇_  


(121.)

7074\. _𑀢𑁂𑀦 𑀓𑀫𑁆𑀫𑁂𑀦 𑀲𑀼𑀓𑀢𑁂𑀦,_  
_𑀘𑁂𑀢𑀦𑀸𑀧𑀡𑀺𑀥𑀻𑀳𑀺 𑀘;_  
_𑀚𑀳𑀺𑀢𑁆𑀯𑀸 𑀫𑀸𑀦𑀼𑀲𑀁 𑀤𑁂𑀳𑀁,_  
_𑀢𑀸𑀯𑀢𑀺𑀁𑀲𑀫𑀕𑀘𑁆𑀙𑀳𑀁𑁇_  


(122.)

7075\. _𑀲𑀢𑀸𑀦𑀁 𑀢𑀻𑀡𑀺𑀓𑁆𑀔𑀢𑁆𑀢𑀼𑀜𑁆𑀘,_  
_𑀤𑁂𑀯𑀭𑀚𑁆𑀚𑀫𑀓𑀸𑀭𑀬𑀺𑀁;_  
_𑀲𑀢𑀸𑀦𑀁 𑀧𑀜𑁆𑀘𑀓𑁆𑀔𑀢𑁆𑀢𑀼𑀜𑁆𑀘,_  
_𑀘𑀓𑁆𑀓𑀯𑀢𑁆𑀢𑀻 𑀅𑀳𑁄𑀲𑀳𑀁𑁇_  


(123.)

7076\. _𑀧𑀤𑁂𑀲𑀭𑀚𑁆𑀚𑀁 𑀯𑀺𑀧𑀼𑀮𑀁,_  
_𑀕𑀡𑀦𑀸𑀢𑁄 𑀅𑀲𑀗𑁆𑀔𑀺𑀬𑀁;_  
_𑀲𑀩𑁆𑀩𑀢𑁆𑀣 𑀲𑀼𑀔𑀺𑀢𑁄 𑀆𑀲𑀺𑀁,_  
_𑀢𑀲𑁆𑀲 𑀓𑀫𑁆𑀫𑀲𑁆𑀲 𑀯𑀸𑀳𑀲𑀸𑁇_  


(124.)

7077\. _𑀏𑀓𑀦𑀯𑀼𑀢𑀺𑀢𑁄 𑀓𑀧𑁆𑀧𑁂,_  
_𑀯𑀺𑀧𑀲𑁆𑀲𑀻 𑀦𑀸𑀫 𑀦𑀸𑀬𑀓𑁄;_  
_𑀉𑀧𑁆𑀧𑀚𑁆𑀚𑀺 𑀘𑀸𑀭𑀼𑀤𑀲𑁆𑀲𑀦𑁄,_  
_𑀲𑀩𑁆𑀩𑀥𑀫𑁆𑀫𑀯𑀺𑀧𑀲𑁆𑀲𑀓𑁄𑁇_  


(125.)

7078\. _𑀤𑀼𑀝𑁆𑀞𑀘𑀺𑀢𑁆𑀢𑁄 𑀉𑀧𑀯𑀤𑀺𑀁,_  
_𑀲𑀸𑀯𑀓𑀁 𑀢𑀲𑁆𑀲 𑀢𑀸𑀤𑀺𑀦𑁄;_  
_𑀲𑀩𑁆𑀩𑀸𑀲𑀯𑀧𑀭𑀺𑀓𑁆𑀔𑀻𑀡𑀁,_  
_𑀲𑀼𑀤𑁆𑀥𑁄𑀢𑀺 𑀘 𑀯𑀺𑀚𑀸𑀦𑀺𑀬𑁇_  


(126.)

7079\. _𑀢𑀲𑁆𑀲𑁂𑀯 𑀦𑀭𑀯𑀻𑀭𑀲𑁆𑀲,_  
_𑀲𑀸𑀯𑀓𑀸𑀦𑀁 𑀫𑀳𑁂𑀲𑀺𑀦𑀁;_  
_𑀲𑀮𑀸𑀓𑀜𑁆𑀘 𑀕𑀳𑁂𑀢𑁆𑀯𑀸𑀦,_  
_𑀔𑀻𑀭𑁄𑀤𑀦𑀫𑀤𑀸𑀲𑀳𑀁𑁇_  


(127.)

7080\. _𑀇𑀫𑀫𑁆𑀳𑀺 𑀪𑀤𑁆𑀤𑀓𑁂 𑀓𑀧𑁆𑀧𑁂,_  
_𑀩𑁆𑀭𑀳𑁆𑀫𑀩𑀦𑁆𑀥𑀼 𑀫𑀳𑀸𑀬𑀲𑁄;_  
_𑀓𑀲𑁆𑀲𑀧𑁄 𑀦𑀸𑀫 𑀕𑁄𑀢𑁆𑀢𑁂𑀦,_  
_𑀉𑀧𑁆𑀧𑀚𑁆𑀚𑀺 𑀯𑀤𑀢𑀁 𑀯𑀭𑁄𑁇_  


(128.)

7081\. _𑀲𑀸𑀲𑀦𑀁 𑀚𑁄𑀢𑀬𑀺𑀢𑁆𑀯𑀸𑀦,_  
_𑀅𑀪𑀺𑀪𑀼𑀬𑁆𑀬 𑀓𑀼𑀢𑀺𑀢𑁆𑀣𑀺𑀬𑁂;_  
_𑀯𑀺𑀦𑁂𑀬𑁆𑀬𑁂 𑀯𑀺𑀦𑀬𑀺𑀢𑁆𑀯𑀸𑀯,_  
_𑀦𑀺𑀩𑁆𑀩𑀼𑀢𑁄 𑀲𑁄 𑀲𑀲𑀸𑀯𑀓𑁄𑁇_  


(129.)

7082\. _𑀲𑀲𑀺𑀲𑁆𑀲𑁂 𑀦𑀺𑀩𑁆𑀩𑀼𑀢𑁂 𑀦𑀸𑀣𑁂,_  
_𑀅𑀢𑁆𑀣𑀫𑁂𑀦𑁆𑀢𑀫𑁆𑀳𑀺 𑀲𑀸𑀲𑀦𑁂;_  
_𑀤𑁂𑀯𑀸 𑀓𑀦𑁆𑀤𑀺𑀁𑀲𑀼 𑀲𑀁𑀯𑀺𑀕𑁆𑀕𑀸,_  
_𑀫𑀼𑀢𑁆𑀢𑀓𑁂𑀲𑀸 𑀭𑀼𑀤𑀫𑁆𑀫𑀼𑀔𑀸𑁇_  


(130.)

7083\. _‘𑀦𑀺𑀩𑁆𑀩𑀸𑀬𑀺𑀲𑁆𑀲𑀢𑀺 𑀥𑀫𑁆𑀫𑀓𑁆𑀔𑁄,_  
_𑀦 𑀧𑀲𑁆𑀲𑀺𑀲𑁆𑀲𑀸𑀫 𑀲𑀼𑀩𑁆𑀩𑀢𑁂;_  
_𑀦 𑀲𑀼𑀡𑀺𑀲𑁆𑀲𑀸𑀫 𑀲𑀤𑁆𑀥𑀫𑁆𑀫𑀁,_  
_𑀅𑀳𑁄 𑀦𑁄 𑀅𑀧𑁆𑀧𑀧𑀼𑀜𑁆𑀜𑀢𑀸’𑁇_  


(131.)

7084\. _𑀢𑀤𑀸𑀬𑀁 𑀧𑀣𑀯𑀻 𑀲𑀩𑁆𑀩𑀸,_  
_𑀅𑀘𑀮𑀸 𑀲𑀸 𑀘𑀮𑀸𑀘𑀮𑀸;_  
_𑀲𑀸𑀕𑀭𑁄 𑀘 𑀲𑀲𑁄𑀓𑁄𑀯,_  
_𑀯𑀺𑀦𑀤𑀻 𑀓𑀭𑀼𑀡𑀁 𑀕𑀺𑀭𑀁𑁇_  


(132.)

7085\. _𑀘𑀢𑀼𑀤𑁆𑀤𑀺𑀲𑀸 𑀤𑀼𑀦𑁆𑀤𑀼𑀪𑀺𑀬𑁄,_  
_𑀦𑀸𑀤𑀬𑀺𑀁𑀲𑀼 𑀅𑀫𑀸𑀦𑀼𑀲𑀸;_  
_𑀲𑀫𑀦𑁆𑀢𑀢𑁄 𑀅𑀲𑀦𑀺𑀬𑁄,_  
_𑀨𑀮𑀺𑀁𑀲𑀼 𑀘 𑀪𑀬𑀸𑀯𑀳𑀸𑁇_  


(133.)

7086\. _𑀉𑀓𑁆𑀓𑀸 𑀧𑀢𑀺𑀁𑀲𑀼 𑀦𑀪𑀲𑀸,_  
_𑀥𑀽𑀫𑀓𑁂𑀢𑀼 𑀘 𑀤𑀺𑀲𑁆𑀲𑀢𑀺;_  
_𑀲𑀥𑀽𑀫𑀸 𑀚𑀸𑀮𑀯𑀝𑁆𑀝𑀸 𑀘,_  
_𑀭𑀯𑀺𑀁𑀲𑀼 𑀓𑀭𑀼𑀡𑀁 𑀫𑀺𑀕𑀸𑁇_  


(134.)

7087\. _𑀉𑀧𑁆𑀧𑀸𑀤𑁂 𑀤𑀸𑀭𑀼𑀡𑁂 𑀤𑀺𑀲𑁆𑀯𑀸,_  
_𑀲𑀸𑀲𑀦𑀢𑁆𑀣𑀗𑁆𑀕𑀲𑀽𑀘𑀓𑁂;_  
_𑀲𑀁𑀯𑀺𑀕𑁆𑀕𑀸 𑀪𑀺𑀓𑁆𑀔𑀯𑁄 𑀲𑀢𑁆𑀢,_  
_𑀘𑀺𑀦𑁆𑀢𑀬𑀺𑀫𑁆𑀳 𑀫𑀬𑀁 𑀢𑀤𑀸𑁇_  


(135.)

7088\. _‘𑀲𑀸𑀲𑀦𑁂𑀦 𑀯𑀺𑀦𑀸𑀫𑁆𑀳𑀸𑀓𑀁,_  
_𑀚𑀻𑀯𑀺𑀢𑁂𑀦 𑀅𑀮𑀁 𑀫𑀬𑀁;_  
_𑀧𑀯𑀺𑀲𑀺𑀢𑁆𑀯𑀸 𑀫𑀳𑀸𑀭𑀜𑁆𑀜𑀁,_  
_𑀬𑀼𑀜𑁆𑀚𑀸𑀫 𑀚𑀺𑀦𑀲𑀸𑀲𑀦𑀁’𑁇_  


(136.)

7089\. _𑀅𑀤𑁆𑀤𑀲𑀫𑁆𑀳 𑀢𑀤𑀸𑀭𑀜𑁆𑀜𑁂,_  
_𑀉𑀩𑁆𑀩𑀺𑀤𑁆𑀥𑀁 𑀲𑁂𑀮𑀫𑀼𑀢𑁆𑀢𑀫𑀁;_  
_𑀦𑀺𑀲𑁆𑀲𑁂𑀡𑀺𑀬𑀸 𑀢𑀫𑀸𑀭𑀼𑀬𑁆𑀳,_  
_𑀦𑀺𑀲𑁆𑀲𑁂𑀡𑀺𑀁 𑀧𑀸𑀢𑀬𑀺𑀫𑁆𑀳𑀲𑁂𑁇_  


(137.)

7090\. _𑀢𑀤𑀸 𑀑𑀯𑀤𑀺 𑀦𑁄 𑀣𑁂𑀭𑁄,_  
_‘𑀩𑀼𑀤𑁆𑀥𑀼𑀧𑁆𑀧𑀸𑀤𑁄 𑀲𑀼𑀤𑀼𑀮𑁆𑀮𑀪𑁄;_  
_𑀲𑀤𑁆𑀥𑀸𑀢𑀺𑀤𑀼𑀮𑁆𑀮𑀪𑀸 𑀮𑀤𑁆𑀥𑀸,_  
_𑀣𑁄𑀓𑀁 𑀲𑁂𑀲𑀜𑁆𑀘 𑀲𑀸𑀲𑀦𑀁𑁇_  


(138.)

7091\. _𑀦𑀺𑀧𑀢𑀦𑁆𑀢𑀺 𑀔𑀡𑀸𑀢𑀻𑀢𑀸,_  
_𑀅𑀦𑀦𑁆𑀢𑁂 𑀤𑀼𑀓𑁆𑀔𑀲𑀸𑀕𑀭𑁂;_  
_𑀢𑀲𑁆𑀫𑀸 𑀧𑀬𑁄𑀕𑁄 𑀓𑀢𑁆𑀢𑀩𑁆𑀩𑁄,_  
_𑀬𑀸𑀯 𑀞𑀸𑀢𑀺 𑀫𑀼𑀦𑁂 𑀫𑀢𑀁’𑁇_  


(139.)

7092\. _𑀅𑀭𑀳𑀸 𑀆𑀲𑀺 𑀲𑁄 𑀣𑁂𑀭𑁄,_  
_𑀅𑀦𑀸𑀕𑀸𑀫𑀻 𑀢𑀤𑀸𑀦𑀼𑀕𑁄;_  
_𑀲𑀼𑀲𑀻𑀮𑀸 𑀇𑀢𑀭𑁂 𑀬𑀼𑀢𑁆𑀢𑀸,_  
_𑀤𑁂𑀯𑀮𑁄𑀓𑀁 𑀅𑀕𑀫𑁆𑀳𑀲𑁂𑁇_  


(140.)

7093\. _𑀦𑀺𑀩𑁆𑀩𑀼𑀢𑁄 𑀢𑀺𑀡𑁆𑀡𑀲𑀁𑀲𑀸𑀭𑁄,_  
_𑀲𑀼𑀤𑁆𑀥𑀸𑀯𑀸𑀲𑁂 𑀘 𑀏𑀓𑀓𑁄;_  
_𑀅𑀳𑀜𑁆𑀘 𑀧𑀓𑁆𑀓𑀼𑀲𑀸𑀢𑀺 𑀘,_  
_𑀲𑀪𑀺𑀬𑁄 𑀩𑀸𑀳𑀺𑀬𑁄 𑀢𑀣𑀸𑁇_  


(141.)

7094\. _𑀓𑀼𑀫𑀸𑀭𑀓𑀲𑁆𑀲𑀧𑁄 𑀘𑁂𑀯,_  
_𑀢𑀢𑁆𑀣 𑀢𑀢𑁆𑀣𑀽𑀧𑀕𑀸 𑀫𑀬𑀁;_  
_𑀲𑀁𑀲𑀸𑀭𑀩𑀦𑁆𑀥𑀦𑀸 𑀫𑀼𑀢𑁆𑀢𑀸,_  
_𑀕𑁄𑀢𑀫𑁂𑀦𑀸𑀦𑀼𑀓𑀫𑁆𑀧𑀺𑀢𑀸𑁇_  


(142.)

7095\. _𑀫𑀮𑁆𑀮𑁂𑀲𑀼 𑀓𑀼𑀲𑀺𑀦𑀸𑀭𑀸𑀬𑀁,_  
_𑀚𑀸𑀢𑁄 𑀕𑀩𑁆𑀪𑁂𑀯 𑀫𑁂 𑀲𑀢𑁄;_  
_𑀫𑀸𑀢𑀸 𑀫𑀢𑀸 𑀘𑀺𑀢𑀸𑀭𑀼𑀍𑀳𑀸,_  
_𑀢𑀢𑁄 𑀦𑀺𑀧𑁆𑀧𑀢𑀺𑀢𑁄 𑀅𑀳𑀁𑁇_  


(143.)

7096\. _𑀧𑀢𑀺𑀢𑁄 𑀤𑀩𑁆𑀩𑀧𑀼𑀜𑁆𑀚𑀫𑁆𑀳𑀺,_  
_𑀢𑀢𑁄 𑀤𑀩𑁆𑀩𑁄𑀢𑀺 𑀯𑀺𑀲𑁆𑀲𑀼𑀢𑁄;_  
_𑀩𑁆𑀭𑀳𑁆𑀫𑀘𑀸𑀭𑀻𑀩𑀮𑁂𑀦𑀸𑀳𑀁,_  
_𑀯𑀺𑀫𑀼𑀢𑁆𑀢𑁄 𑀲𑀢𑁆𑀢𑀯𑀲𑁆𑀲𑀺𑀓𑁄𑁇_  


(144.)

7097\. _𑀔𑀻𑀭𑁄𑀤𑀦𑀩𑀮𑁂𑀦𑀸𑀳𑀁,_  
_𑀧𑀜𑁆𑀘𑀳𑀗𑁆𑀕𑁂𑀳𑀼𑀧𑀸𑀕𑀢𑁄;_  
_𑀔𑀻𑀡𑀸𑀲𑀯𑁄𑀧𑀯𑀸𑀤𑁂𑀦,_  
_𑀧𑀸𑀧𑁂𑀳𑀺 𑀩𑀳𑀼𑀘𑁄𑀤𑀺𑀢𑁄𑁇_  


(145.)

7098\. _𑀉𑀪𑁄 𑀧𑀼𑀜𑁆𑀜𑀜𑁆𑀘 𑀧𑀸𑀧𑀜𑁆𑀘,_  
_𑀯𑀻𑀢𑀺𑀯𑀢𑁆𑀢𑁄𑀫𑁆𑀳𑀺 𑀤𑀸𑀦𑀺𑀳𑀁;_  
_𑀧𑀢𑁆𑀯𑀸𑀦 𑀧𑀭𑀫𑀁 𑀲𑀦𑁆𑀢𑀺𑀁,_  
_𑀯𑀺𑀳𑀭𑀸𑀫𑀺 𑀅𑀦𑀸𑀲𑀯𑁄𑁇_  


(146.)

7099\. _𑀲𑁂𑀦𑀸𑀲𑀦𑀁 𑀧𑀜𑁆𑀜𑀸𑀧𑀬𑀺𑀁,_  
_𑀳𑀸𑀲𑀬𑀺𑀢𑁆𑀯𑀸𑀦 𑀲𑀼𑀩𑁆𑀩𑀢𑁂;_  
_𑀚𑀺𑀦𑁄 𑀢𑀲𑁆𑀫𑀺𑀁 𑀕𑀼𑀡𑁂 𑀢𑀼𑀝𑁆𑀞𑁄,_  
_𑀏𑀢𑀤𑀕𑁆𑀕𑁂 𑀞𑀧𑁂𑀲𑀺 𑀫𑀁𑁇_  


(147.)

7100\. _𑀓𑀺𑀮𑁂𑀲𑀸 𑀛𑀸𑀧𑀺𑀢𑀸 𑀫𑀬𑁆𑀳𑀁,_  
_…𑀧𑁂…_  
_𑀯𑀺𑀳𑀭𑀸𑀫𑀺 𑀅𑀦𑀸𑀲𑀯𑁄𑁇_  


(148.)

7101\. _𑀲𑁆𑀯𑀸𑀕𑀢𑀁 𑀯𑀢 𑀫𑁂 𑀆𑀲𑀺,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁𑁇_  


(149.)

7102\. _𑀧𑀝𑀺𑀲𑀫𑁆𑀪𑀺𑀤𑀸 𑀘𑀢𑀲𑁆𑀲𑁄,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁”𑁇_  


7103\. 𑀇𑀢𑁆𑀣𑀁 𑀲𑀼𑀤𑀁 𑀆𑀬𑀲𑁆𑀫𑀸 𑀤𑀩𑁆𑀩𑀫𑀮𑁆𑀮𑀧𑀼𑀢𑁆𑀢𑁄 𑀣𑁂𑀭𑁄 𑀇𑀫𑀸 𑀕𑀸𑀣𑀸𑀬𑁄 𑀅𑀪𑀸𑀲𑀺𑀢𑁆𑀣𑀸𑀢𑀺𑁇

---

7104\. 𑀤𑀩𑁆𑀩𑀫𑀮𑁆𑀮𑀧𑀼𑀢𑁆𑀢𑀢𑁆𑀣𑁂𑀭𑀲𑁆𑀲𑀸𑀧𑀤𑀸𑀦𑀁 𑀘𑀢𑀼𑀢𑁆𑀣𑀁𑁇



[Go to previous page (54.3 Mahākappinattheraapadāna)](/tipitaka/20Ap1/54/54.3.md) / [Go to parent page (54 Kaccāyanavagga)](/tipitaka/20Ap1/54.md) / [Go to next page (54.5 Kumārakassapattheraapadāna)](/tipitaka/20Ap1/54/54.5.md)


