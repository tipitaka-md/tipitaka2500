
[Home](/) / [20Ap1 Therāpadānapāḷi](/tipitaka/20Ap1.md) / [54 Kaccāyanavagga](/tipitaka/20Ap1/54.md)

# 𑁫𑁪𑁇𑁬 𑀩𑀸𑀳𑀺𑀬𑀢𑁆𑀣𑁂𑀭𑀅𑀧𑀤𑀸𑀦

### 𑀓𑀘𑁆𑀘𑀸𑀬𑀦𑀯𑀕𑁆𑀕

### 𑀩𑀸𑀳𑀺𑀬𑀢𑁆𑀣𑁂𑀭𑀅𑀧𑀤𑀸𑀦

(178.)

7135\. _“𑀇𑀢𑁄 𑀲𑀢𑀲𑀳𑀲𑁆𑀲𑀫𑁆𑀳𑀺,_  
_𑀓𑀧𑁆𑀧𑁂 𑀉𑀧𑁆𑀧𑀚𑁆𑀚𑀺 𑀦𑀸𑀬𑀓𑁄;_  
_𑀫𑀳𑀧𑁆𑀧𑀪𑁄 𑀢𑀺𑀮𑁄𑀓𑀕𑁆𑀕𑁄,_  
_𑀦𑀸𑀫𑁂𑀦 𑀧𑀤𑀼𑀫𑀼𑀢𑁆𑀢𑀭𑁄𑁇_  


(179.)

7136\. _𑀔𑀺𑀧𑁆𑀧𑀸𑀪𑀺𑀜𑁆𑀜𑀲𑁆𑀲 𑀪𑀺𑀓𑁆𑀔𑀼𑀲𑁆𑀲,_  
_𑀕𑀼𑀡𑀁 𑀓𑀺𑀢𑁆𑀢𑀬𑀢𑁄 𑀫𑀼𑀦𑁂;_  
_𑀲𑀼𑀢𑁆𑀯𑀸 𑀉𑀤𑀕𑁆𑀕𑀘𑀺𑀢𑁆𑀢𑁄𑀳𑀁,_  
_𑀓𑀸𑀭𑀁 𑀓𑀢𑁆𑀯𑀸 𑀫𑀳𑁂𑀲𑀺𑀦𑁄𑁇_  


(180.)

7137\. _𑀤𑀢𑁆𑀯𑀸 𑀲𑀢𑁆𑀢𑀸𑀳𑀺𑀓𑀁 𑀤𑀸𑀦𑀁,_  
_𑀲𑀲𑀺𑀲𑁆𑀲𑀲𑁆𑀲 𑀫𑀼𑀦𑁂 𑀅𑀳𑀁;_  
_𑀅𑀪𑀺𑀯𑀸𑀤𑀺𑀬 𑀲𑀫𑁆𑀩𑀼𑀤𑁆𑀥𑀁,_  
_𑀢𑀁 𑀞𑀸𑀦𑀁 𑀧𑀢𑁆𑀣𑀬𑀺𑀁 𑀢𑀤𑀸𑁇_  


(181.)

7138\. _𑀢𑀢𑁄 𑀫𑀁 𑀩𑁆𑀬𑀸𑀓𑀭𑀺 𑀩𑀼𑀤𑁆𑀥𑁄,_  
_‘𑀏𑀢𑀁 𑀧𑀲𑁆𑀲𑀣 𑀩𑁆𑀭𑀸𑀳𑁆𑀫𑀡𑀁;_  
_𑀧𑀢𑀺𑀢𑀁 𑀧𑀸𑀤𑀫𑀽𑀮𑁂 𑀫𑁂,_  
_𑀘𑀭𑀺𑀬𑀁 𑀧𑀘𑁆𑀘𑀯𑁂𑀓𑁆𑀔𑀡𑀁𑁇_  


(182.)

7139\. _𑀳𑁂𑀫𑀬𑀜𑁆𑀜𑁄𑀧𑀘𑀺𑀢𑀗𑁆𑀕𑀁,_  
_𑀅𑀯𑀤𑀸𑀢𑀢𑀦𑀼𑀢𑁆𑀢𑀘𑀁;_  
_𑀧𑀮𑀫𑁆𑀩𑀩𑀺𑀫𑁆𑀩𑀢𑀫𑁆𑀩𑁄𑀝𑁆𑀞𑀁,_  
_𑀲𑁂𑀢𑀢𑀺𑀡𑁆𑀳𑀲𑀫𑀁 𑀤𑀺𑀚𑀁𑁇_  


(183.)

7140\. _𑀕𑀼𑀡𑀣𑀸𑀫𑀩𑀳𑀼𑀢𑀭𑀁,_  
_𑀲𑀫𑀼𑀕𑁆𑀕𑀢𑀢𑀦𑀽𑀭𑀼𑀳𑀁;_  
_𑀕𑀼𑀡𑁄𑀖𑀸𑀬𑀢𑀦𑀻𑀪𑀽𑀢𑀁,_  
_𑀧𑀻𑀢𑀺𑀲𑀫𑁆𑀨𑀼𑀮𑁆𑀮𑀺𑀢𑀸𑀦𑀦𑀁𑁇_  


(184.)

7141\. _𑀏𑀲𑁄 𑀧𑀢𑁆𑀣𑀬𑀢𑁂 𑀞𑀸𑀦𑀁,_  
_𑀔𑀺𑀧𑁆𑀧𑀸𑀪𑀺𑀜𑁆𑀜𑀲𑁆𑀲 𑀪𑀺𑀓𑁆𑀔𑀼𑀦𑁄;_  
_𑀅𑀦𑀸𑀕𑀢𑁂 𑀫𑀳𑀸𑀯𑀻𑀭𑁄,_  
_𑀕𑁄𑀢𑀫𑁄 𑀦𑀸𑀫 𑀳𑁂𑀲𑁆𑀲𑀢𑀺𑁇_  


(185.)

7142\. _𑀢𑀲𑁆𑀲 𑀥𑀫𑁆𑀫𑁂𑀲𑀼 𑀤𑀸𑀬𑀸𑀤𑁄,_  
_𑀑𑀭𑀲𑁄 𑀥𑀫𑁆𑀫𑀦𑀺𑀫𑁆𑀫𑀺𑀢𑁄;_  
_𑀩𑀸𑀳𑀺𑀬𑁄 𑀦𑀸𑀫 𑀦𑀸𑀫𑁂𑀦,_  
_𑀳𑁂𑀲𑁆𑀲𑀢𑀺 𑀲𑀢𑁆𑀣𑀼 𑀲𑀸𑀯𑀓𑁄’𑁇_  


(186.)

7143\. _𑀢𑀤𑀸 𑀳𑀺 𑀢𑀼𑀝𑁆𑀞𑁄 𑀯𑀼𑀝𑁆𑀞𑀸𑀬,_  
_𑀬𑀸𑀯𑀚𑀻𑀯𑀁 𑀫𑀳𑀸𑀫𑀼𑀦𑁂;_  
_𑀓𑀸𑀭𑀁 𑀓𑀢𑁆𑀯𑀸 𑀘𑀼𑀢𑁄 𑀲𑀕𑁆𑀕𑀁,_  
_𑀅𑀕𑀁 𑀲𑀪𑀯𑀦𑀁 𑀬𑀣𑀸𑁇_  


(187.)

7144\. _𑀤𑁂𑀯𑀪𑀽𑀢𑁄 𑀫𑀦𑀼𑀲𑁆𑀲𑁄 𑀯𑀸,_  
_𑀲𑀼𑀔𑀺𑀢𑁄 𑀢𑀲𑁆𑀲 𑀓𑀫𑁆𑀫𑀼𑀦𑁄;_  
_𑀯𑀸𑀳𑀲𑀸 𑀲𑀁𑀲𑀭𑀺𑀢𑁆𑀯𑀸𑀦,_  
_𑀲𑀫𑁆𑀧𑀢𑁆𑀢𑀺𑀫𑀦𑀼𑀪𑁄𑀫𑀳𑀁𑁇_  


(188.)

7145\. _𑀧𑀼𑀦 𑀓𑀲𑁆𑀲𑀧𑀯𑀻𑀭𑀲𑁆𑀲,_  
_𑀅𑀢𑁆𑀣𑀫𑁂𑀦𑁆𑀢𑀫𑁆𑀳𑀺 𑀲𑀸𑀲𑀦𑁂;_  
_𑀆𑀭𑀼𑀬𑁆𑀳 𑀲𑁂𑀮𑀲𑀺𑀔𑀭𑀁,_  
_𑀬𑀼𑀜𑁆𑀚𑀺𑀢𑁆𑀯𑀸 𑀚𑀺𑀦𑀲𑀸𑀲𑀦𑀁𑁇_  


(189.)

7146\. _𑀯𑀺𑀲𑀼𑀤𑁆𑀥𑀲𑀻𑀮𑁄 𑀲𑀧𑁆𑀧𑀜𑁆𑀜𑁄,_  
_𑀚𑀺𑀦𑀲𑀸𑀲𑀦𑀓𑀸𑀭𑀓𑁄;_  
_𑀢𑀢𑁄 𑀘𑀼𑀢𑀸 𑀧𑀜𑁆𑀘 𑀚𑀦𑀸,_  
_𑀤𑁂𑀯𑀮𑁄𑀓𑀁 𑀅𑀕𑀫𑁆𑀳𑀲𑁂𑁇_  


(190.)

7147\. _𑀢𑀢𑁄𑀳𑀁 𑀩𑀸𑀳𑀺𑀬𑁄 𑀚𑀸𑀢𑁄,_  
_𑀪𑀸𑀭𑀼𑀓𑀘𑁆𑀙𑁂 𑀧𑀼𑀭𑀼𑀢𑁆𑀢𑀫𑁂;_  
_𑀢𑀢𑁄 𑀦𑀸𑀯𑀸𑀬 𑀧𑀓𑁆𑀔𑀦𑁆𑀤𑁄,_  
_𑀲𑀸𑀕𑀭𑀁 𑀅𑀧𑁆𑀧𑀲𑀺𑀤𑁆𑀥𑀺𑀬𑀁𑁇_  


(191.)

7148\. _𑀢𑀢𑁄 𑀦𑀸𑀯𑀸 𑀅𑀪𑀺𑀚𑁆𑀚𑀺𑀢𑁆𑀣,_  
_𑀕𑀦𑁆𑀢𑁆𑀯𑀸𑀦 𑀓𑀢𑀺𑀧𑀸𑀳𑀓𑀁;_  
_𑀢𑀤𑀸 𑀪𑀻𑀲𑀦𑀓𑁂 𑀖𑁄𑀭𑁂,_  
_𑀧𑀢𑀺𑀢𑁄 𑀫𑀓𑀭𑀸𑀓𑀭𑁂𑁇_  


(192.)

7149\. _𑀢𑀤𑀸𑀳𑀁 𑀯𑀸𑀬𑀫𑀺𑀢𑁆𑀯𑀸𑀦,_  
_𑀲𑀦𑁆𑀢𑀭𑀺𑀢𑁆𑀯𑀸 𑀫𑀳𑁄𑀤𑀥𑀺𑀁;_  
_𑀲𑀼𑀧𑁆𑀧𑀸𑀭𑀧𑀝𑁆𑀝𑀦𑀯𑀭𑀁,_  
_𑀲𑀫𑁆𑀧𑀢𑁆𑀢𑁄 𑀫𑀦𑁆𑀤𑀯𑁂𑀥𑀺𑀢𑁄𑁇_  


(193.)

7150\. _𑀤𑀸𑀭𑀼𑀘𑀻𑀭𑀁 𑀦𑀺𑀯𑀸𑀲𑁂𑀢𑁆𑀯𑀸,_  
_𑀕𑀸𑀫𑀁 𑀧𑀺𑀡𑁆𑀟𑀸𑀬 𑀧𑀸𑀯𑀺𑀲𑀺𑀁;_  
_𑀢𑀤𑀸𑀳 𑀲𑁄 𑀚𑀦𑁄 𑀢𑀼𑀝𑁆𑀞𑁄,_  
_‘𑀅𑀭𑀳𑀸𑀬𑀫𑀺𑀥𑀸𑀕𑀢𑁄𑁇_  


(194.)

7151\. _𑀇𑀫𑀁 𑀅𑀦𑁆𑀦𑁂𑀦 𑀧𑀸𑀦𑁂𑀦,_  
_𑀯𑀢𑁆𑀣𑁂𑀦 𑀲𑀬𑀦𑁂𑀦 𑀘;_  
_𑀪𑁂𑀲𑀚𑁆𑀚𑁂𑀦 𑀘 𑀲𑀓𑁆𑀓𑀢𑁆𑀯𑀸,_  
_𑀳𑁂𑀲𑁆𑀲𑀸𑀫 𑀲𑀼𑀔𑀺𑀢𑀸 𑀫𑀬𑀁’𑁇_  


(195.)

7152\. _𑀧𑀘𑁆𑀘𑀬𑀸𑀦𑀁 𑀢𑀤𑀸 𑀮𑀸𑀪𑀻,_  
_𑀢𑁂𑀳𑀺 𑀲𑀓𑁆𑀓𑀢𑀧𑀽𑀚𑀺𑀢𑁄;_  
_𑀅𑀭𑀳𑀸𑀳𑀦𑁆𑀢𑀺 𑀲𑀗𑁆𑀓𑀧𑁆𑀧𑀁,_  
_𑀉𑀧𑁆𑀧𑀸𑀤𑁂𑀲𑀺𑀁 𑀅𑀬𑁄𑀦𑀺𑀲𑁄𑁇_  


(196.)

7153\. _𑀢𑀢𑁄 𑀫𑁂 𑀘𑀺𑀢𑁆𑀢𑀫𑀜𑁆𑀜𑀸𑀬,_  
_𑀘𑁄𑀤𑀬𑀻 𑀧𑀼𑀩𑁆𑀩𑀤𑁂𑀯𑀢𑀸;_  
_‘𑀦 𑀢𑁆𑀯𑀁 𑀉𑀧𑀸𑀬𑀫𑀕𑁆𑀕𑀜𑁆𑀜𑀽,_  
_𑀓𑀼𑀢𑁄 𑀢𑁆𑀯𑀁 𑀅𑀭𑀳𑀸 𑀪𑀯𑁂’𑁇_  


(197.)

7154\. _𑀘𑁄𑀤𑀺𑀢𑁄 𑀢𑀸𑀬 𑀲𑀁𑀯𑀺𑀕𑁆𑀕𑁄,_  
_𑀢𑀤𑀸𑀳𑀁 𑀧𑀭𑀺𑀧𑀼𑀘𑁆𑀙𑀺 𑀢𑀁;_  
_‘𑀓𑁂 𑀯𑀸 𑀏𑀢𑁂 𑀓𑀼𑀳𑀺𑀁 𑀮𑁄𑀓𑁂,_  
_𑀅𑀭𑀳𑀦𑁆𑀢𑁄 𑀦𑀭𑀼𑀢𑁆𑀢𑀫𑀸’𑁇_  


(198.)

7155\. _‘𑀲𑀸𑀯𑀢𑁆𑀣𑀺𑀬𑀁 𑀓𑁄𑀲𑀮𑀫𑀦𑁆𑀤𑀺𑀭𑁂 𑀚𑀺𑀦𑁄,_  
_𑀧𑀳𑀽𑀢𑀧𑀜𑁆𑀜𑁄 𑀯𑀭𑀪𑀽𑀭𑀺𑀫𑁂𑀥𑀲𑁄;_  
_𑀲𑁄 𑀲𑀓𑁆𑀬𑀧𑀼𑀢𑁆𑀢𑁄 𑀅𑀭𑀳𑀸 𑀅𑀦𑀸𑀲𑀯𑁄,_  
_𑀤𑁂𑀲𑁂𑀢𑀺 𑀥𑀫𑁆𑀫𑀁 𑀅𑀭𑀳𑀢𑁆𑀢𑀧𑀢𑁆𑀢𑀺𑀬𑀸’𑁇_  


(199.)

7156\. _𑀢𑀤𑀲𑁆𑀲 𑀲𑀼𑀢𑁆𑀯𑀸 𑀯𑀘𑀦𑀁 𑀲𑀼𑀧𑀻𑀡𑀺𑀢𑁄,_  
_𑀦𑀺𑀥𑀺𑀁𑀯 𑀮𑀤𑁆𑀥𑀸 𑀓𑀧𑀡𑁄𑀢𑀺 𑀯𑀺𑀫𑁆𑀳𑀺𑀢𑁄;_  
_𑀉𑀤𑀕𑁆𑀕𑀘𑀺𑀢𑁆𑀢𑁄 𑀅𑀭𑀳𑀢𑁆𑀢𑀫𑀼𑀢𑁆𑀢𑀫𑀁,_  
_𑀲𑀼𑀤𑀲𑁆𑀲𑀦𑀁 𑀤𑀝𑁆𑀞𑀼𑀫𑀦𑀦𑁆𑀢𑀕𑁄𑀘𑀭𑀁𑁇_  


(200.)

7157\. _𑀢𑀤𑀸 𑀢𑀢𑁄 𑀦𑀺𑀓𑁆𑀔𑀫𑀺𑀢𑁆𑀯𑀸𑀦 ‘𑀲𑀢𑁆𑀣𑀼𑀦𑁄,_  
_𑀲𑀤𑀸 𑀚𑀺𑀦𑀁 𑀧𑀲𑁆𑀲𑀸𑀫𑀺 𑀯𑀺𑀫𑀮𑀸𑀦𑀦𑀁’;_  
_𑀉𑀧𑁂𑀘𑁆𑀘 𑀭𑀫𑁆𑀫𑀁 𑀯𑀺𑀚𑀺𑀢𑀯𑁆𑀳𑀬𑀁 𑀯𑀦𑀁,_  
_𑀤𑀺𑀚𑁂 𑀅𑀧𑀼𑀘𑁆𑀙𑀺𑀁 ‘𑀓𑀼𑀳𑀺𑀁 𑀮𑁄𑀓𑀦𑀦𑁆𑀤𑀦𑁄’𑁇_  


(201.)

7158\. _‘𑀢𑀢𑁄 𑀅𑀯𑁄𑀘𑀼𑀁 𑀦𑀭𑀤𑁂𑀯𑀯𑀦𑁆𑀤𑀺𑀢𑁄,_  
_𑀧𑀼𑀭𑀁 𑀧𑀯𑀺𑀝𑁆𑀞𑁄 𑀅𑀲𑀦𑁂𑀲𑀦𑀸𑀬 𑀲𑁄;_  
_𑀲𑀲𑁄𑀯 𑀔𑀺𑀧𑁆𑀧𑀁 𑀫𑀼𑀦𑀺𑀤𑀲𑁆𑀲𑀦𑀼𑀲𑁆𑀲𑀼𑀓𑁄,_  
_𑀉𑀧𑁂𑀘𑁆𑀘 𑀯𑀦𑁆𑀤𑀸𑀳𑀺 𑀢𑀫𑀕𑁆𑀕𑀧𑀼𑀕𑁆𑀕𑀮𑀁’𑁇_  


(202.)

7159\. _𑀢𑀢𑁄𑀳𑀁 𑀢𑀼𑀯𑀝𑀁 𑀕𑀦𑁆𑀢𑁆𑀯𑀸,_  
_𑀲𑀸𑀯𑀢𑁆𑀣𑀺𑀁 𑀧𑀼𑀭𑀫𑀼𑀢𑁆𑀢𑀫𑀁;_  
_𑀯𑀺𑀘𑀭𑀦𑁆𑀢𑀁 𑀢𑀫𑀤𑁆𑀤𑀓𑁆𑀔𑀺𑀁,_  
_𑀧𑀺𑀡𑁆𑀟𑀢𑁆𑀣𑀁 𑀅𑀧𑀺𑀳𑀸𑀕𑀺𑀥𑀁𑁇_  


(203.)

7160\. _𑀧𑀢𑁆𑀢𑀧𑀸𑀡𑀺𑀁 𑀅𑀮𑁄𑀮𑀓𑁆𑀔𑀁,_  
_𑀧𑀸𑀘𑀬𑀦𑁆𑀢𑀁 𑀧𑀻𑀢𑀸𑀓𑀭𑀁;_  
_𑀲𑀺𑀭𑀻𑀦𑀺𑀮𑀬𑀲𑀗𑁆𑀓𑀸𑀲𑀁,_  
_𑀭𑀯𑀺𑀤𑀺𑀢𑁆𑀢𑀺𑀳𑀭𑀸𑀦𑀦𑀁𑁇_  


(204.)

7161\. _𑀢𑀁 𑀲𑀫𑁂𑀘𑁆𑀘 𑀦𑀺𑀧𑀘𑁆𑀘𑀸𑀳𑀁,_  
_𑀇𑀤𑀁 𑀯𑀘𑀦𑀫𑀩𑁆𑀭𑀯𑀺𑀁;_  
_‘𑀓𑀼𑀧𑀣𑁂 𑀯𑀺𑀧𑁆𑀧𑀦𑀝𑁆𑀞𑀲𑁆𑀲,_  
_𑀲𑀭𑀡𑀁 𑀳𑁄𑀳𑀺 𑀕𑁄𑀢𑀫’𑁇_  


(205.)

7162\. _‘𑀧𑀸𑀡𑀲𑀦𑁆𑀢𑀸𑀭𑀡𑀢𑁆𑀣𑀸𑀬,_  
_𑀧𑀺𑀡𑁆𑀟𑀸𑀬 𑀯𑀺𑀘𑀭𑀸𑀫𑀳𑀁;_  
_𑀦 𑀢𑁂 𑀥𑀫𑁆𑀫𑀓𑀣𑀸𑀓𑀸𑀮𑁄’,_  
_𑀇𑀘𑁆𑀘𑀸𑀳 𑀫𑀼𑀦𑀺𑀲𑀢𑁆𑀢𑀫𑁄𑁇_  


(206.)

7163\. _𑀢𑀤𑀸 𑀧𑀼𑀦𑀧𑁆𑀧𑀼𑀦𑀁 𑀩𑀼𑀤𑁆𑀥𑀁,_  
_𑀆𑀬𑀸𑀘𑀺𑀁 𑀥𑀫𑁆𑀫𑀮𑀸𑀮𑀲𑁄;_  
_𑀬𑁄 𑀫𑁂 𑀥𑀫𑁆𑀫𑀫𑀤𑁂𑀲𑁂𑀲𑀺,_  
_𑀕𑀫𑁆𑀪𑀻𑀭𑀁 𑀲𑀼𑀜𑁆𑀜𑀢𑀁 𑀧𑀤𑀁𑁇_  


(207.)

7164\. _𑀢𑀲𑁆𑀲 𑀥𑀫𑁆𑀫𑀁 𑀲𑀼𑀡𑀺𑀢𑁆𑀯𑀸𑀦,_  
_𑀧𑀸𑀧𑀼𑀡𑀺𑀁 𑀆𑀲𑀯𑀓𑁆𑀔𑀬𑀁;_  
_𑀧𑀭𑀺𑀓𑁆𑀔𑀻𑀡𑀸𑀬𑀼𑀓𑁄 𑀲𑀦𑁆𑀢𑁄,_  
_𑀅𑀳𑁄 𑀲𑀢𑁆𑀣𑀸𑀦𑀼𑀓𑀫𑁆𑀧𑀓𑁄𑁇_  


(208.)

7165\. _𑀓𑀺𑀮𑁂𑀲𑀸 𑀛𑀸𑀧𑀺𑀢𑀸 𑀫𑀬𑁆𑀳𑀁,_  
_…𑀧𑁂…_  
_𑀯𑀺𑀳𑀭𑀸𑀫𑀺 𑀅𑀦𑀸𑀲𑀯𑁄𑁇_  


(209.)

7166\. _𑀲𑁆𑀯𑀸𑀕𑀢𑀁 𑀯𑀢 𑀫𑁂 𑀆𑀲𑀺,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁𑁇_  


(210.)

7167\. _𑀧𑀝𑀺𑀲𑀫𑁆𑀪𑀺𑀤𑀸 𑀘𑀢𑀲𑁆𑀲𑁄,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁𑁇_  


(211.)

7168\. _𑀏𑀯𑀁 𑀣𑁂𑀭𑁄 𑀯𑀺𑀬𑀸𑀓𑀸𑀲𑀺,_  
_𑀩𑀸𑀳𑀺𑀬𑁄 𑀤𑀸𑀭𑀼𑀘𑀻𑀭𑀺𑀬𑁄;_  
_𑀲𑀗𑁆𑀓𑀸𑀭𑀓𑀽𑀝𑁂 𑀧𑀢𑀺𑀢𑁄,_  
_𑀪𑀽𑀢𑀸𑀯𑀺𑀝𑁆𑀞𑀸𑀬 𑀕𑀸𑀯𑀺𑀬𑀸𑁇_  


(212.)

7169\. _𑀅𑀢𑁆𑀢𑀦𑁄 𑀧𑀼𑀩𑁆𑀩𑀘𑀭𑀺𑀬𑀁,_  
_𑀓𑀺𑀢𑁆𑀢𑀬𑀺𑀢𑁆𑀯𑀸 𑀫𑀳𑀸𑀫𑀢𑀺;_  
_𑀧𑀭𑀺𑀦𑀺𑀩𑁆𑀩𑀸𑀬𑀺 𑀲𑁄 𑀣𑁂𑀭𑁄,_  
_𑀲𑀸𑀯𑀢𑁆𑀣𑀺𑀬𑀁 𑀧𑀼𑀭𑀼𑀢𑁆𑀢𑀫𑁂𑁇_  


(213.)

7170\. _𑀦𑀕𑀭𑀸 𑀦𑀺𑀓𑁆𑀔𑀫𑀦𑁆𑀢𑁄 𑀢𑀁,_  
_𑀤𑀺𑀲𑁆𑀯𑀸𑀦 𑀇𑀲𑀺𑀲𑀢𑁆𑀢𑀫𑁄;_  
_𑀤𑀸𑀭𑀼𑀘𑀻𑀭𑀥𑀭𑀁 𑀥𑀻𑀭𑀁,_  
_𑀩𑀸𑀳𑀺𑀬𑀁 𑀩𑀸𑀳𑀺𑀢𑀸𑀕𑀫𑀁𑁇_  


(214.)

7171\. _𑀪𑀽𑀫𑀺𑀬𑀁 𑀧𑀢𑀺𑀢𑀁 𑀤𑀦𑁆𑀢𑀁,_  
_𑀇𑀦𑁆𑀤𑀓𑁂𑀢𑀽𑀯 𑀧𑀸𑀢𑀺𑀢𑀁;_  
_𑀕𑀢𑀸𑀬𑀼𑀁 𑀲𑀼𑀓𑁆𑀔𑀓𑀺𑀮𑁂𑀲𑀁,_  
_𑀚𑀺𑀦𑀲𑀸𑀲𑀦𑀓𑀸𑀭𑀓𑀁𑁇_  


(215.)

7172\. _𑀢𑀢𑁄 𑀆𑀫𑀦𑁆𑀢𑀬𑀻 𑀲𑀢𑁆𑀣𑀸,_  
_𑀲𑀸𑀯𑀓𑁂 𑀲𑀸𑀲𑀦𑁂 𑀭𑀢𑁂;_  
_‘𑀕𑀡𑁆𑀳𑀣 𑀦𑁂𑀢𑁆𑀯𑀸 𑀛𑀸𑀧𑁂𑀣,_  
_𑀢𑀦𑀼𑀁 𑀲𑀩𑁆𑀭𑀳𑁆𑀫𑀘𑀸𑀭𑀺𑀦𑁄𑁇_  


(216.)

7173\. _𑀣𑀽𑀧𑀁 𑀓𑀭𑁄𑀣 𑀧𑀽𑀚𑁂𑀣,_  
_𑀦𑀺𑀩𑁆𑀩𑀼𑀢𑁄 𑀲𑁄 𑀫𑀳𑀸𑀫𑀢𑀺;_  
_𑀔𑀺𑀧𑁆𑀧𑀸𑀪𑀺𑀜𑁆𑀜𑀸𑀦𑀫𑁂𑀲𑀕𑁆𑀕𑁄,_  
_𑀲𑀸𑀯𑀓𑁄 𑀫𑁂 𑀯𑀘𑁄𑀓𑀭𑁄𑁇_  


(217.)

7174\. _𑀲𑀳𑀲𑁆𑀲𑀫𑀧𑀺 𑀘𑁂 𑀕𑀸𑀣𑀸,_  
_𑀅𑀦𑀢𑁆𑀣𑀧𑀤𑀲𑀜𑁆𑀳𑀺𑀢𑀸;_  
_𑀏𑀓𑀁 𑀕𑀸𑀣𑀸𑀧𑀤𑀁 𑀲𑁂𑀬𑁆𑀬𑁄,_  
_𑀬𑀁 𑀲𑀼𑀢𑁆𑀯𑀸 𑀉𑀧𑀲𑀫𑁆𑀫𑀢𑀺𑁇_  


(218.)

7175\. _𑀬𑀢𑁆𑀣 𑀆𑀧𑁄 𑀘 𑀧𑀣𑀯𑀻,_  
_𑀢𑁂𑀚𑁄 𑀯𑀸𑀬𑁄 𑀦 𑀕𑀸𑀥𑀢𑀺;_  
_𑀦 𑀢𑀢𑁆𑀣 𑀲𑀼𑀓𑁆𑀓𑀸 𑀚𑁄𑀢𑀦𑁆𑀢𑀺,_  
_𑀆𑀤𑀺𑀘𑁆𑀘𑁄 𑀦 𑀧𑀓𑀸𑀲𑀢𑀺𑁇_  


(219.)

7176\. _𑀦 𑀢𑀢𑁆𑀣 𑀘𑀦𑁆𑀤𑀺𑀫𑀸 𑀪𑀸𑀢𑀺,_  
_𑀢𑀫𑁄 𑀢𑀢𑁆𑀣 𑀦 𑀯𑀺𑀚𑁆𑀚𑀢𑀺;_  
_𑀬𑀤𑀸 𑀘 𑀅𑀢𑁆𑀢𑀦𑀸 𑀯𑁂𑀤𑀺,_  
_𑀫𑀼𑀦𑀺𑀫𑁄𑀦𑁂𑀦 𑀩𑁆𑀭𑀸𑀳𑁆𑀫𑀡𑁄𑁇_  


(220.)

7177\. _𑀅𑀣 𑀭𑀽𑀧𑀸 𑀅𑀭𑀽𑀧𑀸 𑀘,_  
_𑀲𑀼𑀔𑀤𑀼𑀓𑁆𑀔𑀸 𑀯𑀺𑀫𑀼𑀘𑁆𑀘𑀢𑀺’;_  
_𑀇𑀘𑁆𑀘𑁂𑀯𑀁 𑀅𑀪𑀡𑀻 𑀦𑀸𑀣𑁄,_  
_𑀢𑀺𑀮𑁄𑀓𑀲𑀭𑀡𑁄 𑀫𑀼𑀦𑀺”𑁇_  


7178\. 𑀇𑀢𑁆𑀣𑀁 𑀲𑀼𑀤𑀁 𑀆𑀬𑀲𑁆𑀫𑀸 𑀩𑀸𑀳𑀺𑀬𑁄 𑀣𑁂𑀭𑁄 𑀇𑀫𑀸 𑀕𑀸𑀣𑀸𑀬𑁄 𑀅𑀪𑀸𑀲𑀺𑀢𑁆𑀣𑀸𑀢𑀺𑁇

---

7179\. 𑀩𑀸𑀳𑀺𑀬𑀢𑁆𑀣𑁂𑀭𑀲𑁆𑀲𑀸𑀧𑀤𑀸𑀦𑀁 𑀙𑀝𑁆𑀞𑀁𑁇



[Go to previous page (54.5 Kumārakassapattheraapadāna)](/tipitaka/20Ap1/54/54.5.md) / [Go to parent page (54 Kaccāyanavagga)](/tipitaka/20Ap1/54.md) / [Go to next page (54.7 Mahākoṭṭhikattheraapadāna)](/tipitaka/20Ap1/54/54.7.md)


