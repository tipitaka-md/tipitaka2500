
[Home](/) / [20Ap1 Therāpadānapāḷi](/tipitaka/20Ap1.md) / [54 Kaccāyanavagga](/tipitaka/20Ap1/54.md)

# 𑁫𑁪𑁇𑁩 𑀫𑀳𑀸𑀓𑀧𑁆𑀧𑀺𑀦𑀢𑁆𑀣𑁂𑀭𑀅𑀧𑀤𑀸𑀦

### 𑀓𑀘𑁆𑀘𑀸𑀬𑀦𑀯𑀕𑁆𑀕

### 𑀫𑀳𑀸𑀓𑀧𑁆𑀧𑀺𑀦𑀢𑁆𑀣𑁂𑀭𑀅𑀧𑀤𑀸𑀦

(66.)

7017. _“𑀧𑀤𑀼𑀫𑀼𑀢𑁆𑀢𑀭𑁄 𑀦𑀸𑀫 𑀚𑀺𑀦𑁄,_  
_𑀲𑀩𑁆𑀩𑀥𑀫𑁆𑀫𑀸𑀦 𑀧𑀸𑀭𑀕𑀽;_  
_𑀉𑀤𑀺𑀢𑁄 𑀅𑀚𑀝𑀸𑀓𑀸𑀲𑁂,_  
_𑀭𑀯𑀻𑀯 𑀲𑀭𑀤𑀫𑁆𑀩𑀭𑁂𑁇_  


(67.)

7018. _𑀯𑀘𑀦𑀸𑀪𑀸𑀬 𑀩𑁄𑀥𑁂𑀢𑀺,_  
_𑀯𑁂𑀦𑁂𑀬𑁆𑀬𑀧𑀤𑀼𑀫𑀸𑀦𑀺 𑀲𑁄;_  
_𑀓𑀺𑀮𑁂𑀲𑀧𑀗𑁆𑀓𑀁 𑀲𑁄𑀲𑁂𑀢𑀺,_  
_𑀫𑀢𑀺𑀭𑀁𑀲𑀻𑀳𑀺 𑀦𑀸𑀬𑀓𑁄𑁇_  


(68.)

7019. _𑀢𑀺𑀢𑁆𑀣𑀺𑀬𑀸𑀦𑀁 𑀬𑀲𑁂 𑀳𑀦𑁆𑀢𑀺,_  
_𑀔𑀚𑁆𑀚𑁄𑀢𑀸𑀪𑀸 𑀬𑀣𑀸 𑀭𑀯𑀺;_  
_𑀲𑀘𑁆𑀘𑀢𑁆𑀣𑀸𑀪𑀁 𑀧𑀓𑀸𑀲𑁂𑀢𑀺,_  
_𑀭𑀢𑀦𑀁𑀯 𑀤𑀺𑀯𑀸𑀓𑀭𑁄𑁇_  


(69.)

7020. _𑀕𑀼𑀡𑀸𑀦𑀁 𑀆𑀬𑀢𑀺𑀪𑀽𑀢𑁄,_  
_𑀭𑀢𑀦𑀸𑀦𑀁𑀯 𑀲𑀸𑀕𑀭𑁄;_  
_𑀧𑀚𑁆𑀚𑀼𑀦𑁆𑀦𑁄𑀭𑀺𑀯 𑀪𑀽𑀢𑀸𑀦𑀺,_  
_𑀥𑀫𑁆𑀫𑀫𑁂𑀖𑁂𑀦 𑀯𑀲𑁆𑀲𑀢𑀺𑁇_  


(70.)

7021. _𑀅𑀓𑁆𑀔𑀤𑀲𑁆𑀲𑁄 𑀢𑀤𑀸 𑀆𑀲𑀺𑀁,_  
_𑀦𑀕𑀭𑁂 𑀳𑀁𑀲𑀲𑀯𑁆𑀳𑀬𑁂;_  
_𑀉𑀧𑁂𑀘𑁆𑀘 𑀥𑀫𑁆𑀫𑀫𑀲𑁆𑀲𑁄𑀲𑀺𑀁,_  
_𑀚𑀮𑀚𑀼𑀢𑁆𑀢𑀫𑀦𑀸𑀫𑀺𑀦𑁄𑁇_  


(71.)

7022. _𑀑𑀯𑀸𑀤𑀓𑀲𑁆𑀲 𑀪𑀺𑀓𑁆𑀔𑀽𑀦𑀁,_  
_𑀲𑀸𑀯𑀓𑀲𑁆𑀲 𑀓𑀢𑀸𑀯𑀺𑀦𑁄;_  
_𑀕𑀼𑀡𑀁 𑀧𑀓𑀸𑀲𑀬𑀦𑁆𑀢𑀲𑁆𑀲,_  
_𑀢𑀧𑁆𑀧𑀬𑀦𑁆𑀢𑀲𑁆𑀲 𑀫𑁂 𑀫𑀦𑀁𑁇_  


(72.)

7023. _𑀲𑀼𑀢𑁆𑀯𑀸 𑀧𑀢𑀻𑀢𑁄 𑀲𑀼𑀫𑀦𑁄,_  
_𑀦𑀺𑀫𑀦𑁆𑀢𑁂𑀢𑁆𑀯𑀸 𑀢𑀣𑀸𑀕𑀢𑀁;_  
_𑀲𑀲𑀺𑀲𑁆𑀲𑀁 𑀪𑁄𑀚𑀬𑀺𑀢𑁆𑀯𑀸𑀦,_  
_𑀢𑀁 𑀞𑀸𑀦𑀫𑀪𑀺𑀧𑀢𑁆𑀣𑀬𑀺𑀁𑁇_  


(73.)

7024. _𑀢𑀤𑀸 𑀳𑀁𑀲𑀲𑀫𑀪𑀸𑀕𑁄,_  
_𑀳𑀁𑀲𑀤𑀼𑀦𑁆𑀤𑀼𑀪𑀺𑀦𑀺𑀲𑁆𑀲𑀦𑁄;_  
_‘𑀧𑀲𑁆𑀲𑀣𑁂𑀢𑀁 𑀫𑀳𑀸𑀫𑀢𑁆𑀢𑀁,_  
_𑀯𑀺𑀦𑀺𑀘𑁆𑀙𑀬𑀯𑀺𑀲𑀸𑀭𑀤𑀁𑁇_  


(74.)

7025. _𑀧𑀢𑀺𑀢𑀁 𑀧𑀸𑀤𑀫𑀽𑀮𑁂 𑀫𑁂,_  
_𑀲𑀫𑀼𑀕𑁆𑀕𑀢𑀢𑀦𑀽𑀭𑀼𑀳𑀁;_  
_𑀚𑀻𑀫𑀽𑀢𑀯𑀡𑁆𑀡𑀁 𑀧𑀻𑀡𑀁𑀲𑀁,_  
_𑀧𑀲𑀦𑁆𑀦𑀦𑀬𑀦𑀸𑀦𑀦𑀁𑁇_  


(75.)

7026. _𑀧𑀭𑀺𑀯𑀸𑀭𑁂𑀦 𑀫𑀳𑀢𑀸,_  
_𑀭𑀸𑀚𑀬𑀼𑀢𑁆𑀢𑀁 𑀫𑀳𑀸𑀬𑀲𑀁;_  
_𑀏𑀲𑁄 𑀓𑀢𑀸𑀯𑀺𑀦𑁄 𑀞𑀸𑀦𑀁,_  
_𑀧𑀢𑁆𑀣𑁂𑀢𑀺 𑀫𑀼𑀤𑀺𑀢𑀸𑀲𑀬𑁄𑁇_  


(76.)

7027. _𑀇𑀫𑀺𑀦𑀸 𑀧𑀡𑀺𑀧𑀸𑀢𑁂𑀦,_  
_𑀘𑀸𑀕𑁂𑀦 𑀧𑀡𑀺𑀥𑀻𑀳𑀺 𑀘;_  
_𑀓𑀧𑁆𑀧𑀲𑀢𑀲𑀳𑀲𑁆𑀲𑀸𑀦𑀺,_  
_𑀦𑀼𑀧𑀧𑀚𑁆𑀚𑀢𑀺 𑀤𑀼𑀕𑁆𑀕𑀢𑀺𑀁𑁇_  


(77.)

7028. _𑀤𑁂𑀯𑁂𑀲𑀼 𑀤𑁂𑀯𑀲𑁄𑀪𑀕𑁆𑀕𑀁,_  
_𑀫𑀦𑀼𑀲𑁆𑀲𑁂𑀲𑀼 𑀫𑀳𑀦𑁆𑀢𑀢𑀁;_  
_𑀅𑀦𑀼𑀪𑁄𑀢𑁆𑀯𑀸𑀦 𑀲𑁂𑀲𑁂𑀦,_  
_𑀦𑀺𑀩𑁆𑀩𑀸𑀦𑀁 𑀧𑀸𑀧𑀼𑀡𑀺𑀲𑁆𑀲𑀢𑀺𑁇_  


(78.)

7029. _𑀲𑀢𑀲𑀳𑀲𑁆𑀲𑀺𑀢𑁄 𑀓𑀧𑁆𑀧𑁂,_  
_𑀑𑀓𑁆𑀓𑀸𑀓𑀓𑀼𑀮𑀲𑀫𑁆𑀪𑀯𑁄;_  
_𑀕𑁄𑀢𑀫𑁄 𑀦𑀸𑀫 𑀕𑁄𑀢𑁆𑀢𑁂𑀦,_  
_𑀲𑀢𑁆𑀣𑀸 𑀮𑁄𑀓𑁂 𑀪𑀯𑀺𑀲𑁆𑀲𑀢𑀺𑁇_  


(79.)

7030. _𑀢𑀲𑁆𑀲 𑀥𑀫𑁆𑀫𑁂𑀲𑀼 𑀤𑀸𑀬𑀸𑀤𑁄,_  
_𑀑𑀭𑀲𑁄 𑀥𑀫𑁆𑀫𑀦𑀺𑀫𑁆𑀫𑀺𑀢𑁄;_  
_𑀓𑀧𑁆𑀧𑀺𑀦𑁄 𑀦𑀸𑀫 𑀦𑀸𑀫𑁂𑀦,_  
_𑀳𑁂𑀲𑁆𑀲𑀢𑀺 𑀲𑀢𑁆𑀣𑀼 𑀲𑀸𑀯𑀓𑁄’𑁇_  


(80.)

7031. _𑀢𑀢𑁄𑀳𑀁 𑀲𑀼𑀓𑀢𑀁 𑀓𑀸𑀭𑀁,_  
_𑀓𑀢𑁆𑀯𑀸𑀦 𑀚𑀺𑀦𑀲𑀸𑀲𑀦𑁂;_  
_𑀚𑀳𑀺𑀢𑁆𑀯𑀸 𑀫𑀸𑀦𑀼𑀲𑀁 𑀤𑁂𑀳𑀁,_  
_𑀢𑀼𑀲𑀺𑀢𑀁 𑀅𑀕𑀫𑀸𑀲𑀳𑀁𑁇_  


(81.)

7032. _𑀤𑁂𑀯𑀫𑀸𑀦𑀼𑀲𑀭𑀚𑁆𑀚𑀸𑀦𑀺,_  
_𑀲𑀢𑀲𑁄 𑀅𑀦𑀼𑀲𑀸𑀲𑀺𑀬;_  
_𑀩𑀸𑀭𑀸𑀡𑀲𑀺𑀬𑀫𑀸𑀲𑀦𑁆𑀦𑁂,_  
_𑀚𑀸𑀢𑁄 𑀓𑁂𑀦𑀺𑀬𑀚𑀸𑀢𑀺𑀬𑀁𑁇_  


(82.)

7033. _𑀲𑀳𑀲𑁆𑀲𑀧𑀭𑀺𑀯𑀸𑀭𑁂𑀦,_  
_𑀲𑀧𑀚𑀸𑀧𑀢𑀺𑀓𑁄 𑀅𑀳𑀁;_  
_𑀧𑀜𑁆𑀘 𑀧𑀘𑁆𑀘𑁂𑀓𑀩𑀼𑀤𑁆𑀥𑀸𑀦𑀁,_  
_𑀲𑀢𑀸𑀦𑀺 𑀲𑀫𑀼𑀧𑀝𑁆𑀞𑀳𑀺𑀁𑁇_  


(83.)

7034. _𑀢𑁂𑀫𑀸𑀲𑀁 𑀪𑁄𑀚𑀬𑀺𑀢𑁆𑀯𑀸𑀦,_  
_𑀧𑀘𑁆𑀙𑀸𑀤𑀫𑁆𑀳 𑀢𑀺𑀘𑀻𑀯𑀭𑀁;_  
_𑀢𑀢𑁄 𑀘𑀼𑀢𑀸 𑀫𑀬𑀁 𑀲𑀩𑁆𑀩𑁂,_  
_𑀅𑀳𑀼𑀫𑁆𑀳 𑀢𑀺𑀤𑀲𑀽𑀧𑀕𑀸𑁇_  


(84.)

7035. _𑀧𑀼𑀦𑁄 𑀲𑀩𑁆𑀩𑁂 𑀫𑀦𑀼𑀲𑁆𑀲𑀢𑁆𑀢𑀁,_  
_𑀅𑀕𑀫𑀺𑀫𑁆𑀳 𑀢𑀢𑁄 𑀘𑀼𑀢𑀸;_  
_𑀓𑀼𑀓𑁆𑀓𑀼𑀝𑀫𑁆𑀳𑀺 𑀧𑀼𑀭𑁂 𑀚𑀸𑀢𑀸,_  
_𑀳𑀺𑀫𑀯𑀦𑁆𑀢𑀲𑁆𑀲 𑀧𑀲𑁆𑀲𑀢𑁄𑁇_  


(85.)

7036. _𑀓𑀧𑁆𑀧𑀺𑀦𑁄 𑀦𑀸𑀫𑀳𑀁 𑀆𑀲𑀺𑀁,_  
_𑀭𑀸𑀚𑀧𑀼𑀢𑁆𑀢𑁄 𑀫𑀳𑀸𑀬𑀲𑁄;_  
_𑀲𑁂𑀲𑀸𑀫𑀘𑁆𑀘𑀓𑀼𑀮𑁂 𑀚𑀸𑀢𑀸,_  
_𑀫𑀫𑁂𑀯 𑀧𑀭𑀺𑀯𑀸𑀭𑀬𑀼𑀁𑁇_  


(86.)

7037. _𑀫𑀳𑀸𑀭𑀚𑁆𑀚𑀲𑀼𑀔𑀁 𑀧𑀢𑁆𑀢𑁄,_  
_𑀲𑀩𑁆𑀩𑀓𑀸𑀫𑀲𑀫𑀺𑀤𑁆𑀥𑀺𑀫𑀸;_  
_𑀯𑀸𑀡𑀺𑀚𑁂𑀳𑀺 𑀲𑀫𑀓𑁆𑀔𑀸𑀢𑀁,_  
_𑀩𑀼𑀤𑁆𑀥𑀼𑀧𑁆𑀧𑀸𑀤𑀫𑀳𑀁 𑀲𑀼𑀡𑀺𑀁𑁇_  


(87.)

7038. _‘𑀩𑀼𑀤𑁆𑀥𑁄 𑀮𑁄𑀓𑁂 𑀲𑀫𑀼𑀧𑁆𑀧𑀦𑁆𑀦𑁄,_  
_𑀅𑀲𑀫𑁄 𑀏𑀓𑀧𑀼𑀕𑁆𑀕𑀮𑁄;_  
_𑀲𑁄 𑀧𑀓𑀸𑀲𑁂𑀢𑀺 𑀲𑀤𑁆𑀥𑀫𑁆𑀫𑀁,_  
_𑀅𑀫𑀢𑀁 𑀲𑀼𑀔𑀫𑀼𑀢𑁆𑀢𑀫𑀁𑁇_  


(88.)

7039. _𑀲𑀼𑀬𑀼𑀢𑁆𑀢𑀸 𑀢𑀲𑁆𑀲 𑀲𑀺𑀲𑁆𑀲𑀸 𑀘,_  
_𑀲𑀼𑀫𑀼𑀢𑁆𑀢𑀸 𑀘 𑀅𑀦𑀸𑀲𑀯𑀸’;_  
_𑀲𑀼𑀢𑁆𑀯𑀸 𑀦𑁂𑀲𑀁 𑀲𑀼𑀯𑀘𑀦𑀁,_  
_𑀲𑀓𑁆𑀓𑀭𑀺𑀢𑁆𑀯𑀸𑀦 𑀯𑀸𑀡𑀺𑀚𑁂𑁇_  


(89.)

7040. _𑀧𑀳𑀸𑀬 𑀭𑀚𑁆𑀚𑀁 𑀲𑀸𑀫𑀘𑁆𑀘𑁄,_  
_𑀦𑀺𑀓𑁆𑀔𑀫𑀺𑀁 𑀩𑀼𑀤𑁆𑀥𑀫𑀸𑀫𑀓𑁄;_  
_𑀦𑀤𑀺𑀁 𑀤𑀺𑀲𑁆𑀯𑀸 𑀫𑀳𑀸𑀘𑀦𑁆𑀤𑀁,_  
_𑀧𑀽𑀭𑀺𑀢𑀁 𑀲𑀫𑀢𑀺𑀢𑁆𑀢𑀺𑀓𑀁𑁇_  


(90.)

7041. _𑀅𑀧𑁆𑀧𑀢𑀺𑀝𑁆𑀞𑀁 𑀅𑀦𑀸𑀮𑀫𑁆𑀩𑀁,_  
_𑀤𑀼𑀢𑁆𑀢𑀭𑀁 𑀲𑀻𑀖𑀯𑀸𑀳𑀺𑀦𑀺𑀁;_  
_𑀕𑀼𑀡𑀁 𑀲𑀭𑀺𑀢𑁆𑀯𑀸 𑀩𑀼𑀤𑁆𑀥𑀲𑁆𑀲,_  
_𑀲𑁄𑀢𑁆𑀣𑀺𑀦𑀸 𑀲𑀫𑀢𑀺𑀓𑁆𑀓𑀫𑀺𑀁𑁇_  


(91.)

7042. _‘𑀪𑀯𑀲𑁄𑀢𑀁 𑀲𑀘𑁂 𑀩𑀼𑀤𑁆𑀥𑁄,_  
_𑀢𑀺𑀡𑁆𑀡𑁄 𑀮𑁄𑀓𑀦𑁆𑀢𑀕𑀽 𑀯𑀺𑀤𑀽;_  
_𑀏𑀢𑁂𑀦 𑀲𑀘𑁆𑀘𑀯𑀚𑁆𑀚𑁂𑀦,_  
_𑀕𑀫𑀦𑀁 𑀫𑁂 𑀲𑀫𑀺𑀚𑁆𑀛𑀢𑀼𑁇_  


(92.)

7043. _𑀬𑀤𑀺 𑀲𑀦𑁆𑀢𑀺𑀕𑀫𑁄 𑀫𑀕𑁆𑀕𑁄,_  
_𑀫𑁄𑀓𑁆𑀔𑁄 𑀘𑀘𑁆𑀘𑀦𑁆𑀢𑀺𑀓𑀁 𑀲𑀼𑀔𑀁;_  
_𑀏𑀢𑁂𑀦 𑀲𑀘𑁆𑀘𑀯𑀚𑁆𑀚𑁂𑀦,_  
_𑀕𑀫𑀦𑀁 𑀫𑁂 𑀲𑀫𑀺𑀚𑁆𑀛𑀢𑀼𑁇_  


(93.)

7044. _𑀲𑀁𑀖𑁄 𑀘𑁂 𑀢𑀺𑀡𑁆𑀡𑀓𑀦𑁆𑀢𑀸𑀭𑁄,_  
_𑀧𑀼𑀜𑁆𑀜𑀓𑁆𑀔𑁂𑀢𑁆𑀢𑁄 𑀅𑀦𑀼𑀢𑁆𑀢𑀭𑁄;_  
_𑀏𑀢𑁂𑀦 𑀲𑀘𑁆𑀘𑀯𑀚𑁆𑀚𑁂𑀦,_  
_𑀕𑀫𑀦𑀁 𑀫𑁂 𑀲𑀫𑀺𑀚𑁆𑀛𑀢𑀼’𑁇_  


(94.)

7045. _𑀲𑀳 𑀓𑀢𑁂 𑀲𑀘𑁆𑀘𑀯𑀭𑁂,_  
_𑀫𑀕𑁆𑀕𑀸 𑀅𑀧𑀕𑀢𑀁 𑀚𑀮𑀁;_  
_𑀢𑀢𑁄 𑀲𑀼𑀔𑁂𑀦 𑀉𑀢𑁆𑀢𑀺𑀡𑁆𑀡𑁄,_  
_𑀦𑀤𑀻𑀢𑀻𑀭𑁂 𑀫𑀦𑁄𑀭𑀫𑁂𑁇_  


(95.)

7046. _𑀦𑀺𑀲𑀺𑀦𑁆𑀦𑀁 𑀅𑀤𑁆𑀤𑀲𑀁 𑀩𑀼𑀤𑁆𑀥𑀁,_  
_𑀉𑀤𑁂𑀦𑁆𑀢𑀁𑀯 𑀧𑀪𑀗𑁆𑀓𑀭𑀁;_  
_𑀚𑀮𑀦𑁆𑀢𑀁 𑀳𑁂𑀫𑀲𑁂𑀮𑀁𑀯,_  
_𑀤𑀻𑀧𑀭𑀼𑀓𑁆𑀔𑀁𑀯 𑀚𑁄𑀢𑀺𑀢𑀁𑁇_  


(96.)

7047. _𑀲𑀲𑀺𑀁𑀯 𑀢𑀸𑀭𑀸𑀲𑀳𑀺𑀢𑀁,_  
_𑀲𑀸𑀯𑀓𑁂𑀳𑀺 𑀧𑀼𑀭𑀓𑁆𑀔𑀢𑀁;_  
_𑀯𑀸𑀲𑀯𑀁 𑀯𑀺𑀬 𑀯𑀲𑁆𑀲𑀦𑁆𑀢𑀁,_  
_𑀤𑁂𑀲𑀦𑀸𑀚𑀮𑀤𑀦𑁆𑀢𑀭𑀁𑁇_  


(97.)

7048. _𑀯𑀦𑁆𑀤𑀺𑀢𑁆𑀯𑀸𑀦 𑀲𑀳𑀸𑀫𑀘𑁆𑀘𑁄,_  
_𑀏𑀓𑀫𑀦𑁆𑀢𑀫𑀼𑀧𑀸𑀯𑀺𑀲𑀺𑀁;_  
_𑀢𑀢𑁄 𑀦𑁄 𑀆𑀲𑀬𑀁 𑀜𑀢𑁆𑀯𑀸,_  
_𑀩𑀼𑀤𑁆𑀥𑁄 𑀥𑀫𑁆𑀫𑀫𑀤𑁂𑀲𑀬𑀺𑁇_  


(98.)

7049. _𑀲𑀼𑀢𑁆𑀯𑀸𑀦 𑀥𑀫𑁆𑀫𑀁 𑀯𑀺𑀫𑀮𑀁,_  
_𑀅𑀯𑁄𑀘𑀼𑀫𑁆𑀳 𑀫𑀬𑀁 𑀚𑀺𑀦𑀁;_  
_‘𑀧𑀩𑁆𑀩𑀸𑀚𑁂𑀳𑀺 𑀫𑀳𑀸𑀯𑀻𑀭,_  
_𑀦𑀺𑀩𑁆𑀩𑀺𑀦𑁆𑀤𑀸𑀫𑁆𑀳 𑀫𑀬𑀁 𑀪𑀯𑁂’𑁇_  


(99.)

7050. _‘𑀲𑁆𑀯𑀸𑀓𑁆𑀔𑀸𑀢𑁄 𑀪𑀺𑀓𑁆𑀔𑀯𑁂 𑀥𑀫𑁆𑀫𑁄,_  
_𑀤𑀼𑀓𑁆𑀔𑀦𑁆𑀢𑀓𑀭𑀡𑀸𑀬 𑀯𑁄;_  
_𑀘𑀭𑀣 𑀩𑁆𑀭𑀳𑁆𑀫𑀘𑀭𑀺𑀬𑀁’,_  
_𑀇𑀘𑁆𑀘𑀸𑀳 𑀫𑀼𑀦𑀺𑀲𑀢𑁆𑀢𑀫𑁄𑁇_  


(100.)

7051. _𑀲𑀳 𑀯𑀸𑀘𑀸𑀬 𑀲𑀩𑁆𑀩𑁂𑀧𑀺,_  
_𑀪𑀺𑀓𑁆𑀔𑀼𑀯𑁂𑀲𑀥𑀭𑀸 𑀫𑀬𑀁;_  
_𑀅𑀳𑀼𑀫𑁆𑀳 𑀉𑀧𑀲𑀫𑁆𑀧𑀦𑁆𑀦𑀸,_  
_𑀲𑁄𑀢𑀸𑀧𑀦𑁆𑀦𑀸 𑀘 𑀲𑀸𑀲𑀦𑁂𑁇_  


(101.)

7052. _𑀢𑀢𑁄 𑀚𑁂𑀢𑀯𑀦𑀁 𑀕𑀦𑁆𑀢𑁆𑀯𑀸,_  
_𑀅𑀦𑀼𑀲𑀸𑀲𑀺 𑀯𑀺𑀦𑀸𑀬𑀓𑁄;_  
_𑀅𑀦𑀼𑀲𑀺𑀝𑁆𑀞𑁄 𑀚𑀺𑀦𑁂𑀦𑀸𑀳𑀁,_  
_𑀅𑀭𑀳𑀢𑁆𑀢𑀫𑀧𑀸𑀧𑀼𑀡𑀺𑀁𑁇_  


(102.)

7053. _𑀢𑀢𑁄 𑀪𑀺𑀓𑁆𑀔𑀼𑀲𑀳𑀲𑁆𑀲𑀸𑀦𑀺,_  
_𑀅𑀦𑀼𑀲𑀸𑀲𑀺𑀫𑀳𑀁 𑀢𑀤𑀸;_  
_𑀫𑀫𑀸𑀦𑀼𑀲𑀸𑀲𑀦𑀓𑀭𑀸,_  
_𑀢𑁂𑀧𑀺 𑀆𑀲𑀼𑀁 𑀅𑀦𑀸𑀲𑀯𑀸𑁇_  


(103.)

7054. _𑀚𑀺𑀦𑁄 𑀢𑀲𑁆𑀫𑀺𑀁 𑀕𑀼𑀡𑁂 𑀢𑀼𑀝𑁆𑀞𑁄,_  
_𑀏𑀢𑀤𑀕𑁆𑀕𑁂 𑀞𑀧𑁂𑀲𑀺 𑀫𑀁;_  
_𑀪𑀺𑀓𑁆𑀔𑀼𑀑𑀯𑀸𑀤𑀓𑀸𑀦𑀕𑁆𑀕𑁄,_  
_𑀓𑀧𑁆𑀧𑀺𑀦𑁄𑀢𑀺 𑀫𑀳𑀸𑀚𑀦𑁂𑁇_  


(104.)

7055. _𑀲𑀢𑀲𑀳𑀲𑁆𑀲𑁂 𑀓𑀢𑀁 𑀓𑀫𑁆𑀫𑀁,_  
_𑀨𑀮𑀁 𑀤𑀲𑁆𑀲𑁂𑀲𑀺 𑀫𑁂 𑀇𑀥;_  
_𑀧𑀫𑀼𑀢𑁆𑀢𑁄 𑀲𑀭𑀯𑁂𑀕𑁄𑀯,_  
_𑀓𑀺𑀮𑁂𑀲𑁂 𑀛𑀸𑀧𑀬𑀺𑀁 𑀫𑀫𑁇_  


(105.)

7056. _𑀓𑀺𑀮𑁂𑀲𑀸 𑀛𑀸𑀧𑀺𑀢𑀸 𑀫𑀬𑁆𑀳𑀁,_  
_…𑀧𑁂…_  
_𑀯𑀺𑀳𑀭𑀸𑀫𑀺 𑀅𑀦𑀸𑀲𑀯𑁄𑁇_  


(106.)

7057. _𑀲𑁆𑀯𑀸𑀕𑀢𑀁 𑀯𑀢 𑀫𑁂 𑀆𑀲𑀺,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁𑁇_  


(107.)

7058. _𑀧𑀝𑀺𑀲𑀫𑁆𑀪𑀺𑀤𑀸 𑀘𑀢𑀲𑁆𑀲𑁄,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁”𑁇_  


7059. 𑀇𑀢𑁆𑀣𑀁 𑀲𑀼𑀤𑀁 𑀆𑀬𑀲𑁆𑀫𑀸 𑀫𑀳𑀸𑀓𑀧𑁆𑀧𑀺𑀦𑁄 𑀣𑁂𑀭𑁄 𑀇𑀫𑀸 𑀕𑀸𑀣𑀸𑀬𑁄 𑀅𑀪𑀸𑀲𑀺𑀢𑁆𑀣𑀸𑀢𑀺𑁇

---

7060. 𑀫𑀳𑀸𑀓𑀧𑁆𑀧𑀺𑀦𑀢𑁆𑀣𑁂𑀭𑀲𑁆𑀲𑀸𑀧𑀤𑀸𑀦𑀁 𑀢𑀢𑀺𑀬𑀁𑁇



[Go to previous page (54.2 Vakkalittheraapadāna)](/tipitaka/20Ap1/54/54.2.md) / [Go to parent page (54 Kaccāyanavagga)](/tipitaka/20Ap1/54.md) / [Go to next page (54.4 Dabbamallaputtattheraapadāna)](/tipitaka/20Ap1/54/54.4.md)


