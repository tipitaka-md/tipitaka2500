
[Home](/) / [20Ap1 Therāpadānapāḷi](../../20Ap1.md) / [54 Kaccāyanavagga](../54.md)

# 𑁫𑁪𑁇𑁨 𑀯𑀓𑁆𑀓𑀮𑀺𑀢𑁆𑀣𑁂𑀭𑀅𑀧𑀤𑀸𑀦

* 𑀓𑀘𑁆𑀘𑀸𑀬𑀦𑀯𑀕𑁆𑀕

* 𑀯𑀓𑁆𑀓𑀮𑀺𑀢𑁆𑀣𑁂𑀭𑀅𑀧𑀤𑀸𑀦

(28.)

6977\. _“𑀇𑀢𑁄 𑀲𑀢𑀲𑀳𑀲𑁆𑀲𑀫𑁆𑀳𑀺,_  
_𑀓𑀧𑁆𑀧𑁂 𑀉𑀧𑁆𑀧𑀚𑁆𑀚𑀺 𑀦𑀸𑀬𑀓𑁄;_  
_𑀅𑀦𑁄𑀫𑀦𑀸𑀫𑁄 𑀅𑀫𑀺𑀢𑁄,_  
_𑀦𑀸𑀫𑁂𑀦 𑀧𑀤𑀼𑀫𑀼𑀢𑁆𑀢𑀭𑁄𑁇_  


(29.)

6978\. _𑀧𑀤𑀼𑀫𑀸𑀓𑀸𑀭𑀯𑀤𑀦𑁄,_  
_𑀧𑀤𑀼𑀫𑀸𑀫𑀮𑀲𑀼𑀘𑁆𑀙𑀯𑀻;_  
_𑀮𑁄𑀓𑁂𑀦𑀸𑀦𑀼𑀧𑀮𑀺𑀢𑁆𑀢𑁄𑀯,_  
_𑀢𑁄𑀬𑁂𑀦 𑀧𑀤𑀼𑀫𑀁 𑀬𑀣𑀸𑁇_  


(30.)

6979\. _𑀯𑀻𑀭𑁄 𑀧𑀤𑀼𑀫𑀧𑀢𑁆𑀢𑀓𑁆𑀔𑁄,_  
_𑀓𑀦𑁆𑀢𑁄 𑀘 𑀧𑀤𑀼𑀫𑀁 𑀬𑀣𑀸;_  
_𑀧𑀤𑀼𑀫𑀼𑀢𑁆𑀢𑀭𑀕𑀦𑁆𑀥𑁄𑀯,_  
_𑀢𑀲𑁆𑀫𑀸 𑀲𑁄 𑀧𑀤𑀼𑀫𑀼𑀢𑁆𑀢𑀭𑁄𑁇_  


(31.)

6980\. _𑀮𑁄𑀓𑀚𑁂𑀝𑁆𑀞𑁄 𑀘 𑀦𑀺𑀫𑁆𑀫𑀸𑀦𑁄,_  
_𑀅𑀦𑁆𑀥𑀸𑀦𑀁 𑀦𑀬𑀦𑀽𑀧𑀫𑁄;_  
_𑀲𑀦𑁆𑀢𑀯𑁂𑀲𑁄 𑀕𑀼𑀡𑀦𑀺𑀥𑀺,_  
_𑀓𑀭𑀼𑀡𑀸𑀫𑀢𑀺𑀲𑀸𑀕𑀭𑁄𑁇_  


(32.)

6981\. _𑀲 𑀓𑀤𑀸𑀘𑀺 𑀫𑀳𑀸𑀯𑀻𑀭𑁄,_  
_𑀩𑁆𑀭𑀳𑁆𑀫𑀸𑀲𑀼𑀭𑀲𑀼𑀭𑀘𑁆𑀘𑀺𑀢𑁄;_  
_𑀲𑀤𑁂𑀯𑀫𑀦𑀼𑀚𑀸𑀓𑀺𑀡𑁆𑀡𑁂,_  
_𑀚𑀦𑀫𑀚𑁆𑀛𑁂 𑀚𑀺𑀦𑀼𑀢𑁆𑀢𑀫𑁄𑁇_  


(33.)

6982\. _𑀯𑀤𑀦𑁂𑀦 𑀲𑀼𑀕𑀦𑁆𑀥𑁂𑀦,_  
_𑀫𑀥𑀼𑀭𑁂𑀦 𑀭𑀼𑀢𑁂𑀦 𑀘;_  
_𑀭𑀜𑁆𑀚𑀬𑀁 𑀧𑀭𑀺𑀲𑀁 𑀲𑀩𑁆𑀩𑀁,_  
_𑀲𑀦𑁆𑀣𑀯𑀻 𑀲𑀸𑀯𑀓𑀁 𑀲𑀓𑀁𑁇_  


(34.)

6983\. _𑀲𑀤𑁆𑀥𑀸𑀥𑀺𑀫𑀼𑀢𑁆𑀢𑁄 𑀲𑀼𑀫𑀢𑀺,_  
_𑀫𑀫 𑀤𑀲𑁆𑀲𑀦𑀮𑀸𑀮𑀲𑁄;_  
_𑀦𑀢𑁆𑀣𑀺 𑀏𑀢𑀸𑀤𑀺𑀲𑁄 𑀅𑀜𑁆𑀜𑁄,_  
_𑀬𑀣𑀸𑀬𑀁 𑀪𑀺𑀓𑁆𑀔𑀼 𑀯𑀓𑁆𑀓𑀮𑀺𑁇_  


(35.)

6984\. _𑀢𑀤𑀸𑀳𑀁 𑀳𑀁𑀲𑀯𑀢𑀺𑀬𑀁,_  
_𑀦𑀕𑀭𑁂 𑀩𑁆𑀭𑀸𑀳𑁆𑀫𑀡𑀢𑁆𑀭𑀚𑁄;_  
_𑀳𑀼𑀢𑁆𑀯𑀸 𑀲𑀼𑀢𑁆𑀯𑀸 𑀘 𑀢𑀁 𑀯𑀸𑀓𑁆𑀬𑀁,_  
_𑀢𑀁 𑀞𑀸𑀦𑀫𑀪𑀺𑀭𑁄𑀘𑀬𑀺𑀁𑁇_  


(36.)

6985\. _𑀲𑀲𑀸𑀯𑀓𑀁 𑀢𑀁 𑀯𑀺𑀫𑀮𑀁,_  
_𑀦𑀺𑀫𑀦𑁆𑀢𑁂𑀢𑁆𑀯𑀸 𑀢𑀣𑀸𑀕𑀢𑀁;_  
_𑀲𑀢𑁆𑀢𑀸𑀳𑀁 𑀪𑁄𑀚𑀬𑀺𑀢𑁆𑀯𑀸𑀦,_  
_𑀤𑀼𑀲𑁆𑀲𑁂𑀳𑀘𑁆𑀙𑀸𑀤𑀬𑀺𑀁 𑀢𑀤𑀸𑁇_  


(37.)

6986\. _𑀦𑀺𑀧𑀘𑁆𑀘 𑀲𑀺𑀭𑀲𑀸 𑀢𑀲𑁆𑀲,_  
_𑀅𑀦𑀦𑁆𑀢𑀕𑀼𑀡𑀲𑀸𑀕𑀭𑁂;_  
_𑀦𑀺𑀫𑀼𑀕𑁆𑀕𑁄 𑀧𑀻𑀢𑀺𑀲𑀫𑁆𑀧𑀼𑀡𑁆𑀡𑁄,_  
_𑀇𑀤𑀁 𑀯𑀘𑀦𑀫𑀩𑁆𑀭𑀯𑀺𑀁𑁇_  


(38.)

6987\. _‘𑀬𑁄 𑀲𑁄 𑀢𑀬𑀸 𑀲𑀦𑁆𑀣𑀯𑀺𑀢𑁄,_  
_𑀇𑀢𑁄 𑀲𑀢𑁆𑀢𑀫𑀓𑁂 𑀫𑀼𑀦𑀺;_  
_𑀪𑀺𑀓𑁆𑀔𑀼 𑀲𑀤𑁆𑀥𑀸𑀯𑀢𑀁 𑀅𑀕𑁆𑀕𑁄,_  
_𑀢𑀸𑀤𑀺𑀲𑁄 𑀳𑁄𑀫𑀳𑀁 𑀫𑀼𑀦𑁂’𑁇_  


(39.)

6988\. _𑀏𑀯𑀁 𑀯𑀼𑀢𑁆𑀢𑁂, 𑀫𑀳𑀸𑀯𑀻𑀭𑁄,_  
_𑀅𑀦𑀸𑀯𑀭𑀡𑀤𑀲𑁆𑀲𑀦𑁄;_  
_𑀇𑀫𑀁 𑀯𑀸𑀓𑁆𑀬𑀁 𑀉𑀤𑀻𑀭𑁂𑀲𑀺,_  
_𑀧𑀭𑀺𑀲𑀸𑀬 𑀫𑀳𑀸𑀫𑀼𑀦𑀺𑁇_  


(40.)

6989\. _‘𑀧𑀲𑁆𑀲𑀣𑁂𑀢𑀁 𑀫𑀸𑀡𑀯𑀓𑀁,_  
_𑀧𑀻𑀢𑀫𑀝𑁆𑀞𑀦𑀺𑀯𑀸𑀲𑀦𑀁;_  
_𑀳𑁂𑀫𑀬𑀜𑁆𑀜𑁄𑀧𑀘𑀺𑀢𑀗𑁆𑀕𑀁,_  
_𑀚𑀦𑀦𑁂𑀢𑁆𑀢𑀫𑀦𑁄𑀳𑀭𑀁𑁇_  


(41.)

6990\. _𑀏𑀲𑁄 𑀅𑀦𑀸𑀕𑀢𑀤𑁆𑀥𑀸𑀦𑁂,_  
_𑀕𑁄𑀢𑀫𑀲𑁆𑀲 𑀫𑀳𑁂𑀲𑀺𑀦𑁄;_  
_𑀅𑀕𑁆𑀕𑁄 𑀲𑀤𑁆𑀥𑀸𑀥𑀺𑀫𑀼𑀢𑁆𑀢𑀸𑀦𑀁,_  
_𑀲𑀸𑀯𑀓𑁄𑀬𑀁 𑀪𑀯𑀺𑀲𑁆𑀲𑀢𑀺𑁇_  


(42.)

6991\. _𑀤𑁂𑀯𑀪𑀽𑀢𑁄 𑀫𑀦𑀼𑀲𑁆𑀲𑁄 𑀯𑀸,_  
_𑀲𑀩𑁆𑀩𑀲𑀦𑁆𑀢𑀸𑀧𑀯𑀚𑁆𑀚𑀺𑀢𑁄;_  
_𑀲𑀩𑁆𑀩𑀪𑁄𑀕𑀧𑀭𑀺𑀩𑁆𑀬𑀽𑀍𑀳𑁄,_  
_𑀲𑀼𑀔𑀺𑀢𑁄 𑀲𑀁𑀲𑀭𑀺𑀲𑁆𑀲𑀢𑀺𑁇_  


(43.)

6992\. _𑀲𑀢𑀲𑀳𑀲𑁆𑀲𑀺𑀢𑁄 𑀓𑀧𑁆𑀧𑁂,_  
_𑀑𑀓𑁆𑀓𑀸𑀓𑀓𑀼𑀮𑀲𑀫𑁆𑀪𑀯𑁄;_  
_𑀕𑁄𑀢𑀫𑁄 𑀦𑀸𑀫 𑀕𑁄𑀢𑁆𑀢𑁂𑀦,_  
_𑀲𑀢𑁆𑀣𑀸 𑀮𑁄𑀓𑁂 𑀪𑀯𑀺𑀲𑁆𑀲𑀢𑀺𑁇_  


(44.)

6993\. _𑀢𑀲𑁆𑀲 𑀥𑀫𑁆𑀫𑁂𑀲𑀼 𑀤𑀸𑀬𑀸𑀤𑁄,_  
_𑀑𑀭𑀲𑁄 𑀥𑀫𑁆𑀫𑀦𑀺𑀫𑁆𑀫𑀺𑀢𑁄;_  
_𑀯𑀓𑁆𑀓𑀮𑀺 𑀦𑀸𑀫 𑀦𑀸𑀫𑁂𑀦,_  
_𑀳𑁂𑀲𑁆𑀲𑀢𑀺 𑀲𑀢𑁆𑀣𑀼 𑀲𑀸𑀯𑀓𑁄’𑁇_  


(45.)

6994\. _𑀢𑁂𑀦 𑀓𑀫𑁆𑀫𑀯𑀺𑀲𑁂𑀲𑁂𑀦,_  
_𑀘𑁂𑀢𑀦𑀸𑀧𑀡𑀺𑀥𑀻𑀳𑀺 𑀘;_  
_𑀚𑀳𑀺𑀢𑁆𑀯𑀸 𑀫𑀸𑀦𑀼𑀲𑀁 𑀤𑁂𑀳𑀁,_  
_𑀢𑀸𑀯𑀢𑀺𑀁𑀲𑀫𑀕𑀘𑁆𑀙𑀳𑀁𑁇_  


(46.)

6995\. _𑀲𑀩𑁆𑀩𑀢𑁆𑀣 𑀲𑀼𑀔𑀺𑀢𑁄 𑀳𑀼𑀢𑁆𑀯𑀸,_  
_𑀲𑀁𑀲𑀭𑀦𑁆𑀢𑁄 𑀪𑀯𑀸𑀪𑀯𑁂;_  
_𑀲𑀸𑀯𑀢𑁆𑀣𑀺𑀬𑀁 𑀧𑀼𑀭𑁂 𑀚𑀸𑀢𑁄,_  
_𑀓𑀼𑀮𑁂 𑀅𑀜𑁆𑀜𑀢𑀭𑁂 𑀅𑀳𑀁𑁇_  


(47.)

6996\. _𑀦𑁄𑀦𑀻𑀢𑀲𑀼𑀔𑀼𑀫𑀸𑀮𑀁 𑀫𑀁,_  
_𑀚𑀸𑀢𑀧𑀮𑁆𑀮𑀯𑀓𑁄𑀫𑀮𑀁;_  
_𑀫𑀦𑁆𑀤𑀁 𑀉𑀢𑁆𑀢𑀸𑀦𑀲𑀬𑀦𑀁,_  
_𑀧𑀺𑀲𑀸𑀘𑀻𑀪𑀬𑀢𑀚𑁆𑀚𑀺𑀢𑀸𑁇_  


(48.)

6997\. _𑀧𑀸𑀤𑀫𑀽𑀮𑁂 𑀫𑀳𑁂𑀲𑀺𑀲𑁆𑀲,_  
_𑀲𑀸𑀬𑁂𑀲𑀼𑀁 𑀤𑀻𑀦𑀫𑀸𑀦𑀲𑀸;_  
_‘𑀇𑀫𑀁 𑀤𑀤𑀸𑀫 𑀢𑁂 𑀦𑀸𑀣,_  
_𑀲𑀭𑀡𑀁 𑀳𑁄𑀳𑀺 𑀦𑀸𑀬𑀓’𑁇_  


(49.)

6998\. _𑀢𑀤𑀸 𑀧𑀝𑀺𑀕𑁆𑀕𑀳𑀺 𑀲𑁄 𑀫𑀁,_  
_𑀪𑀻𑀢𑀸𑀦𑀁 𑀲𑀭𑀡𑁄 𑀫𑀼𑀦𑀺;_  
_𑀚𑀸𑀮𑀺𑀦𑀸 𑀘𑀓𑁆𑀓𑀗𑁆𑀓𑀺𑀢𑁂𑀦,_  
_𑀫𑀼𑀤𑀼𑀓𑁄𑀫𑀮𑀧𑀸𑀡𑀺𑀦𑀸𑁇_  


(50.)

6999\. _𑀢𑀤𑀸 𑀧𑀪𑀼𑀢𑀺 𑀢𑁂𑀦𑀸𑀳𑀁,_  
_𑀅𑀭𑀓𑁆𑀔𑁂𑀬𑁆𑀬𑁂𑀦 𑀭𑀓𑁆𑀔𑀺𑀢𑁄;_  
_𑀲𑀩𑁆𑀩𑀯𑁂𑀭𑀯𑀺𑀦𑀺𑀫𑀼𑀢𑁆𑀢𑁄,_  
_𑀲𑀼𑀔𑁂𑀦 𑀧𑀭𑀺𑀯𑀼𑀤𑁆𑀥𑀺𑀢𑁄𑁇_  


(51.)

7000\. _𑀲𑀼𑀕𑀢𑁂𑀦 𑀯𑀺𑀦𑀸 𑀪𑀽𑀢𑁄,_  
_𑀉𑀓𑁆𑀓𑀡𑁆𑀞𑀸𑀫𑀺 𑀫𑀼𑀳𑀼𑀢𑁆𑀢𑀓𑀁;_  
_𑀚𑀸𑀢𑀺𑀬𑀸 𑀲𑀢𑁆𑀢𑀯𑀲𑁆𑀲𑁄𑀳𑀁,_  
_𑀧𑀩𑁆𑀩𑀚𑀺𑀁 𑀅𑀦𑀕𑀸𑀭𑀺𑀬𑀁𑁇_  


(52.)

7001\. _𑀲𑀩𑁆𑀩𑀧𑀸𑀭𑀫𑀺𑀲𑀫𑁆𑀪𑀽𑀢𑀁,_  
_𑀦𑀻𑀮𑀓𑁆𑀔𑀺𑀦𑀬𑀦𑀁 𑀯𑀭𑀁;_  
_𑀭𑀽𑀧𑀁 𑀲𑀩𑁆𑀩𑀲𑀼𑀪𑀸𑀓𑀺𑀡𑁆𑀡𑀁,_  
_𑀅𑀢𑀺𑀢𑁆𑀢𑁄 𑀯𑀺𑀳𑀭𑀸𑀫𑀳𑀁𑁇_  


(53.)

7002\. _𑀩𑀼𑀤𑁆𑀥𑀭𑀽𑀧𑀭𑀢𑀺𑀁 𑀜𑀢𑁆𑀯𑀸,_  
_𑀢𑀤𑀸 𑀑𑀯𑀤𑀺 𑀫𑀁 𑀚𑀺𑀦𑁄;_  
_‘𑀅𑀮𑀁 𑀯𑀓𑁆𑀓𑀮𑀺 𑀓𑀺𑀁 𑀭𑀽𑀧𑁂,_  
_𑀭𑀫𑀲𑁂 𑀩𑀸𑀮𑀦𑀦𑁆𑀤𑀺𑀢𑁂𑁇_  


(54.)

7003\. _𑀬𑁄 𑀳𑀺 𑀧𑀲𑁆𑀲𑀢𑀺 𑀲𑀤𑁆𑀥𑀫𑁆𑀫𑀁,_  
_𑀲𑁄 𑀫𑀁 𑀧𑀲𑁆𑀲𑀢𑀺 𑀧𑀡𑁆𑀟𑀺𑀢𑁄;_  
_𑀅𑀧𑀲𑁆𑀲𑀫𑀸𑀦𑁄 𑀲𑀤𑁆𑀥𑀫𑁆𑀫𑀁,_  
_𑀫𑀁 𑀧𑀲𑁆𑀲𑀫𑁆𑀧𑀺 𑀦 𑀧𑀲𑁆𑀲𑀢𑀺𑁇_  


(55.)

7004\. _𑀅𑀦𑀦𑁆𑀢𑀸𑀤𑀻𑀦𑀯𑁄 𑀓𑀸𑀬𑁄,_  
_𑀯𑀺𑀲𑀭𑀼𑀓𑁆𑀔𑀲𑀫𑀽𑀧𑀫𑁄;_  
_𑀆𑀯𑀸𑀲𑁄 𑀲𑀩𑁆𑀩𑀭𑁄𑀕𑀸𑀦𑀁,_  
_𑀧𑀼𑀜𑁆𑀚𑁄 𑀤𑀼𑀓𑁆𑀔𑀲𑁆𑀲 𑀓𑁂𑀯𑀮𑁄𑁇_  


(56.)

7005\. _𑀦𑀺𑀩𑁆𑀩𑀺𑀦𑁆𑀤𑀺𑀬 𑀢𑀢𑁄 𑀭𑀽𑀧𑁂,_  
_𑀔𑀦𑁆𑀥𑀸𑀦𑀁 𑀉𑀤𑀬𑀩𑁆𑀩𑀬𑀁;_  
_𑀧𑀲𑁆𑀲 𑀉𑀧𑀓𑁆𑀓𑀺𑀮𑁂𑀲𑀸𑀦𑀁,_  
_𑀲𑀼𑀔𑁂𑀦𑀦𑁆𑀢𑀁 𑀕𑀫𑀺𑀲𑁆𑀲𑀲𑀺’𑁇_  


(57.)

7006\. _𑀏𑀯𑀁 𑀢𑁂𑀦𑀸𑀦𑀼𑀲𑀺𑀝𑁆𑀞𑁄𑀳𑀁,_  
_𑀦𑀸𑀬𑀓𑁂𑀦 𑀳𑀺𑀢𑁂𑀲𑀺𑀦𑀸;_  
_𑀕𑀺𑀚𑁆𑀛𑀓𑀽𑀝𑀁 𑀲𑀫𑀸𑀭𑀼𑀬𑁆𑀳,_  
_𑀛𑀸𑀬𑀸𑀫𑀺 𑀕𑀺𑀭𑀺𑀓𑀦𑁆𑀤𑀭𑁂𑁇_  


(58.)

7007\. _𑀞𑀺𑀢𑁄 𑀧𑀩𑁆𑀩𑀢𑀧𑀸𑀤𑀫𑁆𑀳𑀺,_  
_𑀅𑀲𑁆𑀲𑀸𑀲𑀬𑀺 𑀫𑀳𑀸𑀫𑀼𑀦𑀺;_  
_𑀯𑀓𑁆𑀓𑀮𑀻𑀢𑀺 𑀚𑀺𑀦𑁄 𑀯𑀸𑀘𑀁,_  
_𑀢𑀁 𑀲𑀼𑀢𑁆𑀯𑀸 𑀫𑀼𑀤𑀺𑀢𑁄 𑀅𑀳𑀁𑁇_  


(59.)

7008\. _𑀧𑀓𑁆𑀔𑀦𑁆𑀤𑀺𑀁 𑀲𑁂𑀮𑀧𑀩𑁆𑀪𑀸𑀭𑁂,_  
_𑀅𑀦𑁂𑀓𑀲𑀢𑀧𑁄𑀭𑀺𑀲𑁂;_  
_𑀢𑀤𑀸 𑀩𑀼𑀤𑁆𑀥𑀸𑀦𑀼𑀪𑀸𑀯𑁂𑀦,_  
_𑀲𑀼𑀔𑁂𑀦𑁂𑀯 𑀫𑀳𑀺𑀁 𑀕𑀢𑁄𑁇_  


(60.)

7009\. _𑀧𑀼𑀦𑁄𑀧𑀺 𑀥𑀫𑁆𑀫𑀁 𑀤𑁂𑀲𑁂𑀢𑀺,_  
_𑀔𑀦𑁆𑀥𑀸𑀦𑀁 𑀉𑀤𑀬𑀩𑁆𑀩𑀬𑀁;_  
_𑀢𑀫𑀳𑀁 𑀥𑀫𑁆𑀫𑀫𑀜𑁆𑀜𑀸𑀬,_  
_𑀅𑀭𑀳𑀢𑁆𑀢𑀫𑀧𑀸𑀧𑀼𑀡𑀺𑀁𑁇_  


(61.)

7010\. _𑀲𑀼𑀫𑀳𑀸𑀧𑀭𑀺𑀲𑀫𑀚𑁆𑀛𑁂,_  
_𑀢𑀤𑀸 𑀫𑀁 𑀘𑀭𑀡𑀦𑁆𑀢𑀕𑁄;_  
_𑀅𑀕𑁆𑀕𑀁 𑀲𑀤𑁆𑀥𑀸𑀥𑀺𑀫𑀼𑀢𑁆𑀢𑀸𑀦𑀁,_  
_𑀧𑀜𑁆𑀜𑀧𑁂𑀲𑀺 𑀫𑀳𑀸𑀫𑀢𑀺𑁇_  


(62.)

7011\. _𑀲𑀢𑀲𑀳𑀲𑁆𑀲𑀺𑀢𑁄 𑀓𑀧𑁆𑀧𑁂,_  
_𑀬𑀁 𑀓𑀫𑁆𑀫𑀫𑀓𑀭𑀺𑀁 𑀢𑀤𑀸;_  
_𑀤𑀼𑀕𑁆𑀕𑀢𑀺𑀁 𑀦𑀸𑀪𑀺𑀚𑀸𑀦𑀸𑀫𑀺,_  
_𑀩𑀼𑀤𑁆𑀥𑀧𑀽𑀚𑀸𑀬𑀺𑀤𑀁 𑀨𑀮𑀁𑁇_  


(63.)

7012\. _𑀓𑀺𑀮𑁂𑀲𑀸 𑀛𑀸𑀧𑀺𑀢𑀸 𑀫𑀬𑁆𑀳𑀁,_  
_…𑀧𑁂…_  
_𑀯𑀺𑀳𑀭𑀸𑀫𑀺 𑀅𑀦𑀸𑀲𑀯𑁄𑁇_  


(64.)

7013\. _𑀲𑁆𑀯𑀸𑀕𑀢𑀁 𑀯𑀢 𑀫𑁂 𑀆𑀲𑀺,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁𑁇_  


(65.)

7014\. _𑀧𑀝𑀺𑀲𑀫𑁆𑀪𑀺𑀤𑀸 𑀘𑀢𑀲𑁆𑀲𑁄,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁”𑁇_  


7015\. 𑀇𑀢𑁆𑀣𑀁 𑀲𑀼𑀤𑀁 𑀆𑀬𑀲𑁆𑀫𑀸 𑀯𑀓𑁆𑀓𑀮𑀺𑀢𑁆𑀣𑁂𑀭𑁄 𑀇𑀫𑀸 𑀕𑀸𑀣𑀸𑀬𑁄 𑀅𑀪𑀸𑀲𑀺𑀢𑁆𑀣𑀸𑀢𑀺𑁇

---

7016\. 𑀯𑀓𑁆𑀓𑀮𑀺𑀢𑁆𑀣𑁂𑀭𑀲𑁆𑀲𑀸𑀧𑀤𑀸𑀦𑀁 𑀤𑀼𑀢𑀺𑀬𑀁𑁇



[Go to previous page (54.1 Mahākaccāyanattheraapadāna)](54.1.md) / [Go to parent page (54 Kaccāyanavagga)](../54.md) / [Go to next page (54.3 Mahākappinattheraapadāna)](54.3.md)


