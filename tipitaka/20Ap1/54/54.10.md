
[Home](/) / [20Ap1 Therāpadānapāḷi](...md) / [54 Kaccāyanavagga](../20Ap1/54.md)

# 𑁫𑁪𑁇𑁧𑁦 𑀫𑁄𑀖𑀭𑀸𑀚𑀢𑁆𑀣𑁂𑀭𑀅𑀧𑀤𑀸𑀦

* 𑀓𑀘𑁆𑀘𑀸𑀬𑀦𑀯𑀕𑁆𑀕

* 𑀫𑁄𑀖𑀭𑀸𑀚𑀢𑁆𑀣𑁂𑀭𑀅𑀧𑀤𑀸𑀦

(327.)

7292\. _“𑀧𑀤𑀼𑀫𑀼𑀢𑁆𑀢𑀭𑁄 𑀦𑀸𑀫 𑀚𑀺𑀦𑁄,_  
_𑀲𑀩𑁆𑀩𑀮𑁄𑀓𑀯𑀺𑀤𑀽 𑀫𑀼𑀦𑀺;_  
_𑀇𑀢𑁄 𑀲𑀢𑀲𑀳𑀲𑁆𑀲𑀫𑁆𑀳𑀺,_  
_𑀓𑀧𑁆𑀧𑁂 𑀉𑀧𑁆𑀧𑀚𑁆𑀚𑀺 𑀘𑀓𑁆𑀔𑀼𑀫𑀸𑁇_  


(328.)

7293\. _𑀑𑀯𑀸𑀤𑀓𑁄 𑀯𑀺𑀜𑁆𑀜𑀸𑀧𑀓𑁄,_  
_𑀢𑀸𑀭𑀓𑁄 𑀲𑀩𑁆𑀩𑀧𑀸𑀡𑀺𑀦𑀁;_  
_𑀤𑁂𑀲𑀦𑀸𑀓𑀼𑀲𑀮𑁄 𑀩𑀼𑀤𑁆𑀥𑁄,_  
_𑀢𑀸𑀭𑁂𑀲𑀺 𑀚𑀦𑀢𑀁 𑀩𑀳𑀼𑀁𑁇_  


(329.)

7294\. _𑀅𑀦𑀼𑀓𑀫𑁆𑀧𑀓𑁄 𑀓𑀸𑀭𑀼𑀡𑀺𑀓𑁄,_  
_𑀳𑀺𑀢𑁂𑀲𑀻 𑀲𑀩𑁆𑀩𑀧𑀸𑀡𑀺𑀦𑀁;_  
_𑀲𑀫𑁆𑀧𑀢𑁆𑀢𑁂 𑀢𑀺𑀢𑁆𑀣𑀺𑀬𑁂 𑀲𑀩𑁆𑀩𑁂,_  
_𑀧𑀜𑁆𑀘𑀲𑀻𑀮𑁂 𑀧𑀢𑀺𑀝𑁆𑀞𑀧𑀺𑁇_  


(330.)

7295\. _𑀏𑀯𑀁 𑀦𑀺𑀭𑀸𑀓𑀼𑀮𑀁 𑀆𑀲𑀺,_  
_𑀲𑀼𑀜𑁆𑀜𑀢𑀁 𑀢𑀺𑀢𑁆𑀣𑀺𑀬𑁂𑀳𑀺 𑀘;_  
_𑀯𑀺𑀘𑀺𑀢𑁆𑀢𑀁 𑀅𑀭𑀳𑀦𑁆𑀢𑁂𑀳𑀺,_  
_𑀯𑀲𑀻𑀪𑀽𑀢𑁂𑀳𑀺 𑀢𑀸𑀤𑀺𑀪𑀺𑁇_  


(331.)

7296\. _𑀭𑀢𑀦𑀸𑀦𑀝𑁆𑀞𑀧𑀜𑁆𑀜𑀸𑀲𑀁,_  
_𑀉𑀕𑁆𑀕𑀢𑁄 𑀲𑁄 𑀫𑀳𑀸𑀫𑀼𑀦𑀺;_  
_𑀓𑀜𑁆𑀘𑀦𑀕𑁆𑀖𑀺𑀬𑀲𑀗𑁆𑀓𑀸𑀲𑁄,_  
_𑀩𑀸𑀢𑁆𑀢𑀺𑀁𑀲𑀯𑀭𑀮𑀓𑁆𑀔𑀡𑁄𑁇_  


(332.)

7297\. _𑀯𑀲𑁆𑀲𑀲𑀢𑀲𑀳𑀲𑁆𑀲𑀸𑀦𑀺,_  
_𑀆𑀬𑀼 𑀯𑀺𑀚𑁆𑀚𑀢𑀺 𑀢𑀸𑀯𑀤𑁂;_  
_𑀢𑀸𑀯𑀢𑀸 𑀢𑀺𑀝𑁆𑀞𑀫𑀸𑀦𑁄 𑀲𑁄,_  
_𑀢𑀸𑀭𑁂𑀲𑀺 𑀚𑀦𑀢𑀁 𑀩𑀳𑀼𑀁𑁇_  


(333.)

7298\. _𑀢𑀤𑀸𑀳𑀁 𑀳𑀁𑀲𑀯𑀢𑀺𑀬𑀁,_  
_𑀓𑀼𑀮𑁂 𑀅𑀜𑁆𑀜𑀢𑀭𑁂 𑀅𑀳𑀼𑀁;_  
_𑀧𑀭𑀓𑀫𑁆𑀫𑀸𑀬𑀦𑁂 𑀬𑀼𑀢𑁆𑀢𑁄,_  
_𑀦𑀢𑁆𑀣𑀺 𑀫𑁂 𑀓𑀺𑀜𑁆𑀘𑀺 𑀲𑀦𑁆𑀥𑀦𑀁𑁇_  


(334.)

7299\. _𑀧𑀝𑀺𑀓𑁆𑀓𑀫𑀦𑀲𑀸𑀮𑀸𑀬𑀁,_  
_𑀯𑀲𑀦𑁆𑀢𑁄 𑀓𑀢𑀪𑀽𑀫𑀺𑀬𑀁;_  
_𑀅𑀕𑁆𑀕𑀺𑀁 𑀉𑀚𑁆𑀚𑀸𑀮𑀬𑀺𑀁 𑀢𑀢𑁆𑀣,_  
_𑀤𑀍𑀳𑀁 𑀓𑀡𑁆𑀳𑀸𑀲𑀺 𑀲𑀸 𑀫𑀳𑀻𑁇_  


(335.)

7300\. _𑀢𑀤𑀸 𑀧𑀭𑀺𑀲𑀢𑀺𑀁 𑀦𑀸𑀣𑁄,_  
_𑀘𑀢𑀼𑀲𑀘𑁆𑀘𑀧𑀓𑀸𑀲𑀓𑁄;_  
_𑀲𑀸𑀯𑀓𑀁 𑀲𑀫𑁆𑀧𑀓𑀺𑀢𑁆𑀢𑁂𑀲𑀺,_  
_𑀮𑀽𑀔𑀘𑀻𑀯𑀭𑀥𑀸𑀭𑀓𑀁𑁇_  


(336.)

7301\. _𑀢𑀲𑁆𑀲 𑀢𑀫𑁆𑀳𑀺 𑀕𑀼𑀡𑁂 𑀢𑀼𑀝𑁆𑀞𑁄,_  
_𑀧𑀡𑀺𑀧𑀘𑁆𑀘 𑀢𑀣𑀸𑀕𑀢𑀁;_  
_𑀮𑀽𑀔𑀘𑀻𑀯𑀭𑀥𑀸𑀭𑀕𑁆𑀕𑀁,_  
_𑀧𑀢𑁆𑀣𑀬𑀺𑀁 𑀞𑀸𑀦𑀫𑀼𑀢𑁆𑀢𑀫𑀁𑁇_  


(337.)

7302\. _𑀢𑀤𑀸 𑀅𑀯𑁄𑀘 𑀪𑀕𑀯𑀸,_  
_𑀲𑀸𑀯𑀓𑁂 𑀧𑀤𑀼𑀫𑀼𑀢𑁆𑀢𑀭𑁄;_  
_‘𑀧𑀲𑁆𑀲𑀣𑁂𑀢𑀁 𑀧𑀼𑀭𑀺𑀲𑀓𑀁,_  
_𑀓𑀼𑀘𑁂𑀮𑀁 𑀢𑀦𑀼𑀤𑁂𑀳𑀓𑀁𑁇_  


(338.)

7303\. _𑀧𑀻𑀢𑀺𑀧𑁆𑀧𑀲𑀦𑁆𑀦𑀯𑀤𑀦𑀁,_  
_𑀲𑀤𑁆𑀥𑀸𑀥𑀦𑀲𑀫𑀦𑁆𑀯𑀺𑀢𑀁;_  
_𑀉𑀤𑀕𑁆𑀕𑀢𑀦𑀼𑀚𑀁 𑀳𑀝𑁆𑀞𑀁,_  
_𑀅𑀘𑀮𑀁 𑀲𑀸𑀮𑀧𑀺𑀡𑁆𑀟𑀺𑀢𑀁𑁇_  


(339.)

7304\. _𑀏𑀲𑁄 𑀧𑀢𑁆𑀣𑁂𑀢𑀺 𑀢𑀁 𑀞𑀸𑀦𑀁,_  
_𑀲𑀘𑁆𑀘𑀲𑁂𑀦𑀲𑁆𑀲 𑀪𑀺𑀓𑁆𑀔𑀼𑀦𑁄;_  
_𑀮𑀽𑀔𑀘𑀻𑀯𑀭𑀥𑀸𑀭𑀺𑀲𑁆𑀲,_  
_𑀢𑀲𑁆𑀲 𑀯𑀡𑁆𑀡𑀲𑀺𑀢𑀸𑀲𑀬𑁄’𑁇_  


(340.)

7305\. _𑀢𑀁 𑀲𑀼𑀢𑁆𑀯𑀸 𑀫𑀼𑀤𑀺𑀢𑁄 𑀳𑀼𑀢𑁆𑀯𑀸,_  
_𑀦𑀺𑀧𑀘𑁆𑀘 𑀲𑀺𑀭𑀲𑀸 𑀚𑀺𑀦𑀁;_  
_𑀬𑀸𑀯𑀚𑀻𑀯𑀁 𑀲𑀼𑀪𑀁 𑀓𑀫𑁆𑀫𑀁,_  
_𑀓𑀭𑀺𑀢𑁆𑀯𑀸 𑀚𑀺𑀦𑀲𑀸𑀲𑀦𑁂𑁇_  


(341.)

7306\. _𑀢𑁂𑀦 𑀓𑀫𑁆𑀫𑁂𑀦 𑀲𑀼𑀓𑀢𑁂𑀦,_  
_𑀘𑁂𑀢𑀦𑀸𑀧𑀡𑀺𑀥𑀻𑀳𑀺 𑀘;_  
_𑀚𑀳𑀺𑀢𑁆𑀯𑀸 𑀫𑀸𑀦𑀼𑀲𑀁 𑀤𑁂𑀳𑀁,_  
_𑀢𑀸𑀯𑀢𑀺𑀁𑀲𑀽𑀧𑀕𑁄 𑀅𑀳𑀁𑁇_  


(342.)

7307\. _𑀧𑀝𑀺𑀓𑁆𑀓𑀫𑀦𑀲𑀸𑀮𑀸𑀬𑀁,_  
_𑀪𑀽𑀫𑀺𑀤𑀸𑀳𑀓𑀓𑀫𑁆𑀫𑀼𑀦𑀸;_  
_𑀲𑀫𑀲𑀳𑀲𑁆𑀲𑀁 𑀦𑀺𑀭𑀬𑁂,_  
_𑀅𑀤𑀬𑁆𑀳𑀺𑀁 𑀯𑁂𑀤𑀦𑀸𑀝𑁆𑀝𑀺𑀢𑁄𑁇_  


(343.)

7308\. _𑀢𑁂𑀦 𑀓𑀫𑁆𑀫𑀸𑀯𑀲𑁂𑀲𑁂𑀦,_  
_𑀧𑀜𑁆𑀘 𑀚𑀸𑀢𑀺𑀲𑀢𑀸𑀦𑀺𑀳𑀁;_  
_𑀫𑀦𑀼𑀲𑁆𑀲𑁄 𑀓𑀼𑀮𑀚𑁄 𑀳𑀼𑀢𑁆𑀯𑀸,_  
_𑀚𑀸𑀢𑀺𑀬𑀸 𑀮𑀓𑁆𑀔𑀡𑀗𑁆𑀓𑀺𑀢𑁄𑁇_  


(344.)

7309\. _𑀧𑀜𑁆𑀘 𑀚𑀸𑀢𑀺𑀲𑀢𑀸𑀦𑁂𑀯,_  
_𑀓𑀼𑀝𑁆𑀞𑀭𑁄𑀕𑀲𑀫𑀧𑁆𑀧𑀺𑀢𑁄;_  
_𑀫𑀳𑀸𑀤𑀼𑀓𑁆𑀔𑀁 𑀅𑀦𑀼𑀪𑀯𑀺𑀁,_  
_𑀢𑀲𑁆𑀲 𑀓𑀫𑁆𑀫𑀲𑁆𑀲 𑀯𑀸𑀳𑀲𑀸𑁇_  


(345.)

7310\. _𑀇𑀫𑀲𑁆𑀫𑀺𑀁 𑀪𑀤𑁆𑀤𑀓𑁂 𑀓𑀧𑁆𑀧𑁂,_  
_𑀉𑀧𑀭𑀺𑀝𑁆𑀞𑀁 𑀬𑀲𑀲𑁆𑀲𑀺𑀦𑀁;_  
_𑀧𑀺𑀡𑁆𑀟𑀧𑀸𑀢𑁂𑀦 𑀢𑀧𑁆𑀧𑁂𑀲𑀺𑀁,_  
_𑀧𑀲𑀦𑁆𑀦𑀫𑀸𑀦𑀲𑁄 𑀅𑀳𑀁𑁇_  


(346.)

7311\. _𑀢𑁂𑀦 𑀓𑀫𑁆𑀫𑀯𑀺𑀲𑁂𑀲𑁂𑀦,_  
_𑀘𑁂𑀢𑀦𑀸𑀧𑀡𑀺𑀥𑀻𑀳𑀺 𑀘;_  
_𑀚𑀳𑀺𑀢𑁆𑀯𑀸 𑀫𑀸𑀦𑀼𑀲𑀁 𑀤𑁂𑀳𑀁,_  
_𑀢𑀸𑀯𑀢𑀺𑀁𑀲𑀫𑀕𑀘𑁆𑀙𑀳𑀁𑁇_  


(347.)

7312\. _𑀧𑀘𑁆𑀙𑀺𑀫𑁂 𑀪𑀯𑁂 𑀲𑀫𑁆𑀧𑀢𑁆𑀢𑁂,_  
_𑀅𑀚𑀸𑀬𑀺𑀁 𑀔𑀢𑁆𑀢𑀺𑀬𑁂 𑀓𑀼𑀮𑁂;_  
_𑀧𑀺𑀢𑀼𑀦𑁄 𑀅𑀘𑁆𑀘𑀬𑁂𑀦𑀸𑀳𑀁,_  
_𑀫𑀳𑀸𑀭𑀚𑁆𑀚𑀲𑀫𑀧𑁆𑀧𑀺𑀢𑁄𑁇_  


(348.)

7313\. _𑀓𑀼𑀝𑁆𑀞𑀭𑁄𑀕𑀸𑀥𑀺𑀪𑀽𑀢𑁄𑀳𑀁,_  
_𑀦 𑀭𑀢𑀺𑀁 𑀦 𑀲𑀼𑀔𑀁 𑀮𑀪𑁂;_  
_𑀫𑁄𑀖𑀁 𑀭𑀚𑁆𑀚𑀁 𑀲𑀼𑀔𑀁 𑀬𑀲𑁆𑀫𑀸,_  
_𑀫𑁄𑀖𑀭𑀸𑀚𑀸 𑀢𑀢𑁄 𑀅𑀳𑀁𑁇_  


(349.)

7314\. _𑀓𑀸𑀬𑀲𑁆𑀲 𑀤𑁄𑀲𑀁 𑀤𑀺𑀲𑁆𑀯𑀸𑀦,_  
_𑀧𑀩𑁆𑀩𑀚𑀺𑀁 𑀅𑀦𑀕𑀸𑀭𑀺𑀬𑀁;_  
_𑀩𑀸𑀯𑀭𑀺𑀲𑁆𑀲 𑀤𑀺𑀚𑀕𑁆𑀕𑀲𑁆𑀲,_  
_𑀲𑀺𑀲𑁆𑀲𑀢𑁆𑀢𑀁 𑀅𑀚𑁆𑀛𑀼𑀧𑀸𑀕𑀫𑀺𑀁𑁇_  


(350.)

7315\. _𑀫𑀳𑀢𑀸 𑀧𑀭𑀺𑀯𑀸𑀭𑁂𑀦,_  
_𑀉𑀧𑁂𑀘𑁆𑀘 𑀦𑀭𑀦𑀸𑀬𑀓𑀁;_  
_𑀅𑀧𑀼𑀘𑁆𑀙𑀺𑀁 𑀦𑀺𑀧𑀼𑀡𑀁 𑀧𑀜𑁆𑀳𑀁,_  
_𑀢𑀁 𑀯𑀻𑀭𑀁 𑀯𑀸𑀤𑀺𑀲𑀽𑀤𑀦𑀁𑁇_  


(351.)

7316\. _‘𑀅𑀬𑀁 𑀮𑁄𑀓𑁄 𑀧𑀭𑁄 𑀮𑁄𑀓𑁄,_  
_𑀩𑁆𑀭𑀳𑁆𑀫𑀮𑁄𑀓𑁄 𑀲𑀤𑁂𑀯𑀓𑁄;_  
_𑀤𑀺𑀝𑁆𑀞𑀺𑀁 𑀦𑁄 𑀦𑀸𑀪𑀺𑀚𑀸𑀦𑀸𑀫𑀺,_  
_𑀕𑁄𑀢𑀫𑀲𑁆𑀲 𑀬𑀲𑀲𑁆𑀲𑀺𑀦𑁄𑁇_  


(352.)

7317\. _𑀏𑀯𑀸𑀪𑀺𑀓𑁆𑀓𑀦𑁆𑀢𑀤𑀲𑁆𑀲𑀸𑀯𑀺𑀁,_  
_𑀅𑀢𑁆𑀣𑀺 𑀧𑀜𑁆𑀳𑁂𑀦 𑀆𑀕𑀫𑀁;_  
_𑀓𑀣𑀁 𑀮𑁄𑀓𑀁 𑀅𑀯𑁂𑀓𑁆𑀔𑀦𑁆𑀢𑀁,_  
_𑀫𑀘𑁆𑀘𑀼𑀭𑀸𑀚𑀸 𑀦 𑀧𑀲𑁆𑀲𑀢𑀺’𑁇_  


(353.)

7318\. _‘𑀲𑀼𑀜𑁆𑀜𑀢𑁄 𑀮𑁄𑀓𑀁 𑀅𑀯𑁂𑀓𑁆𑀔𑀲𑁆𑀲𑀼,_  
_𑀫𑁄𑀖𑀭𑀸𑀚 𑀲𑀤𑀸 𑀲𑀢𑁄;_  
_𑀅𑀢𑁆𑀢𑀸𑀦𑀼𑀤𑀺𑀝𑁆𑀞𑀺𑀁 𑀉𑀳𑀘𑁆𑀘,_  
_𑀏𑀯𑀁 𑀫𑀘𑁆𑀘𑀼𑀢𑀭𑁄 𑀲𑀺𑀬𑀸𑁇_  


(354.)

7319\. _𑀏𑀯𑀁 𑀮𑁄𑀓𑀁 𑀅𑀯𑁂𑀓𑁆𑀔𑀦𑁆𑀢𑀁,_  
_𑀫𑀘𑁆𑀘𑀼𑀭𑀸𑀚𑀸 𑀦 𑀧𑀲𑁆𑀲𑀢𑀺’;_  
_𑀇𑀢𑀺 𑀫𑀁 𑀅𑀪𑀡𑀺 𑀩𑀼𑀤𑁆𑀥𑁄,_  
_𑀲𑀩𑁆𑀩𑀭𑁄𑀕𑀢𑀺𑀓𑀺𑀘𑁆𑀙𑀓𑁄𑁇_  


(355.)

7320\. _𑀲𑀳 𑀕𑀸𑀣𑀸𑀯𑀲𑀸𑀦𑁂𑀦,_  
_𑀓𑁂𑀲𑀫𑀲𑁆𑀲𑀼𑀯𑀺𑀯𑀚𑁆𑀚𑀺𑀢𑁄;_  
_𑀓𑀸𑀲𑀸𑀯𑀯𑀢𑁆𑀣𑀯𑀲𑀦𑁄,_  
_𑀆𑀲𑀺𑀁 𑀪𑀺𑀓𑁆𑀔𑀼 𑀢𑀣𑀸𑀭𑀳𑀸𑁇_  


(356.)

7321\. _𑀲𑀁𑀖𑀺𑀓𑁂𑀲𑀼 𑀯𑀺𑀳𑀸𑀭𑁂𑀲𑀼,_  
_𑀦 𑀯𑀲𑀺𑀁 𑀭𑁄𑀕𑀧𑀻𑀍𑀇𑀢𑁄;_  
_𑀫𑀸 𑀯𑀺𑀳𑀸𑀭𑁄 𑀧𑀤𑀼𑀲𑁆𑀲𑀻𑀢𑀺,_  
_𑀯𑀸𑀢𑀭𑁄𑀕𑁂𑀳𑀺 𑀧𑀻𑀍𑀇𑀢𑁄𑁇_  


(357.)

7322\. _𑀲𑀗𑁆𑀓𑀸𑀭𑀓𑀽𑀝𑀸 𑀆𑀳𑀺𑀢𑁆𑀯𑀸,_  
_𑀲𑀼𑀲𑀸𑀦𑀸 𑀭𑀣𑀺𑀓𑀸𑀳𑀺 𑀘;_  
_𑀢𑀢𑁄 𑀲𑀗𑁆𑀖𑀸𑀝𑀺𑀁 𑀓𑀭𑀺𑀢𑁆𑀯𑀸,_  
_𑀥𑀸𑀭𑀬𑀺𑀁 𑀮𑀽𑀔𑀘𑀻𑀯𑀭𑀁𑁇_  


(358.)

7323\. _𑀫𑀳𑀸𑀪𑀺𑀲𑀓𑁆𑀓𑁄 𑀢𑀲𑁆𑀫𑀺𑀁 𑀫𑁂,_  
_𑀕𑀼𑀡𑁂 𑀢𑀼𑀝𑁆𑀞𑁄 𑀯𑀺𑀦𑀸𑀬𑀓𑁄;_  
_𑀮𑀽𑀔𑀘𑀻𑀯𑀭𑀥𑀸𑀭𑀻𑀦𑀁,_  
_𑀏𑀢𑀤𑀕𑁆𑀕𑁂 𑀞𑀧𑁂𑀲𑀺 𑀫𑀁𑁇_  


(359.)

7324\. _𑀧𑀼𑀜𑁆𑀜𑀧𑀸𑀧𑀧𑀭𑀺𑀓𑁆𑀔𑀻𑀡𑁄,_  
_𑀲𑀩𑁆𑀩𑀭𑁄𑀕𑀯𑀺𑀯𑀚𑁆𑀚𑀺𑀢𑁄;_  
_𑀲𑀺𑀔𑀻𑀯 𑀅𑀦𑀼𑀧𑀸𑀤𑀸𑀦𑁄,_  
_𑀦𑀺𑀩𑁆𑀩𑀸𑀬𑀺𑀲𑁆𑀲𑀫𑀦𑀸𑀲𑀯𑁄𑁇_  


(360.)

7325\. _𑀓𑀺𑀮𑁂𑀲𑀸 𑀛𑀸𑀧𑀺𑀢𑀸 𑀫𑀬𑁆𑀳𑀁,_  
_…𑀧𑁂…_  
_𑀯𑀺𑀳𑀭𑀸𑀫𑀺 𑀅𑀦𑀸𑀲𑀯𑁄𑁇_  


(361.)

7326\. _𑀲𑁆𑀯𑀸𑀕𑀢𑀁 𑀯𑀢 𑀫𑁂 𑀆𑀲𑀺,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁𑁇_  


(362.)

7327\. _𑀧𑀝𑀺𑀲𑀫𑁆𑀪𑀺𑀤𑀸 𑀘𑀢𑀲𑁆𑀲𑁄,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁”𑁇 (𑁫𑁯𑁩𑁭)_  


7328\. 𑀇𑀢𑁆𑀣𑀁 𑀲𑀼𑀤𑀁 𑀆𑀬𑀲𑁆𑀫𑀸 𑀫𑁄𑀖𑀭𑀸𑀚𑀸 𑀣𑁂𑀭𑁄 𑀇𑀫𑀸 𑀕𑀸𑀣𑀸𑀬𑁄 𑀅𑀪𑀸𑀲𑀺𑀢𑁆𑀣𑀸𑀢𑀺𑁇

---

7329\. 𑀫𑁄𑀖𑀭𑀸𑀚𑀢𑁆𑀣𑁂𑀭𑀲𑁆𑀲𑀸𑀧𑀤𑀸𑀦𑀁 𑀤𑀲𑀫𑀁𑁇



---

7330\. 𑀓𑀘𑁆𑀘𑀸𑀬𑀦𑀯𑀕𑁆𑀕𑁄 𑀘𑀢𑀼𑀧𑀜𑁆𑀜𑀸𑀲𑀫𑁄𑁇



---

7331\. 𑀢𑀲𑁆𑀲𑀼𑀤𑁆𑀤𑀸𑀦𑀁



7332\. _𑀓𑀘𑁆𑀘𑀸𑀦𑁄 𑀯𑀓𑁆𑀓𑀮𑀻 𑀣𑁂𑀭𑁄,_  
_𑀫𑀳𑀸𑀓𑀧𑁆𑀧𑀺𑀦𑀲𑀯𑁆𑀳𑀬𑁄;_  
_𑀤𑀩𑁆𑀩𑁄 𑀓𑀼𑀫𑀸𑀭𑀦𑀸𑀫𑁄 𑀘,_  
_𑀩𑀸𑀳𑀺𑀬𑁄 𑀓𑁄𑀝𑁆𑀞𑀺𑀓𑁄 𑀯𑀲𑀻𑁇_  


7333\. _𑀉𑀭𑀼𑀯𑁂𑀍𑀅𑀓𑀲𑁆𑀲𑀧𑁄 𑀭𑀸𑀥𑁄,_  
_𑀫𑁄𑀖𑀭𑀸𑀚𑀸 𑀘 𑀧𑀡𑁆𑀟𑀺𑀢𑁄;_  
_𑀢𑀻𑀡𑀺 𑀕𑀸𑀣𑀸𑀲𑀢𑀸𑀦𑁂𑀢𑁆𑀣,_  
_𑀩𑀸𑀲𑀝𑁆𑀞𑀺 𑀘𑁂𑀯 𑀧𑀺𑀡𑁆𑀟𑀺𑀢𑀸𑁇_  


[Go to previous page (54.9 Rādhattheraapadāna)](54.9.md) / [Go to parent page (54 Kaccāyanavagga)](../20Ap1/54.md) / [Go to next page (55 Bhaddiyavagga)](../55.md)


