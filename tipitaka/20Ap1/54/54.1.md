
[Home](/) / [20Ap1 Therāpadānapāḷi](/tipitaka/20Ap1.md) / [54 Kaccāyanavagga](/tipitaka/20Ap1/54.md)

# 𑁫𑁪𑁇𑁧 𑀫𑀳𑀸𑀓𑀘𑁆𑀘𑀸𑀬𑀦𑀢𑁆𑀣𑁂𑀭𑀅𑀧𑀤𑀸𑀦

### 𑀓𑀘𑁆𑀘𑀸𑀬𑀦𑀯𑀕𑁆𑀕

### 𑀫𑀳𑀸𑀓𑀘𑁆𑀘𑀸𑀬𑀦𑀢𑁆𑀣𑁂𑀭𑀅𑀧𑀤𑀸𑀦

(1.)

6948\. _“𑀧𑀤𑀼𑀫𑀼𑀢𑁆𑀢𑀭𑁄 𑀦𑀸𑀫 𑀚𑀺𑀦𑁄,_  
_𑀅𑀦𑁂𑀚𑁄 𑀅𑀚𑀺𑀢𑀁 𑀚𑀬𑁄;_  
_𑀲𑀢𑀲𑀳𑀲𑁆𑀲𑁂 𑀓𑀧𑁆𑀧𑀸𑀦𑀁,_  
_𑀇𑀢𑁄 𑀉𑀧𑁆𑀧𑀚𑁆𑀚𑀺 𑀦𑀸𑀬𑀓𑁄𑁇_  


(2.)

6949\. _𑀯𑀻𑀭𑁄 𑀓𑀫𑀮𑀧𑀢𑁆𑀢𑀓𑁆𑀔𑁄,_  
_𑀲𑀲𑀗𑁆𑀓𑀯𑀺𑀫𑀮𑀸𑀦𑀦𑁄;_  
_𑀓𑀦𑀓𑀸𑀘𑀮𑀲𑀗𑁆𑀓𑀸𑀲𑁄,_  
_𑀭𑀯𑀺𑀤𑀺𑀢𑁆𑀢𑀺𑀲𑀫𑀧𑁆𑀧𑀪𑁄𑁇_  


(3.)

6950\. _𑀲𑀢𑁆𑀢𑀦𑁂𑀢𑁆𑀢𑀫𑀦𑁄𑀳𑀸𑀭𑀻,_  
_𑀯𑀭𑀮𑀓𑁆𑀔𑀡𑀪𑀽𑀲𑀺𑀢𑁄;_  
_𑀲𑀩𑁆𑀩𑀯𑀸𑀓𑁆𑀬𑀧𑀣𑀸𑀢𑀻𑀢𑁄,_  
_𑀫𑀦𑀼𑀚𑀸𑀫𑀭𑀲𑀓𑁆𑀓𑀢𑁄𑁇_  


(4.)

6951\. _𑀲𑀫𑁆𑀩𑀼𑀤𑁆𑀥𑁄 𑀩𑁄𑀥𑀬𑀁 𑀲𑀢𑁆𑀢𑁂,_  
_𑀯𑀸𑀕𑀻𑀲𑁄 𑀫𑀥𑀼𑀭𑀲𑁆𑀲𑀭𑁄;_  
_𑀓𑀭𑀼𑀡𑀸𑀦𑀺𑀩𑀦𑁆𑀥𑀲𑀦𑁆𑀢𑀸𑀦𑁄,_  
_𑀧𑀭𑀺𑀲𑀸𑀲𑀼 𑀯𑀺𑀲𑀸𑀭𑀤𑁄𑁇_  


(5.)

6952\. _𑀤𑁂𑀲𑁂𑀢𑀺 𑀫𑀥𑀼𑀭𑀁 𑀥𑀫𑁆𑀫𑀁,_  
_𑀘𑀢𑀼𑀲𑀘𑁆𑀘𑀽𑀧𑀲𑀁𑀳𑀺𑀢𑀁;_  
_𑀦𑀺𑀫𑀼𑀕𑁆𑀕𑁂 𑀫𑁄𑀳𑀧𑀗𑁆𑀓𑀫𑁆𑀳𑀺,_  
_𑀲𑀫𑀼𑀤𑁆𑀥𑀭𑀢𑀺 𑀧𑀸𑀡𑀺𑀦𑁂𑁇_  


(6.)

6953\. _𑀢𑀤𑀸 𑀏𑀓𑀘𑀭𑁄 𑀳𑀼𑀢𑁆𑀯𑀸,_  
_𑀢𑀸𑀧𑀲𑁄 𑀳𑀺𑀫𑀯𑀸𑀮𑀬𑁄;_  
_𑀦𑀪𑀲𑀸 𑀫𑀸𑀦𑀼𑀲𑀁 𑀮𑁄𑀓𑀁,_  
_𑀕𑀘𑁆𑀙𑀦𑁆𑀢𑁄 𑀚𑀺𑀦𑀫𑀤𑁆𑀤𑀲𑀁𑁇_  


(7.)

6954\. _𑀉𑀧𑁂𑀘𑁆𑀘 𑀲𑀦𑁆𑀢𑀺𑀓𑀁 𑀢𑀲𑁆𑀲,_  
_𑀅𑀲𑁆𑀲𑁄𑀲𑀺𑀁 𑀥𑀫𑁆𑀫𑀤𑁂𑀲𑀦𑀁;_  
_𑀯𑀡𑁆𑀡𑀬𑀦𑁆𑀢𑀲𑁆𑀲 𑀯𑀻𑀭𑀲𑁆𑀲,_  
_𑀲𑀸𑀯𑀓𑀲𑁆𑀲 𑀫𑀳𑀸𑀕𑀼𑀡𑀁𑁇_  


(8.)

6955\. _‘𑀲𑀁𑀔𑀺𑀢𑁆𑀢𑁂𑀦 𑀫𑀬𑀸 𑀯𑀼𑀢𑁆𑀢𑀁,_  
_𑀯𑀺𑀢𑁆𑀣𑀸𑀭𑁂𑀦 𑀧𑀓𑀸𑀲𑀬𑀁;_  
_𑀧𑀭𑀺𑀲𑀁 𑀫𑀜𑁆𑀘 𑀢𑁄𑀲𑁂𑀢𑀺,_  
_𑀬𑀣𑀸 𑀓𑀘𑁆𑀘𑀸𑀬𑀦𑁄 𑀅𑀬𑀁𑁇_  


(9.)

6956\. _𑀦𑀸𑀳𑀁 𑀏𑀯𑀫𑀺𑀥𑁂𑀓𑀘𑁆𑀘𑀁,_  
_𑀅𑀜𑁆𑀜𑀁 𑀧𑀲𑁆𑀲𑀸𑀫𑀺 𑀲𑀸𑀯𑀓𑀁;_  
_𑀢𑀲𑁆𑀫𑀸𑀢𑀤𑀕𑁆𑀕𑁂 𑀏𑀲𑀕𑁆𑀕𑁄,_  
_𑀏𑀯𑀁 𑀥𑀸𑀭𑁂𑀣 𑀪𑀺𑀓𑁆𑀔𑀯𑁄’𑁇_  


(10.)

6957\. _𑀢𑀤𑀸𑀳𑀁 𑀯𑀺𑀫𑁆𑀳𑀺𑀢𑁄 𑀳𑀼𑀢𑁆𑀯𑀸,_  
_𑀲𑀼𑀢𑁆𑀯𑀸 𑀯𑀸𑀓𑁆𑀬𑀁 𑀫𑀦𑁄𑀭𑀫𑀁;_  
_𑀳𑀺𑀫𑀯𑀦𑁆𑀢𑀁 𑀕𑀫𑀺𑀢𑁆𑀯𑀸𑀦,_  
_𑀆𑀳𑀺𑀢𑁆𑀯𑀸 𑀧𑀼𑀧𑁆𑀨𑀲𑀜𑁆𑀘𑀬𑀁𑁇_  


(11.)

6958\. _𑀧𑀽𑀚𑁂𑀢𑁆𑀯𑀸 𑀮𑁄𑀓𑀲𑀭𑀡𑀁,_  
_𑀢𑀁 𑀞𑀸𑀦𑀫𑀪𑀺𑀧𑀢𑁆𑀣𑀬𑀺𑀁;_  
_𑀢𑀤𑀸 𑀫𑀫𑀸𑀲𑀬𑀁 𑀜𑀢𑁆𑀯𑀸,_  
_𑀩𑁆𑀬𑀸𑀓𑀸𑀲𑀺 𑀲 𑀭𑀡𑀜𑁆𑀚𑀳𑁄𑁇_  


(12.)

6959\. _‘𑀧𑀲𑁆𑀲𑀣𑁂𑀢𑀁 𑀇𑀲𑀺𑀯𑀭𑀁,_  
_𑀦𑀺𑀤𑁆𑀥𑀦𑁆𑀢𑀓𑀦𑀓𑀢𑁆𑀢𑀘𑀁;_  
_𑀉𑀤𑁆𑀥𑀕𑁆𑀕𑀮𑁄𑀫𑀁 𑀧𑀻𑀡𑀁𑀲𑀁,_  
_𑀅𑀘𑀮𑀁 𑀧𑀜𑁆𑀚𑀮𑀺𑀁 𑀞𑀺𑀢𑀁𑁇_  


(13.)

6960\. _𑀳𑀸𑀲𑀁 𑀲𑀼𑀧𑀼𑀡𑁆𑀡𑀦𑀬𑀦𑀁,_  
_𑀩𑀼𑀤𑁆𑀥𑀯𑀡𑁆𑀡𑀕𑀢𑀸𑀲𑀬𑀁;_  
_𑀥𑀫𑁆𑀫𑀚𑀁 𑀉𑀕𑁆𑀕𑀳𑀤𑀬𑀁,_  
_𑀅𑀫𑀢𑀸𑀲𑀺𑀢𑁆𑀢𑀲𑀦𑁆𑀦𑀺𑀪𑀁’𑁇_  


(14.)

6961\. _𑀓𑀘𑁆𑀘𑀸𑀦𑀲𑁆𑀲 𑀕𑀼𑀡𑀁 𑀲𑀼𑀢𑁆𑀯𑀸,_  
_𑀢𑀁 𑀞𑀸𑀦𑀁 𑀧𑀢𑁆𑀣𑀬𑀁 𑀞𑀺𑀢𑁄;_  
_𑀅𑀦𑀸𑀕𑀢𑀫𑁆𑀳𑀺 𑀅𑀤𑁆𑀥𑀸𑀦𑁂,_  
_𑀕𑁄𑀢𑀫𑀲𑁆𑀲 𑀫𑀳𑀸𑀫𑀼𑀦𑁂𑁇_  


(15.)

6962\. _𑀢𑀲𑁆𑀲 𑀥𑀫𑁆𑀫𑁂𑀲𑀼 𑀤𑀸𑀬𑀸𑀤𑁄,_  
_𑀑𑀭𑀲𑁄 𑀥𑀫𑁆𑀫𑀦𑀺𑀫𑁆𑀫𑀺𑀢𑁄;_  
_𑀓𑀘𑁆𑀘𑀸𑀦𑁄 𑀦𑀸𑀫 𑀦𑀸𑀫𑁂𑀦,_  
_𑀳𑁂𑀲𑁆𑀲𑀢𑀺 𑀲𑀢𑁆𑀣𑀼 𑀲𑀸𑀯𑀓𑁄𑁇_  


(16.)

6963\. _𑀩𑀳𑀼𑀲𑁆𑀲𑀼𑀢𑁄 𑀫𑀳𑀸𑀜𑀸𑀡𑀻,_  
_𑀅𑀥𑀺𑀧𑁆𑀧𑀸𑀬𑀯𑀺𑀤𑀽 𑀫𑀼𑀦𑁂;_  
_𑀧𑀸𑀧𑀼𑀡𑀺𑀲𑁆𑀲𑀢𑀺 𑀢𑀁 𑀞𑀸𑀦𑀁,_  
_𑀬𑀣𑀸𑀬𑀁 𑀩𑁆𑀬𑀸𑀓𑀢𑁄 𑀫𑀬𑀸𑁇_  


(17.)

6964\. _𑀲𑀢𑀲𑀳𑀲𑁆𑀲𑀺𑀢𑁄 𑀓𑀧𑁆𑀧𑁂,_  
_𑀬𑀁 𑀓𑀫𑁆𑀫𑀫𑀓𑀭𑀺𑀁 𑀢𑀤𑀸;_  
_𑀤𑀼𑀕𑁆𑀕𑀢𑀺𑀁 𑀦𑀸𑀪𑀺𑀚𑀸𑀦𑀸𑀫𑀺,_  
_𑀩𑀼𑀤𑁆𑀥𑀧𑀽𑀚𑀸𑀬𑀺𑀤𑀁 𑀨𑀮𑀁𑁇_  


(18.)

6965\. _𑀤𑀼𑀯𑁂 𑀪𑀯𑁂 𑀲𑀁𑀲𑀭𑀸𑀫𑀺,_  
_𑀤𑁂𑀯𑀢𑁆𑀢𑁂 𑀅𑀣 𑀫𑀸𑀦𑀼𑀲𑁂;_  
_𑀅𑀜𑁆𑀜𑀁 𑀕𑀢𑀺𑀁 𑀦 𑀕𑀘𑁆𑀙𑀸𑀫𑀺,_  
_𑀩𑀼𑀤𑁆𑀥𑀧𑀽𑀚𑀸𑀬𑀺𑀤𑀁 𑀨𑀮𑀁𑁇_  


(19.)

6966\. _𑀤𑀼𑀯𑁂 𑀓𑀼𑀮𑁂 𑀧𑀚𑀸𑀬𑀸𑀫𑀺,_  
_𑀔𑀢𑁆𑀢𑀺𑀬𑁂 𑀅𑀣 𑀩𑁆𑀭𑀸𑀳𑁆𑀫𑀡𑁂;_  
_𑀦𑀻𑀘𑁂 𑀓𑀼𑀮𑁂 𑀦 𑀚𑀸𑀬𑀸𑀫𑀺,_  
_𑀩𑀼𑀤𑁆𑀥𑀧𑀽𑀚𑀸𑀬𑀺𑀤𑀁 𑀨𑀮𑀁𑁇_  


(20.)

6967\. _𑀧𑀘𑁆𑀙𑀺𑀫𑁂 𑀘 𑀪𑀯𑁂 𑀤𑀸𑀦𑀺,_  
_𑀚𑀸𑀢𑁄 𑀉𑀚𑁆𑀚𑁂𑀦𑀺𑀬𑀁 𑀧𑀼𑀭𑁂;_  
_𑀧𑀚𑁆𑀚𑁄𑀢𑀲𑁆𑀲 𑀘 𑀘𑀡𑁆𑀟𑀲𑁆𑀲,_  
_𑀧𑀼𑀭𑁄𑀳𑀺𑀢𑀤𑀺𑀚𑀸𑀥𑀺𑀦𑁄𑁇_  


(21.)

6968\. _𑀧𑀼𑀢𑁆𑀢𑁄 𑀢𑀺𑀭𑀺𑀝𑀺𑀯𑀘𑁆𑀙𑀲𑁆𑀲,_  
_𑀦𑀺𑀧𑀼𑀡𑁄 𑀯𑁂𑀤𑀧𑀸𑀭𑀕𑀽;_  
_𑀫𑀸𑀢𑀸 𑀘 𑀘𑀦𑁆𑀤𑀺𑀫𑀸 𑀦𑀸𑀫,_  
_𑀓𑀘𑁆𑀘𑀸𑀦𑁄𑀳𑀁 𑀯𑀭𑀢𑁆𑀢𑀘𑁄𑁇_  


(22.)

6969\. _𑀯𑀻𑀫𑀁𑀲𑀦𑀢𑁆𑀣𑀁 𑀩𑀼𑀤𑁆𑀥𑀲𑁆𑀲,_  
_𑀪𑀽𑀫𑀺𑀧𑀸𑀮𑁂𑀦 𑀧𑁂𑀲𑀺𑀢𑁄;_  
_𑀤𑀺𑀲𑁆𑀯𑀸 𑀫𑁄𑀓𑁆𑀔𑀧𑀼𑀭𑀤𑁆𑀯𑀸𑀭𑀁,_  
_𑀦𑀸𑀬𑀓𑀁 𑀕𑀼𑀡𑀲𑀜𑁆𑀘𑀬𑀁𑁇_  


(23.)

6970\. _𑀲𑀼𑀢𑁆𑀯𑀸 𑀘 𑀯𑀺𑀫𑀮𑀁 𑀯𑀸𑀓𑁆𑀬𑀁,_  
_𑀕𑀢𑀺𑀧𑀗𑁆𑀓𑀯𑀺𑀲𑁄𑀲𑀦𑀁;_  
_𑀧𑀸𑀧𑀼𑀡𑀺𑀁 𑀅𑀫𑀢𑀁 𑀲𑀦𑁆𑀢𑀁,_  
_𑀲𑁂𑀲𑁂𑀳𑀺 𑀲𑀳 𑀲𑀢𑁆𑀢𑀳𑀺𑁇_  


(24.)

6971\. _𑀅𑀥𑀺𑀧𑁆𑀧𑀸𑀬𑀯𑀺𑀤𑀽 𑀚𑀸𑀢𑁄,_  
_𑀲𑀼𑀕𑀢𑀲𑁆𑀲 𑀫𑀳𑀸𑀫𑀢𑁂;_  
_𑀞𑀧𑀺𑀢𑁄 𑀏𑀢𑀤𑀕𑁆𑀕𑁂 𑀘,_  
_𑀲𑀼𑀲𑀫𑀺𑀤𑁆𑀥𑀫𑀦𑁄𑀭𑀣𑁄𑁇_  


(25.)

6972\. _𑀓𑀺𑀮𑁂𑀲𑀸 𑀛𑀸𑀧𑀺𑀢𑀸 𑀫𑀬𑁆𑀳𑀁,_  
_𑀪𑀯𑀸 𑀲𑀩𑁆𑀩𑁂 𑀲𑀫𑀽𑀳𑀢𑀸;_  
_𑀦𑀸𑀕𑁄𑀯 𑀩𑀦𑁆𑀥𑀦𑀁 𑀙𑁂𑀢𑁆𑀯𑀸,_  
_𑀯𑀺𑀳𑀭𑀸𑀫𑀺 𑀅𑀦𑀸𑀲𑀯𑁄𑁇_  


(26.)

6973\. _𑀲𑁆𑀯𑀸𑀕𑀢𑀁 𑀯𑀢 𑀫𑁂 𑀆𑀲𑀺,_  
_𑀫𑀫 𑀩𑀼𑀤𑁆𑀥𑀲𑁆𑀲 𑀲𑀦𑁆𑀢𑀺𑀓𑁂;_  
_𑀢𑀺𑀲𑁆𑀲𑁄 𑀯𑀺𑀚𑁆𑀚𑀸 𑀅𑀦𑀼𑀧𑁆𑀧𑀢𑁆𑀢𑀸,_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁𑁇_  


(27.)

6974\. _𑀧𑀝𑀺𑀲𑀫𑁆𑀪𑀺𑀤𑀸 𑀘𑀢𑀲𑁆𑀲𑁄,_  
_𑀯𑀺𑀫𑁄𑀓𑁆𑀔𑀸𑀧𑀺 𑀘 𑀅𑀝𑁆𑀞𑀺𑀫𑁂;_  
_𑀙𑀍𑀅𑀪𑀺𑀜𑁆𑀜𑀸 𑀲𑀘𑁆𑀙𑀺𑀓𑀢𑀸,_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁”𑁇_  


6975\. 𑀇𑀢𑁆𑀣𑀁 𑀲𑀼𑀤𑀁 𑀆𑀬𑀲𑁆𑀫𑀸 𑀫𑀳𑀸𑀓𑀘𑁆𑀘𑀸𑀬𑀦𑁄 𑀣𑁂𑀭𑁄 𑀇𑀫𑀸 𑀕𑀸𑀣𑀸𑀬𑁄 𑀅𑀪𑀸𑀲𑀺𑀢𑁆𑀣𑀸𑀢𑀺𑁇

---

6976\. 𑀫𑀳𑀸𑀓𑀘𑁆𑀘𑀸𑀬𑀦𑀢𑁆𑀣𑁂𑀭𑀲𑁆𑀲𑀸𑀧𑀤𑀸𑀦𑀁 𑀧𑀞𑀫𑀁𑁇



[Go to previous page (54 Kaccāyanavagga)](/tipitaka/20Ap1/54.md) / [Go to parent page (54 Kaccāyanavagga)](/tipitaka/20Ap1/54.md) / [Go to next page (54.2 Vakkalittheraapadāna)](/tipitaka/20Ap1/54/54.2.md)


