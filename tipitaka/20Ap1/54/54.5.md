
[Home](/) / [20Ap1 Therāpadānapāḷi](../../20Ap1.md) / [54 Kaccāyanavagga](../54.md)

# 54.5 Kumārakassapattheraapadāna

* Kaccāyanavagga

* Kumārakassapattheraapadāna

(150.)

7105\. _“Ito satasahassamhi,_  
_kappe uppajji nāyako;_  
_Sabbalokahito vīro,_  
_padumuttaranāmako._  


(151.)

7106\. _Tadāhaṃ brāhmaṇo hutvā,_  
_vissuto vedapāragū;_  
_Divāvihāraṃ vicaraṃ,_  
_addasaṃ lokanāyakaṃ._  


(152.)

7107\. _Catusaccaṃ pakāsentaṃ,_  
_bodhayantaṃ sadevakaṃ;_  
_Vicittakathikānaggaṃ,_  
_vaṇṇayantaṃ mahājane._  


(153.)

7108\. _Tadā muditacittohaṃ,_  
_nimantetvā tathāgataṃ;_  
_Nānārattehi vatthehi,_  
_alaṅkaritvāna maṇḍapaṃ._  


(154.)

7109\. _Nānāratanapajjotaṃ,_  
_sasaṃghaṃ bhojayiṃ tahiṃ;_  
_Bhojayitvāna sattāhaṃ,_  
_nānaggarasabhojanaṃ._  


(155.)

7110\. _Nānācittehi pupphehi,_  
_pūjayitvā sasāvakaṃ;_  
_Nipacca pādamūlamhi,_  
_taṃ ṭhānaṃ patthayiṃ ahaṃ._  


(156.)

7111\. _Tadā munivaro āha,_  
_karuṇekarasāsayo;_  
_‘Passathetaṃ dijavaraṃ,_  
_padumānanalocanaṃ._  


(157.)

7112\. _Pītipāmojjabahulaṃ,_  
_samuggatatanūruhaṃ;_  
_Hāsamhitavisālakkhaṃ,_  
_mama sāsanalālasaṃ._  


(158.)

7113\. _Patitaṃ pādamūle me,_  
_ekāvatthasumānasaṃ;_  
_Esa pattheti taṃ ṭhānaṃ,_  
_vicittakathikattanaṃ._  


(159.)

7114\. _Satasahassito kappe,_  
_okkākakulasambhavo;_  
_Gotamo nāma gottena,_  
_satthā loke bhavissati._  


(160.)

7115\. _Tassa dhammesu dāyādo,_  
_oraso dhammanimmito;_  
_Kumārakassapo nāma,_  
_hessati satthu sāvako._  


(161.)

7116\. _Vicittapupphadussānaṃ,_  
_ratanānañca vāhasā;_  
_Vicittakathikānaṃ so,_  
_aggataṃ pāpuṇissati’._  


(162.)

7117\. _Tena kammena sukatena,_  
_cetanāpaṇidhīhi ca;_  
_Jahitvā mānusaṃ dehaṃ,_  
_tāvatiṃsamagacchahaṃ._  


(163.)

7118\. _Paribbhamaṃ bhavābhave,_  
_raṅgamajjhe yathā naṭo;_  
_Sākhamigatrajo hutvā,_  
_migiyā kucchimokkamiṃ._  


(164.)

7119\. _Tadā mayi kucchigate,_  
_vajjhavāro upaṭṭhito;_  
_Sākhena cattā me mātā,_  
_nigrodhaṃ saraṇaṃ gatā._  


(165.)

7120\. _Tena sā migarājena,_  
_maraṇā parimocitā;_  
_Pariccajitvā sapāṇaṃ,_  
_mamevaṃ ovadī tadā._  


(166.)

7121\. _‘Nigrodhameva seveyya,_  
_na sākhamupasaṃvase;_  
_Nigrodhasmiṃ mataṃ seyyo,_  
_yañce sākhamhi jīvitaṃ’._  


(167.)

7122\. _Tenānusiṭṭhā migayūthapena,_  
_Ahañca mātā ca tathetare ca;_  
_Āgamma rammaṃ tusitādhivāsaṃ,_  
_Gatā pavāsaṃ sagharaṃ yatheva._  


(168.)

7123\. _Puno kassapavīrassa,_  
_atthamentamhi sāsane;_  
_Āruyha selasikharaṃ,_  
_yuñjitvā jinasāsanaṃ._  


(169.)

7124\. _Idānāhaṃ rājagahe,_  
_jāto seṭṭhikule ahuṃ;_  
_Āpannasattā me mātā,_  
_pabbaji anagāriyaṃ._  


(170.)

7125\. _Sagabbhaṃ taṃ viditvāna,_  
_devadattamupānayuṃ;_  
_So avoca ‘vināsetha,_  
_pāpikaṃ bhikkhuniṃ imaṃ’._  


(171.)

7126\. _Idānipi munindena,_  
_jinena anukampitā;_  
_Sukhinī ajanī mayhaṃ,_  
_mātā bhikkhunupassaye._  


(172.)

7127\. _Taṃ viditvā mahīpālo,_  
_kosalo maṃ aposayi;_  
_Kumāraparihārena,_  
_nāmenāhañca kassapo._  


(173.)

7128\. _Mahākassapamāgamma,_  
_ahaṃ kumārakassapo;_  
_Vammikasadisaṃ kāyaṃ,_  
_sutvā buddhena desitaṃ._  


(174.)

7129\. _Tato cittaṃ vimucci me,_  
_anupādāya sabbaso;_  
_Pāyāsiṃ damayitvāhaṃ,_  
_etadaggamapāpuṇiṃ._  


(175.)

7130\. _Kilesā jhāpitā mayhaṃ,_  
_…pe…_  
_viharāmi anāsavo._  


(176.)

7131\. _Svāgataṃ vata me āsi,_  
_…pe…_  
_kataṃ buddhassa sāsanaṃ._  


(177.)

7132\. _Paṭisambhidā catasso,_  
_…pe…_  
_kataṃ buddhassa sāsanaṃ”._  


7133\. Itthaṃ sudaṃ āyasmā kumārakassapo thero imā gāthāyo abhāsitthāti.

---

7134\. Kumārakassapattherassāpadānaṃ pañcamaṃ.

  
Catuvīsatimaṃ bhāṇavāraṃ.



[Go to previous page (54.4 Dabbamallaputtattheraapadāna)](54.4.md) / [Go to parent page (54 Kaccāyanavagga)](../54.md) / [Go to next page (54.6 Bāhiyattheraapadāna)](54.6.md)


