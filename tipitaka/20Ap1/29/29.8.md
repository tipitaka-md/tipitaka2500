---
title: 29.8 Sattāhapabbajitattheraapadāna
path: /tipitaka/20Ap1/29/29.8
ref: 267422
breadcrumbs:
  - name: Home
    link: /
  - name: 20Ap1 Therāpadānapāḷi
    link: /tipitaka/20Ap1
  - name: 29 Paṇṇadāyakavagga
    link: /tipitaka/20Ap1/29
prevL: /tipitaka/20Ap1/29/29.7
upL: /tipitaka/20Ap1/29
nextL: /tipitaka/20Ap1/29/29.9
---

# 29.8 Sattāhapabbajitattheraapadāna

### Paṇṇadāyakavagga

### Sattāhapabbajitattheraapadāna

(33.)

3333. _“Vipassissa bhagavato,_  
_saṃgho sakkatamānito;_  
_Byasanaṃ me anuppattaṃ,_  
_ñātibhedo pure ahu._  


(34.)

3334. _Pabbajjaṃ upagantvāna,_  
_byasanupasamāyahaṃ;_  
_Sattāhābhirato tattha,_  
_satthusāsanakamyatā._  


(35.)

3335. _Ekanavutito kappe,_  
_yamahaṃ pabbajiṃ tadā;_  
_Duggatiṃ nābhijānāmi,_  
_pabbajjāya idaṃ phalaṃ._  


(36.)

3336. _Sattasaṭṭhimhito kappe,_  
_satta āsuṃ mahīpatī;_  
_Sunikkhamāti ñāyanti,_  
_cakkavattī mahabbalā._  


(37.)

3337. _Paṭisambhidā catasso,_  
_…pe…_  
_kataṃ buddhassa sāsanaṃ”._  


3338. Itthaṃ sudaṃ āyasmā sattāhapabbajito thero imā gāthāyo abhāsitthāti.

===

3339. Sattāhapabbajitattherassāpadānaṃ aṭṭhamaṃ.




