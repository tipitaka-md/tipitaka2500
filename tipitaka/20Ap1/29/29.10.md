---
title: 29.10 Pubbaṅgamiyattheraapadāna
path: /tipitaka/20Ap1/29/29.10
ref: 267424
breadcrumbs:
  - name: Home
    link: /
  - name: 20Ap1 Therāpadānapāḷi
    link: /tipitaka/20Ap1
  - name: 29 Paṇṇadāyakavagga
    link: /tipitaka/20Ap1/29
prevL: /tipitaka/20Ap1/29/29.9
upL: /tipitaka/20Ap1/29
nextL: /tipitaka/20Ap1/30
---

# 29.10 Pubbaṅgamiyattheraapadāna

### Paṇṇadāyakavagga

### Pubbaṅgamiyattheraapadāna

(43.)

3347. _“Cullāsītisahassāni,_  
_pabbajimha akiñcanā;_  
_Tesaṃ pubbaṅgamo āsiṃ,_  
_uttamatthassa pattiyā._  


(44.)

3348. _Sarāgā sabhavā cete,_  
_vippasannamanāvilā;_  
_Upaṭṭhahiṃsu sakkaccaṃ,_  
_pasannā sehi pāṇibhi._  


(45.)

3349. _Khīṇāsavā vantadosā,_  
_katakiccā anāsavā;_  
_Phariṃsu mettacittena,_  
_sayambhū aparājitā._  


(46.)

3350. _Tesaṃ upaṭṭhahitvāna,_  
_sambuddhānaṃ patissato;_  
_Maraṇañca anuppatto,_  
_devattañca agamhase._  


(47.)

3351. _Catunnavutito kappe,_  
_yaṃ sīlamanupālayiṃ;_  
_Duggatiṃ nābhijānāmi,_  
_saññamassa idaṃ phalaṃ._  


(48.)

3352. _Paṭisambhidā catasso,_  
_…pe…_  
_kataṃ buddhassa sāsanaṃ”. (2666)_  


3353. Itthaṃ sudaṃ āyasmā pubbaṅgamiyo thero imā gāthāyo abhāsitthāti.

===

3354. Pubbaṅgamiyattherassāpadānaṃ dasamaṃ.



===

3355. Paṇṇadāyakavaggo ekūnatiṃsatimo.



===

3356. Tassuddānaṃ



3357. _Paṇṇaṃ phalaṃ paccuggamaṃ,_  
_ekapupphi ca maghavā;_  
_Upaṭṭhākāpadānañca,_  
_pabbajjā buddhupaṭṭhāko;_  
_Pubbaṅgamo ca gāthāyo,_  
_aṭṭhatālīsa kittitā._  



