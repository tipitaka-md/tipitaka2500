
[Home](/) / [20Ap1 Therāpadānapāḷi](../../20Ap1.md) / [29 Paṇṇadāyakavagga](../29.md)

# 29.6 Upaṭṭhākadāyakattheraapadāna

* Paṇṇadāyakavagga

* Upaṭṭhākadāyakattheraapadāna

(24.)

3320\. _“Rathiyaṃ paṭipajjantaṃ,_  
_āhutīnaṃ paṭiggahaṃ;_  
_Dvipadindaṃ mahānāgaṃ,_  
_lokajeṭṭhaṃ narāsabhaṃ._  


(25.)

3321\. _Pakkosāpiya tassāhaṃ,_  
_sabbalokahitesino;_  
_Upaṭṭhāko mayā dinno,_  
_siddhatthassa mahesino._  


(26.)

3322\. _Paṭiggahetvā sambuddho,_  
_niyyādesi mahāmuni;_  
_Uṭṭhāya āsanā tamhā,_  
_pakkāmi pācināmukho._  


(27.)

3323\. _Catunnavutito kappe,_  
_upaṭṭhākamadaṃ tadā;_  
_Duggatiṃ nābhijānāmi,_  
_upaṭṭhānassidaṃ phalaṃ._  


(28.)

3324\. _Sattapaññāsito kappe,_  
_balasenasanāmako;_  
_Sattaratanasampanno,_  
_cakkavattī mahabbalo._  


(29.)

3325\. _Paṭisambhidā catasso,_  
_…pe…_  
_kataṃ buddhassa sāsanaṃ”._  


3326\. Itthaṃ sudaṃ āyasmā upaṭṭhākadāyako thero imā gāthāyo abhāsitthāti.

---

3327\. Upaṭṭhākadāyakattherassāpadānaṃ chaṭṭhaṃ.



[Go to previous page (29.5 Maghavapupphiyattheraapadāna)](29.5.md) / [Go to parent page (29 Paṇṇadāyakavagga)](../29.md) / [Go to next page (29.7 Apadāniyattheraapadāna)](29.7.md)


