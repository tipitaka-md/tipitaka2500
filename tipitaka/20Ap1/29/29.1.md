
[Home](/) / [20Ap1 Therāpadānapāḷi](../../20Ap1.md) / [29 Paṇṇadāyakavagga](../29.md)

# 29.1 Paṇṇadāyakattheraapadāna

* Paṇṇadāyakavagga

* Paṇṇadāyakattheraapadāna

(1.)

3287\. _“Paṇṇasāle nisinnomhi,_  
_paṇṇabhojanabhojano;_  
_Upaviṭṭhañca maṃ santaṃ,_  
_upāgacchi mahāisi._  


(2.)

3288\. _Siddhattho lokapajjoto,_  
_sabbalokatikicchako;_  
_Tassa paṇṇaṃ mayā dinnaṃ,_  
_nisinnaṃ paṇṇasanthare._  


(3.)

3289\. _Catunnavutito kappe,_  
_yaṃ paṇṇamadadiṃ tadā;_  
_Duggatiṃ nābhijānāmi,_  
_paṇṇadānassidaṃ phalaṃ._  


(4.)

3290\. _Paṭisambhidā catasso,_  
_vimokkhāpi ca aṭṭhime;_  
_Chaḷabhiññā sacchikatā,_  
_kataṃ buddhassa sāsanaṃ”._  


3291\. Itthaṃ sudaṃ āyasmā paṇṇadāyako thero imā gāthāyo abhāsitthāti.

---

3292\. Paṇṇadāyakattherassāpadānaṃ paṭhamaṃ.



[Go to previous page (29 Paṇṇadāyakavagga)](../29.md) / [Go to parent page (29 Paṇṇadāyakavagga)](../29.md) / [Go to next page (29.2 Phaladāyakattheraapadāna)](29.2.md)


