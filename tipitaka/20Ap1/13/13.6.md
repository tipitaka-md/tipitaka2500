
[Home](/) / [20Ap1 Therāpadānapāḷi](../../20Ap1.md) / [13 Sereyyavagga](../13.md)

# 13.6 Kusumāsaniyattheraapadāna

* Sereyyavagga

* Kusumāsaniyattheraapadāna

(65.)

2128\. _“Nagare dhaññavatiyā,_  
_ahosiṃ brāhmaṇo tadā;_  
_Lakkhaṇe itihāse ca,_  
_sanighaṇḍusakeṭubhe._  


(66.)

2129\. _Padako veyyākaraṇo,_  
_nimittakovido ahaṃ;_  
_Mante ca sisse vācesiṃ,_  
_tiṇṇaṃ vedāna pāragū._  


(67.)

2130\. _Pañca uppalahatthāni,_  
_piṭṭhiyaṃ ṭhapitāni me;_  
_Āhutiṃ yiṭṭhukāmohaṃ,_  
_pitumātusamāgame._  


(68.)

2131\. _Tadā vipassī bhagavā,_  
_bhikkhusaṃghapurakkhato;_  
_Obhāsento disā sabbā,_  
_āgacchati narāsabho._  


(69.)

2132\. _Āsanaṃ paññapetvāna,_  
_nimantetvā mahāmuniṃ;_  
_Santharitvāna taṃ pupphaṃ,_  
_abhinesiṃ sakaṃ gharaṃ._  


(70.)

2133\. _Yaṃ me atthi sake gehe,_  
_āmisaṃ paccupaṭṭhitaṃ;_  
_Tāhaṃ buddhassa pādāsiṃ,_  
_pasanno sehi pāṇibhi._  


(71.)

2134\. _Bhuttāviṃ kālamaññāya,_  
_pupphahatthamadāsahaṃ;_  
_Anumoditvāna sabbaññū,_  
_pakkāmi uttarāmukho._  


(72.)

2135\. _Ekanavutito kappe,_  
_yaṃ pupphamadadiṃ tadā;_  
_Duggatiṃ nābhijānāmi,_  
_pupphadānassidaṃ phalaṃ._  


(73.)

2136\. _Anantaraṃ ito kappe,_  
_rājāhuṃ varadassano;_  
_Sattaratanasampanno,_  
_cakkavattī mahabbalo._  


(74.)

2137\. _Paṭisambhidā catasso,_  
_…pe…_  
_kataṃ buddhassa sāsanaṃ”._  


2138\. Itthaṃ sudaṃ āyasmā kusumāsaniyo thero imā gāthāyo abhāsitthāti.

---

2139\. Kusumāsaniyattherassāpadānaṃ chaṭṭhaṃ.



[Go to previous page (13.5 Sammukhāthavikattheraapadāna)](13.5.md) / [Go to parent page (13 Sereyyavagga)](../13.md) / [Go to next page (13.7 Phaladāyakattheraapadāna)](13.7.md)


