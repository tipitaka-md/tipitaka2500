
[Home](/) / [20Ap1 Therāpadānapāḷi](../../20Ap1.md) / [13 Sereyyavagga](../13.md)

# 𑁧𑁩𑁇𑁬 𑀓𑀼𑀲𑀼𑀫𑀸𑀲𑀦𑀺𑀬𑀢𑁆𑀣𑁂𑀭𑀅𑀧𑀤𑀸𑀦

### 𑀲𑁂𑀭𑁂𑀬𑁆𑀬𑀯𑀕𑁆𑀕

### 𑀓𑀼𑀲𑀼𑀫𑀸𑀲𑀦𑀺𑀬𑀢𑁆𑀣𑁂𑀭𑀅𑀧𑀤𑀸𑀦

(65.)

2128\. _“𑀦𑀕𑀭𑁂 𑀥𑀜𑁆𑀜𑀯𑀢𑀺𑀬𑀸,_  
_𑀅𑀳𑁄𑀲𑀺𑀁 𑀩𑁆𑀭𑀸𑀳𑁆𑀫𑀡𑁄 𑀢𑀤𑀸;_  
_𑀮𑀓𑁆𑀔𑀡𑁂 𑀇𑀢𑀺𑀳𑀸𑀲𑁂 𑀘,_  
_𑀲𑀦𑀺𑀖𑀡𑁆𑀟𑀼𑀲𑀓𑁂𑀝𑀼𑀪𑁂𑁇_  


(66.)

2129\. _𑀧𑀤𑀓𑁄 𑀯𑁂𑀬𑁆𑀬𑀸𑀓𑀭𑀡𑁄,_  
_𑀦𑀺𑀫𑀺𑀢𑁆𑀢𑀓𑁄𑀯𑀺𑀤𑁄 𑀅𑀳𑀁;_  
_𑀫𑀦𑁆𑀢𑁂 𑀘 𑀲𑀺𑀲𑁆𑀲𑁂 𑀯𑀸𑀘𑁂𑀲𑀺𑀁,_  
_𑀢𑀺𑀡𑁆𑀡𑀁 𑀯𑁂𑀤𑀸𑀦 𑀧𑀸𑀭𑀕𑀽𑁇_  


(67.)

2130\. _𑀧𑀜𑁆𑀘 𑀉𑀧𑁆𑀧𑀮𑀳𑀢𑁆𑀣𑀸𑀦𑀺,_  
_𑀧𑀺𑀝𑁆𑀞𑀺𑀬𑀁 𑀞𑀧𑀺𑀢𑀸𑀦𑀺 𑀫𑁂;_  
_𑀆𑀳𑀼𑀢𑀺𑀁 𑀬𑀺𑀝𑁆𑀞𑀼𑀓𑀸𑀫𑁄𑀳𑀁,_  
_𑀧𑀺𑀢𑀼𑀫𑀸𑀢𑀼𑀲𑀫𑀸𑀕𑀫𑁂𑁇_  


(68.)

2131\. _𑀢𑀤𑀸 𑀯𑀺𑀧𑀲𑁆𑀲𑀻 𑀪𑀕𑀯𑀸,_  
_𑀪𑀺𑀓𑁆𑀔𑀼𑀲𑀁𑀖𑀧𑀼𑀭𑀓𑁆𑀔𑀢𑁄;_  
_𑀑𑀪𑀸𑀲𑁂𑀦𑁆𑀢𑁄 𑀤𑀺𑀲𑀸 𑀲𑀩𑁆𑀩𑀸,_  
_𑀆𑀕𑀘𑁆𑀙𑀢𑀺 𑀦𑀭𑀸𑀲𑀪𑁄𑁇_  


(69.)

2132\. _𑀆𑀲𑀦𑀁 𑀧𑀜𑁆𑀜𑀧𑁂𑀢𑁆𑀯𑀸𑀦,_  
_𑀦𑀺𑀫𑀦𑁆𑀢𑁂𑀢𑁆𑀯𑀸 𑀫𑀳𑀸𑀫𑀼𑀦𑀺𑀁;_  
_𑀲𑀦𑁆𑀣𑀭𑀺𑀢𑁆𑀯𑀸𑀦 𑀢𑀁 𑀧𑀼𑀧𑁆𑀨𑀁,_  
_𑀅𑀪𑀺𑀦𑁂𑀲𑀺𑀁 𑀲𑀓𑀁 𑀖𑀭𑀁𑁇_  


(70.)

2133\. _𑀬𑀁 𑀫𑁂 𑀅𑀢𑁆𑀣𑀺 𑀲𑀓𑁂 𑀕𑁂𑀳𑁂,_  
_𑀆𑀫𑀺𑀲𑀁 𑀧𑀘𑁆𑀘𑀼𑀧𑀝𑁆𑀞𑀺𑀢𑀁;_  
_𑀢𑀸𑀳𑀁 𑀩𑀼𑀤𑁆𑀥𑀲𑁆𑀲 𑀧𑀸𑀤𑀸𑀲𑀺𑀁,_  
_𑀧𑀲𑀦𑁆𑀦𑁄 𑀲𑁂𑀳𑀺 𑀧𑀸𑀡𑀺𑀪𑀺𑁇_  


(71.)

2134\. _𑀪𑀼𑀢𑁆𑀢𑀸𑀯𑀺𑀁 𑀓𑀸𑀮𑀫𑀜𑁆𑀜𑀸𑀬,_  
_𑀧𑀼𑀧𑁆𑀨𑀳𑀢𑁆𑀣𑀫𑀤𑀸𑀲𑀳𑀁;_  
_𑀅𑀦𑀼𑀫𑁄𑀤𑀺𑀢𑁆𑀯𑀸𑀦 𑀲𑀩𑁆𑀩𑀜𑁆𑀜𑀽,_  
_𑀧𑀓𑁆𑀓𑀸𑀫𑀺 𑀉𑀢𑁆𑀢𑀭𑀸𑀫𑀼𑀔𑁄𑁇_  


(72.)

2135\. _𑀏𑀓𑀦𑀯𑀼𑀢𑀺𑀢𑁄 𑀓𑀧𑁆𑀧𑁂,_  
_𑀬𑀁 𑀧𑀼𑀧𑁆𑀨𑀫𑀤𑀤𑀺𑀁 𑀢𑀤𑀸;_  
_𑀤𑀼𑀕𑁆𑀕𑀢𑀺𑀁 𑀦𑀸𑀪𑀺𑀚𑀸𑀦𑀸𑀫𑀺,_  
_𑀧𑀼𑀧𑁆𑀨𑀤𑀸𑀦𑀲𑁆𑀲𑀺𑀤𑀁 𑀨𑀮𑀁𑁇_  


(73.)

2136\. _𑀅𑀦𑀦𑁆𑀢𑀭𑀁 𑀇𑀢𑁄 𑀓𑀧𑁆𑀧𑁂,_  
_𑀭𑀸𑀚𑀸𑀳𑀼𑀁 𑀯𑀭𑀤𑀲𑁆𑀲𑀦𑁄;_  
_𑀲𑀢𑁆𑀢𑀭𑀢𑀦𑀲𑀫𑁆𑀧𑀦𑁆𑀦𑁄,_  
_𑀘𑀓𑁆𑀓𑀯𑀢𑁆𑀢𑀻 𑀫𑀳𑀩𑁆𑀩𑀮𑁄𑁇_  


(74.)

2137\. _𑀧𑀝𑀺𑀲𑀫𑁆𑀪𑀺𑀤𑀸 𑀘𑀢𑀲𑁆𑀲𑁄,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁”𑁇_  


2138\. 𑀇𑀢𑁆𑀣𑀁 𑀲𑀼𑀤𑀁 𑀆𑀬𑀲𑁆𑀫𑀸 𑀓𑀼𑀲𑀼𑀫𑀸𑀲𑀦𑀺𑀬𑁄 𑀣𑁂𑀭𑁄 𑀇𑀫𑀸 𑀕𑀸𑀣𑀸𑀬𑁄 𑀅𑀪𑀸𑀲𑀺𑀢𑁆𑀣𑀸𑀢𑀺𑁇

---

2139\. 𑀓𑀼𑀲𑀼𑀫𑀸𑀲𑀦𑀺𑀬𑀢𑁆𑀣𑁂𑀭𑀲𑁆𑀲𑀸𑀧𑀤𑀸𑀦𑀁 𑀙𑀝𑁆𑀞𑀁𑁇



[Go to previous page (13.5 Sammukhāthavikattheraapadāna)](13.5.md) / [Go to parent page (13 Sereyyavagga)](../13.md) / [Go to next page (13.7 Phaladāyakattheraapadāna)](13.7.md)


