---
title: 13.3 Pāyasadāyakattheraapadāna
path: /tipitaka/20Ap1/13/13.3
ref: 267257
breadcrumbs:
  - name: Home
    link: /
  - name: 20Ap1 Therāpadānapāḷi
    link: /tipitaka/20Ap1
  - name: 13 Sereyyavagga
    link: /tipitaka/20Ap1/13
prevL: /tipitaka/20Ap1/13/13.2
upL: /tipitaka/20Ap1/13
nextL: /tipitaka/20Ap1/13/13.4
---

# 13.3 Pāyasadāyakattheraapadāna

### Sereyyavagga

### Pāyasadāyakattheraapadāna

(26.)

2083. _“Suvaṇṇavaṇṇo sambuddho,_  
_Bāttiṃsavaralakkhaṇo;_  
_Pavanā abhinikkhanto,_  
_Bhikkhusaṃghapurakkhato._  


(27.)

2084. _Mahaccā kaṃsapātiyā,_  
_vaḍḍhetvā pāyasaṃ ahaṃ;_  
_Āhutiṃ yiṭṭhukāmo so,_  
_upanesiṃ baliṃ ahaṃ._  


(28.)

2085. _Bhagavā tamhi samaye,_  
_lokajeṭṭho narāsabho;_  
_Caṅkamaṃ susamārūḷho,_  
_ambare anilāyane._  


(29.)

2086. _Tañca acchariyaṃ disvā,_  
_abbhutaṃ lomahaṃsanaṃ;_  
_Ṭhapayitvā kaṃsapātiṃ,_  
_vipassiṃ abhivādayiṃ._  


(30.)

2087. _Tuvaṃ devosi sabbaññū,_  
_sadeve sahamānuse;_  
_Anukampaṃ upādāya,_  
_paṭigaṇha mahāmuni._  


(31.)

2088. _Paṭiggahesi bhagavā,_  
_sabbaññū lokanāyako;_  
_Mama saṅkappamaññāya,_  
_satthā loke mahāmuni._  


(32.)

2089. _Ekanavutito kappe,_  
_yaṃ dānamadadiṃ tadā;_  
_Duggatiṃ nābhijānāmi,_  
_pāyasassa idaṃ phalaṃ._  


(33.)

2090. _Ekatālīsito kappe,_  
_buddho nāmāsi khattiyo;_  
_Sattaratanasampanno,_  
_cakkavattī mahabbalo._  


(34.)

2091. _Paṭisambhidā catasso,_  
_…pe…_  
_kataṃ buddhassa sāsanaṃ”._  


2092. Itthaṃ sudaṃ āyasmā pāyasadāyako thero imā gāthāyo abhāsitthāti.

===

2093. Pāyasadāyakattherassāpadānaṃ tatiyaṃ.




