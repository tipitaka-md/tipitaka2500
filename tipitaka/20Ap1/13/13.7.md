
[Home](/) / [20Ap1 Therāpadānapāḷi](../../20Ap1.md) / [13 Sereyyavagga](../13.md)

# 13.7 Phaladāyakattheraapadāna

* Sereyyavagga

* Phaladāyakattheraapadāna

(75.)

2140\. _“Ajjhāyako mantadharo,_  
_tiṇṇaṃ vedāna pāragū;_  
_Himavantassāvidūre,_  
_vasāmi assame ahaṃ._  


(76.)

2141\. _Aggihuttañca me atthi,_  
_puṇḍarīkaphalāni ca;_  
_Puṭake nikkhipitvāna,_  
_dumagge laggitaṃ mayā._  


(77.)

2142\. _Padumuttaro lokavidū,_  
_āhutīnaṃ paṭiggaho;_  
_Mamuddharitukāmo so,_  
_bhikkhanto mamupāgami._  


(78.)

2143\. _Pasannacitto sumano,_  
_phalaṃ buddhassadāsahaṃ;_  
_Vittisañjanano mayhaṃ,_  
_diṭṭhadhammasukhāvaho._  


(79.)

2144\. _Suvaṇṇavaṇṇo sambuddho,_  
_āhutīnaṃ paṭiggaho;_  
_Antalikkhe ṭhito satthā,_  
_imaṃ gāthaṃ abhāsatha._  


(80.)

2145\. _‘Iminā phaladānena,_  
_cetanāpaṇidhīhi ca;_  
_Kappānaṃ satasahassaṃ,_  
_duggatiṃ nupapajjati’._  


(81.)

2146\. _Teneva sukkamūlena,_  
_anubhotvāna sampadā;_  
_Pattomhi acalaṃ ṭhānaṃ,_  
_hitvā jayaparājayaṃ._  


(82.)

2147\. _Ito sattasate kappe,_  
_rājā āsiṃ sumaṅgalo;_  
_Sattaratanasampanno,_  
_cakkavattī mahabbalo._  


(83.)

2148\. _Paṭisambhidā catasso,_  
_…pe…_  
_kataṃ buddhassa sāsanaṃ”._  


2149\. Itthaṃ sudaṃ āyasmā phaladāyako thero imā gāthāyo abhāsitthāti.

---

2150\. Phaladāyakattherassāpadānaṃ sattamaṃ.



[Go to previous page (13.6 Kusumāsaniyattheraapadāna)](13.6.md) / [Go to parent page (13 Sereyyavagga)](../13.md) / [Go to next page (13.8 Ñāṇasaññikattheraapadāna)](13.8.md)


