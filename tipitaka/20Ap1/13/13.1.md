---
title: 13.1 Sereyyakattheraapadāna
path: /tipitaka/20Ap1/13/13.1
ref: 267255
breadcrumbs:
  - name: Home
    link: /
  - name: 20Ap1 Therāpadānapāḷi
    link: /tipitaka/20Ap1
  - name: 13 Sereyyavagga
    link: /tipitaka/20Ap1/13
prevL: /tipitaka/20Ap1/13
upL: /tipitaka/20Ap1/13
nextL: /tipitaka/20Ap1/13/13.2
---

# 13.1 Sereyyakattheraapadāna

### Sereyyavagga

### Sereyyakattheraapadāna

(1.)

2054. _“Ajjhāyako mantadharo,_  
_tiṇṇaṃ vedāna pāragū;_  
_Abbhokāse ṭhito santo,_  
_addasaṃ lokanāyakaṃ._  


(2.)

2055. _Sīhaṃ yathā vanacaraṃ,_  
_byaggharājaṃva nittasaṃ;_  
_Tidhāpabhinnamātaṅgaṃ,_  
_kuñjaraṃva mahesinaṃ._  


(3.)

2056. _Sereyyakaṃ gahetvāna,_  
_ākāse ukkhipiṃ ahaṃ;_  
_Buddhassa ānubhāvena,_  
_parivārenti sabbaso._  


(4.)

2057. _Adhiṭṭhahi mahāvīro,_  
_sabbaññū lokanāyako;_  
_Samantā pupphacchadanā,_  
_okiriṃsu narāsabhaṃ._  


(5.)

2058. _Tato sā pupphakañcukā,_  
_antovaṇṭā bahimukhā;_  
_Sattāhaṃ chadanaṃ katvā,_  
_tato antaradhāyatha._  


(6.)

2059. _Tañca acchariyaṃ disvā,_  
_abbhutaṃ lomahaṃsanaṃ;_  
_Buddhe cittaṃ pasādesiṃ,_  
_sugate lokanāyake._  


(7.)

2060. _Tena cittappasādena,_  
_sukkamūlena codito;_  
_Kappānaṃ satasahassaṃ,_  
_duggatiṃ nupapajjahaṃ._  


(8.)

2061. _Pannarasasahassamhi,_  
_kappānaṃ pañcavīsati;_  
_Vītamalā samānā ca,_  
_cakkavattī mahabbalā._  


(9.)

2062. _Paṭisambhidā catasso,_  
_vimokkhāpi ca aṭṭhime;_  
_Chaḷabhiññā sacchikatā,_  
_kataṃ buddhassa sāsanaṃ”._  


2063. Itthaṃ sudaṃ āyasmā sereyyako thero imā gāthāyo abhāsitthāti.

===

2064. Sereyyakattherassāpadānaṃ paṭhamaṃ.




