
[Home](/) / [20Ap1 Therāpadānapāḷi](../../20Ap1.md) / [13 Sereyyavagga](../13.md)

# 13.1 Sereyyakattheraapadāna

* Sereyyavagga

* Sereyyakattheraapadāna

(1.)

2054\. _“Ajjhāyako mantadharo,_  
_tiṇṇaṃ vedāna pāragū;_  
_Abbhokāse ṭhito santo,_  
_addasaṃ lokanāyakaṃ._  


(2.)

2055\. _Sīhaṃ yathā vanacaraṃ,_  
_byaggharājaṃva nittasaṃ;_  
_Tidhāpabhinnamātaṅgaṃ,_  
_kuñjaraṃva mahesinaṃ._  


(3.)

2056\. _Sereyyakaṃ gahetvāna,_  
_ākāse ukkhipiṃ ahaṃ;_  
_Buddhassa ānubhāvena,_  
_parivārenti sabbaso._  


(4.)

2057\. _Adhiṭṭhahi mahāvīro,_  
_sabbaññū lokanāyako;_  
_Samantā pupphacchadanā,_  
_okiriṃsu narāsabhaṃ._  


(5.)

2058\. _Tato sā pupphakañcukā,_  
_antovaṇṭā bahimukhā;_  
_Sattāhaṃ chadanaṃ katvā,_  
_tato antaradhāyatha._  


(6.)

2059\. _Tañca acchariyaṃ disvā,_  
_abbhutaṃ lomahaṃsanaṃ;_  
_Buddhe cittaṃ pasādesiṃ,_  
_sugate lokanāyake._  


(7.)

2060\. _Tena cittappasādena,_  
_sukkamūlena codito;_  
_Kappānaṃ satasahassaṃ,_  
_duggatiṃ nupapajjahaṃ._  


(8.)

2061\. _Pannarasasahassamhi,_  
_kappānaṃ pañcavīsati;_  
_Vītamalā samānā ca,_  
_cakkavattī mahabbalā._  


(9.)

2062\. _Paṭisambhidā catasso,_  
_vimokkhāpi ca aṭṭhime;_  
_Chaḷabhiññā sacchikatā,_  
_kataṃ buddhassa sāsanaṃ”._  


2063\. Itthaṃ sudaṃ āyasmā sereyyako thero imā gāthāyo abhāsitthāti.

---

2064\. Sereyyakattherassāpadānaṃ paṭhamaṃ.



[Go to previous page (13 Sereyyavagga)](../13.md) / [Go to parent page (13 Sereyyavagga)](../13.md) / [Go to next page (13.2 Pupphathūpiyattheraapadāna)](13.2.md)


