
[Home](/) / [20Ap1 Therāpadānapāḷi](../../20Ap1.md) / [45 Vibhītakavagga](../45.md)

# 45.3 Billiyattheraapadāna

* Vibhītakavagga

* Billiyattheraapadāna

(15.)

5793\. _“Candabhāgānadītīre,_  
_assamo sukato mama;_  
_Billarukkhehi ākiṇṇo,_  
_nānādumanisevito._  


(16.)

5794\. _Sugandhaṃ beluvaṃ disvā,_  
_buddhaseṭṭhamanussariṃ;_  
_Khāribhāraṃ pūrayitvā,_  
_tuṭṭho saṃviggamānaso._  


(17.)

5795\. _Kakusandhaṃ upāgamma,_  
_billapakkamadāsahaṃ;_  
_Puññakkhettassa vīrassa,_  
_vippasannena cetasā._  


(18.)

5796\. _Imasmiṃyeva kappasmiṃ,_  
_yaṃ phalamadadiṃ tadā;_  
_Duggatiṃ nābhijānāmi,_  
_phaladānassidaṃ phalaṃ._  


(19.)

5797\. _Kilesā jhāpitā mayhaṃ,_  
_…pe…_  
_viharāmi anāsavo._  


(20.)

5798\. _Svāgataṃ vata me āsi,_  
_…pe…_  
_kataṃ buddhassa sāsanaṃ._  


(21.)

5799\. _Paṭisambhidā catasso,_  
_…pe…_  
_kataṃ buddhassa sāsanaṃ”._  


5800\. Itthaṃ sudaṃ āyasmā billiyo thero imā gāthāyo abhāsitthāti.

---

5801\. Billiyattherassāpadānaṃ tatiyaṃ.



[Go to previous page (45.2 Koladāyakattheraapadāna)](45.2.md) / [Go to parent page (45 Vibhītakavagga)](../45.md) / [Go to next page (45.4 Bhallātadāyakattheraapadāna)](45.4.md)


