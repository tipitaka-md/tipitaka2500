
[Home](/) / [20Ap1 Therāpadānapāḷi](../../20Ap1.md) / [3 Subhūtivagga](../3.md)

# 3.10 Khomadāyakattheraapadāna

* Subhūtivagga

* Khomadāyakattheraapadāna

(184.)

1061\. _“Nagare bandhumatiyā,_  
_ahosiṃ vāṇijo tadā;_  
_Teneva dāraṃ posemi,_  
_ropemi bījasampadaṃ._  


(185.)

1062\. _Rathiyaṃ paṭipannassa,_  
_vipassissa mahesino;_  
_Ekaṃ khomaṃ mayā dinnaṃ,_  
_kusalatthāya satthuno._  


(186.)

1063\. _Ekanavutito kappe,_  
_yaṃ khomamadadiṃ tadā;_  
_Duggatiṃ nābhijānāmi,_  
_khomadānassidaṃ phalaṃ._  


(187.)

1064\. _Sattarase ito kappe,_  
_eko sindhavasandhano;_  
_Sattaratanasampanno,_  
_catudīpamhi issaro._  


(188.)

1065\. _Paṭisambhidā catasso,_  
_Vimokkhāpi ca aṭṭhime;_  
_Chaḷabhiññā sacchikatā,_  
_Kataṃ buddhassa sāsanaṃ”. (991)_  


1066\. Itthaṃ sudaṃ āyasmā khomadāyako thero imā gāthāyo abhāsitthāti.

---

1067\. Khomadāyakattherassāpadānaṃ dasamaṃ.



---

1068\. Tassuddānaṃ



1069\. _Subhūti upavāno ca,_  
_saraṇo sīlagāhako;_  
_Annasaṃsāvako dhūpo,_  
_pulino uttiyena ca._  


1070\. _Añjalī khomadāyī ca,_  
_daseva tatiye gaṇe;_  
_Pañcāsītisataṃ vuttā,_  
_gāthāyo sabbapiṇḍitā._  


---

1071\. Subhūtivaggo tatiyo.



---

1072\. Catutthabhāṇavāraṃ.



[Go to previous page (3.9 Ekañjalikattheraapadāna)](3.9.md) / [Go to parent page (3 Subhūtivagga)](../3.md) / [Go to next page (4 Kuṇḍadhānavagga)](../4.md)


