
[Home](/) / [20Ap1 Therāpadānapāḷi](../../20Ap1.md) / [3 Subhūtivagga](../3.md)

# 3.4 Pañcasīlasamādāniyattheraapadāna

* Subhūtivagga

* Pañcasīlasamādāniyattheraapadāna

(134.)

999\. _“Nagare candavatiyā,_  
_bhatako āsahaṃ tadā;_  
_Parakammāyane yutto,_  
_pabbajjaṃ na labhāmahaṃ._  


(135.)

1000\. _Mahandhakārapihitā,_  
_tividhaggīhi ḍayhare;_  
_Kena nu kho upāyena,_  
_visaṃyutto bhave ahaṃ._  


(136.)

1001\. _Deyyadhammo ca me natthi,_  
_varāko bhatako ahaṃ;_  
_Yannūnāhaṃ pañcasīlaṃ,_  
_rakkheyyaṃ paripūrayaṃ._  


(137.)

1002\. _Anomadassissa munino,_  
_nisabho nāma sāvako;_  
_Tamahaṃ upasaṅkamma,_  
_pañcasikkhāpadaggahiṃ._  


(138.)

1003\. _Vassasatasahassāni,_  
_āyu vijjati tāvade;_  
_Tāvatā pañcasīlāni,_  
_paripuṇṇāni gopayiṃ._  


(139.)

1004\. _Maccukāle ca sampatte,_  
_devā assāsayanti maṃ;_  
_‘Ratho sahassayutto te,_  
_mārisāyaṃ upaṭṭhito’._  


(140.)

1005\. _Vattante carime citte,_  
_mama sīlaṃ anussariṃ;_  
_Tena kammena sukatena,_  
_tāvatiṃsaṃ agacchahaṃ._  


(141.)

1006\. _Tiṃsakkhattuñca devindo,_  
_devarajjamakārayiṃ;_  
_Dibbasukhaṃ anubhaviṃ,_  
_accharāhi purakkhato._  


(142.)

1007\. _Pañcasattatikkhattuñca,_  
_cakkavattī ahosahaṃ;_  
_Padesarajjaṃ vipulaṃ,_  
_gaṇanāto asaṅkhiyaṃ._  


(143.)

1008\. _Devalokā cavitvāna,_  
_sukkamūlena codito;_  
_Pure vesāliyaṃ jāto,_  
_mahāsāle suaḍḍhake._  


(144.)

1009\. _Vassūpanāyike kāle,_  
_dippante jinasāsane;_  
_Mātā ca me pitā ceva,_  
_pañcasikkhāpadaggahuṃ._  


(145.)

1010\. _Saha sutvānahaṃ sīlaṃ,_  
_mama sīlaṃ anussariṃ;_  
_Ekāsane nisīditvā,_  
_arahattamapāpuṇiṃ._  


(146.)

1011\. _**Jātiyā pañcavassena**,_  
_arahattamapāpuṇiṃ;_  
_Upasampādayi buddho,_  
_guṇamaññāya cakkhumā._  


(147.)

1012\. _Paripuṇṇāni gopetvā,_  
_pañcasikkhāpadānahaṃ;_  
_Aparimeyye ito kappe,_  
_vinipātaṃ na gacchahaṃ._  


(148.)

1013\. _Svāhaṃ yasamanubhaviṃ,_  
_tesaṃ sīlāna vāhasā;_  
_Kappakoṭimpi kittento,_  
_kittaye ekadesakaṃ._  


(149.)

1014\. _Pañca sīlāni gopetvā,_  
_tayo hetū labhāmahaṃ;_  
_Dīghāyuko mahābhogo,_  
_tikkhapañño bhavāmahaṃ._  


(150.)

1015\. _Saṅkittento ca sabbesaṃ,_  
_adhimattañca porisaṃ;_  
_Bhavābhave saṃsaritvā,_  
_ete ṭhāne labhāmahaṃ._  


(151.)

1016\. _Aparimeyyasīlesu,_  
_vattantā jinasāvakā;_  
_Bhavesu yadi rajjeyyuṃ,_  
_vipāko kīdiso bhave._  


(152.)

1017\. _Suciṇṇaṃ me pañcasīlaṃ,_  
_bhatakena tapassinā;_  
_Tena sīlenahaṃ ajja,_  
_mocayiṃ sabbabandhanā._  


(153.)

1018\. _Aparimeyye ito kappe,_  
_pañca sīlāni gopayiṃ;_  
_Duggatiṃ nābhijānāmi,_  
_pañcasīlānidaṃ phalaṃ._  


(154.)

1019\. _Paṭisambhidā catasso,_  
_vimokkhāpi ca aṭṭhime;_  
_Chaḷabhiññā sacchikatā,_  
_kataṃ buddhassa sāsanaṃ”._  


1020\. Itthaṃ sudaṃ āyasmā pañcasīlasamādāniyo thero imā gāthāyo abhāsitthāti.

---

1021\. Pañcasīlasamādāniyattherassāpadānaṃ catutthaṃ.



[Go to previous page (3.3 Tisaraṇagamaniyattheraapadāna)](3.3.md) / [Go to parent page (3 Subhūtivagga)](../3.md) / [Go to next page (3.5 Annasaṃsāvakattheraapadāna)](3.5.md)


