
[Home](/) / [20Ap1 Therāpadānapāḷi](../../20Ap1.md) / [3 Subhūtivagga](../3.md)

# 3.3 Tisaraṇagamaniyattheraapadāna

* Subhūtivagga

* Tisaraṇagamaniyattheraapadāna

(106.)

969\. _“Nagare candavatiyā,_  
_mātuupaṭṭhāko ahuṃ;_  
_Andhā mātā pitā mayhaṃ,_  
_te posemi ahaṃ tadā._  


(107.)

970\. _Rahogato nisīditvā,_  
_evaṃ cintesahaṃ tadā;_  
_Posento mātāpitaro,_  
_pabbajjaṃ na labhāmahaṃ._  


(108.)

971\. _Mahandhakārapihitā,_  
_tividhaggīhi ḍayhare;_  
_Etādise bhave jāte,_  
_natthi koci vināyako._  


(109.)

972\. _Buddho loke samuppanno,_  
_dippati dāni sāsanaṃ;_  
_Sakkā uddharituṃ attā,_  
_puññakāmena jantunā._  


(110.)

973\. _Uggayha tīṇi saraṇe,_  
_paripuṇṇāni gopayiṃ;_  
_Tena kammena sukatena,_  
_paṭimokkhāmi duggatiṃ._  


(111.)

974\. _Nisabho nāma samaṇo,_  
_buddhassa aggasāvako;_  
_Tamahaṃ upagantvāna,_  
_saraṇagamanaṃ gahiṃ._  


(112.)

975\. _Vassasatasahassāni,_  
_āyu vijjati tāvade;_  
_Tāvatā saraṇagamanaṃ,_  
_paripuṇṇaṃ agopayiṃ._  


(113.)

976\. _Carime vattamānamhi,_  
_saraṇaṃ taṃ anussariṃ;_  
_Tena kammena sukatena,_  
_tāvatiṃsaṃ agacchahaṃ._  


(114.)

977\. _Devalokagato santo,_  
_puññakammasamāhito;_  
_Yaṃ desaṃ upapajjāmi,_  
_aṭṭha hetū labhāmahaṃ._  


(115.)

978\. _Disāsu pūjito homi,_  
_tikkhapañño bhavāmahaṃ;_  
_Sabbe devānuvattanti,_  
_amitabhogaṃ labhāmahaṃ._  


(116.)

979\. _Suvaṇṇavaṇṇo sabbattha,_  
_paṭikanto bhavāmahaṃ;_  
_Mittānaṃ acalo homi,_  
_yaso abbhuggato mamaṃ._  


(117.)

980\. _Asītikkhattu devindo,_  
_devarajjamakārayiṃ;_  
_Dibbasukhaṃ anubhaviṃ,_  
_accharāhi purakkhato._  


(118.)

981\. _Pañcasattatikkhattuñca,_  
_cakkavattī ahosahaṃ;_  
_Padesarajjaṃ vipulaṃ,_  
_gaṇanāto asaṅkhiyaṃ._  


(119.)

982\. _Pacchime bhave sampatte,_  
_puññakammasamāhito;_  
_Pure sāvatthiyaṃ jāto,_  
_mahāsāle suaḍḍhake._  


(120.)

983\. _Nagarā nikkhamitvāna,_  
_dārakehi purakkhato;_  
_Hasakhiḍḍasamaṅgīhaṃ,_  
_saṃghārāmaṃ upāgamiṃ._  


(121.)

984\. _Tatthaddasāsiṃ samaṇaṃ,_  
_vippamuttaṃ nirūpadhiṃ;_  
_So me dhammamadesesi,_  
_saraṇañca adāsi me._  


(122.)

985\. _Sohaṃ sutvāna saraṇaṃ,_  
_saraṇaṃ me anussariṃ;_  
_Ekāsane nisīditvā,_  
_arahattamapāpuṇiṃ._  


(123.)

986\. _Jātiyā sattame vasse,_  
_arahattamapāpuṇiṃ;_  
_Upasampādayi buddho,_  
_guṇamaññāya cakkhumā._  


(124.)

987\. _Aparimeyye ito kappe,_  
_saraṇāni agacchahaṃ;_  
_Tato me sukataṃ kammaṃ,_  
_phalaṃ dassesi me idha._  


(125.)

988\. _Sugopitaṃ me saraṇaṃ,_  
_mānasaṃ suppaṇīhitaṃ;_  
_Anubhotvā yasaṃ sabbaṃ,_  
_pattomhi acalaṃ padaṃ._  


(126.)

989\. _Yesaṃ sotāvadhānatthi,_  
_suṇotha mama bhāsato;_  
_Ahaṃ vo kathayissāmi,_  
_sāmaṃ diṭṭhaṃ padaṃ mama._  


(127.)

990\. _‘Buddho loke samuppanno,_  
_vattate jinasāsanaṃ;_  
_Amatā vāditā bherī,_  
_sokasallavinodanā._  


(128.)

991\. _Yathāsakena thāmena,_  
_puññakkhette anuttare;_  
_Adhikāraṃ kareyyātha,_  
_passayissatha nibbutiṃ._  


(129.)

992\. _Paggayha tīṇi saraṇe,_  
_pañcasīlāni gopiya;_  
_Buddhe cittaṃ pasādetvā,_  
_dukkhassantaṃ karissatha._  


(130.)

993\. _Sammā dhammaṃ bhāvetvāna,_  
_Sīlāni parigopiya;_  
_Aciraṃ arahattaṃ vo,_  
_Sabbepi pāpuṇissatha._  


(131.)

994\. _Tevijjo iddhipattomhi,_  
_cetopariyakovido;_  
_Sāvako te mahāvīra,_  
_saraṇo vandati satthuno’._  


(132.)

995\. _Aparimeyye ito kappe,_  
_saraṇaṃ buddhassa gacchahaṃ;_  
_Duggatiṃ nābhijānāmi,_  
_saraṇaṃ gamane phalaṃ._  


(133.)

996\. _Paṭisambhidā catasso,_  
_vimokkhāpi ca aṭṭhime;_  
_Chaḷabhiññā sacchikatā,_  
_kataṃ buddhassa sāsanaṃ”._  


997\. Itthaṃ sudaṃ āyasmā tisaraṇagamaniyo thero imā gāthāyo abhāsitthāti.

---

998\. Tisaraṇagamaniyattherassāpadānaṃ tatiyaṃ.



[Go to previous page (3.2 Upavānattheraapadāna)](3.2.md) / [Go to parent page (3 Subhūtivagga)](../3.md) / [Go to next page (3.4 Pañcasīlasamādāniyattheraapadāna)](3.4.md)


