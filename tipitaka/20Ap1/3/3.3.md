
[Home](/) / [20Ap1 Therāpadānapāḷi](...md) / [3 Subhūtivagga](../20Ap1/3.md)

# 𑁩𑁇𑁩 𑀢𑀺𑀲𑀭𑀡𑀕𑀫𑀦𑀺𑀬𑀢𑁆𑀣𑁂𑀭𑀅𑀧𑀤𑀸𑀦

* 𑀲𑀼𑀪𑀽𑀢𑀺𑀯𑀕𑁆𑀕

* 𑀢𑀺𑀲𑀭𑀡𑀕𑀫𑀦𑀺𑀬𑀢𑁆𑀣𑁂𑀭𑀅𑀧𑀤𑀸𑀦

(106.)

969\. _“𑀦𑀕𑀭𑁂 𑀘𑀦𑁆𑀤𑀯𑀢𑀺𑀬𑀸,_  
_𑀫𑀸𑀢𑀼𑀉𑀧𑀝𑁆𑀞𑀸𑀓𑁄 𑀅𑀳𑀼𑀁;_  
_𑀅𑀦𑁆𑀥𑀸 𑀫𑀸𑀢𑀸 𑀧𑀺𑀢𑀸 𑀫𑀬𑁆𑀳𑀁,_  
_𑀢𑁂 𑀧𑁄𑀲𑁂𑀫𑀺 𑀅𑀳𑀁 𑀢𑀤𑀸𑁇_  


(107.)

970\. _𑀭𑀳𑁄𑀕𑀢𑁄 𑀦𑀺𑀲𑀻𑀤𑀺𑀢𑁆𑀯𑀸,_  
_𑀏𑀯𑀁 𑀘𑀺𑀦𑁆𑀢𑁂𑀲𑀳𑀁 𑀢𑀤𑀸;_  
_𑀧𑁄𑀲𑁂𑀦𑁆𑀢𑁄 𑀫𑀸𑀢𑀸𑀧𑀺𑀢𑀭𑁄,_  
_𑀧𑀩𑁆𑀩𑀚𑁆𑀚𑀁 𑀦 𑀮𑀪𑀸𑀫𑀳𑀁𑁇_  


(108.)

971\. _𑀫𑀳𑀦𑁆𑀥𑀓𑀸𑀭𑀧𑀺𑀳𑀺𑀢𑀸,_  
_𑀢𑀺𑀯𑀺𑀥𑀕𑁆𑀕𑀻𑀳𑀺 𑀟𑀬𑁆𑀳𑀭𑁂;_  
_𑀏𑀢𑀸𑀤𑀺𑀲𑁂 𑀪𑀯𑁂 𑀚𑀸𑀢𑁂,_  
_𑀦𑀢𑁆𑀣𑀺 𑀓𑁄𑀘𑀺 𑀯𑀺𑀦𑀸𑀬𑀓𑁄𑁇_  


(109.)

972\. _𑀩𑀼𑀤𑁆𑀥𑁄 𑀮𑁄𑀓𑁂 𑀲𑀫𑀼𑀧𑁆𑀧𑀦𑁆𑀦𑁄,_  
_𑀤𑀺𑀧𑁆𑀧𑀢𑀺 𑀤𑀸𑀦𑀺 𑀲𑀸𑀲𑀦𑀁;_  
_𑀲𑀓𑁆𑀓𑀸 𑀉𑀤𑁆𑀥𑀭𑀺𑀢𑀼𑀁 𑀅𑀢𑁆𑀢𑀸,_  
_𑀧𑀼𑀜𑁆𑀜𑀓𑀸𑀫𑁂𑀦 𑀚𑀦𑁆𑀢𑀼𑀦𑀸𑁇_  


(110.)

973\. _𑀉𑀕𑁆𑀕𑀬𑁆𑀳 𑀢𑀻𑀡𑀺 𑀲𑀭𑀡𑁂,_  
_𑀧𑀭𑀺𑀧𑀼𑀡𑁆𑀡𑀸𑀦𑀺 𑀕𑁄𑀧𑀬𑀺𑀁;_  
_𑀢𑁂𑀦 𑀓𑀫𑁆𑀫𑁂𑀦 𑀲𑀼𑀓𑀢𑁂𑀦,_  
_𑀧𑀝𑀺𑀫𑁄𑀓𑁆𑀔𑀸𑀫𑀺 𑀤𑀼𑀕𑁆𑀕𑀢𑀺𑀁𑁇_  


(111.)

974\. _𑀦𑀺𑀲𑀪𑁄 𑀦𑀸𑀫 𑀲𑀫𑀡𑁄,_  
_𑀩𑀼𑀤𑁆𑀥𑀲𑁆𑀲 𑀅𑀕𑁆𑀕𑀲𑀸𑀯𑀓𑁄;_  
_𑀢𑀫𑀳𑀁 𑀉𑀧𑀕𑀦𑁆𑀢𑁆𑀯𑀸𑀦,_  
_𑀲𑀭𑀡𑀕𑀫𑀦𑀁 𑀕𑀳𑀺𑀁𑁇_  


(112.)

975\. _𑀯𑀲𑁆𑀲𑀲𑀢𑀲𑀳𑀲𑁆𑀲𑀸𑀦𑀺,_  
_𑀆𑀬𑀼 𑀯𑀺𑀚𑁆𑀚𑀢𑀺 𑀢𑀸𑀯𑀤𑁂;_  
_𑀢𑀸𑀯𑀢𑀸 𑀲𑀭𑀡𑀕𑀫𑀦𑀁,_  
_𑀧𑀭𑀺𑀧𑀼𑀡𑁆𑀡𑀁 𑀅𑀕𑁄𑀧𑀬𑀺𑀁𑁇_  


(113.)

976\. _𑀘𑀭𑀺𑀫𑁂 𑀯𑀢𑁆𑀢𑀫𑀸𑀦𑀫𑁆𑀳𑀺,_  
_𑀲𑀭𑀡𑀁 𑀢𑀁 𑀅𑀦𑀼𑀲𑁆𑀲𑀭𑀺𑀁;_  
_𑀢𑁂𑀦 𑀓𑀫𑁆𑀫𑁂𑀦 𑀲𑀼𑀓𑀢𑁂𑀦,_  
_𑀢𑀸𑀯𑀢𑀺𑀁𑀲𑀁 𑀅𑀕𑀘𑁆𑀙𑀳𑀁𑁇_  


(114.)

977\. _𑀤𑁂𑀯𑀮𑁄𑀓𑀕𑀢𑁄 𑀲𑀦𑁆𑀢𑁄,_  
_𑀧𑀼𑀜𑁆𑀜𑀓𑀫𑁆𑀫𑀲𑀫𑀸𑀳𑀺𑀢𑁄;_  
_𑀬𑀁 𑀤𑁂𑀲𑀁 𑀉𑀧𑀧𑀚𑁆𑀚𑀸𑀫𑀺,_  
_𑀅𑀝𑁆𑀞 𑀳𑁂𑀢𑀽 𑀮𑀪𑀸𑀫𑀳𑀁𑁇_  


(115.)

978\. _𑀤𑀺𑀲𑀸𑀲𑀼 𑀧𑀽𑀚𑀺𑀢𑁄 𑀳𑁄𑀫𑀺,_  
_𑀢𑀺𑀓𑁆𑀔𑀧𑀜𑁆𑀜𑁄 𑀪𑀯𑀸𑀫𑀳𑀁;_  
_𑀲𑀩𑁆𑀩𑁂 𑀤𑁂𑀯𑀸𑀦𑀼𑀯𑀢𑁆𑀢𑀦𑁆𑀢𑀺,_  
_𑀅𑀫𑀺𑀢𑀪𑁄𑀕𑀁 𑀮𑀪𑀸𑀫𑀳𑀁𑁇_  


(116.)

979\. _𑀲𑀼𑀯𑀡𑁆𑀡𑀯𑀡𑁆𑀡𑁄 𑀲𑀩𑁆𑀩𑀢𑁆𑀣,_  
_𑀧𑀝𑀺𑀓𑀦𑁆𑀢𑁄 𑀪𑀯𑀸𑀫𑀳𑀁;_  
_𑀫𑀺𑀢𑁆𑀢𑀸𑀦𑀁 𑀅𑀘𑀮𑁄 𑀳𑁄𑀫𑀺,_  
_𑀬𑀲𑁄 𑀅𑀩𑁆𑀪𑀼𑀕𑁆𑀕𑀢𑁄 𑀫𑀫𑀁𑁇_  


(117.)

980\. _𑀅𑀲𑀻𑀢𑀺𑀓𑁆𑀔𑀢𑁆𑀢𑀼 𑀤𑁂𑀯𑀺𑀦𑁆𑀤𑁄,_  
_𑀤𑁂𑀯𑀭𑀚𑁆𑀚𑀫𑀓𑀸𑀭𑀬𑀺𑀁;_  
_𑀤𑀺𑀩𑁆𑀩𑀲𑀼𑀔𑀁 𑀅𑀦𑀼𑀪𑀯𑀺𑀁,_  
_𑀅𑀘𑁆𑀙𑀭𑀸𑀳𑀺 𑀧𑀼𑀭𑀓𑁆𑀔𑀢𑁄𑁇_  


(118.)

981\. _𑀧𑀜𑁆𑀘𑀲𑀢𑁆𑀢𑀢𑀺𑀓𑁆𑀔𑀢𑁆𑀢𑀼𑀜𑁆𑀘,_  
_𑀘𑀓𑁆𑀓𑀯𑀢𑁆𑀢𑀻 𑀅𑀳𑁄𑀲𑀳𑀁;_  
_𑀧𑀤𑁂𑀲𑀭𑀚𑁆𑀚𑀁 𑀯𑀺𑀧𑀼𑀮𑀁,_  
_𑀕𑀡𑀦𑀸𑀢𑁄 𑀅𑀲𑀗𑁆𑀔𑀺𑀬𑀁𑁇_  


(119.)

982\. _𑀧𑀘𑁆𑀙𑀺𑀫𑁂 𑀪𑀯𑁂 𑀲𑀫𑁆𑀧𑀢𑁆𑀢𑁂,_  
_𑀧𑀼𑀜𑁆𑀜𑀓𑀫𑁆𑀫𑀲𑀫𑀸𑀳𑀺𑀢𑁄;_  
_𑀧𑀼𑀭𑁂 𑀲𑀸𑀯𑀢𑁆𑀣𑀺𑀬𑀁 𑀚𑀸𑀢𑁄,_  
_𑀫𑀳𑀸𑀲𑀸𑀮𑁂 𑀲𑀼𑀅𑀟𑁆𑀠𑀓𑁂𑁇_  


(120.)

983\. _𑀦𑀕𑀭𑀸 𑀦𑀺𑀓𑁆𑀔𑀫𑀺𑀢𑁆𑀯𑀸𑀦,_  
_𑀤𑀸𑀭𑀓𑁂𑀳𑀺 𑀧𑀼𑀭𑀓𑁆𑀔𑀢𑁄;_  
_𑀳𑀲𑀔𑀺𑀟𑁆𑀟𑀲𑀫𑀗𑁆𑀕𑀻𑀳𑀁,_  
_𑀲𑀁𑀖𑀸𑀭𑀸𑀫𑀁 𑀉𑀧𑀸𑀕𑀫𑀺𑀁𑁇_  


(121.)

984\. _𑀢𑀢𑁆𑀣𑀤𑁆𑀤𑀲𑀸𑀲𑀺𑀁 𑀲𑀫𑀡𑀁,_  
_𑀯𑀺𑀧𑁆𑀧𑀫𑀼𑀢𑁆𑀢𑀁 𑀦𑀺𑀭𑀽𑀧𑀥𑀺𑀁;_  
_𑀲𑁄 𑀫𑁂 𑀥𑀫𑁆𑀫𑀫𑀤𑁂𑀲𑁂𑀲𑀺,_  
_𑀲𑀭𑀡𑀜𑁆𑀘 𑀅𑀤𑀸𑀲𑀺 𑀫𑁂𑁇_  


(122.)

985\. _𑀲𑁄𑀳𑀁 𑀲𑀼𑀢𑁆𑀯𑀸𑀦 𑀲𑀭𑀡𑀁,_  
_𑀲𑀭𑀡𑀁 𑀫𑁂 𑀅𑀦𑀼𑀲𑁆𑀲𑀭𑀺𑀁;_  
_𑀏𑀓𑀸𑀲𑀦𑁂 𑀦𑀺𑀲𑀻𑀤𑀺𑀢𑁆𑀯𑀸,_  
_𑀅𑀭𑀳𑀢𑁆𑀢𑀫𑀧𑀸𑀧𑀼𑀡𑀺𑀁𑁇_  


(123.)

986\. _𑀚𑀸𑀢𑀺𑀬𑀸 𑀲𑀢𑁆𑀢𑀫𑁂 𑀯𑀲𑁆𑀲𑁂,_  
_𑀅𑀭𑀳𑀢𑁆𑀢𑀫𑀧𑀸𑀧𑀼𑀡𑀺𑀁;_  
_𑀉𑀧𑀲𑀫𑁆𑀧𑀸𑀤𑀬𑀺 𑀩𑀼𑀤𑁆𑀥𑁄,_  
_𑀕𑀼𑀡𑀫𑀜𑁆𑀜𑀸𑀬 𑀘𑀓𑁆𑀔𑀼𑀫𑀸𑁇_  


(124.)

987\. _𑀅𑀧𑀭𑀺𑀫𑁂𑀬𑁆𑀬𑁂 𑀇𑀢𑁄 𑀓𑀧𑁆𑀧𑁂,_  
_𑀲𑀭𑀡𑀸𑀦𑀺 𑀅𑀕𑀘𑁆𑀙𑀳𑀁;_  
_𑀢𑀢𑁄 𑀫𑁂 𑀲𑀼𑀓𑀢𑀁 𑀓𑀫𑁆𑀫𑀁,_  
_𑀨𑀮𑀁 𑀤𑀲𑁆𑀲𑁂𑀲𑀺 𑀫𑁂 𑀇𑀥𑁇_  


(125.)

988\. _𑀲𑀼𑀕𑁄𑀧𑀺𑀢𑀁 𑀫𑁂 𑀲𑀭𑀡𑀁,_  
_𑀫𑀸𑀦𑀲𑀁 𑀲𑀼𑀧𑁆𑀧𑀡𑀻𑀳𑀺𑀢𑀁;_  
_𑀅𑀦𑀼𑀪𑁄𑀢𑁆𑀯𑀸 𑀬𑀲𑀁 𑀲𑀩𑁆𑀩𑀁,_  
_𑀧𑀢𑁆𑀢𑁄𑀫𑁆𑀳𑀺 𑀅𑀘𑀮𑀁 𑀧𑀤𑀁𑁇_  


(126.)

989\. _𑀬𑁂𑀲𑀁 𑀲𑁄𑀢𑀸𑀯𑀥𑀸𑀦𑀢𑁆𑀣𑀺,_  
_𑀲𑀼𑀡𑁄𑀣 𑀫𑀫 𑀪𑀸𑀲𑀢𑁄;_  
_𑀅𑀳𑀁 𑀯𑁄 𑀓𑀣𑀬𑀺𑀲𑁆𑀲𑀸𑀫𑀺,_  
_𑀲𑀸𑀫𑀁 𑀤𑀺𑀝𑁆𑀞𑀁 𑀧𑀤𑀁 𑀫𑀫𑁇_  


(127.)

990\. _‘𑀩𑀼𑀤𑁆𑀥𑁄 𑀮𑁄𑀓𑁂 𑀲𑀫𑀼𑀧𑁆𑀧𑀦𑁆𑀦𑁄,_  
_𑀯𑀢𑁆𑀢𑀢𑁂 𑀚𑀺𑀦𑀲𑀸𑀲𑀦𑀁;_  
_𑀅𑀫𑀢𑀸 𑀯𑀸𑀤𑀺𑀢𑀸 𑀪𑁂𑀭𑀻,_  
_𑀲𑁄𑀓𑀲𑀮𑁆𑀮𑀯𑀺𑀦𑁄𑀤𑀦𑀸𑁇_  


(128.)

991\. _𑀬𑀣𑀸𑀲𑀓𑁂𑀦 𑀣𑀸𑀫𑁂𑀦,_  
_𑀧𑀼𑀜𑁆𑀜𑀓𑁆𑀔𑁂𑀢𑁆𑀢𑁂 𑀅𑀦𑀼𑀢𑁆𑀢𑀭𑁂;_  
_𑀅𑀥𑀺𑀓𑀸𑀭𑀁 𑀓𑀭𑁂𑀬𑁆𑀬𑀸𑀣,_  
_𑀧𑀲𑁆𑀲𑀬𑀺𑀲𑁆𑀲𑀣 𑀦𑀺𑀩𑁆𑀩𑀼𑀢𑀺𑀁𑁇_  


(129.)

992\. _𑀧𑀕𑁆𑀕𑀬𑁆𑀳 𑀢𑀻𑀡𑀺 𑀲𑀭𑀡𑁂,_  
_𑀧𑀜𑁆𑀘𑀲𑀻𑀮𑀸𑀦𑀺 𑀕𑁄𑀧𑀺𑀬;_  
_𑀩𑀼𑀤𑁆𑀥𑁂 𑀘𑀺𑀢𑁆𑀢𑀁 𑀧𑀲𑀸𑀤𑁂𑀢𑁆𑀯𑀸,_  
_𑀤𑀼𑀓𑁆𑀔𑀲𑁆𑀲𑀦𑁆𑀢𑀁 𑀓𑀭𑀺𑀲𑁆𑀲𑀣𑁇_  


(130.)

993\. _𑀲𑀫𑁆𑀫𑀸 𑀥𑀫𑁆𑀫𑀁 𑀪𑀸𑀯𑁂𑀢𑁆𑀯𑀸𑀦,_  
_𑀲𑀻𑀮𑀸𑀦𑀺 𑀧𑀭𑀺𑀕𑁄𑀧𑀺𑀬;_  
_𑀅𑀘𑀺𑀭𑀁 𑀅𑀭𑀳𑀢𑁆𑀢𑀁 𑀯𑁄,_  
_𑀲𑀩𑁆𑀩𑁂𑀧𑀺 𑀧𑀸𑀧𑀼𑀡𑀺𑀲𑁆𑀲𑀣𑁇_  


(131.)

994\. _𑀢𑁂𑀯𑀺𑀚𑁆𑀚𑁄 𑀇𑀤𑁆𑀥𑀺𑀧𑀢𑁆𑀢𑁄𑀫𑁆𑀳𑀺,_  
_𑀘𑁂𑀢𑁄𑀧𑀭𑀺𑀬𑀓𑁄𑀯𑀺𑀤𑁄;_  
_𑀲𑀸𑀯𑀓𑁄 𑀢𑁂 𑀫𑀳𑀸𑀯𑀻𑀭,_  
_𑀲𑀭𑀡𑁄 𑀯𑀦𑁆𑀤𑀢𑀺 𑀲𑀢𑁆𑀣𑀼𑀦𑁄’𑁇_  


(132.)

995\. _𑀅𑀧𑀭𑀺𑀫𑁂𑀬𑁆𑀬𑁂 𑀇𑀢𑁄 𑀓𑀧𑁆𑀧𑁂,_  
_𑀲𑀭𑀡𑀁 𑀩𑀼𑀤𑁆𑀥𑀲𑁆𑀲 𑀕𑀘𑁆𑀙𑀳𑀁;_  
_𑀤𑀼𑀕𑁆𑀕𑀢𑀺𑀁 𑀦𑀸𑀪𑀺𑀚𑀸𑀦𑀸𑀫𑀺,_  
_𑀲𑀭𑀡𑀁 𑀕𑀫𑀦𑁂 𑀨𑀮𑀁𑁇_  


(133.)

996\. _𑀧𑀝𑀺𑀲𑀫𑁆𑀪𑀺𑀤𑀸 𑀘𑀢𑀲𑁆𑀲𑁄,_  
_𑀯𑀺𑀫𑁄𑀓𑁆𑀔𑀸𑀧𑀺 𑀘 𑀅𑀝𑁆𑀞𑀺𑀫𑁂;_  
_𑀙𑀍𑀅𑀪𑀺𑀜𑁆𑀜𑀸 𑀲𑀘𑁆𑀙𑀺𑀓𑀢𑀸,_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁”𑁇_  


997\. 𑀇𑀢𑁆𑀣𑀁 𑀲𑀼𑀤𑀁 𑀆𑀬𑀲𑁆𑀫𑀸 𑀢𑀺𑀲𑀭𑀡𑀕𑀫𑀦𑀺𑀬𑁄 𑀣𑁂𑀭𑁄 𑀇𑀫𑀸 𑀕𑀸𑀣𑀸𑀬𑁄 𑀅𑀪𑀸𑀲𑀺𑀢𑁆𑀣𑀸𑀢𑀺𑁇

---

998\. 𑀢𑀺𑀲𑀭𑀡𑀕𑀫𑀦𑀺𑀬𑀢𑁆𑀣𑁂𑀭𑀲𑁆𑀲𑀸𑀧𑀤𑀸𑀦𑀁 𑀢𑀢𑀺𑀬𑀁𑁇



[Go to previous page (3.2 Upavānattheraapadāna)](3.2.md) / [Go to parent page (3 Subhūtivagga)](../20Ap1/3.md) / [Go to next page (3.4 Pañcasīlasamādāniyattheraapadāna)](3.4.md)


