
[Home](/) / [20Ap1 Therāpadānapāḷi](../../20Ap1.md) / [3 Subhūtivagga](../3.md)

# 3.8 Uttiyattheraapadāna

* Subhūtivagga

* Uttiyattheraapadāna

(169.)

1042\. _“Candabhāgānadītīre,_  
_susumāro ahaṃ tadā;_  
_Sagocarappasutohaṃ,_  
_nadītitthaṃ agacchahaṃ._  


(170.)

1043\. _Siddhattho tamhi samaye,_  
_sayambhū aggapuggalo;_  
_Nadiṃ taritukāmo so,_  
_nadītitthaṃ upāgami._  


(171.)

1044\. _Upāgate ca sambuddhe,_  
_ahampi tatthupāgamiṃ;_  
_Upagantvāna sambuddhaṃ,_  
_imaṃ vācaṃ udīrayiṃ._  


(172.)

1045\. _‘Abhirūha mahāvīra,_  
_tāressāmi ahaṃ tuvaṃ;_  
_Pettikaṃ visayaṃ mayhaṃ,_  
_anukampa mahāmuni’._  


(173.)

1046\. _Mama uggajjanaṃ sutvā,_  
_abhirūhi mahāmuni;_  
_Haṭṭho haṭṭhena cittena,_  
_tāresiṃ lokanāyakaṃ._  


(174.)

1047\. _Nadiyā pārime tīre,_  
_siddhattho lokanāyako;_  
_Assāsesi mamaṃ tattha,_  
_amataṃ pāpuṇissasi._  


(175.)

1048\. _Tamhā kāyā cavitvāna,_  
_devalokaṃ āgacchahaṃ;_  
_Dibbasukhaṃ anubhaviṃ,_  
_accharāhi purakkhato._  


(176.)

1049\. _Sattakkhattuñca devindo,_  
_devarajjamakāsahaṃ;_  
_Tīṇikkhattuṃ cakkavattī,_  
_mahiyā issaro ahuṃ._  


(177.)

1050\. _Vivekamanuyuttohaṃ,_  
_nipako ca susaṃvuto;_  
_Dhāremi antimaṃ dehaṃ,_  
_sammāsambuddhasāsane._  


(178.)

1051\. _Catunnavutito kappe,_  
_tāresiṃ yaṃ narāsabhaṃ;_  
_Duggatiṃ nābhijānāmi,_  
_taraṇāya idaṃ phalaṃ._  


(179.)

1052\. _Paṭisambhidā catasso,_  
_vimokkhāpi ca aṭṭhime;_  
_Chaḷabhiññā sacchikatā,_  
_kataṃ buddhassa sāsanaṃ”._  


1053\. Itthaṃ sudaṃ āyasmā uttiyo thero imā gāthāyo abhāsitthāti.

---

1054\. Uttiyattherassāpadānaṃ aṭṭhamaṃ.



[Go to previous page (3.7 Pulinapūjakattheraapadāna)](3.7.md) / [Go to parent page (3 Subhūtivagga)](../3.md) / [Go to next page (3.9 Ekañjalikattheraapadāna)](3.9.md)


