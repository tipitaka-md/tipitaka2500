---
title: 22.7 Tālavaṇṭadāyakattheraapadāna
path: /tipitaka/20Ap1/22/22.7
ref: 267351
breadcrumbs:
  - name: Home
    link: /
  - name: 20Ap1 Therāpadānapāḷi
    link: /tipitaka/20Ap1
  - name: 22 Hatthivagga
    link: /tipitaka/20Ap1/22
prevL: /tipitaka/20Ap1/22/22.6
upL: /tipitaka/20Ap1/22
nextL: /tipitaka/20Ap1/22/22.8
---

# 22.7 Tālavaṇṭadāyakattheraapadāna

### Hatthivagga

### Tālavaṇṭadāyakattheraapadāna

(31.)

2864. _“Tālavaṇṭaṃ mayā dinnaṃ,_  
_tissassādiccabandhuno;_  
_Gimhanibbāpanatthāya,_  
_pariḷāhopasantiyā._  


(32.)

2865. _Sannibbāpemi rāgaggiṃ,_  
_dosaggiñca taduttariṃ;_  
_Nibbāpemi ca mohaggiṃ,_  
_tālavaṇṭassidaṃ phalaṃ._  


(33.)

2866. _Kilesā jhāpitā mayhaṃ,_  
_bhavā sabbe samūhatā;_  
_Dhāremi antimaṃ dehaṃ,_  
_sammāsambuddhasāsane._  


(34.)

2867. _Dvenavute ito kappe,_  
_yaṃ kammamakariṃ tadā;_  
_Duggatiṃ nābhijānāmi,_  
_tālavaṇṭassidaṃ phalaṃ._  


(35.)

2868. _Tesaṭṭhimhi ito kappe,_  
_mahānāmasanāmako;_  
_Sattaratanasampanno,_  
_cakkavattī mahabbalo._  


(36.)

2869. _Paṭisambhidā catasso,_  
_…pe…_  
_kataṃ buddhassa sāsanaṃ”._  


2870. Itthaṃ sudaṃ āyasmā tālavaṇṭadāyako thero imā gāthāyo abhāsitthāti.

===

2871. Tālavaṇṭadāyakattherassāpadānaṃ sattamaṃ.




