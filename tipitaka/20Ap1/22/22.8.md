
[Home](/) / [20Ap1 Therāpadānapāḷi](../../20Ap1.md) / [22 Hatthivagga](../22.md)

# 𑁨𑁨𑁇𑁮 𑀅𑀓𑁆𑀓𑀦𑁆𑀢𑀲𑀜𑁆𑀜𑀓𑀢𑁆𑀣𑁂𑀭𑀅𑀧𑀤𑀸𑀦

### 𑀳𑀢𑁆𑀣𑀺𑀯𑀕𑁆𑀕

### 𑀅𑀓𑁆𑀓𑀦𑁆𑀢𑀲𑀜𑁆𑀜𑀓𑀢𑁆𑀣𑁂𑀭𑀅𑀧𑀤𑀸𑀦

(37.)

2872\. _“𑀓𑀼𑀲𑀸𑀝𑀓𑀁 𑀕𑀳𑁂𑀢𑁆𑀯𑀸𑀦,_  
_𑀉𑀧𑀚𑁆𑀛𑀸𑀬𑀲𑁆𑀲𑀳𑀁 𑀧𑀼𑀭𑁂;_  
_𑀫𑀦𑁆𑀢𑀜𑁆𑀘 𑀅𑀦𑀼𑀲𑀺𑀓𑁆𑀔𑀸𑀫𑀺,_  
_𑀕𑀦𑁆𑀣𑀸𑀤𑁄𑀲𑀲𑁆𑀲 𑀧𑀢𑁆𑀢𑀺𑀬𑀸𑁇_  


(38.)

2873\. _𑀅𑀤𑁆𑀤𑀲𑀁 𑀯𑀺𑀭𑀚𑀁 𑀩𑀼𑀤𑁆𑀥𑀁,_  
_𑀆𑀳𑀼𑀢𑀻𑀦𑀁 𑀧𑀝𑀺𑀕𑁆𑀕𑀳𑀁;_  
_𑀉𑀲𑀪𑀁 𑀧𑀯𑀭𑀁 𑀅𑀕𑁆𑀕𑀁,_  
_𑀢𑀺𑀲𑁆𑀲𑀁 𑀩𑀼𑀤𑁆𑀥𑀁 𑀕𑀡𑀼𑀢𑁆𑀢𑀫𑀁𑁇_  


(39.)

2874\. _𑀓𑀼𑀲𑀸𑀝𑀓𑀁 𑀧𑀢𑁆𑀣𑀭𑀺𑀢𑀁,_  
_𑀅𑀓𑁆𑀓𑀫𑀦𑁆𑀢𑀁 𑀦𑀭𑀼𑀢𑁆𑀢𑀫𑀁;_  
_𑀲𑀫𑀼𑀕𑁆𑀕𑀢𑀁 𑀫𑀳𑀸𑀯𑀻𑀭𑀁,_  
_𑀮𑁄𑀓𑀚𑁂𑀝𑁆𑀞𑀁 𑀦𑀭𑀸𑀲𑀪𑀁𑁇_  


(40.)

2875\. _𑀤𑀺𑀲𑁆𑀯𑀸 𑀢𑀁 𑀮𑁄𑀓𑀧𑀚𑁆𑀚𑁄𑀢𑀁,_  
_𑀯𑀺𑀫𑀮𑀁 𑀘𑀦𑁆𑀤𑀲𑀦𑁆𑀦𑀺𑀪𑀁;_  
_𑀅𑀯𑀦𑁆𑀤𑀺𑀁 𑀲𑀢𑁆𑀣𑀼𑀦𑁄 𑀧𑀸𑀤𑁂,_  
_𑀯𑀺𑀧𑁆𑀧𑀲𑀦𑁆𑀦𑁂𑀦 𑀘𑁂𑀢𑀲𑀸𑁇_  


(41.)

2876\. _𑀘𑀢𑀼𑀦𑁆𑀦𑀯𑀼𑀢𑀺𑀢𑁄 𑀓𑀧𑁆𑀧𑁂,_  
_𑀬𑀁 𑀅𑀤𑀸𑀲𑀺𑀁 𑀓𑀼𑀲𑀸𑀝𑀓𑀁;_  
_𑀤𑀼𑀕𑁆𑀕𑀢𑀺𑀁 𑀦𑀸𑀪𑀺𑀚𑀸𑀦𑀸𑀫𑀺,_  
_𑀓𑀼𑀲𑀸𑀝𑀓𑀲𑁆𑀲𑀺𑀤𑀁 𑀨𑀮𑀁𑁇_  


(42.)

2877\. _𑀲𑀢𑁆𑀢𑀢𑀺𑀁𑀲𑁂 𑀇𑀢𑁄 𑀓𑀧𑁆𑀧𑁂,_  
_𑀏𑀓𑁄 𑀆𑀲𑀺𑀁 𑀚𑀦𑀸𑀥𑀺𑀧𑁄;_  
_𑀲𑀼𑀦𑀦𑁆𑀤𑁄 𑀦𑀸𑀫 𑀦𑀸𑀫𑁂𑀦,_  
_𑀘𑀓𑁆𑀓𑀯𑀢𑁆𑀢𑀻 𑀫𑀳𑀩𑁆𑀩𑀮𑁄𑁇_  


(43.)

2878\. _𑀧𑀝𑀺𑀲𑀫𑁆𑀪𑀺𑀤𑀸 𑀘𑀢𑀲𑁆𑀲𑁄,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁”𑁇_  


2879\. 𑀇𑀢𑁆𑀣𑀁 𑀲𑀼𑀤𑀁 𑀆𑀬𑀲𑁆𑀫𑀸 𑀅𑀓𑁆𑀓𑀦𑁆𑀢𑀲𑀜𑁆𑀜𑀓𑁄 𑀣𑁂𑀭𑁄 𑀇𑀫𑀸 𑀕𑀸𑀣𑀸𑀬𑁄 𑀅𑀪𑀸𑀲𑀺𑀢𑁆𑀣𑀸𑀢𑀺𑁇

---

2880\. 𑀅𑀓𑁆𑀓𑀦𑁆𑀢𑀲𑀜𑁆𑀜𑀓𑀢𑁆𑀣𑁂𑀭𑀲𑁆𑀲𑀸𑀧𑀤𑀸𑀦𑀁 𑀅𑀝𑁆𑀞𑀫𑀁𑁇



[Go to previous page (22.7 Tālavaṇṭadāyakattheraapadāna)](22.7.md) / [Go to parent page (22 Hatthivagga)](../22.md) / [Go to next page (22.9 Sappidāyakattheraapadāna)](22.9.md)


