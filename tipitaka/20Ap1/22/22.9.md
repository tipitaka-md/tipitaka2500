
[Home](/) / [20Ap1 Therāpadānapāḷi](../../20Ap1.md) / [22 Hatthivagga](../22.md)

# 22.9 Sappidāyakattheraapadāna

* Hatthivagga

* Sappidāyakattheraapadāna

(44.)

2881\. _“Nisinno pāsādavare,_  
_nārīgaṇapurakkhato;_  
_Byādhitaṃ samaṇaṃ disvā,_  
_abhināmesahaṃ gharaṃ._  


(45.)

2882\. _Upaviṭṭhaṃ mahāvīraṃ,_  
_devadevaṃ narāsabhaṃ;_  
_Sappitelaṃ mayā dinnaṃ,_  
_siddhatthassa mahesino._  


(46.)

2883\. _Passaddhadarathaṃ disvā,_  
_vippasannamukhindriyaṃ;_  
_Vanditvā satthuno pāde,_  
_anusaṃsāvayiṃ pure._  


(47.)

2884\. _Disvā maṃ suppasannattaṃ,_  
_iddhiyā pāramiṅgato;_  
_Nabhaṃ abbhuggamī dhīro,_  
_haṃsarājāva ambare._  


(48.)

2885\. _Catunnavutito kappe,_  
_yaṃ dānamadadiṃ tadā;_  
_Duggatiṃ nābhijānāmi,_  
_sappitelassidaṃ phalaṃ._  


(49.)

2886\. _Ito sattarase kappe,_  
_jutideva sanāmako;_  
_Sattaratanasampanno,_  
_cakkavattī mahabbalo._  


(50.)

2887\. _Paṭisambhidā catasso,_  
_…pe…_  
_kataṃ buddhassa sāsanaṃ”._  


2888\. Itthaṃ sudaṃ āyasmā sappidāyako thero imā gāthāyo abhāsitthāti.

---

2889\. Sappidāyakattherassāpadānaṃ navamaṃ.



[Go to previous page (22.8 Akkantasaññakattheraapadāna)](22.8.md) / [Go to parent page (22 Hatthivagga)](../22.md) / [Go to next page (22.10 Pāpanivāriyattheraapadāna)](22.10.md)


