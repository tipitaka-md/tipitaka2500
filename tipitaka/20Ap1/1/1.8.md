
[Home](/) / [20Ap1 Therāpadānapāḷi](../../20Ap1.md) / [1 Buddhavagga](../1.md)

# 𑁧𑁇𑁮 𑀉𑀧𑀸𑀮𑀺𑀢𑁆𑀣𑁂𑀭𑀅𑀧𑀤𑀸𑀦

* 𑀩𑀼𑀤𑁆𑀥𑀯𑀕𑁆𑀕

* 𑀉𑀧𑀸𑀮𑀺𑀢𑁆𑀣𑁂𑀭𑀅𑀧𑀤𑀸𑀦

(441.)

458\. _“𑀦𑀕𑀭𑁂 𑀳𑀁𑀲𑀯𑀢𑀺𑀬𑀸,_  
_𑀲𑀼𑀚𑀸𑀢𑁄 𑀦𑀸𑀫 𑀩𑁆𑀭𑀸𑀳𑁆𑀫𑀡𑁄;_  
_𑀅𑀲𑀻𑀢𑀺𑀓𑁄𑀝𑀺𑀦𑀺𑀘𑀬𑁄,_  
_𑀧𑀳𑀽𑀢𑀥𑀦𑀥𑀜𑁆𑀜𑀯𑀸𑁇_  


(442.)

459\. _𑀅𑀚𑁆𑀛𑀸𑀬𑀓𑁄 𑀫𑀦𑁆𑀢𑀥𑀭𑁄,_  
_𑀢𑀺𑀡𑁆𑀡𑀁 𑀯𑁂𑀤𑀸𑀦 𑀧𑀸𑀭𑀕𑀽;_  
_𑀮𑀓𑁆𑀔𑀡𑁂 𑀇𑀢𑀺𑀳𑀸𑀲𑁂 𑀘,_  
_𑀲𑀥𑀫𑁆𑀫𑁂 𑀧𑀸𑀭𑀫𑀺𑀁 𑀕𑀢𑁄𑁇_  


(443.)

460\. _𑀧𑀭𑀺𑀩𑁆𑀩𑀸𑀚𑀸 𑀏𑀓𑀲𑀺𑀔𑀸,_  
_𑀕𑁄𑀢𑀫𑀸 𑀩𑀼𑀤𑁆𑀥𑀲𑀸𑀯𑀓𑀸;_  
_𑀘𑀭𑀓𑀸 𑀢𑀸𑀧𑀲𑀸 𑀘𑁂𑀯,_  
_𑀘𑀭𑀦𑁆𑀢𑀺 𑀫𑀳𑀺𑀬𑀸 𑀢𑀤𑀸𑁇_  


(444.)

461\. _𑀢𑁂𑀧𑀺 𑀫𑀁 𑀧𑀭𑀺𑀯𑀸𑀭𑁂𑀦𑁆𑀢𑀺,_  
_𑀩𑁆𑀭𑀸𑀳𑁆𑀫𑀡𑁄 𑀯𑀺𑀲𑁆𑀲𑀼𑀢𑁄 𑀇𑀢𑀺;_  
_𑀩𑀳𑀼𑀚𑁆𑀚𑀦𑁄 𑀫𑀁 𑀧𑀽𑀚𑁂𑀢𑀺,_  
_𑀦𑀸𑀳𑀁 𑀧𑀽𑀚𑁂𑀫𑀺 𑀓𑀺𑀜𑁆𑀘𑀦𑀁𑁇_  


(445.)

462\. _𑀧𑀽𑀚𑀸𑀭𑀳𑀁 𑀦 𑀧𑀲𑁆𑀲𑀸𑀫𑀺,_  
_𑀫𑀸𑀦𑀢𑁆𑀣𑀤𑁆𑀥𑁄 𑀅𑀳𑀁 𑀢𑀤𑀸;_  
_𑀩𑀼𑀤𑁆𑀥𑁄𑀢𑀺 𑀯𑀘𑀦𑀁 𑀦𑀢𑁆𑀣𑀺,_  
_𑀢𑀸𑀯 𑀦𑀼𑀧𑁆𑀧𑀚𑁆𑀚𑀢𑁂 𑀚𑀺𑀦𑁄𑁇_  


(446.)

463\. _𑀅𑀘𑁆𑀘𑀬𑁂𑀦 𑀅𑀳𑁄𑀭𑀢𑁆𑀢𑀁,_  
_𑀧𑀤𑀼𑀫𑀼𑀢𑁆𑀢𑀭𑀦𑀸𑀫𑀓𑁄;_  
_𑀲𑀩𑁆𑀩𑀁 𑀢𑀫𑀁 𑀯𑀺𑀦𑁄𑀤𑁂𑀢𑁆𑀯𑀸,_  
_𑀮𑁄𑀓𑁂 𑀉𑀧𑁆𑀧𑀚𑁆𑀚𑀺 𑀘𑀓𑁆𑀔𑀼𑀫𑀸𑁇_  


(447.)

464\. _𑀯𑀺𑀢𑁆𑀣𑀸𑀭𑀺𑀓𑁂 𑀩𑀸𑀳𑀼𑀚𑀜𑁆𑀜𑁂,_  
_𑀧𑀼𑀣𑀼𑀪𑀽𑀢𑁂 𑀘 𑀲𑀸𑀲𑀦𑁂;_  
_𑀉𑀧𑀸𑀕𑀫𑀺 𑀢𑀤𑀸 𑀩𑀼𑀤𑁆𑀥𑁄,_  
_𑀦𑀕𑀭𑀁 𑀳𑀁𑀲𑀲𑀯𑁆𑀳𑀬𑀁𑁇_  


(448.)

465\. _𑀧𑀺𑀢𑀼 𑀅𑀢𑁆𑀣𑀸𑀬 𑀲𑁄 𑀩𑀼𑀤𑁆𑀥𑁄,_  
_𑀥𑀫𑁆𑀫𑀁 𑀤𑁂𑀲𑁂𑀲𑀺 𑀘𑀓𑁆𑀔𑀼𑀫𑀸;_  
_𑀢𑁂𑀦 𑀓𑀸𑀮𑁂𑀦 𑀧𑀭𑀺𑀲𑀸,_  
_𑀲𑀫𑀦𑁆𑀢𑀸 𑀬𑁄𑀚𑀦𑀁 𑀢𑀤𑀸𑁇_  


(449.)

466\. _𑀲𑀫𑁆𑀫𑀢𑁄 𑀫𑀦𑀼𑀚𑀸𑀦𑀁 𑀲𑁄,_  
_𑀲𑀼𑀦𑀦𑁆𑀤𑁄 𑀦𑀸𑀫 𑀢𑀸𑀧𑀲𑁄;_  
_𑀬𑀸𑀯𑀢𑀸 𑀩𑀼𑀤𑁆𑀥𑀧𑀭𑀺𑀲𑀸,_  
_𑀧𑀼𑀧𑁆𑀨𑁂𑀳𑀘𑁆𑀙𑀸𑀤𑀬𑀻 𑀢𑀤𑀸𑁇_  


(450.)

467\. _𑀘𑀢𑀼𑀲𑀘𑁆𑀘𑀁 𑀧𑀓𑀸𑀲𑁂𑀦𑁆𑀢𑁂,_  
_𑀲𑁂𑀝𑁆𑀞𑁂 𑀘 𑀧𑀼𑀧𑁆𑀨𑀫𑀡𑁆𑀟𑀧𑁂;_  
_𑀓𑁄𑀝𑀺𑀲𑀢𑀲𑀳𑀲𑁆𑀲𑀸𑀦𑀁,_  
_𑀥𑀫𑁆𑀫𑀸𑀪𑀺𑀲𑀫𑀬𑁄 𑀅𑀳𑀼𑁇_  


(451.)

468\. _𑀲𑀢𑁆𑀢𑀭𑀢𑁆𑀢𑀺𑀦𑁆𑀤𑀺𑀯𑀁 𑀩𑀼𑀤𑁆𑀥𑁄,_  
_𑀯𑀲𑁆𑀲𑁂𑀢𑁆𑀯𑀸 𑀥𑀫𑁆𑀫𑀯𑀼𑀝𑁆𑀞𑀺𑀬𑁄;_  
_𑀅𑀝𑁆𑀞𑀫𑁂 𑀤𑀺𑀯𑀲𑁂 𑀧𑀢𑁆𑀢𑁂,_  
_𑀲𑀼𑀦𑀦𑁆𑀤𑀁 𑀓𑀺𑀢𑁆𑀢𑀬𑀻 𑀚𑀺𑀦𑁄𑁇_  


(452.)

469\. _𑀤𑁂𑀯𑀮𑁄𑀓𑁂 𑀫𑀦𑀼𑀲𑁆𑀲𑁂 𑀯𑀸,_  
_𑀲𑀁𑀲𑀭𑀦𑁆𑀢𑁄 𑀅𑀬𑀁 𑀪𑀯𑁂;_  
_𑀲𑀩𑁆𑀩𑁂𑀲𑀁 𑀧𑀯𑀭𑁄 𑀳𑀼𑀢𑁆𑀯𑀸,_  
_𑀪𑀯𑁂𑀲𑀼 𑀲𑀁𑀲𑀭𑀺𑀲𑁆𑀲𑀢𑀺𑁇_  


(453.)

470\. _𑀓𑀧𑁆𑀧𑀲𑀢𑀲𑀳𑀲𑁆𑀲𑀫𑁆𑀳𑀺,_  
_𑀑𑀓𑁆𑀓𑀸𑀓𑀓𑀼𑀮𑀲𑀫𑁆𑀪𑀯𑁄;_  
_𑀕𑁄𑀢𑀫𑁄 𑀦𑀸𑀫 𑀕𑁄𑀢𑁆𑀢𑁂𑀦,_  
_𑀲𑀢𑁆𑀣𑀸 𑀮𑁄𑀓𑁂 𑀪𑀯𑀺𑀲𑁆𑀲𑀢𑀺𑁇_  


(454.)

471\. _𑀢𑀲𑁆𑀲 𑀥𑀫𑁆𑀫𑁂𑀲𑀼 𑀤𑀸𑀬𑀸𑀤𑁄,_  
_𑀑𑀭𑀲𑁄 𑀥𑀫𑁆𑀫𑀦𑀺𑀫𑁆𑀫𑀺𑀢𑁄;_  
_𑀫𑀦𑁆𑀢𑀸𑀡𑀺𑀧𑀼𑀢𑁆𑀢𑁄 𑀧𑀼𑀡𑁆𑀡𑁄𑀢𑀺,_  
_𑀳𑁂𑀲𑁆𑀲𑀢𑀺 𑀲𑀢𑁆𑀣𑀼 𑀲𑀸𑀯𑀓𑁄𑁇_  


(455.)

472\. _𑀏𑀯𑀁 𑀓𑀺𑀢𑁆𑀢𑀬𑀺 𑀲𑀫𑁆𑀩𑀼𑀤𑁆𑀥𑁄,_  
_𑀲𑀼𑀦𑀦𑁆𑀤𑀁 𑀢𑀸𑀧𑀲𑀁 𑀢𑀤𑀸;_  
_𑀳𑀸𑀲𑀬𑀦𑁆𑀢𑁄 𑀚𑀦𑀁 𑀲𑀩𑁆𑀩𑀁,_  
_𑀤𑀲𑁆𑀲𑀬𑀦𑁆𑀢𑁄 𑀲𑀓𑀁 𑀩𑀮𑀁𑁇_  


(456.)

473\. _𑀓𑀢𑀜𑁆𑀚𑀮𑀻 𑀦𑀫𑀲𑁆𑀲𑀦𑁆𑀢𑀺,_  
_𑀲𑀼𑀦𑀦𑁆𑀤𑀁 𑀢𑀸𑀧𑀲𑀁 𑀚𑀦𑀸;_  
_𑀩𑀼𑀤𑁆𑀥𑁂 𑀓𑀸𑀭𑀁 𑀓𑀭𑀺𑀢𑁆𑀯𑀸𑀦,_  
_𑀲𑁄𑀥𑁂𑀲𑀺 𑀕𑀢𑀺𑀫𑀢𑁆𑀢𑀦𑁄𑁇_  


(457.)

474\. _𑀢𑀢𑁆𑀣 𑀫𑁂 𑀅𑀳𑀼 𑀲𑀗𑁆𑀓𑀧𑁆𑀧𑁄,_  
_𑀲𑀼𑀢𑁆𑀯𑀸𑀦 𑀫𑀼𑀦𑀺𑀦𑁄 𑀯𑀘𑀁;_  
_𑀅𑀳𑀫𑁆𑀧𑀺 𑀓𑀸𑀭𑀁 𑀓𑀲𑁆𑀲𑀸𑀫𑀺,_  
_𑀬𑀣𑀸 𑀧𑀲𑁆𑀲𑀸𑀫𑀺 𑀕𑁄𑀢𑀫𑀁𑁇_  


(458.)

475\. _𑀏𑀯𑀸𑀳𑀁 𑀘𑀺𑀦𑁆𑀢𑀬𑀺𑀢𑁆𑀯𑀸𑀦,_  
_𑀓𑀺𑀭𑀺𑀬𑀁 𑀘𑀺𑀦𑁆𑀢𑀬𑀺𑀁 𑀫𑀫;_  
_𑀓𑁆𑀬𑀸𑀳𑀁 𑀓𑀫𑁆𑀫𑀁 𑀆𑀘𑀭𑀸𑀫𑀺,_  
_𑀧𑀼𑀜𑁆𑀜𑀓𑁆𑀔𑁂𑀢𑁆𑀢𑁂 𑀅𑀦𑀼𑀢𑁆𑀢𑀭𑁂𑁇_  


(459.)

476\. _𑀅𑀬𑀜𑁆𑀘 𑀧𑀸𑀞𑀺𑀓𑁄 𑀪𑀺𑀓𑁆𑀔𑀼,_  
_𑀲𑀩𑁆𑀩𑀧𑀸𑀞𑀺𑀲𑁆𑀲 𑀲𑀸𑀲𑀦𑁂;_  
_𑀯𑀺𑀦𑀬𑁂 𑀅𑀕𑁆𑀕𑀦𑀺𑀓𑁆𑀔𑀺𑀢𑁆𑀢𑁄,_  
_𑀢𑀁 𑀞𑀸𑀦𑀁 𑀧𑀢𑁆𑀣𑀬𑁂 𑀅𑀳𑀁𑁇_  


(460.)

477\. _𑀇𑀤𑀁 𑀫𑁂 𑀅𑀫𑀺𑀢𑀁 𑀪𑁄𑀕𑀁,_  
_𑀅𑀓𑁆𑀔𑁄𑀪𑀁 𑀲𑀸𑀕𑀭𑀽𑀧𑀫𑀁;_  
_𑀢𑁂𑀦 𑀪𑁄𑀕𑁂𑀦 𑀩𑀼𑀤𑁆𑀥𑀲𑁆𑀲,_  
_𑀆𑀭𑀸𑀫𑀁 𑀫𑀸𑀧𑀬𑁂 𑀅𑀳𑀁𑁇_  


(461.)

478\. _𑀲𑁄𑀪𑀦𑀁 𑀦𑀸𑀫 𑀆𑀭𑀸𑀫𑀁,_  
_𑀦𑀕𑀭𑀲𑁆𑀲 𑀧𑀼𑀭𑀢𑁆𑀣𑀢𑁄;_  
_𑀓𑀺𑀡𑀺𑀢𑁆𑀯𑀸 𑀲𑀢𑀲𑀳𑀲𑁆𑀲𑁂𑀦,_  
_𑀲𑀁𑀖𑀸𑀭𑀸𑀫𑀁 𑀅𑀫𑀸𑀧𑀬𑀺𑀁𑁇_  


(462.)

479\. _𑀓𑀽𑀝𑀸𑀕𑀸𑀭𑁂 𑀘 𑀧𑀸𑀲𑀸𑀤𑁂,_  
_𑀫𑀡𑁆𑀟𑀧𑁂 𑀳𑀫𑁆𑀫𑀺𑀬𑁂 𑀕𑀼𑀳𑀸;_  
_𑀘𑀗𑁆𑀓𑀫𑁂 𑀲𑀼𑀓𑀢𑁂 𑀓𑀢𑁆𑀯𑀸,_  
_𑀲𑀁𑀖𑀸𑀭𑀸𑀫𑀁 𑀅𑀫𑀸𑀧𑀬𑀺𑀁𑁇_  


(463.)

480\. _𑀚𑀦𑁆𑀢𑀸𑀖𑀭𑀁 𑀅𑀕𑁆𑀕𑀺𑀲𑀸𑀮𑀁,_  
_𑀅𑀣𑁄 𑀉𑀤𑀓𑀫𑀸𑀍𑀅𑀓𑀁;_  
_𑀦𑁆𑀳𑀸𑀦𑀖𑀭𑀁 𑀫𑀸𑀧𑀬𑀺𑀢𑁆𑀯𑀸,_  
_𑀪𑀺𑀓𑁆𑀔𑀼𑀲𑀁𑀖𑀲𑁆𑀲𑀤𑀸𑀲𑀳𑀁𑁇_  


(464.)

481\. _𑀆𑀲𑀦𑁆𑀤𑀺𑀬𑁄 𑀧𑀻𑀞𑀓𑁂 𑀘,_  
_𑀧𑀭𑀺𑀪𑁄𑀕𑁂 𑀘 𑀪𑀸𑀚𑀦𑁂;_  
_𑀆𑀭𑀸𑀫𑀺𑀓𑀜𑁆𑀘 𑀪𑁂𑀲𑀚𑁆𑀚𑀁,_  
_𑀲𑀩𑁆𑀩𑀫𑁂𑀢𑀁 𑀅𑀤𑀸𑀲𑀳𑀁𑁇_  


(465.)

482\. _𑀆𑀭𑀓𑁆𑀔𑀁 𑀧𑀝𑁆𑀞𑀧𑁂𑀢𑁆𑀯𑀸𑀦,_  
_𑀧𑀸𑀓𑀸𑀭𑀁 𑀓𑀸𑀭𑀬𑀺𑀁 𑀤𑀍𑀳𑀁;_  
_𑀫𑀸 𑀦𑀁 𑀓𑁄𑀘𑀺 𑀯𑀺𑀳𑁂𑀞𑁂𑀲𑀺,_  
_𑀲𑀦𑁆𑀢𑀘𑀺𑀢𑁆𑀢𑀸𑀦 𑀢𑀸𑀤𑀺𑀦𑀁𑁇_  


(466.)

483\. _𑀲𑀢𑀲𑀳𑀲𑁆𑀲𑁂𑀦𑀸𑀯𑀸𑀲𑀁,_  
_𑀲𑀁𑀖𑀸𑀭𑀸𑀫𑁂 𑀅𑀫𑀸𑀧𑀬𑀺𑀁;_  
_𑀯𑁂𑀧𑀼𑀮𑁆𑀮𑀁 𑀢𑀁 𑀫𑀸𑀧𑀬𑀺𑀢𑁆𑀯𑀸,_  
_𑀲𑀫𑁆𑀩𑀼𑀤𑁆𑀥𑀁 𑀉𑀧𑀦𑀸𑀫𑀬𑀺𑀁𑁇_  


(467.)

484\. _𑀦𑀺𑀝𑁆𑀞𑀸𑀧𑀺𑀢𑁄 𑀫𑀬𑀸𑀭𑀸𑀫𑁄,_  
_𑀲𑀫𑁆𑀧𑀝𑀺𑀘𑁆𑀙 𑀢𑀼𑀯𑀁 𑀫𑀼𑀦𑀺;_  
_𑀦𑀺𑀬𑁆𑀬𑀸𑀤𑁂𑀲𑁆𑀲𑀸𑀫𑀺 𑀢𑀁 𑀯𑀻𑀭,_  
_𑀅𑀥𑀺𑀯𑀸𑀲𑁂𑀳𑀺 𑀘𑀓𑁆𑀔𑀼𑀫𑁇_  


(468.)

485\. _𑀧𑀤𑀼𑀫𑀼𑀢𑁆𑀢𑀭𑁄 𑀮𑁄𑀓𑀯𑀺𑀤𑀽,_  
_𑀆𑀳𑀼𑀢𑀻𑀦𑀁 𑀧𑀝𑀺𑀕𑁆𑀕𑀳𑁄;_  
_𑀫𑀫 𑀲𑀗𑁆𑀓𑀧𑁆𑀧𑀫𑀜𑁆𑀜𑀸𑀬,_  
_𑀅𑀥𑀺𑀯𑀸𑀲𑁂𑀲𑀺 𑀦𑀸𑀬𑀓𑁄𑁇_  


(469.)

486\. _𑀅𑀥𑀺𑀯𑀸𑀲𑀦𑀫𑀜𑁆𑀜𑀸𑀬,_  
_𑀲𑀩𑁆𑀩𑀜𑁆𑀜𑀼𑀲𑁆𑀲 𑀫𑀳𑁂𑀲𑀺𑀦𑁄;_  
_𑀪𑁄𑀚𑀦𑀁 𑀧𑀝𑀺𑀬𑀸𑀤𑁂𑀢𑁆𑀯𑀸,_  
_𑀓𑀸𑀮𑀫𑀸𑀭𑁄𑀘𑀬𑀺𑀁 𑀅𑀳𑀁𑁇_  


(470.)

487\. _𑀆𑀭𑁄𑀘𑀺𑀢𑀫𑁆𑀳𑀺 𑀓𑀸𑀮𑀫𑁆𑀳𑀺,_  
_𑀧𑀤𑀼𑀫𑀼𑀢𑁆𑀢𑀭𑀦𑀸𑀬𑀓𑁄;_  
_𑀔𑀻𑀡𑀸𑀲𑀯𑀲𑀳𑀲𑁆𑀲𑁂𑀳𑀺,_  
_𑀆𑀭𑀸𑀫𑀁 𑀫𑁂 𑀉𑀧𑀸𑀕𑀫𑀺𑁇_  


(471.)

488\. _𑀦𑀺𑀲𑀺𑀦𑁆𑀦𑀁 𑀓𑀸𑀮𑀫𑀜𑁆𑀜𑀸𑀬,_  
_𑀅𑀦𑁆𑀦𑀧𑀸𑀦𑁂𑀦 𑀢𑀧𑁆𑀧𑀬𑀺𑀁;_  
_𑀪𑀼𑀢𑁆𑀢𑀸𑀯𑀺𑀁 𑀓𑀸𑀮𑀫𑀜𑁆𑀜𑀸𑀬,_  
_𑀇𑀤𑀁 𑀯𑀘𑀦𑀫𑀩𑁆𑀭𑀯𑀺𑀁𑁇_  


(472.)

489\. _𑀓𑀻𑀢𑁄 𑀲𑀢𑀲𑀳𑀲𑁆𑀲𑁂𑀦,_  
_𑀢𑀢𑁆𑀢𑀓𑁂𑀦𑁂𑀯 𑀓𑀸𑀭𑀺𑀢𑁄;_  
_𑀲𑁄𑀪𑀦𑁄 𑀦𑀸𑀫 𑀆𑀭𑀸𑀫𑁄,_  
_𑀲𑀫𑁆𑀧𑀝𑀺𑀘𑁆𑀙 𑀢𑀼𑀯𑀁 𑀫𑀼𑀦𑀺𑁇_  


(473.)

490\. _𑀇𑀫𑀺𑀦𑀸𑀭𑀸𑀫𑀤𑀸𑀦𑁂𑀦,_  
_𑀘𑁂𑀢𑀦𑀸𑀧𑀡𑀺𑀥𑀻𑀳𑀺 𑀘;_  
_𑀪𑀯𑁂 𑀦𑀺𑀩𑁆𑀩𑀢𑁆𑀢𑀫𑀸𑀦𑁄𑀳𑀁,_  
_𑀮𑀪𑀸𑀫𑀺 𑀫𑀫 𑀧𑀢𑁆𑀣𑀺𑀢𑀁𑁇_  


(474.)

491\. _𑀧𑀝𑀺𑀕𑁆𑀕𑀳𑁂𑀢𑁆𑀯𑀸 𑀲𑀫𑁆𑀩𑀼𑀤𑁆𑀥𑁄,_  
_𑀲𑀁𑀖𑀸𑀭𑀸𑀫𑀁 𑀲𑀼𑀫𑀸𑀧𑀺𑀢𑀁;_  
_𑀪𑀺𑀓𑁆𑀔𑀼𑀲𑀁𑀖𑁂 𑀦𑀺𑀲𑀻𑀤𑀺𑀢𑁆𑀯𑀸,_  
_𑀇𑀤𑀁 𑀯𑀘𑀦𑀫𑀩𑁆𑀭𑀯𑀺𑁇_  


(475.)

492\. _𑀬𑁄 𑀲𑁄 𑀩𑀼𑀤𑁆𑀥𑀲𑁆𑀲 𑀧𑀸𑀤𑀸𑀲𑀺,_  
_𑀲𑀁𑀖𑀸𑀭𑀸𑀫𑀁 𑀲𑀼𑀫𑀸𑀧𑀺𑀢𑀁;_  
_𑀢𑀫𑀳𑀁 𑀓𑀺𑀢𑁆𑀢𑀬𑀺𑀲𑁆𑀲𑀸𑀫𑀺,_  
_𑀲𑀼𑀡𑀸𑀣 𑀫𑀫 𑀪𑀸𑀲𑀢𑁄𑁇_  


(476.)

493\. _𑀳𑀢𑁆𑀣𑀻 𑀅𑀲𑁆𑀲𑀸 𑀭𑀣𑀸 𑀧𑀢𑁆𑀢𑀻,_  
_𑀲𑁂𑀦𑀸 𑀘 𑀘𑀢𑀼𑀭𑀗𑁆𑀕𑀺𑀦𑀻;_  
_𑀧𑀭𑀺𑀯𑀸𑀭𑁂𑀲𑁆𑀲𑀦𑁆𑀢𑀺𑀫𑀁 𑀦𑀺𑀘𑁆𑀘𑀁,_  
_𑀲𑀁𑀖𑀸𑀭𑀸𑀫𑀲𑁆𑀲𑀺𑀤𑀁 𑀨𑀮𑀁𑁇_  


(477.)

494\. _𑀲𑀝𑁆𑀞𑀺 𑀢𑀽𑀭𑀲𑀳𑀲𑁆𑀲𑀸𑀦𑀺,_  
_𑀪𑁂𑀭𑀺𑀬𑁄 𑀲𑀫𑀮𑀗𑁆𑀓𑀢𑀸;_  
_𑀧𑀭𑀺𑀯𑀸𑀭𑁂𑀲𑁆𑀲𑀦𑁆𑀢𑀺𑀫𑀁 𑀦𑀺𑀘𑁆𑀘𑀁,_  
_𑀲𑀁𑀖𑀸𑀭𑀸𑀫𑀲𑁆𑀲𑀺𑀤𑀁 𑀨𑀮𑀁𑁇_  


(478.)

495\. _𑀙𑀍𑀅𑀲𑀻𑀢𑀺𑀲𑀳𑀲𑁆𑀲𑀸𑀦𑀺,_  
_𑀦𑀸𑀭𑀺𑀬𑁄 𑀲𑀫𑀮𑀗𑁆𑀓𑀢𑀸;_  
_𑀯𑀺𑀘𑀺𑀢𑁆𑀢𑀯𑀢𑁆𑀣𑀸𑀪𑀭𑀡𑀸,_  
_𑀆𑀫𑀼𑀢𑁆𑀢𑀫𑀡𑀺𑀓𑀼𑀡𑁆𑀟𑀮𑀸𑁇_  


(479.)

496\. _𑀅𑀍𑀆𑀭𑀧𑀫𑁆𑀳𑀸 𑀳𑀲𑀼𑀮𑀸,_  
_𑀲𑀼𑀲𑀜𑁆𑀜𑀸 𑀢𑀦𑀼𑀫𑀚𑁆𑀛𑀺𑀫𑀸;_  
_𑀧𑀭𑀺𑀯𑀸𑀭𑁂𑀲𑁆𑀲𑀦𑁆𑀢𑀺𑀫𑀁 𑀦𑀺𑀘𑁆𑀘𑀁,_  
_𑀲𑀁𑀖𑀸𑀭𑀸𑀫𑀲𑁆𑀲𑀺𑀤𑀁 𑀨𑀮𑀁𑁇_  


(480.)

497\. _𑀢𑀺𑀁𑀲𑀓𑀧𑁆𑀧𑀲𑀳𑀲𑁆𑀲𑀸𑀦𑀺,_  
_𑀤𑁂𑀯𑀮𑁄𑀓𑁂 𑀭𑀫𑀺𑀲𑁆𑀲𑀢𑀺;_  
_𑀲𑀳𑀲𑁆𑀲𑀓𑁆𑀔𑀢𑁆𑀢𑀼𑀁 𑀤𑁂𑀯𑀺𑀦𑁆𑀤𑁄,_  
_𑀤𑁂𑀯𑀭𑀚𑁆𑀚𑀁 𑀓𑀭𑀺𑀲𑁆𑀲𑀢𑀺𑁇_  


(481.)

498\. _𑀤𑁂𑀯𑀭𑀸𑀚𑁂𑀦 𑀧𑀢𑁆𑀢𑀩𑁆𑀩𑀁,_  
_𑀲𑀩𑁆𑀩𑀁 𑀧𑀝𑀺𑀮𑀪𑀺𑀲𑁆𑀲𑀢𑀺;_  
_𑀅𑀦𑀽𑀦𑀪𑁄𑀕𑁄 𑀳𑀼𑀢𑁆𑀯𑀸𑀦,_  
_𑀤𑁂𑀯𑀭𑀚𑁆𑀚𑀁 𑀓𑀭𑀺𑀲𑁆𑀲𑀢𑀺𑁇_  


(482.)

499\. _𑀲𑀳𑀲𑁆𑀲𑀓𑁆𑀔𑀢𑁆𑀢𑀼𑀁 𑀘𑀓𑁆𑀓𑀯𑀢𑁆𑀢𑀻,_  
_𑀭𑀸𑀚𑀸 𑀭𑀝𑁆𑀞𑁂 𑀪𑀯𑀺𑀲𑁆𑀲𑀢𑀺;_  
_𑀧𑀣𑀩𑁆𑀬𑀸 𑀭𑀚𑁆𑀚𑀁 𑀯𑀺𑀧𑀼𑀮𑀁,_  
_𑀕𑀡𑀦𑀸𑀢𑁄 𑀅𑀲𑀗𑁆𑀔𑀺𑀬𑀁𑁇_  


(483.)

500\. _𑀓𑀧𑁆𑀧𑀲𑀢𑀲𑀳𑀲𑁆𑀲𑀫𑁆𑀳𑀺,_  
_𑀑𑀓𑁆𑀓𑀸𑀓𑀓𑀼𑀮𑀲𑀫𑁆𑀪𑀯𑁄;_  
_𑀕𑁄𑀢𑀫𑁄 𑀦𑀸𑀫 𑀕𑁄𑀢𑁆𑀢𑁂𑀦,_  
_𑀲𑀢𑁆𑀣𑀸 𑀮𑁄𑀓𑁂 𑀪𑀯𑀺𑀲𑁆𑀲𑀢𑀺𑁇_  


(484.)

501\. _𑀢𑀲𑁆𑀲 𑀥𑀫𑁆𑀫𑁂𑀲𑀼 𑀤𑀸𑀬𑀸𑀤𑁄,_  
_𑀑𑀭𑀲𑁄 𑀥𑀫𑁆𑀫𑀦𑀺𑀫𑁆𑀫𑀺𑀢𑁄;_  
_𑀉𑀧𑀸𑀮𑀺 𑀦𑀸𑀫 𑀦𑀸𑀫𑁂𑀦,_  
_𑀳𑁂𑀲𑁆𑀲𑀢𑀺 𑀲𑀢𑁆𑀣𑀼 𑀲𑀸𑀯𑀓𑁄𑁇_  


(485.)

502\. _𑀯𑀺𑀦𑀬𑁂 𑀧𑀸𑀭𑀫𑀺𑀁 𑀧𑀢𑁆𑀯𑀸,_  
_𑀞𑀸𑀦𑀸𑀞𑀸𑀦𑁂 𑀘 𑀓𑁄𑀯𑀺𑀤𑁄;_  
_𑀚𑀺𑀦𑀲𑀸𑀲𑀦𑀁 𑀥𑀸𑀭𑁂𑀦𑁆𑀢𑁄,_  
_𑀯𑀺𑀳𑀭𑀺𑀲𑁆𑀲𑀢𑀺𑀦𑀸𑀲𑀯𑁄𑁇_  


(486.)

503\. _𑀲𑀩𑁆𑀩𑀫𑁂𑀢𑀁 𑀅𑀪𑀺𑀜𑁆𑀜𑀸𑀬,_  
_𑀕𑁄𑀢𑀫𑁄 𑀲𑀓𑁆𑀬𑀧𑀼𑀗𑁆𑀕𑀯𑁄;_  
_𑀪𑀺𑀓𑁆𑀔𑀼𑀲𑀁𑀖𑁂 𑀦𑀺𑀲𑀻𑀤𑀺𑀢𑁆𑀯𑀸,_  
_𑀏𑀢𑀤𑀕𑁆𑀕𑁂 𑀞𑀧𑁂𑀲𑁆𑀲𑀢𑀺𑁇_  


(487.)

504\. _𑀅𑀧𑀭𑀺𑀫𑁂𑀬𑁆𑀬𑀼𑀧𑀸𑀤𑀸𑀬,_  
_𑀧𑀢𑁆𑀣𑁂𑀫𑀺 𑀢𑀯 𑀲𑀸𑀲𑀦𑀁;_  
_𑀲𑁄 𑀫𑁂 𑀅𑀢𑁆𑀣𑁄 𑀅𑀦𑀼𑀧𑁆𑀧𑀢𑁆𑀢𑁄,_  
_𑀲𑀩𑁆𑀩𑀲𑀁𑀬𑁄𑀚𑀦𑀓𑁆𑀔𑀬𑁄𑁇_  


(488.)

505\. _𑀬𑀣𑀸 𑀲𑀽𑀮𑀸𑀯𑀼𑀢𑁄 𑀧𑁄𑀲𑁄,_  
_𑀭𑀸𑀚𑀤𑀡𑁆𑀟𑁂𑀦 𑀢𑀚𑁆𑀚𑀺𑀢𑁄;_  
_𑀲𑀽𑀮𑁂 𑀲𑀸𑀢𑀁 𑀅𑀯𑀺𑀦𑁆𑀤𑀦𑁆𑀢𑁄,_  
_𑀧𑀭𑀺𑀫𑀼𑀢𑁆𑀢𑀺𑀁𑀯 𑀇𑀘𑁆𑀙𑀢𑀺𑁇_  


(489.)

506\. _𑀢𑀣𑁂𑀯𑀸𑀳𑀁 𑀫𑀳𑀸𑀯𑀻𑀭,_  
_𑀪𑀯𑀤𑀡𑁆𑀟𑁂𑀦 𑀢𑀚𑁆𑀚𑀺𑀢𑁄;_  
_𑀓𑀫𑁆𑀫𑀲𑀽𑀮𑀸𑀯𑀼𑀢𑁄 𑀲𑀦𑁆𑀢𑁄,_  
_𑀧𑀺𑀧𑀸𑀲𑀸𑀯𑁂𑀤𑀦𑀝𑁆𑀝𑀺𑀢𑁄𑁇_  


(490.)

507\. _𑀪𑀯𑁂 𑀲𑀸𑀢𑀁 𑀦 𑀯𑀺𑀦𑁆𑀤𑀸𑀫𑀺,_  
_𑀟𑀬𑁆𑀳𑀦𑁆𑀢𑁄 𑀢𑀻𑀳𑀺 𑀅𑀕𑁆𑀕𑀺𑀪𑀺;_  
_𑀧𑀭𑀺𑀫𑀼𑀢𑁆𑀢𑀺𑀁 𑀕𑀯𑁂𑀲𑀸𑀫𑀺,_  
_𑀬𑀣𑀸𑀧𑀺 𑀭𑀸𑀚𑀤𑀡𑁆𑀟𑀺𑀢𑁄𑁇_  


(491.)

508\. _𑀬𑀣𑀸 𑀯𑀺𑀲𑀸𑀤𑁄 𑀧𑀼𑀭𑀺𑀲𑁄,_  
_𑀯𑀺𑀲𑁂𑀦 𑀧𑀭𑀺𑀧𑀻𑀍𑀇𑀢𑁄;_  
_𑀅𑀕𑀤𑀁 𑀲𑁄 𑀕𑀯𑁂𑀲𑁂𑀬𑁆𑀬,_  
_𑀯𑀺𑀲𑀖𑀸𑀢𑀸𑀬𑀼𑀧𑀸𑀬𑀦𑀁𑁇_  


(492.)

509\. _𑀕𑀯𑁂𑀲𑀫𑀸𑀦𑁄 𑀧𑀲𑁆𑀲𑁂𑀬𑁆𑀬,_  
_𑀅𑀕𑀤𑀁 𑀯𑀺𑀲𑀖𑀸𑀢𑀓𑀁;_  
_𑀢𑀁 𑀧𑀺𑀯𑀺𑀢𑁆𑀯𑀸 𑀲𑀼𑀔𑀻 𑀅𑀲𑁆𑀲,_  
_𑀯𑀺𑀲𑀫𑁆𑀳𑀸 𑀧𑀭𑀺𑀫𑀼𑀢𑁆𑀢𑀺𑀬𑀸𑁇_  


(493.)

510\. _𑀢𑀣𑁂𑀯𑀸𑀳𑀁 𑀫𑀳𑀸𑀯𑀻𑀭,_  
_𑀬𑀣𑀸 𑀯𑀺𑀲𑀳𑀢𑁄 𑀦𑀭𑁄;_  
_𑀲𑀫𑁆𑀧𑀻𑀍𑀇𑀢𑁄 𑀅𑀯𑀺𑀚𑁆𑀚𑀸𑀬,_  
_𑀲𑀤𑁆𑀥𑀫𑁆𑀫𑀸𑀕𑀤𑀫𑁂𑀲𑀳𑀁𑁇_  


(494.)

511\. _𑀥𑀫𑁆𑀫𑀸𑀕𑀤𑀁 𑀕𑀯𑁂𑀲𑀦𑁆𑀢𑁄,_  
_𑀅𑀤𑁆𑀤𑀓𑁆𑀔𑀺𑀁 𑀲𑀓𑁆𑀬𑀲𑀸𑀲𑀦𑀁;_  
_𑀅𑀕𑁆𑀕𑀁 𑀲𑀩𑁆𑀩𑁄𑀲𑀥𑀸𑀦𑀁 𑀢𑀁,_  
_𑀲𑀩𑁆𑀩𑀲𑀮𑁆𑀮𑀯𑀺𑀦𑁄𑀤𑀦𑀁𑁇_  


(495.)

512\. _𑀥𑀫𑁆𑀫𑁄𑀲𑀥𑀁 𑀧𑀺𑀯𑀺𑀢𑁆𑀯𑀸𑀦,_  
_𑀯𑀺𑀲𑀁 𑀲𑀩𑁆𑀩𑀁 𑀲𑀫𑀽𑀳𑀦𑀺𑀁;_  
_𑀅𑀚𑀭𑀸𑀫𑀭𑀁 𑀲𑀻𑀢𑀺𑀪𑀸𑀯𑀁,_  
_𑀦𑀺𑀩𑁆𑀩𑀸𑀦𑀁 𑀨𑀲𑁆𑀲𑀬𑀺𑀁 𑀅𑀳𑀁𑁇_  


(496.)

513\. _𑀬𑀣𑀸 𑀪𑀽𑀢𑀝𑁆𑀝𑀺𑀢𑁄 𑀧𑁄𑀲𑁄,_  
_𑀪𑀽𑀢𑀕𑁆𑀕𑀸𑀳𑁂𑀦 𑀧𑀻𑀍𑀇𑀢𑁄;_  
_𑀪𑀽𑀢𑀯𑁂𑀚𑁆𑀚𑀁 𑀕𑀯𑁂𑀲𑁂𑀬𑁆𑀬,_  
_𑀪𑀽𑀢𑀲𑁆𑀫𑀸 𑀧𑀭𑀺𑀫𑀼𑀢𑁆𑀢𑀺𑀬𑀸𑁇_  


(497.)

514\. _𑀕𑀯𑁂𑀲𑀫𑀸𑀦𑁄 𑀧𑀲𑁆𑀲𑁂𑀬𑁆𑀬,_  
_𑀪𑀽𑀢𑀯𑀺𑀚𑁆𑀚𑀸𑀲𑀼 𑀓𑁄𑀯𑀺𑀤𑀁;_  
_𑀢𑀲𑁆𑀲 𑀲𑁄 𑀯𑀺𑀳𑀦𑁂 𑀪𑀽𑀢𑀁,_  
_𑀲𑀫𑀽𑀮𑀜𑁆𑀘 𑀯𑀺𑀦𑀸𑀲𑀬𑁂𑁇_  


(498.)

515\. _𑀢𑀣𑁂𑀯𑀸𑀳𑀁 𑀫𑀳𑀸𑀯𑀻𑀭,_  
_𑀢𑀫𑀕𑁆𑀕𑀸𑀳𑁂𑀦 𑀧𑀻𑀍𑀇𑀢𑁄;_  
_𑀜𑀸𑀡𑀸𑀮𑁄𑀓𑀁 𑀕𑀯𑁂𑀲𑀸𑀫𑀺,_  
_𑀢𑀫𑀢𑁄 𑀧𑀭𑀺𑀫𑀼𑀢𑁆𑀢𑀺𑀬𑀸𑁇_  


(499.)

516\. _𑀅𑀣𑀤𑁆𑀤𑀲𑀁 𑀲𑀓𑁆𑀬𑀫𑀼𑀦𑀺𑀁,_  
_𑀓𑀺𑀮𑁂𑀲𑀢𑀫𑀲𑁄𑀥𑀦𑀁;_  
_𑀲𑁄 𑀫𑁂 𑀢𑀫𑀁 𑀯𑀺𑀦𑁄𑀤𑁂𑀲𑀺,_  
_𑀪𑀽𑀢𑀯𑁂𑀚𑁆𑀚𑁄𑀯 𑀪𑀽𑀢𑀓𑀁𑁇_  


(500.)

517\. _𑀲𑀁𑀲𑀸𑀭𑀲𑁄𑀢𑀁 𑀲𑀜𑁆𑀙𑀺𑀦𑁆𑀤𑀺𑀁,_  
_𑀢𑀡𑁆𑀳𑀸𑀲𑁄𑀢𑀁 𑀦𑀺𑀯𑀸𑀭𑀬𑀺𑀁;_  
_𑀪𑀯𑀁 𑀉𑀕𑁆𑀖𑀸𑀝𑀬𑀺𑀁 𑀲𑀩𑁆𑀩𑀁,_  
_𑀪𑀽𑀢𑀯𑁂𑀚𑁆𑀚𑁄𑀯 𑀫𑀽𑀮𑀢𑁄𑁇_  


(501.)

518\. _𑀕𑀭𑀼𑀍𑀑 𑀬𑀣𑀸 𑀑𑀧𑀢𑀢𑀺,_  
_𑀧𑀦𑁆𑀦𑀕𑀁 𑀪𑀓𑁆𑀔𑀫𑀢𑁆𑀢𑀦𑁄;_  
_𑀲𑀫𑀦𑁆𑀢𑀸 𑀬𑁄𑀚𑀦𑀲𑀢𑀁,_  
_𑀯𑀺𑀓𑁆𑀔𑁄𑀪𑁂𑀢𑀺 𑀫𑀳𑀸𑀲𑀭𑀁𑁇_  


(502.)

519\. _𑀧𑀦𑁆𑀦𑀕𑀁 𑀲𑁄 𑀕𑀳𑁂𑀢𑁆𑀯𑀸𑀦,_  
_𑀅𑀥𑁄𑀲𑀻𑀲𑀁 𑀯𑀺𑀳𑁂𑀞𑀬𑀁;_  
_𑀆𑀤𑀸𑀬 𑀲𑁄 𑀧𑀓𑁆𑀓𑀫𑀢𑀺,_  
_𑀬𑁂𑀦𑀓𑀸𑀫𑀁 𑀯𑀺𑀳𑀗𑁆𑀕𑀫𑁄𑁇_  


(503.)

520\. _𑀢𑀣𑁂𑀯𑀸𑀳𑀁 𑀫𑀳𑀸𑀯𑀻𑀭,_  
_𑀬𑀣𑀸𑀧𑀺 𑀕𑀭𑀼𑀍𑀑 𑀩𑀮𑀻;_  
_𑀅𑀲𑀗𑁆𑀔𑀢𑀁 𑀕𑀯𑁂𑀲𑀦𑁆𑀢𑁄,_  
_𑀤𑁄𑀲𑁂 𑀯𑀺𑀓𑁆𑀔𑀸𑀮𑀬𑀺𑀁 𑀅𑀳𑀁𑁇_  


(504.)

521\. _𑀤𑀺𑀝𑁆𑀞𑁄 𑀅𑀳𑀁 𑀥𑀫𑁆𑀫𑀯𑀭𑀁,_  
_𑀲𑀦𑁆𑀢𑀺𑀧𑀤𑀫𑀦𑀼𑀢𑁆𑀢𑀭𑀁;_  
_𑀆𑀤𑀸𑀬 𑀯𑀺𑀳𑀭𑀸𑀫𑁂𑀢𑀁,_  
_𑀕𑀭𑀼𑀍𑀑 𑀧𑀦𑁆𑀦𑀕𑀁 𑀬𑀣𑀸𑁇_  


(505.)

522\. _𑀆𑀲𑀸𑀯𑀢𑀻 𑀦𑀸𑀫 𑀮𑀢𑀸,_  
_𑀚𑀸𑀢𑀸 𑀘𑀺𑀢𑁆𑀢𑀮𑀢𑀸𑀯𑀦𑁂;_  
_𑀢𑀲𑁆𑀲𑀸 𑀯𑀲𑁆𑀲𑀲𑀳𑀲𑁆𑀲𑁂𑀦,_  
_𑀏𑀓𑀁 𑀦𑀺𑀩𑁆𑀩𑀢𑁆𑀢𑀢𑁂 𑀨𑀮𑀁𑁇_  


(506.)

523\. _𑀢𑀁 𑀤𑁂𑀯𑀸 𑀧𑀬𑀺𑀭𑀼𑀧𑀸𑀲𑀦𑁆𑀢𑀺,_  
_𑀢𑀸𑀯𑀤𑀽𑀭𑀨𑀮𑁂 𑀲𑀢𑀺;_  
_𑀤𑁂𑀯𑀸𑀦𑀁 𑀲𑀸 𑀧𑀺𑀬𑀸 𑀏𑀯𑀁,_  
_𑀆𑀲𑀸𑀯𑀢𑀻 𑀮𑀢𑀼𑀢𑁆𑀢𑀫𑀸𑁇_  


(507.)

524\. _𑀲𑀢𑀲𑀳𑀲𑁆𑀲𑀼𑀧𑀸𑀤𑀸𑀬,_  
_𑀢𑀸𑀳𑀁 𑀧𑀭𑀺𑀘𑀭𑁂 𑀫𑀼𑀦𑀺;_  
_𑀲𑀸𑀬𑀁 𑀧𑀸𑀢𑀁 𑀦𑀫𑀲𑁆𑀲𑀸𑀫𑀺,_  
_𑀤𑁂𑀯𑀸 𑀆𑀲𑀸𑀯𑀢𑀺𑀁 𑀬𑀣𑀸𑁇_  


(508.)

525\. _𑀅𑀯𑀜𑁆𑀛𑀸 𑀧𑀸𑀭𑀺𑀘𑀭𑀺𑀬𑀸,_  
_𑀅𑀫𑁄𑀖𑀸 𑀘 𑀦𑀫𑀲𑁆𑀲𑀦𑀸;_  
_𑀤𑀽𑀭𑀸𑀕𑀢𑀫𑁆𑀧𑀺 𑀫𑀁 𑀲𑀦𑁆𑀢𑀁,_  
_𑀔𑀡𑁄𑀬𑀁 𑀦 𑀯𑀺𑀭𑀸𑀥𑀬𑀺𑁇_  


(509.)

526\. _𑀧𑀝𑀺𑀲𑀦𑁆𑀥𑀺𑀁 𑀦 𑀧𑀲𑁆𑀲𑀸𑀫𑀺,_  
_𑀯𑀺𑀘𑀺𑀦𑀦𑁆𑀢𑁄 𑀪𑀯𑁂 𑀅𑀳𑀁;_  
_𑀦𑀺𑀭𑀽𑀧𑀥𑀺 𑀯𑀺𑀧𑁆𑀧𑀫𑀼𑀢𑁆𑀢𑁄,_  
_𑀉𑀧𑀲𑀦𑁆𑀢𑁄 𑀘𑀭𑀸𑀫𑀳𑀁𑁇_  


(510.)

527\. _𑀬𑀣𑀸𑀧𑀺 𑀧𑀤𑀼𑀫𑀁 𑀦𑀸𑀫,_  
_𑀲𑀽𑀭𑀺𑀬𑀭𑀁𑀲𑁂𑀦 𑀧𑀼𑀧𑁆𑀨𑀢𑀺;_  
_𑀢𑀣𑁂𑀯𑀸𑀳𑀁 𑀫𑀳𑀸𑀯𑀻𑀭,_  
_𑀩𑀼𑀤𑁆𑀥𑀭𑀁𑀲𑁂𑀦 𑀧𑀼𑀧𑁆𑀨𑀺𑀢𑁄𑁇_  


(511.)

528\. _𑀬𑀣𑀸 𑀩𑀮𑀸𑀓𑀬𑁄𑀦𑀺𑀫𑁆𑀳𑀺,_  
_𑀦 𑀯𑀺𑀚𑁆𑀚𑀢𑀺 𑀧𑀼𑀫𑁄 𑀲𑀤𑀸;_  
_𑀫𑁂𑀖𑁂𑀲𑀼 𑀕𑀚𑁆𑀚𑀫𑀸𑀦𑁂𑀲𑀼,_  
_𑀕𑀩𑁆𑀪𑀁 𑀕𑀡𑁆𑀳𑀦𑁆𑀢𑀺 𑀢𑀸 𑀲𑀤𑀸𑁇_  


(512.)

529\. _𑀘𑀺𑀭𑀫𑁆𑀧𑀺 𑀕𑀩𑁆𑀪𑀁 𑀥𑀸𑀭𑁂𑀦𑁆𑀢𑀺,_  
_𑀬𑀸𑀯 𑀫𑁂𑀖𑁄 𑀦 𑀕𑀚𑁆𑀚𑀢𑀺;_  
_𑀪𑀸𑀭𑀢𑁄 𑀧𑀭𑀺𑀫𑀼𑀘𑁆𑀘𑀦𑁆𑀢𑀺,_  
_𑀬𑀤𑀸 𑀫𑁂𑀖𑁄 𑀧𑀯𑀲𑁆𑀲𑀢𑀺𑁇_  


(513.)

530\. _𑀧𑀤𑀼𑀫𑀼𑀢𑁆𑀢𑀭𑀩𑀼𑀤𑁆𑀥𑀲𑁆𑀲,_  
_𑀥𑀫𑁆𑀫𑀫𑁂𑀖𑁂𑀦 𑀕𑀚𑁆𑀚𑀢𑁄;_  
_𑀲𑀤𑁆𑀤𑁂𑀦 𑀥𑀫𑁆𑀫𑀫𑁂𑀖𑀲𑁆𑀲,_  
_𑀥𑀫𑁆𑀫𑀕𑀩𑁆𑀪𑀁 𑀅𑀕𑀡𑁆𑀳𑀳𑀁𑁇_  


(514.)

531\. _𑀲𑀢𑀲𑀳𑀲𑁆𑀲𑀼𑀧𑀸𑀤𑀸𑀬,_  
_𑀧𑀼𑀜𑁆𑀜𑀕𑀩𑁆𑀪𑀁 𑀥𑀭𑁂𑀫𑀳𑀁;_  
_𑀦𑀧𑁆𑀧𑀫𑀼𑀘𑁆𑀘𑀸𑀫𑀺 𑀪𑀸𑀭𑀢𑁄,_  
_𑀥𑀫𑁆𑀫𑀫𑁂𑀖𑁄 𑀦 𑀕𑀚𑁆𑀚𑀢𑀺𑁇_  


(515.)

532\. _𑀬𑀤𑀸 𑀢𑀼𑀯𑀁 𑀲𑀓𑁆𑀬𑀫𑀼𑀦𑀺,_  
_𑀭𑀫𑁆𑀫𑁂 𑀓𑀧𑀺𑀮𑀯𑀢𑁆𑀣𑀯𑁂;_  
_𑀕𑀚𑁆𑀚𑀲𑀺 𑀥𑀫𑁆𑀫𑀫𑁂𑀖𑁂𑀦,_  
_𑀪𑀸𑀭𑀢𑁄 𑀧𑀭𑀺𑀫𑀼𑀘𑁆𑀘𑀳𑀁𑁇_  


(516.)

533\. _𑀲𑀼𑀜𑁆𑀜𑀢𑀁 𑀅𑀦𑀺𑀫𑀺𑀢𑁆𑀢𑀜𑁆𑀘,_  
_𑀢𑀣𑀸𑀧𑁆𑀧𑀡𑀺𑀳𑀺𑀢𑀫𑁆𑀧𑀺 𑀘;_  
_𑀘𑀢𑀼𑀭𑁄 𑀘 𑀨𑀮𑁂 𑀲𑀩𑁆𑀩𑁂,_  
_𑀥𑀫𑁆𑀫𑁂𑀯𑀁 𑀯𑀺𑀚𑀦𑀬𑀺𑀁 𑀅𑀳𑀁𑁇_  


---

534\. 𑀤𑀼𑀢𑀺𑀬𑀪𑀸𑀡𑀯𑀸𑀭𑀁𑁇



(517.)

535\. _𑀅𑀧𑀭𑀺𑀫𑁂𑀬𑁆𑀬𑀼𑀧𑀸𑀤𑀸𑀬,_  
_𑀧𑀢𑁆𑀣𑁂𑀫𑀺 𑀢𑀯 𑀲𑀸𑀲𑀦𑀁;_  
_𑀲𑁄 𑀫𑁂 𑀅𑀢𑁆𑀣𑁄 𑀅𑀦𑀼𑀧𑁆𑀧𑀢𑁆𑀢𑁄,_  
_𑀲𑀦𑁆𑀢𑀺𑀧𑀤𑀫𑀦𑀼𑀢𑁆𑀢𑀭𑀁𑁇_  


(518.)

536\. _𑀯𑀺𑀦𑀬𑁂 𑀧𑀸𑀭𑀫𑀺𑀁 𑀧𑀢𑁆𑀢𑁄,_  
_𑀬𑀣𑀸𑀧𑀺 𑀧𑀸𑀞𑀺𑀓𑁄 𑀇𑀲𑀺;_  
_𑀦 𑀫𑁂 𑀲𑀫𑀲𑀫𑁄 𑀅𑀢𑁆𑀣𑀺,_  
_𑀥𑀸𑀭𑁂𑀫𑀺 𑀲𑀸𑀲𑀦𑀁 𑀅𑀳𑀁𑁇_  


(519.)

537\. _𑀯𑀺𑀦𑀬𑁂 𑀔𑀦𑁆𑀥𑀓𑁂 𑀘𑀸𑀧𑀺,_  
_𑀢𑀺𑀓𑀘𑁆𑀙𑁂𑀤𑁂 𑀘 𑀧𑀜𑁆𑀘𑀫𑁂;_  
_𑀏𑀢𑁆𑀣 𑀫𑁂 𑀯𑀺𑀫𑀢𑀺 𑀦𑀢𑁆𑀣𑀺,_  
_𑀅𑀓𑁆𑀔𑀭𑁂 𑀩𑁆𑀬𑀜𑁆𑀚𑀦𑁂𑀧𑀺 𑀯𑀸𑁇_  


(520.)

538\. _𑀦𑀺𑀕𑁆𑀕𑀳𑁂 𑀧𑀝𑀺𑀓𑀫𑁆𑀫𑁂 𑀘,_  
_𑀞𑀸𑀦𑀸𑀞𑀸𑀦𑁂 𑀘 𑀓𑁄𑀯𑀺𑀤𑁄;_  
_𑀑𑀲𑀸𑀭𑀡𑁂 𑀯𑀼𑀝𑁆𑀞𑀸𑀧𑀦𑁂,_  
_𑀲𑀩𑁆𑀩𑀢𑁆𑀣 𑀧𑀸𑀭𑀫𑀺𑀁 𑀕𑀢𑁄𑁇_  


(521.)

539\. _𑀯𑀺𑀦𑀬𑁂 𑀔𑀦𑁆𑀥𑀓𑁂 𑀯𑀸𑀧𑀺,_  
_𑀦𑀺𑀓𑁆𑀔𑀺𑀧𑀺𑀢𑁆𑀯𑀸 𑀧𑀤𑀁 𑀅𑀳𑀁;_  
_𑀉𑀪𑀢𑁄 𑀯𑀺𑀦𑀺𑀯𑁂𑀞𑁂𑀢𑁆𑀯𑀸,_  
_𑀭𑀲𑀢𑁄 𑀑𑀲𑀭𑁂𑀬𑁆𑀬𑀳𑀁𑁇_  


(522.)

540\. _𑀦𑀺𑀭𑀼𑀢𑁆𑀢𑀺𑀬𑀸 𑀲𑀼𑀓𑀼𑀲𑀮𑁄,_  
_𑀅𑀢𑁆𑀣𑀸𑀦𑀢𑁆𑀣𑁂 𑀘 𑀓𑁄𑀯𑀺𑀤𑁄;_  
_𑀅𑀦𑀜𑁆𑀜𑀸𑀢𑀁 𑀫𑀬𑀸 𑀦𑀢𑁆𑀣𑀺,_  
_𑀏𑀓𑀕𑁆𑀕𑁄 𑀲𑀢𑁆𑀣𑀼 𑀲𑀸𑀲𑀦𑁂𑁇_  


(523.)

541\. _𑀭𑀽𑀧𑀤𑀓𑁆𑀔𑁄 𑀅𑀳𑀁 𑀅𑀚𑁆𑀚,_  
_𑀲𑀓𑁆𑀬𑀧𑀼𑀢𑁆𑀢𑀲𑁆𑀲 𑀲𑀸𑀲𑀦𑁂;_  
_𑀓𑀗𑁆𑀔𑀁 𑀲𑀩𑁆𑀩𑀁 𑀯𑀺𑀦𑁄𑀤𑁂𑀫𑀺,_  
_𑀙𑀺𑀦𑁆𑀤𑀸𑀫𑀺 𑀲𑀩𑁆𑀩𑀲𑀁𑀲𑀬𑀁𑁇_  


(524.)

542\. _𑀧𑀤𑀁 𑀅𑀦𑀼𑀧𑀤𑀜𑁆𑀘𑀸𑀧𑀺,_  
_𑀅𑀓𑁆𑀔𑀭𑀜𑁆𑀘𑀸𑀧𑀺 𑀩𑁆𑀬𑀜𑁆𑀚𑀦𑀁;_  
_𑀦𑀺𑀤𑀸𑀦𑁂 𑀧𑀭𑀺𑀬𑁄𑀲𑀸𑀦𑁂,_  
_𑀲𑀩𑁆𑀩𑀢𑁆𑀣 𑀓𑁄𑀯𑀺𑀤𑁄 𑀅𑀳𑀁𑁇_  


(525.)

543\. _𑀬𑀣𑀸𑀧𑀺 𑀭𑀸𑀚𑀸 𑀩𑀮𑀯𑀸,_  
_𑀦𑀺𑀕𑁆𑀕𑀡𑁆𑀳𑀺𑀢𑁆𑀯𑀸 𑀧𑀭𑀦𑁆𑀢𑀧𑁂;_  
_𑀯𑀺𑀚𑀺𑀦𑀺𑀢𑁆𑀯𑀸𑀦 𑀲𑀗𑁆𑀕𑀸𑀫𑀁,_  
_𑀦𑀕𑀭𑀁 𑀢𑀢𑁆𑀣 𑀫𑀸𑀧𑀬𑁂𑁇_  


(526.)

544\. _𑀧𑀸𑀓𑀸𑀭𑀁 𑀧𑀭𑀺𑀔𑀜𑁆𑀘𑀸𑀧𑀺,_  
_𑀏𑀲𑀺𑀓𑀁 𑀤𑁆𑀯𑀸𑀭𑀓𑁄𑀝𑁆𑀞𑀓𑀁;_  
_𑀅𑀝𑁆𑀝𑀸𑀮𑀓𑁂 𑀘 𑀯𑀺𑀯𑀺𑀥𑁂,_  
_𑀓𑀸𑀭𑀬𑁂 𑀦𑀕𑀭𑁂 𑀩𑀳𑀽𑁇_  


(527.)

545\. _𑀲𑀺𑀗𑁆𑀖𑀸𑀝𑀓𑀁 𑀘𑀘𑁆𑀘𑀭𑀜𑁆𑀘,_  
_𑀲𑀼𑀯𑀺𑀪𑀢𑁆𑀢𑀦𑁆𑀢𑀭𑀸𑀧𑀡𑀁;_  
_𑀓𑀸𑀭𑀬𑁂𑀬𑁆𑀬 𑀲𑀪𑀁 𑀢𑀢𑁆𑀣,_  
_𑀅𑀢𑁆𑀣𑀸𑀦𑀢𑁆𑀣𑀯𑀺𑀦𑀺𑀘𑁆𑀙𑀬𑀁𑁇_  


(528.)

546\. _𑀦𑀺𑀕𑁆𑀖𑀸𑀢𑀢𑁆𑀣𑀁 𑀅𑀫𑀺𑀢𑁆𑀢𑀸𑀦𑀁,_  
_𑀙𑀺𑀤𑁆𑀤𑀸𑀙𑀺𑀤𑁆𑀤𑀜𑁆𑀘 𑀚𑀸𑀦𑀺𑀢𑀼𑀁;_  
_𑀩𑀮𑀓𑀸𑀬𑀲𑁆𑀲 𑀭𑀓𑁆𑀔𑀸𑀬,_  
_𑀲𑁂𑀦𑀸𑀧𑀘𑁆𑀘𑀁 𑀞𑀧𑁂𑀢𑀺 𑀲𑁄𑁇_  


(529.)

547\. _𑀆𑀭𑀓𑁆𑀔𑀢𑁆𑀣𑀸𑀬 𑀪𑀡𑁆𑀟𑀲𑁆𑀲,_  
_𑀦𑀺𑀥𑀸𑀦𑀓𑀼𑀲𑀮𑀁 𑀦𑀭𑀁;_  
_𑀫𑀸 𑀫𑁂 𑀪𑀡𑁆𑀟𑀁 𑀯𑀺𑀦𑀲𑁆𑀲𑀻𑀢𑀺,_  
_𑀪𑀡𑁆𑀟𑀭𑀓𑁆𑀔𑀁 𑀞𑀧𑁂𑀢𑀺 𑀲𑁄𑁇_  


(530.)

548\. _𑀫𑀫𑀢𑁆𑀢𑁄 𑀳𑁄𑀢𑀺 𑀬𑁄 𑀭𑀜𑁆𑀜𑁄,_  
_𑀯𑀼𑀤𑁆𑀥𑀺𑀁 𑀬𑀲𑁆𑀲 𑀘 𑀇𑀘𑁆𑀙𑀢𑀺;_  
_𑀢𑀲𑁆𑀲𑀸𑀥𑀺𑀓𑀭𑀡𑀁 𑀤𑁂𑀢𑀺,_  
_𑀫𑀺𑀢𑁆𑀢𑀲𑁆𑀲 𑀧𑀝𑀺𑀧𑀚𑁆𑀚𑀺𑀢𑀼𑀁𑁇_  


(531.)

549\. _𑀉𑀧𑁆𑀧𑀸𑀢𑁂𑀲𑀼 𑀦𑀺𑀫𑀺𑀢𑁆𑀢𑁂𑀲𑀼,_  
_𑀮𑀓𑁆𑀔𑀡𑁂𑀲𑀼 𑀘 𑀓𑁄𑀯𑀺𑀤𑀁;_  
_𑀅𑀚𑁆𑀛𑀸𑀬𑀓𑀁 𑀫𑀦𑁆𑀢𑀥𑀭𑀁,_  
_𑀧𑁄𑀭𑁄𑀳𑀺𑀘𑁆𑀘𑁂 𑀞𑀧𑁂𑀢𑀺 𑀲𑁄𑁇_  


(532.)

550\. _𑀏𑀢𑁂𑀳𑀗𑁆𑀕𑁂𑀳𑀺 𑀲𑀫𑁆𑀧𑀦𑁆𑀦𑁄,_  
_𑀔𑀢𑁆𑀢𑀺𑀬𑁄𑀢𑀺 𑀧𑀯𑀼𑀘𑁆𑀘𑀢𑀺;_  
_𑀲𑀤𑀸 𑀭𑀓𑁆𑀔𑀦𑁆𑀢𑀺 𑀭𑀸𑀚𑀸𑀦𑀁,_  
_𑀘𑀓𑁆𑀓𑀯𑀸𑀓𑁄𑀯 𑀤𑀼𑀓𑁆𑀔𑀺𑀢𑀁𑁇_  


(533.)

551\. _𑀢𑀣𑁂𑀯 𑀢𑁆𑀯𑀁 𑀫𑀳𑀸𑀯𑀻𑀭,_  
_𑀳𑀢𑀸𑀫𑀺𑀢𑁆𑀢𑁄𑀯 𑀔𑀢𑁆𑀢𑀺𑀬𑁄;_  
_𑀲𑀤𑁂𑀯𑀓𑀲𑁆𑀲 𑀮𑁄𑀓𑀲𑁆𑀲,_  
_𑀥𑀫𑁆𑀫𑀭𑀸𑀚𑀸𑀢𑀺 𑀯𑀼𑀘𑁆𑀘𑀢𑀺𑁇_  


(534.)

552\. _𑀢𑀺𑀢𑁆𑀣𑀺𑀬𑁂 𑀦𑀺𑀳𑀦𑀺𑀢𑁆𑀯𑀸𑀦,_  
_𑀫𑀸𑀭𑀜𑁆𑀘𑀸𑀧𑀺 𑀲𑀲𑁂𑀦𑀓𑀁;_  
_𑀢𑀫𑀦𑁆𑀥𑀓𑀸𑀭𑀁 𑀯𑀺𑀥𑀫𑀺𑀢𑁆𑀯𑀸,_  
_𑀥𑀫𑁆𑀫𑀦𑀕𑀭𑀁 𑀅𑀫𑀸𑀧𑀬𑀺𑁇_  


(535.)

553\. _𑀲𑀻𑀮𑀁 𑀧𑀸𑀓𑀸𑀭𑀓𑀁 𑀢𑀢𑁆𑀣,_  
_𑀜𑀸𑀡𑀁 𑀢𑁂 𑀤𑁆𑀯𑀸𑀭𑀓𑁄𑀝𑁆𑀞𑀓𑀁;_  
_𑀲𑀤𑁆𑀥𑀸 𑀢𑁂 𑀏𑀲𑀺𑀓𑀸 𑀯𑀻𑀭,_  
_𑀤𑁆𑀯𑀸𑀭𑀧𑀸𑀮𑁄 𑀘 𑀲𑀁𑀯𑀭𑁄𑁇_  


(536.)

554\. _𑀲𑀢𑀺𑀧𑀝𑁆𑀞𑀸𑀦𑀫𑀝𑁆𑀝𑀸𑀮𑀁,_  
_𑀧𑀜𑁆𑀜𑀸 𑀢𑁂 𑀘𑀘𑁆𑀘𑀭𑀁 𑀫𑀼𑀦𑁂;_  
_𑀇𑀤𑁆𑀥𑀺𑀧𑀸𑀤𑀜𑁆𑀘 𑀲𑀺𑀗𑁆𑀖𑀸𑀝𑀁,_  
_𑀥𑀫𑁆𑀫𑀯𑀻𑀣𑀺 𑀲𑀼𑀫𑀸𑀧𑀺𑀢𑀸𑁇_  


(537.)

555\. _𑀲𑀼𑀢𑁆𑀢𑀦𑁆𑀢𑀁 𑀅𑀪𑀺𑀥𑀫𑁆𑀫𑀜𑁆𑀘,_  
_𑀯𑀺𑀦𑀬𑀜𑁆𑀘𑀸𑀧𑀺 𑀓𑁂𑀯𑀮𑀁;_  
_𑀦𑀯𑀗𑁆𑀕𑀁 𑀩𑀼𑀤𑁆𑀥𑀯𑀘𑀦𑀁,_  
_𑀏𑀲𑀸 𑀥𑀫𑁆𑀫𑀲𑀪𑀸 𑀢𑀯𑁇_  


(538.)

556\. _𑀲𑀼𑀜𑁆𑀜𑀢𑀁 𑀅𑀦𑀺𑀫𑀺𑀢𑁆𑀢𑀜𑁆𑀘,_  
_𑀯𑀺𑀳𑀸𑀭𑀜𑁆𑀘𑀧𑁆𑀧𑀡𑀻𑀳𑀺𑀢𑀁;_  
_𑀆𑀦𑁂𑀜𑁆𑀚𑀜𑁆𑀘 𑀦𑀺𑀭𑁄𑀥𑁄 𑀘,_  
_𑀏𑀲𑀸 𑀥𑀫𑁆𑀫𑀓𑀼𑀝𑀻 𑀢𑀯𑁇_  


(539.)

557\. _𑀧𑀜𑁆𑀜𑀸𑀬 𑀅𑀕𑁆𑀕𑁄 𑀦𑀺𑀓𑁆𑀔𑀺𑀢𑁆𑀢𑁄,_  
_𑀧𑀝𑀺𑀪𑀸𑀦𑁂 𑀘 𑀓𑁄𑀯𑀺𑀤𑁄;_  
_𑀲𑀸𑀭𑀺𑀧𑀼𑀢𑁆𑀢𑁄𑀢𑀺 𑀦𑀸𑀫𑁂𑀦,_  
_𑀥𑀫𑁆𑀫𑀲𑁂𑀦𑀸𑀧𑀢𑀻 𑀢𑀯𑁇_  


(540.)

558\. _𑀘𑀼𑀢𑀽𑀧𑀧𑀸𑀢𑀓𑀼𑀲𑀮𑁄,_  
_𑀇𑀤𑁆𑀥𑀺𑀬𑀸 𑀧𑀸𑀭𑀫𑀺𑀁 𑀕𑀢𑁄;_  
_𑀓𑁄𑀮𑀺𑀢𑁄 𑀦𑀸𑀫 𑀦𑀸𑀫𑁂𑀦,_  
_𑀧𑁄𑀭𑁄𑀳𑀺𑀘𑁆𑀘𑁄 𑀢𑀯𑀁 𑀫𑀼𑀦𑁂𑁇_  


(541.)

559\. _𑀧𑁄𑀭𑀸𑀡𑀓𑀯𑀁𑀲𑀥𑀭𑁄,_  
_𑀉𑀕𑁆𑀕𑀢𑁂𑀚𑁄 𑀤𑀼𑀭𑀸𑀲𑀤𑁄;_  
_𑀥𑀼𑀢𑀯𑀸𑀤𑀻𑀕𑀼𑀡𑁂𑀦𑀕𑁆𑀕𑁄,_  
_𑀅𑀓𑁆𑀔𑀤𑀲𑁆𑀲𑁄 𑀢𑀯𑀁 𑀫𑀼𑀦𑁂𑁇_  


(542.)

560\. _𑀩𑀳𑀼𑀲𑁆𑀲𑀼𑀢𑁄 𑀥𑀫𑁆𑀫𑀥𑀭𑁄,_  
_𑀲𑀩𑁆𑀩𑀧𑀸𑀞𑀻 𑀘 𑀲𑀸𑀲𑀦𑁂;_  
_𑀆𑀦𑀦𑁆𑀤𑁄 𑀦𑀸𑀫 𑀦𑀸𑀫𑁂𑀦,_  
_𑀥𑀫𑁆𑀫𑀸𑀭𑀓𑁆𑀔𑁄 𑀢𑀯𑀁 𑀫𑀼𑀦𑁂𑁇_  


(543.)

561\. _𑀏𑀢𑁂 𑀲𑀩𑁆𑀩𑁂 𑀅𑀢𑀺𑀓𑁆𑀓𑀫𑁆𑀫,_  
_𑀧𑀫𑁂𑀲𑀺 𑀪𑀕𑀯𑀸 𑀫𑀫𑀁;_  
_𑀯𑀺𑀦𑀺𑀘𑁆𑀙𑀬𑀁 𑀫𑁂 𑀧𑀸𑀤𑀸𑀲𑀺,_  
_𑀯𑀺𑀦𑀬𑁂 𑀯𑀺𑀜𑁆𑀜𑀼𑀤𑁂𑀲𑀺𑀢𑀁𑁇_  


(544.)

562\. _𑀬𑁄 𑀓𑁄𑀘𑀺 𑀯𑀺𑀦𑀬𑁂 𑀧𑀜𑁆𑀳𑀁,_  
_𑀧𑀼𑀘𑁆𑀙𑀢𑀺 𑀩𑀼𑀤𑁆𑀥𑀲𑀸𑀯𑀓𑁄;_  
_𑀢𑀢𑁆𑀣 𑀫𑁂 𑀘𑀺𑀦𑁆𑀢𑀦𑀸 𑀦𑀢𑁆𑀣𑀺,_  
_𑀢𑀜𑁆𑀜𑁂𑀯𑀢𑁆𑀣𑀁 𑀓𑀣𑁂𑀫𑀳𑀁𑁇_  


(545.)

563\. _𑀬𑀸𑀯𑀢𑀸 𑀩𑀼𑀤𑁆𑀥𑀔𑁂𑀢𑁆𑀢𑀫𑁆𑀳𑀺,_  
_𑀞𑀧𑁂𑀢𑁆𑀯𑀸 𑀢𑀁 𑀫𑀳𑀸𑀫𑀼𑀦𑀺;_  
_𑀯𑀺𑀦𑀬𑁂 𑀫𑀸𑀤𑀺𑀲𑁄 𑀦𑀢𑁆𑀣𑀺,_  
_𑀓𑀼𑀢𑁄 𑀪𑀺𑀬𑁆𑀬𑁄 𑀪𑀯𑀺𑀲𑁆𑀲𑀢𑀺𑁇_  


(546.)

564\. _𑀪𑀺𑀓𑁆𑀔𑀼𑀲𑀁𑀖𑁂 𑀦𑀺𑀲𑀻𑀤𑀺𑀢𑁆𑀯𑀸,_  
_𑀏𑀯𑀁 𑀕𑀚𑁆𑀚𑀢𑀺 𑀕𑁄𑀢𑀫𑁄;_  
_𑀉𑀧𑀸𑀮𑀺𑀲𑁆𑀲 𑀲𑀫𑁄 𑀦𑀢𑁆𑀣𑀺,_  
_𑀯𑀺𑀦𑀬𑁂 𑀔𑀦𑁆𑀥𑀓𑁂𑀲𑀼 𑀘𑁇_  


(547.)

565\. _𑀬𑀸𑀯𑀢𑀸 𑀩𑀼𑀤𑁆𑀥𑀪𑀡𑀺𑀢𑀁,_  
_𑀦𑀯𑀗𑁆𑀕𑀁 𑀲𑀢𑁆𑀣𑀼𑀲𑀸𑀲𑀦𑀁;_  
_𑀯𑀺𑀦𑀬𑁄𑀕𑀥𑀁 𑀢𑀁 𑀲𑀩𑁆𑀩𑀁,_  
_𑀯𑀺𑀦𑀬𑀫𑀽𑀮𑀧𑀲𑁆𑀲𑀺𑀦𑁄𑁇_  


(548.)

566\. _𑀫𑀫 𑀓𑀫𑁆𑀫𑀁 𑀲𑀭𑀺𑀢𑁆𑀯𑀸𑀦,_  
_𑀕𑁄𑀢𑀫𑁄 𑀲𑀓𑁆𑀬𑀧𑀼𑀗𑁆𑀕𑀯𑁄;_  
_𑀪𑀺𑀓𑁆𑀔𑀼𑀲𑀁𑀖𑁂 𑀦𑀺𑀲𑀻𑀤𑀺𑀢𑁆𑀯𑀸,_  
_𑀏𑀢𑀤𑀕𑁆𑀕𑁂 𑀞𑀧𑁂𑀲𑀺 𑀫𑀁𑁇_  


(549.)

567\. _𑀲𑀢𑀲𑀳𑀲𑁆𑀲𑀼𑀧𑀸𑀤𑀸𑀬,_  
_𑀇𑀫𑀁 𑀞𑀸𑀦𑀁 𑀅𑀧𑀢𑁆𑀣𑀬𑀺𑀁;_  
_𑀲𑁄 𑀫𑁂 𑀅𑀢𑁆𑀣𑁄 𑀅𑀦𑀼𑀧𑁆𑀧𑀢𑁆𑀢𑁄,_  
_𑀯𑀺𑀦𑀬𑁂 𑀧𑀸𑀭𑀫𑀺𑀁 𑀕𑀢𑁄𑁇_  


(550.)

568\. _𑀲𑀓𑁆𑀬𑀸𑀦𑀁 𑀦𑀦𑁆𑀤𑀺𑀚𑀦𑀦𑁄,_  
_𑀓𑀧𑁆𑀧𑀓𑁄 𑀆𑀲𑀳𑀁 𑀧𑀼𑀭𑁂;_  
_𑀯𑀺𑀚𑀳𑀺𑀢𑁆𑀯𑀸𑀦 𑀢𑀁 𑀚𑀸𑀢𑀺𑀁,_  
_𑀧𑀼𑀢𑁆𑀢𑁄 𑀚𑀸𑀢𑁄 𑀫𑀳𑁂𑀲𑀺𑀦𑁄𑁇_  


(551.)

569\. _𑀇𑀢𑁄 𑀤𑀼𑀢𑀺𑀬𑀓𑁂 𑀓𑀧𑁆𑀧𑁂,_  
_𑀅𑀜𑁆𑀚𑀲𑁄 𑀦𑀸𑀫 𑀔𑀢𑁆𑀢𑀺𑀬𑁄;_  
_𑀅𑀦𑀦𑁆𑀢𑀢𑁂𑀚𑁄 𑀅𑀫𑀺𑀢𑀬𑀲𑁄,_  
_𑀪𑀽𑀫𑀺𑀧𑀸𑀮𑁄 𑀫𑀳𑀤𑁆𑀥𑀦𑁄𑁇_  


(552.)

570\. _𑀢𑀲𑁆𑀲 𑀭𑀜𑁆𑀜𑁄 𑀅𑀳𑀁 𑀧𑀼𑀢𑁆𑀢𑁄,_  
_𑀘𑀦𑁆𑀤𑀦𑁄 𑀦𑀸𑀫 𑀔𑀢𑁆𑀢𑀺𑀬𑁄;_  
_𑀚𑀸𑀢𑀺𑀫𑀤𑁂𑀦𑀼𑀧𑀢𑁆𑀣𑀤𑁆𑀥𑁄,_  
_𑀬𑀲𑀪𑁄𑀕𑀫𑀤𑁂𑀦 𑀘𑁇_  


(553.)

571\. _𑀦𑀸𑀕𑀲𑀢𑀲𑀳𑀲𑁆𑀲𑀸𑀦𑀺,_  
_𑀲𑀩𑁆𑀩𑀸𑀮𑀗𑁆𑀓𑀸𑀭𑀪𑀽𑀲𑀺𑀢𑀸;_  
_𑀢𑀺𑀥𑀸𑀧𑀪𑀺𑀦𑁆𑀦𑀸 𑀫𑀸𑀢𑀗𑁆𑀕𑀸,_  
_𑀧𑀭𑀺𑀯𑀸𑀭𑁂𑀦𑁆𑀢𑀺 𑀫𑀁 𑀲𑀤𑀸𑁇_  


(554.)

572\. _𑀲𑀩𑀮𑁂𑀳𑀺 𑀧𑀭𑁂𑀢𑁄𑀳𑀁,_  
_𑀉𑀬𑁆𑀬𑀸𑀦𑀁 𑀕𑀦𑁆𑀢𑀼𑀓𑀸𑀫𑀓𑁄;_  
_𑀆𑀭𑀼𑀬𑁆𑀳 𑀲𑀺𑀭𑀺𑀓𑀁 𑀦𑀸𑀕𑀁,_  
_𑀦𑀕𑀭𑀸 𑀦𑀺𑀓𑁆𑀔𑀫𑀺𑀁 𑀢𑀤𑀸𑁇_  


(555.)

573\. _𑀘𑀭𑀡𑁂𑀦 𑀘 𑀲𑀫𑁆𑀧𑀦𑁆𑀦𑁄,_  
_𑀕𑀼𑀢𑁆𑀢𑀤𑁆𑀯𑀸𑀭𑁄 𑀲𑀼𑀲𑀁𑀯𑀼𑀢𑁄;_  
_𑀤𑁂𑀯𑀮𑁄 𑀦𑀸𑀫 𑀲𑀫𑁆𑀩𑀼𑀤𑁆𑀥𑁄,_  
_𑀆𑀕𑀘𑁆𑀙𑀺 𑀧𑀼𑀭𑀢𑁄 𑀫𑀫𑁇_  


(556.)

574\. _𑀧𑁂𑀲𑁂𑀢𑁆𑀯𑀸 𑀲𑀺𑀭𑀺𑀓𑀁 𑀦𑀸𑀕𑀁,_  
_𑀩𑀼𑀤𑁆𑀥𑀁 𑀆𑀲𑀸𑀤𑀬𑀺𑀁 𑀢𑀤𑀸;_  
_𑀢𑀢𑁄 𑀲𑀜𑁆𑀚𑀸𑀢𑀓𑁄𑀧𑁄 𑀲𑁄,_  
_𑀦𑀸𑀕𑁄 𑀦𑀼𑀤𑁆𑀥𑀭𑀢𑁂 𑀧𑀤𑀁𑁇_  


(557.)

575\. _𑀦𑀸𑀕𑀁 𑀤𑀼𑀝𑁆𑀞𑀫𑀦𑀁 𑀤𑀺𑀲𑁆𑀯𑀸,_  
_𑀩𑀼𑀤𑁆𑀥𑁂 𑀓𑁄𑀥𑀁 𑀅𑀓𑀸𑀲𑀳𑀁;_  
_𑀯𑀺𑀳𑁂𑀲𑀬𑀺𑀢𑁆𑀯𑀸 𑀲𑀫𑁆𑀩𑀼𑀤𑁆𑀥𑀁,_  
_𑀉𑀬𑁆𑀬𑀸𑀦𑀁 𑀅𑀕𑀫𑀸𑀲𑀳𑀁𑁇_  


(558.)

576\. _𑀲𑀸𑀢𑀁 𑀢𑀢𑁆𑀣 𑀦 𑀯𑀺𑀦𑁆𑀤𑀸𑀫𑀺,_  
_𑀲𑀺𑀭𑁄 𑀧𑀚𑁆𑀚𑀮𑀺𑀢𑁄 𑀬𑀣𑀸;_  
_𑀧𑀭𑀺𑀍𑀆𑀳𑁂𑀦 𑀟𑀬𑁆𑀳𑀸𑀫𑀺,_  
_𑀫𑀘𑁆𑀙𑁄𑀯 𑀩𑀍𑀇𑀲𑀸𑀤𑀓𑁄𑁇_  


(559.)

577\. _𑀲𑀲𑀸𑀕𑀭𑀦𑁆𑀢𑀸 𑀧𑀣𑀯𑀻,_  
_𑀆𑀤𑀺𑀢𑁆𑀢𑀸 𑀯𑀺𑀬 𑀳𑁄𑀢𑀺 𑀫𑁂;_  
_𑀧𑀺𑀢𑀼 𑀲𑀦𑁆𑀢𑀺𑀓𑀼𑀧𑀸𑀕𑀫𑁆𑀫,_  
_𑀇𑀤𑀁 𑀯𑀘𑀦𑀫𑀩𑁆𑀭𑀯𑀺𑀁𑁇_  


(560.)

578\. _𑀆𑀲𑀻𑀯𑀺𑀲𑀁𑀯 𑀓𑀼𑀧𑀺𑀢𑀁,_  
_𑀅𑀕𑁆𑀕𑀺𑀓𑁆𑀔𑀦𑁆𑀥𑀁𑀯 𑀆𑀕𑀢𑀁;_  
_𑀫𑀢𑁆𑀢𑀁𑀯 𑀓𑀼𑀜𑁆𑀚𑀭𑀁 𑀤𑀦𑁆𑀢𑀺𑀁,_  
_𑀬𑀁 𑀲𑀬𑀫𑁆𑀪𑀼𑀫𑀲𑀸𑀤𑀬𑀺𑀁𑁇_  


(561.)

579\. _𑀆𑀲𑀸𑀤𑀺𑀢𑁄 𑀫𑀬𑀸 𑀩𑀼𑀤𑁆𑀥𑁄,_  
_𑀖𑁄𑀭𑁄 𑀉𑀕𑁆𑀕𑀢𑀧𑁄 𑀚𑀺𑀦𑁄;_  
_𑀧𑀼𑀭𑀸 𑀲𑀩𑁆𑀩𑁂 𑀯𑀺𑀦𑀲𑁆𑀲𑀸𑀫,_  
_𑀔𑀫𑀸𑀧𑁂𑀲𑁆𑀲𑀸𑀫 𑀢𑀁 𑀫𑀼𑀦𑀺𑀁𑁇_  


(562.)

580\. _𑀦𑁄 𑀘𑁂 𑀢𑀁 𑀦𑀺𑀚𑁆𑀛𑀸𑀧𑁂𑀲𑁆𑀲𑀸𑀫,_  
_𑀅𑀢𑁆𑀢𑀤𑀦𑁆𑀢𑀁 𑀲𑀫𑀸𑀳𑀺𑀢𑀁;_  
_𑀑𑀭𑁂𑀦 𑀲𑀢𑁆𑀢𑀤𑀺𑀯𑀲𑀸,_  
_𑀭𑀝𑁆𑀞𑀁 𑀫𑁂 𑀯𑀺𑀥𑀫𑀺𑀲𑁆𑀲𑀢𑀺𑁇_  


(563.)

581\. _𑀲𑀼𑀫𑁂𑀔𑀮𑁄 𑀓𑁄𑀲𑀺𑀬𑁄 𑀘,_  
_𑀲𑀺𑀕𑁆𑀕𑀯𑁄 𑀘𑀸𑀧𑀺 𑀲𑀢𑁆𑀢𑀓𑁄;_  
_𑀆𑀲𑀸𑀤𑀬𑀺𑀢𑁆𑀯𑀸 𑀇𑀲𑀬𑁄,_  
_𑀤𑀼𑀕𑁆𑀕𑀢𑀸 𑀢𑁂 𑀲𑀭𑀝𑁆𑀞𑀓𑀸𑁇_  


(564.)

582\. _𑀬𑀤𑀸 𑀓𑀼𑀧𑁆𑀧𑀦𑁆𑀢𑀺 𑀇𑀲𑀬𑁄,_  
_𑀲𑀜𑁆𑀜𑀢𑀸 𑀩𑁆𑀭𑀳𑁆𑀫𑀘𑀸𑀭𑀺𑀦𑁄;_  
_𑀲𑀤𑁂𑀯𑀓𑀁 𑀯𑀺𑀦𑀸𑀲𑁂𑀦𑁆𑀢𑀺,_  
_𑀲𑀲𑀸𑀕𑀭𑀁 𑀲𑀧𑀩𑁆𑀩𑀢𑀁𑁇_  


(565.)

583\. _𑀢𑀺𑀬𑁄𑀚𑀦𑀲𑀳𑀲𑁆𑀲𑀫𑁆𑀳𑀺,_  
_𑀧𑀼𑀭𑀺𑀲𑁂 𑀲𑀦𑁆𑀦𑀺𑀧𑀸𑀢𑀬𑀺𑀁;_  
_𑀅𑀘𑁆𑀘𑀬𑀁 𑀤𑁂𑀲𑀦𑀢𑁆𑀣𑀸𑀬,_  
_𑀲𑀬𑀫𑁆𑀪𑀼𑀁 𑀉𑀧𑀲𑀗𑁆𑀓𑀫𑀺𑀁𑁇_  


(566.)

584\. _𑀅𑀮𑁆𑀮𑀯𑀢𑁆𑀣𑀸 𑀅𑀮𑁆𑀮𑀲𑀺𑀭𑀸,_  
_𑀲𑀩𑁆𑀩𑁂𑀯 𑀧𑀜𑁆𑀚𑀮𑀻𑀓𑀢𑀸;_  
_𑀩𑀼𑀤𑁆𑀥𑀲𑁆𑀲 𑀧𑀸𑀤𑁂 𑀦𑀺𑀧𑀢𑀺𑀢𑁆𑀯𑀸,_  
_𑀇𑀤𑀁 𑀯𑀘𑀦𑀫𑀩𑁆𑀭𑀯𑀼𑀁𑁇_  


(567.)

585\. _𑀔𑀫𑀲𑁆𑀲𑀼 𑀢𑁆𑀯𑀁 𑀫𑀳𑀸𑀯𑀻𑀭,_  
_𑀅𑀪𑀺𑀬𑀸𑀘𑀢𑀺 𑀢𑀁 𑀚𑀦𑁄;_  
_𑀧𑀭𑀺𑀍𑀆𑀳𑀁 𑀯𑀺𑀦𑁄𑀤𑁂𑀳𑀺,_  
_𑀫𑀸 𑀦𑁄 𑀭𑀝𑁆𑀞𑀁 𑀯𑀺𑀦𑀸𑀲𑀬𑁇_  


(568.)

586\. _𑀲𑀤𑁂𑀯𑀫𑀸𑀦𑀼𑀲𑀸 𑀲𑀩𑁆𑀩𑁂,_  
_𑀲𑀤𑀸𑀦𑀯𑀸 𑀲𑀭𑀓𑁆𑀔𑀲𑀸;_  
_𑀅𑀬𑁄𑀫𑀬𑁂𑀦 𑀓𑀽𑀝𑁂𑀦,_  
_𑀲𑀺𑀭𑀁 𑀪𑀺𑀦𑁆𑀤𑁂𑀬𑁆𑀬𑀼 𑀫𑁂 𑀲𑀤𑀸𑁇_  


(569.)

587\. _𑀤𑀓𑁂 𑀅𑀕𑁆𑀕𑀺 𑀦 𑀲𑀡𑁆𑀞𑀸𑀢𑀺,_  
_𑀩𑀻𑀚𑀁 𑀲𑁂𑀮𑁂 𑀦 𑀭𑀽𑀳𑀢𑀺;_  
_𑀅𑀕𑀤𑁂 𑀓𑀺𑀫𑀺 𑀦 𑀲𑀡𑁆𑀞𑀸𑀢𑀺,_  
_𑀓𑁄𑀧𑁄 𑀩𑀼𑀤𑁆𑀥𑁂 𑀦 𑀚𑀸𑀬𑀢𑀺𑁇_  


(570.)

588\. _𑀬𑀣𑀸 𑀘 𑀪𑀽𑀫𑀺 𑀅𑀘𑀮𑀸,_  
_𑀅𑀧𑁆𑀧𑀫𑁂𑀬𑁆𑀬𑁄 𑀘 𑀲𑀸𑀕𑀭𑁄;_  
_𑀅𑀦𑀦𑁆𑀢𑀓𑁄 𑀘 𑀆𑀓𑀸𑀲𑁄,_  
_𑀏𑀯𑀁 𑀩𑀼𑀤𑁆𑀥𑀸 𑀅𑀔𑁄𑀪𑀺𑀬𑀸𑁇_  


(571.)

589\. _𑀲𑀤𑀸 𑀔𑀦𑁆𑀢𑀸 𑀫𑀳𑀸𑀯𑀻𑀭𑀸,_  
_𑀔𑀫𑀺𑀢𑀸 𑀘 𑀢𑀧𑀲𑁆𑀲𑀺𑀦𑁄;_  
_𑀔𑀦𑁆𑀢𑀸𑀦𑀁 𑀔𑀫𑀺𑀢𑀸𑀦𑀜𑁆𑀘,_  
_𑀕𑀫𑀦𑀁 𑀢𑀁 𑀦 𑀯𑀺𑀚𑁆𑀚𑀢𑀺𑁇_  


(572.)

590\. _𑀇𑀤𑀁 𑀯𑀢𑁆𑀯𑀸𑀦 𑀲𑀫𑁆𑀩𑀼𑀤𑁆𑀥𑁄,_  
_𑀧𑀭𑀺𑀍𑀆𑀳𑀁 𑀯𑀺𑀦𑁄𑀤𑀬𑀁;_  
_𑀫𑀳𑀸𑀚𑀦𑀲𑁆𑀲 𑀧𑀼𑀭𑀢𑁄,_  
_𑀦𑀪𑀁 𑀅𑀩𑁆𑀪𑀼𑀕𑁆𑀕𑀫𑀺 𑀢𑀤𑀸𑁇_  


(573.)

591\. _𑀢𑁂𑀦 𑀓𑀫𑁆𑀫𑁂𑀦𑀳𑀁 𑀯𑀻𑀭,_  
_𑀳𑀻𑀦𑀢𑁆𑀢𑀁 𑀅𑀚𑁆𑀛𑀼𑀧𑀸𑀕𑀢𑁄;_  
_𑀲𑀫𑀢𑀺𑀓𑁆𑀓𑀫𑁆𑀫 𑀢𑀁 𑀚𑀸𑀢𑀺𑀁,_  
_𑀧𑀸𑀯𑀺𑀲𑀺𑀁 𑀅𑀪𑀬𑀁 𑀧𑀼𑀭𑀁𑁇_  


(574.)

592\. _𑀢𑀤𑀸𑀧𑀺 𑀫𑀁 𑀫𑀳𑀸𑀯𑀻𑀭,_  
_𑀟𑀬𑁆𑀳𑀫𑀸𑀦𑀁 𑀲𑀼𑀲𑀡𑁆𑀞𑀺𑀢𑀁;_  
_𑀧𑀭𑀺𑀍𑀆𑀳𑀁 𑀯𑀺𑀦𑁄𑀤𑁂𑀲𑀺,_  
_𑀲𑀬𑀫𑁆𑀪𑀼𑀜𑁆𑀘 𑀔𑀫𑀸𑀧𑀬𑀺𑀁𑁇_  


(575.)

593\. _𑀅𑀚𑁆𑀚𑀸𑀧𑀺 𑀫𑀁 𑀫𑀳𑀸𑀯𑀻𑀭,_  
_𑀟𑀬𑁆𑀳𑀫𑀸𑀦𑀁 𑀢𑀺𑀳𑀕𑁆𑀕𑀺𑀪𑀺;_  
_𑀦𑀺𑀩𑁆𑀩𑀸𑀧𑁂𑀲𑀺 𑀢𑀬𑁄 𑀅𑀕𑁆𑀕𑀻,_  
_𑀲𑀻𑀢𑀺𑀪𑀸𑀯𑀜𑁆𑀘 𑀧𑀸𑀧𑀬𑀻𑁇_  


(576.)

594\. _𑀬𑁂𑀲𑀁 𑀲𑁄𑀢𑀸𑀯𑀥𑀸𑀦𑀢𑁆𑀣𑀺,_  
_𑀲𑀼𑀡𑀸𑀣 𑀫𑀫 𑀪𑀸𑀲𑀢𑁄;_  
_𑀅𑀢𑁆𑀣𑀁 𑀢𑀼𑀫𑁆𑀳𑀁 𑀧𑀯𑀓𑁆𑀔𑀸𑀫𑀺,_  
_𑀬𑀣𑀸 𑀤𑀺𑀝𑁆𑀞𑀁 𑀧𑀤𑀁 𑀫𑀫𑁇_  


(577.)

595\. _𑀲𑀬𑀫𑁆𑀪𑀼𑀁 𑀢𑀁 𑀯𑀺𑀫𑀸𑀦𑁂𑀢𑁆𑀯𑀸,_  
_𑀲𑀦𑁆𑀢𑀘𑀺𑀢𑁆𑀢𑀁 𑀲𑀫𑀸𑀳𑀺𑀢𑀁;_  
_𑀢𑁂𑀦 𑀓𑀫𑁆𑀫𑁂𑀦𑀳𑀁 𑀅𑀚𑁆𑀚,_  
_𑀚𑀸𑀢𑁄𑀫𑁆𑀳𑀺 𑀦𑀻𑀘𑀬𑁄𑀦𑀺𑀬𑀁𑁇_  


(578.)

596\. _𑀫𑀸 𑀯𑁄 𑀔𑀡𑀁 𑀯𑀺𑀭𑀸𑀥𑁂𑀣,_  
_𑀔𑀡𑀸𑀢𑀻𑀢𑀸 𑀳𑀺 𑀲𑁄𑀘𑀭𑁂;_  
_𑀲𑀤𑀢𑁆𑀣𑁂 𑀯𑀸𑀬𑀫𑁂𑀬𑁆𑀬𑀸𑀣,_  
_𑀔𑀡𑁄 𑀯𑁄 𑀧𑀝𑀺𑀧𑀸𑀤𑀺𑀢𑁄𑁇_  


(579.)

597\. _𑀏𑀓𑀘𑁆𑀘𑀸𑀦𑀜𑁆𑀘 𑀯𑀫𑀦𑀁,_  
_𑀏𑀓𑀘𑁆𑀘𑀸𑀦𑀁 𑀯𑀺𑀭𑁂𑀘𑀦𑀁;_  
_𑀯𑀺𑀲𑀁 𑀳𑀮𑀸𑀳𑀮𑀁 𑀏𑀓𑁂,_  
_𑀏𑀓𑀘𑁆𑀘𑀸𑀦𑀜𑁆𑀘 𑀑𑀲𑀥𑀁𑁇_  


(580.)

598\. _𑀯𑀫𑀦𑀁 𑀧𑀝𑀺𑀧𑀦𑁆𑀦𑀸𑀦𑀁,_  
_𑀨𑀮𑀝𑁆𑀞𑀸𑀦𑀁 𑀯𑀺𑀭𑁂𑀘𑀦𑀁;_  
_𑀑𑀲𑀥𑀁 𑀨𑀮𑀮𑀸𑀪𑀻𑀦𑀁,_  
_𑀧𑀼𑀜𑁆𑀜𑀓𑁆𑀔𑁂𑀢𑁆𑀢𑀁 𑀕𑀯𑁂𑀲𑀺𑀦𑀁𑁇_  


(581.)

599\. _𑀲𑀸𑀲𑀦𑁂𑀦 𑀯𑀺𑀭𑀼𑀤𑁆𑀥𑀸𑀦𑀁,_  
_𑀯𑀺𑀲𑀁 𑀳𑀮𑀸𑀳𑀮𑀁 𑀬𑀣𑀸;_  
_𑀆𑀲𑀻𑀯𑀺𑀲𑁄 𑀤𑀺𑀝𑁆𑀞𑀯𑀺𑀲𑁄,_  
_𑀏𑀯𑀁 𑀛𑀸𑀧𑁂𑀢𑀺 𑀢𑀁 𑀦𑀭𑀁𑁇_  


(582.)

600\. _𑀲𑀓𑀺𑀁 𑀧𑀻𑀢𑀁 𑀳𑀮𑀸𑀳𑀮𑀁,_  
_𑀉𑀧𑀭𑀼𑀦𑁆𑀥𑀢𑀺 𑀚𑀻𑀯𑀺𑀢𑀁;_  
_𑀲𑀸𑀲𑀦𑁂𑀦 𑀯𑀺𑀭𑀼𑀚𑁆𑀛𑀺𑀢𑁆𑀯𑀸,_  
_𑀓𑀧𑁆𑀧𑀓𑁄𑀝𑀺𑀫𑁆𑀳𑀺 𑀟𑀬𑁆𑀳𑀢𑀺𑁇_  


(583.)

601\. _𑀔𑀦𑁆𑀢𑀺𑀬𑀸 𑀅𑀯𑀺𑀳𑀺𑀁𑀲𑀸𑀬,_  
_𑀫𑁂𑀢𑁆𑀢𑀘𑀺𑀢𑁆𑀢𑀯𑀢𑀸𑀬 𑀘;_  
_𑀲𑀤𑁂𑀯𑀓𑀁 𑀲𑁄 𑀢𑀸𑀭𑁂𑀢𑀺,_  
_𑀢𑀲𑁆𑀫𑀸 𑀯𑁄 𑀅𑀯𑀺𑀭𑁄𑀥𑀺𑀬𑀸𑁇_  


(584.)

602\. _𑀮𑀸𑀪𑀸𑀮𑀸𑀪𑁂 𑀦 𑀲𑀚𑁆𑀚𑀦𑁆𑀢𑀺,_  
_𑀲𑀫𑁆𑀫𑀸𑀦𑀦𑀯𑀺𑀫𑀸𑀦𑀦𑁂;_  
_𑀧𑀣𑀯𑀻𑀲𑀤𑀺𑀲𑀸 𑀩𑀼𑀤𑁆𑀥𑀸,_  
_𑀢𑀲𑁆𑀫𑀸 𑀢𑁂 𑀦 𑀯𑀺𑀭𑁄𑀥𑀺𑀬𑀸𑁇_  


(585.)

603\. _𑀤𑁂𑀯𑀤𑀢𑁆𑀢𑁂 𑀘 𑀯𑀥𑀓𑁂,_  
_𑀘𑁄𑀭𑁂 𑀅𑀗𑁆𑀕𑀼𑀮𑀺𑀫𑀸𑀮𑀓𑁂;_  
_𑀭𑀸𑀳𑀼𑀮𑁂 𑀥𑀦𑀧𑀸𑀮𑁂 𑀘,_  
_𑀲𑀩𑁆𑀩𑁂𑀲𑀁 𑀲𑀫𑀓𑁄 𑀫𑀼𑀦𑀺𑁇_  


(586.)

604\. _𑀏𑀢𑁂𑀲𑀁 𑀧𑀝𑀺𑀖𑁄 𑀦𑀢𑁆𑀣𑀺,_  
_𑀭𑀸𑀕𑁄𑀫𑁂𑀲𑀁 𑀦 𑀯𑀺𑀚𑁆𑀚𑀢𑀺;_  
_𑀲𑀩𑁆𑀩𑁂𑀲𑀁 𑀲𑀫𑀓𑁄 𑀩𑀼𑀤𑁆𑀥𑁄,_  
_𑀯𑀥𑀓𑀲𑁆𑀲𑁄𑀭𑀲𑀲𑁆𑀲 𑀘𑁇_  


(587.)

605\. _𑀧𑀦𑁆𑀣𑁂 𑀤𑀺𑀲𑁆𑀯𑀸𑀦 𑀓𑀸𑀲𑀸𑀯𑀁,_  
_𑀙𑀟𑁆𑀟𑀺𑀢𑀁 𑀫𑀻𑀍𑀳𑀫𑀓𑁆𑀔𑀺𑀢𑀁;_  
_𑀲𑀺𑀭𑀲𑁆𑀫𑀺𑀁 𑀅𑀜𑁆𑀚𑀮𑀺𑀁 𑀓𑀢𑁆𑀯𑀸,_  
_𑀯𑀦𑁆𑀤𑀺𑀢𑀩𑁆𑀩𑀁 𑀇𑀲𑀺𑀤𑁆𑀥𑀚𑀁𑁇_  


(588.)

606\. _𑀅𑀩𑁆𑀪𑀢𑀻𑀢𑀸 𑀘 𑀬𑁂 𑀩𑀼𑀤𑁆𑀥𑀸,_  
_𑀯𑀢𑁆𑀢𑀫𑀸𑀦𑀸 𑀅𑀦𑀸𑀕𑀢𑀸;_  
_𑀥𑀚𑁂𑀦𑀸𑀦𑁂𑀦 𑀲𑀼𑀚𑁆𑀛𑀦𑁆𑀢𑀺,_  
_𑀢𑀲𑁆𑀫𑀸 𑀏𑀢𑁂 𑀦𑀫𑀲𑁆𑀲𑀺𑀬𑀸𑁇_  


(589.)

607\. _𑀲𑀢𑁆𑀣𑀼𑀓𑀧𑁆𑀧𑀁 𑀲𑀼𑀯𑀺𑀦𑀬𑀁,_  
_𑀥𑀸𑀭𑁂𑀫𑀺 𑀳𑀤𑀬𑁂𑀦𑀳𑀁;_  
_𑀦𑀫𑀲𑁆𑀲𑀫𑀸𑀦𑁄 𑀯𑀺𑀦𑀬𑀁,_  
_𑀯𑀺𑀳𑀭𑀺𑀲𑁆𑀲𑀸𑀫𑀺 𑀲𑀩𑁆𑀩𑀤𑀸𑁇_  


(590.)

608\. _𑀯𑀺𑀦𑀬𑁄 𑀆𑀲𑀬𑁄 𑀫𑀬𑁆𑀳𑀁,_  
_𑀯𑀺𑀦𑀬𑁄 𑀞𑀸𑀦𑀘𑀗𑁆𑀓𑀫𑀁;_  
_𑀓𑀧𑁆𑀧𑁂𑀫𑀺 𑀯𑀺𑀦𑀬𑁂 𑀯𑀸𑀲𑀁,_  
_𑀯𑀺𑀦𑀬𑁄 𑀫𑀫 𑀕𑁄𑀘𑀭𑁄𑁇_  


(591.)

609\. _𑀯𑀺𑀦𑀬𑁂 𑀧𑀸𑀭𑀫𑀺𑀧𑁆𑀧𑀢𑁆𑀢𑁄,_  
_𑀲𑀫𑀣𑁂 𑀘𑀸𑀧𑀺 𑀓𑁄𑀯𑀺𑀤𑁄;_  
_𑀉𑀧𑀸𑀮𑀺 𑀢𑀁 𑀫𑀳𑀸𑀯𑀻𑀭,_  
_𑀧𑀸𑀤𑁂 𑀯𑀦𑁆𑀤𑀢𑀺 𑀲𑀢𑁆𑀣𑀼𑀦𑁄𑁇_  


(592.)

610\. _𑀲𑁄 𑀅𑀳𑀁 𑀯𑀺𑀘𑀭𑀺𑀲𑁆𑀲𑀸𑀫𑀺,_  
_𑀕𑀸𑀫𑀸 𑀕𑀸𑀫𑀁 𑀧𑀼𑀭𑀸 𑀧𑀼𑀭𑀁;_  
_𑀦𑀫𑀲𑁆𑀲𑀫𑀸𑀦𑁄 𑀲𑀫𑁆𑀩𑀼𑀤𑁆𑀥𑀁,_  
_𑀥𑀫𑁆𑀫𑀲𑁆𑀲 𑀘 𑀲𑀼𑀥𑀫𑁆𑀫𑀢𑀁𑁇_  


(593.)

611\. _𑀓𑀺𑀮𑁂𑀲𑀸 𑀛𑀸𑀧𑀺𑀢𑀸 𑀫𑀬𑁆𑀳𑀁,_  
_𑀪𑀯𑀸 𑀲𑀩𑁆𑀩𑁂 𑀲𑀫𑀽𑀳𑀢𑀸;_  
_𑀲𑀩𑁆𑀩𑀸𑀲𑀯𑀸 𑀧𑀭𑀺𑀓𑁆𑀔𑀻𑀡𑀸,_  
_𑀦𑀢𑁆𑀣𑀺 𑀤𑀸𑀦𑀺 𑀧𑀼𑀦𑀩𑁆𑀪𑀯𑁄𑁇_  


(594.)

612\. _𑀲𑁆𑀯𑀸𑀕𑀢𑀁 𑀯𑀢 𑀫𑁂 𑀆𑀲𑀺,_  
_𑀩𑀼𑀤𑁆𑀥𑀲𑁂𑀝𑁆𑀞𑀲𑁆𑀲 𑀲𑀦𑁆𑀢𑀺𑀓𑁂;_  
_𑀢𑀺𑀲𑁆𑀲𑁄 𑀯𑀺𑀚𑁆𑀚𑀸 𑀅𑀦𑀼𑀧𑁆𑀧𑀢𑁆𑀢𑀸,_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁𑁇_  


(595.)

613\. _𑀧𑀝𑀺𑀲𑀫𑁆𑀪𑀺𑀤𑀸 𑀘𑀢𑀲𑁆𑀲𑁄,_  
_𑀯𑀺𑀫𑁄𑀓𑁆𑀔𑀸𑀧𑀺 𑀘 𑀅𑀝𑁆𑀞𑀺𑀫𑁂;_  
_𑀙𑀍𑀅𑀪𑀺𑀜𑁆𑀜𑀸 𑀲𑀘𑁆𑀙𑀺𑀓𑀢𑀸,_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁”𑁇_  


614\. 𑀇𑀢𑁆𑀣𑀁 𑀲𑀼𑀤𑀁 𑀆𑀬𑀲𑁆𑀫𑀸 𑀉𑀧𑀸𑀮𑀺 𑀣𑁂𑀭𑁄 𑀇𑀫𑀸 𑀕𑀸𑀣𑀸𑀬𑁄 𑀅𑀪𑀸𑀲𑀺𑀢𑁆𑀣𑀸𑀢𑀺𑁇

---

615\. 𑀉𑀧𑀸𑀮𑀺𑀢𑁆𑀣𑁂𑀭𑀲𑁆𑀲𑀸𑀧𑀤𑀸𑀦𑀁 𑀙𑀝𑁆𑀞𑀁𑁇



[Go to previous page (1.7 Puṇṇamantāṇiputtattheraapadāna)](1.7.md) / [Go to parent page (1 Buddhavagga)](../1.md) / [Go to next page (1.9 Aññāsikoṇḍaññattheraapadāna)](1.9.md)


