
[Home](/) / [20Ap1 Therāpadānapāḷi](../../20Ap1.md) / [1 Buddhavagga](../1.md)

# 1.11 Khadiravaniyarevatattheraapadāna

### Buddhavagga

### Khadiravaniyarevatattheraapadāna

(628.)

652\. _“Gaṅgā bhāgīrathī nāma,_  
_himavantā pabhāvitā;_  
_Kutitthe nāviko āsiṃ,_  
_orime ca tariṃ ahaṃ._  


(629.)

653\. _Padumuttaro nāyako,_  
_sambuddho dvipaduttamo;_  
_Vasī satasahassehi,_  
_gaṅgātīramupāgato._  


(630.)

654\. _Bahū nāvā samānetvā,_  
_vaḍḍhakīhi susaṅkhataṃ;_  
_Nāvāya chadanaṃ katvā,_  
_paṭimāniṃ narāsabhaṃ._  


(631.)

655\. _Āgantvāna ca sambuddho,_  
_ārūhi tañca nāvakaṃ;_  
_Vārimajjhe ṭhito satthā,_  
_imā gāthā abhāsatha._  


(632.)

656\. _‘Yo so tāresi sambuddhaṃ,_  
_saṃghañcāpi anāsavaṃ;_  
_Tena cittappasādena,_  
_devaloke ramissati._  


(633.)

657\. _Nibbattissati te byamhaṃ,_  
_sukataṃ nāvasaṇṭhitaṃ;_  
_Ākāse pupphachadanaṃ,_  
_dhārayissati sabbadā._  


(634.)

658\. _Aṭṭhapaññāsakappamhi,_  
_tārako nāma khattiyo;_  
_Cāturanto vijitāvī,_  
_cakkavattī bhavissati._  


(635.)

659\. _Sattapaññāsakappamhi,_  
_cammako nāma khattiyo;_  
_Uggacchantova sūriyo,_  
_jotissati mahabbalo._  


(636.)

660\. _Kappasatasahassamhi,_  
_okkākakulasambhavo;_  
_Gotamo nāma gottena,_  
_satthā loke bhavissati._  


(637.)

661\. _Tidasā so cavitvāna,_  
_manussattaṃ gamissati;_  
_Revato nāma nāmena,_  
_brahmabandhu bhavissati._  


(638.)

662\. _Agārā nikkhamitvāna,_  
_sukkamūlena codito;_  
_Gotamassa bhagavato,_  
_sāsane pabbajissati._  


(639.)

663\. _So pacchā pabbajitvāna,_  
_yuttayogo vipassako;_  
_Sabbāsave pariññāya,_  
_nibbāyissatināsavo’._  


(640.)

664\. _Vīriyaṃ me dhuradhorayhaṃ,_  
_Yogakkhemādhivāhanaṃ;_  
_Dhāremi antimaṃ dehaṃ,_  
_Sammāsambuddhasāsane._  


(641.)

665\. _Satasahasse kataṃ kammaṃ,_  
_phalaṃ dassesi me idha;_  
_Sumutto saravegova,_  
_kilese jhāpayī mama._  


(642.)

666\. _Tato maṃ vananirataṃ,_  
_disvā lokantagū muni;_  
_Vanavāsibhikkhūnaggaṃ,_  
_paññapesi mahāmati._  


(643.)

667\. _Paṭisambhidā catasso,_  
_vimokkhāpi ca aṭṭhime;_  
_Chaḷabhiññā sacchikatā,_  
_kataṃ buddhassa sāsanaṃ”._  


668\. Itthaṃ sudaṃ āyasmā khadiravaniyo revato thero imā gāthāyo abhāsitthāti.

---

669\. Khadiravaniyarevatattherassāpadānaṃ navamaṃ.



[Go to previous page (1.10 Piṇḍolabhāradvājattheraapadāna)](1.10.md) / [Go to parent page (1 Buddhavagga)](../1.md) / [Go to next page (1.12 Ānandattheraapadāna)](1.12.md)


