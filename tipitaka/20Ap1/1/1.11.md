
[Home](/) / [20Ap1 Therāpadānapāḷi](...md) / [1 Buddhavagga](../20Ap1/1.md)

# 𑁧𑁇𑁧𑁧 𑀔𑀤𑀺𑀭𑀯𑀦𑀺𑀬𑀭𑁂𑀯𑀢𑀢𑁆𑀣𑁂𑀭𑀅𑀧𑀤𑀸𑀦

* 𑀩𑀼𑀤𑁆𑀥𑀯𑀕𑁆𑀕

* 𑀔𑀤𑀺𑀭𑀯𑀦𑀺𑀬𑀭𑁂𑀯𑀢𑀢𑁆𑀣𑁂𑀭𑀅𑀧𑀤𑀸𑀦

(628.)

652\. _“𑀕𑀗𑁆𑀕𑀸 𑀪𑀸𑀕𑀻𑀭𑀣𑀻 𑀦𑀸𑀫,_  
_𑀳𑀺𑀫𑀯𑀦𑁆𑀢𑀸 𑀧𑀪𑀸𑀯𑀺𑀢𑀸;_  
_𑀓𑀼𑀢𑀺𑀢𑁆𑀣𑁂 𑀦𑀸𑀯𑀺𑀓𑁄 𑀆𑀲𑀺𑀁,_  
_𑀑𑀭𑀺𑀫𑁂 𑀘 𑀢𑀭𑀺𑀁 𑀅𑀳𑀁𑁇_  


(629.)

653\. _𑀧𑀤𑀼𑀫𑀼𑀢𑁆𑀢𑀭𑁄 𑀦𑀸𑀬𑀓𑁄,_  
_𑀲𑀫𑁆𑀩𑀼𑀤𑁆𑀥𑁄 𑀤𑁆𑀯𑀺𑀧𑀤𑀼𑀢𑁆𑀢𑀫𑁄;_  
_𑀯𑀲𑀻 𑀲𑀢𑀲𑀳𑀲𑁆𑀲𑁂𑀳𑀺,_  
_𑀕𑀗𑁆𑀕𑀸𑀢𑀻𑀭𑀫𑀼𑀧𑀸𑀕𑀢𑁄𑁇_  


(630.)

654\. _𑀩𑀳𑀽 𑀦𑀸𑀯𑀸 𑀲𑀫𑀸𑀦𑁂𑀢𑁆𑀯𑀸,_  
_𑀯𑀟𑁆𑀠𑀓𑀻𑀳𑀺 𑀲𑀼𑀲𑀗𑁆𑀔𑀢𑀁;_  
_𑀦𑀸𑀯𑀸𑀬 𑀙𑀤𑀦𑀁 𑀓𑀢𑁆𑀯𑀸,_  
_𑀧𑀝𑀺𑀫𑀸𑀦𑀺𑀁 𑀦𑀭𑀸𑀲𑀪𑀁𑁇_  


(631.)

655\. _𑀆𑀕𑀦𑁆𑀢𑁆𑀯𑀸𑀦 𑀘 𑀲𑀫𑁆𑀩𑀼𑀤𑁆𑀥𑁄,_  
_𑀆𑀭𑀽𑀳𑀺 𑀢𑀜𑁆𑀘 𑀦𑀸𑀯𑀓𑀁;_  
_𑀯𑀸𑀭𑀺𑀫𑀚𑁆𑀛𑁂 𑀞𑀺𑀢𑁄 𑀲𑀢𑁆𑀣𑀸,_  
_𑀇𑀫𑀸 𑀕𑀸𑀣𑀸 𑀅𑀪𑀸𑀲𑀣𑁇_  


(632.)

656\. _‘𑀬𑁄 𑀲𑁄 𑀢𑀸𑀭𑁂𑀲𑀺 𑀲𑀫𑁆𑀩𑀼𑀤𑁆𑀥𑀁,_  
_𑀲𑀁𑀖𑀜𑁆𑀘𑀸𑀧𑀺 𑀅𑀦𑀸𑀲𑀯𑀁;_  
_𑀢𑁂𑀦 𑀘𑀺𑀢𑁆𑀢𑀧𑁆𑀧𑀲𑀸𑀤𑁂𑀦,_  
_𑀤𑁂𑀯𑀮𑁄𑀓𑁂 𑀭𑀫𑀺𑀲𑁆𑀲𑀢𑀺𑁇_  


(633.)

657\. _𑀦𑀺𑀩𑁆𑀩𑀢𑁆𑀢𑀺𑀲𑁆𑀲𑀢𑀺 𑀢𑁂 𑀩𑁆𑀬𑀫𑁆𑀳𑀁,_  
_𑀲𑀼𑀓𑀢𑀁 𑀦𑀸𑀯𑀲𑀡𑁆𑀞𑀺𑀢𑀁;_  
_𑀆𑀓𑀸𑀲𑁂 𑀧𑀼𑀧𑁆𑀨𑀙𑀤𑀦𑀁,_  
_𑀥𑀸𑀭𑀬𑀺𑀲𑁆𑀲𑀢𑀺 𑀲𑀩𑁆𑀩𑀤𑀸𑁇_  


(634.)

658\. _𑀅𑀝𑁆𑀞𑀧𑀜𑁆𑀜𑀸𑀲𑀓𑀧𑁆𑀧𑀫𑁆𑀳𑀺,_  
_𑀢𑀸𑀭𑀓𑁄 𑀦𑀸𑀫 𑀔𑀢𑁆𑀢𑀺𑀬𑁄;_  
_𑀘𑀸𑀢𑀼𑀭𑀦𑁆𑀢𑁄 𑀯𑀺𑀚𑀺𑀢𑀸𑀯𑀻,_  
_𑀘𑀓𑁆𑀓𑀯𑀢𑁆𑀢𑀻 𑀪𑀯𑀺𑀲𑁆𑀲𑀢𑀺𑁇_  


(635.)

659\. _𑀲𑀢𑁆𑀢𑀧𑀜𑁆𑀜𑀸𑀲𑀓𑀧𑁆𑀧𑀫𑁆𑀳𑀺,_  
_𑀘𑀫𑁆𑀫𑀓𑁄 𑀦𑀸𑀫 𑀔𑀢𑁆𑀢𑀺𑀬𑁄;_  
_𑀉𑀕𑁆𑀕𑀘𑁆𑀙𑀦𑁆𑀢𑁄𑀯 𑀲𑀽𑀭𑀺𑀬𑁄,_  
_𑀚𑁄𑀢𑀺𑀲𑁆𑀲𑀢𑀺 𑀫𑀳𑀩𑁆𑀩𑀮𑁄𑁇_  


(636.)

660\. _𑀓𑀧𑁆𑀧𑀲𑀢𑀲𑀳𑀲𑁆𑀲𑀫𑁆𑀳𑀺,_  
_𑀑𑀓𑁆𑀓𑀸𑀓𑀓𑀼𑀮𑀲𑀫𑁆𑀪𑀯𑁄;_  
_𑀕𑁄𑀢𑀫𑁄 𑀦𑀸𑀫 𑀕𑁄𑀢𑁆𑀢𑁂𑀦,_  
_𑀲𑀢𑁆𑀣𑀸 𑀮𑁄𑀓𑁂 𑀪𑀯𑀺𑀲𑁆𑀲𑀢𑀺𑁇_  


(637.)

661\. _𑀢𑀺𑀤𑀲𑀸 𑀲𑁄 𑀘𑀯𑀺𑀢𑁆𑀯𑀸𑀦,_  
_𑀫𑀦𑀼𑀲𑁆𑀲𑀢𑁆𑀢𑀁 𑀕𑀫𑀺𑀲𑁆𑀲𑀢𑀺;_  
_𑀭𑁂𑀯𑀢𑁄 𑀦𑀸𑀫 𑀦𑀸𑀫𑁂𑀦,_  
_𑀩𑁆𑀭𑀳𑁆𑀫𑀩𑀦𑁆𑀥𑀼 𑀪𑀯𑀺𑀲𑁆𑀲𑀢𑀺𑁇_  


(638.)

662\. _𑀅𑀕𑀸𑀭𑀸 𑀦𑀺𑀓𑁆𑀔𑀫𑀺𑀢𑁆𑀯𑀸𑀦,_  
_𑀲𑀼𑀓𑁆𑀓𑀫𑀽𑀮𑁂𑀦 𑀘𑁄𑀤𑀺𑀢𑁄;_  
_𑀕𑁄𑀢𑀫𑀲𑁆𑀲 𑀪𑀕𑀯𑀢𑁄,_  
_𑀲𑀸𑀲𑀦𑁂 𑀧𑀩𑁆𑀩𑀚𑀺𑀲𑁆𑀲𑀢𑀺𑁇_  


(639.)

663\. _𑀲𑁄 𑀧𑀘𑁆𑀙𑀸 𑀧𑀩𑁆𑀩𑀚𑀺𑀢𑁆𑀯𑀸𑀦,_  
_𑀬𑀼𑀢𑁆𑀢𑀬𑁄𑀕𑁄 𑀯𑀺𑀧𑀲𑁆𑀲𑀓𑁄;_  
_𑀲𑀩𑁆𑀩𑀸𑀲𑀯𑁂 𑀧𑀭𑀺𑀜𑁆𑀜𑀸𑀬,_  
_𑀦𑀺𑀩𑁆𑀩𑀸𑀬𑀺𑀲𑁆𑀲𑀢𑀺𑀦𑀸𑀲𑀯𑁄’𑁇_  


(640.)

664\. _𑀯𑀻𑀭𑀺𑀬𑀁 𑀫𑁂 𑀥𑀼𑀭𑀥𑁄𑀭𑀬𑁆𑀳𑀁,_  
_𑀬𑁄𑀕𑀓𑁆𑀔𑁂𑀫𑀸𑀥𑀺𑀯𑀸𑀳𑀦𑀁;_  
_𑀥𑀸𑀭𑁂𑀫𑀺 𑀅𑀦𑁆𑀢𑀺𑀫𑀁 𑀤𑁂𑀳𑀁,_  
_𑀲𑀫𑁆𑀫𑀸𑀲𑀫𑁆𑀩𑀼𑀤𑁆𑀥𑀲𑀸𑀲𑀦𑁂𑁇_  


(641.)

665\. _𑀲𑀢𑀲𑀳𑀲𑁆𑀲𑁂 𑀓𑀢𑀁 𑀓𑀫𑁆𑀫𑀁,_  
_𑀨𑀮𑀁 𑀤𑀲𑁆𑀲𑁂𑀲𑀺 𑀫𑁂 𑀇𑀥;_  
_𑀲𑀼𑀫𑀼𑀢𑁆𑀢𑁄 𑀲𑀭𑀯𑁂𑀕𑁄𑀯,_  
_𑀓𑀺𑀮𑁂𑀲𑁂 𑀛𑀸𑀧𑀬𑀻 𑀫𑀫𑁇_  


(642.)

666\. _𑀢𑀢𑁄 𑀫𑀁 𑀯𑀦𑀦𑀺𑀭𑀢𑀁,_  
_𑀤𑀺𑀲𑁆𑀯𑀸 𑀮𑁄𑀓𑀦𑁆𑀢𑀕𑀽 𑀫𑀼𑀦𑀺;_  
_𑀯𑀦𑀯𑀸𑀲𑀺𑀪𑀺𑀓𑁆𑀔𑀽𑀦𑀕𑁆𑀕𑀁,_  
_𑀧𑀜𑁆𑀜𑀧𑁂𑀲𑀺 𑀫𑀳𑀸𑀫𑀢𑀺𑁇_  


(643.)

667\. _𑀧𑀝𑀺𑀲𑀫𑁆𑀪𑀺𑀤𑀸 𑀘𑀢𑀲𑁆𑀲𑁄,_  
_𑀯𑀺𑀫𑁄𑀓𑁆𑀔𑀸𑀧𑀺 𑀘 𑀅𑀝𑁆𑀞𑀺𑀫𑁂;_  
_𑀙𑀍𑀅𑀪𑀺𑀜𑁆𑀜𑀸 𑀲𑀘𑁆𑀙𑀺𑀓𑀢𑀸,_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁”𑁇_  


668\. 𑀇𑀢𑁆𑀣𑀁 𑀲𑀼𑀤𑀁 𑀆𑀬𑀲𑁆𑀫𑀸 𑀔𑀤𑀺𑀭𑀯𑀦𑀺𑀬𑁄 𑀭𑁂𑀯𑀢𑁄 𑀣𑁂𑀭𑁄 𑀇𑀫𑀸 𑀕𑀸𑀣𑀸𑀬𑁄 𑀅𑀪𑀸𑀲𑀺𑀢𑁆𑀣𑀸𑀢𑀺𑁇

---

669\. 𑀔𑀤𑀺𑀭𑀯𑀦𑀺𑀬𑀭𑁂𑀯𑀢𑀢𑁆𑀣𑁂𑀭𑀲𑁆𑀲𑀸𑀧𑀤𑀸𑀦𑀁 𑀦𑀯𑀫𑀁𑁇



[Go to previous page (1.10 Piṇḍolabhāradvājattheraapadāna)](1.10.md) / [Go to parent page (1 Buddhavagga)](../20Ap1/1.md) / [Go to next page (1.12 Ānandattheraapadāna)](1.12.md)


