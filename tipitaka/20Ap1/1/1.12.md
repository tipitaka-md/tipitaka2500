
[Home](/) / [20Ap1 Therāpadānapāḷi](../../20Ap1.md) / [1 Buddhavagga](../1.md)

# 1.12 Ānandattheraapadāna

* Buddhavagga

* Ānandattheraapadāna

(644.)

670\. _“Ārāmadvārā nikkhamma,_  
_padumuttaro mahāmuni;_  
_Vassento amataṃ vuṭṭhiṃ,_  
_nibbāpesi mahājanaṃ._  


(645.)

671\. _Satasahassaṃ te dhīrā,_  
_chaḷabhiññā mahiddhikā;_  
_Parivārenti sambuddhaṃ,_  
_chāyāva anapāyinī._  


(646.)

672\. _Hatthikkhandhagato āsiṃ,_  
_setacchattaṃ varuttamaṃ;_  
_Sucārurūpaṃ disvāna,_  
_vitti me udapajjatha._  


(647.)

673\. _Oruyha hatthikhandhamhā,_  
_upagacchiṃ narāsabhaṃ;_  
_Ratanāmayachattaṃ me,_  
_buddhaseṭṭhassa dhārayiṃ._  


(648.)

674\. _Mama saṅkappamaññāya,_  
_padumuttaro mahāisi;_  
_Taṃ kathaṃ ṭhapayitvāna,_  
_imā gāthā abhāsatha._  


(649.)

675\. _‘Yo so chattamadhāresi,_  
_soṇṇālaṅkārabhūsitaṃ;_  
_Tamahaṃ kittayissāmi,_  
_suṇotha mama bhāsato._  


(650.)

676\. _Ito gantvā ayaṃ poso,_  
_tusitaṃ āvasissati;_  
_Anubhossati sampattiṃ,_  
_accharāhi purakkhato._  


(651.)

677\. _Catuttiṃsatikkhattuñca,_  
_devarajjaṃ karissati;_  
_Balādhipo aṭṭhasataṃ,_  
_vasudhaṃ āvasissati._  


(652.)

678\. _Aṭṭhapaññāsakkhattuñca,_  
_cakkavattī bhavissati;_  
_Padesarajjaṃ vipulaṃ,_  
_mahiyā kārayissati._  


(653.)

679\. _Kappasatasahassamhi,_  
_okkākakulasambhavo;_  
_Gotamo nāma gottena,_  
_satthā loke bhavissati._  


(654.)

680\. _Sakyānaṃ kulaketussa,_  
_ñātibandhu bhavissati;_  
_Ānando nāma nāmena,_  
_upaṭṭhāko mahesino._  


(655.)

681\. _Ātāpī nipako cāpi,_  
_bāhusacce sukovido;_  
_Nivātavutti atthaddho,_  
_sabbapāṭhī bhavissati._  


(656.)

682\. _Padhānapahitatto so,_  
_upasanto nirūpadhi;_  
_Sabbāsave pariññāya,_  
_nibbāyissatināsavo._  


(657.)

683\. _Santi āraññakā nāgā,_  
_kuñjarā saṭṭhihāyanā;_  
_Tidhāpabhinnā mātaṅgā,_  
_īsādantā urūḷhavā._  


(658.)

684\. _Anekasatasahassā,_  
_paṇḍitāpi mahiddhikā;_  
_Sabbe te buddhanāgassa,_  
_na hontupaṇidhimhi te’._  


(659.)

685\. _Ādiyāme namassāmi,_  
_majjhime atha pacchime;_  
_Pasannacitto sumano,_  
_buddhaseṭṭhaṃ upaṭṭhahiṃ._  


(660.)

686\. _Ātāpī nipako cāpi,_  
_sampajāno patissato;_  
_Sotāpattiphalaṃ patto,_  
_sekhabhūmīsu kovido._  


(661.)

687\. _Satasahassito kappe,_  
_yaṃ kammamabhinīhariṃ;_  
_Tāhaṃ bhūmimanuppatto,_  
_ṭhitā saddhammamācalā._  


(662.)

688\. _Svāgataṃ vata me āsi,_  
_buddhaseṭṭhassa santike;_  
_Tisso vijjā anuppattā,_  
_kataṃ buddhassa sāsanaṃ._  


(663.)

689\. _Paṭisambhidā catasso,_  
_vimokkhāpi ca aṭṭhime;_  
_Chaḷabhiññā sacchikatā,_  
_kataṃ buddhassa sāsanaṃ”._  


690\. Itthaṃ sudaṃ āyasmā ānando thero imā gāthāyo abhāsitthāti.

---

691\. Ānandattherassāpadānaṃ dasamaṃ.



---

692\. Tassuddānaṃ



693\. _Buddho paccekabuddho ca,_  
_sāriputto ca kolito;_  
_Kassapo anuruddho ca,_  
_puṇṇatthero upāli ca._  


694\. _Aññāsikoṇḍañño piṇḍolo,_  
_revatānandapaṇḍito;_  
_Chasatāni ca paññāsa,_  
_gāthāyo sabbapiṇḍitā._  


---

695\. Apadāne buddhavaggo paṭhamo.



[Go to previous page (1.11 Khadiravaniyarevatattheraapadāna)](1.11.md) / [Go to parent page (1 Buddhavagga)](../1.md) / [Go to next page (2 Sīhāsaniyavagga)](../2.md)


