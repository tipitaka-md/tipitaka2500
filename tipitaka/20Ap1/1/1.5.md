
[Home](/) / [20Ap1 Therāpadānapāḷi](../../20Ap1.md) / [1 Buddhavagga](../1.md)

# 𑁧𑁇𑁫 𑀫𑀳𑀸𑀓𑀲𑁆𑀲𑀧𑀢𑁆𑀣𑁂𑀭𑀅𑀧𑀤𑀸𑀦

### 𑀩𑀼𑀤𑁆𑀥𑀯𑀕𑁆𑀕

### 𑀫𑀳𑀸𑀓𑀲𑁆𑀲𑀧𑀢𑁆𑀣𑁂𑀭𑀅𑀧𑀤𑀸𑀦

(398.)

409\. _“𑀧𑀤𑀼𑀫𑀼𑀢𑁆𑀢𑀭𑀲𑁆𑀲 𑀪𑀕𑀯𑀢𑁄,_  
_𑀮𑁄𑀓𑀚𑁂𑀝𑁆𑀞𑀲𑁆𑀲 𑀢𑀸𑀤𑀺𑀦𑁄;_  
_𑀦𑀺𑀩𑁆𑀩𑀼𑀢𑁂 𑀮𑁄𑀓𑀦𑀸𑀣𑀫𑁆𑀳𑀺,_  
_𑀧𑀽𑀚𑀁 𑀓𑀼𑀩𑁆𑀩𑀦𑁆𑀢𑀺 𑀲𑀢𑁆𑀣𑀼𑀦𑁄𑁇_  


(399.)

410\. _𑀉𑀤𑀕𑁆𑀕𑀘𑀺𑀢𑁆𑀢𑀸 𑀚𑀦𑀢𑀸,_  
_𑀆𑀫𑁄𑀤𑀺𑀢𑀧𑀫𑁄𑀤𑀺𑀢𑀸;_  
_𑀢𑁂𑀲𑀼 𑀲𑀁𑀯𑁂𑀕𑀚𑀸𑀢𑁂𑀲𑀼,_  
_𑀧𑀻𑀢𑀺 𑀫𑁂 𑀉𑀤𑀧𑀚𑁆𑀚𑀣𑁇_  


(400.)

411\. _𑀜𑀸𑀢𑀺𑀫𑀺𑀢𑁆𑀢𑁂 𑀲𑀫𑀸𑀦𑁂𑀢𑁆𑀯𑀸,_  
_𑀇𑀤𑀁 𑀯𑀘𑀦𑀫𑀩𑁆𑀭𑀯𑀺𑀁;_  
_𑀧𑀭𑀺𑀦𑀺𑀩𑁆𑀩𑀼𑀢𑁄 𑀫𑀳𑀸𑀯𑀻𑀭𑁄,_  
_𑀳𑀦𑁆𑀤 𑀧𑀽𑀚𑀁 𑀓𑀭𑁄𑀫𑀲𑁂𑁇_  


(401.)

412\. _𑀲𑀸𑀥𑀽𑀢𑀺 𑀢𑁂 𑀧𑀝𑀺𑀲𑁆𑀲𑀼𑀢𑁆𑀯𑀸,_  
_𑀪𑀺𑀬𑁆𑀬𑁄 𑀳𑀸𑀲𑀁 𑀚𑀦𑀺𑀁𑀲𑀼 𑀫𑁂;_  
_𑀩𑀼𑀤𑁆𑀥𑀲𑁆𑀫𑀺𑀁 𑀮𑁄𑀓𑀦𑀸𑀣𑀫𑁆𑀳𑀺,_  
_𑀓𑀸𑀳𑀸𑀫 𑀧𑀼𑀜𑁆𑀜𑀲𑀜𑁆𑀘𑀬𑀁𑁇_  


(402.)

413\. _𑀅𑀕𑁆𑀖𑀺𑀬𑀁 𑀲𑀼𑀓𑀢𑀁 𑀓𑀢𑁆𑀯𑀸,_  
_𑀲𑀢𑀳𑀢𑁆𑀣𑀲𑀫𑀼𑀕𑁆𑀕𑀢𑀁;_  
_𑀤𑀺𑀬𑀟𑁆𑀠𑀳𑀢𑁆𑀣𑀧𑀢𑁆𑀣𑀝𑀁,_  
_𑀯𑀺𑀫𑀸𑀦𑀁 𑀦𑀪𑀫𑀼𑀕𑁆𑀕𑀢𑀁𑁇_  


(403.)

414\. _𑀓𑀢𑁆𑀯𑀸𑀦 𑀳𑀫𑁆𑀫𑀺𑀬𑀁 𑀢𑀢𑁆𑀣,_  
_𑀢𑀸𑀮𑀧𑀦𑁆𑀢𑀻𑀳𑀺 𑀘𑀺𑀢𑁆𑀢𑀺𑀢𑀁;_  
_𑀲𑀓𑀁 𑀘𑀺𑀢𑁆𑀢𑀁 𑀧𑀲𑀸𑀤𑁂𑀢𑁆𑀯𑀸,_  
_𑀘𑁂𑀢𑀺𑀬𑀁 𑀧𑀽𑀚𑀬𑀼𑀢𑁆𑀢𑀫𑀁𑁇_  


(404.)

415\. _𑀅𑀕𑁆𑀕𑀺𑀓𑁆𑀔𑀦𑁆𑀥𑁄𑀯 𑀚𑀮𑀺𑀢𑁄,_  
_𑀓𑀺𑀁𑀲𑀼𑀓𑁄 𑀇𑀯 𑀨𑀼𑀮𑁆𑀮𑀺𑀢𑁄;_  
_𑀇𑀦𑁆𑀤𑀮𑀝𑁆𑀞𑀻𑀯 𑀆𑀓𑀸𑀲𑁂,_  
_𑀑𑀪𑀸𑀲𑀢𑀺 𑀘𑀢𑀼𑀤𑁆𑀤𑀺𑀲𑀸𑁇_  


(405.)

416\. _𑀢𑀢𑁆𑀣 𑀘𑀺𑀢𑁆𑀢𑀁 𑀧𑀲𑀸𑀤𑁂𑀢𑁆𑀯𑀸,_  
_𑀓𑀢𑁆𑀯𑀸𑀦 𑀓𑀼𑀲𑀮𑀁 𑀩𑀳𑀼𑀁;_  
_𑀧𑀼𑀩𑁆𑀩𑀓𑀫𑁆𑀫𑀁 𑀲𑀭𑀺𑀢𑁆𑀯𑀸𑀦,_  
_𑀢𑀺𑀤𑀲𑀁 𑀉𑀧𑀧𑀚𑁆𑀚𑀳𑀁𑁇_  


(406.)

417\. _𑀲𑀳𑀲𑁆𑀲𑀬𑀼𑀢𑁆𑀢𑀁 𑀳𑀬𑀯𑀸𑀳𑀺𑀁,_  
_𑀤𑀺𑀩𑁆𑀩𑀬𑀸𑀦𑀫𑀥𑀺𑀝𑁆𑀞𑀺𑀢𑁄;_  
_𑀉𑀩𑁆𑀩𑀺𑀤𑁆𑀥𑀁 𑀪𑀯𑀦𑀁 𑀫𑀬𑁆𑀳𑀁,_  
_𑀲𑀢𑁆𑀢𑀪𑀽𑀫𑀁 𑀲𑀫𑀼𑀕𑁆𑀕𑀢𑀁𑁇_  


(407.)

418\. _𑀓𑀽𑀝𑀸𑀕𑀸𑀭𑀲𑀳𑀲𑁆𑀲𑀸𑀦𑀺,_  
_𑀲𑀩𑁆𑀩𑀲𑁄𑀡𑁆𑀡𑀫𑀬𑀸 𑀅𑀳𑀼𑀁;_  
_𑀚𑀮𑀦𑁆𑀢𑀺 𑀲𑀓𑀢𑁂𑀚𑁂𑀦,_  
_𑀤𑀺𑀲𑀸 𑀲𑀩𑁆𑀩𑀸 𑀧𑀪𑀸𑀲𑀬𑀁𑁇_  


(408.)

419\. _𑀲𑀦𑁆𑀢𑀺 𑀅𑀜𑁆𑀜𑁂𑀧𑀺 𑀦𑀺𑀬𑁆𑀬𑀽𑀳𑀸,_  
_𑀮𑁄𑀳𑀺𑀢𑀗𑁆𑀕𑀫𑀬𑀸 𑀢𑀤𑀸;_  
_𑀢𑁂𑀧𑀺 𑀚𑁄𑀢𑀦𑁆𑀢𑀺 𑀆𑀪𑀸𑀬,_  
_𑀲𑀫𑀦𑁆𑀢𑀸 𑀘𑀢𑀼𑀭𑁄 𑀤𑀺𑀲𑀸𑁇_  


(409.)

420\. _𑀧𑀼𑀜𑁆𑀜𑀓𑀫𑁆𑀫𑀸𑀪𑀺𑀦𑀺𑀩𑁆𑀩𑀢𑁆𑀢𑀸,_  
_𑀓𑀽𑀝𑀸𑀕𑀸𑀭𑀸 𑀲𑀼𑀦𑀺𑀫𑁆𑀫𑀺𑀢𑀸;_  
_𑀫𑀡𑀺𑀫𑀬𑀸𑀧𑀺 𑀚𑁄𑀢𑀦𑁆𑀢𑀺,_  
_𑀤𑀺𑀲𑀸 𑀤𑀲 𑀲𑀫𑀦𑁆𑀢𑀢𑁄𑁇_  


(410.)

421\. _𑀢𑁂𑀲𑀁 𑀉𑀚𑁆𑀚𑁄𑀢𑀫𑀸𑀦𑀸𑀦𑀁,_  
_𑀑𑀪𑀸𑀲𑁄 𑀯𑀺𑀧𑀼𑀮𑁄 𑀅𑀳𑀼;_  
_𑀲𑀩𑁆𑀩𑁂 𑀤𑁂𑀯𑁂 𑀅𑀪𑀺𑀪𑁄𑀫𑀺,_  
_𑀧𑀼𑀜𑁆𑀜𑀓𑀫𑁆𑀫𑀲𑁆𑀲𑀺𑀤𑀁 𑀨𑀮𑀁𑁇_  


(411.)

422\. _𑀲𑀝𑁆𑀞𑀺𑀓𑀧𑁆𑀧𑀲𑀳𑀲𑁆𑀲𑀫𑁆𑀳𑀺,_  
_𑀉𑀩𑁆𑀩𑀺𑀤𑁆𑀥𑁄 𑀦𑀸𑀫 𑀔𑀢𑁆𑀢𑀺𑀬𑁄;_  
_𑀘𑀸𑀢𑀼𑀭𑀦𑁆𑀢𑁄 𑀯𑀺𑀚𑀺𑀢𑀸𑀯𑀻,_  
_𑀧𑀣𑀯𑀺𑀁 𑀆𑀯𑀲𑀺𑀁 𑀅𑀳𑀁𑁇_  


(412.)

423\. _𑀢𑀣𑁂𑀯 𑀪𑀤𑁆𑀤𑀓𑁂 𑀓𑀧𑁆𑀧𑁂,_  
_𑀢𑀺𑀁𑀲𑀓𑁆𑀔𑀢𑁆𑀢𑀼𑀁 𑀅𑀳𑁄𑀲𑀳𑀁;_  
_𑀲𑀓𑀓𑀫𑁆𑀫𑀸𑀪𑀺𑀭𑀤𑁆𑀥𑁄𑀫𑁆𑀳𑀺,_  
_𑀘𑀓𑁆𑀓𑀯𑀢𑁆𑀢𑀻 𑀫𑀳𑀩𑁆𑀩𑀮𑁄𑁇_  


(413.)

424\. _𑀲𑀢𑁆𑀢𑀭𑀢𑀦𑀲𑀫𑁆𑀧𑀦𑁆𑀦𑁄,_  
_𑀘𑀢𑀼𑀤𑀻𑀧𑀫𑁆𑀳𑀺 𑀇𑀲𑁆𑀲𑀭𑁄;_  
_𑀢𑀢𑁆𑀣𑀸𑀧𑀺 𑀪𑀯𑀦𑀁 𑀫𑀬𑁆𑀳𑀁,_  
_𑀇𑀦𑁆𑀤𑀮𑀝𑁆𑀞𑀻𑀯 𑀉𑀕𑁆𑀕𑀢𑀁𑁇_  


(414.)

425\. _𑀆𑀬𑀸𑀫𑀢𑁄 𑀘𑀢𑀼𑀩𑁆𑀩𑀻𑀲𑀁,_  
_𑀯𑀺𑀢𑁆𑀣𑀸𑀭𑁂𑀦 𑀘 𑀤𑁆𑀯𑀸𑀤𑀲;_  
_𑀭𑀫𑁆𑀫𑀡𑀁 𑀦𑀸𑀫 𑀦𑀕𑀭𑀁,_  
_𑀤𑀍𑀳𑀧𑀸𑀓𑀸𑀭𑀢𑁄𑀭𑀡𑀁𑁇_  


(415.)

426\. _𑀆𑀬𑀸𑀫𑀢𑁄 𑀧𑀜𑁆𑀘𑀲𑀢𑀁,_  
_𑀯𑀺𑀢𑁆𑀣𑀸𑀭𑁂𑀦 𑀢𑀤𑀟𑁆𑀠𑀓𑀁;_  
_𑀆𑀓𑀺𑀡𑁆𑀡𑀁 𑀚𑀦𑀓𑀸𑀬𑁂𑀳𑀺,_  
_𑀢𑀺𑀤𑀲𑀸𑀦𑀁 𑀧𑀼𑀭𑀁 𑀯𑀺𑀬𑁇_  


(416.)

427\. _𑀬𑀣𑀸 𑀲𑀽𑀘𑀺𑀖𑀭𑁂 𑀲𑀽𑀘𑀻,_  
_𑀧𑀓𑁆𑀔𑀺𑀢𑁆𑀢𑀸 𑀧𑀡𑁆𑀡𑀯𑀻𑀲𑀢𑀺;_  
_𑀅𑀜𑁆𑀜𑀫𑀜𑁆𑀜𑀁 𑀧𑀖𑀝𑁆𑀝𑁂𑀦𑁆𑀢𑀺,_  
_𑀆𑀓𑀺𑀡𑁆𑀡𑀁 𑀳𑁄𑀢𑀺 𑀮𑀗𑁆𑀓𑀢𑀁𑁇_  


(417.)

428\. _𑀏𑀯𑀫𑁆𑀧𑀺 𑀦𑀕𑀭𑀁 𑀫𑀬𑁆𑀳𑀁,_  
_𑀳𑀢𑁆𑀣𑀺𑀲𑁆𑀲𑀭𑀣𑀲𑀗𑁆𑀓𑀼𑀮𑀁;_  
_𑀫𑀦𑀼𑀲𑁆𑀲𑁂𑀳𑀺 𑀲𑀤𑀸𑀓𑀺𑀡𑁆𑀡𑀁,_  
_𑀭𑀫𑁆𑀫𑀡𑀁 𑀦𑀕𑀭𑀼𑀢𑁆𑀢𑀫𑀁𑁇_  


(418.)

429\. _𑀢𑀢𑁆𑀣 𑀪𑀼𑀢𑁆𑀯𑀸 𑀧𑀺𑀯𑀺𑀢𑁆𑀯𑀸 𑀘,_  
_𑀧𑀼𑀦 𑀤𑁂𑀯𑀢𑁆𑀢𑀦𑀁 𑀕𑀢𑁄;_  
_𑀪𑀯𑁂 𑀧𑀘𑁆𑀙𑀺𑀫𑀓𑁂 𑀫𑀬𑁆𑀳𑀁,_  
_𑀅𑀳𑁄𑀲𑀺 𑀓𑀼𑀮𑀲𑀫𑁆𑀧𑀤𑀸𑁇_  


(419.)

430\. _𑀩𑁆𑀭𑀸𑀳𑁆𑀫𑀜𑁆𑀜𑀓𑀼𑀮𑀲𑀫𑁆𑀪𑀽𑀢𑁄,_  
_𑀫𑀳𑀸𑀭𑀢𑀦𑀲𑀜𑁆𑀘𑀬𑁄;_  
_𑀅𑀲𑀻𑀢𑀺𑀓𑁄𑀝𑀺𑀬𑁄 𑀳𑀺𑀢𑁆𑀯𑀸,_  
_𑀳𑀺𑀭𑀜𑁆𑀜𑀲𑁆𑀲𑀸𑀧𑀺 𑀧𑀩𑁆𑀩𑀚𑀺𑀁𑁇_  


(420.)

431\. _𑀧𑀝𑀺𑀲𑀫𑁆𑀪𑀺𑀤𑀸 𑀘𑀢𑀲𑁆𑀲𑁄,_  
_𑀯𑀺𑀫𑁄𑀓𑁆𑀔𑀸𑀧𑀺 𑀘 𑀅𑀝𑁆𑀞𑀺𑀫𑁂;_  
_𑀙𑀍𑀅𑀪𑀺𑀜𑁆𑀜𑀸 𑀲𑀘𑁆𑀙𑀺𑀓𑀢𑀸,_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁”𑁇_  


432\. 𑀇𑀢𑁆𑀣𑀁 𑀲𑀼𑀤𑀁 𑀆𑀬𑀲𑁆𑀫𑀸 𑀫𑀳𑀸𑀓𑀲𑁆𑀲𑀧𑁄 𑀣𑁂𑀭𑁄 𑀇𑀫𑀸 𑀕𑀸𑀣𑀸𑀬𑁄 𑀅𑀪𑀸𑀲𑀺𑀢𑁆𑀣𑀸𑀢𑀺𑁇

---

433\. 𑀫𑀳𑀸𑀓𑀲𑁆𑀲𑀧𑀢𑁆𑀣𑁂𑀭𑀲𑁆𑀲𑀸𑀧𑀤𑀸𑀦𑀁 𑀢𑀢𑀺𑀬𑀁𑁇



[Go to previous page (1.4 Mahāmoggallānattheraapadāna)](1.4.md) / [Go to parent page (1 Buddhavagga)](../1.md) / [Go to next page (1.6 Anuruddhattheraapadāna)](1.6.md)


