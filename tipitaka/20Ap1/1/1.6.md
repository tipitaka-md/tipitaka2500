
[Home](/) / [20Ap1 Therāpadānapāḷi](../../20Ap1.md) / [1 Buddhavagga](../1.md)

# 1.6 Anuruddhattheraapadāna

* Buddhavagga

* Anuruddhattheraapadāna

(421.)

434\. _“Sumedhaṃ bhagavantāhaṃ,_  
_lokajeṭṭhaṃ narāsabhaṃ;_  
_Vūpakaṭṭhaṃ viharantaṃ,_  
_addasaṃ lokanāyakaṃ._  


(422.)

435\. _Upagantvāna sambuddhaṃ,_  
_sumedhaṃ lokanāyakaṃ;_  
_Añjaliṃ paggahetvāna,_  
_buddhaseṭṭhamayācahaṃ._  


(423.)

436\. _Anukampa mahāvīra,_  
_lokajeṭṭha narāsabha;_  
_Padīpaṃ te padassāmi,_  
_rukkhamūlamhi jhāyato._  


(424.)

437\. _Adhivāsesi so dhīro,_  
_sayambhū vadataṃ varo;_  
_Dumesu vinivijjhitvā,_  
_yantaṃ yojiyahaṃ tadā._  


(425.)

438\. _Sahassavaṭṭiṃ pādāsiṃ,_  
_buddhassa lokabandhuno;_  
_Sattāhaṃ pajjalitvāna,_  
_dīpā vūpasamiṃsu me._  


(426.)

439\. _Tena cittappasādena,_  
_cetanāpaṇidhīhi ca;_  
_Jahitvā mānusaṃ dehaṃ,_  
_vimānamupapajjahaṃ._  


(427.)

440\. _Upapannassa devattaṃ,_  
_byamhaṃ āsi sunimmitaṃ;_  
_Samantato pajjalati,_  
_dīpadānassidaṃ phalaṃ._  


(428.)

441\. _Samantā yojanasataṃ,_  
_virocesimahaṃ tadā;_  
_Sabbe deve abhibhomi,_  
_dīpadānassidaṃ phalaṃ._  


(429.)

442\. _Tiṃsakappāni devindo,_  
_devarajjamakārayiṃ;_  
_Na maṃ kecītimaññanti,_  
_dīpadānassidaṃ phalaṃ._  


(430.)

443\. _Aṭṭhavīsatikkhattuñca,_  
_cakkavattī ahosahaṃ;_  
_Divā rattiñca passāmi,_  
_samantā yojanaṃ tadā._  


(431.)

444\. _Sahassalokaṃ ñāṇena,_  
_passāmi satthu sāsane;_  
_Dibbacakkhumanuppatto,_  
_dīpadānassidaṃ phalaṃ._  


(432.)

445\. _Sumedho nāma sambuddho,_  
_tiṃsakappasahassito;_  
_Tassa dīpo mayā dinno,_  
_vippasannena cetasā._  


(433.)

446\. _Paṭisambhidā catasso,_  
_vimokkhāpi ca aṭṭhime;_  
_Chaḷabhiññā sacchikatā,_  
_kataṃ buddhassa sāsanaṃ”._  


447\. Itthaṃ sudaṃ āyasmā anuruddho thero imā gāthāyo abhāsitthāti.

---

448\. Anuruddhattherassāpadānaṃ catutthaṃ.



[Go to previous page (1.5 Mahākassapattheraapadāna)](1.5.md) / [Go to parent page (1 Buddhavagga)](../1.md) / [Go to next page (1.7 Puṇṇamantāṇiputtattheraapadāna)](1.7.md)


