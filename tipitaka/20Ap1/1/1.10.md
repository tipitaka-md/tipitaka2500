
[Home](/) / [20Ap1 Therāpadānapāḷi](../../20Ap1.md) / [1 Buddhavagga](../1.md)

# 1.10 Piṇḍolabhāradvājattheraapadāna

* Buddhavagga

* Piṇḍolabhāradvājattheraapadāna

(613.)

635\. _“Padumuttaro nāma jino,_  
_sayambhū aggapuggalo;_  
_Purato himavantassa,_  
_cittakūṭe vasī tadā._  


(614.)

636\. _Abhītarūpo tatthāsiṃ,_  
_migarājā catukkamo;_  
_Tassa saddaṃ suṇitvāna,_  
_vikkhambhanti bahujjanā._  


(615.)

637\. _Suphullaṃ padumaṃ gayha,_  
_upagacchiṃ narāsabhaṃ;_  
_Vuṭṭhitassa samādhimhā,_  
_buddhassa abhiropayiṃ._  


(616.)

638\. _Catuddisaṃ namassitvā,_  
_buddhaseṭṭhaṃ naruttamaṃ;_  
_Sakaṃ cittaṃ pasādetvā,_  
_sīhanādaṃ nadiṃ ahaṃ._  


(617.)

639\. _Padumuttaro lokavidū,_  
_āhutīnaṃ paṭiggaho;_  
_Sakāsane nisīditvā,_  
_imā gāthā abhāsatha._  


(618.)

640\. _Buddhassa giramaññāya,_  
_Sabbe devā samāgatā;_  
_‘Āgato vadataṃ seṭṭho,_  
_Dhammaṃ sossāma taṃ mayaṃ’._  


(619.)

641\. _Tesaṃ hāsaparetānaṃ,_  
_purato lokanāyako;_  
_Mama saddaṃ pakittesi,_  
_dīghadassī mahāmuni._  


(620.)

642\. _Yenidaṃ padumaṃ dinnaṃ,_  
_sīhanādo ca nādito;_  
_Tamahaṃ kittayissāmi,_  
_suṇātha mama bhāsato._  


(621.)

643\. _Ito aṭṭhamake kappe,_  
_cakkavattī bhavissati;_  
_Sattaratanasampanno,_  
_catudīpamhi issaro._  


(622.)

644\. _Kārayissati issariyaṃ,_  
_mahiyā catusaṭṭhiyā;_  
_Padumo nāma nāmena,_  
_cakkavattī mahabbalo._  


(623.)

645\. _Kappasatasahassamhi,_  
_okkākakulasambhavo;_  
_Gotamo nāma gottena,_  
_satthā loke bhavissati._  


(624.)

646\. _Pakāsite pāvacane,_  
_brahmabandhu bhavissati;_  
_Brahmaññā abhinikkhamma,_  
_pabbajissati tāvade._  


(625.)

647\. _Padhānapahitatto so,_  
_upasanto nirūpadhi;_  
_Sabbāsave pariññāya,_  
_nibbāyissatināsavo._  


(626.)

648\. _Vijane pantaseyyamhi,_  
_vāḷamigasamākule;_  
_Sabbāsave pariññāya,_  
_nibbāyissatināsavo._  


(627.)

649\. _Paṭisambhidā catasso,_  
_vimokkhāpi ca aṭṭhime;_  
_Chaḷabhiññā sacchikatā,_  
_kataṃ buddhassa sāsanaṃ”._  


650\. Itthaṃ sudaṃ āyasmā piṇḍolabhāradvājo thero imā gāthāyo abhāsitthāti.

---

651\. Piṇḍolabhāradvājattherassāpadānaṃ aṭṭhamaṃ.



[Go to previous page (1.9 Aññāsikoṇḍaññattheraapadāna)](1.9.md) / [Go to parent page (1 Buddhavagga)](../1.md) / [Go to next page (1.11 Khadiravaniyarevatattheraapadāna)](1.11.md)


