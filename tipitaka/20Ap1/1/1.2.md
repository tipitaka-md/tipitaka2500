
[Home](/) / [20Ap1 Therāpadānapāḷi](../../20Ap1.md) / [1 Buddhavagga](../1.md)

# 1.2 Paccekabuddhaapadāna

* Buddhavagga

* Paccekabuddhaapadāna

86\. Atha paccekabuddhāpadānaṃ suṇātha—

(83.)

87\. _“Tathāgataṃ jetavane vasantaṃ,_  
_Apucchi vedehamunī nataṅgo;_  
_‘Paccekabuddhā kira nāma honti,_  
_Bhavanti te hetubhi kehi vīra’._  


(84.)

88\. _Tadāha sabbaññuvaro mahesi,_  
_Ānandabhaddaṃ madhurassarena;_  
_‘Ye pubbabuddhesu katādhikārā,_  
_Aladdhamokkhā jinasāsanesu._  


(85.)

89\. _Teneva saṃvegamukhena dhīrā,_  
_Vināpi buddhehi sutikkhapaññā;_  
_Ārammaṇenāpi parittakena,_  
_Paccekabodhiṃ anupāpuṇanti._  


(86.)

90\. _Sabbamhi lokamhi mamaṃ ṭhapetvā,_  
_Paccekabuddhehi samova natthi;_  
_Tesaṃ imaṃ vaṇṇapadesamattaṃ,_  
_Vakkhāmahaṃ sādhu mahāmunīnaṃ._  


(87.)

91\. _Sayameva buddhānaṃ mahāisīnaṃ,_  
_Sādhūni vākyāni madhūva khuddaṃ;_  
_Anuttaraṃ bhesajaṃ patthayantā,_  
_Suṇātha sabbesu pasannacittā’._  


(88.)

92\. _Paccekabuddhānaṃ samāgatānaṃ,_  
_Paramparaṃ byākaraṇāni yāni;_  
_Ādīnavo yañca virāgavatthuṃ,_  
_Yathā ca bodhiṃ anupāpuṇiṃsu._  


(89.)

93\. _Sarāgavatthūsu virāgasaññī,_  
_Rattamhi lokamhi virattacittā;_  
_Hitvā papañce jiya phanditāni,_  
_Tatheva bodhiṃ anupāpuṇiṃsu._  


(90.)

94\. _Sabbesu bhūtesu nidhāya daṇḍaṃ,_  
_Aviheṭhayaṃ aññatarampi tesaṃ;_  
_Mettena cittena hitānukampī,_  
_Eko care khaggavisāṇakappo._  


(91.)

95\. _Sabbesu bhūtesu nidhāya daṇḍaṃ,_  
_Aviheṭhayaṃ aññatarampi tesaṃ;_  
_Na puttamiccheyya kuto sahāyaṃ,_  
_Eko care khaggavisāṇakappo’._  


(92.)

96\. _‘Saṃsaggajātassa bhavanti snehā,_  
_Snehanvayaṃ dukkhamidaṃ pahoti;_  
_Ādīnavaṃ snehajaṃ pekkhamāno,_  
_Eko care khaggavisāṇakappo’._  


(93.)

97\. _‘Mitte suhajje anukampamāno,_  
_Hāpeti atthaṃ paṭibaddhacitto;_  
_Etaṃ bhayaṃ santhave pekkhamāno,_  
_Eko care khaggavisāṇakappo’._  


(94.)

98\. _‘Vaṃso visālova yathā visatto,_  
_Puttesu dāresu ca yā apekkhā;_  
_Vaṃse kaḷīrova asajjamāno,_  
_Eko care khaggavisāṇakappo’._  


(95.)

99\. _‘Migo araññamhi yathā abaddho,_  
_Yenicchakaṃ gacchati gocarāya;_  
_Viññū naro seritaṃ pekkhamāno,_  
_Eko care khaggavisāṇakappo’._  


(96.)

100\. _‘Āmantanā hoti sahāyamajjhe,_  
_Vāse ca ṭhāne gamane cārikāya;_  
_Anabhijjhitaṃ seritaṃ pekkhamāno,_  
_Eko care khaggavisāṇakappo’._  


(97.)

101\. _‘Khiḍḍā ratī hoti sahāyamajjhe,_  
_Puttesu pemaṃ vipulañca hoti;_  
_Piyavippayogaṃ vijigucchamāno,_  
_Eko care khaggavisāṇakappo’._  


(98.)

102\. _‘Cātuddiso appaṭigho ca hoti,_  
_Santussamāno itarītarena;_  
_Parissayānaṃ sahitā achambhī,_  
_Eko care khaggavisāṇakappo’._  


(99.)

103\. _‘Dussaṅgahā pabbajitāpi eke,_  
_Atho gahaṭṭhā gharamāvasantā;_  
_Appossukko paraputtesu hutvā,_  
_Eko care khaggavisāṇakappo’._  


(100.)

104\. _‘Oropayitvā gihibyañjanāni,_  
_Sañchinnapatto yathā koviḷāro;_  
_Chetvāna vīro gihibandhanāni,_  
_Eko care khaggavisāṇakappo’._  


(101.)

105\. _‘Sace labhetha nipakaṃ sahāyaṃ,_  
_Saddhiṃ caraṃ sādhuvihāridhīraṃ;_  
_Abhibhuyya sabbāni parissayāni,_  
_Careyya tenattamano satīmā’._  


(102.)

106\. _‘No ce labhetha nipakaṃ sahāyaṃ,_  
_Saddhiṃ caraṃ sādhuvihāri dhīraṃ;_  
_Rājāva raṭṭhaṃ vijitaṃ pahāya,_  
_Eko care mātaṅgaraññeva nāgo’._  


(103.)

107\. _‘Addhā pasaṃsāma sahāyasampadaṃ,_  
_Seṭṭhā samā sevitabbā sahāyā;_  
_Ete aladdhā anavajjabhojī,_  
_Eko care khaggavisāṇakappo’._  


(104.)

108\. _‘Disvā suvaṇṇassa pabhassarāni,_  
_Kammāraputtena suniṭṭhitāni;_  
_Saṅghaṭṭamānāni duve bhujasmiṃ,_  
_Eko care khaggavisāṇakappo’._  


(105.)

109\. _‘Evaṃ dutīyena sahā mamassa,_  
_Vācābhilāpo abhisajjanā vā;_  
_Etaṃ bhayaṃ āyatiṃ pekkhamāno,_  
_Eko care khaggavisāṇakappo’._  


(106.)

110\. _‘Kāmā hi citrā madhurā manoramā,_  
_Virūparūpena mathenti cittaṃ;_  
_Ādīnavaṃ kāmaguṇesu disvā,_  
_Eko care khaggavisāṇakappo’._  


(107.)

111\. _‘Ītī ca gaṇḍo ca upaddavo ca,_  
_Rogo ca sallañca bhayañca metaṃ;_  
_Etaṃ bhayaṃ kāmaguṇesu disvā,_  
_Eko care khaggavisāṇakappo’._  


(108.)

112\. _‘Sītañca uṇhañca khudaṃ pipāsaṃ,_  
_Vātātape ḍaṃsasarīsape ca;_  
_Sabbānipetāni abhibbhavitvā,_  
_Eko care khaggavisāṇakappo’._  


(109.)

113\. _‘Nāgova yūthāni vivajjayitvā,_  
_Sañjātakhandho padumī uḷāro;_  
_Yathābhirantaṃ viharaṃ araññe,_  
_Eko care khaggavisāṇakappo’._  


(110.)

114\. _‘Aṭṭhāna taṃ saṅgaṇikāratassa,_  
_Yaṃ phassaye sāmayikaṃ vimuttiṃ;_  
_Ādiccabandhussa vaco nisamma,_  
_Eko care khaggavisāṇakappo’._  


(111.)

115\. _‘Diṭṭhīvisūkāni upātivatto,_  
_Patto niyāmaṃ paṭiladdhamaggo;_  
_Uppannañāṇomhi anaññaneyyo,_  
_Eko care khaggavisāṇakappo’._  


(112.)

116\. _‘Nillolupo nikkuho nippipāso,_  
_Nimmakkha niddhantakasāvamoho;_  
_Nirāsayo sabbaloke bhavitvā,_  
_Eko care khaggavisāṇakappo’._  


(113.)

117\. _‘Pāpaṃ sahāyaṃ parivajjayetha,_  
_Anatthadassiṃ visame niviṭṭhaṃ;_  
_Sayaṃ na seve pasutaṃ pamattaṃ,_  
_Eko care khaggavisāṇakappo’._  


(114.)

118\. _‘Bahussutaṃ dhammadharaṃ bhajetha,_  
_Mittaṃ uḷāraṃ paṭibhānavantaṃ;_  
_Aññāya atthāni vineyya kaṅkhaṃ,_  
_Eko care khaggavisāṇakappo’._  


(115.)

119\. _‘Khiḍḍaṃ ratiṃ kāmasukhañca loke,_  
_Analaṅkaritvā anapekkhamāno;_  
_Vibhūsaṭṭhānā virato saccavādī,_  
_Eko care khaggavisāṇakappo’._  


(116.)

120\. _‘Puttañca dāraṃ pitarañca mātaraṃ,_  
_Dhanāni dhaññāni ca bandhavāni;_  
_Hitvāna kāmāni yathodhikāni,_  
_Eko care khaggavisāṇakappo’._  


(117.)

121\. _‘Saṅgo eso parittamettha sokhyaṃ,_  
_Appassādo dukkhamevettha bhiyyo;_  
_Gaḷo eso iti ñatvā matimā,_  
_Eko care khaggavisāṇakappo’._  


(118.)

122\. _‘Sandālayitvāna saṃyojanāni,_  
_Jālaṃva bhetvā salilambucārī;_  
_Aggīva daḍḍhaṃ anivattamāno,_  
_Eko care khaggavisāṇakappo’._  


(119.)

123\. _‘Okkhittacakkhū na ca pādalolo,_  
_Guttindriyo rakkhitamānasāno;_  
_Anavassuto apariḍayhamāno,_  
_Eko care khaggavisāṇakappo’._  


(120.)

124\. _‘Ohārayitvā gihibyañjanāni,_  
_Sañchannapatto yathā pārichatto;_  
_Kāsāyavattho abhinikkhamitvā,_  
_Eko care khaggavisāṇakappo’._  


(121.)

125\. _‘Rasesu gedhaṃ akaraṃ alolo,_  
_Anaññaposī sapadānacārī;_  
_Kule kule appaṭibaddhacitto,_  
_Eko care khaggavisāṇakappo’._  


(122.)

126\. _‘Pahāya pañcāvaraṇāni cetaso,_  
_Upakkilese byapanujja sabbe;_  
_Anissito chejja sinehadosaṃ,_  
_Eko care khaggavisāṇakappo’._  


(123.)

127\. _‘Vipiṭṭhikatvāna sukhañca dukkhaṃ,_  
_Pubbeva somanassadomanassaṃ;_  
_Laddhānupekkhaṃ samathaṃ visuddhaṃ,_  
_Eko care khaggavisāṇakappo’._  


(124.)

128\. _‘Āraddhavīriyo paramatthapattiyā,_  
_Alīnacitto akusītavutti;_  
_Daḷhanikkamo thāmabalūpapanno,_  
_Eko care khaggavisāṇakappo’._  


(125.)

129\. _‘Paṭisallānaṃ jhānamariñcamāno,_  
_Dhammesu niccaṃ anudhammacārī;_  
_Ādīnavaṃ sammasitā bhavesu,_  
_Eko care khaggavisāṇakappo’._  


(126.)

130\. _‘Taṇhakkhayaṃ patthayamappamatto,_  
_Aneḷamūgo sutavā satīmā;_  
_Saṅkhātadhammo niyato padhānavā,_  
_Eko care khaggavisāṇakappo’._  


(127.)

131\. _‘Sīhova saddesu asantasanto,_  
_Vātova jālamhi asajjamāno;_  
_Padumaṃva toyena alippamāno,_  
_Eko care khaggavisāṇakappo’._  


(128.)

132\. _‘Sīho yathā dāṭhabalī pasayha,_  
_Rājā migānaṃ abhibhuyya cārī;_  
_Sevetha pantāni senāsanāni,_  
_Eko care khaggavisāṇakappo’._  


(129.)

133\. _‘Mettaṃ upekkhaṃ karuṇaṃ vimuttiṃ,_  
_Āsevamāno muditañca kāle;_  
_Sabbena lokena avirujjhamāno,_  
_Eko care khaggavisāṇakappo’._  


(130.)

134\. _‘Rāgañca dosañca pahāya mohaṃ,_  
_Sandālayitvāna saṃyojanāni;_  
_Asantasaṃ jīvitasaṅkhayamhi,_  
_Eko care khaggavisāṇakappo’._  


(131.)

135\. _‘Bhajanti sevanti ca kāraṇatthā,_  
_Nikkāraṇā dullabhā ajja mittā;_  
_Attatthapaññā asucīmanussā,_  
_Eko care khaggavisāṇakappo’._  


(132.)

136\. _Visuddhasīlā suvisuddhapaññā,_  
_Samāhitā jāgariyānuyuttā;_  
_Vipassakā dhammavisesadassī,_  
_Maggaṅgabojjhaṅgagate vijaññā._  


(133.)

137\. _Suññappaṇidhiñca tathānimittaṃ,_  
_Āsevayitvā jinasāsanamhi;_  
_Ye sāvakattaṃ na vajanti dhīrā,_  
_Bhavanti paccekajinā sayambhū._  


(134.)

138\. _Mahantadhammā bahudhammakāyā,_  
_Cittissarā sabbadukkhoghatiṇṇā;_  
_Udaggacittā paramatthadassī,_  
_Sīhopamā khaggavisāṇakappā._  


(135.)

139\. _Santindriyā santamanā samādhī,_  
_Paccantasattesu patippacārā;_  
_Dīpā parattha idha vijjalantā,_  
_Paccekabuddhā satataṃ hitāme._  


(136.)

140\. _Pahīnasabbāvaraṇā janindā,_  
_Lokappadīpā ghanakañcanābhā;_  
_Nissaṃsayaṃ lokasudakkhiṇeyyā,_  
_Paccekabuddhā satatappitāme._  


(137.)

141\. _Paccekabuddhānaṃ subhāsitāni,_  
_Caranti lokamhi sadevakamhi;_  
_Sutvā tathā ye na karonti bālā,_  
_Caranti dukkhesu punappunaṃ te._  


(138.)

142\. _Paccekabuddhāna subhāsitāni,_  
_Madhuṃ yathā khuddamavassavantaṃ;_  
_Sutvā tathā ye paṭipattiyuttā,_  
_Bhavanti te saccadasā sapaññā._  


(139.)

143\. _Paccekabuddhehi jinehi bhāsitā,_  
_Kathā uḷārā abhinikkhamitvā;_  
_Tā sakyasīhena naruttamena,_  
_Pakāsitā dhammavijānanatthaṃ._  


(140.)

144\. _Lokānukampāya imāni tesaṃ,_  
_Paccekabuddhāna vikubbitāni;_  
_Saṃvegasaṅgamativaḍḍhanatthaṃ,_  
_Sayambhusīhena pakāsitānī”ti._  


---

145\. Paccekabuddhāpadānaṃ samattaṃ.



[Go to previous page (1.1 Buddhaapadāna)](1.1.md) / [Go to parent page (1 Buddhavagga)](../1.md) / [Go to next page (1.3 Sāriputtattheraapadāna)](1.3.md)


