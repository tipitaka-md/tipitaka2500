
[Home](/) / [20Ap1 Therāpadānapāḷi](../../20Ap1.md) / [1 Buddhavagga](../1.md)

# 1.1 Buddhaapadāna

* Buddhavagga

* Buddhaapadāna

(1.)

2\. _Tathāgataṃ jetavane vasantaṃ,_  
_Apucchi vedehamunī nataṅgo;_  
_“Sabbaññubuddhā kira nāma honti,_  
_Bhavanti te hetubhi kehi vīra”._  


(2.)

3\. _Tadāha sabbaññuvaro mahesī,_  
_Ānandabhaddaṃ madhurassarena;_  
_“Ye pubbabuddhesu katādhikārā,_  
_Aladdhamokkhā jinasāsanesu._  


(3.)

4\. _Teneva sambodhimukhena dhīrā,_  
_Ajjhāsayenāpi mahābalena;_  
_Paññāya tejena sutikkhapaññā,_  
_Sabbaññubhāvaṃ anupāpuṇanti._  


(4.)

5\. _Ahampi pubbabuddhesu,_  
_buddhattamabhipatthayiṃ;_  
_Manasāyeva hutvāna,_  
_dhammarājā asaṅkhiyā._  


(5.)

6\. _Atha buddhāpadānāni,_  
_suṇātha suddhamānasā;_  
_Tiṃsapāramisampuṇṇā,_  
_dhammarājā asaṅkhiyā._  


(6.)

7\. _Sambodhiṃ buddhaseṭṭhānaṃ,_  
_sasaṃghe lokanāyake;_  
_Dasaṅgulī namassitvā,_  
_sirasā abhivādayiṃ._  


(7.)

8\. _Yāvatā buddhakhettesu,_  
_ratanā vijjantisaṅkhiyā;_  
_Ākāsaṭṭhā ca bhūmaṭṭhā,_  
_manasā sabbamāhariṃ._  


(8.)

9\. _Tattha rūpiyabhūmiyaṃ,_  
_pāsādaṃ māpayiṃ ahaṃ;_  
_Nekabhummaṃ ratanāmayaṃ,_  
_ubbiddhaṃ nabhamuggataṃ._  


(9.)

10\. _Vicittathambhaṃ sukataṃ,_  
_suvibhattaṃ mahārahaṃ;_  
_Kanakamayasaṅghāṭaṃ,_  
_kontacchattehi maṇḍitaṃ._  


(10.)

11\. _Paṭhamā veḷuriyā bhūmi,_  
_vimalabbhasamā subhā;_  
_Naḷinajalajākiṇṇā,_  
_varakañcanabhūmiyā._  


(11.)

12\. _Pavāḷaṃsā pavāḷavaṇṇā,_  
_kāci lohitakā subhā;_  
_Indagopakavaṇṇābhā,_  
_bhūmi obhāsatī disā._  


(12.)

13\. _Suvibhattā gharamukhā,_  
_niyyūhā sīhapañjarā;_  
_Caturo vedikā jālā,_  
_gandhāveḷā manoramā._  


(13.)

14\. _Nīlā pītā lohitakā,_  
_odātā suddhakāḷakā;_  
_Kūṭāgāravarūpetā,_  
_sattaratanabhūsitā._  


(14.)

15\. _Olokamayā padumā,_  
_vāḷavihaṅgasobhitā;_  
_Nakkhattatārakākiṇṇā,_  
_candasūrehi maṇḍitā._  


(15.)

16\. _Hemajālena sañchannā,_  
_soṇṇakiṅkiṇikāyutā;_  
_Vātavegena kūjanti,_  
_soṇṇamālā manoramā._  


(16.)

17\. _Mañjeṭṭhakaṃ lohitakaṃ,_  
_pītakaṃ haripiñjaraṃ;_  
_Nānāraṅgehi sampītaṃ,_  
_ussitaddhajamālinī._  


(17.)

18\. _Na naṃ bahūnekasatā,_  
_phalikā rajatāmayā;_  
_Maṇimayā lohitaṅgā,_  
_masāragallamayā tathā;_  
_Nānāsayanavicittā,_  
_saṇhakāsikasanthatā._  


(18.)

19\. _Kampalā dukūlā cīnā,_  
_pattuṇṇā paṇḍupāvurā;_  
_Vividhattharaṇaṃ sabbaṃ,_  
_manasā paññapesahaṃ._  


(19.)

20\. _Tāsu tāsveva bhūmīsu,_  
_ratanakūṭalaṅkataṃ;_  
_Maṇiverocanā ukkā,_  
_dhārayantā sutiṭṭhare._  


(20.)

21\. _Sobhanti esikā thambhā,_  
_subhā kañcanatoraṇā;_  
_Jambonadā sāramayā,_  
_atho rajatamayāpi ca._  


(21.)

22\. _Nekā sandhī suvibhattā,_  
_kavāṭaggaḷacittitā;_  
_Ubhato puṇṇaghaṭānekā,_  
_padumuppalasaṃyutā._  


(22.)

23\. _Atīte sabbabuddhe ca,_  
_sasaṃghe lokanāyake;_  
_Pakativaṇṇarūpena,_  
_nimminitvā sasāvake._  


(23.)

24\. _Tena dvārena pavisitvā,_  
_sabbe buddhā sasāvakā;_  
_Sabbasoṇṇamaye pīṭhe,_  
_nisinnā ariyamaṇḍalā._  


(24.)

25\. _Ye ca etarahi atthi,_  
_Buddhā loke anuttarā;_  
_Atīte vattamānā ca,_  
_Bhavanaṃ sabbe samāruhuṃ._  


(25.)

26\. _Paccekabuddhenekasate,_  
_Sayambhū aparājite;_  
_Atīte vattamāne ca,_  
_Bhavanaṃ sabbe samāruhuṃ._  


(26.)

27\. _Kapparukkhā bahū atthi,_  
_Ye dibbā ye ca mānusā;_  
_Sabbaṃ dussaṃ samāhantvā,_  
_Acchādemi ticīvaraṃ._  


(27.)

28\. _Khajjaṃ bhojjaṃ sāyanīyaṃ,_  
_sampannaṃ pānabhojanaṃ;_  
_Maṇimaye subhe patte,_  
_sampūretvā adāsahaṃ._  


(28.)

29\. _Dibbavatthasamā hutvā,_  
_maṭṭhā cīvarasaṃyutā;_  
_Madhurā sakkharā ceva,_  
_telā ca madhuphāṇitā._  


(29.)

30\. _Tappitā paramannena,_  
_sabbe te ariyamaṇḍalā;_  
_Ratanagabbhaṃ pavisitvā,_  
_kesarīva guhāsayā._  


(30.)

31\. _Mahārahamhi sayane,_  
_sīhaseyyamakappayuṃ;_  
_Sampajānā samuṭṭhāya,_  
_sayane pallaṅkamābhujuṃ._  


(31.)

32\. _Gocaraṃ sabbabuddhānaṃ,_  
_jhānaratisamappitā;_  
_Aññe dhammāni desenti,_  
_aññe kīḷanti iddhiyā._  


(32.)

33\. _Aññe abhiññā appenti,_  
_abhiññā vasibhāvitā;_  
_Vikubbanā vikubbanti,_  
_aññenekasahassiyo._  


(33.)

34\. _Buddhāpi buddhe pucchanti,_  
_visayaṃ sabbaññumālayaṃ;_  
_Gambhīraṃ nipuṇaṃ ṭhānaṃ,_  
_paññāya vinibujjhare._  


(34.)

35\. _Sāvakā buddhe pucchanti,_  
_buddhā pucchanti sāvake;_  
_Aññamaññañca pucchitvā,_  
_aññoññaṃ byākaronti te._  


(35.)

36\. _Buddhā paccekabuddhā ca,_  
_sāvakā paricārakā;_  
_Evaṃ sakāya ratiyā,_  
_pāsādebhiramanti te._  


(36.)

37\. _Chattā tiṭṭhantu ratanā,_  
_kañcanāveḷapantikā;_  
_Muttājālaparikkhittā,_  
_sabbe dhārentu matthake._  


(37.)

38\. _Bhavantu ceḷavitānā,_  
_soṇṇatārakacittitā;_  
_Vicittamalyavitatā,_  
_sabbe dhārentu matthake._  


(38.)

39\. _Vitatā malyadāmehi,_  
_gandhadāmehi sobhitā;_  
_Dussadāmaparikiṇṇā,_  
_ratanadāmabhūsitā._  


(39.)

40\. _Pupphābhikiṇṇā sucittā,_  
_surabhigandhabhūsitā;_  
_Gandhapañcaṅgulakatā,_  
_hemacchadanachāditā._  


(40.)

41\. _Catuddisā pokkharañño,_  
_padumuppalasanthatā;_  
_Sovaṇṇarūpā khāyantu,_  
_padmareṇurajuggatā._  


(41.)

42\. _Pupphantu pādapā sabbe,_  
_pāsādassa samantato;_  
_Sayañca pupphā muñcitvā,_  
_gantvā bhavanamokiruṃ._  


(42.)

43\. _Sikhino tattha naccantu,_  
_dibbahaṃsā pakūjare;_  
_Karavīkā ca gāyantu,_  
_dijasaṅghā samantato._  


(43.)

44\. _Bheriyo sabbā vajjantu,_  
_vīṇā sabbā rasantu tā;_  
_Sabbā saṅgīti vattantu,_  
_pāsādassa samantato._  


(44.)

45\. _Yāvatā buddhakhettamhi,_  
_cakkavāḷe tato pare;_  
_Mahantā jotisampannā,_  
_acchinnā ratanāmayā._  


(45.)

46\. _Tiṭṭhantu soṇṇapallaṅkā,_  
_dīparukkhā jalantu te;_  
_Bhavantu ekapajjotā,_  
_dasasahassiparamparā._  


(46.)

47\. _Gaṇikā lāsikā ceva,_  
_naccantu accharāgaṇā;_  
_Nānāraṅgā padissantu,_  
_pāsādassa samantato._  


(47.)

48\. _Dumagge pabbatagge vā,_  
_sinerugirimuddhani;_  
_Ussāpemi dhajaṃ sabbaṃ,_  
_vicittaṃ pañcavaṇṇikaṃ._  


(48.)

49\. _Narā nāgā ca gandhabbā,_  
_sabbe devā upentu te;_  
_Namassantā pañjalikā,_  
_pāsādaṃ parivārayuṃ._  


(49.)

50\. _Yaṃ kiñci kusalaṃ kammaṃ,_  
_kattabbaṃ kiriyaṃ mama;_  
_Kāyena vācā manasā,_  
_tidase sukataṃ kataṃ._  


(50.)

51\. _Ye sattā saññino atthi,_  
_ye ca sattā asaññino;_  
_Kataṃ puññaphalaṃ mayhaṃ,_  
_sabbe bhāgī bhavantu te._  


(51.)

52\. _Yesaṃ kataṃ suviditaṃ,_  
_dinnaṃ puññaphalaṃ mayā;_  
_Ye ca tattha na jānanti,_  
_devā gantvā nivedayuṃ._  


(52.)

53\. _Sabbalokamhi ye sattā,_  
_Jīvantāhārahetukā;_  
_Manuññaṃ bhojanaṃ sabbaṃ,_  
_Labhantu mama cetasā._  


(53.)

54\. _Manasā dānaṃ mayā dinnaṃ,_  
_manasā pasādamāvahiṃ;_  
_Pūjitā sabbasambuddhā,_  
_paccekā jinasāvakā._  


(54.)

55\. _Tena kammena sukatena,_  
_cetanāpaṇidhīhi ca;_  
_Jahitvā mānusaṃ dehaṃ,_  
_tāvatiṃsamagacchahaṃ._  


(55.)

56\. _Duve bhave pajānāmi,_  
_devatte atha mānuse;_  
_Aññaṃ gatiṃ na jānāmi,_  
_manasā patthanāphalaṃ._  


(56.)

57\. _Devānaṃ adhiko homi,_  
_bhavāmi manujādhipo;_  
_Rūpalakkhaṇasampanno,_  
_paññāya asamo bhave._  


(57.)

58\. _Bhojanaṃ vividhaṃ seṭṭhaṃ,_  
_Ratanañca anappakaṃ;_  
_Vividhāni ca vatthāni,_  
_Nabhā khippaṃ upenti maṃ._  


(58.)

59\. _Pathabyā pabbate ceva,_  
_ākāse udake vane;_  
_Yaṃ yaṃ hatthaṃ pasāremi,_  
_dibbā bhakkhā upenti maṃ._  


(59.)

60\. _Pathabyā pabbate ceva,_  
_ākāse udake vane;_  
_Yaṃ yaṃ hatthaṃ pasāremi,_  
_ratanā sabbe upenti maṃ._  


(60.)

61\. _Pathabyā pabbate ceva,_  
_ākāse udake vane;_  
_Yaṃ yaṃ hatthaṃ pasāremi,_  
_sabbe gandhā upenti maṃ._  


(61.)

62\. _Pathabyā pabbate ceva,_  
_ākāse udake vane;_  
_Yaṃ yaṃ hatthaṃ pasāremi,_  
_sabbe yānā upenti maṃ._  


(62.)

63\. _Pathabyā pabbate ceva,_  
_ākāse udake vane;_  
_Yaṃ yaṃ hatthaṃ pasāremi,_  
_sabbe mālā upenti maṃ._  


(63.)

64\. _Pathabyā pabbate ceva,_  
_ākāse udake vane;_  
_Yaṃ yaṃ hatthaṃ pasāremi,_  
_alaṅkārā upenti maṃ._  


(64.)

65\. _Pathabyā pabbate ceva,_  
_ākāse udake vane;_  
_Yaṃ yaṃ hatthaṃ pasāremi,_  
_sabbā kaññā upenti maṃ._  


(65.)

66\. _Pathabyā pabbate ceva,_  
_ākāse udake vane;_  
_Yaṃ yaṃ hatthaṃ pasāremi,_  
_madhusakkharā upenti maṃ._  


(66.)

67\. _Pathabyā pabbate ceva,_  
_ākāse udake vane;_  
_Yaṃ yaṃ hatthaṃ pasāremi,_  
_sabbe khajjā upenti maṃ._  


(67.)

68\. _Adhane addhikajane,_  
_yācake ca pathāvino;_  
_Dadāmihaṃ dānavaraṃ,_  
_sambodhivarapattiyā._  


(68.)

69\. _Nādento pabbataṃ selaṃ,_  
_gajjento bahalaṃ giriṃ;_  
_Sadevakaṃ hāsayanto,_  
_buddho loke bhavāmahaṃ._  


(69.)

70\. _Disā dasavidhā loke,_  
_yāyato natthi antakaṃ;_  
_Tasmiñca disābhāgamhi,_  
_buddhakhettā asaṅkhiyā._  


(70.)

71\. _Pabhā pakittitā mayhaṃ,_  
_yamakā raṃsivāhanā;_  
_Etthantare raṃsijālaṃ,_  
_āloko vipulo bhave._  


(71.)

72\. _Ettake lokadhātumhi,_  
_sabbe passantu maṃ janā;_  
_Sabbe maṃ anuvattantu,_  
_yāva brahmanivesanaṃ._  


(72.)

73\. _Visiṭṭhamadhunādena,_  
_amatabherimāhaniṃ;_  
_Etthantare janā sabbe,_  
_suṇantu madhuraṃ giraṃ._  


(73.)

74\. _Dhammameghena vassante,_  
_sabbe hontu anāsavā;_  
_Yettha pacchimakā sattā,_  
_sotāpannā bhavantu te._  


(74.)

75\. _Datvā dātabbakaṃ dānaṃ,_  
_sīlaṃ pūretvā asesato;_  
_Nekkhammapāramiṃ gantvā,_  
_patto sambodhimuttamaṃ._  


(75.)

76\. _Paṇḍite paripucchitvā,_  
_katvā vīriyamuttamaṃ;_  
_Khantiyā pāramiṃ gantvā,_  
_patto sambodhimuttamaṃ._  


(76.)

77\. _Katvā daḷhamadhiṭṭhānaṃ,_  
_saccapārami pūriya;_  
_Mettāya pāramiṃ gantvā,_  
_patto sambodhimuttamaṃ._  


(77.)

78\. _Lābhālābhe sukhe dukkhe,_  
_sammāne cāvamānane;_  
_Sabbattha samako hutvā,_  
_patto sambodhimuttamaṃ._  


(78.)

79\. _Kosajjaṃ bhayato disvā,_  
_vīriyañcāpi khemato;_  
_Āraddhavīriyā hotha,_  
_esā buddhānusāsanī._  


(79.)

80\. _Vivādaṃ bhayato disvā,_  
_avivādañca khemato;_  
_Samaggā sakhilā hotha,_  
_esā buddhānusāsanī._  


(80.)

81\. _Pamādaṃ bhayato disvā,_  
_appamādañca khemato;_  
_Bhāvethaṭṭhaṅgikaṃ maggaṃ,_  
_esā buddhānusāsanī._  


(81.)

82\. _Samāgatā bahū buddhā,_  
_arahantā ca sabbaso;_  
_Sambuddhe arahante ca,_  
_vandamānā namassatha._  


(82.)

83\. _Evaṃ acintiyā buddhā,_  
_buddhadhammā acintiyā;_  
_Acintiye pasannānaṃ,_  
_vipāko hoti acintiyo”._  


84\. Itthaṃ sudaṃ bhagavā attano buddhacariyaṃ sambhāvayamāno buddhāpadāniyaṃ nāma dhammapariyāyaṃ abhāsitthāti.

---

85\. Buddhāpadānaṃ samattaṃ.



[Go to previous page (1 Buddhavagga)](../1.md) / [Go to parent page (1 Buddhavagga)](../1.md) / [Go to next page (1.2 Paccekabuddhaapadāna)](1.2.md)


