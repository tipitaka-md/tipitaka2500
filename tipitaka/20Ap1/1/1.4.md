
[Home](/) / [20Ap1 Therāpadānapāḷi](...md) / [1 Buddhavagga](../20Ap1/1.md)

# 𑁧𑁇𑁪 𑀫𑀳𑀸𑀫𑁄𑀕𑁆𑀕𑀮𑁆𑀮𑀸𑀦𑀢𑁆𑀣𑁂𑀭𑀅𑀧𑀤𑀸𑀦

* 𑀩𑀼𑀤𑁆𑀥𑀯𑀕𑁆𑀕

* 𑀫𑀳𑀸𑀫𑁄𑀕𑁆𑀕𑀮𑁆𑀮𑀸𑀦𑀢𑁆𑀣𑁂𑀭𑀅𑀧𑀤𑀸𑀦

(375.)

384\. _“𑀅𑀦𑁄𑀫𑀤𑀲𑁆𑀲𑀻 𑀪𑀕𑀯𑀸,_  
_𑀮𑁄𑀓𑀚𑁂𑀝𑁆𑀞𑁄 𑀦𑀭𑀸𑀲𑀪𑁄;_  
_𑀯𑀺𑀳𑀸𑀲𑀺 𑀳𑀺𑀫𑀯𑀦𑁆𑀢𑀫𑁆𑀳𑀺,_  
_𑀤𑁂𑀯𑀲𑀗𑁆𑀖𑀧𑀼𑀭𑀓𑁆𑀔𑀢𑁄𑁇_  


(376.)

385\. _𑀯𑀭𑀼𑀡𑁄 𑀦𑀸𑀫 𑀦𑀸𑀫𑁂𑀦,_  
_𑀦𑀸𑀕𑀭𑀸𑀚𑀸 𑀅𑀳𑀁 𑀢𑀤𑀸;_  
_𑀓𑀸𑀫𑀭𑀽𑀧𑀻 𑀯𑀺𑀓𑀼𑀩𑁆𑀩𑀸𑀫𑀺,_  
_𑀫𑀳𑁄𑀤𑀥𑀺𑀦𑀺𑀯𑀸𑀲𑀳𑀁𑁇_  


(377.)

386\. _𑀲𑀗𑁆𑀕𑀡𑀺𑀬𑀁 𑀕𑀡𑀁 𑀳𑀺𑀢𑁆𑀯𑀸,_  
_𑀢𑀽𑀭𑀺𑀬𑀁 𑀧𑀝𑁆𑀞𑀧𑁂𑀲𑀳𑀁;_  
_𑀲𑀫𑁆𑀩𑀼𑀤𑁆𑀥𑀁 𑀧𑀭𑀺𑀯𑀸𑀭𑁂𑀢𑁆𑀯𑀸,_  
_𑀯𑀸𑀤𑁂𑀲𑀼𑀁 𑀅𑀘𑁆𑀙𑀭𑀸 𑀢𑀤𑀸𑁇_  


(378.)

387\. _𑀯𑀚𑁆𑀚𑀫𑀸𑀦𑁂𑀲𑀼 𑀢𑀽𑀭𑁂𑀲𑀼,_  
_𑀤𑁂𑀯𑀸 𑀢𑀽𑀭𑀸𑀦𑀺 𑀯𑀚𑁆𑀚𑀬𑀼𑀁;_  
_𑀉𑀪𑀺𑀦𑁆𑀦𑀁 𑀲𑀤𑁆𑀤𑀁 𑀲𑀼𑀢𑁆𑀯𑀸𑀦,_  
_𑀩𑀼𑀤𑁆𑀥𑁄𑀧𑀺 𑀲𑀫𑁆𑀧𑀩𑀼𑀚𑁆𑀛𑀣𑁇_  


(379.)

388\. _𑀦𑀺𑀫𑀦𑁆𑀢𑁂𑀢𑁆𑀯𑀸𑀦 𑀲𑀫𑁆𑀩𑀼𑀤𑁆𑀥𑀁,_  
_𑀲𑀓𑀁 𑀪𑀯𑀦𑀼𑀧𑀸𑀕𑀫𑀺𑀁;_  
_𑀆𑀲𑀦𑀁 𑀧𑀜𑁆𑀜𑀧𑁂𑀢𑁆𑀯𑀸𑀦,_  
_𑀓𑀸𑀮𑀫𑀸𑀭𑁄𑀘𑀬𑀺𑀁 𑀅𑀳𑀁𑁇_  


(380.)

389\. _𑀔𑀻𑀡𑀸𑀲𑀯𑀲𑀳𑀲𑁆𑀲𑁂𑀳𑀺,_  
_𑀧𑀭𑀺𑀯𑀼𑀢𑁄 𑀮𑁄𑀓𑀦𑀸𑀬𑀓𑁄;_  
_𑀑𑀪𑀸𑀲𑁂𑀦𑁆𑀢𑁄 𑀤𑀺𑀲𑀸 𑀲𑀩𑁆𑀩𑀸,_  
_𑀪𑀯𑀦𑀁 𑀫𑁂 𑀉𑀧𑀸𑀕𑀫𑀺𑁇_  


(381.)

390\. _𑀉𑀧𑀯𑀺𑀝𑁆𑀞𑀁 𑀫𑀳𑀸𑀯𑀻𑀭𑀁,_  
_𑀤𑁂𑀯𑀤𑁂𑀯𑀁 𑀦𑀭𑀸𑀲𑀪𑀁;_  
_𑀲𑀪𑀺𑀓𑁆𑀔𑀼𑀲𑀁𑀖𑀁 𑀢𑀧𑁆𑀧𑁂𑀲𑀺𑀁,_  
_𑀅𑀦𑁆𑀦𑀧𑀸𑀦𑁂𑀦𑀳𑀁 𑀢𑀤𑀸𑁇_  


(382.)

391\. _𑀅𑀦𑀼𑀫𑁄𑀤𑀺 𑀫𑀳𑀸𑀯𑀻𑀭𑁄,_  
_𑀲𑀬𑀫𑁆𑀪𑀽 𑀅𑀕𑁆𑀕𑀧𑀼𑀕𑁆𑀕𑀮𑁄;_  
_𑀪𑀺𑀓𑁆𑀔𑀼𑀲𑀁𑀖𑁂 𑀦𑀺𑀲𑀻𑀤𑀺𑀢𑁆𑀯𑀸,_  
_𑀇𑀫𑀸 𑀕𑀸𑀣𑀸 𑀅𑀪𑀸𑀲𑀣𑁇_  


(383.)

392\. _𑀬𑁄 𑀲𑁄 𑀲𑀁𑀖𑀁 𑀅𑀧𑀽𑀚𑁂𑀲𑀺,_  
_𑀩𑀼𑀤𑁆𑀥𑀜𑁆𑀘 𑀮𑁄𑀓𑀦𑀸𑀬𑀓𑀁;_  
_𑀢𑁂𑀦 𑀘𑀺𑀢𑁆𑀢𑀧𑁆𑀧𑀲𑀸𑀤𑁂𑀦,_  
_𑀤𑁂𑀯𑀮𑁄𑀓𑀁 𑀕𑀫𑀺𑀲𑁆𑀲𑀢𑀺𑁇_  


(384.)

393\. _𑀲𑀢𑁆𑀢𑀲𑀢𑁆𑀢𑀢𑀺𑀓𑁆𑀔𑀢𑁆𑀢𑀼𑀜𑁆𑀘,_  
_𑀤𑁂𑀯𑀭𑀚𑁆𑀚𑀁 𑀓𑀭𑀺𑀲𑁆𑀲𑀢𑀺;_  
_𑀧𑀣𑀩𑁆𑀬𑀸 𑀭𑀚𑁆𑀚𑀁 𑀅𑀝𑁆𑀞𑀲𑀢𑀁,_  
_𑀯𑀲𑀼𑀥𑀁 𑀆𑀯𑀲𑀺𑀲𑁆𑀲𑀢𑀺𑁇_  


(385.)

394\. _𑀧𑀜𑁆𑀘𑀧𑀜𑁆𑀜𑀸𑀲𑀓𑁆𑀔𑀢𑁆𑀢𑀼𑀜𑁆𑀘,_  
_𑀘𑀓𑁆𑀓𑀯𑀢𑁆𑀢𑀻 𑀪𑀯𑀺𑀲𑁆𑀲𑀢𑀺;_  
_𑀪𑁄𑀕𑀸 𑀅𑀲𑀗𑁆𑀔𑀺𑀬𑀸 𑀢𑀲𑁆𑀲,_  
_𑀉𑀧𑁆𑀧𑀚𑁆𑀚𑀺𑀲𑁆𑀲𑀦𑁆𑀢𑀺 𑀢𑀸𑀯𑀤𑁂𑁇_  


(386.)

395\. _𑀅𑀧𑀭𑀺𑀫𑁂𑀬𑁆𑀬𑁂 𑀇𑀢𑁄 𑀓𑀧𑁆𑀧𑁂,_  
_𑀑𑀓𑁆𑀓𑀸𑀓𑀓𑀼𑀮𑀲𑀫𑁆𑀪𑀯𑁄;_  
_𑀕𑁄𑀢𑀫𑁄 𑀦𑀸𑀫 𑀕𑁄𑀢𑁆𑀢𑁂𑀦,_  
_𑀲𑀢𑁆𑀣𑀸 𑀮𑁄𑀓𑁂 𑀪𑀯𑀺𑀲𑁆𑀲𑀢𑀺𑁇_  


(387.)

396\. _𑀦𑀺𑀭𑀬𑀸 𑀲𑁄 𑀘𑀯𑀺𑀢𑁆𑀯𑀸𑀦,_  
_𑀫𑀦𑀼𑀲𑁆𑀲𑀢𑀁 𑀕𑀫𑀺𑀲𑁆𑀲𑀢𑀺;_  
_𑀓𑁄𑀮𑀺𑀢𑁄 𑀦𑀸𑀫 𑀦𑀸𑀫𑁂𑀦,_  
_𑀩𑁆𑀭𑀳𑁆𑀫𑀩𑀦𑁆𑀥𑀼 𑀪𑀯𑀺𑀲𑁆𑀲𑀢𑀺𑁇_  


(388.)

397\. _𑀲𑁄 𑀧𑀘𑁆𑀙𑀸 𑀧𑀩𑁆𑀩𑀚𑀺𑀢𑁆𑀯𑀸𑀦,_  
_𑀓𑀼𑀲𑀮𑀫𑀽𑀮𑁂𑀦 𑀘𑁄𑀤𑀺𑀢𑁄;_  
_𑀕𑁄𑀢𑀫𑀲𑁆𑀲 𑀪𑀕𑀯𑀢𑁄,_  
_𑀤𑀼𑀢𑀺𑀬𑁄 𑀳𑁂𑀲𑁆𑀲𑀢𑀺 𑀲𑀸𑀯𑀓𑁄𑁇_  


(389.)

398\. _𑀆𑀭𑀤𑁆𑀥𑀯𑀻𑀭𑀺𑀬𑁄 𑀧𑀳𑀺𑀢𑀢𑁆𑀢𑁄,_  
_𑀇𑀤𑁆𑀥𑀺𑀬𑀸 𑀧𑀸𑀭𑀫𑀺𑀁 𑀕𑀢𑁄;_  
_𑀲𑀩𑁆𑀩𑀸𑀲𑀯𑁂 𑀧𑀭𑀺𑀜𑁆𑀜𑀸𑀬,_  
_𑀦𑀺𑀩𑁆𑀩𑀸𑀬𑀺𑀲𑁆𑀲𑀢𑀺𑀦𑀸𑀲𑀯𑁄𑁇_  


(390.)

399\. _𑀧𑀸𑀧𑀫𑀺𑀢𑁆𑀢𑁄𑀧𑀦𑀺𑀲𑁆𑀲𑀸𑀬,_  
_𑀓𑀸𑀫𑀭𑀸𑀕𑀯𑀲𑀁 𑀕𑀢𑁄;_  
_𑀫𑀸𑀢𑀭𑀁 𑀧𑀺𑀢𑀭𑀜𑁆𑀘𑀸𑀧𑀺,_  
_𑀖𑀸𑀢𑀬𑀺𑀁 𑀤𑀼𑀝𑁆𑀞𑀫𑀸𑀦𑀲𑁄𑁇_  


(391.)

400\. _𑀬𑀁 𑀬𑀁 𑀬𑁄𑀦𑀼𑀧𑀧𑀚𑁆𑀚𑀸𑀫𑀺,_  
_𑀦𑀺𑀭𑀬𑀁 𑀅𑀣 𑀫𑀸𑀦𑀼𑀲𑀁;_  
_𑀧𑀸𑀧𑀓𑀫𑁆𑀫𑀲𑀫𑀗𑁆𑀕𑀺𑀢𑀸,_  
_𑀪𑀺𑀦𑁆𑀦𑀲𑀻𑀲𑁄 𑀫𑀭𑀸𑀫𑀳𑀁𑁇_  


(392.)

401\. _𑀇𑀤𑀁 𑀧𑀘𑁆𑀙𑀺𑀫𑀓𑀁 𑀫𑀬𑁆𑀳𑀁,_  
_𑀘𑀭𑀺𑀫𑁄 𑀯𑀢𑁆𑀢𑀢𑁂 𑀪𑀯𑁄;_  
_𑀇𑀥𑀸𑀧𑀺 𑀏𑀤𑀺𑀲𑁄 𑀫𑀬𑁆𑀳𑀁,_  
_𑀫𑀭𑀡𑀓𑀸𑀮𑁂 𑀪𑀯𑀺𑀲𑁆𑀲𑀢𑀺𑁇_  


(393.)

402\. _𑀧𑀯𑀺𑀯𑁂𑀓𑀫𑀦𑀼𑀬𑀼𑀢𑁆𑀢𑁄,_  
_𑀲𑀫𑀸𑀥𑀺𑀪𑀸𑀯𑀦𑀸𑀭𑀢𑁄;_  
_𑀲𑀩𑁆𑀩𑀸𑀲𑀯𑁂 𑀧𑀭𑀺𑀜𑁆𑀜𑀸𑀬,_  
_𑀯𑀺𑀳𑀭𑀸𑀫𑀺 𑀅𑀦𑀸𑀲𑀯𑁄𑁇_  


(394.)

403\. _𑀥𑀭𑀡𑀺𑀫𑁆𑀧𑀺 𑀲𑀼𑀕𑀫𑁆𑀪𑀻𑀭𑀁,_  
_𑀩𑀳𑀮𑀁 𑀤𑀼𑀧𑁆𑀧𑀥𑀁𑀲𑀺𑀬𑀁;_  
_𑀯𑀸𑀫𑀗𑁆𑀕𑀼𑀝𑁆𑀞𑁂𑀦 𑀔𑁄𑀪𑁂𑀬𑁆𑀬𑀁,_  
_𑀇𑀤𑁆𑀥𑀺𑀬𑀸 𑀧𑀸𑀭𑀫𑀺𑀁 𑀕𑀢𑁄𑁇_  


(395.)

404\. _𑀅𑀲𑁆𑀫𑀺𑀫𑀸𑀦𑀁 𑀦 𑀧𑀲𑁆𑀲𑀸𑀫𑀺,_  
_𑀫𑀸𑀦𑁄 𑀫𑀬𑁆𑀳𑀁 𑀦 𑀯𑀺𑀚𑁆𑀚𑀢𑀺;_  
_𑀲𑀸𑀫𑀡𑁂𑀭𑁂 𑀉𑀧𑀸𑀤𑀸𑀬,_  
_𑀕𑀭𑀼𑀘𑀺𑀢𑁆𑀢𑀁 𑀓𑀭𑁄𑀫𑀳𑀁𑁇_  


(396.)

405\. _𑀅𑀧𑀭𑀺𑀫𑁂𑀬𑁆𑀬𑁂 𑀇𑀢𑁄 𑀓𑀧𑁆𑀧𑁂,_  
_𑀬𑀁 𑀓𑀫𑁆𑀫𑀫𑀪𑀺𑀦𑀻𑀳𑀭𑀺𑀁;_  
_𑀢𑀸𑀳𑀁 𑀪𑀽𑀫𑀺𑀫𑀦𑀼𑀧𑁆𑀧𑀢𑁆𑀢𑁄,_  
_𑀧𑀢𑁆𑀢𑁄𑀫𑁆𑀳𑀺 𑀆𑀲𑀯𑀓𑁆𑀔𑀬𑀁𑁇_  


(397.)

406\. _𑀧𑀝𑀺𑀲𑀫𑁆𑀪𑀺𑀤𑀸 𑀘𑀢𑀲𑁆𑀲𑁄,_  
_𑀯𑀺𑀫𑁄𑀓𑁆𑀔𑀸𑀧𑀺 𑀘 𑀅𑀝𑁆𑀞𑀺𑀫𑁂;_  
_𑀙𑀍𑀅𑀪𑀺𑀜𑁆𑀜𑀸 𑀲𑀘𑁆𑀙𑀺𑀓𑀢𑀸,_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁”𑁇_  


407\. 𑀇𑀢𑁆𑀣𑀁 𑀲𑀼𑀤𑀁 𑀆𑀬𑀲𑁆𑀫𑀸 𑀫𑀳𑀸𑀫𑁄𑀕𑁆𑀕𑀮𑁆𑀮𑀸𑀦𑁄 𑀣𑁂𑀭𑁄 𑀇𑀫𑀸 𑀕𑀸𑀣𑀸𑀬𑁄 𑀅𑀪𑀸𑀲𑀺𑀢𑁆𑀣𑀸𑀢𑀺𑁇

---

408\. 𑀫𑀳𑀸𑀫𑁄𑀕𑁆𑀕𑀮𑁆𑀮𑀸𑀦𑀢𑁆𑀣𑁂𑀭𑀲𑁆𑀲𑀸𑀧𑀤𑀸𑀦𑀁 𑀤𑀼𑀢𑀺𑀬𑀁𑁇



[Go to previous page (1.3 Sāriputtattheraapadāna)](1.3.md) / [Go to parent page (1 Buddhavagga)](../20Ap1/1.md) / [Go to next page (1.5 Mahākassapattheraapadāna)](1.5.md)


