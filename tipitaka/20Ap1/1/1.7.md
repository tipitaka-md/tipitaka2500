
[Home](/) / [20Ap1 Therāpadānapāḷi](../../20Ap1.md) / [1 Buddhavagga](../1.md)

# 1.7 Puṇṇamantāṇiputtattheraapadāna

* Buddhavagga

* Puṇṇamantāṇiputtattheraapadāna

(434.)

449\. _“Ajjhāyako mantadharo,_  
_tiṇṇaṃ vedāna pāragū;_  
_Purakkhatomhi sissehi,_  
_upagacchiṃ naruttamaṃ._  


(435.)

450\. _Padumuttaro lokavidū,_  
_āhutīnaṃ paṭiggaho;_  
_Mama kammaṃ pakittesi,_  
_saṃkhittena mahāmuni._  


(436.)

451\. _Tāhaṃ dhammaṃ suṇitvāna,_  
_Abhivādetvāna satthuno;_  
_Añjaliṃ paggahetvāna,_  
_Pakkamiṃ dakkhiṇāmukho._  


(437.)

452\. _Saṃkhittena suṇitvāna,_  
_vitthārena abhāsayiṃ;_  
_Sabbe sissā attamanā,_  
_sutvāna mama bhāsato;_  
_Sakaṃ diṭṭhiṃ vinodetvā,_  
_buddhe cittaṃ pasādayuṃ._  


(438.)

453\. _Saṃkhittenapi desemi,_  
_vitthārena tathevahaṃ;_  
_Abhidhammanayaññūhaṃ,_  
_kathāvatthuvisuddhiyā;_  
_Sabbesaṃ viññāpetvāna,_  
_viharāmi anāsavo._  


(439.)

454\. _Ito pañcasate kappe,_  
_caturo suppakāsakā;_  
_Sattaratanasampannā,_  
_catudīpamhi issarā._  


(440.)

455\. _Paṭisambhidā catasso,_  
_vimokkhāpi ca aṭṭhime;_  
_Chaḷabhiññā sacchikatā,_  
_kataṃ buddhassa sāsanaṃ”._  


456\. Itthaṃ sudaṃ āyasmā puṇṇo mantāṇiputto thero imā gāthāyo abhāsitthāti.

---

457\. Puṇṇamantāṇiputtattherassāpadānaṃ pañcamaṃ.



[Go to previous page (1.6 Anuruddhattheraapadāna)](1.6.md) / [Go to parent page (1 Buddhavagga)](../1.md) / [Go to next page (1.8 Upālittheraapadāna)](1.8.md)


