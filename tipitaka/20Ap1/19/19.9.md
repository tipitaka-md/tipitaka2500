
[Home](/) / [20Ap1 Therāpadānapāḷi](/tipitaka/20Ap1.md) / [19 Kuṭajapupphiyavagga](/tipitaka/20Ap1/19.md)

# 19.9 Ekacāriyattheraapadāna

### Kuṭajapupphiyavagga

### Ekacāriyattheraapadāna

(51.)

2647. _“Tāvatiṃsesu devesu,_  
_mahāghoso tadā ahu;_  
_Buddho ca loke nibbāti,_  
_mayañcamha sarāgino._  


(52.)

2648. _Tesaṃ saṃvegajātānaṃ,_  
_sokasallasamaṅginaṃ;_  
_Sabalena upatthaddho,_  
_agamaṃ buddhasantikaṃ._  


(53.)

2649. _Mandāravaṃ gahetvāna,_  
_saṅgīti abhinimmitaṃ;_  
_Parinibbutakālamhi,_  
_buddhassa abhiropayiṃ._  


(54.)

2650. _Sabbe devānumodiṃsu,_  
_accharāyo ca me tadā;_  
_Kappānaṃ satasahassaṃ,_  
_duggatiṃ nupapajjahaṃ._  


(55.)

2651. _Saṭṭhikappasahassamhi,_  
_ito soḷasa te janā;_  
_Mahāmallajanā nāma,_  
_cakkavattī mahabbalā._  


(56.)

2652. _Paṭisambhidā catasso,_  
_…pe…_  
_kataṃ buddhassa sāsanaṃ”._  


2653. Itthaṃ sudaṃ āyasmā ekacāriyo thero imā gāthāyo abhāsitthāti.

===

2654. Ekacāriyattherassāpadānaṃ navamaṃ.



[Go to previous page](/tipitaka/20Ap1/19/19.8.md) / [Go to parent page](/tipitaka/20Ap1/19.md) / [Go to next page](/tipitaka/20Ap1/19/19.10.md)


