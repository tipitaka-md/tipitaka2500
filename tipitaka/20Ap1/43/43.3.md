
[Home](/) / [20Ap1 Therāpadānapāḷi](../../20Ap1.md) / [43 Sakiṃsammajjakavagga](../43.md)

# 43.3 Ekāsanadāyakattheraapadāna

* Sakiṃsammajjakavagga

* Ekāsanadāyakattheraapadāna

(36.)

5509\. _“Himavantassāvidūre,_  
_gosito nāma pabbato;_  
_Assamo sukato mayhaṃ,_  
_paṇṇasālā sumāpitā._  


(37.)

5510\. _Nārado nāma nāmena,_  
_kassapo iti maṃ vidū;_  
_Suddhimaggaṃ gavesanto,_  
_vasāmi gosite tadā._  


(38.)

5511\. _Padumuttaro nāma jino,_  
_sabbadhammāna pāragū;_  
_Vivekakāmo sambuddho,_  
_agañchi anilañjasā._  


(39.)

5512\. _Vanagge gacchamānassa,_  
_disvā raṃsiṃ mahesino;_  
_Kaṭṭhamañcaṃ paññāpetvā,_  
_ajinañca apatthariṃ._  


(40.)

5513\. _Āsanaṃ paññapetvāna,_  
_sire katvāna añjaliṃ;_  
_Somanassaṃ paveditvā,_  
_idaṃ vacanamabraviṃ._  


(41.)

5514\. _‘Sallakatto mahāvīra,_  
_āturānaṃ tikicchako;_  
_Mamaṃ rogaparetassa,_  
_tikicchaṃ dehi nāyaka._  


(42.)

5515\. _Kallatthikā ye passanti,_  
_buddhaseṭṭha tuvaṃ mune;_  
_Dhuvatthasiddhiṃ papponti,_  
_etesaṃ ajaro bhave._  


(43.)

5516\. _Na me deyyadhammo atthi,_  
_pavattaphalabhojihaṃ;_  
_Idaṃ me āsanaṃ atthi,_  
_nisīda kaṭṭhamañcake’._  


(44.)

5517\. _Nisīdi tattha bhagavā,_  
_asambhītova kesarī;_  
_Muhuttaṃ vītināmetvā,_  
_idaṃ vacanamabravi._  


(45.)

5518\. _‘Vissattho hohi mā bhāyi,_  
_laddho jotiraso tayā;_  
_Yaṃ tuyhaṃ patthitaṃ sabbaṃ,_  
_paripūrissatināgate._  


(46.)

5519\. _Na moghaṃ taṃ kataṃ tuyhaṃ,_  
_puññakkhette anuttare;_  
_Sakkā uddharituṃ attā,_  
_yassa cittaṃ paṇīhitaṃ._  


(47.)

5520\. _Imināsanadānena,_  
_cetanāpaṇidhīhi ca;_  
_Kappasatasahassāni,_  
_vinipātaṃ na gacchasi._  


(48.)

5521\. _Paññāsakkhattuṃ devindo,_  
_devarajjaṃ karissasi;_  
_Asītikkhattuṃ rājā ca,_  
_cakkavattī bhavissasi._  


(49.)

5522\. _Padesarajjaṃ vipulaṃ,_  
_gaṇanāto asaṅkhiyaṃ;_  
_Sabbattha sukhito hutvā,_  
_saṃsāre saṃsarissasi’._  


(50.)

5523\. _Idaṃ vatvāna sambuddho,_  
_jalajuttamanāmako;_  
_Nabhaṃ abbhuggamī vīro,_  
_haṃsarājāva ambare._  


(51.)

5524\. _Hatthiyānaṃ assayānaṃ,_  
_sarathaṃ sandamānikaṃ;_  
_Labhāmi sabbamevetaṃ,_  
_ekāsanassidaṃ phalaṃ._  


(52.)

5525\. _Kānanaṃ pavisitvāpi,_  
_yadā icchāmi āsanaṃ;_  
_Mama saṅkappamaññāya,_  
_pallaṅko upatiṭṭhati._  


(53.)

5526\. _Vārimajjhagato santo,_  
_yadā icchāmi āsanaṃ;_  
_Mama saṅkappamaññāya,_  
_pallaṅko upatiṭṭhati._  


(54.)

5527\. _Yaṃ yaṃ yonupapajjāmi,_  
_devattaṃ atha mānusaṃ;_  
_Pallaṅkasatasahassāni,_  
_parivārenti maṃ sadā._  


(55.)

5528\. _Duve bhave saṃsarāmi,_  
_devatte atha mānuse;_  
_Duve kule pajāyāmi,_  
_khattiye atha brāhmaṇe._  


(56.)

5529\. _Ekāsanaṃ daditvāna,_  
_puññakkhette anuttare;_  
_Dhammapallaṅkamādāya,_  
_viharāmi anāsavo._  


(57.)

5530\. _Satasahassito kappe,_  
_yaṃ dānamadadiṃ tadā;_  
_Duggatiṃ nābhijānāmi,_  
_ekāsanassidaṃ phalaṃ._  


(58.)

5531\. _Kilesā jhāpitā mayhaṃ,_  
_…pe…_  
_viharāmi anāsavo._  


(59.)

5532\. _Svāgataṃ vata me āsi,_  
_…pe…_  
_kataṃ buddhassa sāsanaṃ._  


(60.)

5533\. _Paṭisambhidā catasso,_  
_…pe…_  
_kataṃ buddhassa sāsanaṃ”._  


5534\. Itthaṃ sudaṃ āyasmā ekāsanadāyako thero imā gāthāyo abhāsitthāti.

---

5535\. Ekāsanadāyakattherassāpadānaṃ tatiyaṃ.



[Go to previous page (43.2 Ekadussadāyakattheraapadāna)](43.2.md) / [Go to parent page (43 Sakiṃsammajjakavagga)](../43.md) / [Go to next page (43.4 Sattakadambapupphiyattheraapadāna)](43.4.md)


