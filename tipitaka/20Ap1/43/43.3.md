
[Home](/) / [20Ap1 Therāpadānapāḷi](...md) / [43 Sakiṃsammajjakavagga](../20Ap1/43.md)

# 𑁪𑁩𑁇𑁩 𑀏𑀓𑀸𑀲𑀦𑀤𑀸𑀬𑀓𑀢𑁆𑀣𑁂𑀭𑀅𑀧𑀤𑀸𑀦

* 𑀲𑀓𑀺𑀁𑀲𑀫𑁆𑀫𑀚𑁆𑀚𑀓𑀯𑀕𑁆𑀕

* 𑀏𑀓𑀸𑀲𑀦𑀤𑀸𑀬𑀓𑀢𑁆𑀣𑁂𑀭𑀅𑀧𑀤𑀸𑀦

(36.)

5509\. _“𑀳𑀺𑀫𑀯𑀦𑁆𑀢𑀲𑁆𑀲𑀸𑀯𑀺𑀤𑀽𑀭𑁂,_  
_𑀕𑁄𑀲𑀺𑀢𑁄 𑀦𑀸𑀫 𑀧𑀩𑁆𑀩𑀢𑁄;_  
_𑀅𑀲𑁆𑀲𑀫𑁄 𑀲𑀼𑀓𑀢𑁄 𑀫𑀬𑁆𑀳𑀁,_  
_𑀧𑀡𑁆𑀡𑀲𑀸𑀮𑀸 𑀲𑀼𑀫𑀸𑀧𑀺𑀢𑀸𑁇_  


(37.)

5510\. _𑀦𑀸𑀭𑀤𑁄 𑀦𑀸𑀫 𑀦𑀸𑀫𑁂𑀦,_  
_𑀓𑀲𑁆𑀲𑀧𑁄 𑀇𑀢𑀺 𑀫𑀁 𑀯𑀺𑀤𑀽;_  
_𑀲𑀼𑀤𑁆𑀥𑀺𑀫𑀕𑁆𑀕𑀁 𑀕𑀯𑁂𑀲𑀦𑁆𑀢𑁄,_  
_𑀯𑀲𑀸𑀫𑀺 𑀕𑁄𑀲𑀺𑀢𑁂 𑀢𑀤𑀸𑁇_  


(38.)

5511\. _𑀧𑀤𑀼𑀫𑀼𑀢𑁆𑀢𑀭𑁄 𑀦𑀸𑀫 𑀚𑀺𑀦𑁄,_  
_𑀲𑀩𑁆𑀩𑀥𑀫𑁆𑀫𑀸𑀦 𑀧𑀸𑀭𑀕𑀽;_  
_𑀯𑀺𑀯𑁂𑀓𑀓𑀸𑀫𑁄 𑀲𑀫𑁆𑀩𑀼𑀤𑁆𑀥𑁄,_  
_𑀅𑀕𑀜𑁆𑀙𑀺 𑀅𑀦𑀺𑀮𑀜𑁆𑀚𑀲𑀸𑁇_  


(39.)

5512\. _𑀯𑀦𑀕𑁆𑀕𑁂 𑀕𑀘𑁆𑀙𑀫𑀸𑀦𑀲𑁆𑀲,_  
_𑀤𑀺𑀲𑁆𑀯𑀸 𑀭𑀁𑀲𑀺𑀁 𑀫𑀳𑁂𑀲𑀺𑀦𑁄;_  
_𑀓𑀝𑁆𑀞𑀫𑀜𑁆𑀘𑀁 𑀧𑀜𑁆𑀜𑀸𑀧𑁂𑀢𑁆𑀯𑀸,_  
_𑀅𑀚𑀺𑀦𑀜𑁆𑀘 𑀅𑀧𑀢𑁆𑀣𑀭𑀺𑀁𑁇_  


(40.)

5513\. _𑀆𑀲𑀦𑀁 𑀧𑀜𑁆𑀜𑀧𑁂𑀢𑁆𑀯𑀸𑀦,_  
_𑀲𑀺𑀭𑁂 𑀓𑀢𑁆𑀯𑀸𑀦 𑀅𑀜𑁆𑀚𑀮𑀺𑀁;_  
_𑀲𑁄𑀫𑀦𑀲𑁆𑀲𑀁 𑀧𑀯𑁂𑀤𑀺𑀢𑁆𑀯𑀸,_  
_𑀇𑀤𑀁 𑀯𑀘𑀦𑀫𑀩𑁆𑀭𑀯𑀺𑀁𑁇_  


(41.)

5514\. _‘𑀲𑀮𑁆𑀮𑀓𑀢𑁆𑀢𑁄 𑀫𑀳𑀸𑀯𑀻𑀭,_  
_𑀆𑀢𑀼𑀭𑀸𑀦𑀁 𑀢𑀺𑀓𑀺𑀘𑁆𑀙𑀓𑁄;_  
_𑀫𑀫𑀁 𑀭𑁄𑀕𑀧𑀭𑁂𑀢𑀲𑁆𑀲,_  
_𑀢𑀺𑀓𑀺𑀘𑁆𑀙𑀁 𑀤𑁂𑀳𑀺 𑀦𑀸𑀬𑀓𑁇_  


(42.)

5515\. _𑀓𑀮𑁆𑀮𑀢𑁆𑀣𑀺𑀓𑀸 𑀬𑁂 𑀧𑀲𑁆𑀲𑀦𑁆𑀢𑀺,_  
_𑀩𑀼𑀤𑁆𑀥𑀲𑁂𑀝𑁆𑀞 𑀢𑀼𑀯𑀁 𑀫𑀼𑀦𑁂;_  
_𑀥𑀼𑀯𑀢𑁆𑀣𑀲𑀺𑀤𑁆𑀥𑀺𑀁 𑀧𑀧𑁆𑀧𑁄𑀦𑁆𑀢𑀺,_  
_𑀏𑀢𑁂𑀲𑀁 𑀅𑀚𑀭𑁄 𑀪𑀯𑁂𑁇_  


(43.)

5516\. _𑀦 𑀫𑁂 𑀤𑁂𑀬𑁆𑀬𑀥𑀫𑁆𑀫𑁄 𑀅𑀢𑁆𑀣𑀺,_  
_𑀧𑀯𑀢𑁆𑀢𑀨𑀮𑀪𑁄𑀚𑀺𑀳𑀁;_  
_𑀇𑀤𑀁 𑀫𑁂 𑀆𑀲𑀦𑀁 𑀅𑀢𑁆𑀣𑀺,_  
_𑀦𑀺𑀲𑀻𑀤 𑀓𑀝𑁆𑀞𑀫𑀜𑁆𑀘𑀓𑁂’𑁇_  


(44.)

5517\. _𑀦𑀺𑀲𑀻𑀤𑀺 𑀢𑀢𑁆𑀣 𑀪𑀕𑀯𑀸,_  
_𑀅𑀲𑀫𑁆𑀪𑀻𑀢𑁄𑀯 𑀓𑁂𑀲𑀭𑀻;_  
_𑀫𑀼𑀳𑀼𑀢𑁆𑀢𑀁 𑀯𑀻𑀢𑀺𑀦𑀸𑀫𑁂𑀢𑁆𑀯𑀸,_  
_𑀇𑀤𑀁 𑀯𑀘𑀦𑀫𑀩𑁆𑀭𑀯𑀺𑁇_  


(45.)

5518\. _‘𑀯𑀺𑀲𑁆𑀲𑀢𑁆𑀣𑁄 𑀳𑁄𑀳𑀺 𑀫𑀸 𑀪𑀸𑀬𑀺,_  
_𑀮𑀤𑁆𑀥𑁄 𑀚𑁄𑀢𑀺𑀭𑀲𑁄 𑀢𑀬𑀸;_  
_𑀬𑀁 𑀢𑀼𑀬𑁆𑀳𑀁 𑀧𑀢𑁆𑀣𑀺𑀢𑀁 𑀲𑀩𑁆𑀩𑀁,_  
_𑀧𑀭𑀺𑀧𑀽𑀭𑀺𑀲𑁆𑀲𑀢𑀺𑀦𑀸𑀕𑀢𑁂𑁇_  


(46.)

5519\. _𑀦 𑀫𑁄𑀖𑀁 𑀢𑀁 𑀓𑀢𑀁 𑀢𑀼𑀬𑁆𑀳𑀁,_  
_𑀧𑀼𑀜𑁆𑀜𑀓𑁆𑀔𑁂𑀢𑁆𑀢𑁂 𑀅𑀦𑀼𑀢𑁆𑀢𑀭𑁂;_  
_𑀲𑀓𑁆𑀓𑀸 𑀉𑀤𑁆𑀥𑀭𑀺𑀢𑀼𑀁 𑀅𑀢𑁆𑀢𑀸,_  
_𑀬𑀲𑁆𑀲 𑀘𑀺𑀢𑁆𑀢𑀁 𑀧𑀡𑀻𑀳𑀺𑀢𑀁𑁇_  


(47.)

5520\. _𑀇𑀫𑀺𑀦𑀸𑀲𑀦𑀤𑀸𑀦𑁂𑀦,_  
_𑀘𑁂𑀢𑀦𑀸𑀧𑀡𑀺𑀥𑀻𑀳𑀺 𑀘;_  
_𑀓𑀧𑁆𑀧𑀲𑀢𑀲𑀳𑀲𑁆𑀲𑀸𑀦𑀺,_  
_𑀯𑀺𑀦𑀺𑀧𑀸𑀢𑀁 𑀦 𑀕𑀘𑁆𑀙𑀲𑀺𑁇_  


(48.)

5521\. _𑀧𑀜𑁆𑀜𑀸𑀲𑀓𑁆𑀔𑀢𑁆𑀢𑀼𑀁 𑀤𑁂𑀯𑀺𑀦𑁆𑀤𑁄,_  
_𑀤𑁂𑀯𑀭𑀚𑁆𑀚𑀁 𑀓𑀭𑀺𑀲𑁆𑀲𑀲𑀺;_  
_𑀅𑀲𑀻𑀢𑀺𑀓𑁆𑀔𑀢𑁆𑀢𑀼𑀁 𑀭𑀸𑀚𑀸 𑀘,_  
_𑀘𑀓𑁆𑀓𑀯𑀢𑁆𑀢𑀻 𑀪𑀯𑀺𑀲𑁆𑀲𑀲𑀺𑁇_  


(49.)

5522\. _𑀧𑀤𑁂𑀲𑀭𑀚𑁆𑀚𑀁 𑀯𑀺𑀧𑀼𑀮𑀁,_  
_𑀕𑀡𑀦𑀸𑀢𑁄 𑀅𑀲𑀗𑁆𑀔𑀺𑀬𑀁;_  
_𑀲𑀩𑁆𑀩𑀢𑁆𑀣 𑀲𑀼𑀔𑀺𑀢𑁄 𑀳𑀼𑀢𑁆𑀯𑀸,_  
_𑀲𑀁𑀲𑀸𑀭𑁂 𑀲𑀁𑀲𑀭𑀺𑀲𑁆𑀲𑀲𑀺’𑁇_  


(50.)

5523\. _𑀇𑀤𑀁 𑀯𑀢𑁆𑀯𑀸𑀦 𑀲𑀫𑁆𑀩𑀼𑀤𑁆𑀥𑁄,_  
_𑀚𑀮𑀚𑀼𑀢𑁆𑀢𑀫𑀦𑀸𑀫𑀓𑁄;_  
_𑀦𑀪𑀁 𑀅𑀩𑁆𑀪𑀼𑀕𑁆𑀕𑀫𑀻 𑀯𑀻𑀭𑁄,_  
_𑀳𑀁𑀲𑀭𑀸𑀚𑀸𑀯 𑀅𑀫𑁆𑀩𑀭𑁂𑁇_  


(51.)

5524\. _𑀳𑀢𑁆𑀣𑀺𑀬𑀸𑀦𑀁 𑀅𑀲𑁆𑀲𑀬𑀸𑀦𑀁,_  
_𑀲𑀭𑀣𑀁 𑀲𑀦𑁆𑀤𑀫𑀸𑀦𑀺𑀓𑀁;_  
_𑀮𑀪𑀸𑀫𑀺 𑀲𑀩𑁆𑀩𑀫𑁂𑀯𑁂𑀢𑀁,_  
_𑀏𑀓𑀸𑀲𑀦𑀲𑁆𑀲𑀺𑀤𑀁 𑀨𑀮𑀁𑁇_  


(52.)

5525\. _𑀓𑀸𑀦𑀦𑀁 𑀧𑀯𑀺𑀲𑀺𑀢𑁆𑀯𑀸𑀧𑀺,_  
_𑀬𑀤𑀸 𑀇𑀘𑁆𑀙𑀸𑀫𑀺 𑀆𑀲𑀦𑀁;_  
_𑀫𑀫 𑀲𑀗𑁆𑀓𑀧𑁆𑀧𑀫𑀜𑁆𑀜𑀸𑀬,_  
_𑀧𑀮𑁆𑀮𑀗𑁆𑀓𑁄 𑀉𑀧𑀢𑀺𑀝𑁆𑀞𑀢𑀺𑁇_  


(53.)

5526\. _𑀯𑀸𑀭𑀺𑀫𑀚𑁆𑀛𑀕𑀢𑁄 𑀲𑀦𑁆𑀢𑁄,_  
_𑀬𑀤𑀸 𑀇𑀘𑁆𑀙𑀸𑀫𑀺 𑀆𑀲𑀦𑀁;_  
_𑀫𑀫 𑀲𑀗𑁆𑀓𑀧𑁆𑀧𑀫𑀜𑁆𑀜𑀸𑀬,_  
_𑀧𑀮𑁆𑀮𑀗𑁆𑀓𑁄 𑀉𑀧𑀢𑀺𑀝𑁆𑀞𑀢𑀺𑁇_  


(54.)

5527\. _𑀬𑀁 𑀬𑀁 𑀬𑁄𑀦𑀼𑀧𑀧𑀚𑁆𑀚𑀸𑀫𑀺,_  
_𑀤𑁂𑀯𑀢𑁆𑀢𑀁 𑀅𑀣 𑀫𑀸𑀦𑀼𑀲𑀁;_  
_𑀧𑀮𑁆𑀮𑀗𑁆𑀓𑀲𑀢𑀲𑀳𑀲𑁆𑀲𑀸𑀦𑀺,_  
_𑀧𑀭𑀺𑀯𑀸𑀭𑁂𑀦𑁆𑀢𑀺 𑀫𑀁 𑀲𑀤𑀸𑁇_  


(55.)

5528\. _𑀤𑀼𑀯𑁂 𑀪𑀯𑁂 𑀲𑀁𑀲𑀭𑀸𑀫𑀺,_  
_𑀤𑁂𑀯𑀢𑁆𑀢𑁂 𑀅𑀣 𑀫𑀸𑀦𑀼𑀲𑁂;_  
_𑀤𑀼𑀯𑁂 𑀓𑀼𑀮𑁂 𑀧𑀚𑀸𑀬𑀸𑀫𑀺,_  
_𑀔𑀢𑁆𑀢𑀺𑀬𑁂 𑀅𑀣 𑀩𑁆𑀭𑀸𑀳𑁆𑀫𑀡𑁂𑁇_  


(56.)

5529\. _𑀏𑀓𑀸𑀲𑀦𑀁 𑀤𑀤𑀺𑀢𑁆𑀯𑀸𑀦,_  
_𑀧𑀼𑀜𑁆𑀜𑀓𑁆𑀔𑁂𑀢𑁆𑀢𑁂 𑀅𑀦𑀼𑀢𑁆𑀢𑀭𑁂;_  
_𑀥𑀫𑁆𑀫𑀧𑀮𑁆𑀮𑀗𑁆𑀓𑀫𑀸𑀤𑀸𑀬,_  
_𑀯𑀺𑀳𑀭𑀸𑀫𑀺 𑀅𑀦𑀸𑀲𑀯𑁄𑁇_  


(57.)

5530\. _𑀲𑀢𑀲𑀳𑀲𑁆𑀲𑀺𑀢𑁄 𑀓𑀧𑁆𑀧𑁂,_  
_𑀬𑀁 𑀤𑀸𑀦𑀫𑀤𑀤𑀺𑀁 𑀢𑀤𑀸;_  
_𑀤𑀼𑀕𑁆𑀕𑀢𑀺𑀁 𑀦𑀸𑀪𑀺𑀚𑀸𑀦𑀸𑀫𑀺,_  
_𑀏𑀓𑀸𑀲𑀦𑀲𑁆𑀲𑀺𑀤𑀁 𑀨𑀮𑀁𑁇_  


(58.)

5531\. _𑀓𑀺𑀮𑁂𑀲𑀸 𑀛𑀸𑀧𑀺𑀢𑀸 𑀫𑀬𑁆𑀳𑀁,_  
_…𑀧𑁂…_  
_𑀯𑀺𑀳𑀭𑀸𑀫𑀺 𑀅𑀦𑀸𑀲𑀯𑁄𑁇_  


(59.)

5532\. _𑀲𑁆𑀯𑀸𑀕𑀢𑀁 𑀯𑀢 𑀫𑁂 𑀆𑀲𑀺,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁𑁇_  


(60.)

5533\. _𑀧𑀝𑀺𑀲𑀫𑁆𑀪𑀺𑀤𑀸 𑀘𑀢𑀲𑁆𑀲𑁄,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁”𑁇_  


5534\. 𑀇𑀢𑁆𑀣𑀁 𑀲𑀼𑀤𑀁 𑀆𑀬𑀲𑁆𑀫𑀸 𑀏𑀓𑀸𑀲𑀦𑀤𑀸𑀬𑀓𑁄 𑀣𑁂𑀭𑁄 𑀇𑀫𑀸 𑀕𑀸𑀣𑀸𑀬𑁄 𑀅𑀪𑀸𑀲𑀺𑀢𑁆𑀣𑀸𑀢𑀺𑁇

---

5535\. 𑀏𑀓𑀸𑀲𑀦𑀤𑀸𑀬𑀓𑀢𑁆𑀣𑁂𑀭𑀲𑁆𑀲𑀸𑀧𑀤𑀸𑀦𑀁 𑀢𑀢𑀺𑀬𑀁𑁇



[Go to previous page (43.2 Ekadussadāyakattheraapadāna)](43.2.md) / [Go to parent page (43 Sakiṃsammajjakavagga)](../20Ap1/43.md) / [Go to next page (43.4 Sattakadambapupphiyattheraapadāna)](43.4.md)


