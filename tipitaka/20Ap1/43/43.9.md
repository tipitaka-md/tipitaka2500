
[Home](/) / [20Ap1 Therāpadānapāḷi](...md) / [43 Sakiṃsammajjakavagga](../20Ap1/43.md)

# 𑁪𑁩𑁇𑁯 𑀲𑁄𑀯𑀡𑁆𑀡𑀓𑀺𑀗𑁆𑀓𑀡𑀺𑀬𑀢𑁆𑀣𑁂𑀭𑀅𑀧𑀤𑀸𑀦

* 𑀲𑀓𑀺𑀁𑀲𑀫𑁆𑀫𑀚𑁆𑀚𑀓𑀯𑀕𑁆𑀕

* 𑀲𑁄𑀯𑀡𑁆𑀡𑀓𑀺𑀗𑁆𑀓𑀡𑀺𑀬𑀢𑁆𑀣𑁂𑀭𑀅𑀧𑀤𑀸𑀦

(140.)

5626\. _“𑀲𑀤𑁆𑀥𑀸𑀬 𑀅𑀪𑀺𑀦𑀺𑀓𑁆𑀔𑀫𑁆𑀫,_  
_𑀧𑀩𑁆𑀩𑀚𑀺𑀁 𑀅𑀦𑀕𑀸𑀭𑀺𑀬𑀁;_  
_𑀯𑀸𑀓𑀘𑀻𑀭𑀥𑀭𑁄 𑀆𑀲𑀺𑀁,_  
_𑀢𑀧𑁄𑀓𑀫𑁆𑀫𑀫𑀧𑀲𑁆𑀲𑀺𑀢𑁄𑁇_  


(141.)

5627\. _𑀅𑀢𑁆𑀣𑀤𑀲𑁆𑀲𑀻 𑀢𑀼 𑀪𑀕𑀯𑀸,_  
_𑀮𑁄𑀓𑀚𑁂𑀝𑁆𑀞𑁄 𑀦𑀭𑀸𑀲𑀪𑁄;_  
_𑀉𑀧𑁆𑀧𑀚𑁆𑀚𑀺 𑀢𑀫𑁆𑀳𑀺 𑀲𑀫𑀬𑁂,_  
_𑀢𑀸𑀭𑀬𑀦𑁆𑀢𑁄 𑀫𑀳𑀸𑀚𑀦𑀁𑁇_  


(142.)

5628\. _𑀩𑀮𑀜𑁆𑀘 𑀯𑀢 𑀫𑁂 𑀔𑀻𑀡𑀁,_  
_𑀩𑁆𑀬𑀸𑀥𑀺𑀦𑀸 𑀧𑀭𑀫𑁂𑀦 𑀢𑀁;_  
_𑀩𑀼𑀤𑁆𑀥𑀲𑁂𑀝𑁆𑀞𑀁 𑀲𑀭𑀺𑀢𑁆𑀯𑀸𑀦,_  
_𑀧𑀼𑀮𑀺𑀦𑁂 𑀣𑀽𑀧𑀫𑀼𑀢𑁆𑀢𑀫𑀁𑁇_  


(143.)

5629\. _𑀓𑀭𑀺𑀢𑁆𑀯𑀸 𑀳𑀝𑁆𑀞𑀘𑀺𑀢𑁆𑀢𑁄𑀳𑀁,_  
_𑀲𑀳𑀢𑁆𑀣𑁂𑀦 𑀲𑀫𑁄𑀓𑀺𑀭𑀺𑀁;_  
_𑀲𑁄𑀡𑁆𑀡𑀓𑀺𑀗𑁆𑀓𑀡𑀺𑀧𑀼𑀧𑁆𑀨𑀸𑀦𑀺,_  
_𑀉𑀤𑀕𑁆𑀕𑀫𑀦𑀲𑁄 𑀅𑀳𑀁𑁇_  


(144.)

5630\. _𑀲𑀫𑁆𑀫𑀼𑀔𑀸 𑀯𑀺𑀬 𑀲𑀫𑁆𑀩𑀼𑀤𑁆𑀥𑀁,_  
_𑀣𑀽𑀧𑀁 𑀧𑀭𑀺𑀘𑀭𑀺𑀁 𑀅𑀳𑀁;_  
_𑀢𑁂𑀦 𑀘𑁂𑀢𑁄𑀧𑀲𑀸𑀤𑁂𑀦,_  
_𑀅𑀢𑁆𑀣𑀤𑀲𑁆𑀲𑀺𑀲𑁆𑀲 𑀢𑀸𑀤𑀺𑀦𑁄𑁇_  


(145.)

5631\. _𑀤𑁂𑀯𑀮𑁄𑀓𑀁 𑀕𑀢𑁄 𑀲𑀦𑁆𑀢𑁄,_  
_𑀮𑀪𑀸𑀫𑀺 𑀯𑀺𑀧𑀼𑀮𑀁 𑀲𑀼𑀔𑀁;_  
_𑀲𑀼𑀯𑀡𑁆𑀡𑀯𑀡𑁆𑀡𑁄 𑀢𑀢𑁆𑀣𑀸𑀲𑀺𑀁,_  
_𑀩𑀼𑀤𑁆𑀥𑀧𑀽𑀚𑀸𑀬𑀺𑀤𑀁 𑀨𑀮𑀁𑁇_  


(146.)

5632\. _𑀅𑀲𑀻𑀢𑀺𑀓𑁄𑀝𑀺𑀬𑁄 𑀫𑀬𑁆𑀳𑀁,_  
_𑀦𑀸𑀭𑀺𑀬𑁄 𑀲𑀫𑀮𑀗𑁆𑀓𑀢𑀸;_  
_𑀲𑀤𑀸 𑀫𑀬𑁆𑀳𑀁 𑀉𑀧𑀝𑁆𑀞𑀦𑁆𑀢𑀺,_  
_𑀩𑀼𑀤𑁆𑀥𑀧𑀽𑀚𑀸𑀬𑀺𑀤𑀁 𑀨𑀮𑀁𑁇_  


(147.)

5633\. _𑀲𑀝𑁆𑀞𑀺𑀢𑀼𑀭𑀺𑀬𑀲𑀳𑀲𑁆𑀲𑀸𑀦𑀺,_  
_𑀪𑁂𑀭𑀺𑀬𑁄 𑀧𑀡𑀯𑀸𑀦𑀺 𑀘;_  
_𑀲𑀗𑁆𑀔𑀸 𑀘 𑀟𑀺𑀡𑁆𑀟𑀺𑀫𑀸 𑀢𑀢𑁆𑀣,_  
_𑀯𑀕𑁆𑀕𑀽 𑀯𑀚𑁆𑀚𑀦𑁆𑀢𑀺 𑀤𑀼𑀦𑁆𑀤𑀼𑀪𑀻𑁇_  


(148.)

5634\. _𑀘𑀼𑀮𑁆𑀮𑀸𑀲𑀻𑀢𑀺𑀲𑀳𑀲𑁆𑀲𑀸𑀦𑀺,_  
_𑀳𑀢𑁆𑀣𑀺𑀦𑁄 𑀲𑀫𑀮𑀗𑁆𑀓𑀢𑀸;_  
_𑀢𑀺𑀥𑀸𑀧𑀪𑀺𑀦𑁆𑀦𑀫𑀸𑀢𑀗𑁆𑀕𑀸,_  
_𑀓𑀼𑀜𑁆𑀚𑀭𑀸 𑀲𑀝𑁆𑀞𑀺𑀳𑀸𑀬𑀦𑀸𑁇_  


(149.)

5635\. _𑀳𑁂𑀫𑀚𑀸𑀮𑀸𑀪𑀺𑀲𑀜𑁆𑀙𑀦𑁆𑀦𑀸,_  
_𑀉𑀧𑀝𑁆𑀞𑀸𑀦𑀁 𑀓𑀭𑁄𑀦𑁆𑀢𑀺 𑀫𑁂;_  
_𑀩𑀮𑀓𑀸𑀬𑁂 𑀕𑀚𑁂 𑀘𑁂𑀯,_  
_𑀊𑀦𑀢𑀸 𑀫𑁂 𑀦 𑀯𑀺𑀚𑁆𑀚𑀢𑀺𑁇_  


(150.)

5636\. _𑀲𑁄𑀡𑁆𑀡𑀓𑀺𑀗𑁆𑀓𑀡𑀺𑀧𑀼𑀧𑁆𑀨𑀸𑀦𑀁,_  
_𑀯𑀺𑀧𑀸𑀓𑀁 𑀅𑀦𑀼𑀪𑁄𑀫𑀳𑀁;_  
_𑀅𑀝𑁆𑀞𑀧𑀜𑁆𑀜𑀸𑀲𑀓𑁆𑀔𑀢𑁆𑀢𑀼𑀜𑁆𑀘,_  
_𑀤𑁂𑀯𑀭𑀚𑁆𑀚𑀫𑀓𑀸𑀭𑀬𑀺𑀁𑁇_  


(151.)

5637\. _𑀏𑀓𑀲𑀢𑁆𑀢𑀢𑀺𑀓𑁆𑀔𑀢𑁆𑀢𑀼𑀜𑁆𑀘,_  
_𑀘𑀓𑁆𑀓𑀯𑀢𑁆𑀢𑀻 𑀅𑀳𑁄𑀲𑀳𑀁;_  
_𑀧𑀣𑀩𑁆𑀬𑀸 𑀭𑀚𑁆𑀚𑀁 𑀏𑀓𑀲𑀢𑀁,_  
_𑀫𑀳𑀺𑀬𑀸 𑀓𑀸𑀭𑀬𑀺𑀁 𑀅𑀳𑀁𑁇_  


(152.)

5638\. _𑀲𑁄 𑀤𑀸𑀦𑀺 𑀅𑀫𑀢𑀁 𑀧𑀢𑁆𑀢𑁄,_  
_𑀅𑀲𑀗𑁆𑀔𑀢𑀁 𑀲𑀼𑀤𑀼𑀤𑁆𑀤𑀲𑀁;_  
_𑀲𑀁𑀬𑁄𑀚𑀦𑀧𑀭𑀺𑀓𑁆𑀔𑀻𑀡𑁄,_  
_𑀦𑀢𑁆𑀣𑀺 𑀤𑀸𑀦𑀺 𑀧𑀼𑀦𑀩𑁆𑀪𑀯𑁄𑁇_  


(153.)

5639\. _𑀅𑀝𑁆𑀞𑀸𑀭𑀲𑁂 𑀓𑀧𑁆𑀧𑀲𑀢𑁂,_  
_𑀬𑀁 𑀧𑀼𑀧𑁆𑀨𑀫𑀪𑀺𑀭𑁄𑀧𑀬𑀺𑀁;_  
_𑀤𑀼𑀕𑁆𑀕𑀢𑀺𑀁 𑀦𑀸𑀪𑀺𑀚𑀸𑀦𑀸𑀫𑀺,_  
_𑀩𑀼𑀤𑁆𑀥𑀧𑀽𑀚𑀸𑀬𑀺𑀤𑀁 𑀨𑀮𑀁𑁇_  


(154.)

5640\. _𑀓𑀺𑀮𑁂𑀲𑀸 𑀛𑀸𑀧𑀺𑀢𑀸 𑀫𑀬𑁆𑀳𑀁,_  
_…𑀧𑁂…_  
_𑀯𑀺𑀳𑀭𑀸𑀫𑀺 𑀅𑀦𑀸𑀲𑀯𑁄𑁇_  


(155.)

5641\. _𑀲𑁆𑀯𑀸𑀕𑀢𑀁 𑀯𑀢 𑀫𑁂 𑀆𑀲𑀺,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁𑁇_  


(156.)

5642\. _𑀧𑀝𑀺𑀲𑀫𑁆𑀪𑀺𑀤𑀸 𑀘𑀢𑀲𑁆𑀲𑁄,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁”𑁇_  


5643\. 𑀇𑀢𑁆𑀣𑀁 𑀲𑀼𑀤𑀁 𑀆𑀬𑀲𑁆𑀫𑀸 𑀲𑁄𑀯𑀡𑁆𑀡𑀓𑀺𑀗𑁆𑀓𑀡𑀺𑀬𑁄 𑀣𑁂𑀭𑁄 𑀇𑀫𑀸 𑀕𑀸𑀣𑀸𑀬𑁄 𑀅𑀪𑀸𑀲𑀺𑀢𑁆𑀣𑀸𑀢𑀺𑁇

---

5644\. 𑀲𑁄𑀯𑀡𑁆𑀡𑀓𑀺𑀗𑁆𑀓𑀡𑀺𑀬𑀢𑁆𑀣𑁂𑀭𑀲𑁆𑀲𑀸𑀧𑀤𑀸𑀦𑀁 𑀦𑀯𑀫𑀁𑁇



[Go to previous page (43.8 Sucintitattheraapadāna)](43.8.md) / [Go to parent page (43 Sakiṃsammajjakavagga)](../20Ap1/43.md) / [Go to next page (43.10 Soṇṇakontarikattheraapadāna)](43.10.md)


