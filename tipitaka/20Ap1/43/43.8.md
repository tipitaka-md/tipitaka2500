
[Home](/) / [20Ap1 Therāpadānapāḷi](...md) / [43 Sakiṃsammajjakavagga](../20Ap1/43.md)

# 𑁪𑁩𑁇𑁮 𑀲𑀼𑀘𑀺𑀦𑁆𑀢𑀺𑀢𑀢𑁆𑀣𑁂𑀭𑀅𑀧𑀤𑀸𑀦

* 𑀲𑀓𑀺𑀁𑀲𑀫𑁆𑀫𑀚𑁆𑀚𑀓𑀯𑀕𑁆𑀕

* 𑀲𑀼𑀘𑀺𑀦𑁆𑀢𑀺𑀢𑀢𑁆𑀣𑁂𑀭𑀅𑀧𑀤𑀸𑀦

(107.)

5590\. _“𑀦𑀕𑀭𑁂 𑀳𑀁𑀲𑀯𑀢𑀺𑀬𑀸,_  
_𑀅𑀳𑁄𑀲𑀺𑀁 𑀓𑀲𑁆𑀲𑀓𑁄 𑀢𑀤𑀸;_  
_𑀓𑀲𑀺𑀓𑀫𑁆𑀫𑁂𑀦 𑀚𑀻𑀯𑀸𑀫𑀺,_  
_𑀢𑁂𑀦 𑀧𑁄𑀲𑁂𑀫𑀺 𑀤𑀸𑀭𑀓𑁂𑁇_  


(108.)

5591\. _𑀲𑀼𑀲𑀫𑁆𑀧𑀦𑁆𑀦𑀁 𑀢𑀤𑀸 𑀔𑁂𑀢𑁆𑀢𑀁,_  
_𑀥𑀜𑁆𑀜𑀁 𑀫𑁂 𑀨𑀮𑀺𑀦𑀁 𑀅𑀳𑀼;_  
_𑀧𑀸𑀓𑀓𑀸𑀮𑁂 𑀘 𑀲𑀫𑁆𑀧𑀢𑁆𑀢𑁂,_  
_𑀏𑀯𑀁 𑀘𑀺𑀦𑁆𑀢𑁂𑀲𑀳𑀁 𑀢𑀤𑀸𑁇_  


(109.)

5592\. _𑀦𑀘𑁆𑀙𑀦𑁆𑀦𑀁 𑀦𑀧𑁆𑀧𑀢𑀺𑀭𑀽𑀧𑀁,_  
_𑀚𑀸𑀦𑀦𑁆𑀢𑀲𑁆𑀲 𑀕𑀼𑀡𑀸𑀕𑀼𑀡𑀁;_  
_𑀬𑁄𑀳𑀁 𑀲𑀁𑀖𑁂 𑀅𑀤𑀢𑁆𑀯𑀸𑀦,_  
_𑀅𑀕𑁆𑀕𑀁 𑀪𑀼𑀜𑁆𑀚𑁂𑀬𑁆𑀬 𑀘𑁂 𑀢𑀤𑀸𑁇_  


(110.)

5593\. _𑀅𑀬𑀁 𑀩𑀼𑀤𑁆𑀥𑁄 𑀅𑀲𑀫𑀲𑀫𑁄,_  
_𑀤𑁆𑀯𑀢𑁆𑀢𑀺𑀁𑀲𑀯𑀭𑀮𑀓𑁆𑀔𑀡𑁄;_  
_𑀢𑀢𑁄 𑀧𑀪𑀸𑀯𑀺𑀢𑁄 𑀲𑀁𑀖𑁄,_  
_𑀧𑀼𑀜𑁆𑀜𑀓𑁆𑀔𑁂𑀢𑁆𑀢𑁄 𑀅𑀦𑀼𑀢𑁆𑀢𑀭𑁄𑁇_  


(111.)

5594\. _𑀢𑀢𑁆𑀣 𑀤𑀲𑁆𑀲𑀸𑀫𑀳𑀁 𑀤𑀸𑀦𑀁,_  
_𑀦𑀯𑀲𑀲𑁆𑀲𑀁 𑀧𑀼𑀭𑁂 𑀧𑀼𑀭𑁂;_  
_𑀏𑀯𑀸𑀳𑀁 𑀘𑀺𑀦𑁆𑀢𑀬𑀺𑀢𑁆𑀯𑀸𑀦,_  
_𑀳𑀝𑁆𑀞𑁄 𑀧𑀻𑀡𑀺𑀢𑀫𑀸𑀦𑀲𑁄𑁇_  


(112.)

5595\. _𑀔𑁂𑀢𑁆𑀢𑀢𑁄 𑀥𑀜𑁆𑀜𑀫𑀸𑀳𑀢𑁆𑀯𑀸,_  
_𑀲𑀫𑁆𑀩𑀼𑀤𑁆𑀥𑀁 𑀉𑀧𑀲𑀗𑁆𑀓𑀫𑀺𑀁;_  
_𑀉𑀧𑀲𑀗𑁆𑀓𑀫𑁆𑀫 𑀲𑀫𑁆𑀩𑀼𑀤𑁆𑀥𑀁,_  
_𑀮𑁄𑀓𑀚𑁂𑀝𑁆𑀞𑀁 𑀦𑀭𑀸𑀲𑀪𑀁;_  
_𑀯𑀦𑁆𑀤𑀺𑀢𑁆𑀯𑀸 𑀲𑀢𑁆𑀣𑀼𑀦𑁄 𑀧𑀸𑀤𑁂,_  
_𑀇𑀤𑀁 𑀯𑀘𑀦𑀫𑀩𑁆𑀭𑀯𑀺𑀁𑁇_  


(113.)

5596\. _‘𑀦𑀯𑀲𑀲𑁆𑀲𑀜𑁆𑀘 𑀲𑀫𑁆𑀧𑀦𑁆𑀦𑀁,_  
_𑀆𑀬𑀸𑀕𑁄𑀲𑀺 𑀘 𑀢𑁆𑀯𑀁 𑀫𑀼𑀦𑁂;_  
_𑀅𑀦𑀼𑀓𑀫𑁆𑀧𑀫𑀼𑀧𑀸𑀤𑀸𑀬,_  
_𑀅𑀥𑀺𑀯𑀸𑀲𑁂𑀳𑀺 𑀘𑀓𑁆𑀔𑀼𑀫’𑁇_  


(114.)

5597\. _𑀧𑀤𑀼𑀫𑀼𑀢𑁆𑀢𑀭𑁄 𑀮𑁄𑀓𑀯𑀺𑀤𑀽,_  
_𑀆𑀳𑀼𑀢𑀻𑀦𑀁 𑀧𑀝𑀺𑀕𑁆𑀕𑀳𑁄;_  
_𑀫𑀫 𑀲𑀗𑁆𑀓𑀧𑁆𑀧𑀫𑀜𑁆𑀜𑀸𑀬,_  
_𑀇𑀤𑀁 𑀯𑀘𑀦𑀫𑀩𑁆𑀭𑀯𑀺𑁇_  


(115.)

5598\. _‘𑀘𑀢𑁆𑀢𑀸𑀭𑁄 𑀘 𑀧𑀝𑀺𑀧𑀦𑁆𑀦𑀸,_  
_𑀘𑀢𑁆𑀢𑀸𑀭𑁄 𑀘 𑀨𑀮𑁂 𑀞𑀺𑀢𑀸;_  
_𑀏𑀲 𑀲𑀁𑀖𑁄 𑀉𑀚𑀼𑀪𑀽𑀢𑁄,_  
_𑀧𑀜𑁆𑀜𑀸𑀲𑀻𑀮𑀲𑀫𑀸𑀳𑀺𑀢𑁄;_  
_𑀬𑀚𑀦𑁆𑀢𑀸𑀦𑀁 𑀫𑀦𑀼𑀲𑁆𑀲𑀸𑀦𑀁,_  
_𑀧𑀼𑀜𑁆𑀜𑀧𑁂𑀓𑁆𑀔𑀸𑀦 𑀧𑀸𑀡𑀺𑀦𑀁𑁇_  


(116.)

5599\. _𑀓𑀭𑁄𑀢𑁄𑀧𑀥𑀺𑀓𑀁 𑀧𑀼𑀜𑁆𑀜𑀁,_  
_𑀲𑀁𑀖𑁂 𑀤𑀺𑀦𑁆𑀦𑀁 𑀫𑀳𑀧𑁆𑀨𑀮𑀁;_  
_𑀢𑀲𑁆𑀫𑀺𑀁 𑀲𑀁𑀖𑁂𑀯 𑀤𑀸𑀢𑀩𑁆𑀩𑀁,_  
_𑀢𑀯 𑀲𑀲𑁆𑀲𑀁 𑀢𑀣𑁂𑀢𑀭𑀁𑁇_  


(117.)

5600\. _𑀲𑀁𑀖𑀢𑁄 𑀉𑀤𑁆𑀤𑀺𑀲𑀺𑀢𑁆𑀯𑀸𑀦,_  
_𑀪𑀺𑀓𑁆𑀔𑀽 𑀦𑁂𑀢𑁆𑀯𑀸𑀦 𑀲𑀁𑀖𑀭𑀁;_  
_𑀧𑀝𑀺𑀬𑀢𑁆𑀢𑀁 𑀖𑀭𑁂 𑀲𑀦𑁆𑀢𑀁,_  
_𑀪𑀺𑀓𑁆𑀔𑀼𑀲𑀁𑀖𑀲𑁆𑀲 𑀤𑁂𑀳𑀺 𑀢𑁆𑀯𑀁’𑁇_  


(118.)

5601\. _𑀲𑀁𑀖𑀢𑁄 𑀉𑀤𑁆𑀤𑀺𑀲𑀺𑀢𑁆𑀯𑀸𑀦,_  
_𑀪𑀺𑀓𑁆𑀔𑀽 𑀦𑁂𑀢𑁆𑀯𑀸𑀦 𑀲𑀁𑀖𑀭𑀁;_  
_𑀬𑀁 𑀖𑀭𑁂 𑀧𑀝𑀺𑀬𑀢𑁆𑀢𑀁 𑀫𑁂,_  
_𑀪𑀺𑀓𑁆𑀔𑀼𑀲𑀁𑀖𑀲𑁆𑀲𑀤𑀸𑀲𑀳𑀁𑁇_  


(119.)

5602\. _𑀢𑁂𑀦 𑀓𑀫𑁆𑀫𑁂𑀦 𑀲𑀼𑀓𑀢𑁂𑀦,_  
_𑀘𑁂𑀢𑀦𑀸𑀧𑀡𑀺𑀥𑀻𑀳𑀺 𑀘;_  
_𑀚𑀳𑀺𑀢𑁆𑀯𑀸 𑀫𑀸𑀦𑀼𑀲𑀁 𑀤𑁂𑀳𑀁,_  
_𑀢𑀸𑀯𑀢𑀺𑀁𑀲𑀫𑀕𑀘𑁆𑀙𑀳𑀁𑁇_  


(120.)

5603\. _𑀢𑀢𑁆𑀣 𑀫𑁂 𑀲𑀼𑀓𑀢𑀁 𑀩𑁆𑀬𑀫𑁆𑀳𑀁,_  
_𑀲𑁄𑀯𑀡𑁆𑀡𑀁 𑀲𑀧𑁆𑀧𑀪𑀲𑁆𑀲𑀭𑀁;_  
_𑀲𑀝𑁆𑀞𑀺𑀬𑁄𑀚𑀦𑀫𑀼𑀩𑁆𑀩𑁂𑀥𑀁,_  
_𑀢𑀺𑀁𑀲𑀬𑁄𑀚𑀦𑀯𑀺𑀢𑁆𑀣𑀢𑀁𑁇_  


---

5604\. 𑀏𑀓𑀽𑀦𑀯𑀻𑀲𑀢𑀺𑀫𑀁 𑀪𑀸𑀡𑀯𑀸𑀭𑀁𑁇



(121.)

5605\. _𑀆𑀓𑀺𑀡𑁆𑀡𑀁 𑀪𑀯𑀦𑀁 𑀫𑀬𑁆𑀳𑀁,_  
_𑀦𑀸𑀭𑀻𑀕𑀡𑀲𑀫𑀸𑀓𑀼𑀮𑀁;_  
_𑀢𑀢𑁆𑀣 𑀪𑀼𑀢𑁆𑀯𑀸 𑀧𑀺𑀯𑀺𑀢𑁆𑀯𑀸 𑀘,_  
_𑀯𑀲𑀸𑀫𑀺 𑀢𑀺𑀤𑀲𑁂 𑀅𑀳𑀁𑁇_  


(122.)

5606\. _𑀲𑀢𑀸𑀦𑀁 𑀢𑀻𑀡𑀺𑀓𑁆𑀔𑀢𑁆𑀢𑀼𑀜𑁆𑀘,_  
_𑀤𑁂𑀯𑀭𑀚𑁆𑀚𑀫𑀓𑀸𑀭𑀬𑀺𑀁;_  
_𑀲𑀢𑀸𑀦𑀁 𑀧𑀜𑁆𑀘𑀓𑁆𑀔𑀢𑁆𑀢𑀼𑀜𑁆𑀘,_  
_𑀘𑀓𑁆𑀓𑀯𑀢𑁆𑀢𑀻 𑀅𑀳𑁄𑀲𑀳𑀁;_  
_𑀧𑀤𑁂𑀲𑀭𑀚𑁆𑀚𑀁 𑀯𑀺𑀧𑀼𑀮𑀁,_  
_𑀕𑀡𑀦𑀸𑀢𑁄 𑀅𑀲𑀗𑁆𑀔𑀺𑀬𑀁𑁇_  


(123.)

5607\. _𑀪𑀯𑀸𑀪𑀯𑁂 𑀲𑀁𑀲𑀭𑀦𑁆𑀢𑁄,_  
_𑀮𑀪𑀸𑀫𑀺 𑀅𑀫𑀺𑀢𑀁 𑀥𑀦𑀁;_  
_𑀪𑁄𑀕𑁂 𑀫𑁂 𑀊𑀦𑀢𑀸 𑀦𑀢𑁆𑀣𑀺,_  
_𑀦𑀯𑀲𑀲𑁆𑀲𑀲𑁆𑀲𑀺𑀤𑀁 𑀨𑀮𑀁𑁇_  


(124.)

5608\. _𑀳𑀢𑁆𑀣𑀺𑀬𑀸𑀦𑀁 𑀅𑀲𑁆𑀲𑀬𑀸𑀦𑀁,_  
_𑀲𑀺𑀯𑀺𑀓𑀁 𑀲𑀦𑁆𑀤𑀫𑀸𑀦𑀺𑀓𑀁;_  
_𑀮𑀪𑀸𑀫𑀺 𑀲𑀩𑁆𑀩𑀫𑁂𑀯𑁂𑀢𑀁,_  
_𑀦𑀯𑀲𑀲𑁆𑀲𑀲𑁆𑀲𑀺𑀤𑀁 𑀨𑀮𑀁𑁇_  


(125.)

5609\. _𑀦𑀯𑀯𑀢𑁆𑀣𑀁 𑀦𑀯𑀨𑀮𑀁,_  
_𑀦𑀯𑀕𑁆𑀕𑀭𑀲𑀪𑁄𑀚𑀦𑀁;_  
_𑀮𑀪𑀸𑀫𑀺 𑀲𑀩𑁆𑀩𑀫𑁂𑀯𑁂𑀢𑀁,_  
_𑀦𑀯𑀲𑀲𑁆𑀲𑀲𑁆𑀲𑀺𑀤𑀁 𑀨𑀮𑀁𑁇_  


(126.)

5610\. _𑀓𑁄𑀲𑁂𑀬𑁆𑀬𑀓𑀫𑁆𑀩𑀮𑀺𑀬𑀸𑀦𑀺,_  
_𑀔𑁄𑀫𑀓𑀧𑁆𑀧𑀸𑀲𑀺𑀓𑀸𑀦𑀺 𑀘;_  
_𑀮𑀪𑀸𑀫𑀺 𑀲𑀩𑁆𑀩𑀫𑁂𑀯𑁂𑀢𑀁,_  
_𑀦𑀯𑀲𑀲𑁆𑀲𑀲𑁆𑀲𑀺𑀤𑀁 𑀨𑀮𑀁𑁇_  


(127.)

5611\. _𑀤𑀸𑀲𑀻𑀕𑀡𑀁 𑀤𑀸𑀲𑀕𑀡𑀁,_  
_𑀦𑀸𑀭𑀺𑀬𑁄 𑀘 𑀅𑀮𑀗𑁆𑀓𑀢𑀸;_  
_𑀮𑀪𑀸𑀫𑀺 𑀲𑀩𑁆𑀩𑀫𑁂𑀯𑁂𑀢𑀁,_  
_𑀦𑀯𑀲𑀲𑁆𑀲𑀲𑁆𑀲𑀺𑀤𑀁 𑀨𑀮𑀁𑁇_  


(128.)

5612\. _𑀦 𑀫𑀁 𑀲𑀻𑀢𑀁 𑀯𑀸 𑀉𑀡𑁆𑀳𑀁 𑀯𑀸,_  
_𑀧𑀭𑀺𑀍𑀆𑀳𑁄 𑀦 𑀯𑀺𑀚𑁆𑀚𑀢𑀺;_  
_𑀅𑀣𑁄 𑀘𑁂𑀢𑀲𑀺𑀓𑀁 𑀤𑀼𑀓𑁆𑀔𑀁,_  
_𑀳𑀤𑀬𑁂 𑀫𑁂 𑀦 𑀯𑀺𑀚𑁆𑀚𑀢𑀺𑁇_  


(129.)

5613\. _𑀇𑀤𑀁 𑀔𑀸𑀤 𑀇𑀤𑀁 𑀪𑀼𑀜𑁆𑀚,_  
_𑀇𑀫𑀫𑁆𑀳𑀺 𑀲𑀬𑀦𑁂 𑀲𑀬;_  
_𑀮𑀪𑀸𑀫𑀺 𑀲𑀩𑁆𑀩𑀫𑁂𑀯𑁂𑀢𑀁,_  
_𑀦𑀯𑀲𑀲𑁆𑀲𑀲𑁆𑀲𑀺𑀤𑀁 𑀨𑀮𑀁𑁇_  


(130.)

5614\. _𑀅𑀬𑀁 𑀧𑀘𑁆𑀙𑀺𑀫𑀓𑁄 𑀤𑀸𑀦𑀺,_  
_𑀘𑀭𑀺𑀫𑁄 𑀯𑀢𑁆𑀢𑀢𑁂 𑀪𑀯𑁄;_  
_𑀅𑀚𑁆𑀚𑀸𑀧𑀺 𑀤𑁂𑀬𑁆𑀬𑀥𑀫𑁆𑀫𑁄 𑀫𑁂,_  
_𑀨𑀮𑀁 𑀢𑁄𑀲𑁂𑀲𑀺 𑀲𑀩𑁆𑀩𑀤𑀸𑁇_  


(131.)

5615\. _𑀦𑀯𑀲𑀲𑁆𑀲𑀁 𑀤𑀤𑀺𑀢𑁆𑀯𑀸𑀦,_  
_𑀲𑀁𑀖𑁂 𑀕𑀡𑀯𑀭𑀼𑀢𑁆𑀢𑀫𑁂;_  
_𑀅𑀝𑁆𑀞𑀸𑀦𑀺𑀲𑀁𑀲𑁂 𑀅𑀦𑀼𑀪𑁄𑀫𑀺,_  
_𑀓𑀫𑁆𑀫𑀸𑀦𑀼𑀘𑁆𑀙𑀯𑀺𑀓𑁂 𑀫𑀫𑁇_  


(132.)

5616\. _𑀯𑀡𑁆𑀡𑀯𑀸 𑀬𑀲𑀯𑀸 𑀳𑁄𑀫𑀺,_  
_𑀫𑀳𑀸𑀪𑁄𑀕𑁄 𑀅𑀦𑀻𑀢𑀺𑀓𑁄;_  
_𑀫𑀳𑀸𑀧𑀓𑁆𑀔𑁄 𑀲𑀤𑀸 𑀳𑁄𑀫𑀺,_  
_𑀅𑀪𑁂𑀚𑁆𑀚𑀧𑀭𑀺𑀲𑁄 𑀲𑀤𑀸𑁇_  


(133.)

5617\. _𑀲𑀩𑁆𑀩𑁂 𑀫𑀁 𑀅𑀧𑀘𑀸𑀬𑀦𑁆𑀢𑀺,_  
_𑀬𑁂 𑀓𑁂𑀘𑀺 𑀧𑀣𑀯𑀺𑀲𑁆𑀲𑀺𑀢𑀸;_  
_𑀤𑁂𑀬𑁆𑀬𑀥𑀫𑁆𑀫𑀸 𑀘 𑀬𑁂 𑀓𑁂𑀘𑀺,_  
_𑀧𑀼𑀭𑁂 𑀧𑀼𑀭𑁂 𑀮𑀪𑀸𑀫𑀳𑀁𑁇_  


(134.)

5618\. _𑀪𑀺𑀓𑁆𑀔𑀼𑀲𑀁𑀖𑀲𑁆𑀲 𑀯𑀸 𑀫𑀚𑁆𑀛𑁂,_  
_𑀩𑀼𑀤𑁆𑀥𑀲𑁂𑀝𑁆𑀞𑀲𑁆𑀲 𑀲𑀫𑁆𑀫𑀼𑀔𑀸;_  
_𑀲𑀩𑁆𑀩𑁂𑀧𑀺 𑀲𑀫𑀢𑀺𑀓𑁆𑀓𑀫𑁆𑀫,_  
_𑀤𑁂𑀦𑁆𑀢𑀺 𑀫𑀫𑁂𑀯 𑀤𑀸𑀬𑀓𑀸𑁇_  


(135.)

5619\. _𑀧𑀞𑀫𑀁 𑀦𑀯𑀲𑀲𑁆𑀲𑀜𑁆𑀳𑀺,_  
_𑀤𑀢𑁆𑀯𑀸 𑀲𑀁𑀖𑁂 𑀕𑀡𑀼𑀢𑁆𑀢𑀫𑁂;_  
_𑀇𑀫𑀸𑀦𑀺𑀲𑀁𑀲𑁂 𑀅𑀦𑀼𑀪𑁄𑀫𑀺,_  
_𑀦𑀯𑀲𑀲𑁆𑀲𑀲𑁆𑀲𑀺𑀤𑀁 𑀨𑀮𑀁𑁇_  


(136.)

5620\. _𑀲𑀢𑀲𑀳𑀲𑁆𑀲𑀺𑀢𑁄 𑀓𑀧𑁆𑀧𑁂,_  
_𑀬𑀁 𑀤𑀸𑀦𑀫𑀤𑀤𑀺𑀁 𑀢𑀤𑀸;_  
_𑀤𑀼𑀕𑁆𑀕𑀢𑀺𑀁 𑀦𑀸𑀪𑀺𑀚𑀸𑀦𑀸𑀫𑀺,_  
_𑀦𑀯𑀲𑀲𑁆𑀲𑀲𑁆𑀲𑀺𑀤𑀁 𑀨𑀮𑀁𑁇_  


(137.)

5621\. _𑀓𑀺𑀮𑁂𑀲𑀸 𑀛𑀸𑀧𑀺𑀢𑀸 𑀫𑀬𑁆𑀳𑀁,_  
_…𑀧𑁂…_  
_𑀯𑀺𑀳𑀭𑀸𑀫𑀺 𑀅𑀦𑀸𑀲𑀯𑁄𑁇_  


(138.)

5622\. _𑀲𑁆𑀯𑀸𑀕𑀢𑀁 𑀯𑀢 𑀫𑁂 𑀆𑀲𑀺,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁𑁇_  


(139.)

5623\. _𑀧𑀝𑀺𑀲𑀫𑁆𑀪𑀺𑀤𑀸 𑀘𑀢𑀲𑁆𑀲𑁄,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁”𑁇_  


5624\. 𑀇𑀢𑁆𑀣𑀁 𑀲𑀼𑀤𑀁 𑀆𑀬𑀲𑁆𑀫𑀸 𑀲𑀼𑀘𑀺𑀦𑁆𑀢𑀺𑀢𑁄 𑀣𑁂𑀭𑁄 𑀇𑀫𑀸 𑀕𑀸𑀣𑀸𑀬𑁄 𑀅𑀪𑀸𑀲𑀺𑀢𑁆𑀣𑀸𑀢𑀺𑁇

---

5625\. 𑀲𑀼𑀘𑀺𑀦𑁆𑀢𑀺𑀢𑀢𑁆𑀣𑁂𑀭𑀲𑁆𑀲𑀸𑀧𑀤𑀸𑀦𑀁 𑀅𑀝𑁆𑀞𑀫𑀁𑁇



[Go to previous page (43.7 Ekadhammassavaniyattheraapadāna)](43.7.md) / [Go to parent page (43 Sakiṃsammajjakavagga)](../20Ap1/43.md) / [Go to next page (43.9 Sovaṇṇakiṅkaṇiyattheraapadāna)](43.9.md)


