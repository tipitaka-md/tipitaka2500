
[Home](/) / [20Ap1 Therāpadānapāḷi](../../20Ap1.md) / [43 Sakiṃsammajjakavagga](../43.md)

# 43.8 Sucintitattheraapadāna

* Sakiṃsammajjakavagga

* Sucintitattheraapadāna

(107.)

5590\. _“Nagare haṃsavatiyā,_  
_ahosiṃ kassako tadā;_  
_Kasikammena jīvāmi,_  
_tena posemi dārake._  


(108.)

5591\. _Susampannaṃ tadā khettaṃ,_  
_Dhaññaṃ me phalinaṃ ahu;_  
_Pākakāle ca sampatte,_  
_Evaṃ cintesahaṃ tadā._  


(109.)

5592\. _Nacchannaṃ nappatirūpaṃ,_  
_jānantassa guṇāguṇaṃ;_  
_Yohaṃ saṃghe adatvāna,_  
_aggaṃ bhuñjeyya ce tadā._  


(110.)

5593\. _Ayaṃ buddho asamasamo,_  
_dvattiṃsavaralakkhaṇo;_  
_Tato pabhāvito saṃgho,_  
_puññakkhetto anuttaro._  


(111.)

5594\. _Tattha dassāmahaṃ dānaṃ,_  
_navasassaṃ pure pure;_  
_Evāhaṃ cintayitvāna,_  
_haṭṭho pīṇitamānaso._  


(112.)

5595\. _Khettato dhaññamāhatvā,_  
_sambuddhaṃ upasaṅkamiṃ;_  
_Upasaṅkamma sambuddhaṃ,_  
_lokajeṭṭhaṃ narāsabhaṃ;_  
_Vanditvā satthuno pāde,_  
_idaṃ vacanamabraviṃ._  


(113.)

5596\. _‘Navasassañca sampannaṃ,_  
_āyāgosi ca tvaṃ mune;_  
_Anukampamupādāya,_  
_adhivāsehi cakkhuma’._  


(114.)

5597\. _Padumuttaro lokavidū,_  
_āhutīnaṃ paṭiggaho;_  
_Mama saṅkappamaññāya,_  
_idaṃ vacanamabravi._  


(115.)

5598\. _‘Cattāro ca paṭipannā,_  
_cattāro ca phale ṭhitā;_  
_Esa saṃgho ujubhūto,_  
_paññāsīlasamāhito;_  
_Yajantānaṃ manussānaṃ,_  
_puññapekkhāna pāṇinaṃ._  


(116.)

5599\. _Karotopadhikaṃ puññaṃ,_  
_saṃghe dinnaṃ mahapphalaṃ;_  
_Tasmiṃ saṃgheva dātabbaṃ,_  
_tava sassaṃ tathetaraṃ._  


(117.)

5600\. _Saṃghato uddisitvāna,_  
_bhikkhū netvāna saṃgharaṃ;_  
_Paṭiyattaṃ ghare santaṃ,_  
_bhikkhusaṃghassa dehi tvaṃ’._  


(118.)

5601\. _Saṃghato uddisitvāna,_  
_bhikkhū netvāna saṃgharaṃ;_  
_Yaṃ ghare paṭiyattaṃ me,_  
_bhikkhusaṃghassadāsahaṃ._  


(119.)

5602\. _Tena kammena sukatena,_  
_cetanāpaṇidhīhi ca;_  
_Jahitvā mānusaṃ dehaṃ,_  
_tāvatiṃsamagacchahaṃ._  


(120.)

5603\. _Tattha me sukataṃ byamhaṃ,_  
_sovaṇṇaṃ sappabhassaraṃ;_  
_Saṭṭhiyojanamubbedhaṃ,_  
_tiṃsayojanavitthataṃ._  


---

5604\. Ekūnavīsatimaṃ bhāṇavāraṃ.



(121.)

5605\. _Ākiṇṇaṃ bhavanaṃ mayhaṃ,_  
_nārīgaṇasamākulaṃ;_  
_Tattha bhutvā pivitvā ca,_  
_vasāmi tidase ahaṃ._  


(122.)

5606\. _Satānaṃ tīṇikkhattuñca,_  
_devarajjamakārayiṃ;_  
_Satānaṃ pañcakkhattuñca,_  
_cakkavattī ahosahaṃ;_  
_Padesarajjaṃ vipulaṃ,_  
_gaṇanāto asaṅkhiyaṃ._  


(123.)

5607\. _Bhavābhave saṃsaranto,_  
_labhāmi amitaṃ dhanaṃ;_  
_Bhoge me ūnatā natthi,_  
_navasassassidaṃ phalaṃ._  


(124.)

5608\. _Hatthiyānaṃ assayānaṃ,_  
_sivikaṃ sandamānikaṃ;_  
_Labhāmi sabbamevetaṃ,_  
_navasassassidaṃ phalaṃ._  


(125.)

5609\. _Navavatthaṃ navaphalaṃ,_  
_navaggarasabhojanaṃ;_  
_Labhāmi sabbamevetaṃ,_  
_navasassassidaṃ phalaṃ._  


(126.)

5610\. _Koseyyakambaliyāni,_  
_khomakappāsikāni ca;_  
_Labhāmi sabbamevetaṃ,_  
_navasassassidaṃ phalaṃ._  


(127.)

5611\. _Dāsīgaṇaṃ dāsagaṇaṃ,_  
_nāriyo ca alaṅkatā;_  
_Labhāmi sabbamevetaṃ,_  
_navasassassidaṃ phalaṃ._  


(128.)

5612\. _Na maṃ sītaṃ vā uṇhaṃ vā,_  
_pariḷāho na vijjati;_  
_Atho cetasikaṃ dukkhaṃ,_  
_hadaye me na vijjati._  


(129.)

5613\. _Idaṃ khāda idaṃ bhuñja,_  
_imamhi sayane saya;_  
_Labhāmi sabbamevetaṃ,_  
_navasassassidaṃ phalaṃ._  


(130.)

5614\. _Ayaṃ pacchimako dāni,_  
_carimo vattate bhavo;_  
_Ajjāpi deyyadhammo me,_  
_phalaṃ tosesi sabbadā._  


(131.)

5615\. _Navasassaṃ daditvāna,_  
_saṃghe gaṇavaruttame;_  
_Aṭṭhānisaṃse anubhomi,_  
_kammānucchavike mama._  


(132.)

5616\. _Vaṇṇavā yasavā homi,_  
_mahābhogo anītiko;_  
_Mahāpakkho sadā homi,_  
_abhejjapariso sadā._  


(133.)

5617\. _Sabbe maṃ apacāyanti,_  
_ye keci pathavissitā;_  
_Deyyadhammā ca ye keci,_  
_pure pure labhāmahaṃ._  


(134.)

5618\. _Bhikkhusaṃghassa vā majjhe,_  
_buddhaseṭṭhassa sammukhā;_  
_Sabbepi samatikkamma,_  
_denti mameva dāyakā._  


(135.)

5619\. _Paṭhamaṃ navasassañhi,_  
_datvā saṃghe gaṇuttame;_  
_Imānisaṃse anubhomi,_  
_navasassassidaṃ phalaṃ._  


(136.)

5620\. _Satasahassito kappe,_  
_yaṃ dānamadadiṃ tadā;_  
_Duggatiṃ nābhijānāmi,_  
_navasassassidaṃ phalaṃ._  


(137.)

5621\. _Kilesā jhāpitā mayhaṃ,_  
_…pe…_  
_viharāmi anāsavo._  


(138.)

5622\. _Svāgataṃ vata me āsi,_  
_…pe…_  
_kataṃ buddhassa sāsanaṃ._  


(139.)

5623\. _Paṭisambhidā catasso,_  
_…pe…_  
_kataṃ buddhassa sāsanaṃ”._  


5624\. Itthaṃ sudaṃ āyasmā sucintito thero imā gāthāyo abhāsitthāti.

---

5625\. Sucintitattherassāpadānaṃ aṭṭhamaṃ.



[Go to previous page (43.7 Ekadhammassavaniyattheraapadāna)](43.7.md) / [Go to parent page (43 Sakiṃsammajjakavagga)](../43.md) / [Go to next page (43.9 Sovaṇṇakiṅkaṇiyattheraapadāna)](43.9.md)


