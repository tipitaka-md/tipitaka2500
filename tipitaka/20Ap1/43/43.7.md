
[Home](/) / [20Ap1 Therāpadānapāḷi](...md) / [43 Sakiṃsammajjakavagga](../20Ap1/43.md)

# 𑁪𑁩𑁇𑁭 𑀏𑀓𑀥𑀫𑁆𑀫𑀲𑁆𑀲𑀯𑀦𑀺𑀬𑀢𑁆𑀣𑁂𑀭𑀅𑀧𑀤𑀸𑀦

* 𑀲𑀓𑀺𑀁𑀲𑀫𑁆𑀫𑀚𑁆𑀚𑀓𑀯𑀕𑁆𑀕

* 𑀏𑀓𑀥𑀫𑁆𑀫𑀲𑁆𑀲𑀯𑀦𑀺𑀬𑀢𑁆𑀣𑁂𑀭𑀅𑀧𑀤𑀸𑀦

(88.)

5569\. _“𑀧𑀤𑀼𑀫𑀼𑀢𑁆𑀢𑀭𑁄 𑀦𑀸𑀫 𑀚𑀺𑀦𑁄,_  
_𑀲𑀩𑁆𑀩𑀥𑀫𑁆𑀫𑀸𑀦 𑀧𑀸𑀭𑀕𑀽;_  
_𑀘𑀢𑀼𑀲𑀘𑁆𑀘𑀁 𑀧𑀓𑀸𑀲𑁂𑀦𑁆𑀢𑁄,_  
_𑀲𑀦𑁆𑀢𑀸𑀭𑁂𑀲𑀺 𑀩𑀳𑀼𑀁 𑀚𑀦𑀁𑁇_  


(89.)

5570\. _𑀅𑀳𑀁 𑀢𑁂𑀦 𑀲𑀫𑀬𑁂𑀦,_  
_𑀚𑀝𑀺𑀮𑁄 𑀉𑀕𑁆𑀕𑀢𑀸𑀧𑀦𑁄;_  
_𑀥𑀼𑀦𑀦𑁆𑀢𑁄 𑀯𑀸𑀓𑀘𑀻𑀭𑀸𑀦𑀺,_  
_𑀕𑀘𑁆𑀙𑀸𑀫𑀺 𑀅𑀫𑁆𑀩𑀭𑁂 𑀢𑀤𑀸𑁇_  


(90.)

5571\. _𑀩𑀼𑀤𑁆𑀥𑀲𑁂𑀝𑁆𑀞𑀲𑁆𑀲 𑀉𑀧𑀭𑀺,_  
_𑀕𑀦𑁆𑀢𑀼𑀁 𑀦 𑀯𑀺𑀲𑀳𑀸𑀫𑀳𑀁;_  
_𑀧𑀓𑁆𑀔𑀻𑀯 𑀲𑁂𑀮𑀫𑀸𑀲𑀚𑁆𑀚,_  
_𑀕𑀫𑀦𑀁 𑀦 𑀮𑀪𑀸𑀫𑀳𑀁𑁇_  


(91.)

5572\. _𑀉𑀤𑀓𑁂 𑀯𑁄𑀓𑁆𑀓𑀫𑀺𑀢𑁆𑀯𑀸𑀦,_  
_𑀏𑀯𑀁 𑀕𑀘𑁆𑀙𑀸𑀫𑀺 𑀅𑀫𑁆𑀩𑀭𑁂;_  
_𑀦 𑀫𑁂 𑀇𑀤𑀁 𑀪𑀽𑀢𑀧𑀼𑀩𑁆𑀩𑀁,_  
_𑀇𑀭𑀺𑀬𑀸𑀧𑀣𑀯𑀺𑀓𑁄𑀧𑀦𑀁𑁇_  


(92.)

5573\. _𑀳𑀦𑁆𑀤 𑀫𑁂𑀢𑀁 𑀕𑀯𑁂𑀲𑀺𑀲𑁆𑀲𑀁,_  
_𑀅𑀧𑁆𑀧𑁂𑀯𑀢𑁆𑀣𑀁 𑀮𑀪𑁂𑀬𑁆𑀬𑀳𑀁;_  
_𑀑𑀭𑁄𑀳𑀦𑁆𑀢𑁄 𑀅𑀦𑁆𑀢𑀮𑀺𑀓𑁆𑀔𑀸,_  
_𑀲𑀤𑁆𑀤𑀫𑀲𑁆𑀲𑁄𑀲𑀺 𑀲𑀢𑁆𑀣𑀼𑀦𑁄𑁇_  


(93.)

5574\. _𑀲𑀭𑁂𑀦 𑀭𑀚𑀦𑀻𑀬𑁂𑀦,_  
_𑀲𑀯𑀦𑀻𑀬𑁂𑀦 𑀯𑀕𑁆𑀕𑀼𑀦𑀸;_  
_𑀅𑀦𑀺𑀘𑁆𑀘𑀢𑀁 𑀓𑀣𑁂𑀦𑁆𑀢𑀲𑁆𑀲,_  
_𑀢𑀜𑁆𑀜𑁂𑀯 𑀉𑀕𑁆𑀕𑀳𑀺𑀁 𑀢𑀤𑀸;_  
_𑀅𑀦𑀺𑀘𑁆𑀘𑀲𑀜𑁆𑀜𑀫𑀼𑀕𑁆𑀕𑀬𑁆𑀳,_  
_𑀅𑀕𑀫𑀸𑀲𑀺𑀁 𑀫𑀫𑀲𑁆𑀲𑀫𑀁𑁇_  


(94.)

5575\. _𑀬𑀸𑀯𑀢𑀸𑀬𑀼𑀁 𑀯𑀲𑀺𑀢𑁆𑀯𑀸𑀦,_  
_𑀢𑀢𑁆𑀣 𑀓𑀸𑀮𑀗𑁆𑀓𑀢𑁄 𑀅𑀳𑀁;_  
_𑀘𑀭𑀺𑀫𑁂 𑀯𑀢𑁆𑀢𑀫𑀸𑀦𑀫𑁆𑀳𑀺,_  
_𑀲𑀤𑁆𑀥𑀫𑁆𑀫𑀲𑁆𑀲𑀯𑀦𑀁 𑀲𑀭𑀺𑀁𑁇_  


(95.)

5576\. _𑀢𑁂𑀦 𑀓𑀫𑁆𑀫𑁂𑀦 𑀲𑀼𑀓𑀢𑁂𑀦,_  
_𑀘𑁂𑀢𑀦𑀸𑀧𑀡𑀺𑀥𑀻𑀳𑀺 𑀘;_  
_𑀚𑀳𑀺𑀢𑁆𑀯𑀸 𑀫𑀸𑀦𑀼𑀲𑀁 𑀤𑁂𑀳𑀁,_  
_𑀢𑀸𑀯𑀢𑀺𑀁𑀲𑀫𑀕𑀘𑁆𑀙𑀳𑀁𑁇_  


(96.)

5577\. _𑀢𑀺𑀁𑀲𑀓𑀧𑁆𑀧𑀲𑀳𑀲𑁆𑀲𑀸𑀦𑀺,_  
_𑀤𑁂𑀯𑀮𑁄𑀓𑁂 𑀭𑀫𑀺𑀁 𑀅𑀳𑀁;_  
_𑀏𑀓𑀧𑀜𑁆𑀜𑀸𑀲𑀓𑁆𑀔𑀢𑁆𑀢𑀼𑀜𑁆𑀘,_  
_𑀤𑁂𑀯𑀭𑀚𑁆𑀚𑀫𑀓𑀸𑀭𑀬𑀺𑀁𑁇_  


(97.)

5578\. _𑀏𑀓𑀯𑀻𑀲𑀢𑀺𑀓𑁆𑀔𑀢𑁆𑀢𑀼𑀜𑁆𑀘,_  
_𑀘𑀓𑁆𑀓𑀯𑀢𑁆𑀢𑀻 𑀅𑀳𑁄𑀲𑀳𑀁;_  
_𑀧𑀤𑁂𑀲𑀭𑀚𑁆𑀚𑀁 𑀯𑀺𑀧𑀼𑀮𑀁,_  
_𑀕𑀡𑀦𑀸𑀢𑁄 𑀅𑀲𑀗𑁆𑀔𑀺𑀬𑀁𑁇_  


(98.)

5579\. _𑀅𑀦𑀼𑀪𑁄𑀫𑀺 𑀲𑀓𑀁 𑀧𑀼𑀜𑁆𑀜𑀁,_  
_𑀲𑀼𑀔𑀺𑀢𑁄𑀳𑀁 𑀪𑀯𑀸𑀪𑀯𑁂;_  
_𑀅𑀦𑀼𑀲𑁆𑀲𑀭𑀸𑀫𑀺 𑀢𑀁 𑀲𑀜𑁆𑀜𑀁,_  
_𑀲𑀁𑀲𑀭𑀦𑁆𑀢𑁄 𑀪𑀯𑀸𑀪𑀯𑁂;_  
_𑀦 𑀓𑁄𑀝𑀺𑀁 𑀧𑀝𑀺𑀯𑀺𑀚𑁆𑀛𑀸𑀫𑀺,_  
_𑀦𑀺𑀩𑁆𑀩𑀸𑀦𑀁 𑀅𑀘𑁆𑀘𑀼𑀢𑀁 𑀧𑀤𑀁𑁇_  


(99.)

5580\. _𑀧𑀺𑀢𑀼𑀕𑁂𑀳𑁂 𑀦𑀺𑀲𑀻𑀤𑀺𑀢𑁆𑀯𑀸,_  
_𑀲𑀫𑀡𑁄 𑀪𑀸𑀯𑀺𑀢𑀺𑀦𑁆𑀤𑁆𑀭𑀺𑀬𑁄;_  
_𑀓𑀣𑀁𑀲 𑀧𑀭𑀺𑀤𑀻𑀧𑁂𑀦𑁆𑀢𑁄,_  
_𑀅𑀦𑀺𑀘𑁆𑀘𑀢𑀫𑀼𑀤𑀸𑀳𑀭𑀺𑁇_  


(100.)

5581\. _‘𑀅𑀦𑀺𑀘𑁆𑀘𑀸 𑀯𑀢 𑀲𑀗𑁆𑀔𑀸𑀭𑀸,_  
_𑀉𑀧𑁆𑀧𑀸𑀤𑀯𑀬𑀥𑀫𑁆𑀫𑀺𑀦𑁄;_  
_𑀉𑀧𑁆𑀧𑀚𑁆𑀚𑀺𑀢𑁆𑀯𑀸 𑀦𑀺𑀭𑀼𑀚𑁆𑀛𑀦𑁆𑀢𑀺,_  
_𑀢𑁂𑀲𑀁 𑀯𑀽𑀧𑀲𑀫𑁄 𑀲𑀼𑀔𑁄’𑁇_  


(101.)

5582\. _𑀲𑀳 𑀕𑀸𑀣𑀁 𑀲𑀼𑀡𑀺𑀢𑁆𑀯𑀸𑀦,_  
_𑀧𑀼𑀩𑁆𑀩𑀲𑀜𑁆𑀜𑀫𑀦𑀼𑀲𑁆𑀲𑀭𑀺𑀁;_  
_𑀏𑀓𑀸𑀲𑀦𑁂 𑀦𑀺𑀲𑀻𑀤𑀺𑀢𑁆𑀯𑀸,_  
_𑀅𑀭𑀳𑀢𑁆𑀢𑀫𑀧𑀸𑀧𑀼𑀡𑀺𑀁𑁇_  


(102.)

5583\. _**𑀚𑀸𑀢𑀺𑀬𑀸 𑀲𑀢𑁆𑀢𑀯𑀲𑁆𑀲𑁂𑀦**,_  
_𑀅𑀭𑀳𑀢𑁆𑀢𑀫𑀧𑀸𑀧𑀼𑀡𑀺𑀁;_  
_𑀉𑀧𑀲𑀫𑁆𑀧𑀸𑀤𑀬𑀻 𑀩𑀼𑀤𑁆𑀥𑁄,_  
_𑀥𑀫𑁆𑀫𑀲𑁆𑀲𑀯𑀦𑀲𑁆𑀲𑀺𑀤𑀁 𑀨𑀮𑀁𑁇_  


(103.)

5584\. _𑀲𑀢𑀲𑀳𑀲𑁆𑀲𑀺𑀢𑁄 𑀓𑀧𑁆𑀧𑁂,_  
_𑀬𑀁 𑀥𑀫𑁆𑀫𑀫𑀲𑀼𑀡𑀺𑀁 𑀢𑀤𑀸;_  
_𑀤𑀼𑀕𑁆𑀕𑀢𑀺𑀁 𑀦𑀸𑀪𑀺𑀚𑀸𑀦𑀸𑀫𑀺,_  
_𑀥𑀫𑁆𑀫𑀲𑁆𑀲𑀯𑀦𑀲𑁆𑀲𑀺𑀤𑀁 𑀨𑀮𑀁𑁇_  


(104.)

5585\. _𑀓𑀺𑀮𑁂𑀲𑀸 𑀛𑀸𑀧𑀺𑀢𑀸 𑀫𑀬𑁆𑀳𑀁,_  
_…𑀧𑁂…_  
_𑀯𑀺𑀳𑀭𑀸𑀫𑀺 𑀅𑀦𑀸𑀲𑀯𑁄𑁇_  


(105.)

5586\. _𑀲𑁆𑀯𑀸𑀕𑀢𑀁 𑀯𑀢 𑀫𑁂 𑀆𑀲𑀺,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁𑁇_  


(106.)

5587\. _𑀧𑀝𑀺𑀲𑀫𑁆𑀪𑀺𑀤𑀸 𑀘𑀢𑀲𑁆𑀲𑁄,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁”𑁇_  


5588\. 𑀇𑀢𑁆𑀣𑀁 𑀲𑀼𑀤𑀁 𑀆𑀬𑀲𑁆𑀫𑀸 𑀏𑀓𑀥𑀫𑁆𑀫𑀲𑁆𑀲𑀯𑀦𑀺𑀬𑁄 𑀣𑁂𑀭𑁄 𑀇𑀫𑀸 𑀕𑀸𑀣𑀸𑀬𑁄 𑀅𑀪𑀸𑀲𑀺𑀢𑁆𑀣𑀸𑀢𑀺𑁇

---

5589\. 𑀏𑀓𑀥𑀫𑁆𑀫𑀲𑁆𑀲𑀯𑀦𑀺𑀬𑀢𑁆𑀣𑁂𑀭𑀲𑁆𑀲𑀸𑀧𑀤𑀸𑀦𑀁 𑀲𑀢𑁆𑀢𑀫𑀁𑁇



[Go to previous page (43.6 Ghatamaṇḍadāyakattheraapadāna)](43.6.md) / [Go to parent page (43 Sakiṃsammajjakavagga)](../20Ap1/43.md) / [Go to next page (43.8 Sucintitattheraapadāna)](43.8.md)


