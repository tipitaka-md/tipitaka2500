
[Home](/) / [20Ap1 Therāpadānapāḷi](../../20Ap1.md) / [43 Sakiṃsammajjakavagga](../43.md)

# 43.10 Soṇṇakontarikattheraapadāna

* Sakiṃsammajjakavagga

* Soṇṇakontarikattheraapadāna

(157.)

5645\. _“Manobhāvaniyaṃ buddhaṃ,_  
_attadantaṃ samāhitaṃ;_  
_Iriyamānaṃ brahmapathe,_  
_cittavūpasame rataṃ._  


(158.)

5646\. _Nittiṇṇaoghaṃ sambuddhaṃ,_  
_jhāyiṃ jhānarataṃ muniṃ;_  
_Upatitthaṃ samāpannaṃ,_  
_indivaradalappabhaṃ._  


(159.)

5647\. _Alābunodakaṃ gayha,_  
_buddhaseṭṭhaṃ upāgamiṃ;_  
_Buddhassa pāde dhovitvā,_  
_alābukamadāsahaṃ._  


(160.)

5648\. _Āṇāpesi ca sambuddho,_  
_padumuttaranāmako;_  
_‘Iminā dakamāhatvā,_  
_pādamūle ṭhapehi me’._  


(161.)

5649\. _Sādhūtihaṃ paṭissutvā,_  
_satthugāravatāya ca;_  
_Dakaṃ alābunāhatvā,_  
_buddhaseṭṭhaṃ upāgamiṃ._  


(162.)

5650\. _Anumodi mahāvīro,_  
_cittaṃ nibbāpayaṃ mama;_  
_‘Iminālābudānena,_  
_saṅkappo te samijjhatu’._  


(163.)

5651\. _Pannarasesu kappesu,_  
_devaloke ramiṃ ahaṃ;_  
_Tiṃsatikkhattuṃ rājā ca,_  
_cakkavattī ahosahaṃ._  


(164.)

5652\. _Divā vā yadi vā rattiṃ,_  
_caṅkamantassa tiṭṭhato;_  
_Sovaṇṇaṃ kontaraṃ gayha,_  
_tiṭṭhate purato mama._  


(165.)

5653\. _Buddhassa datvānalābuṃ,_  
_labhāmi soṇṇakontaraṃ;_  
_Appakampi kataṃ kāraṃ,_  
_vipulaṃ hoti tādisu._  


(166.)

5654\. _Satasahassito kappe,_  
_yaṃlābumadadiṃ tadā;_  
_Duggatiṃ nābhijānāmi,_  
_alābussa idaṃ phalaṃ._  


(167.)

5655\. _Kilesā jhāpitā mayhaṃ,_  
_…pe…_  
_viharāmi anāsavo._  


(168.)

5656\. _Svāgataṃ vata me āsi,_  
_…pe…_  
_kataṃ buddhassa sāsanaṃ._  


(169.)

5657\. _Paṭisambhidā catasso,_  
_…pe…_  
_kataṃ buddhassa sāsanaṃ”. (4537)_  


5658\. Itthaṃ sudaṃ āyasmā soṇṇakontariko thero imā gāthāyo abhāsitthāti.

---

5659\. Soṇṇakontarikattherassāpadānaṃ dasamaṃ.



---

5660\. Sakiṃsammajjakavaggo tecattālīsamo.



---

5661\. Tassuddānaṃ



5662\. _Sakiṃsammajjako thero,_  
_ekadussī ekāsanī;_  
_Kadambakoraṇḍakado,_  
_ghatassavanikopi ca._  


5663\. _Sucintiko kiṅkaṇiko,_  
_soṇṇakontarikopi ca;_  
_Ekagāthāsatañcettha,_  
_ekasattatimeva ca._  


[Go to previous page (43.9 Sovaṇṇakiṅkaṇiyattheraapadāna)](43.9.md) / [Go to parent page (43 Sakiṃsammajjakavagga)](../43.md) / [Go to next page (44 Ekavihārivagga)](../44.md)


