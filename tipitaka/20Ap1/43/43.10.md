
[Home](/) / [20Ap1 Therāpadānapāḷi](../../20Ap1.md) / [43 Sakiṃsammajjakavagga](../43.md)

# 𑁪𑁩𑁇𑁧𑁦 𑀲𑁄𑀡𑁆𑀡𑀓𑁄𑀦𑁆𑀢𑀭𑀺𑀓𑀢𑁆𑀣𑁂𑀭𑀅𑀧𑀤𑀸𑀦

* 𑀲𑀓𑀺𑀁𑀲𑀫𑁆𑀫𑀚𑁆𑀚𑀓𑀯𑀕𑁆𑀕

* 𑀲𑁄𑀡𑁆𑀡𑀓𑁄𑀦𑁆𑀢𑀭𑀺𑀓𑀢𑁆𑀣𑁂𑀭𑀅𑀧𑀤𑀸𑀦

(157.)

5645\. _“𑀫𑀦𑁄𑀪𑀸𑀯𑀦𑀺𑀬𑀁 𑀩𑀼𑀤𑁆𑀥𑀁,_  
_𑀅𑀢𑁆𑀢𑀤𑀦𑁆𑀢𑀁 𑀲𑀫𑀸𑀳𑀺𑀢𑀁;_  
_𑀇𑀭𑀺𑀬𑀫𑀸𑀦𑀁 𑀩𑁆𑀭𑀳𑁆𑀫𑀧𑀣𑁂,_  
_𑀘𑀺𑀢𑁆𑀢𑀯𑀽𑀧𑀲𑀫𑁂 𑀭𑀢𑀁𑁇_  


(158.)

5646\. _𑀦𑀺𑀢𑁆𑀢𑀺𑀡𑁆𑀡𑀑𑀖𑀁 𑀲𑀫𑁆𑀩𑀼𑀤𑁆𑀥𑀁,_  
_𑀛𑀸𑀬𑀺𑀁 𑀛𑀸𑀦𑀭𑀢𑀁 𑀫𑀼𑀦𑀺𑀁;_  
_𑀉𑀧𑀢𑀺𑀢𑁆𑀣𑀁 𑀲𑀫𑀸𑀧𑀦𑁆𑀦𑀁,_  
_𑀇𑀦𑁆𑀤𑀺𑀯𑀭𑀤𑀮𑀧𑁆𑀧𑀪𑀁𑁇_  


(159.)

5647\. _𑀅𑀮𑀸𑀩𑀼𑀦𑁄𑀤𑀓𑀁 𑀕𑀬𑁆𑀳,_  
_𑀩𑀼𑀤𑁆𑀥𑀲𑁂𑀝𑁆𑀞𑀁 𑀉𑀧𑀸𑀕𑀫𑀺𑀁;_  
_𑀩𑀼𑀤𑁆𑀥𑀲𑁆𑀲 𑀧𑀸𑀤𑁂 𑀥𑁄𑀯𑀺𑀢𑁆𑀯𑀸,_  
_𑀅𑀮𑀸𑀩𑀼𑀓𑀫𑀤𑀸𑀲𑀳𑀁𑁇_  


(160.)

5648\. _𑀆𑀡𑀸𑀧𑁂𑀲𑀺 𑀘 𑀲𑀫𑁆𑀩𑀼𑀤𑁆𑀥𑁄,_  
_𑀧𑀤𑀼𑀫𑀼𑀢𑁆𑀢𑀭𑀦𑀸𑀫𑀓𑁄;_  
_‘𑀇𑀫𑀺𑀦𑀸 𑀤𑀓𑀫𑀸𑀳𑀢𑁆𑀯𑀸,_  
_𑀧𑀸𑀤𑀫𑀽𑀮𑁂 𑀞𑀧𑁂𑀳𑀺 𑀫𑁂’𑁇_  


(161.)

5649\. _𑀲𑀸𑀥𑀽𑀢𑀺𑀳𑀁 𑀧𑀝𑀺𑀲𑁆𑀲𑀼𑀢𑁆𑀯𑀸,_  
_𑀲𑀢𑁆𑀣𑀼𑀕𑀸𑀭𑀯𑀢𑀸𑀬 𑀘;_  
_𑀤𑀓𑀁 𑀅𑀮𑀸𑀩𑀼𑀦𑀸𑀳𑀢𑁆𑀯𑀸,_  
_𑀩𑀼𑀤𑁆𑀥𑀲𑁂𑀝𑁆𑀞𑀁 𑀉𑀧𑀸𑀕𑀫𑀺𑀁𑁇_  


(162.)

5650\. _𑀅𑀦𑀼𑀫𑁄𑀤𑀺 𑀫𑀳𑀸𑀯𑀻𑀭𑁄,_  
_𑀘𑀺𑀢𑁆𑀢𑀁 𑀦𑀺𑀩𑁆𑀩𑀸𑀧𑀬𑀁 𑀫𑀫;_  
_‘𑀇𑀫𑀺𑀦𑀸𑀮𑀸𑀩𑀼𑀤𑀸𑀦𑁂𑀦,_  
_𑀲𑀗𑁆𑀓𑀧𑁆𑀧𑁄 𑀢𑁂 𑀲𑀫𑀺𑀚𑁆𑀛𑀢𑀼’𑁇_  


(163.)

5651\. _𑀧𑀦𑁆𑀦𑀭𑀲𑁂𑀲𑀼 𑀓𑀧𑁆𑀧𑁂𑀲𑀼,_  
_𑀤𑁂𑀯𑀮𑁄𑀓𑁂 𑀭𑀫𑀺𑀁 𑀅𑀳𑀁;_  
_𑀢𑀺𑀁𑀲𑀢𑀺𑀓𑁆𑀔𑀢𑁆𑀢𑀼𑀁 𑀭𑀸𑀚𑀸 𑀘,_  
_𑀘𑀓𑁆𑀓𑀯𑀢𑁆𑀢𑀻 𑀅𑀳𑁄𑀲𑀳𑀁𑁇_  


(164.)

5652\. _𑀤𑀺𑀯𑀸 𑀯𑀸 𑀬𑀤𑀺 𑀯𑀸 𑀭𑀢𑁆𑀢𑀺𑀁,_  
_𑀘𑀗𑁆𑀓𑀫𑀦𑁆𑀢𑀲𑁆𑀲 𑀢𑀺𑀝𑁆𑀞𑀢𑁄;_  
_𑀲𑁄𑀯𑀡𑁆𑀡𑀁 𑀓𑁄𑀦𑁆𑀢𑀭𑀁 𑀕𑀬𑁆𑀳,_  
_𑀢𑀺𑀝𑁆𑀞𑀢𑁂 𑀧𑀼𑀭𑀢𑁄 𑀫𑀫𑁇_  


(165.)

5653\. _𑀩𑀼𑀤𑁆𑀥𑀲𑁆𑀲 𑀤𑀢𑁆𑀯𑀸𑀦𑀮𑀸𑀩𑀼𑀁,_  
_𑀮𑀪𑀸𑀫𑀺 𑀲𑁄𑀡𑁆𑀡𑀓𑁄𑀦𑁆𑀢𑀭𑀁;_  
_𑀅𑀧𑁆𑀧𑀓𑀫𑁆𑀧𑀺 𑀓𑀢𑀁 𑀓𑀸𑀭𑀁,_  
_𑀯𑀺𑀧𑀼𑀮𑀁 𑀳𑁄𑀢𑀺 𑀢𑀸𑀤𑀺𑀲𑀼𑁇_  


(166.)

5654\. _𑀲𑀢𑀲𑀳𑀲𑁆𑀲𑀺𑀢𑁄 𑀓𑀧𑁆𑀧𑁂,_  
_𑀬𑀁𑀮𑀸𑀩𑀼𑀫𑀤𑀤𑀺𑀁 𑀢𑀤𑀸;_  
_𑀤𑀼𑀕𑁆𑀕𑀢𑀺𑀁 𑀦𑀸𑀪𑀺𑀚𑀸𑀦𑀸𑀫𑀺,_  
_𑀅𑀮𑀸𑀩𑀼𑀲𑁆𑀲 𑀇𑀤𑀁 𑀨𑀮𑀁𑁇_  


(167.)

5655\. _𑀓𑀺𑀮𑁂𑀲𑀸 𑀛𑀸𑀧𑀺𑀢𑀸 𑀫𑀬𑁆𑀳𑀁,_  
_…𑀧𑁂…_  
_𑀯𑀺𑀳𑀭𑀸𑀫𑀺 𑀅𑀦𑀸𑀲𑀯𑁄𑁇_  


(168.)

5656\. _𑀲𑁆𑀯𑀸𑀕𑀢𑀁 𑀯𑀢 𑀫𑁂 𑀆𑀲𑀺,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁𑁇_  


(169.)

5657\. _𑀧𑀝𑀺𑀲𑀫𑁆𑀪𑀺𑀤𑀸 𑀘𑀢𑀲𑁆𑀲𑁄,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁”𑁇 (𑁪𑁫𑁩𑁭)_  


5658\. 𑀇𑀢𑁆𑀣𑀁 𑀲𑀼𑀤𑀁 𑀆𑀬𑀲𑁆𑀫𑀸 𑀲𑁄𑀡𑁆𑀡𑀓𑁄𑀦𑁆𑀢𑀭𑀺𑀓𑁄 𑀣𑁂𑀭𑁄 𑀇𑀫𑀸 𑀕𑀸𑀣𑀸𑀬𑁄 𑀅𑀪𑀸𑀲𑀺𑀢𑁆𑀣𑀸𑀢𑀺𑁇

---

5659\. 𑀲𑁄𑀡𑁆𑀡𑀓𑁄𑀦𑁆𑀢𑀭𑀺𑀓𑀢𑁆𑀣𑁂𑀭𑀲𑁆𑀲𑀸𑀧𑀤𑀸𑀦𑀁 𑀤𑀲𑀫𑀁𑁇



---

5660\. 𑀲𑀓𑀺𑀁𑀲𑀫𑁆𑀫𑀚𑁆𑀚𑀓𑀯𑀕𑁆𑀕𑁄 𑀢𑁂𑀘𑀢𑁆𑀢𑀸𑀮𑀻𑀲𑀫𑁄𑁇



---

5661\. 𑀢𑀲𑁆𑀲𑀼𑀤𑁆𑀤𑀸𑀦𑀁



5662\. _𑀲𑀓𑀺𑀁𑀲𑀫𑁆𑀫𑀚𑁆𑀚𑀓𑁄 𑀣𑁂𑀭𑁄,_  
_𑀏𑀓𑀤𑀼𑀲𑁆𑀲𑀻 𑀏𑀓𑀸𑀲𑀦𑀻;_  
_𑀓𑀤𑀫𑁆𑀩𑀓𑁄𑀭𑀡𑁆𑀟𑀓𑀤𑁄,_  
_𑀖𑀢𑀲𑁆𑀲𑀯𑀦𑀺𑀓𑁄𑀧𑀺 𑀘𑁇_  


5663\. _𑀲𑀼𑀘𑀺𑀦𑁆𑀢𑀺𑀓𑁄 𑀓𑀺𑀗𑁆𑀓𑀡𑀺𑀓𑁄,_  
_𑀲𑁄𑀡𑁆𑀡𑀓𑁄𑀦𑁆𑀢𑀭𑀺𑀓𑁄𑀧𑀺 𑀘;_  
_𑀏𑀓𑀕𑀸𑀣𑀸𑀲𑀢𑀜𑁆𑀘𑁂𑀢𑁆𑀣,_  
_𑀏𑀓𑀲𑀢𑁆𑀢𑀢𑀺𑀫𑁂𑀯 𑀘𑁇_  


[Go to previous page (43.9 Sovaṇṇakiṅkaṇiyattheraapadāna)](43.9.md) / [Go to parent page (43 Sakiṃsammajjakavagga)](../43.md) / [Go to next page (44 Ekavihārivagga)](../44.md)


