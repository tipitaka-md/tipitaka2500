
[Home](/) / [20Ap1 Therāpadānapāḷi](../../20Ap1.md) / [43 Sakiṃsammajjakavagga](../43.md)

# 43.1 Sakiṃsammajjakattheraapadāna

* Sakiṃsammajjakavagga

* Sakiṃsammajjakattheraapadāna

(1.)

5470\. _“Vipassino bhagavato,_  
_pāṭaliṃ bodhimuttamaṃ;_  
_Disvāva taṃ pādapaggaṃ,_  
_tattha cittaṃ pasādayiṃ._  


(2.)

5471\. _Sammajjaniṃ gahetvāna,_  
_bodhiṃ sammajji tāvade;_  
_Sammajjitvāna taṃ bodhiṃ,_  
_avandiṃ pāṭaliṃ ahaṃ._  


(3.)

5472\. _Tattha cittaṃ pasādetvā,_  
_sire katvāna añjaliṃ;_  
_Namassamāno taṃ bodhiṃ,_  
_gañchiṃ paṭikuṭiṃ ahaṃ._  


(4.)

5473\. _Tādimaggena gacchāmi,_  
_saranto bodhimuttamaṃ;_  
_Ajagaro maṃ pīḷesi,_  
_ghorarūpo mahabbalo._  


(5.)

5474\. _Āsanne me kataṃ kammaṃ,_  
_phalena tosayī mamaṃ;_  
_Kaḷevaraṃ me gilati,_  
_devaloke ramāmahaṃ._  


(6.)

5475\. _Anāvilaṃ mama cittaṃ,_  
_visuddhaṃ paṇḍaraṃ sadā;_  
_Sokasallaṃ na jānāmi,_  
_cittasantāpanaṃ mama._  


(7.)

5476\. _Kuṭṭhaṃ gaṇḍo kilāso ca,_  
_apamāro vitacchikā;_  
_Daddu kaṇḍu ca me natthi,_  
_phalaṃ sammajjanāyidaṃ._  


(8.)

5477\. _Soko ca paridevo ca,_  
_hadaye me na vijjati;_  
_Abhantaṃ ujukaṃ cittaṃ,_  
_phalaṃ sammajjanāyidaṃ._  


(9.)

5478\. _Samādhīsu na majjāmi,_  
_visadaṃ hoti mānasaṃ;_  
_Yaṃ yaṃ samādhimicchāmi,_  
_so so sampajjate mamaṃ._  


(10.)

5479\. _Rajanīye na rajjāmi,_  
_atho dussaniyesu ca;_  
_Mohanīye na muyhāmi,_  
_phalaṃ sammajjanāyidaṃ._  


(11.)

5480\. _Ekanavutito kappe,_  
_yaṃ kammamakariṃ tadā;_  
_Duggatiṃ nābhijānāmi,_  
_phalaṃ sammajjanāyidaṃ._  


(12.)

5481\. _Kilesā jhāpitā mayhaṃ,_  
_bhavā sabbe samūhatā;_  
_Nāgova bandhanaṃ chetvā,_  
_viharāmi anāsavo._  


(13.)

5482\. _Svāgataṃ vata me āsi,_  
_mama buddhassa santike;_  
_Tisso vijjā anuppattā,_  
_kataṃ buddhassa sāsanaṃ._  


(14.)

5483\. _Paṭisambhidā catasso,_  
_vimokkhāpi ca aṭṭhime;_  
_Chaḷabhiññā sacchikatā,_  
_kataṃ buddhassa sāsanaṃ”._  


5484\. Itthaṃ sudaṃ āyasmā sakiṃsammajjako thero imā gāthāyo abhāsitthāti.

---

5485\. Sakiṃsammajjakattherassāpadānaṃ paṭhamaṃ.



[Go to previous page (43 Sakiṃsammajjakavagga)](../43.md) / [Go to parent page (43 Sakiṃsammajjakavagga)](../43.md) / [Go to next page (43.2 Ekadussadāyakattheraapadāna)](43.2.md)


