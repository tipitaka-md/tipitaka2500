
[Home](/) / [20Ap1 Therāpadānapāḷi](../../20Ap1.md) / [44 Ekavihārivagga](../44.md)

# 44.2 Ekasaṅkhiyattheraapadāna

* Ekavihārivagga

* Ekasaṅkhiyattheraapadāna

(13.)

5678\. _“Vipassino bhagavato,_  
_mahābodhimaho ahu;_  
_Mahājanā samāgamma,_  
_pūjenti bodhimuttamaṃ._  


(14.)

5679\. _Na hi taṃ orakaṃ maññe,_  
_buddhaseṭṭho bhavissati;_  
_Yassāyaṃ īdisā bodhi,_  
_pūjanīyā ca satthuno._  


(15.)

5680\. _Tato saṅkhaṃ gahetvāna,_  
_bodhirukkhamupaṭṭhahiṃ;_  
_Dhamanto sabbadivasaṃ,_  
_avandiṃ bodhimuttamaṃ._  


(16.)

5681\. _Āsannake kataṃ kammaṃ,_  
_devalokaṃ apāpayī;_  
_Kaḷevaraṃ me patitaṃ,_  
_devaloke ramāmahaṃ._  


(17.)

5682\. _Saṭṭhituriyasahassāni,_  
_tuṭṭhahaṭṭhā pamoditā;_  
_Sadā mayhaṃ upaṭṭhanti,_  
_buddhapūjāyidaṃ phalaṃ._  


(18.)

5683\. _Ekasattatime kappe,_  
_rājā āsiṃ sudassano;_  
_Cāturanto vijitāvī,_  
_jambumaṇḍassa issaro._  


(19.)

5684\. _Tato aṅgasatā turiyā,_  
_parivārenti maṃ sadā;_  
_Anubhomi sakaṃ kammaṃ,_  
_upaṭṭhānassidaṃ phalaṃ._  


(20.)

5685\. _Yaṃ yaṃ yonupapajjāmi,_  
_devattaṃ atha mānusaṃ;_  
_Mātukucchigatassāpi,_  
_vajjare bheriyo sadā._  


(21.)

5686\. _Upaṭṭhitvāna sambuddhaṃ,_  
_anubhutvāna sampadā;_  
_Sivaṃ sukhemaṃ amataṃ,_  
_pattomhi acalaṃ padaṃ._  


(22.)

5687\. _Ekanavutito kappe,_  
_yaṃ kammamakariṃ tadā;_  
_Duggatiṃ nābhijānāmi,_  
_buddhapūjāyidaṃ phalaṃ._  


(23.)

5688\. _Kilesā jhāpitā mayhaṃ,_  
_…pe…_  
_viharāmi anāsavo._  


(24.)

5689\. _Svāgataṃ vata me āsi,_  
_…pe…_  
_kataṃ buddhassa sāsanaṃ._  


(25.)

5690\. _Paṭisambhidā catasso,_  
_…pe…_  
_kataṃ buddhassa sāsanaṃ”._  


5691\. Itthaṃ sudaṃ āyasmā ekasaṅkhiyo thero imā gāthāyo abhāsitthāti.

---

5692\. Ekasaṅkhiyattherassāpadānaṃ dutiyaṃ.



[Go to previous page (44.1 Ekavihārikattheraapadāna)](44.1.md) / [Go to parent page (44 Ekavihārivagga)](../44.md) / [Go to next page (44.3 Pāṭihīrasaññakattheraapadāna)](44.3.md)


