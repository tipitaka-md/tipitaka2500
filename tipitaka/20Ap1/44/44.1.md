
[Home](/) / [20Ap1 Therāpadānapāḷi](../../20Ap1.md) / [44 Ekavihārivagga](../44.md)

# 44.1 Ekavihārikattheraapadāna

* Ekavihārivagga

* Ekavihārikattheraapadāna

(1.)

5664\. _“Imamhi bhaddake kappe,_  
_brahmabandhu mahāyaso;_  
_Kassapo nāma gottena,_  
_uppajji vadataṃ varo._  


(2.)

5665\. _Nippapañco nirālambo,_  
_ākāsasamamānaso;_  
_Suññatābahulo tādī,_  
_animittarato vasī._  


(3.)

5666\. _Asaṅgacitto nikleso,_  
_asaṃsaṭṭho kule gaṇe;_  
_Mahākāruṇiko vīro,_  
_vinayopāyakovido._  


(4.)

5667\. _Uyyutto parakiccesu,_  
_vinayanto sadevake;_  
_Nibbānagamanaṃ maggaṃ,_  
_gatiṃ paṅkavisosanaṃ._  


(5.)

5668\. _Amataṃ paramassādaṃ,_  
_jarāmaccunivāraṇaṃ;_  
_Mahāparisamajjhe so,_  
_nisinno lokatārako._  


(6.)

5669\. _Karavīkaruto nātho,_  
_brahmaghoso tathāgato;_  
_Uddharanto mahāduggā,_  
_vippanaṭṭhe anāyake._  


(7.)

5670\. _Desento virajaṃ dhammaṃ,_  
_diṭṭho me lokanāyako;_  
_Tassa dhammaṃ suṇitvāna,_  
_pabbajiṃ anagāriyaṃ._  


(8.)

5671\. _Pabbajitvā tadāpāhaṃ,_  
_cintento jinasāsanaṃ;_  
_Ekakova vane ramme,_  
_vasiṃ saṃsaggapīḷito._  


(9.)

5672\. _Sakkāyavūpakāso me,_  
_hetubhūto mamābhavī;_  
_Manaso vūpakāsassa,_  
_saṃsaggabhayadassino._  


(10.)

5673\. _Kilesā jhāpitā mayhaṃ,_  
_bhavā sabbe samūhatā;_  
_Nāgova bandhanaṃ chetvā,_  
_viharāmi anāsavo._  


(11.)

5674\. _Svāgataṃ vata me āsi,_  
_mama buddhassa santike;_  
_Tisso vijjā anuppattā,_  
_kataṃ buddhassa sāsanaṃ._  


(12.)

5675\. _Paṭisambhidā catasso,_  
_vimokkhāpi ca aṭṭhime;_  
_Chaḷabhiññā sacchikatā,_  
_kataṃ buddhassa sāsanaṃ”._  


5676\. Itthaṃ sudaṃ āyasmā ekavihāriko thero imā gāthāyo abhāsitthāti.

---

5677\. Ekavihārikattherassāpadānaṃ paṭhamaṃ.



[Go to previous page (44 Ekavihārivagga)](../44.md) / [Go to parent page (44 Ekavihārivagga)](../44.md) / [Go to next page (44.2 Ekasaṅkhiyattheraapadāna)](44.2.md)


