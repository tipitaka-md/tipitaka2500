
[Home](/) / [20Ap1 Therāpadānapāḷi](../../20Ap1.md) / [44 Ekavihārivagga](../44.md)

# 44.4 Ñāṇatthavikattheraapadāna

* Ekavihārivagga

* Ñāṇatthavikattheraapadāna

(35.)

5704\. _“Kaṇikāraṃva jalitaṃ,_  
_dīparukkhaṃva jotitaṃ;_  
_Kañcanaṃva virocantaṃ,_  
_addasaṃ dvipaduttamaṃ._  


(36.)

5705\. _Kamaṇḍaluṃ ṭhapetvāna,_  
_vākacīrañca kuṇḍikaṃ;_  
_Ekaṃsaṃ ajinaṃ katvā,_  
_buddhaseṭṭhaṃ thaviṃ ahaṃ._  


(37.)

5706\. _‘Tamandhakāraṃ vidhamaṃ,_  
_mohajālasamākulaṃ;_  
_Ñāṇālokaṃ dassetvāna,_  
_nittiṇṇosi mahāmuni._  


(38.)

5707\. _Samuddharasimaṃ lokaṃ,_  
_sabbāvantamanuttaraṃ;_  
_Ñāṇe te upamā natthi,_  
_yāvatājagatogati._  


(39.)

5708\. _Tena ñāṇena sabbaññū,_  
_iti buddho pavuccati;_  
_Vandāmi taṃ mahāvīraṃ,_  
_sabbaññutamanāvaraṃ’._  


(40.)

5709\. _Satasahassito kappe,_  
_buddhaseṭṭhaṃ thaviṃ ahaṃ;_  
_Duggatiṃ nābhijānāmi,_  
_ñāṇatthavāyidaṃ phalaṃ._  


(41.)

5710\. _Kilesā jhāpitā mayhaṃ,_  
_…pe…_  
_viharāmi anāsavo._  


(42.)

5711\. _Svāgataṃ vata me āsi,_  
_…pe…_  
_kataṃ buddhassa sāsanaṃ._  


(43.)

5712\. _Paṭisambhidā catasso,_  
_…pe…_  
_kataṃ buddhassa sāsanaṃ”._  


5713\. Itthaṃ sudaṃ āyasmā ñāṇatthaviko thero imā gāthāyo abhāsitthāti.

---

5714\. Ñāṇatthavikattherassāpadānaṃ catutthaṃ.



[Go to previous page (44.3 Pāṭihīrasaññakattheraapadāna)](44.3.md) / [Go to parent page (44 Ekavihārivagga)](../44.md) / [Go to next page (44.5 Ucchukhaṇḍikattheraapadāna)](44.5.md)


