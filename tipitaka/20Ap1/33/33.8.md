
[Home](/) / [20Ap1 Therāpadānapāḷi](../../20Ap1.md) / [33 Umāpupphiyavagga](../33.md)

# 33.8 Sumanāveḷiyattheraapadāna

* Umāpupphiyavagga

* Sumanāveḷiyattheraapadāna

(64.)

3664\. _“Vessabhussa bhagavato,_  
_lokajeṭṭhassa tādino;_  
_Sabbe janā samāgamma,_  
_mahāpūjaṃ karonti te._  


(65.)

3665\. _Sudhāya piṇḍaṃ katvāna,_  
_āveḷaṃ sumanāyahaṃ;_  
_Sīhāsanassa purato,_  
_abhiropesahaṃ tadā._  


(66.)

3666\. _Sabbe janā samāgamma,_  
_pekkhanti pupphamuttamaṃ;_  
_Kenidaṃ pūjitaṃ pupphaṃ,_  
_buddhaseṭṭhassa tādino._  


(67.)

3667\. _Tena cittappasādena,_  
_nimmānaṃ upapajjahaṃ;_  
_Anubhomi sakaṃ kammaṃ,_  
_pubbe sukatamattano._  


(68.)

3668\. _Yaṃ yaṃ yonupapajjāmi,_  
_devattaṃ atha mānusaṃ;_  
_Sabbesānaṃ piyo homi,_  
_pupphapūjāyidaṃ phalaṃ._  


(69.)

3669\. _Nābhijānāmi kāyena,_  
_vācāya uda cetasā;_  
_Saṃyatānaṃ tapassīnaṃ,_  
_kataṃ akkositaṃ mayā._  


(70.)

3670\. _Tena sucaritenāhaṃ,_  
_cittassa paṇidhīhi ca;_  
_Sabbesaṃ pūjito homi,_  
_anakkosassidaṃ phalaṃ._  


(71.)

3671\. _Ito ekādase kappe,_  
_sahassārosi khattiyo;_  
_Sattaratanasampanno,_  
_cakkavattī mahabbalo._  


(72.)

3672\. _Paṭisambhidā catasso,_  
_…pe…_  
_kataṃ buddhassa sāsanaṃ”._  


3673\. Itthaṃ sudaṃ āyasmā sumanāveḷiyo thero imā gāthāyo abhāsitthāti.

---

3674\. Sumanāveḷiyattherassāpadānaṃ aṭṭhamaṃ.



[Go to previous page (33.7 Nigguṇḍipupphiyattheraapadāna)](33.7.md) / [Go to parent page (33 Umāpupphiyavagga)](../33.md) / [Go to next page (33.9 Pupphacchattiyattheraapadāna)](33.9.md)


