
[Home](/) / [20Ap1 Therāpadānapāḷi](../../20Ap1.md) / [33 Umāpupphiyavagga](../33.md)

# 33.4 Yaññasāmikattheraapadāna

* Umāpupphiyavagga

* Yaññasāmikattheraapadāna

(17.)

3608\. _“Jātiyā sattavassohaṃ,_  
_ahosiṃ mantapāragū;_  
_Kulavattaṃ adhāresiṃ,_  
_yañño ussāhito mayā._  


(18.)

3609\. _Cullāsītisahassāni,_  
_pasū haññanti me tadā;_  
_Sārathambhupanītāni,_  
_yaññatthāya upaṭṭhitā._  


(19.)

3610\. _Ukkāmukhapahaṭṭhova,_  
_khadiraṅgārasannibho;_  
_Udayantova sūriyo,_  
_puṇṇamāyeva candimā._  


(20.)

3611\. _Siddhattho sabbasiddhattho,_  
_tilokamahito hito;_  
_Upagantvāna sambuddho,_  
_idaṃ vacanamabravi._  


(21.)

3612\. _‘Ahiṃsā sabbapāṇīnaṃ,_  
_kumāra mama ruccati;_  
_Theyyā ca aticārā ca,_  
_majjapānā ca ārati._  


(22.)

3613\. _Rati ca samacariyāya,_  
_bāhusaccaṃ kataññutā;_  
_Diṭṭhe dhamme parattha ca,_  
_dhammā ete pasaṃsiyā._  


(23.)

3614\. _Ete dhamme bhāvayitvā,_  
_sabbasattahite rato;_  
_Buddhe cittaṃ pasādetvā,_  
_bhāvehi maggamuttamaṃ’._  


(24.)

3615\. _Idaṃ vatvāna sabbaññū,_  
_lokajeṭṭho narāsabho;_  
_Mamevaṃ anusāsitvā,_  
_vehāsaṃ uggato gato._  


(25.)

3616\. _Pubbe cittaṃ visodhetvā,_  
_pacchā cittaṃ pasādayiṃ;_  
_Tena cittappasādena,_  
_tusitaṃ upapajjahaṃ._  


(26.)

3617\. _Catunnavutito kappe,_  
_yadā cittaṃ pasādayiṃ;_  
_Duggatiṃ nābhijānāmi,_  
_buddhasaññāyidaṃ phalaṃ._  


(27.)

3618\. _Paṭisambhidā catasso,_  
_…pe…_  
_kataṃ buddhassa sāsanaṃ”._  


3619\. Itthaṃ sudaṃ āyasmā yaññasāmiko thero imā gāthāyo abhāsitthāti.

---

3620\. Yaññasāmikattherassāpadānaṃ catutthaṃ.



[Go to previous page (33.3 Hāsajanakattheraapadāna)](33.3.md) / [Go to parent page (33 Umāpupphiyavagga)](../33.md) / [Go to next page (33.5 Nimittasaññakattheraapadāna)](33.5.md)


