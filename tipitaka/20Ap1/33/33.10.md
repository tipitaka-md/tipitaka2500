
[Home](/) / [20Ap1 Therāpadānapāḷi](../../20Ap1.md) / [33 Umāpupphiyavagga](../33.md)

# 33.10 Saparivārachattadāyakattheraapadāna

* Umāpupphiyavagga

* Saparivārachattadāyakattheraapadāna

(82.)

3686\. _“Padumuttaro lokavidū,_  
_āhutīnaṃ paṭiggaho;_  
_Ākāse jalavuṭṭhīva,_  
_vassate dhammavuṭṭhiyā._  


(83.)

3687\. _Tamaddasāsiṃ sambuddhaṃ,_  
_desentaṃ amataṃ padaṃ;_  
_Sakaṃ cittaṃ pasādetvā,_  
_agamāsiṃ sakaṃ gharaṃ._  


(84.)

3688\. _Chattaṃ alaṅkataṃ gayha,_  
_upagacchiṃ naruttamaṃ;_  
_Haṭṭho haṭṭhena cittena,_  
_ākāse ukkhipiṃ ahaṃ._  


(85.)

3689\. _Susaṅgahitayānaṃva,_  
_dantova sāvakuttamo;_  
_Upagantvāna sambuddhaṃ,_  
_matthake sampatiṭṭhahi._  


(86.)

3690\. _Anukampako kāruṇiko,_  
_buddho lokagganāyako;_  
_Bhikkhusaṃghe nisīditvā,_  
_imā gāthā abhāsatha._  


(87.)

3691\. _‘Yena chattamidaṃ dinnaṃ,_  
_alaṅkataṃ manoramaṃ;_  
_Tena cittappasādena,_  
_duggatiṃ so na gacchati._  


(88.)

3692\. _Sattakkhattuñca devesu,_  
_devarajjaṃ karissati;_  
_Bāttiṃsakkhattuñca rājā,_  
_cakkavattī bhavissati._  


(89.)

3693\. _Kappasatasahassamhi,_  
_okkākakulasambhavo;_  
_Gotamo nāma gottena,_  
_satthā loke bhavissati._  


(90.)

3694\. _Tassa dhammesu dāyādo,_  
_oraso dhammanimmito;_  
_Sabbāsave pariññāya,_  
_nibbāyissatināsavo’._  


(91.)

3695\. _Buddhassa giramaññāya,_  
_vācāsabhimudīritaṃ;_  
_Pasannacitto sumano,_  
_bhiyyo hāsaṃ janesahaṃ._  


(92.)

3696\. _Jahitvā mānusaṃ yoniṃ,_  
_Dibbaṃ yoniṃ samajjhagaṃ;_  
_Vimānamuttamaṃ mayhaṃ,_  
_Abbhuggataṃ manoramaṃ._  


(93.)

3697\. _Vimānā nikkhamantassa,_  
_setacchattaṃ dharīyati;_  
_Tadā saññaṃ paṭilabhiṃ,_  
_pubbakammassidaṃ phalaṃ._  


(94.)

3698\. _Devalokā cavitvāna,_  
_manussattañca āgamiṃ;_  
_Chattiṃsakkhattuṃ cakkavattī,_  
_sattakappasatamhito._  


(95.)

3699\. _Tamhā kāyā cavitvāna,_  
_āgacchiṃ tidasaṃ puraṃ;_  
_Saṃsaritvānupubbena,_  
_mānusaṃ punarāgamiṃ._  


(96.)

3700\. _Okkantaṃ mātukucchiṃ maṃ,_  
_setacchattaṃ adhārayuṃ;_  
_Jātiyā sattavassohaṃ,_  
_pabbajiṃ anagāriyaṃ._  


(97.)

3701\. _Sunando nāma nāmena,_  
_brāhmaṇo mantapāragū;_  
_Phalikaṃ chattamādāya,_  
_sāvakaggassa so tadā._  


(98.)

3702\. _Anumodi mahāvīro,_  
_sāriputto mahākathī;_  
_Sutvānumodanaṃ tassa,_  
_pubbakammamanussariṃ._  


(99.)

3703\. _Añjaliṃ paggahetvāna,_  
_sakaṃ cittaṃ pasādayiṃ;_  
_Saritvā purimaṃ kammaṃ,_  
_arahattamapāpuṇiṃ._  


(100.)

3704\. _Uṭṭhāya āsanā tamhā,_  
_sire katvāna añjaliṃ;_  
_Sambuddhaṃ abhivādetvā,_  
_imaṃ vācaṃ udīrayiṃ._  


(101.)

3705\. _Satasahassito kappe,_  
_buddho loke anuttaro;_  
_Padumuttaro lokavidū,_  
_āhutīnaṃ paṭiggaho._  


(102.)

3706\. _Tassa chattaṃ mayā dinnaṃ,_  
_vicittaṃ samalaṅkataṃ;_  
_Ubho hatthehi paggaṇhi,_  
_sayambhū aggapuggalo._  


(103.)

3707\. _Aho buddhā aho dhammā,_  
_aho no satthusampadā;_  
_Ekacchattassa dānena,_  
_duggatiṃ nupapajjahaṃ._  


(104.)

3708\. _Kilesā jhāpitā mayhaṃ,_  
_bhavā sabbe samūhatā;_  
_Sabbāsave pariññāya,_  
_viharāmi anāsavo._  


(105.)

3709\. _Paṭisambhidā catasso,_  
_…pe…_  
_kataṃ buddhassa sāsanaṃ”. (2925)_  


3710\. Itthaṃ sudaṃ āyasmā saparivārachattadāyako thero imā gāthāyo abhāsitthāti.

---

3711\. Saparivārachattadāyakattherassāpadānaṃ dasamaṃ.



---

3712\. Umāpupphiyavaggo tettiṃsatimo.



---

3713\. Tassuddānaṃ



3714\. _Umāpupphañca pulinaṃ,_  
_hāso yañño nimittako;_  
_Saṃsāvako nigguṇḍī ca,_  
_sumanaṃ pupphachattako;_  
_Saparivārachatto ca,_  
_gāthā sattasatuttarāti._  


[Go to previous page (33.9 Pupphacchattiyattheraapadāna)](33.9.md) / [Go to parent page (33 Umāpupphiyavagga)](../33.md) / [Go to next page (34 Gandhodakavagga)](../34.md)


