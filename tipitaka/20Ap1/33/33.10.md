
[Home](/) / [20Ap1 Therāpadānapāḷi](/tipitaka/20Ap1.md) / [33 Umāpupphiyavagga](/tipitaka/20Ap1/33.md)

# 𑁩𑁩𑁇𑁧𑁦 𑀲𑀧𑀭𑀺𑀯𑀸𑀭𑀙𑀢𑁆𑀢𑀤𑀸𑀬𑀓𑀢𑁆𑀣𑁂𑀭𑀅𑀧𑀤𑀸𑀦

### 𑀉𑀫𑀸𑀧𑀼𑀧𑁆𑀨𑀺𑀬𑀯𑀕𑁆𑀕

### 𑀲𑀧𑀭𑀺𑀯𑀸𑀭𑀙𑀢𑁆𑀢𑀤𑀸𑀬𑀓𑀢𑁆𑀣𑁂𑀭𑀅𑀧𑀤𑀸𑀦

(82.)

3686. _“𑀧𑀤𑀼𑀫𑀼𑀢𑁆𑀢𑀭𑁄 𑀮𑁄𑀓𑀯𑀺𑀤𑀽,_  
_𑀆𑀳𑀼𑀢𑀻𑀦𑀁 𑀧𑀝𑀺𑀕𑁆𑀕𑀳𑁄;_  
_𑀆𑀓𑀸𑀲𑁂 𑀚𑀮𑀯𑀼𑀝𑁆𑀞𑀻𑀯,_  
_𑀯𑀲𑁆𑀲𑀢𑁂 𑀥𑀫𑁆𑀫𑀯𑀼𑀝𑁆𑀞𑀺𑀬𑀸𑁇_  


(83.)

3687. _𑀢𑀫𑀤𑁆𑀤𑀲𑀸𑀲𑀺𑀁 𑀲𑀫𑁆𑀩𑀼𑀤𑁆𑀥𑀁,_  
_𑀤𑁂𑀲𑁂𑀦𑁆𑀢𑀁 𑀅𑀫𑀢𑀁 𑀧𑀤𑀁;_  
_𑀲𑀓𑀁 𑀘𑀺𑀢𑁆𑀢𑀁 𑀧𑀲𑀸𑀤𑁂𑀢𑁆𑀯𑀸,_  
_𑀅𑀕𑀫𑀸𑀲𑀺𑀁 𑀲𑀓𑀁 𑀖𑀭𑀁𑁇_  


(84.)

3688. _𑀙𑀢𑁆𑀢𑀁 𑀅𑀮𑀗𑁆𑀓𑀢𑀁 𑀕𑀬𑁆𑀳,_  
_𑀉𑀧𑀕𑀘𑁆𑀙𑀺𑀁 𑀦𑀭𑀼𑀢𑁆𑀢𑀫𑀁;_  
_𑀳𑀝𑁆𑀞𑁄 𑀳𑀝𑁆𑀞𑁂𑀦 𑀘𑀺𑀢𑁆𑀢𑁂𑀦,_  
_𑀆𑀓𑀸𑀲𑁂 𑀉𑀓𑁆𑀔𑀺𑀧𑀺𑀁 𑀅𑀳𑀁𑁇_  


(85.)

3689. _𑀲𑀼𑀲𑀗𑁆𑀕𑀳𑀺𑀢𑀬𑀸𑀦𑀁𑀯,_  
_𑀤𑀦𑁆𑀢𑁄𑀯 𑀲𑀸𑀯𑀓𑀼𑀢𑁆𑀢𑀫𑁄;_  
_𑀉𑀧𑀕𑀦𑁆𑀢𑁆𑀯𑀸𑀦 𑀲𑀫𑁆𑀩𑀼𑀤𑁆𑀥𑀁,_  
_𑀫𑀢𑁆𑀣𑀓𑁂 𑀲𑀫𑁆𑀧𑀢𑀺𑀝𑁆𑀞𑀳𑀺𑁇_  


(86.)

3690. _𑀅𑀦𑀼𑀓𑀫𑁆𑀧𑀓𑁄 𑀓𑀸𑀭𑀼𑀡𑀺𑀓𑁄,_  
_𑀩𑀼𑀤𑁆𑀥𑁄 𑀮𑁄𑀓𑀕𑁆𑀕𑀦𑀸𑀬𑀓𑁄;_  
_𑀪𑀺𑀓𑁆𑀔𑀼𑀲𑀁𑀖𑁂 𑀦𑀺𑀲𑀻𑀤𑀺𑀢𑁆𑀯𑀸,_  
_𑀇𑀫𑀸 𑀕𑀸𑀣𑀸 𑀅𑀪𑀸𑀲𑀣𑁇_  


(87.)

3691. _‘𑀬𑁂𑀦 𑀙𑀢𑁆𑀢𑀫𑀺𑀤𑀁 𑀤𑀺𑀦𑁆𑀦𑀁,_  
_𑀅𑀮𑀗𑁆𑀓𑀢𑀁 𑀫𑀦𑁄𑀭𑀫𑀁;_  
_𑀢𑁂𑀦 𑀘𑀺𑀢𑁆𑀢𑀧𑁆𑀧𑀲𑀸𑀤𑁂𑀦,_  
_𑀤𑀼𑀕𑁆𑀕𑀢𑀺𑀁 𑀲𑁄 𑀦 𑀕𑀘𑁆𑀙𑀢𑀺𑁇_  


(88.)

3692. _𑀲𑀢𑁆𑀢𑀓𑁆𑀔𑀢𑁆𑀢𑀼𑀜𑁆𑀘 𑀤𑁂𑀯𑁂𑀲𑀼,_  
_𑀤𑁂𑀯𑀭𑀚𑁆𑀚𑀁 𑀓𑀭𑀺𑀲𑁆𑀲𑀢𑀺;_  
_𑀩𑀸𑀢𑁆𑀢𑀺𑀁𑀲𑀓𑁆𑀔𑀢𑁆𑀢𑀼𑀜𑁆𑀘 𑀭𑀸𑀚𑀸,_  
_𑀘𑀓𑁆𑀓𑀯𑀢𑁆𑀢𑀻 𑀪𑀯𑀺𑀲𑁆𑀲𑀢𑀺𑁇_  


(89.)

3693. _𑀓𑀧𑁆𑀧𑀲𑀢𑀲𑀳𑀲𑁆𑀲𑀫𑁆𑀳𑀺,_  
_𑀑𑀓𑁆𑀓𑀸𑀓𑀓𑀼𑀮𑀲𑀫𑁆𑀪𑀯𑁄;_  
_𑀕𑁄𑀢𑀫𑁄 𑀦𑀸𑀫 𑀕𑁄𑀢𑁆𑀢𑁂𑀦,_  
_𑀲𑀢𑁆𑀣𑀸 𑀮𑁄𑀓𑁂 𑀪𑀯𑀺𑀲𑁆𑀲𑀢𑀺𑁇_  


(90.)

3694. _𑀢𑀲𑁆𑀲 𑀥𑀫𑁆𑀫𑁂𑀲𑀼 𑀤𑀸𑀬𑀸𑀤𑁄,_  
_𑀑𑀭𑀲𑁄 𑀥𑀫𑁆𑀫𑀦𑀺𑀫𑁆𑀫𑀺𑀢𑁄;_  
_𑀲𑀩𑁆𑀩𑀸𑀲𑀯𑁂 𑀧𑀭𑀺𑀜𑁆𑀜𑀸𑀬,_  
_𑀦𑀺𑀩𑁆𑀩𑀸𑀬𑀺𑀲𑁆𑀲𑀢𑀺𑀦𑀸𑀲𑀯𑁄’𑁇_  


(91.)

3695. _𑀩𑀼𑀤𑁆𑀥𑀲𑁆𑀲 𑀕𑀺𑀭𑀫𑀜𑁆𑀜𑀸𑀬,_  
_𑀯𑀸𑀘𑀸𑀲𑀪𑀺𑀫𑀼𑀤𑀻𑀭𑀺𑀢𑀁;_  
_𑀧𑀲𑀦𑁆𑀦𑀘𑀺𑀢𑁆𑀢𑁄 𑀲𑀼𑀫𑀦𑁄,_  
_𑀪𑀺𑀬𑁆𑀬𑁄 𑀳𑀸𑀲𑀁 𑀚𑀦𑁂𑀲𑀳𑀁𑁇_  


(92.)

3696. _𑀚𑀳𑀺𑀢𑁆𑀯𑀸 𑀫𑀸𑀦𑀼𑀲𑀁 𑀬𑁄𑀦𑀺𑀁,_  
_𑀤𑀺𑀩𑁆𑀩𑀁 𑀬𑁄𑀦𑀺𑀁 𑀲𑀫𑀚𑁆𑀛𑀕𑀁;_  
_𑀯𑀺𑀫𑀸𑀦𑀫𑀼𑀢𑁆𑀢𑀫𑀁 𑀫𑀬𑁆𑀳𑀁,_  
_𑀅𑀩𑁆𑀪𑀼𑀕𑁆𑀕𑀢𑀁 𑀫𑀦𑁄𑀭𑀫𑀁𑁇_  


(93.)

3697. _𑀯𑀺𑀫𑀸𑀦𑀸 𑀦𑀺𑀓𑁆𑀔𑀫𑀦𑁆𑀢𑀲𑁆𑀲,_  
_𑀲𑁂𑀢𑀘𑁆𑀙𑀢𑁆𑀢𑀁 𑀥𑀭𑀻𑀬𑀢𑀺;_  
_𑀢𑀤𑀸 𑀲𑀜𑁆𑀜𑀁 𑀧𑀝𑀺𑀮𑀪𑀺𑀁,_  
_𑀧𑀼𑀩𑁆𑀩𑀓𑀫𑁆𑀫𑀲𑁆𑀲𑀺𑀤𑀁 𑀨𑀮𑀁𑁇_  


(94.)

3698. _𑀤𑁂𑀯𑀮𑁄𑀓𑀸 𑀘𑀯𑀺𑀢𑁆𑀯𑀸𑀦,_  
_𑀫𑀦𑀼𑀲𑁆𑀲𑀢𑁆𑀢𑀜𑁆𑀘 𑀆𑀕𑀫𑀺𑀁;_  
_𑀙𑀢𑁆𑀢𑀺𑀁𑀲𑀓𑁆𑀔𑀢𑁆𑀢𑀼𑀁 𑀘𑀓𑁆𑀓𑀯𑀢𑁆𑀢𑀻,_  
_𑀲𑀢𑁆𑀢𑀓𑀧𑁆𑀧𑀲𑀢𑀫𑁆𑀳𑀺𑀢𑁄𑁇_  


(95.)

3699. _𑀢𑀫𑁆𑀳𑀸 𑀓𑀸𑀬𑀸 𑀘𑀯𑀺𑀢𑁆𑀯𑀸𑀦,_  
_𑀆𑀕𑀘𑁆𑀙𑀺𑀁 𑀢𑀺𑀤𑀲𑀁 𑀧𑀼𑀭𑀁;_  
_𑀲𑀁𑀲𑀭𑀺𑀢𑁆𑀯𑀸𑀦𑀼𑀧𑀼𑀩𑁆𑀩𑁂𑀦,_  
_𑀫𑀸𑀦𑀼𑀲𑀁 𑀧𑀼𑀦𑀭𑀸𑀕𑀫𑀺𑀁𑁇_  


(96.)

3700. _𑀑𑀓𑁆𑀓𑀦𑁆𑀢𑀁 𑀫𑀸𑀢𑀼𑀓𑀼𑀘𑁆𑀙𑀺𑀁 𑀫𑀁,_  
_𑀲𑁂𑀢𑀘𑁆𑀙𑀢𑁆𑀢𑀁 𑀅𑀥𑀸𑀭𑀬𑀼𑀁;_  
_𑀚𑀸𑀢𑀺𑀬𑀸 𑀲𑀢𑁆𑀢𑀯𑀲𑁆𑀲𑁄𑀳𑀁,_  
_𑀧𑀩𑁆𑀩𑀚𑀺𑀁 𑀅𑀦𑀕𑀸𑀭𑀺𑀬𑀁𑁇_  


(97.)

3701. _𑀲𑀼𑀦𑀦𑁆𑀤𑁄 𑀦𑀸𑀫 𑀦𑀸𑀫𑁂𑀦,_  
_𑀩𑁆𑀭𑀸𑀳𑁆𑀫𑀡𑁄 𑀫𑀦𑁆𑀢𑀧𑀸𑀭𑀕𑀽;_  
_𑀨𑀮𑀺𑀓𑀁 𑀙𑀢𑁆𑀢𑀫𑀸𑀤𑀸𑀬,_  
_𑀲𑀸𑀯𑀓𑀕𑁆𑀕𑀲𑁆𑀲 𑀲𑁄 𑀢𑀤𑀸𑁇_  


(98.)

3702. _𑀅𑀦𑀼𑀫𑁄𑀤𑀺 𑀫𑀳𑀸𑀯𑀻𑀭𑁄,_  
_𑀲𑀸𑀭𑀺𑀧𑀼𑀢𑁆𑀢𑁄 𑀫𑀳𑀸𑀓𑀣𑀻;_  
_𑀲𑀼𑀢𑁆𑀯𑀸𑀦𑀼𑀫𑁄𑀤𑀦𑀁 𑀢𑀲𑁆𑀲,_  
_𑀧𑀼𑀩𑁆𑀩𑀓𑀫𑁆𑀫𑀫𑀦𑀼𑀲𑁆𑀲𑀭𑀺𑀁𑁇_  


(99.)

3703. _𑀅𑀜𑁆𑀚𑀮𑀺𑀁 𑀧𑀕𑁆𑀕𑀳𑁂𑀢𑁆𑀯𑀸𑀦,_  
_𑀲𑀓𑀁 𑀘𑀺𑀢𑁆𑀢𑀁 𑀧𑀲𑀸𑀤𑀬𑀺𑀁;_  
_𑀲𑀭𑀺𑀢𑁆𑀯𑀸 𑀧𑀼𑀭𑀺𑀫𑀁 𑀓𑀫𑁆𑀫𑀁,_  
_𑀅𑀭𑀳𑀢𑁆𑀢𑀫𑀧𑀸𑀧𑀼𑀡𑀺𑀁𑁇_  


(100.)

3704. _𑀉𑀝𑁆𑀞𑀸𑀬 𑀆𑀲𑀦𑀸 𑀢𑀫𑁆𑀳𑀸,_  
_𑀲𑀺𑀭𑁂 𑀓𑀢𑁆𑀯𑀸𑀦 𑀅𑀜𑁆𑀚𑀮𑀺𑀁;_  
_𑀲𑀫𑁆𑀩𑀼𑀤𑁆𑀥𑀁 𑀅𑀪𑀺𑀯𑀸𑀤𑁂𑀢𑁆𑀯𑀸,_  
_𑀇𑀫𑀁 𑀯𑀸𑀘𑀁 𑀉𑀤𑀻𑀭𑀬𑀺𑀁𑁇_  


(101.)

3705. _𑀲𑀢𑀲𑀳𑀲𑁆𑀲𑀺𑀢𑁄 𑀓𑀧𑁆𑀧𑁂,_  
_𑀩𑀼𑀤𑁆𑀥𑁄 𑀮𑁄𑀓𑁂 𑀅𑀦𑀼𑀢𑁆𑀢𑀭𑁄;_  
_𑀧𑀤𑀼𑀫𑀼𑀢𑁆𑀢𑀭𑁄 𑀮𑁄𑀓𑀯𑀺𑀤𑀽,_  
_𑀆𑀳𑀼𑀢𑀻𑀦𑀁 𑀧𑀝𑀺𑀕𑁆𑀕𑀳𑁄𑁇_  


(102.)

3706. _𑀢𑀲𑁆𑀲 𑀙𑀢𑁆𑀢𑀁 𑀫𑀬𑀸 𑀤𑀺𑀦𑁆𑀦𑀁,_  
_𑀯𑀺𑀘𑀺𑀢𑁆𑀢𑀁 𑀲𑀫𑀮𑀗𑁆𑀓𑀢𑀁;_  
_𑀉𑀪𑁄 𑀳𑀢𑁆𑀣𑁂𑀳𑀺 𑀧𑀕𑁆𑀕𑀡𑁆𑀳𑀺,_  
_𑀲𑀬𑀫𑁆𑀪𑀽 𑀅𑀕𑁆𑀕𑀧𑀼𑀕𑁆𑀕𑀮𑁄𑁇_  


(103.)

3707. _𑀅𑀳𑁄 𑀩𑀼𑀤𑁆𑀥𑀸 𑀅𑀳𑁄 𑀥𑀫𑁆𑀫𑀸,_  
_𑀅𑀳𑁄 𑀦𑁄 𑀲𑀢𑁆𑀣𑀼𑀲𑀫𑁆𑀧𑀤𑀸;_  
_𑀏𑀓𑀘𑁆𑀙𑀢𑁆𑀢𑀲𑁆𑀲 𑀤𑀸𑀦𑁂𑀦,_  
_𑀤𑀼𑀕𑁆𑀕𑀢𑀺𑀁 𑀦𑀼𑀧𑀧𑀚𑁆𑀚𑀳𑀁𑁇_  


(104.)

3708. _𑀓𑀺𑀮𑁂𑀲𑀸 𑀛𑀸𑀧𑀺𑀢𑀸 𑀫𑀬𑁆𑀳𑀁,_  
_𑀪𑀯𑀸 𑀲𑀩𑁆𑀩𑁂 𑀲𑀫𑀽𑀳𑀢𑀸;_  
_𑀲𑀩𑁆𑀩𑀸𑀲𑀯𑁂 𑀧𑀭𑀺𑀜𑁆𑀜𑀸𑀬,_  
_𑀯𑀺𑀳𑀭𑀸𑀫𑀺 𑀅𑀦𑀸𑀲𑀯𑁄𑁇_  


(105.)

3709. _𑀧𑀝𑀺𑀲𑀫𑁆𑀪𑀺𑀤𑀸 𑀘𑀢𑀲𑁆𑀲𑁄,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁”𑁇 (𑁨𑁯𑁨𑁫)_  


3710. 𑀇𑀢𑁆𑀣𑀁 𑀲𑀼𑀤𑀁 𑀆𑀬𑀲𑁆𑀫𑀸 𑀲𑀧𑀭𑀺𑀯𑀸𑀭𑀙𑀢𑁆𑀢𑀤𑀸𑀬𑀓𑁄 𑀣𑁂𑀭𑁄 𑀇𑀫𑀸 𑀕𑀸𑀣𑀸𑀬𑁄 𑀅𑀪𑀸𑀲𑀺𑀢𑁆𑀣𑀸𑀢𑀺𑁇

---

3711. 𑀲𑀧𑀭𑀺𑀯𑀸𑀭𑀙𑀢𑁆𑀢𑀤𑀸𑀬𑀓𑀢𑁆𑀣𑁂𑀭𑀲𑁆𑀲𑀸𑀧𑀤𑀸𑀦𑀁 𑀤𑀲𑀫𑀁𑁇



---

3712. 𑀉𑀫𑀸𑀧𑀼𑀧𑁆𑀨𑀺𑀬𑀯𑀕𑁆𑀕𑁄 𑀢𑁂𑀢𑁆𑀢𑀺𑀁𑀲𑀢𑀺𑀫𑁄𑁇



---

3713. 𑀢𑀲𑁆𑀲𑀼𑀤𑁆𑀤𑀸𑀦𑀁



3714. _𑀉𑀫𑀸𑀧𑀼𑀧𑁆𑀨𑀜𑁆𑀘 𑀧𑀼𑀮𑀺𑀦𑀁,_  
_𑀳𑀸𑀲𑁄 𑀬𑀜𑁆𑀜𑁄 𑀦𑀺𑀫𑀺𑀢𑁆𑀢𑀓𑁄;_  
_𑀲𑀁𑀲𑀸𑀯𑀓𑁄 𑀦𑀺𑀕𑁆𑀕𑀼𑀡𑁆𑀟𑀻 𑀘,_  
_𑀲𑀼𑀫𑀦𑀁 𑀧𑀼𑀧𑁆𑀨𑀙𑀢𑁆𑀢𑀓𑁄;_  
_𑀲𑀧𑀭𑀺𑀯𑀸𑀭𑀙𑀢𑁆𑀢𑁄 𑀘,_  
_𑀕𑀸𑀣𑀸 𑀲𑀢𑁆𑀢𑀲𑀢𑀼𑀢𑁆𑀢𑀭𑀸𑀢𑀺𑁇_  


[Go to previous page (33.9 Pupphacchattiyattheraapadāna)](/tipitaka/20Ap1/33/33.9.md) / [Go to parent page (33 Umāpupphiyavagga)](/tipitaka/20Ap1/33.md) / [Go to next page (34 Gandhodakavagga)](/tipitaka/20Ap1/34.md)


