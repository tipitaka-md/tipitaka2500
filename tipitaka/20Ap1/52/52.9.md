
[Home](/) / [20Ap1 Therāpadānapāḷi](../../20Ap1.md) / [52 Phaladāyakavagga](../52.md)

# 52.9 Sabbaphaladāyakattheraapadāna

* Phaladāyakavagga

* Sabbaphaladāyakattheraapadāna

(51.)

6757\. _“Varuṇo nāma nāmena,_  
_brāhmaṇo mantapāragū;_  
_Chaḍḍetvā dasa puttāni,_  
_vanamajjhogahiṃ tadā._  


(52.)

6758\. _Assamaṃ sukataṃ katvā,_  
_suvibhattaṃ manoramaṃ;_  
_Paṇṇasālaṃ karitvāna,_  
_vasāmi vipine ahaṃ._  


(53.)

6759\. _Padumuttaro lokavidū,_  
_āhutīnaṃ paṭiggaho;_  
_Mamuddharitukāmo so,_  
_āgacchi mama assamaṃ._  


(54.)

6760\. _Yāvatā vanasaṇḍamhi,_  
_obhāso vipulo ahu;_  
_Buddhassa ānubhāvena,_  
_pajjalī vipinaṃ tadā._  


(55.)

6761\. _Disvāna taṃ pāṭihīraṃ,_  
_buddhaseṭṭhassa tādino;_  
_Pattapuṭaṃ gahetvāna,_  
_phalena pūjayiṃ ahaṃ._  


(56.)

6762\. _Upagantvāna sambuddhaṃ,_  
_sahakhārimadāsahaṃ;_  
_Anukampāya me buddho,_  
_idaṃ vacanamabravi._  


(57.)

6763\. _‘Khāribhāraṃ gahetvāna,_  
_pacchato ehi me tuvaṃ;_  
_Paribhutte ca saṃghamhi,_  
_puññaṃ tava bhavissati’._  


(58.)

6764\. _Puṭakantaṃ gahetvāna,_  
_bhikkhusaṃghassadāsahaṃ;_  
_Tattha cittaṃ pasādetvā,_  
_tusitaṃ upapajjahaṃ._  


(59.)

6765\. _Tattha dibbehi naccehi,_  
_gītehi vāditehi ca;_  
_Puññakammena saṃyuttaṃ,_  
_anubhomi sadā sukhaṃ._  


(60.)

6766\. _Yaṃ yaṃ yonupapajjāmi,_  
_devattaṃ atha mānusaṃ;_  
_Bhoge me ūnatā natthi,_  
_phaladānassidaṃ phalaṃ._  


(61.)

6767\. _Yāvatā caturo dīpā,_  
_sasamuddā sapabbatā;_  
_Phalaṃ buddhassa datvāna,_  
_issaraṃ kārayāmahaṃ._  


(62.)

6768\. _Yāvatā me pakkhigaṇā,_  
_ākāse uppatanti ce;_  
_Tepi maṃ vasamanventi,_  
_phaladānassidaṃ phalaṃ._  


(63.)

6769\. _Yāvatā vanasaṇḍamhi,_  
_yakkhā bhūtā ca rakkhasā;_  
_Kumbhaṇḍā garuḷā cāpi,_  
_pāricariyaṃ upenti me._  


(64.)

6770\. _Kummā soṇā madhukārā,_  
_ḍaṃsā ca makasā ubho;_  
_Tepi maṃ vasamanventi,_  
_phaladānassidaṃ phalaṃ._  


(65.)

6771\. _Supaṇṇā nāma sakuṇā,_  
_pakkhijātā mahabbalā;_  
_Tepi maṃ saraṇaṃ yanti,_  
_phaladānassidaṃ phalaṃ._  


(66.)

6772\. _Yepi dīghāyukā nāgā,_  
_iddhimanto mahāyasā;_  
_Tepi maṃ vasamanventi,_  
_phaladānassidaṃ phalaṃ._  


(67.)

6773\. _Sīhā byagghā ca dīpī ca,_  
_acchakokataracchakā;_  
_Tepi maṃ vasamanventi,_  
_phaladānassidaṃ phalaṃ._  


(68.)

6774\. _Osadhītiṇavāsī ca,_  
_ye ca ākāsavāsino;_  
_Sabbe maṃ saraṇaṃ yanti,_  
_phaladānassidaṃ phalaṃ._  


(69.)

6775\. _Sududdasaṃ sunipuṇaṃ,_  
_gambhīraṃ suppakāsitaṃ;_  
_Phassayitvā viharāmi,_  
_phaladānassidaṃ phalaṃ._  


(70.)

6776\. _Vimokkhe aṭṭha phusitvā,_  
_viharāmi anāsavo;_  
_Ātāpī nipako cāhaṃ,_  
_phaladānassidaṃ phalaṃ._  


(71.)

6777\. _Ye phalaṭṭhā buddhaputtā,_  
_khīṇadosā mahāyasā;_  
_Ahamaññataro tesaṃ,_  
_phaladānassidaṃ phalaṃ._  


(72.)

6778\. _Abhiññāpāramiṃ gantvā,_  
_sukkamūlena codito;_  
_Sabbāsave pariññāya,_  
_viharāmi anāsavo._  


(73.)

6779\. _Tevijjā iddhipattā ca,_  
_buddhaputtā mahāyasā;_  
_Dibbasotasamāpannā,_  
_tesaṃ aññataro ahaṃ._  


(74.)

6780\. _Satasahassito kappe,_  
_yaṃ phalaṃ adadiṃ tadā;_  
_Duggatiṃ nābhijānāmi,_  
_phaladānassidaṃ phalaṃ._  


(75.)

6781\. _Kilesā jhāpitā mayhaṃ,_  
_…pe…_  
_viharāmi anāsavo._  


(76.)

6782\. _Svāgataṃ vata me āsi,_  
_…pe…_  
_kataṃ buddhassa sāsanaṃ._  


(77.)

6783\. _Paṭisambhidā catasso,_  
_…pe…_  
_kataṃ buddhassa sāsanaṃ”._  


6784\. Itthaṃ sudaṃ āyasmā sabbaphaladāyako thero imā gāthāyo abhāsitthāti.

---

6785\. Sabbaphaladāyakattherassāpadānaṃ navamaṃ.



[Go to previous page (52.8 Ghosasaññakattheraapadāna)](52.8.md) / [Go to parent page (52 Phaladāyakavagga)](../52.md) / [Go to next page (52.10 Padumadhārikattheraapadāna)](52.10.md)


