
[Home](/) / [20Ap1 Therāpadānapāḷi](../../20Ap1.md) / [52 Phaladāyakavagga](../52.md)

# 𑁫𑁨𑁇𑁯 𑀲𑀩𑁆𑀩𑀨𑀮𑀤𑀸𑀬𑀓𑀢𑁆𑀣𑁂𑀭𑀅𑀧𑀤𑀸𑀦

* 𑀨𑀮𑀤𑀸𑀬𑀓𑀯𑀕𑁆𑀕

* 𑀲𑀩𑁆𑀩𑀨𑀮𑀤𑀸𑀬𑀓𑀢𑁆𑀣𑁂𑀭𑀅𑀧𑀤𑀸𑀦

(51.)

6757\. _“𑀯𑀭𑀼𑀡𑁄 𑀦𑀸𑀫 𑀦𑀸𑀫𑁂𑀦,_  
_𑀩𑁆𑀭𑀸𑀳𑁆𑀫𑀡𑁄 𑀫𑀦𑁆𑀢𑀧𑀸𑀭𑀕𑀽;_  
_𑀙𑀟𑁆𑀟𑁂𑀢𑁆𑀯𑀸 𑀤𑀲 𑀧𑀼𑀢𑁆𑀢𑀸𑀦𑀺,_  
_𑀯𑀦𑀫𑀚𑁆𑀛𑁄𑀕𑀳𑀺𑀁 𑀢𑀤𑀸𑁇_  


(52.)

6758\. _𑀅𑀲𑁆𑀲𑀫𑀁 𑀲𑀼𑀓𑀢𑀁 𑀓𑀢𑁆𑀯𑀸,_  
_𑀲𑀼𑀯𑀺𑀪𑀢𑁆𑀢𑀁 𑀫𑀦𑁄𑀭𑀫𑀁;_  
_𑀧𑀡𑁆𑀡𑀲𑀸𑀮𑀁 𑀓𑀭𑀺𑀢𑁆𑀯𑀸𑀦,_  
_𑀯𑀲𑀸𑀫𑀺 𑀯𑀺𑀧𑀺𑀦𑁂 𑀅𑀳𑀁𑁇_  


(53.)

6759\. _𑀧𑀤𑀼𑀫𑀼𑀢𑁆𑀢𑀭𑁄 𑀮𑁄𑀓𑀯𑀺𑀤𑀽,_  
_𑀆𑀳𑀼𑀢𑀻𑀦𑀁 𑀧𑀝𑀺𑀕𑁆𑀕𑀳𑁄;_  
_𑀫𑀫𑀼𑀤𑁆𑀥𑀭𑀺𑀢𑀼𑀓𑀸𑀫𑁄 𑀲𑁄,_  
_𑀆𑀕𑀘𑁆𑀙𑀺 𑀫𑀫 𑀅𑀲𑁆𑀲𑀫𑀁𑁇_  


(54.)

6760\. _𑀬𑀸𑀯𑀢𑀸 𑀯𑀦𑀲𑀡𑁆𑀟𑀫𑁆𑀳𑀺,_  
_𑀑𑀪𑀸𑀲𑁄 𑀯𑀺𑀧𑀼𑀮𑁄 𑀅𑀳𑀼;_  
_𑀩𑀼𑀤𑁆𑀥𑀲𑁆𑀲 𑀆𑀦𑀼𑀪𑀸𑀯𑁂𑀦,_  
_𑀧𑀚𑁆𑀚𑀮𑀻 𑀯𑀺𑀧𑀺𑀦𑀁 𑀢𑀤𑀸𑁇_  


(55.)

6761\. _𑀤𑀺𑀲𑁆𑀯𑀸𑀦 𑀢𑀁 𑀧𑀸𑀝𑀺𑀳𑀻𑀭𑀁,_  
_𑀩𑀼𑀤𑁆𑀥𑀲𑁂𑀝𑁆𑀞𑀲𑁆𑀲 𑀢𑀸𑀤𑀺𑀦𑁄;_  
_𑀧𑀢𑁆𑀢𑀧𑀼𑀝𑀁 𑀕𑀳𑁂𑀢𑁆𑀯𑀸𑀦,_  
_𑀨𑀮𑁂𑀦 𑀧𑀽𑀚𑀬𑀺𑀁 𑀅𑀳𑀁𑁇_  


(56.)

6762\. _𑀉𑀧𑀕𑀦𑁆𑀢𑁆𑀯𑀸𑀦 𑀲𑀫𑁆𑀩𑀼𑀤𑁆𑀥𑀁,_  
_𑀲𑀳𑀔𑀸𑀭𑀺𑀫𑀤𑀸𑀲𑀳𑀁;_  
_𑀅𑀦𑀼𑀓𑀫𑁆𑀧𑀸𑀬 𑀫𑁂 𑀩𑀼𑀤𑁆𑀥𑁄,_  
_𑀇𑀤𑀁 𑀯𑀘𑀦𑀫𑀩𑁆𑀭𑀯𑀺𑁇_  


(57.)

6763\. _‘𑀔𑀸𑀭𑀺𑀪𑀸𑀭𑀁 𑀕𑀳𑁂𑀢𑁆𑀯𑀸𑀦,_  
_𑀧𑀘𑁆𑀙𑀢𑁄 𑀏𑀳𑀺 𑀫𑁂 𑀢𑀼𑀯𑀁;_  
_𑀧𑀭𑀺𑀪𑀼𑀢𑁆𑀢𑁂 𑀘 𑀲𑀁𑀖𑀫𑁆𑀳𑀺,_  
_𑀧𑀼𑀜𑁆𑀜𑀁 𑀢𑀯 𑀪𑀯𑀺𑀲𑁆𑀲𑀢𑀺’𑁇_  


(58.)

6764\. _𑀧𑀼𑀝𑀓𑀦𑁆𑀢𑀁 𑀕𑀳𑁂𑀢𑁆𑀯𑀸𑀦,_  
_𑀪𑀺𑀓𑁆𑀔𑀼𑀲𑀁𑀖𑀲𑁆𑀲𑀤𑀸𑀲𑀳𑀁;_  
_𑀢𑀢𑁆𑀣 𑀘𑀺𑀢𑁆𑀢𑀁 𑀧𑀲𑀸𑀤𑁂𑀢𑁆𑀯𑀸,_  
_𑀢𑀼𑀲𑀺𑀢𑀁 𑀉𑀧𑀧𑀚𑁆𑀚𑀳𑀁𑁇_  


(59.)

6765\. _𑀢𑀢𑁆𑀣 𑀤𑀺𑀩𑁆𑀩𑁂𑀳𑀺 𑀦𑀘𑁆𑀘𑁂𑀳𑀺,_  
_𑀕𑀻𑀢𑁂𑀳𑀺 𑀯𑀸𑀤𑀺𑀢𑁂𑀳𑀺 𑀘;_  
_𑀧𑀼𑀜𑁆𑀜𑀓𑀫𑁆𑀫𑁂𑀦 𑀲𑀁𑀬𑀼𑀢𑁆𑀢𑀁,_  
_𑀅𑀦𑀼𑀪𑁄𑀫𑀺 𑀲𑀤𑀸 𑀲𑀼𑀔𑀁𑁇_  


(60.)

6766\. _𑀬𑀁 𑀬𑀁 𑀬𑁄𑀦𑀼𑀧𑀧𑀚𑁆𑀚𑀸𑀫𑀺,_  
_𑀤𑁂𑀯𑀢𑁆𑀢𑀁 𑀅𑀣 𑀫𑀸𑀦𑀼𑀲𑀁;_  
_𑀪𑁄𑀕𑁂 𑀫𑁂 𑀊𑀦𑀢𑀸 𑀦𑀢𑁆𑀣𑀺,_  
_𑀨𑀮𑀤𑀸𑀦𑀲𑁆𑀲𑀺𑀤𑀁 𑀨𑀮𑀁𑁇_  


(61.)

6767\. _𑀬𑀸𑀯𑀢𑀸 𑀘𑀢𑀼𑀭𑁄 𑀤𑀻𑀧𑀸,_  
_𑀲𑀲𑀫𑀼𑀤𑁆𑀤𑀸 𑀲𑀧𑀩𑁆𑀩𑀢𑀸;_  
_𑀨𑀮𑀁 𑀩𑀼𑀤𑁆𑀥𑀲𑁆𑀲 𑀤𑀢𑁆𑀯𑀸𑀦,_  
_𑀇𑀲𑁆𑀲𑀭𑀁 𑀓𑀸𑀭𑀬𑀸𑀫𑀳𑀁𑁇_  


(62.)

6768\. _𑀬𑀸𑀯𑀢𑀸 𑀫𑁂 𑀧𑀓𑁆𑀔𑀺𑀕𑀡𑀸,_  
_𑀆𑀓𑀸𑀲𑁂 𑀉𑀧𑁆𑀧𑀢𑀦𑁆𑀢𑀺 𑀘𑁂;_  
_𑀢𑁂𑀧𑀺 𑀫𑀁 𑀯𑀲𑀫𑀦𑁆𑀯𑁂𑀦𑁆𑀢𑀺,_  
_𑀨𑀮𑀤𑀸𑀦𑀲𑁆𑀲𑀺𑀤𑀁 𑀨𑀮𑀁𑁇_  


(63.)

6769\. _𑀬𑀸𑀯𑀢𑀸 𑀯𑀦𑀲𑀡𑁆𑀟𑀫𑁆𑀳𑀺,_  
_𑀬𑀓𑁆𑀔𑀸 𑀪𑀽𑀢𑀸 𑀘 𑀭𑀓𑁆𑀔𑀲𑀸;_  
_𑀓𑀼𑀫𑁆𑀪𑀡𑁆𑀟𑀸 𑀕𑀭𑀼𑀍𑀆 𑀘𑀸𑀧𑀺,_  
_𑀧𑀸𑀭𑀺𑀘𑀭𑀺𑀬𑀁 𑀉𑀧𑁂𑀦𑁆𑀢𑀺 𑀫𑁂𑁇_  


(64.)

6770\. _𑀓𑀼𑀫𑁆𑀫𑀸 𑀲𑁄𑀡𑀸 𑀫𑀥𑀼𑀓𑀸𑀭𑀸,_  
_𑀟𑀁𑀲𑀸 𑀘 𑀫𑀓𑀲𑀸 𑀉𑀪𑁄;_  
_𑀢𑁂𑀧𑀺 𑀫𑀁 𑀯𑀲𑀫𑀦𑁆𑀯𑁂𑀦𑁆𑀢𑀺,_  
_𑀨𑀮𑀤𑀸𑀦𑀲𑁆𑀲𑀺𑀤𑀁 𑀨𑀮𑀁𑁇_  


(65.)

6771\. _𑀲𑀼𑀧𑀡𑁆𑀡𑀸 𑀦𑀸𑀫 𑀲𑀓𑀼𑀡𑀸,_  
_𑀧𑀓𑁆𑀔𑀺𑀚𑀸𑀢𑀸 𑀫𑀳𑀩𑁆𑀩𑀮𑀸;_  
_𑀢𑁂𑀧𑀺 𑀫𑀁 𑀲𑀭𑀡𑀁 𑀬𑀦𑁆𑀢𑀺,_  
_𑀨𑀮𑀤𑀸𑀦𑀲𑁆𑀲𑀺𑀤𑀁 𑀨𑀮𑀁𑁇_  


(66.)

6772\. _𑀬𑁂𑀧𑀺 𑀤𑀻𑀖𑀸𑀬𑀼𑀓𑀸 𑀦𑀸𑀕𑀸,_  
_𑀇𑀤𑁆𑀥𑀺𑀫𑀦𑁆𑀢𑁄 𑀫𑀳𑀸𑀬𑀲𑀸;_  
_𑀢𑁂𑀧𑀺 𑀫𑀁 𑀯𑀲𑀫𑀦𑁆𑀯𑁂𑀦𑁆𑀢𑀺,_  
_𑀨𑀮𑀤𑀸𑀦𑀲𑁆𑀲𑀺𑀤𑀁 𑀨𑀮𑀁𑁇_  


(67.)

6773\. _𑀲𑀻𑀳𑀸 𑀩𑁆𑀬𑀕𑁆𑀖𑀸 𑀘 𑀤𑀻𑀧𑀻 𑀘,_  
_𑀅𑀘𑁆𑀙𑀓𑁄𑀓𑀢𑀭𑀘𑁆𑀙𑀓𑀸;_  
_𑀢𑁂𑀧𑀺 𑀫𑀁 𑀯𑀲𑀫𑀦𑁆𑀯𑁂𑀦𑁆𑀢𑀺,_  
_𑀨𑀮𑀤𑀸𑀦𑀲𑁆𑀲𑀺𑀤𑀁 𑀨𑀮𑀁𑁇_  


(68.)

6774\. _𑀑𑀲𑀥𑀻𑀢𑀺𑀡𑀯𑀸𑀲𑀻 𑀘,_  
_𑀬𑁂 𑀘 𑀆𑀓𑀸𑀲𑀯𑀸𑀲𑀺𑀦𑁄;_  
_𑀲𑀩𑁆𑀩𑁂 𑀫𑀁 𑀲𑀭𑀡𑀁 𑀬𑀦𑁆𑀢𑀺,_  
_𑀨𑀮𑀤𑀸𑀦𑀲𑁆𑀲𑀺𑀤𑀁 𑀨𑀮𑀁𑁇_  


(69.)

6775\. _𑀲𑀼𑀤𑀼𑀤𑁆𑀤𑀲𑀁 𑀲𑀼𑀦𑀺𑀧𑀼𑀡𑀁,_  
_𑀕𑀫𑁆𑀪𑀻𑀭𑀁 𑀲𑀼𑀧𑁆𑀧𑀓𑀸𑀲𑀺𑀢𑀁;_  
_𑀨𑀲𑁆𑀲𑀬𑀺𑀢𑁆𑀯𑀸 𑀯𑀺𑀳𑀭𑀸𑀫𑀺,_  
_𑀨𑀮𑀤𑀸𑀦𑀲𑁆𑀲𑀺𑀤𑀁 𑀨𑀮𑀁𑁇_  


(70.)

6776\. _𑀯𑀺𑀫𑁄𑀓𑁆𑀔𑁂 𑀅𑀝𑁆𑀞 𑀨𑀼𑀲𑀺𑀢𑁆𑀯𑀸,_  
_𑀯𑀺𑀳𑀭𑀸𑀫𑀺 𑀅𑀦𑀸𑀲𑀯𑁄;_  
_𑀆𑀢𑀸𑀧𑀻 𑀦𑀺𑀧𑀓𑁄 𑀘𑀸𑀳𑀁,_  
_𑀨𑀮𑀤𑀸𑀦𑀲𑁆𑀲𑀺𑀤𑀁 𑀨𑀮𑀁𑁇_  


(71.)

6777\. _𑀬𑁂 𑀨𑀮𑀝𑁆𑀞𑀸 𑀩𑀼𑀤𑁆𑀥𑀧𑀼𑀢𑁆𑀢𑀸,_  
_𑀔𑀻𑀡𑀤𑁄𑀲𑀸 𑀫𑀳𑀸𑀬𑀲𑀸;_  
_𑀅𑀳𑀫𑀜𑁆𑀜𑀢𑀭𑁄 𑀢𑁂𑀲𑀁,_  
_𑀨𑀮𑀤𑀸𑀦𑀲𑁆𑀲𑀺𑀤𑀁 𑀨𑀮𑀁𑁇_  


(72.)

6778\. _𑀅𑀪𑀺𑀜𑁆𑀜𑀸𑀧𑀸𑀭𑀫𑀺𑀁 𑀕𑀦𑁆𑀢𑁆𑀯𑀸,_  
_𑀲𑀼𑀓𑁆𑀓𑀫𑀽𑀮𑁂𑀦 𑀘𑁄𑀤𑀺𑀢𑁄;_  
_𑀲𑀩𑁆𑀩𑀸𑀲𑀯𑁂 𑀧𑀭𑀺𑀜𑁆𑀜𑀸𑀬,_  
_𑀯𑀺𑀳𑀭𑀸𑀫𑀺 𑀅𑀦𑀸𑀲𑀯𑁄𑁇_  


(73.)

6779\. _𑀢𑁂𑀯𑀺𑀚𑁆𑀚𑀸 𑀇𑀤𑁆𑀥𑀺𑀧𑀢𑁆𑀢𑀸 𑀘,_  
_𑀩𑀼𑀤𑁆𑀥𑀧𑀼𑀢𑁆𑀢𑀸 𑀫𑀳𑀸𑀬𑀲𑀸;_  
_𑀤𑀺𑀩𑁆𑀩𑀲𑁄𑀢𑀲𑀫𑀸𑀧𑀦𑁆𑀦𑀸,_  
_𑀢𑁂𑀲𑀁 𑀅𑀜𑁆𑀜𑀢𑀭𑁄 𑀅𑀳𑀁𑁇_  


(74.)

6780\. _𑀲𑀢𑀲𑀳𑀲𑁆𑀲𑀺𑀢𑁄 𑀓𑀧𑁆𑀧𑁂,_  
_𑀬𑀁 𑀨𑀮𑀁 𑀅𑀤𑀤𑀺𑀁 𑀢𑀤𑀸;_  
_𑀤𑀼𑀕𑁆𑀕𑀢𑀺𑀁 𑀦𑀸𑀪𑀺𑀚𑀸𑀦𑀸𑀫𑀺,_  
_𑀨𑀮𑀤𑀸𑀦𑀲𑁆𑀲𑀺𑀤𑀁 𑀨𑀮𑀁𑁇_  


(75.)

6781\. _𑀓𑀺𑀮𑁂𑀲𑀸 𑀛𑀸𑀧𑀺𑀢𑀸 𑀫𑀬𑁆𑀳𑀁,_  
_…𑀧𑁂…_  
_𑀯𑀺𑀳𑀭𑀸𑀫𑀺 𑀅𑀦𑀸𑀲𑀯𑁄𑁇_  


(76.)

6782\. _𑀲𑁆𑀯𑀸𑀕𑀢𑀁 𑀯𑀢 𑀫𑁂 𑀆𑀲𑀺,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁𑁇_  


(77.)

6783\. _𑀧𑀝𑀺𑀲𑀫𑁆𑀪𑀺𑀤𑀸 𑀘𑀢𑀲𑁆𑀲𑁄,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁”𑁇_  


6784\. 𑀇𑀢𑁆𑀣𑀁 𑀲𑀼𑀤𑀁 𑀆𑀬𑀲𑁆𑀫𑀸 𑀲𑀩𑁆𑀩𑀨𑀮𑀤𑀸𑀬𑀓𑁄 𑀣𑁂𑀭𑁄 𑀇𑀫𑀸 𑀕𑀸𑀣𑀸𑀬𑁄 𑀅𑀪𑀸𑀲𑀺𑀢𑁆𑀣𑀸𑀢𑀺𑁇

---

6785\. 𑀲𑀩𑁆𑀩𑀨𑀮𑀤𑀸𑀬𑀓𑀢𑁆𑀣𑁂𑀭𑀲𑁆𑀲𑀸𑀧𑀤𑀸𑀦𑀁 𑀦𑀯𑀫𑀁𑁇



[Go to previous page (52.8 Ghosasaññakattheraapadāna)](52.8.md) / [Go to parent page (52 Phaladāyakavagga)](../52.md) / [Go to next page (52.10 Padumadhārikattheraapadāna)](52.10.md)


