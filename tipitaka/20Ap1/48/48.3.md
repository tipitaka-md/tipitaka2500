
[Home](/) / [20Ap1 Therāpadānapāḷi](../../20Ap1.md) / [48 Naḷamālivagga](../48.md)

# 48.3 Ukkāsatikattheraapadāna

* Naḷamālivagga

* Ukkāsatikattheraapadāna

(30.)

6099\. _“Kosiyo nāma bhagavā,_  
_cittakūṭe vasī tadā;_  
_Jhāyī jhānarato buddho,_  
_vivekābhirato muni._  


(31.)

6100\. _Ajjhogāhetvā himavantaṃ,_  
_Nārīgaṇapurakkhato;_  
_Addasaṃ kosiyaṃ buddhaṃ,_  
_Puṇṇamāyeva candimaṃ._  


(32.)

6101\. _Ukkāsate gahetvāna,_  
_parivāresahaṃ tadā;_  
_Sattarattindivaṃ ṭhatvā,_  
_aṭṭhamena agacchahaṃ._  


(33.)

6102\. _Vuṭṭhitaṃ kosiyaṃ buddhaṃ,_  
_sayambhuṃ aparājitaṃ;_  
_Pasannacitto vanditvā,_  
_ekaṃ bhikkhaṃ adāsahaṃ._  


(34.)

6103\. _Tena kammena dvipadinda,_  
_lokajeṭṭha narāsabha;_  
_Uppajjiṃ tusite kāye,_  
_ekabhikkhāyidaṃ phalaṃ._  


(35.)

6104\. _Divasañceva rattiñca,_  
_āloko hoti me sadā;_  
_Samantā yojanasataṃ,_  
_obhāsena pharāmahaṃ._  


(36.)

6105\. _Pañcapaññāsakappamhi,_  
_cakkavattī ahosahaṃ;_  
_Cāturanto vijitāvī,_  
_jambumaṇḍassa issaro._  


(37.)

6106\. _Tadā me nagaraṃ āsi,_  
_iddhaṃ phītaṃ sunimmitaṃ;_  
_Tiṃsayojanamāyāmaṃ,_  
_vitthārena ca vīsati._  


(38.)

6107\. _Sobhanaṃ nāma nagaraṃ,_  
_vissakammena māpitaṃ;_  
_Dasasaddāvivittaṃ taṃ,_  
_sammatāḷasamāhitaṃ._  


(39.)

6108\. _Na tamhi nagare atthi,_  
_vallikaṭṭhañca mattikā;_  
_Sabbasoṇṇamayaṃyeva,_  
_jotate niccakālikaṃ._  


(40.)

6109\. _Catupākāraparikkhittaṃ,_  
_tayo āsuṃ maṇimayā;_  
_Vemajjhe tālapantī ca,_  
_vissakammena māpitā._  


(41.)

6110\. _Dasasahassapokkharañño,_  
_padumuppalachāditā;_  
_Puṇḍarīkehi sañchannā,_  
_nānāgandhasamīritā._  


(42.)

6111\. _Catunnavutito kappe,_  
_yaṃ ukkaṃ dhārayiṃ ahaṃ;_  
_Duggatiṃ nābhijānāmi,_  
_ukkādhārassidaṃ phalaṃ._  


(43.)

6112\. _Kilesā jhāpitā mayhaṃ,_  
_…pe…_  
_viharāmi anāsavo._  


(44.)

6113\. _Svāgataṃ vata me āsi,_  
_…pe…_  
_kataṃ buddhassa sāsanaṃ._  


(45.)

6114\. _Paṭisambhidā catasso,_  
_…pe…_  
_kataṃ buddhassa sāsanaṃ”._  


6115\. Itthaṃ sudaṃ āyasmā ukkāsatiko thero imā gāthāyo abhāsitthāti.

---

6116\. Ukkāsatikattherassāpadānaṃ tatiyaṃ.



[Go to previous page (48.2 Maṇipūjakattheraapadāna)](48.2.md) / [Go to parent page (48 Naḷamālivagga)](../48.md) / [Go to next page (48.4 Sumanabījaniyattheraapadāna)](48.4.md)


