
[Home](/) / [20Ap1 Therāpadānapāḷi](../../20Ap1.md) / [23 Ālambaṇadāyakavagga](../23.md)

# 23.3 Dverataniyattheraapadāna

* Ālambaṇadāyakavagga

* Dverataniyattheraapadāna

(12.)

2914\. _“Migaluddo pure āsiṃ,_  
_araññe kānane ahaṃ;_  
_Addasaṃ virajaṃ buddhaṃ,_  
_āhutīnaṃ paṭiggahaṃ._  


(13.)

2915\. _Maṃsapesi mayā dinnā,_  
_vipassissa mahesino;_  
_Sadevakasmiṃ lokasmiṃ,_  
_issaraṃ kārayāmahaṃ._  


(14.)

2916\. _Iminā maṃsadānena,_  
_ratanaṃ nibbattate mama;_  
_Duveme ratanā loke,_  
_diṭṭhadhammassa pattiyā._  


(15.)

2917\. _Tehaṃ sabbe anubhomi,_  
_maṃsadānassa sattiyā;_  
_Gattañca mudukaṃ mayhaṃ,_  
_paññā nipuṇavedanī._  


(16.)

2918\. _Ekanavutito kappe,_  
_yaṃ maṃsamadadiṃ tadā;_  
_Duggatiṃ nābhijānāmi,_  
_maṃsadānassidaṃ phalaṃ._  


(17.)

2919\. _Ito catutthake kappe,_  
_eko āsiṃ janādhipo;_  
_Mahārohitanāmo so,_  
_cakkavattī mahabbalo._  


(18.)

2920\. _Paṭisambhidā catasso,_  
_…pe…_  
_kataṃ buddhassa sāsanaṃ”._  


2921\. Itthaṃ sudaṃ āyasmā dverataniyo thero imā gāthāyo abhāsitthāti.

---

2922\. Dverataniyattherassāpadānaṃ tatiyaṃ.

  
Dasamaṃ bhāṇavāraṃ.



[Go to previous page (23.2 Ajinadāyakattheraapadāna)](23.2.md) / [Go to parent page (23 Ālambaṇadāyakavagga)](../23.md) / [Go to next page (23.4 Ārakkhadāyakattheraapadāna)](23.4.md)


