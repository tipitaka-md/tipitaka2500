
[Home](/) / [20Ap1 Therāpadānapāḷi](...md) / [4 Kuṇḍadhānavagga](../20Ap1/4.md)

# 𑁪𑁇𑁧 𑀓𑀼𑀡𑁆𑀟𑀥𑀸𑀦𑀢𑁆𑀣𑁂𑀭𑀅𑀧𑀤𑀸𑀦

* 𑀓𑀼𑀡𑁆𑀟𑀥𑀸𑀦𑀯𑀕𑁆𑀕

* 𑀓𑀼𑀡𑁆𑀟𑀥𑀸𑀦𑀢𑁆𑀣𑁂𑀭𑀅𑀧𑀤𑀸𑀦

(1.)

1073\. _“𑀲𑀢𑁆𑀢𑀸𑀳𑀁 𑀧𑀝𑀺𑀲𑀮𑁆𑀮𑀻𑀦𑀁,_  
_𑀲𑀬𑀫𑁆𑀪𑀼𑀁 𑀅𑀕𑁆𑀕𑀧𑀼𑀕𑁆𑀕𑀮𑀁;_  
_𑀧𑀲𑀦𑁆𑀦𑀘𑀺𑀢𑁆𑀢𑁄 𑀲𑀼𑀫𑀦𑁄,_  
_𑀩𑀼𑀤𑁆𑀥𑀲𑁂𑀝𑁆𑀞𑀁 𑀉𑀧𑀝𑁆𑀞𑀳𑀺𑀁𑁇_  


(2.)

1074\. _𑀯𑀼𑀝𑁆𑀞𑀺𑀢𑀁 𑀓𑀸𑀮𑀫𑀜𑁆𑀜𑀸𑀬,_  
_𑀧𑀤𑀼𑀫𑀼𑀢𑁆𑀢𑀭𑀁 𑀫𑀳𑀸𑀫𑀼𑀦𑀺𑀁;_  
_𑀫𑀳𑀦𑁆𑀢𑀺𑀁 𑀓𑀤𑀮𑀻𑀓𑀡𑁆𑀡𑀺𑀁,_  
_𑀕𑀳𑁂𑀢𑁆𑀯𑀸 𑀉𑀧𑀕𑀘𑁆𑀙𑀳𑀁𑁇_  


(3.)

1075\. _𑀧𑀝𑀺𑀕𑁆𑀕𑀳𑁂𑀢𑁆𑀯𑀸 𑀪𑀕𑀯𑀸,_  
_𑀲𑀩𑁆𑀩𑀜𑁆𑀜𑀽 𑀮𑁄𑀓𑀦𑀸𑀬𑀓𑁄;_  
_𑀫𑀫 𑀘𑀺𑀢𑁆𑀢𑀁 𑀧𑀲𑀸𑀤𑁂𑀦𑁆𑀢𑁄,_  
_𑀧𑀭𑀺𑀪𑀼𑀜𑁆𑀚𑀺 𑀫𑀳𑀸𑀫𑀼𑀦𑀺𑁇_  


(4.)

1076\. _𑀧𑀭𑀺𑀪𑀼𑀜𑁆𑀚𑀺𑀢𑁆𑀯𑀸 𑀲𑀫𑁆𑀩𑀼𑀤𑁆𑀥𑁄,_  
_𑀲𑀢𑁆𑀣𑀯𑀸𑀳𑁄 𑀅𑀦𑀼𑀢𑁆𑀢𑀭𑁄;_  
_𑀲𑀓𑀸𑀲𑀦𑁂 𑀦𑀺𑀲𑀻𑀤𑀺𑀢𑁆𑀯𑀸,_  
_𑀇𑀫𑀸 𑀕𑀸𑀣𑀸 𑀅𑀪𑀸𑀲𑀣𑁇_  


(5.)

1077\. _‘𑀬𑁂 𑀘 𑀲𑀦𑁆𑀢𑀺 𑀲𑀫𑀺𑀢𑀸𑀭𑁄,_  
_𑀬𑀓𑁆𑀔𑀸 𑀇𑀫𑀫𑁆𑀳𑀺 𑀧𑀩𑁆𑀩𑀢𑁂;_  
_𑀅𑀭𑀜𑁆𑀜𑁂 𑀪𑀽𑀢𑀪𑀩𑁆𑀬𑀸𑀦𑀺,_  
_𑀲𑀼𑀡𑀦𑁆𑀢𑀼 𑀯𑀘𑀦𑀁 𑀫𑀫𑁇_  


(6.)

1078\. _𑀬𑁄 𑀲𑁄 𑀩𑀼𑀤𑁆𑀥𑀁 𑀉𑀧𑀝𑁆𑀞𑀸𑀲𑀺,_  
_𑀫𑀺𑀕𑀭𑀸𑀚𑀁𑀯 𑀓𑁂𑀲𑀭𑀺𑀁;_  
_𑀢𑀫𑀳𑀁 𑀓𑀺𑀢𑁆𑀢𑀬𑀺𑀲𑁆𑀲𑀸𑀫𑀺,_  
_𑀲𑀼𑀡𑀸𑀣 𑀫𑀫 𑀪𑀸𑀲𑀢𑁄𑁇_  


(7.)

1079\. _𑀏𑀓𑀸𑀤𑀲𑀜𑁆𑀘𑀓𑁆𑀔𑀢𑁆𑀢𑀼𑀁 𑀲𑁄,_  
_𑀤𑁂𑀯𑀭𑀸𑀚𑀸 𑀪𑀯𑀺𑀲𑁆𑀲𑀢𑀺;_  
_𑀘𑀢𑀼𑀢𑀺𑀁𑀲𑀢𑀺𑀓𑁆𑀔𑀢𑁆𑀢𑀼𑀜𑁆𑀘,_  
_𑀘𑀓𑁆𑀓𑀯𑀢𑁆𑀢𑀻 𑀪𑀯𑀺𑀲𑁆𑀲𑀢𑀺𑁇_  


(8.)

1080\. _𑀓𑀧𑁆𑀧𑀲𑀢𑀲𑀳𑀲𑁆𑀲𑀫𑁆𑀳𑀺,_  
_𑀑𑀓𑁆𑀓𑀸𑀓𑀓𑀼𑀮𑀲𑀫𑁆𑀪𑀯𑁄;_  
_𑀕𑁄𑀢𑀫𑁄 𑀦𑀸𑀫 𑀕𑁄𑀢𑁆𑀢𑁂𑀦,_  
_𑀲𑀢𑁆𑀣𑀸 𑀮𑁄𑀓𑁂 𑀪𑀯𑀺𑀲𑁆𑀲𑀢𑀺𑁇_  


(9.)

1081\. _𑀅𑀓𑁆𑀓𑁄𑀲𑀺𑀢𑁆𑀯𑀸𑀦 𑀲𑀫𑀡𑁂,_  
_𑀲𑀻𑀮𑀯𑀦𑁆𑀢𑁂 𑀅𑀦𑀸𑀲𑀯𑁂;_  
_𑀧𑀸𑀧𑀓𑀫𑁆𑀫𑀯𑀺𑀧𑀸𑀓𑁂𑀦,_  
_𑀦𑀸𑀫𑀥𑁂𑀬𑁆𑀬𑀁 𑀮𑀪𑀺𑀲𑁆𑀲𑀢𑀺𑁇_  


(10.)

1082\. _𑀢𑀲𑁆𑀲 𑀥𑀫𑁆𑀫𑁂 𑀲𑀼𑀤𑀸𑀬𑀸𑀤𑁄,_  
_𑀑𑀭𑀲𑁄 𑀥𑀫𑁆𑀫𑀦𑀺𑀫𑁆𑀫𑀺𑀢𑁄;_  
_𑀓𑀼𑀡𑁆𑀟𑀥𑀸𑀦𑁄𑀢𑀺 𑀦𑀸𑀫𑁂𑀦,_  
_𑀲𑀸𑀯𑀓𑁄 𑀲𑁄 𑀪𑀯𑀺𑀲𑁆𑀲𑀢𑀺’𑁇_  


(11.)

1083\. _𑀧𑀯𑀺𑀯𑁂𑀓𑀫𑀦𑀼𑀬𑀼𑀢𑁆𑀢𑁄,_  
_𑀛𑀸𑀬𑀻 𑀛𑀸𑀦𑀭𑀢𑁄 𑀅𑀳𑀁;_  
_𑀢𑁄𑀲𑀬𑀺𑀢𑁆𑀯𑀸𑀦 𑀲𑀢𑁆𑀣𑀸𑀭𑀁,_  
_𑀯𑀺𑀳𑀭𑀸𑀫𑀺 𑀅𑀦𑀸𑀲𑀯𑁄𑁇_  


(12.)

1084\. _𑀲𑀸𑀯𑀓𑁂𑀳𑀺 𑀧𑀭𑀺𑀯𑀼𑀢𑁄,_  
_𑀪𑀺𑀓𑁆𑀔𑀼𑀲𑀁𑀖𑀧𑀼𑀭𑀓𑁆𑀔𑀢𑁄;_  
_𑀪𑀺𑀓𑁆𑀔𑀼𑀲𑀁𑀖𑁂 𑀦𑀺𑀲𑀻𑀤𑀺𑀢𑁆𑀯𑀸,_  
_𑀲𑀮𑀸𑀓𑀁 𑀕𑀸𑀳𑀬𑀻 𑀚𑀺𑀦𑁄𑁇_  


(13.)

1085\. _𑀏𑀓𑀁𑀲𑀁 𑀘𑀻𑀯𑀭𑀁 𑀓𑀢𑁆𑀯𑀸,_  
_𑀯𑀦𑁆𑀤𑀺𑀢𑁆𑀯𑀸 𑀮𑁄𑀓𑀦𑀸𑀬𑀓𑀁;_  
_𑀯𑀤𑀢𑀁 𑀯𑀭𑀲𑁆𑀲 𑀧𑀼𑀭𑀢𑁄,_  
_𑀧𑀞𑀫𑀁 𑀅𑀕𑁆𑀕𑀳𑁂𑀲𑀳𑀁𑁇_  


(14.)

1086\. _𑀢𑁂𑀦 𑀓𑀫𑁆𑀫𑁂𑀦 𑀪𑀕𑀯𑀸,_  
_𑀤𑀲𑀲𑀳𑀲𑁆𑀲𑀺𑀓𑀫𑁆𑀧𑀓𑁄;_  
_𑀪𑀺𑀓𑁆𑀔𑀼𑀲𑀁𑀖𑁂 𑀦𑀺𑀲𑀻𑀤𑀺𑀢𑁆𑀯𑀸,_  
_𑀅𑀕𑁆𑀕𑀝𑁆𑀞𑀸𑀦𑁂 𑀞𑀧𑁂𑀲𑀺 𑀫𑀁𑁇_  


(15.)

1087\. _𑀯𑀻𑀭𑀺𑀬𑀁 𑀫𑁂 𑀥𑀼𑀭𑀥𑁄𑀭𑀬𑁆𑀳𑀁,_  
_𑀬𑁄𑀕𑀓𑁆𑀔𑁂𑀫𑀸𑀥𑀺𑀯𑀸𑀳𑀦𑀁;_  
_𑀥𑀸𑀭𑁂𑀫𑀺 𑀅𑀦𑁆𑀢𑀺𑀫𑀁 𑀤𑁂𑀳𑀁,_  
_𑀲𑀫𑁆𑀫𑀸𑀲𑀫𑁆𑀩𑀼𑀤𑁆𑀥𑀲𑀸𑀲𑀦𑁂𑁇_  


(16.)

1088\. _𑀧𑀝𑀺𑀲𑀫𑁆𑀪𑀺𑀤𑀸 𑀘𑀢𑀲𑁆𑀲𑁄,_  
_𑀯𑀺𑀫𑁄𑀓𑁆𑀔𑀸𑀧𑀺 𑀘 𑀅𑀝𑁆𑀞𑀺𑀫𑁂;_  
_𑀙𑀍𑀅𑀪𑀺𑀜𑁆𑀜𑀸 𑀲𑀘𑁆𑀙𑀺𑀓𑀢𑀸,_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁”𑁇_  


1089\. 𑀇𑀢𑁆𑀣𑀁 𑀲𑀼𑀤𑀁 𑀆𑀬𑀲𑁆𑀫𑀸 𑀓𑀼𑀡𑁆𑀟𑀥𑀸𑀦𑁄 𑀣𑁂𑀭𑁄 𑀇𑀫𑀸 𑀕𑀸𑀣𑀸𑀬𑁄 𑀅𑀪𑀸𑀲𑀺𑀢𑁆𑀣𑀸𑀢𑀺𑁇

---

1090\. 𑀓𑀼𑀡𑁆𑀟𑀥𑀸𑀦𑀢𑁆𑀣𑁂𑀭𑀲𑁆𑀲𑀸𑀧𑀤𑀸𑀦𑀁 𑀧𑀞𑀫𑀁𑁇



[Go to previous page (4 Kuṇḍadhānavagga)](../20Ap1/4.md) / [Go to parent page (4 Kuṇḍadhānavagga)](../20Ap1/4.md) / [Go to next page (4.2 Sāgatattheraapadāna)](4.2.md)


