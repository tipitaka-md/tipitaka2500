
[Home](/) / [20Ap1 Therāpadānapāḷi](/tipitaka/20Ap1.md) / [4 Kuṇḍadhānavagga](/tipitaka/20Ap1/4.md)

# 𑁪𑁇𑁫 𑀫𑁄𑀖𑀭𑀸𑀚𑀢𑁆𑀣𑁂𑀭𑀅𑀧𑀤𑀸𑀦

### 𑀓𑀼𑀡𑁆𑀟𑀥𑀸𑀦𑀯𑀕𑁆𑀕

### 𑀫𑁄𑀖𑀭𑀸𑀚𑀢𑁆𑀣𑁂𑀭𑀅𑀧𑀤𑀸𑀦

(64.)

1144. _“𑀅𑀢𑁆𑀣𑀤𑀲𑁆𑀲𑀻 𑀢𑀼 𑀪𑀕𑀯𑀸,_  
_𑀲𑀬𑀫𑁆𑀪𑀽 𑀅𑀧𑀭𑀸𑀚𑀺𑀢𑁄;_  
_𑀪𑀺𑀓𑁆𑀔𑀼𑀲𑀁𑀖𑀧𑀭𑀺𑀩𑁆𑀬𑀽𑀍𑀳𑁄,_  
_𑀭𑀣𑀺𑀬𑀁 𑀧𑀝𑀺𑀧𑀚𑁆𑀚𑀣𑁇_  


(65.)

1145. _𑀲𑀺𑀲𑁆𑀲𑁂𑀳𑀺 𑀲𑀫𑁆𑀧𑀭𑀺𑀯𑀼𑀢𑁄,_  
_𑀖𑀭𑀫𑁆𑀳𑀸 𑀅𑀪𑀺𑀦𑀺𑀓𑁆𑀔𑀫𑀺𑀁;_  
_𑀦𑀺𑀓𑁆𑀔𑀫𑀺𑀢𑁆𑀯𑀸𑀦𑀳𑀁 𑀢𑀢𑁆𑀣,_  
_𑀅𑀤𑁆𑀤𑀲𑀁 𑀮𑁄𑀓𑀦𑀸𑀬𑀓𑀁𑁇_  


(66.)

1146. _𑀅𑀪𑀺𑀯𑀸𑀤𑀺𑀬 𑀲𑀫𑁆𑀩𑀼𑀤𑁆𑀥𑀁,_  
_𑀲𑀺𑀭𑁂 𑀓𑀢𑁆𑀯𑀸𑀦 𑀅𑀜𑁆𑀚𑀮𑀺𑀁;_  
_𑀲𑀓𑀁 𑀘𑀺𑀢𑁆𑀢𑀁 𑀧𑀲𑀸𑀤𑁂𑀢𑁆𑀯𑀸,_  
_𑀲𑀦𑁆𑀣𑀯𑀺𑀁 𑀮𑁄𑀓𑀦𑀸𑀬𑀓𑀁𑁇_  


(67.)

1147. _𑀬𑀸𑀯𑀢𑀸 𑀭𑀽𑀧𑀺𑀦𑁄 𑀲𑀢𑁆𑀢𑀸,_  
_𑀅𑀭𑀽𑀧𑀻 𑀯𑀸 𑀅𑀲𑀜𑁆𑀜𑀺𑀦𑁄;_  
_𑀲𑀩𑁆𑀩𑁂 𑀢𑁂 𑀢𑀯 𑀜𑀸𑀡𑀫𑁆𑀳𑀺,_  
_𑀅𑀦𑁆𑀢𑁄 𑀳𑁄𑀦𑁆𑀢𑀺 𑀲𑀫𑁄𑀕𑀥𑀸𑁇_  


(68.)

1148. _𑀲𑀼𑀔𑀼𑀫𑀘𑁆𑀙𑀺𑀓𑀚𑀸𑀮𑁂𑀦,_  
_𑀉𑀤𑀓𑀁 𑀬𑁄 𑀧𑀭𑀺𑀓𑁆𑀔𑀺𑀧𑁂;_  
_𑀬𑁂 𑀓𑁂𑀘𑀺 𑀉𑀤𑀓𑁂 𑀧𑀸𑀡𑀸,_  
_𑀅𑀦𑁆𑀢𑁄𑀚𑀸𑀮𑁂 𑀪𑀯𑀦𑁆𑀢𑀺 𑀢𑁂𑁇_  


(69.)

1149. _𑀬𑁂𑀲𑀜𑁆𑀘 𑀘𑁂𑀢𑀦𑀸 𑀅𑀢𑁆𑀣𑀺,_  
_𑀭𑀽𑀧𑀺𑀦𑁄 𑀘 𑀅𑀭𑀽𑀧𑀺𑀦𑁄;_  
_𑀲𑀩𑁆𑀩𑁂 𑀢𑁂 𑀢𑀯 𑀜𑀸𑀡𑀫𑁆𑀳𑀺,_  
_𑀅𑀦𑁆𑀢𑁄 𑀳𑁄𑀦𑁆𑀢𑀺 𑀲𑀫𑁄𑀕𑀥𑀸𑁇_  


(70.)

1150. _𑀲𑀫𑀼𑀤𑁆𑀥𑀭𑀲𑀺𑀫𑀁 𑀮𑁄𑀓𑀁,_  
_𑀅𑀦𑁆𑀥𑀓𑀸𑀭𑀲𑀫𑀸𑀓𑀼𑀮𑀁;_  
_𑀢𑀯 𑀥𑀫𑁆𑀫𑀁 𑀲𑀼𑀡𑀺𑀢𑁆𑀯𑀸𑀦,_  
_𑀓𑀗𑁆𑀔𑀸𑀲𑁄𑀢𑀁 𑀢𑀭𑀦𑁆𑀢𑀺 𑀢𑁂𑁇_  


(71.)

1151. _𑀅𑀯𑀺𑀚𑁆𑀚𑀸𑀦𑀺𑀯𑀼𑀢𑁂 𑀮𑁄𑀓𑁂,_  
_𑀅𑀦𑁆𑀥𑀓𑀸𑀭𑁂𑀦 𑀑𑀢𑁆𑀣𑀝𑁂;_  
_𑀢𑀯 𑀜𑀸𑀡𑀫𑁆𑀳𑀺 𑀚𑁄𑀢𑀦𑁆𑀢𑁂,_  
_𑀅𑀦𑁆𑀥𑀓𑀸𑀭𑀸 𑀧𑀥𑀁𑀲𑀺𑀢𑀸𑁇_  


(72.)

1152. _𑀢𑀼𑀯𑀁 𑀘𑀓𑁆𑀔𑀽𑀲𑀺 𑀲𑀩𑁆𑀩𑁂𑀲𑀁,_  
_𑀫𑀳𑀸𑀢𑀫𑀧𑀦𑀽𑀤𑀦𑁄;_  
_𑀢𑀯 𑀥𑀫𑁆𑀫𑀁 𑀲𑀼𑀡𑀺𑀢𑁆𑀯𑀸𑀦,_  
_𑀦𑀺𑀩𑁆𑀩𑀸𑀬𑀢𑀺 𑀩𑀳𑀼𑀚𑁆𑀚𑀦𑁄𑁇_  


(73.)

1153. _𑀧𑀼𑀝𑀓𑀁 𑀧𑀽𑀭𑀬𑀺𑀢𑁆𑀯𑀸𑀦,_  
_𑀫𑀥𑀼𑀔𑀼𑀤𑁆𑀤𑀫𑀦𑁂𑀍𑀅𑀓𑀁;_  
_𑀉𑀪𑁄 𑀳𑀢𑁆𑀣𑁂𑀳𑀺 𑀧𑀕𑁆𑀕𑀬𑁆𑀳,_  
_𑀉𑀧𑀦𑁂𑀲𑀺𑀁 𑀫𑀳𑁂𑀲𑀺𑀦𑁄𑁇_  


(74.)

1154. _𑀧𑀝𑀺𑀕𑁆𑀕𑀡𑁆𑀳𑀺 𑀫𑀳𑀸𑀯𑀻𑀭𑁄,_  
_𑀲𑀳𑀢𑁆𑀣𑁂𑀦 𑀫𑀳𑀸 𑀇𑀲𑀺;_  
_𑀪𑀼𑀜𑁆𑀚𑀺𑀢𑁆𑀯𑀸 𑀢𑀜𑁆𑀘 𑀲𑀩𑁆𑀩𑀜𑁆𑀜𑀽,_  
_𑀯𑁂𑀳𑀸𑀲𑀁 𑀦𑀪𑀫𑀼𑀕𑁆𑀕𑀫𑀺𑁇_  


(75.)

1155. _𑀅𑀦𑁆𑀢𑀮𑀺𑀓𑁆𑀔𑁂 𑀞𑀺𑀢𑁄 𑀲𑀢𑁆𑀣𑀸,_  
_𑀅𑀢𑁆𑀣𑀤𑀲𑁆𑀲𑀻 𑀦𑀭𑀸𑀲𑀪𑁄;_  
_𑀫𑀫 𑀘𑀺𑀢𑁆𑀢𑀁 𑀧𑀲𑀸𑀤𑁂𑀦𑁆𑀢𑁄,_  
_𑀇𑀫𑀸 𑀕𑀸𑀣𑀸 𑀅𑀪𑀸𑀲𑀣𑁇_  


(76.)

1156. _‘𑀬𑁂𑀦𑀺𑀤𑀁 𑀣𑀯𑀺𑀢𑀁 𑀜𑀸𑀡𑀁,_  
_𑀩𑀼𑀤𑁆𑀥𑀲𑁂𑀝𑁆𑀞𑁄 𑀘 𑀣𑁄𑀫𑀺𑀢𑁄;_  
_𑀢𑁂𑀦 𑀘𑀺𑀢𑁆𑀢𑀧𑁆𑀧𑀲𑀸𑀤𑁂𑀦,_  
_𑀤𑀼𑀕𑁆𑀕𑀢𑀺𑀁 𑀲𑁄 𑀦 𑀕𑀘𑁆𑀙𑀢𑀺𑁇_  


(77.)

1157. _𑀘𑀢𑀼𑀤𑁆𑀤𑀲𑀜𑁆𑀘𑀓𑁆𑀔𑀢𑁆𑀢𑀼𑀁 𑀲𑁄,_  
_𑀤𑁂𑀯𑀭𑀚𑁆𑀚𑀁 𑀓𑀭𑀺𑀲𑁆𑀲𑀢𑀺;_  
_𑀧𑀣𑀩𑁆𑀬𑀸 𑀭𑀚𑁆𑀚𑀁 𑀅𑀝𑁆𑀞𑀲𑀢𑀁,_  
_𑀯𑀲𑀼𑀥𑀁 𑀆𑀯𑀲𑀺𑀲𑁆𑀲𑀢𑀺𑁇_  


(78.)

1158. _𑀧𑀜𑁆𑀘𑁂𑀯 𑀲𑀢𑀓𑁆𑀔𑀢𑁆𑀢𑀼𑀜𑁆𑀘,_  
_𑀘𑀓𑁆𑀓𑀯𑀢𑁆𑀢𑀻 𑀪𑀯𑀺𑀲𑁆𑀲𑀢𑀺;_  
_𑀧𑀤𑁂𑀲𑀭𑀚𑁆𑀚𑀁 𑀅𑀲𑀗𑁆𑀔𑁂𑀬𑁆𑀬𑀁,_  
_𑀫𑀳𑀺𑀬𑀸 𑀓𑀸𑀭𑀬𑀺𑀲𑁆𑀲𑀢𑀺𑁇_  


(79.)

1159. _𑀅𑀚𑁆𑀛𑀸𑀬𑀓𑁄 𑀫𑀦𑁆𑀢𑀥𑀭𑁄,_  
_𑀢𑀺𑀡𑁆𑀡𑀁 𑀯𑁂𑀤𑀸𑀦 𑀧𑀸𑀭𑀕𑀽;_  
_𑀕𑁄𑀢𑀫𑀲𑁆𑀲 𑀪𑀕𑀯𑀢𑁄,_  
_𑀲𑀸𑀲𑀦𑁂 𑀧𑀩𑁆𑀩𑀚𑀺𑀲𑁆𑀲𑀢𑀺𑁇_  


(80.)

1160. _𑀕𑀫𑁆𑀪𑀻𑀭𑀁 𑀦𑀺𑀧𑀼𑀡𑀁 𑀅𑀢𑁆𑀣𑀁,_  
_𑀜𑀸𑀡𑁂𑀦 𑀯𑀺𑀘𑀺𑀦𑀺𑀲𑁆𑀲𑀢𑀺;_  
_𑀫𑁄𑀖𑀭𑀸𑀚𑀸𑀢𑀺 𑀦𑀸𑀫𑁂𑀦,_  
_𑀳𑁂𑀲𑁆𑀲𑀢𑀺 𑀲𑀢𑁆𑀣𑀼 𑀲𑀸𑀯𑀓𑁄𑁇_  


(81.)

1161. _𑀢𑀻𑀳𑀺 𑀯𑀺𑀚𑁆𑀚𑀸𑀳𑀺 𑀲𑀫𑁆𑀧𑀦𑁆𑀦𑀁,_  
_𑀓𑀢𑀓𑀺𑀘𑁆𑀘𑀫𑀦𑀸𑀲𑀯𑀁;_  
_𑀕𑁄𑀢𑀫𑁄 𑀲𑀢𑁆𑀣𑀯𑀸𑀳𑀕𑁆𑀕𑁄,_  
_𑀏𑀢𑀤𑀕𑁆𑀕𑁂 𑀞𑀧𑁂𑀲𑁆𑀲𑀢𑀺’𑁇_  


(82.)

1162. _𑀳𑀺𑀢𑁆𑀯𑀸 𑀫𑀸𑀦𑀼𑀲𑀓𑀁 𑀬𑁄𑀕𑀁,_  
_𑀙𑁂𑀢𑁆𑀯𑀸𑀦 𑀪𑀯𑀩𑀦𑁆𑀥𑀦𑀁;_  
_𑀲𑀩𑁆𑀩𑀸𑀲𑀯𑁂 𑀧𑀭𑀺𑀜𑁆𑀜𑀸𑀬,_  
_𑀯𑀺𑀳𑀭𑀸𑀫𑀺 𑀅𑀦𑀸𑀲𑀯𑁄𑁇_  


(83.)

1163. _𑀧𑀝𑀺𑀲𑀫𑁆𑀪𑀺𑀤𑀸 𑀘𑀢𑀲𑁆𑀲𑁄,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁”𑁇_  


1164. 𑀇𑀢𑁆𑀣𑀁 𑀲𑀼𑀤𑀁 𑀆𑀬𑀲𑁆𑀫𑀸 𑀫𑁄𑀖𑀭𑀸𑀚𑁄 𑀣𑁂𑀭𑁄 𑀇𑀫𑀸 𑀕𑀸𑀣𑀸𑀬𑁄 𑀅𑀪𑀸𑀲𑀺𑀢𑁆𑀣𑀸𑀢𑀺𑁇

---

1165. 𑀫𑁄𑀖𑀭𑀸𑀚𑀢𑁆𑀣𑁂𑀭𑀲𑁆𑀲𑀸𑀧𑀤𑀸𑀦𑀁 𑀧𑀜𑁆𑀘𑀫𑀁𑁇



[Go to previous page (4.4 Kāḷudāyittheraapadāna)](/tipitaka/20Ap1/4/4.4.md) / [Go to parent page (4 Kuṇḍadhānavagga)](/tipitaka/20Ap1/4.md) / [Go to next page (4.6 Adhimuttattheraapadāna)](/tipitaka/20Ap1/4/4.6.md)


