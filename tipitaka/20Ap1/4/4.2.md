
[Home](/) / [20Ap1 Therāpadānapāḷi](../../20Ap1.md) / [4 Kuṇḍadhānavagga](../4.md)

# 4.2 Sāgatattheraapadāna

* Kuṇḍadhānavagga

* Sāgatattheraapadāna

(17.)

1091\. _“Sobhito nāma nāmena,_  
_ahosiṃ brāhmaṇo tadā;_  
_Purakkhato sasissehi,_  
_ārāmaṃ agamāsahaṃ._  


(18.)

1092\. _Bhagavā tamhi samaye,_  
_bhikkhusaṃghapurakkhato;_  
_Ārāmadvārā nikkhamma,_  
_aṭṭhāsi purisuttamo._  


(19.)

1093\. _Tamaddasāsiṃ sambuddhaṃ,_  
_dantaṃ dantapurakkhataṃ;_  
_Sakaṃ cittaṃ pasādetvā,_  
_santhaviṃ lokanāyakaṃ._  


(20.)

1094\. _Ye keci pādapā sabbe,_  
_mahiyā te virūhare;_  
_Buddhimanto tathā sattā,_  
_ruhanti jinasāsane._  


(21.)

1095\. _Satthavāhosi sappañño,_  
_mahesi bahuke jane;_  
_Vipathā uddharitvāna,_  
_pathaṃ ācikkhase tuvaṃ._  


(22.)

1096\. _Danto dantaparikiṇṇo,_  
_jhāyī jhānaratehi ca;_  
_Ātāpī pahitattehi,_  
_upasantehi tādibhi._  


(23.)

1097\. _Alaṅkato parisāhi,_  
_puññañāṇehi sobhati;_  
_Pabhā niddhāvate tuyhaṃ,_  
_sūriyodayane yathā._  


(24.)

1098\. _Pasannacittaṃ disvāna,_  
_mahesī padumuttaro;_  
_Bhikkhusaṃghe ṭhito satthā,_  
_imā gāthā abhāsatha._  


(25.)

1099\. _‘Yo so hāsaṃ janetvāna,_  
_mamaṃ kittesi brāhmaṇo;_  
_Kappānaṃ satasahassaṃ,_  
_devaloke ramissati._  


(26.)

1100\. _Tusitā hi cavitvāna,_  
_sukkamūlena codito;_  
_Gotamassa bhagavato,_  
_sāsane pabbajissati._  


(27.)

1101\. _Tena kammena sukatena,_  
_arahattaṃ labhissati;_  
_Sāgato nāma nāmena,_  
_hessati satthu sāvako’._  


(28.)

1102\. _Pabbajitvāna kāyena,_  
_pāpakammaṃ vivajjayiṃ;_  
_Vacīduccaritaṃ hitvā,_  
_ājīvaṃ parisodhayiṃ._  


(29.)

1103\. _Evaṃ viharamānohaṃ,_  
_tejodhātūsu kovido;_  
_Sabbāsave pariññāya,_  
_viharāmi anāsavo._  


(30.)

1104\. _Paṭisambhidā catasso,_  
_…pe…_  
_kataṃ buddhassa sāsanaṃ”._  


1105\. Itthaṃ sudaṃ āyasmā sāgato thero imā gāthāyo abhāsitthāti.

---

1106\. Sāgatattherassāpadānaṃ dutiyaṃ.



[Go to previous page (4.1 Kuṇḍadhānattheraapadāna)](4.1.md) / [Go to parent page (4 Kuṇḍadhānavagga)](../4.md) / [Go to next page (4.3 Mahākaccānattheraapadāna)](4.3.md)


