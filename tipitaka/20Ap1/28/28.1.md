---
title: 28.1 Suvaṇṇabibbohaniyattheraapadāna
path: /tipitaka/20Ap1/28/28.1
ref: 267405
breadcrumbs:
  - name: Home
    link: /
  - name: 20Ap1 Therāpadānapāḷi
    link: /tipitaka/20Ap1
  - name: 28 Suvaṇṇabibbohanavagga
    link: /tipitaka/20Ap1/28
prevL: /tipitaka/20Ap1/28
upL: /tipitaka/20Ap1/28
nextL: /tipitaka/20Ap1/28/28.2
---

# 28.1 Suvaṇṇabibbohaniyattheraapadāna

### Suvaṇṇabibbohanavagga

### Suvaṇṇabibbohaniyattheraapadāna

(1.)

3223. _“Ekāsanaṃ ahamadaṃ,_  
_pasanno sehi pāṇibhi;_  
_Bibbohanañca pādāsiṃ,_  
_uttamatthassa pattiyā._  


(2.)

3224. _Ekanavutito kappe,_  
_bibbohanamadāsahaṃ;_  
_Duggatiṃ nābhijānāmi,_  
_bibbohanassidaṃ phalaṃ._  


(3.)

3225. _Ito tesaṭṭhime kappe,_  
_asamo nāma khattiyo;_  
_Sattaratanasampanno,_  
_cakkavattī mahabbalo._  


(4.)

3226. _Paṭisambhidā catasso,_  
_vimokkhāpi ca aṭṭhime;_  
_Chaḷabhiññā sacchikatā,_  
_kataṃ buddhassa sāsanaṃ”._  


3227. Itthaṃ sudaṃ āyasmā suvaṇṇabibbohaniyo thero imā gāthāyo abhāsitthāti.

===

3228. Suvaṇṇabibbohaniyattherassāpadānaṃ paṭhamaṃ.




