
[Home](/) / [20Ap1 Therāpadānapāḷi](../../20Ap1.md) / [5 Upālivagga](../5.md)

# 5.9 Subhaddattheraapadāna

* Upālivagga

* Subhaddattheraapadāna

(101.)

1325\. _“Padumuttaro lokavidū,_  
_āhutīnaṃ paṭiggaho;_  
_Janataṃ uddharitvāna,_  
_nibbāyati mahāyaso._  


(102.)

1326\. _Nibbāyante ca sambuddhe,_  
_dasasahassi kampatha;_  
_Janakāyo mahā āsi,_  
_devā sannipatuṃ tadā._  


(103.)

1327\. _Candanaṃ pūrayitvāna,_  
_tagarāmallikāhi ca;_  
_Haṭṭho haṭṭhena cittena,_  
_āropayiṃ naruttamaṃ._  


(104.)

1328\. _Mama saṅkappamaññāya,_  
_satthā loke anuttaro;_  
_Nipannakova sambuddho,_  
_imā gāthā abhāsatha._  


(105.)

1329\. _‘Yo me pacchimake kāle,_  
_gandhamālena chādayi;_  
_Tamahaṃ kittayissāmi,_  
_suṇātha mama bhāsato._  


(106.)

1330\. _Ito cuto ayaṃ poso,_  
_tusitakāyaṃ gamissati;_  
_Tattha rajjaṃ karitvāna,_  
_nimmānaṃ so gamissati._  


(107.)

1331\. _Eteneva upāyena,_  
_datvā mālaṃ varuttamaṃ;_  
_Sakakammābhiraddho so,_  
_sampattiṃ anubhossati._  


(108.)

1332\. _Punāpi tusite kāye,_  
_nibbattissatiyaṃ naro;_  
_Tamhā kāyā cavitvāna,_  
_manussattaṃ gamissati._  


(109.)

1333\. _Sakyaputto mahānāgo,_  
_aggo loke sadevake;_  
_Bodhayitvā bahū satte,_  
_nibbāyissati cakkhumā._  


(110.)

1334\. _Tadā sopagato santo,_  
_sukkamūlena codito;_  
_Upasaṅkamma sambuddhaṃ,_  
_pañhaṃ pucchissati tadā._  


(111.)

1335\. _Hāsayitvāna sambuddho,_  
_sabbaññū lokanāyako;_  
_Puññakammaṃ pariññāya,_  
_saccāni vivarissati._  


(112.)

1336\. _Āraddho ca ayaṃ pañho,_  
_tuṭṭho ekaggamānaso;_  
_Satthāraṃ abhivādetvā,_  
_pabbajjaṃ yācayissati._  


(113.)

1337\. _Pasannamānasaṃ disvā,_  
_sakakammena tositaṃ;_  
_Pabbājessati so buddho,_  
_aggamaggassa kovido._  


(114.)

1338\. _Vāyamitvānayaṃ poso,_  
_sammāsambuddhasāsane;_  
_Sabbāsave pariññāya,_  
_nibbāyissatināsavo’._  


---

1339\. Pañcamabhāṇavāraṃ.



(115.)

1340\. _Pubbakammena saṃyutto,_  
_ekaggo susamāhito;_  
_Buddhassa oraso putto,_  
_dhammajomhi sunimmito._  


(116.)

1341\. _Dhammarājaṃ upagamma,_  
_apucchiṃ pañhamuttamaṃ;_  
_Kathayanto ca me pañhaṃ,_  
_dhammasotaṃ upānayi._  


(117.)

1342\. _Tassāhaṃ dhammamaññāya,_  
_vihāsiṃ sāsane rato;_  
_Sabbāsave pariññāya,_  
_viharāmi anāsavo._  


(118.)

1343\. _Satasahassito kappe,_  
_jalajuttamanāyako;_  
_Nibbāyi anupādāno,_  
_dīpova telasaṅkhayā._  


(119.)

1344\. _Sattayojanikaṃ āsi,_  
_thūpañca ratanāmayaṃ;_  
_Dhajaṃ tattha apūjesiṃ,_  
_sabbabhaddaṃ manoramaṃ._  


(120.)

1345\. _Kassapassa ca buddhassa,_  
_tisso nāmaggasāvako;_  
_Putto me oraso āsi,_  
_dāyādo jinasāsane._  


(121.)

1346\. _Tassa hīnena manasā,_  
_vācaṃ bhāsiṃ abhaddakaṃ;_  
_Tena kammavipākena,_  
_pacchā me āsi bhaddakaṃ._  


(122.)

1347\. _Upavattane sālavane,_  
_pacchime sayane muni;_  
_Pabbājesi mahāvīro,_  
_hito kāruṇiko jino._  


(123.)

1348\. _Ajjeva dāni pabbajjā,_  
_ajjeva upasampadā;_  
_Ajjeva parinibbānaṃ,_  
_sammukhā dvipaduttame._  


(124.)

1349\. _Paṭisambhidā catasso,_  
_…pe…_  
_kataṃ buddhassa sāsanaṃ”._  


1350\. Itthaṃ sudaṃ āyasmā subhaddo thero imā gāthāyo abhāsitthāti.

---

1351\. Subhaddattherassāpadānaṃ navamaṃ.



[Go to previous page (5.8 Caṅkamanadāyakattheraapadāna)](5.8.md) / [Go to parent page (5 Upālivagga)](../5.md) / [Go to next page (5.10 Cundattheraapadāna)](5.10.md)


