
[Home](/) / [20Ap1 Therāpadānapāḷi](../../20Ap1.md) / [5 Upālivagga](../5.md)

# 𑁫𑁇𑁯 𑀲𑀼𑀪𑀤𑁆𑀤𑀢𑁆𑀣𑁂𑀭𑀅𑀧𑀤𑀸𑀦

### 𑀉𑀧𑀸𑀮𑀺𑀯𑀕𑁆𑀕

### 𑀲𑀼𑀪𑀤𑁆𑀤𑀢𑁆𑀣𑁂𑀭𑀅𑀧𑀤𑀸𑀦

(101.)

1325\. _“𑀧𑀤𑀼𑀫𑀼𑀢𑁆𑀢𑀭𑁄 𑀮𑁄𑀓𑀯𑀺𑀤𑀽,_  
_𑀆𑀳𑀼𑀢𑀻𑀦𑀁 𑀧𑀝𑀺𑀕𑁆𑀕𑀳𑁄;_  
_𑀚𑀦𑀢𑀁 𑀉𑀤𑁆𑀥𑀭𑀺𑀢𑁆𑀯𑀸𑀦,_  
_𑀦𑀺𑀩𑁆𑀩𑀸𑀬𑀢𑀺 𑀫𑀳𑀸𑀬𑀲𑁄𑁇_  


(102.)

1326\. _𑀦𑀺𑀩𑁆𑀩𑀸𑀬𑀦𑁆𑀢𑁂 𑀘 𑀲𑀫𑁆𑀩𑀼𑀤𑁆𑀥𑁂,_  
_𑀤𑀲𑀲𑀳𑀲𑁆𑀲𑀺 𑀓𑀫𑁆𑀧𑀣;_  
_𑀚𑀦𑀓𑀸𑀬𑁄 𑀫𑀳𑀸 𑀆𑀲𑀺,_  
_𑀤𑁂𑀯𑀸 𑀲𑀦𑁆𑀦𑀺𑀧𑀢𑀼𑀁 𑀢𑀤𑀸𑁇_  


(103.)

1327\. _𑀘𑀦𑁆𑀤𑀦𑀁 𑀧𑀽𑀭𑀬𑀺𑀢𑁆𑀯𑀸𑀦,_  
_𑀢𑀕𑀭𑀸𑀫𑀮𑁆𑀮𑀺𑀓𑀸𑀳𑀺 𑀘;_  
_𑀳𑀝𑁆𑀞𑁄 𑀳𑀝𑁆𑀞𑁂𑀦 𑀘𑀺𑀢𑁆𑀢𑁂𑀦,_  
_𑀆𑀭𑁄𑀧𑀬𑀺𑀁 𑀦𑀭𑀼𑀢𑁆𑀢𑀫𑀁𑁇_  


(104.)

1328\. _𑀫𑀫 𑀲𑀗𑁆𑀓𑀧𑁆𑀧𑀫𑀜𑁆𑀜𑀸𑀬,_  
_𑀲𑀢𑁆𑀣𑀸 𑀮𑁄𑀓𑁂 𑀅𑀦𑀼𑀢𑁆𑀢𑀭𑁄;_  
_𑀦𑀺𑀧𑀦𑁆𑀦𑀓𑁄𑀯 𑀲𑀫𑁆𑀩𑀼𑀤𑁆𑀥𑁄,_  
_𑀇𑀫𑀸 𑀕𑀸𑀣𑀸 𑀅𑀪𑀸𑀲𑀣𑁇_  


(105.)

1329\. _‘𑀬𑁄 𑀫𑁂 𑀧𑀘𑁆𑀙𑀺𑀫𑀓𑁂 𑀓𑀸𑀮𑁂,_  
_𑀕𑀦𑁆𑀥𑀫𑀸𑀮𑁂𑀦 𑀙𑀸𑀤𑀬𑀺;_  
_𑀢𑀫𑀳𑀁 𑀓𑀺𑀢𑁆𑀢𑀬𑀺𑀲𑁆𑀲𑀸𑀫𑀺,_  
_𑀲𑀼𑀡𑀸𑀣 𑀫𑀫 𑀪𑀸𑀲𑀢𑁄𑁇_  


(106.)

1330\. _𑀇𑀢𑁄 𑀘𑀼𑀢𑁄 𑀅𑀬𑀁 𑀧𑁄𑀲𑁄,_  
_𑀢𑀼𑀲𑀺𑀢𑀓𑀸𑀬𑀁 𑀕𑀫𑀺𑀲𑁆𑀲𑀢𑀺;_  
_𑀢𑀢𑁆𑀣 𑀭𑀚𑁆𑀚𑀁 𑀓𑀭𑀺𑀢𑁆𑀯𑀸𑀦,_  
_𑀦𑀺𑀫𑁆𑀫𑀸𑀦𑀁 𑀲𑁄 𑀕𑀫𑀺𑀲𑁆𑀲𑀢𑀺𑁇_  


(107.)

1331\. _𑀏𑀢𑁂𑀦𑁂𑀯 𑀉𑀧𑀸𑀬𑁂𑀦,_  
_𑀤𑀢𑁆𑀯𑀸 𑀫𑀸𑀮𑀁 𑀯𑀭𑀼𑀢𑁆𑀢𑀫𑀁;_  
_𑀲𑀓𑀓𑀫𑁆𑀫𑀸𑀪𑀺𑀭𑀤𑁆𑀥𑁄 𑀲𑁄,_  
_𑀲𑀫𑁆𑀧𑀢𑁆𑀢𑀺𑀁 𑀅𑀦𑀼𑀪𑁄𑀲𑁆𑀲𑀢𑀺𑁇_  


(108.)

1332\. _𑀧𑀼𑀦𑀸𑀧𑀺 𑀢𑀼𑀲𑀺𑀢𑁂 𑀓𑀸𑀬𑁂,_  
_𑀦𑀺𑀩𑁆𑀩𑀢𑁆𑀢𑀺𑀲𑁆𑀲𑀢𑀺𑀬𑀁 𑀦𑀭𑁄;_  
_𑀢𑀫𑁆𑀳𑀸 𑀓𑀸𑀬𑀸 𑀘𑀯𑀺𑀢𑁆𑀯𑀸𑀦,_  
_𑀫𑀦𑀼𑀲𑁆𑀲𑀢𑁆𑀢𑀁 𑀕𑀫𑀺𑀲𑁆𑀲𑀢𑀺𑁇_  


(109.)

1333\. _𑀲𑀓𑁆𑀬𑀧𑀼𑀢𑁆𑀢𑁄 𑀫𑀳𑀸𑀦𑀸𑀕𑁄,_  
_𑀅𑀕𑁆𑀕𑁄 𑀮𑁄𑀓𑁂 𑀲𑀤𑁂𑀯𑀓𑁂;_  
_𑀩𑁄𑀥𑀬𑀺𑀢𑁆𑀯𑀸 𑀩𑀳𑀽 𑀲𑀢𑁆𑀢𑁂,_  
_𑀦𑀺𑀩𑁆𑀩𑀸𑀬𑀺𑀲𑁆𑀲𑀢𑀺 𑀘𑀓𑁆𑀔𑀼𑀫𑀸𑁇_  


(110.)

1334\. _𑀢𑀤𑀸 𑀲𑁄𑀧𑀕𑀢𑁄 𑀲𑀦𑁆𑀢𑁄,_  
_𑀲𑀼𑀓𑁆𑀓𑀫𑀽𑀮𑁂𑀦 𑀘𑁄𑀤𑀺𑀢𑁄;_  
_𑀉𑀧𑀲𑀗𑁆𑀓𑀫𑁆𑀫 𑀲𑀫𑁆𑀩𑀼𑀤𑁆𑀥𑀁,_  
_𑀧𑀜𑁆𑀳𑀁 𑀧𑀼𑀘𑁆𑀙𑀺𑀲𑁆𑀲𑀢𑀺 𑀢𑀤𑀸𑁇_  


(111.)

1335\. _𑀳𑀸𑀲𑀬𑀺𑀢𑁆𑀯𑀸𑀦 𑀲𑀫𑁆𑀩𑀼𑀤𑁆𑀥𑁄,_  
_𑀲𑀩𑁆𑀩𑀜𑁆𑀜𑀽 𑀮𑁄𑀓𑀦𑀸𑀬𑀓𑁄;_  
_𑀧𑀼𑀜𑁆𑀜𑀓𑀫𑁆𑀫𑀁 𑀧𑀭𑀺𑀜𑁆𑀜𑀸𑀬,_  
_𑀲𑀘𑁆𑀘𑀸𑀦𑀺 𑀯𑀺𑀯𑀭𑀺𑀲𑁆𑀲𑀢𑀺𑁇_  


(112.)

1336\. _𑀆𑀭𑀤𑁆𑀥𑁄 𑀘 𑀅𑀬𑀁 𑀧𑀜𑁆𑀳𑁄,_  
_𑀢𑀼𑀝𑁆𑀞𑁄 𑀏𑀓𑀕𑁆𑀕𑀫𑀸𑀦𑀲𑁄;_  
_𑀲𑀢𑁆𑀣𑀸𑀭𑀁 𑀅𑀪𑀺𑀯𑀸𑀤𑁂𑀢𑁆𑀯𑀸,_  
_𑀧𑀩𑁆𑀩𑀚𑁆𑀚𑀁 𑀬𑀸𑀘𑀬𑀺𑀲𑁆𑀲𑀢𑀺𑁇_  


(113.)

1337\. _𑀧𑀲𑀦𑁆𑀦𑀫𑀸𑀦𑀲𑀁 𑀤𑀺𑀲𑁆𑀯𑀸,_  
_𑀲𑀓𑀓𑀫𑁆𑀫𑁂𑀦 𑀢𑁄𑀲𑀺𑀢𑀁;_  
_𑀧𑀩𑁆𑀩𑀸𑀚𑁂𑀲𑁆𑀲𑀢𑀺 𑀲𑁄 𑀩𑀼𑀤𑁆𑀥𑁄,_  
_𑀅𑀕𑁆𑀕𑀫𑀕𑁆𑀕𑀲𑁆𑀲 𑀓𑁄𑀯𑀺𑀤𑁄𑁇_  


(114.)

1338\. _𑀯𑀸𑀬𑀫𑀺𑀢𑁆𑀯𑀸𑀦𑀬𑀁 𑀧𑁄𑀲𑁄,_  
_𑀲𑀫𑁆𑀫𑀸𑀲𑀫𑁆𑀩𑀼𑀤𑁆𑀥𑀲𑀸𑀲𑀦𑁂;_  
_𑀲𑀩𑁆𑀩𑀸𑀲𑀯𑁂 𑀧𑀭𑀺𑀜𑁆𑀜𑀸𑀬,_  
_𑀦𑀺𑀩𑁆𑀩𑀸𑀬𑀺𑀲𑁆𑀲𑀢𑀺𑀦𑀸𑀲𑀯𑁄’𑁇_  


---

1339\. 𑀧𑀜𑁆𑀘𑀫𑀪𑀸𑀡𑀯𑀸𑀭𑀁𑁇



(115.)

1340\. _𑀧𑀼𑀩𑁆𑀩𑀓𑀫𑁆𑀫𑁂𑀦 𑀲𑀁𑀬𑀼𑀢𑁆𑀢𑁄,_  
_𑀏𑀓𑀕𑁆𑀕𑁄 𑀲𑀼𑀲𑀫𑀸𑀳𑀺𑀢𑁄;_  
_𑀩𑀼𑀤𑁆𑀥𑀲𑁆𑀲 𑀑𑀭𑀲𑁄 𑀧𑀼𑀢𑁆𑀢𑁄,_  
_𑀥𑀫𑁆𑀫𑀚𑁄𑀫𑁆𑀳𑀺 𑀲𑀼𑀦𑀺𑀫𑁆𑀫𑀺𑀢𑁄𑁇_  


(116.)

1341\. _𑀥𑀫𑁆𑀫𑀭𑀸𑀚𑀁 𑀉𑀧𑀕𑀫𑁆𑀫,_  
_𑀅𑀧𑀼𑀘𑁆𑀙𑀺𑀁 𑀧𑀜𑁆𑀳𑀫𑀼𑀢𑁆𑀢𑀫𑀁;_  
_𑀓𑀣𑀬𑀦𑁆𑀢𑁄 𑀘 𑀫𑁂 𑀧𑀜𑁆𑀳𑀁,_  
_𑀥𑀫𑁆𑀫𑀲𑁄𑀢𑀁 𑀉𑀧𑀸𑀦𑀬𑀺𑁇_  


(117.)

1342\. _𑀢𑀲𑁆𑀲𑀸𑀳𑀁 𑀥𑀫𑁆𑀫𑀫𑀜𑁆𑀜𑀸𑀬,_  
_𑀯𑀺𑀳𑀸𑀲𑀺𑀁 𑀲𑀸𑀲𑀦𑁂 𑀭𑀢𑁄;_  
_𑀲𑀩𑁆𑀩𑀸𑀲𑀯𑁂 𑀧𑀭𑀺𑀜𑁆𑀜𑀸𑀬,_  
_𑀯𑀺𑀳𑀭𑀸𑀫𑀺 𑀅𑀦𑀸𑀲𑀯𑁄𑁇_  


(118.)

1343\. _𑀲𑀢𑀲𑀳𑀲𑁆𑀲𑀺𑀢𑁄 𑀓𑀧𑁆𑀧𑁂,_  
_𑀚𑀮𑀚𑀼𑀢𑁆𑀢𑀫𑀦𑀸𑀬𑀓𑁄;_  
_𑀦𑀺𑀩𑁆𑀩𑀸𑀬𑀺 𑀅𑀦𑀼𑀧𑀸𑀤𑀸𑀦𑁄,_  
_𑀤𑀻𑀧𑁄𑀯 𑀢𑁂𑀮𑀲𑀗𑁆𑀔𑀬𑀸𑁇_  


(119.)

1344\. _𑀲𑀢𑁆𑀢𑀬𑁄𑀚𑀦𑀺𑀓𑀁 𑀆𑀲𑀺,_  
_𑀣𑀽𑀧𑀜𑁆𑀘 𑀭𑀢𑀦𑀸𑀫𑀬𑀁;_  
_𑀥𑀚𑀁 𑀢𑀢𑁆𑀣 𑀅𑀧𑀽𑀚𑁂𑀲𑀺𑀁,_  
_𑀲𑀩𑁆𑀩𑀪𑀤𑁆𑀤𑀁 𑀫𑀦𑁄𑀭𑀫𑀁𑁇_  


(120.)

1345\. _𑀓𑀲𑁆𑀲𑀧𑀲𑁆𑀲 𑀘 𑀩𑀼𑀤𑁆𑀥𑀲𑁆𑀲,_  
_𑀢𑀺𑀲𑁆𑀲𑁄 𑀦𑀸𑀫𑀕𑁆𑀕𑀲𑀸𑀯𑀓𑁄;_  
_𑀧𑀼𑀢𑁆𑀢𑁄 𑀫𑁂 𑀑𑀭𑀲𑁄 𑀆𑀲𑀺,_  
_𑀤𑀸𑀬𑀸𑀤𑁄 𑀚𑀺𑀦𑀲𑀸𑀲𑀦𑁂𑁇_  


(121.)

1346\. _𑀢𑀲𑁆𑀲 𑀳𑀻𑀦𑁂𑀦 𑀫𑀦𑀲𑀸,_  
_𑀯𑀸𑀘𑀁 𑀪𑀸𑀲𑀺𑀁 𑀅𑀪𑀤𑁆𑀤𑀓𑀁;_  
_𑀢𑁂𑀦 𑀓𑀫𑁆𑀫𑀯𑀺𑀧𑀸𑀓𑁂𑀦,_  
_𑀧𑀘𑁆𑀙𑀸 𑀫𑁂 𑀆𑀲𑀺 𑀪𑀤𑁆𑀤𑀓𑀁𑁇_  


(122.)

1347\. _𑀉𑀧𑀯𑀢𑁆𑀢𑀦𑁂 𑀲𑀸𑀮𑀯𑀦𑁂,_  
_𑀧𑀘𑁆𑀙𑀺𑀫𑁂 𑀲𑀬𑀦𑁂 𑀫𑀼𑀦𑀺;_  
_𑀧𑀩𑁆𑀩𑀸𑀚𑁂𑀲𑀺 𑀫𑀳𑀸𑀯𑀻𑀭𑁄,_  
_𑀳𑀺𑀢𑁄 𑀓𑀸𑀭𑀼𑀡𑀺𑀓𑁄 𑀚𑀺𑀦𑁄𑁇_  


(123.)

1348\. _𑀅𑀚𑁆𑀚𑁂𑀯 𑀤𑀸𑀦𑀺 𑀧𑀩𑁆𑀩𑀚𑁆𑀚𑀸,_  
_𑀅𑀚𑁆𑀚𑁂𑀯 𑀉𑀧𑀲𑀫𑁆𑀧𑀤𑀸;_  
_𑀅𑀚𑁆𑀚𑁂𑀯 𑀧𑀭𑀺𑀦𑀺𑀩𑁆𑀩𑀸𑀦𑀁,_  
_𑀲𑀫𑁆𑀫𑀼𑀔𑀸 𑀤𑁆𑀯𑀺𑀧𑀤𑀼𑀢𑁆𑀢𑀫𑁂𑁇_  


(124.)

1349\. _𑀧𑀝𑀺𑀲𑀫𑁆𑀪𑀺𑀤𑀸 𑀘𑀢𑀲𑁆𑀲𑁄,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁”𑁇_  


1350\. 𑀇𑀢𑁆𑀣𑀁 𑀲𑀼𑀤𑀁 𑀆𑀬𑀲𑁆𑀫𑀸 𑀲𑀼𑀪𑀤𑁆𑀤𑁄 𑀣𑁂𑀭𑁄 𑀇𑀫𑀸 𑀕𑀸𑀣𑀸𑀬𑁄 𑀅𑀪𑀸𑀲𑀺𑀢𑁆𑀣𑀸𑀢𑀺𑁇

---

1351\. 𑀲𑀼𑀪𑀤𑁆𑀤𑀢𑁆𑀣𑁂𑀭𑀲𑁆𑀲𑀸𑀧𑀤𑀸𑀦𑀁 𑀦𑀯𑀫𑀁𑁇



[Go to previous page (5.8 Caṅkamanadāyakattheraapadāna)](5.8.md) / [Go to parent page (5 Upālivagga)](../5.md) / [Go to next page (5.10 Cundattheraapadāna)](5.10.md)


