
[Home](/) / [20Ap1 Therāpadānapāḷi](../../20Ap1.md) / [5 Upālivagga](../5.md)

# 5.1 Bhāgineyyupālittheraapadāna

* Upālivagga

* Bhāgineyyupālittheraapadāna

(1.)

1209\. _“Khīṇāsavasahassehi,_  
_parivuto lokanāyako;_  
_Vivekamanuyutto so,_  
_gacchate paṭisallituṃ._  


(2.)

1210\. _Ajinena nivatthohaṃ,_  
_tidaṇḍaparidhārako;_  
_Bhikkhusaṃghaparibyūḷhaṃ,_  
_addasaṃ lokanāyakaṃ._  


(3.)

1211\. _Ekaṃsaṃ ajinaṃ katvā,_  
_sire katvāna añjaliṃ;_  
_Sambuddhaṃ abhivādetvā,_  
_santhaviṃ lokanāyakaṃ._  


(4.)

1212\. _Yathāṇḍajā ca saṃsedā,_  
_opapātī jalābujā;_  
_Kākādipakkhino sabbe,_  
_antalikkhacarā sadā._  


(5.)

1213\. _‘Ye keci pāṇabhūtatthi,_  
_saññino vā asaññino;_  
_Sabbe te tava ñāṇamhi,_  
_anto honti samogadhā._  


(6.)

1214\. _Gandhā ca pabbateyyā ye,_  
_himavantanaguttame;_  
_Sabbe te tava sīlamhi,_  
_kalāyapi na yujjare._  


(7.)

1215\. _Mohandhakārapakkhando,_  
_ayaṃ loko sadevako;_  
_Tava ñāṇamhi jotante,_  
_andhakārā vidhaṃsitā._  


(8.)

1216\. _Yathā atthaṅgate sūriye,_  
_honti sattā tamogatā;_  
_Evaṃ buddhe anuppanne,_  
_hoti loko tamogato._  


(9.)

1217\. _Yathodayanto ādicco,_  
_vinodeti tamaṃ sadā;_  
_Tatheva tvaṃ buddhaseṭṭha,_  
_viddhaṃsesi tamaṃ sadā._  


(10.)

1218\. _Padhānapahitattosi,_  
_buddho loke sadevake;_  
_Tava kammābhiraddhena,_  
_tosesi janataṃ bahuṃ’._  


(11.)

1219\. _Taṃ sabbaṃ anumoditvā,_  
_padumuttaro mahāmuni;_  
_Nabhaṃ abbhuggamī dhīro,_  
_haṃsarājāva ambare._  


(12.)

1220\. _Abbhuggantvāna sambuddho,_  
_mahesi padumuttaro;_  
_Antalikkhe ṭhito satthā,_  
_imā gāthā abhāsatha._  


(13.)

1221\. _Yenidaṃ thavitaṃ ñāṇaṃ,_  
_opammehi samāyutaṃ;_  
_Tamahaṃ kittayissāmi,_  
_suṇātha mama bhāsato._  


(14.)

1222\. _‘Aṭṭhārasañca khattuṃ so,_  
_devarājā bhavissati;_  
_Pathabyā rajjaṃ tisataṃ,_  
_vasudhaṃ āvasissati._  


(15.)

1223\. _Pañcavīsatikkhattuñca,_  
_cakkavattī bhavissati;_  
_Padesarajjaṃ vipulaṃ,_  
_gaṇanāto asaṅkhiyaṃ._  


(16.)

1224\. _Kappasatasahassamhi,_  
_okkākakulasambhavo;_  
_Gotamo nāma gottena,_  
_satthā loke bhavissati._  


(17.)

1225\. _Tusitā hi cavitvāna,_  
_sukkamūlena codito;_  
_Hīnova jātiyā santo,_  
_upāli nāma hessati._  


(18.)

1226\. _So pacchā pabbajitvāna,_  
_virājetvāna pāpakaṃ;_  
_Sabbāsave pariññāya,_  
_nibbāyissatināsavo._  


(19.)

1227\. _Tuṭṭho ca gotamo buddho,_  
_sakyaputto mahāyaso;_  
_Vinayādhigataṃ tassa,_  
_etadagge ṭhapessati’._  


(20.)

1228\. _Saddhāyāhaṃ pabbajito,_  
_katakicco anāsavo;_  
_Sabbāsave pariññāya,_  
_viharāmi anāsavo._  


(21.)

1229\. _Bhagavā cānukampī maṃ,_  
_vinayehaṃ visārado;_  
_Sakakammābhiraddho ca,_  
_viharāmi anāsavo._  


(22.)

1230\. _Saṃvuto pātimokkhamhi,_  
_indriyesu ca pañcasu;_  
_Dhāremi vinayaṃ sabbaṃ,_  
_kevalaṃ ratanākaraṃ._  


(23.)

1231\. _Mamañca guṇamaññāya,_  
_satthā loke anuttaro;_  
_Bhikkhusaṃghe nisīditvā,_  
_etadagge ṭhapesi maṃ._  


(24.)

1232\. _Paṭisambhidā catasso,_  
_vimokkhāpi ca aṭṭhime;_  
_Chaḷabhiññā sacchikatā,_  
_kataṃ buddhassa sāsanaṃ”._  


1233\. Itthaṃ sudaṃ āyasmā upāli thero imā gāthāyo abhāsitthāti.

---

1234\. Bhāgineyyupālittherassāpadānaṃ paṭhamaṃ.



[Go to previous page (5 Upālivagga)](../5.md) / [Go to parent page (5 Upālivagga)](../5.md) / [Go to next page (5.2 Soṇakoḷivisattheraapadāna)](5.2.md)


