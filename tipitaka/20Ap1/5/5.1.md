
[Home](/) / [20Ap1 Therāpadānapāḷi](/tipitaka/20Ap1.md) / [5 Upālivagga](/tipitaka/20Ap1/5.md)

# 𑁫𑁇𑁧 𑀪𑀸𑀕𑀺𑀦𑁂𑀬𑁆𑀬𑀼𑀧𑀸𑀮𑀺𑀢𑁆𑀣𑁂𑀭𑀅𑀧𑀤𑀸𑀦

### 𑀉𑀧𑀸𑀮𑀺𑀯𑀕𑁆𑀕

### 𑀪𑀸𑀕𑀺𑀦𑁂𑀬𑁆𑀬𑀼𑀧𑀸𑀮𑀺𑀢𑁆𑀣𑁂𑀭𑀅𑀧𑀤𑀸𑀦

(1.)

1209. _“𑀔𑀻𑀡𑀸𑀲𑀯𑀲𑀳𑀲𑁆𑀲𑁂𑀳𑀺,_  
_𑀧𑀭𑀺𑀯𑀼𑀢𑁄 𑀮𑁄𑀓𑀦𑀸𑀬𑀓𑁄;_  
_𑀯𑀺𑀯𑁂𑀓𑀫𑀦𑀼𑀬𑀼𑀢𑁆𑀢𑁄 𑀲𑁄,_  
_𑀕𑀘𑁆𑀙𑀢𑁂 𑀧𑀝𑀺𑀲𑀮𑁆𑀮𑀺𑀢𑀼𑀁𑁇_  


(2.)

1210. _𑀅𑀚𑀺𑀦𑁂𑀦 𑀦𑀺𑀯𑀢𑁆𑀣𑁄𑀳𑀁,_  
_𑀢𑀺𑀤𑀡𑁆𑀟𑀧𑀭𑀺𑀥𑀸𑀭𑀓𑁄;_  
_𑀪𑀺𑀓𑁆𑀔𑀼𑀲𑀁𑀖𑀧𑀭𑀺𑀩𑁆𑀬𑀽𑀍𑀳𑀁,_  
_𑀅𑀤𑁆𑀤𑀲𑀁 𑀮𑁄𑀓𑀦𑀸𑀬𑀓𑀁𑁇_  


(3.)

1211. _𑀏𑀓𑀁𑀲𑀁 𑀅𑀚𑀺𑀦𑀁 𑀓𑀢𑁆𑀯𑀸,_  
_𑀲𑀺𑀭𑁂 𑀓𑀢𑁆𑀯𑀸𑀦 𑀅𑀜𑁆𑀚𑀮𑀺𑀁;_  
_𑀲𑀫𑁆𑀩𑀼𑀤𑁆𑀥𑀁 𑀅𑀪𑀺𑀯𑀸𑀤𑁂𑀢𑁆𑀯𑀸,_  
_𑀲𑀦𑁆𑀣𑀯𑀺𑀁 𑀮𑁄𑀓𑀦𑀸𑀬𑀓𑀁𑁇_  


(4.)

1212. _𑀬𑀣𑀸𑀡𑁆𑀟𑀚𑀸 𑀘 𑀲𑀁𑀲𑁂𑀤𑀸,_  
_𑀑𑀧𑀧𑀸𑀢𑀻 𑀚𑀮𑀸𑀩𑀼𑀚𑀸;_  
_𑀓𑀸𑀓𑀸𑀤𑀺𑀧𑀓𑁆𑀔𑀺𑀦𑁄 𑀲𑀩𑁆𑀩𑁂,_  
_𑀅𑀦𑁆𑀢𑀮𑀺𑀓𑁆𑀔𑀘𑀭𑀸 𑀲𑀤𑀸𑁇_  


(5.)

1213. _‘𑀬𑁂 𑀓𑁂𑀘𑀺 𑀧𑀸𑀡𑀪𑀽𑀢𑀢𑁆𑀣𑀺,_  
_𑀲𑀜𑁆𑀜𑀺𑀦𑁄 𑀯𑀸 𑀅𑀲𑀜𑁆𑀜𑀺𑀦𑁄;_  
_𑀲𑀩𑁆𑀩𑁂 𑀢𑁂 𑀢𑀯 𑀜𑀸𑀡𑀫𑁆𑀳𑀺,_  
_𑀅𑀦𑁆𑀢𑁄 𑀳𑁄𑀦𑁆𑀢𑀺 𑀲𑀫𑁄𑀕𑀥𑀸𑁇_  


(6.)

1214. _𑀕𑀦𑁆𑀥𑀸 𑀘 𑀧𑀩𑁆𑀩𑀢𑁂𑀬𑁆𑀬𑀸 𑀬𑁂,_  
_𑀳𑀺𑀫𑀯𑀦𑁆𑀢𑀦𑀕𑀼𑀢𑁆𑀢𑀫𑁂;_  
_𑀲𑀩𑁆𑀩𑁂 𑀢𑁂 𑀢𑀯 𑀲𑀻𑀮𑀫𑁆𑀳𑀺,_  
_𑀓𑀮𑀸𑀬𑀧𑀺 𑀦 𑀬𑀼𑀚𑁆𑀚𑀭𑁂𑁇_  


(7.)

1215. _𑀫𑁄𑀳𑀦𑁆𑀥𑀓𑀸𑀭𑀧𑀓𑁆𑀔𑀦𑁆𑀤𑁄,_  
_𑀅𑀬𑀁 𑀮𑁄𑀓𑁄 𑀲𑀤𑁂𑀯𑀓𑁄;_  
_𑀢𑀯 𑀜𑀸𑀡𑀫𑁆𑀳𑀺 𑀚𑁄𑀢𑀦𑁆𑀢𑁂,_  
_𑀅𑀦𑁆𑀥𑀓𑀸𑀭𑀸 𑀯𑀺𑀥𑀁𑀲𑀺𑀢𑀸𑁇_  


(8.)

1216. _𑀬𑀣𑀸 𑀅𑀢𑁆𑀣𑀗𑁆𑀕𑀢𑁂 𑀲𑀽𑀭𑀺𑀬𑁂,_  
_𑀳𑁄𑀦𑁆𑀢𑀺 𑀲𑀢𑁆𑀢𑀸 𑀢𑀫𑁄𑀕𑀢𑀸;_  
_𑀏𑀯𑀁 𑀩𑀼𑀤𑁆𑀥𑁂 𑀅𑀦𑀼𑀧𑁆𑀧𑀦𑁆𑀦𑁂,_  
_𑀳𑁄𑀢𑀺 𑀮𑁄𑀓𑁄 𑀢𑀫𑁄𑀕𑀢𑁄𑁇_  


(9.)

1217. _𑀬𑀣𑁄𑀤𑀬𑀦𑁆𑀢𑁄 𑀆𑀤𑀺𑀘𑁆𑀘𑁄,_  
_𑀯𑀺𑀦𑁄𑀤𑁂𑀢𑀺 𑀢𑀫𑀁 𑀲𑀤𑀸;_  
_𑀢𑀣𑁂𑀯 𑀢𑁆𑀯𑀁 𑀩𑀼𑀤𑁆𑀥𑀲𑁂𑀝𑁆𑀞,_  
_𑀯𑀺𑀤𑁆𑀥𑀁𑀲𑁂𑀲𑀺 𑀢𑀫𑀁 𑀲𑀤𑀸𑁇_  


(10.)

1218. _𑀧𑀥𑀸𑀦𑀧𑀳𑀺𑀢𑀢𑁆𑀢𑁄𑀲𑀺,_  
_𑀩𑀼𑀤𑁆𑀥𑁄 𑀮𑁄𑀓𑁂 𑀲𑀤𑁂𑀯𑀓𑁂;_  
_𑀢𑀯 𑀓𑀫𑁆𑀫𑀸𑀪𑀺𑀭𑀤𑁆𑀥𑁂𑀦,_  
_𑀢𑁄𑀲𑁂𑀲𑀺 𑀚𑀦𑀢𑀁 𑀩𑀳𑀼𑀁’𑁇_  


(11.)

1219. _𑀢𑀁 𑀲𑀩𑁆𑀩𑀁 𑀅𑀦𑀼𑀫𑁄𑀤𑀺𑀢𑁆𑀯𑀸,_  
_𑀧𑀤𑀼𑀫𑀼𑀢𑁆𑀢𑀭𑁄 𑀫𑀳𑀸𑀫𑀼𑀦𑀺;_  
_𑀦𑀪𑀁 𑀅𑀩𑁆𑀪𑀼𑀕𑁆𑀕𑀫𑀻 𑀥𑀻𑀭𑁄,_  
_𑀳𑀁𑀲𑀭𑀸𑀚𑀸𑀯 𑀅𑀫𑁆𑀩𑀭𑁂𑁇_  


(12.)

1220. _𑀅𑀩𑁆𑀪𑀼𑀕𑁆𑀕𑀦𑁆𑀢𑁆𑀯𑀸𑀦 𑀲𑀫𑁆𑀩𑀼𑀤𑁆𑀥𑁄,_  
_𑀫𑀳𑁂𑀲𑀺 𑀧𑀤𑀼𑀫𑀼𑀢𑁆𑀢𑀭𑁄;_  
_𑀅𑀦𑁆𑀢𑀮𑀺𑀓𑁆𑀔𑁂 𑀞𑀺𑀢𑁄 𑀲𑀢𑁆𑀣𑀸,_  
_𑀇𑀫𑀸 𑀕𑀸𑀣𑀸 𑀅𑀪𑀸𑀲𑀣𑁇_  


(13.)

1221. _𑀬𑁂𑀦𑀺𑀤𑀁 𑀣𑀯𑀺𑀢𑀁 𑀜𑀸𑀡𑀁,_  
_𑀑𑀧𑀫𑁆𑀫𑁂𑀳𑀺 𑀲𑀫𑀸𑀬𑀼𑀢𑀁;_  
_𑀢𑀫𑀳𑀁 𑀓𑀺𑀢𑁆𑀢𑀬𑀺𑀲𑁆𑀲𑀸𑀫𑀺,_  
_𑀲𑀼𑀡𑀸𑀣 𑀫𑀫 𑀪𑀸𑀲𑀢𑁄𑁇_  


(14.)

1222. _‘𑀅𑀝𑁆𑀞𑀸𑀭𑀲𑀜𑁆𑀘 𑀔𑀢𑁆𑀢𑀼𑀁 𑀲𑁄,_  
_𑀤𑁂𑀯𑀭𑀸𑀚𑀸 𑀪𑀯𑀺𑀲𑁆𑀲𑀢𑀺;_  
_𑀧𑀣𑀩𑁆𑀬𑀸 𑀭𑀚𑁆𑀚𑀁 𑀢𑀺𑀲𑀢𑀁,_  
_𑀯𑀲𑀼𑀥𑀁 𑀆𑀯𑀲𑀺𑀲𑁆𑀲𑀢𑀺𑁇_  


(15.)

1223. _𑀧𑀜𑁆𑀘𑀯𑀻𑀲𑀢𑀺𑀓𑁆𑀔𑀢𑁆𑀢𑀼𑀜𑁆𑀘,_  
_𑀘𑀓𑁆𑀓𑀯𑀢𑁆𑀢𑀻 𑀪𑀯𑀺𑀲𑁆𑀲𑀢𑀺;_  
_𑀧𑀤𑁂𑀲𑀭𑀚𑁆𑀚𑀁 𑀯𑀺𑀧𑀼𑀮𑀁,_  
_𑀕𑀡𑀦𑀸𑀢𑁄 𑀅𑀲𑀗𑁆𑀔𑀺𑀬𑀁𑁇_  


(16.)

1224. _𑀓𑀧𑁆𑀧𑀲𑀢𑀲𑀳𑀲𑁆𑀲𑀫𑁆𑀳𑀺,_  
_𑀑𑀓𑁆𑀓𑀸𑀓𑀓𑀼𑀮𑀲𑀫𑁆𑀪𑀯𑁄;_  
_𑀕𑁄𑀢𑀫𑁄 𑀦𑀸𑀫 𑀕𑁄𑀢𑁆𑀢𑁂𑀦,_  
_𑀲𑀢𑁆𑀣𑀸 𑀮𑁄𑀓𑁂 𑀪𑀯𑀺𑀲𑁆𑀲𑀢𑀺𑁇_  


(17.)

1225. _𑀢𑀼𑀲𑀺𑀢𑀸 𑀳𑀺 𑀘𑀯𑀺𑀢𑁆𑀯𑀸𑀦,_  
_𑀲𑀼𑀓𑁆𑀓𑀫𑀽𑀮𑁂𑀦 𑀘𑁄𑀤𑀺𑀢𑁄;_  
_𑀳𑀻𑀦𑁄𑀯 𑀚𑀸𑀢𑀺𑀬𑀸 𑀲𑀦𑁆𑀢𑁄,_  
_𑀉𑀧𑀸𑀮𑀺 𑀦𑀸𑀫 𑀳𑁂𑀲𑁆𑀲𑀢𑀺𑁇_  


(18.)

1226. _𑀲𑁄 𑀧𑀘𑁆𑀙𑀸 𑀧𑀩𑁆𑀩𑀚𑀺𑀢𑁆𑀯𑀸𑀦,_  
_𑀯𑀺𑀭𑀸𑀚𑁂𑀢𑁆𑀯𑀸𑀦 𑀧𑀸𑀧𑀓𑀁;_  
_𑀲𑀩𑁆𑀩𑀸𑀲𑀯𑁂 𑀧𑀭𑀺𑀜𑁆𑀜𑀸𑀬,_  
_𑀦𑀺𑀩𑁆𑀩𑀸𑀬𑀺𑀲𑁆𑀲𑀢𑀺𑀦𑀸𑀲𑀯𑁄𑁇_  


(19.)

1227. _𑀢𑀼𑀝𑁆𑀞𑁄 𑀘 𑀕𑁄𑀢𑀫𑁄 𑀩𑀼𑀤𑁆𑀥𑁄,_  
_𑀲𑀓𑁆𑀬𑀧𑀼𑀢𑁆𑀢𑁄 𑀫𑀳𑀸𑀬𑀲𑁄;_  
_𑀯𑀺𑀦𑀬𑀸𑀥𑀺𑀕𑀢𑀁 𑀢𑀲𑁆𑀲,_  
_𑀏𑀢𑀤𑀕𑁆𑀕𑁂 𑀞𑀧𑁂𑀲𑁆𑀲𑀢𑀺’𑁇_  


(20.)

1228. _𑀲𑀤𑁆𑀥𑀸𑀬𑀸𑀳𑀁 𑀧𑀩𑁆𑀩𑀚𑀺𑀢𑁄,_  
_𑀓𑀢𑀓𑀺𑀘𑁆𑀘𑁄 𑀅𑀦𑀸𑀲𑀯𑁄;_  
_𑀲𑀩𑁆𑀩𑀸𑀲𑀯𑁂 𑀧𑀭𑀺𑀜𑁆𑀜𑀸𑀬,_  
_𑀯𑀺𑀳𑀭𑀸𑀫𑀺 𑀅𑀦𑀸𑀲𑀯𑁄𑁇_  


(21.)

1229. _𑀪𑀕𑀯𑀸 𑀘𑀸𑀦𑀼𑀓𑀫𑁆𑀧𑀻 𑀫𑀁,_  
_𑀯𑀺𑀦𑀬𑁂𑀳𑀁 𑀯𑀺𑀲𑀸𑀭𑀤𑁄;_  
_𑀲𑀓𑀓𑀫𑁆𑀫𑀸𑀪𑀺𑀭𑀤𑁆𑀥𑁄 𑀘,_  
_𑀯𑀺𑀳𑀭𑀸𑀫𑀺 𑀅𑀦𑀸𑀲𑀯𑁄𑁇_  


(22.)

1230. _𑀲𑀁𑀯𑀼𑀢𑁄 𑀧𑀸𑀢𑀺𑀫𑁄𑀓𑁆𑀔𑀫𑁆𑀳𑀺,_  
_𑀇𑀦𑁆𑀤𑁆𑀭𑀺𑀬𑁂𑀲𑀼 𑀘 𑀧𑀜𑁆𑀘𑀲𑀼;_  
_𑀥𑀸𑀭𑁂𑀫𑀺 𑀯𑀺𑀦𑀬𑀁 𑀲𑀩𑁆𑀩𑀁,_  
_𑀓𑁂𑀯𑀮𑀁 𑀭𑀢𑀦𑀸𑀓𑀭𑀁𑁇_  


(23.)

1231. _𑀫𑀫𑀜𑁆𑀘 𑀕𑀼𑀡𑀫𑀜𑁆𑀜𑀸𑀬,_  
_𑀲𑀢𑁆𑀣𑀸 𑀮𑁄𑀓𑁂 𑀅𑀦𑀼𑀢𑁆𑀢𑀭𑁄;_  
_𑀪𑀺𑀓𑁆𑀔𑀼𑀲𑀁𑀖𑁂 𑀦𑀺𑀲𑀻𑀤𑀺𑀢𑁆𑀯𑀸,_  
_𑀏𑀢𑀤𑀕𑁆𑀕𑁂 𑀞𑀧𑁂𑀲𑀺 𑀫𑀁𑁇_  


(24.)

1232. _𑀧𑀝𑀺𑀲𑀫𑁆𑀪𑀺𑀤𑀸 𑀘𑀢𑀲𑁆𑀲𑁄,_  
_𑀯𑀺𑀫𑁄𑀓𑁆𑀔𑀸𑀧𑀺 𑀘 𑀅𑀝𑁆𑀞𑀺𑀫𑁂;_  
_𑀙𑀍𑀅𑀪𑀺𑀜𑁆𑀜𑀸 𑀲𑀘𑁆𑀙𑀺𑀓𑀢𑀸,_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁”𑁇_  


1233. 𑀇𑀢𑁆𑀣𑀁 𑀲𑀼𑀤𑀁 𑀆𑀬𑀲𑁆𑀫𑀸 𑀉𑀧𑀸𑀮𑀺 𑀣𑁂𑀭𑁄 𑀇𑀫𑀸 𑀕𑀸𑀣𑀸𑀬𑁄 𑀅𑀪𑀸𑀲𑀺𑀢𑁆𑀣𑀸𑀢𑀺𑁇

---

1234. 𑀪𑀸𑀕𑀺𑀦𑁂𑀬𑁆𑀬𑀼𑀧𑀸𑀮𑀺𑀢𑁆𑀣𑁂𑀭𑀲𑁆𑀲𑀸𑀧𑀤𑀸𑀦𑀁 𑀧𑀞𑀫𑀁𑁇



[Go to previous page (5 Upālivagga)](/tipitaka/20Ap1/5.md) / [Go to parent page (5 Upālivagga)](/tipitaka/20Ap1/5.md) / [Go to next page (5.2 Soṇakoḷivisattheraapadāna)](/tipitaka/20Ap1/5/5.2.md)


