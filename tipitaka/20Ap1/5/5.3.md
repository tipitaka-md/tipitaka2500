
[Home](/) / [20Ap1 Therāpadānapāḷi](../../20Ap1.md) / [5 Upālivagga](../5.md)

# 𑁫𑁇𑁩 𑀓𑀸𑀍𑀇𑀕𑁄𑀥𑀸𑀧𑀼𑀢𑁆𑀢𑀪𑀤𑁆𑀤𑀺𑀬𑀢𑁆𑀣𑁂𑀭𑀅𑀧𑀤𑀸𑀦

* 𑀉𑀧𑀸𑀮𑀺𑀯𑀕𑁆𑀕

* 𑀓𑀸𑀍𑀇𑀕𑁄𑀥𑀸𑀧𑀼𑀢𑁆𑀢𑀪𑀤𑁆𑀤𑀺𑀬𑀢𑁆𑀣𑁂𑀭𑀅𑀧𑀤𑀸𑀦

(54.)

1266\. _“𑀧𑀤𑀼𑀫𑀼𑀢𑁆𑀢𑀭𑀲𑀫𑁆𑀩𑀼𑀤𑁆𑀥𑀁,_  
_𑀫𑁂𑀢𑁆𑀢𑀘𑀺𑀢𑁆𑀢𑀁 𑀫𑀳𑀸𑀫𑀼𑀦𑀺𑀁;_  
_𑀉𑀧𑁂𑀢𑀺 𑀚𑀦𑀢𑀸 𑀲𑀩𑁆𑀩𑀸,_  
_𑀲𑀩𑁆𑀩𑀮𑁄𑀓𑀕𑁆𑀕𑀦𑀸𑀬𑀓𑀁𑁇_  


(55.)

1267\. _𑀲𑀢𑁆𑀢𑀼𑀓𑀜𑁆𑀘 𑀩𑀤𑁆𑀥𑀓𑀜𑁆𑀘,_  
_𑀆𑀫𑀺𑀲𑀁 𑀧𑀸𑀦𑀪𑁄𑀚𑀦𑀁;_  
_𑀤𑀤𑀦𑁆𑀢𑀺 𑀲𑀢𑁆𑀣𑀼𑀦𑁄 𑀲𑀩𑁆𑀩𑁂,_  
_𑀧𑀼𑀜𑁆𑀜𑀓𑁆𑀔𑁂𑀢𑁆𑀢𑁂 𑀅𑀦𑀼𑀢𑁆𑀢𑀭𑁂𑁇_  


(56.)

1268\. _𑀅𑀳𑀫𑁆𑀧𑀺 𑀤𑀸𑀦𑀁 𑀤𑀲𑁆𑀲𑀸𑀫𑀺,_  
_𑀤𑁂𑀯𑀤𑁂𑀯𑀲𑁆𑀲 𑀢𑀸𑀤𑀺𑀦𑁄;_  
_𑀩𑀼𑀤𑁆𑀥𑀲𑁂𑀝𑁆𑀞𑀁 𑀦𑀺𑀫𑀦𑁆𑀢𑁂𑀢𑁆𑀯𑀸,_  
_𑀲𑀁𑀖𑀫𑁆𑀧𑀺 𑀘 𑀅𑀦𑀼𑀢𑁆𑀢𑀭𑀁𑁇_  


(57.)

1269\. _𑀉𑀬𑁆𑀬𑁄𑀚𑀺𑀢𑀸 𑀫𑀬𑀸 𑀘𑁂𑀢𑁂,_  
_𑀦𑀺𑀫𑀦𑁆𑀢𑁂𑀲𑀼𑀁 𑀢𑀣𑀸𑀕𑀢𑀁;_  
_𑀓𑁂𑀯𑀮𑀁 𑀪𑀺𑀓𑁆𑀔𑀼𑀲𑀁𑀖𑀜𑁆𑀘,_  
_𑀧𑀼𑀜𑁆𑀜𑀓𑁆𑀔𑁂𑀢𑁆𑀢𑀁 𑀅𑀦𑀼𑀢𑁆𑀢𑀭𑀁𑁇_  


(58.)

1270\. _𑀲𑀢𑀲𑀳𑀲𑁆𑀲𑀧𑀮𑁆𑀮𑀗𑁆𑀓𑀁,_  
_𑀲𑁄𑀯𑀡𑁆𑀡𑀁 𑀕𑁄𑀦𑀓𑀢𑁆𑀣𑀢𑀁;_  
_𑀢𑀽𑀮𑀺𑀓𑀸𑀧𑀝𑀮𑀺𑀓𑀸𑀬,_  
_𑀔𑁄𑀫𑀓𑀧𑁆𑀧𑀸𑀲𑀺𑀓𑁂𑀳𑀺 𑀘;_  
_𑀫𑀳𑀸𑀭𑀳𑀁 𑀧𑀜𑁆𑀜𑀸𑀧𑀬𑀺𑀁,_  
_𑀆𑀲𑀦𑀁 𑀩𑀼𑀤𑁆𑀥𑀬𑀼𑀢𑁆𑀢𑀓𑀁𑁇_  


(59.)

1271\. _𑀧𑀤𑀼𑀫𑀼𑀢𑁆𑀢𑀭𑁄 𑀮𑁄𑀓𑀯𑀺𑀤𑀽,_  
_𑀤𑁂𑀯𑀤𑁂𑀯𑁄 𑀦𑀭𑀸𑀲𑀪𑁄;_  
_𑀪𑀺𑀓𑁆𑀔𑀼𑀲𑀁𑀖𑀧𑀭𑀺𑀩𑁆𑀬𑀽𑀍𑀳𑁄,_  
_𑀫𑀫 𑀤𑁆𑀯𑀸𑀭𑀫𑀼𑀧𑀸𑀕𑀫𑀺𑁇_  


(60.)

1272\. _𑀧𑀘𑁆𑀘𑀼𑀕𑁆𑀕𑀦𑁆𑀢𑁆𑀯𑀸𑀦 𑀲𑀫𑁆𑀩𑀼𑀤𑁆𑀥𑀁,_  
_𑀮𑁄𑀓𑀦𑀸𑀣𑀁 𑀬𑀲𑀲𑁆𑀲𑀺𑀦𑀁;_  
_𑀧𑀲𑀦𑁆𑀦𑀘𑀺𑀢𑁆𑀢𑁄 𑀲𑀼𑀫𑀦𑁄,_  
_𑀅𑀪𑀺𑀦𑀸𑀫𑀬𑀺𑀁 𑀲𑀁𑀖𑀭𑀁𑁇_  


(61.)

1273\. _𑀪𑀺𑀓𑁆𑀔𑀽𑀦𑀁 𑀲𑀢𑀲𑀳𑀲𑁆𑀲𑀁,_  
_𑀩𑀼𑀤𑁆𑀥𑀜𑁆𑀘 𑀮𑁄𑀓𑀦𑀸𑀬𑀓𑀁;_  
_𑀧𑀲𑀦𑁆𑀦𑀘𑀺𑀢𑁆𑀢𑁄 𑀲𑀼𑀫𑀦𑁄,_  
_𑀧𑀭𑀫𑀦𑁆𑀦𑁂𑀦 𑀢𑀧𑁆𑀧𑀬𑀺𑀁𑁇_  


(62.)

1274\. _𑀧𑀤𑀼𑀫𑀼𑀢𑁆𑀢𑀭𑁄 𑀮𑁄𑀓𑀯𑀺𑀤𑀽,_  
_𑀆𑀳𑀼𑀢𑀻𑀦𑀁 𑀧𑀝𑀺𑀕𑁆𑀕𑀳𑁄;_  
_𑀪𑀺𑀓𑁆𑀔𑀼𑀲𑀁𑀖𑁂 𑀦𑀺𑀲𑀻𑀤𑀺𑀢𑁆𑀯𑀸,_  
_𑀇𑀫𑀸 𑀕𑀸𑀣𑀸 𑀅𑀪𑀸𑀲𑀣𑁇_  


(63.)

1275\. _‘𑀬𑁂𑀦𑀺𑀤𑀁 𑀆𑀲𑀦𑀁 𑀤𑀺𑀦𑁆𑀦𑀁,_  
_𑀲𑁄𑀯𑀡𑁆𑀡𑀁 𑀕𑁄𑀦𑀓𑀢𑁆𑀣𑀢𑀁;_  
_𑀢𑀫𑀳𑀁 𑀓𑀺𑀢𑁆𑀢𑀬𑀺𑀲𑁆𑀲𑀸𑀫𑀺,_  
_𑀲𑀼𑀡𑀸𑀣 𑀫𑀫 𑀪𑀸𑀲𑀢𑁄𑁇_  


(64.)

1276\. _𑀘𑀢𑀼𑀲𑀢𑁆𑀢𑀢𑀺𑀓𑁆𑀔𑀢𑁆𑀢𑀼𑀁 𑀲𑁄,_  
_𑀤𑁂𑀯𑀭𑀚𑁆𑀚𑀁 𑀓𑀭𑀺𑀲𑁆𑀲𑀢𑀺;_  
_𑀅𑀦𑀼𑀪𑁄𑀲𑁆𑀲𑀢𑀺 𑀲𑀫𑁆𑀧𑀢𑁆𑀢𑀺𑀁,_  
_𑀅𑀘𑁆𑀙𑀭𑀸𑀳𑀺 𑀧𑀼𑀭𑀓𑁆𑀔𑀢𑁄𑁇_  


(65.)

1277\. _𑀧𑀤𑁂𑀲𑀭𑀚𑁆𑀚𑀁 𑀲𑀳𑀲𑁆𑀲𑀁,_  
_𑀯𑀲𑀼𑀥𑀁 𑀆𑀯𑀲𑀺𑀲𑁆𑀲𑀢𑀺;_  
_𑀏𑀓𑀧𑀜𑁆𑀜𑀸𑀲𑀓𑁆𑀔𑀢𑁆𑀢𑀼𑀜𑁆𑀘,_  
_𑀘𑀓𑁆𑀓𑀯𑀢𑁆𑀢𑀻 𑀪𑀯𑀺𑀲𑁆𑀲𑀢𑀺𑁇_  


(66.)

1278\. _𑀲𑀩𑁆𑀩𑀸𑀲𑀼 𑀪𑀯𑀬𑁄𑀦𑀻𑀲𑀼,_  
_𑀉𑀘𑁆𑀘𑀸𑀓𑀼𑀮𑀻 𑀪𑀯𑀺𑀲𑁆𑀲𑀢𑀺;_  
_𑀲𑁄 𑀘 𑀧𑀘𑁆𑀙𑀸 𑀧𑀩𑁆𑀩𑀚𑀺𑀢𑁆𑀯𑀸,_  
_𑀲𑀼𑀓𑁆𑀓𑀫𑀽𑀮𑁂𑀦 𑀘𑁄𑀤𑀺𑀢𑁄;_  
_𑀪𑀤𑁆𑀤𑀺𑀬𑁄 𑀦𑀸𑀫 𑀦𑀸𑀫𑁂𑀦,_  
_𑀳𑁂𑀲𑁆𑀲𑀢𑀺 𑀲𑀢𑁆𑀣𑀼 𑀲𑀸𑀯𑀓𑁄’𑁇_  


(67.)

1279\. _𑀯𑀺𑀯𑁂𑀓𑀫𑀦𑀼𑀬𑀼𑀢𑁆𑀢𑁄𑀫𑁆𑀳𑀺,_  
_𑀧𑀦𑁆𑀢𑀲𑁂𑀦𑀦𑀺𑀯𑀸𑀲𑀳𑀁;_  
_𑀨𑀮𑀜𑁆𑀘𑀸𑀥𑀺𑀕𑀢𑀁 𑀲𑀩𑁆𑀩𑀁,_  
_𑀘𑀢𑁆𑀢𑀓𑁆𑀮𑁂𑀲𑁄𑀫𑁆𑀳𑀺 𑀅𑀚𑁆𑀚𑀳𑀁𑁇_  


(68.)

1280\. _𑀫𑀫 𑀲𑀩𑁆𑀩𑀁 𑀅𑀪𑀺𑀜𑁆𑀜𑀸𑀬,_  
_𑀲𑀩𑁆𑀩𑀜𑁆𑀜𑀽 𑀮𑁄𑀓𑀦𑀸𑀬𑀓𑁄;_  
_𑀪𑀺𑀓𑁆𑀔𑀼𑀲𑀁𑀖𑁂 𑀦𑀺𑀲𑀻𑀤𑀺𑀢𑁆𑀯𑀸,_  
_𑀏𑀢𑀤𑀕𑁆𑀕𑁂 𑀞𑀧𑁂𑀲𑀺 𑀫𑀁𑁇_  


(69.)

1281\. _𑀧𑀝𑀺𑀲𑀫𑁆𑀪𑀺𑀤𑀸 𑀘𑀢𑀲𑁆𑀲𑁄,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁”𑁇_  


1282\. 𑀇𑀢𑁆𑀣𑀁 𑀲𑀼𑀤𑀁 𑀆𑀬𑀲𑁆𑀫𑀸 𑀪𑀤𑁆𑀤𑀺𑀬𑁄 𑀓𑀸𑀍𑀇𑀕𑁄𑀥𑀸𑀬 𑀧𑀼𑀢𑁆𑀢𑁄 𑀣𑁂𑀭𑁄 𑀇𑀫𑀸 𑀕𑀸𑀣𑀸𑀬𑁄 𑀅𑀪𑀸𑀲𑀺𑀢𑁆𑀣𑀸𑀢𑀺𑁇

---

1283\. 𑀪𑀤𑁆𑀤𑀺𑀬𑀲𑁆𑀲 𑀓𑀸𑀍𑀇𑀕𑁄𑀥𑀸𑀬 𑀧𑀼𑀢𑁆𑀢𑀢𑁆𑀣𑁂𑀭𑀲𑁆𑀲𑀸𑀧𑀤𑀸𑀦𑀁 𑀢𑀢𑀺𑀬𑀁𑁇



[Go to previous page (5.2 Soṇakoḷivisattheraapadāna)](5.2.md) / [Go to parent page (5 Upālivagga)](../5.md) / [Go to next page (5.4 Sanniṭṭhāpakattheraapadāna)](5.4.md)


