
[Home](/) / [20Ap1 Therāpadānapāḷi](../../20Ap1.md) / [5 Upālivagga](../5.md)

# 5.4 Sanniṭṭhāpakattheraapadāna

* Upālivagga

* Sanniṭṭhāpakattheraapadāna

(70.)

1284\. _“Araññe kuṭikaṃ katvā,_  
_vasāmi pabbatantare;_  
_Lābhālābhena santuṭṭho,_  
_yasena ayasena ca._  


(71.)

1285\. _Padumuttaro lokavidū,_  
_āhutīnaṃ paṭiggaho;_  
_Vasīsatasahassehi,_  
_āgacchi mama santikaṃ._  


(72.)

1286\. _Upāgataṃ mahānāgaṃ,_  
_jalajuttamanāmakaṃ;_  
_Tiṇasantharaṃ paññāpetvā,_  
_adāsiṃ satthuno ahaṃ._  


(73.)

1287\. _Pasannacitto sumano,_  
_āmaṇḍaṃ pānīyañcahaṃ;_  
_Adāsiṃ ujubhūtassa,_  
_vippasannena cetasā._  


(74.)

1288\. _Satasahassito kappe,_  
_yaṃ dānamadadiṃ tadā;_  
_Duggatiṃ nābhijānāmi,_  
_āmaṇḍassa idaṃ phalaṃ._  


(75.)

1289\. _Ekatālīsakappamhi,_  
_eko āsiṃ arindamo;_  
_Sattaratanasampanno,_  
_cakkavattī mahabbalo._  


(76.)

1290\. _Paṭisambhidā catasso,_  
_…pe…_  
_kataṃ buddhassa sāsanaṃ”._  


1291\. Itthaṃ sudaṃ āyasmā sanniṭṭhāpako thero imā gāthāyo abhāsitthāti.

---

1292\. Sanniṭṭhāpakattherassāpadānaṃ catutthaṃ.



[Go to previous page (5.3 Kāḷigodhāputtabhaddiyattheraapadāna)](5.3.md) / [Go to parent page (5 Upālivagga)](../5.md) / [Go to next page (5.5 Pañcahatthiyattheraapadāna)](5.5.md)


