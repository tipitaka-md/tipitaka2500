---
title: 5.4 Sanniṭṭhāpakattheraapadāna
path: /tipitaka/20Ap1/5/5.4
ref: 267178
breadcrumbs:
  - name: Home
    link: /
  - name: 20Ap1 Therāpadānapāḷi
    link: /tipitaka/20Ap1
  - name: 5 Upālivagga
    link: /tipitaka/20Ap1/5
prevL: /tipitaka/20Ap1/5/5.3
upL: /tipitaka/20Ap1/5
nextL: /tipitaka/20Ap1/5/5.5
---

# 5.4 Sanniṭṭhāpakattheraapadāna

### Upālivagga

### Sanniṭṭhāpakattheraapadāna

(70.)

1284. _“Araññe kuṭikaṃ katvā,_  
_vasāmi pabbatantare;_  
_Lābhālābhena santuṭṭho,_  
_yasena ayasena ca._  


(71.)

1285. _Padumuttaro lokavidū,_  
_āhutīnaṃ paṭiggaho;_  
_Vasīsatasahassehi,_  
_āgacchi mama santikaṃ._  


(72.)

1286. _Upāgataṃ mahānāgaṃ,_  
_jalajuttamanāmakaṃ;_  
_Tiṇasantharaṃ paññāpetvā,_  
_adāsiṃ satthuno ahaṃ._  


(73.)

1287. _Pasannacitto sumano,_  
_āmaṇḍaṃ pānīyañcahaṃ;_  
_Adāsiṃ ujubhūtassa,_  
_vippasannena cetasā._  


(74.)

1288. _Satasahassito kappe,_  
_yaṃ dānamadadiṃ tadā;_  
_Duggatiṃ nābhijānāmi,_  
_āmaṇḍassa idaṃ phalaṃ._  


(75.)

1289. _Ekatālīsakappamhi,_  
_eko āsiṃ arindamo;_  
_Sattaratanasampanno,_  
_cakkavattī mahabbalo._  


(76.)

1290. _Paṭisambhidā catasso,_  
_…pe…_  
_kataṃ buddhassa sāsanaṃ”._  


1291. Itthaṃ sudaṃ āyasmā sanniṭṭhāpako thero imā gāthāyo abhāsitthāti.

===

1292. Sanniṭṭhāpakattherassāpadānaṃ catutthaṃ.




