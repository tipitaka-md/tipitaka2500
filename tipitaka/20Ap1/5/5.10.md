
[Home](/) / [20Ap1 Therāpadānapāḷi](...md) / [5 Upālivagga](../20Ap1/5.md)

# 𑁫𑁇𑁧𑁦 𑀘𑀼𑀦𑁆𑀤𑀢𑁆𑀣𑁂𑀭𑀅𑀧𑀤𑀸𑀦

* 𑀉𑀧𑀸𑀮𑀺𑀯𑀕𑁆𑀕

* 𑀘𑀼𑀦𑁆𑀤𑀢𑁆𑀣𑁂𑀭𑀅𑀧𑀤𑀸𑀦

(125.)

1352\. _“𑀲𑀺𑀤𑁆𑀥𑀢𑁆𑀣𑀲𑁆𑀲 𑀪𑀕𑀯𑀢𑁄,_  
_𑀮𑁄𑀓𑀚𑁂𑀝𑁆𑀞𑀲𑁆𑀲 𑀢𑀸𑀤𑀺𑀦𑁄;_  
_𑀅𑀕𑁆𑀖𑀺𑀬𑀁 𑀓𑀸𑀭𑀬𑀺𑀢𑁆𑀯𑀸𑀦,_  
_𑀚𑀸𑀢𑀺𑀧𑀼𑀧𑁆𑀨𑁂𑀳𑀺 𑀙𑀸𑀤𑀬𑀺𑀁𑁇_  


(126.)

1353\. _𑀦𑀺𑀝𑁆𑀞𑀸𑀧𑁂𑀢𑁆𑀯𑀸𑀦 𑀢𑀁 𑀧𑀼𑀧𑁆𑀨𑀁,_  
_𑀩𑀼𑀤𑁆𑀥𑀲𑁆𑀲 𑀉𑀧𑀦𑀸𑀫𑀬𑀺𑀁;_  
_𑀧𑀼𑀧𑁆𑀨𑀸𑀯𑀲𑁂𑀲𑀁 𑀧𑀕𑁆𑀕𑀬𑁆𑀳,_  
_𑀩𑀼𑀤𑁆𑀥𑀲𑁆𑀲 𑀅𑀪𑀺𑀭𑁄𑀧𑀬𑀺𑀁𑁇_  


(127.)

1354\. _𑀓𑀜𑁆𑀘𑀦𑀕𑁆𑀖𑀺𑀬𑀲𑀗𑁆𑀓𑀸𑀲𑀁,_  
_𑀩𑀼𑀤𑁆𑀥𑀁 𑀮𑁄𑀓𑀕𑁆𑀕𑀦𑀸𑀬𑀓𑀁;_  
_𑀧𑀲𑀦𑁆𑀦𑀘𑀺𑀢𑁆𑀢𑁄 𑀲𑀼𑀫𑀦𑁄,_  
_𑀧𑀼𑀧𑁆𑀨𑀕𑁆𑀖𑀺𑀬𑀫𑀼𑀧𑀸𑀦𑀬𑀺𑀁𑁇_  


(128.)

1355\. _𑀯𑀺𑀢𑀺𑀡𑁆𑀡𑀓𑀗𑁆𑀔𑁄 𑀲𑀫𑁆𑀩𑀼𑀤𑁆𑀥𑁄,_  
_𑀢𑀺𑀡𑁆𑀡𑁄𑀖𑁂𑀳𑀺 𑀧𑀼𑀭𑀓𑁆𑀔𑀢𑁄;_  
_𑀪𑀺𑀓𑁆𑀔𑀼𑀲𑀁𑀖𑁂 𑀦𑀺𑀲𑀻𑀤𑀺𑀢𑁆𑀯𑀸,_  
_𑀇𑀫𑀸 𑀕𑀸𑀣𑀸 𑀅𑀪𑀸𑀲𑀣𑁇_  


(129.)

1356\. _‘𑀤𑀺𑀩𑁆𑀩𑀕𑀦𑁆𑀥𑀁 𑀧𑀯𑀸𑀬𑀦𑁆𑀢𑀁,_  
_𑀬𑁄 𑀫𑁂 𑀧𑀼𑀧𑁆𑀨𑀕𑁆𑀖𑀺𑀬𑀁 𑀅𑀤𑀸;_  
_𑀢𑀫𑀳𑀁 𑀓𑀺𑀢𑁆𑀢𑀬𑀺𑀲𑁆𑀲𑀸𑀫𑀺,_  
_𑀲𑀼𑀡𑀸𑀣 𑀫𑀫 𑀪𑀸𑀲𑀢𑁄𑁇_  


(130.)

1357\. _𑀇𑀢𑁄 𑀘𑀼𑀢𑁄 𑀅𑀬𑀁 𑀧𑁄𑀲𑁄,_  
_𑀤𑁂𑀯𑀲𑀗𑁆𑀖𑀧𑀼𑀭𑀓𑁆𑀔𑀢𑁄;_  
_𑀚𑀸𑀢𑀺𑀧𑀼𑀧𑁆𑀨𑁂𑀳𑀺 𑀧𑀭𑀺𑀓𑀺𑀡𑁆𑀡𑁄,_  
_𑀤𑁂𑀯𑀮𑁄𑀓𑀁 𑀕𑀫𑀺𑀲𑁆𑀲𑀢𑀺𑁇_  


(131.)

1358\. _𑀉𑀩𑁆𑀩𑀺𑀤𑁆𑀥𑀁 𑀪𑀯𑀦𑀁 𑀢𑀲𑁆𑀲,_  
_𑀲𑁄𑀯𑀡𑁆𑀡𑀜𑁆𑀘 𑀫𑀡𑀻𑀫𑀬𑀁;_  
_𑀩𑁆𑀬𑀫𑁆𑀳𑀁 𑀧𑀸𑀢𑀼𑀪𑀯𑀺𑀲𑁆𑀲𑀢𑀺,_  
_𑀧𑀼𑀜𑁆𑀜𑀓𑀫𑁆𑀫𑀧𑁆𑀧𑀪𑀸𑀯𑀺𑀢𑀁𑁇_  


(132.)

1359\. _𑀘𑀢𑀼𑀲𑀢𑁆𑀢𑀢𑀺𑀓𑁆𑀔𑀢𑁆𑀢𑀼𑀁 𑀲𑁄,_  
_𑀤𑁂𑀯𑀭𑀚𑁆𑀚𑀁 𑀓𑀭𑀺𑀲𑁆𑀲𑀢𑀺;_  
_𑀅𑀦𑀼𑀪𑁄𑀲𑁆𑀲𑀢𑀺 𑀲𑀫𑁆𑀧𑀢𑁆𑀢𑀺𑀁,_  
_𑀅𑀘𑁆𑀙𑀭𑀸𑀳𑀺 𑀧𑀼𑀭𑀓𑁆𑀔𑀢𑁄𑁇_  


(133.)

1360\. _𑀧𑀣𑀩𑁆𑀬𑀸 𑀭𑀚𑁆𑀚𑀁 𑀢𑀺𑀲𑀢𑀁,_  
_𑀯𑀲𑀼𑀥𑀁 𑀆𑀯𑀲𑀺𑀲𑁆𑀲𑀢𑀺;_  
_𑀧𑀜𑁆𑀘𑀲𑀢𑁆𑀢𑀢𑀺𑀓𑁆𑀔𑀢𑁆𑀢𑀼𑀜𑁆𑀘,_  
_𑀘𑀓𑁆𑀓𑀯𑀢𑁆𑀢𑀻 𑀪𑀯𑀺𑀲𑁆𑀲𑀢𑀺𑁇_  


(134.)

1361\. _𑀤𑀼𑀚𑁆𑀚𑀬𑁄 𑀦𑀸𑀫 𑀦𑀸𑀫𑁂𑀦,_  
_𑀳𑁂𑀲𑁆𑀲𑀢𑀺 𑀫𑀦𑀼𑀚𑀸𑀥𑀺𑀧𑁄;_  
_𑀅𑀦𑀼𑀪𑁄𑀢𑁆𑀯𑀸𑀦 𑀢𑀁 𑀧𑀼𑀜𑁆𑀜𑀁,_  
_𑀲𑀓𑀓𑀫𑁆𑀫𑀁 𑀅𑀧𑀲𑁆𑀲𑀺𑀢𑁄𑁇_  


(135.)

1362\. _𑀯𑀺𑀦𑀺𑀧𑀸𑀢𑀁 𑀅𑀕𑀦𑁆𑀢𑁆𑀯𑀸𑀦,_  
_𑀫𑀦𑀼𑀲𑁆𑀲𑀢𑁆𑀢𑀁 𑀕𑀫𑀺𑀲𑁆𑀲𑀢𑀺;_  
_𑀳𑀺𑀭𑀜𑁆𑀜𑀁 𑀢𑀲𑁆𑀲 𑀦𑀺𑀘𑀺𑀢𑀁,_  
_𑀓𑁄𑀝𑀺𑀲𑀢𑀫𑀦𑀧𑁆𑀧𑀓𑀁𑁇_  


(136.)

1363\. _𑀦𑀺𑀩𑁆𑀩𑀢𑁆𑀢𑀺𑀲𑁆𑀲𑀢𑀺 𑀬𑁄𑀦𑀺𑀫𑁆𑀳𑀺,_  
_𑀩𑁆𑀭𑀸𑀳𑁆𑀫𑀡𑁂 𑀲𑁄 𑀪𑀯𑀺𑀲𑁆𑀲𑀢𑀺;_  
_𑀯𑀗𑁆𑀕𑀦𑁆𑀢𑀲𑁆𑀲 𑀲𑀼𑀢𑁄 𑀥𑀻𑀫𑀸,_  
_𑀲𑀸𑀭𑀺𑀬𑀸 𑀑𑀭𑀲𑁄 𑀧𑀺𑀬𑁄𑁇_  


(137.)

1364\. _𑀲𑁄 𑀘 𑀧𑀘𑁆𑀙𑀸 𑀧𑀩𑁆𑀩𑀚𑀺𑀢𑁆𑀯𑀸,_  
_𑀅𑀗𑁆𑀕𑀻𑀭𑀲𑀲𑁆𑀲 𑀲𑀸𑀲𑀦𑁂;_  
_𑀘𑀽𑀍𑀅𑀘𑀼𑀦𑁆𑀤𑁄𑀢𑀺 𑀦𑀸𑀫𑁂𑀦,_  
_𑀳𑁂𑀲𑁆𑀲𑀢𑀺 𑀲𑀢𑁆𑀣𑀼 𑀲𑀸𑀯𑀓𑁄𑁇_  


(138.)

1365\. _𑀲𑀸𑀫𑀡𑁂𑀭𑁄𑀯 𑀲𑁄 𑀲𑀦𑁆𑀢𑁄,_  
_𑀔𑀻𑀡𑀸𑀲𑀯𑁄 𑀪𑀯𑀺𑀲𑁆𑀲𑀢𑀺;_  
_𑀲𑀩𑁆𑀩𑀸𑀲𑀯𑁂 𑀧𑀭𑀺𑀜𑁆𑀜𑀸𑀬,_  
_𑀦𑀺𑀩𑁆𑀩𑀸𑀬𑀺𑀲𑁆𑀲𑀢𑀺𑀦𑀸𑀲𑀯𑁄’𑁇_  


(139.)

1366\. _𑀉𑀧𑀝𑁆𑀞𑀳𑀺𑀁 𑀫𑀳𑀸𑀯𑀻𑀭𑀁,_  
_𑀅𑀜𑁆𑀜𑁂 𑀘 𑀧𑁂𑀲𑀮𑁂 𑀩𑀳𑀽;_  
_𑀪𑀸𑀢𑀭𑀁 𑀫𑁂 𑀘𑀼𑀧𑀝𑁆𑀞𑀸𑀲𑀺𑀁,_  
_𑀉𑀢𑁆𑀢𑀫𑀢𑁆𑀣𑀲𑁆𑀲 𑀧𑀢𑁆𑀢𑀺𑀬𑀸𑁇_  


(140.)

1367\. _𑀪𑀸𑀢𑀭𑀁 𑀫𑁂 𑀉𑀧𑀝𑁆𑀞𑀺𑀢𑁆𑀯𑀸,_  
_𑀥𑀸𑀢𑀼𑀁 𑀧𑀢𑁆𑀢𑀫𑁆𑀳𑀺 𑀑𑀳𑀺𑀬;_  
_𑀲𑀫𑁆𑀩𑀼𑀤𑁆𑀥𑀁 𑀉𑀧𑀦𑀸𑀫𑁂𑀲𑀺𑀁,_  
_𑀮𑁄𑀓𑀚𑁂𑀝𑁆𑀞𑀁 𑀦𑀭𑀸𑀲𑀪𑀁𑁇_  


(141.)

1368\. _𑀉𑀪𑁄 𑀳𑀢𑁆𑀣𑁂𑀳𑀺 𑀧𑀕𑁆𑀕𑀬𑁆𑀳,_  
_𑀩𑀼𑀤𑁆𑀥𑁄 𑀮𑁄𑀓𑁂 𑀲𑀤𑁂𑀯𑀓𑁂;_  
_𑀲𑀦𑁆𑀤𑀲𑁆𑀲𑀬𑀦𑁆𑀢𑁄 𑀢𑀁 𑀥𑀸𑀢𑀼𑀁,_  
_𑀓𑀺𑀢𑁆𑀢𑀬𑀺 𑀅𑀕𑁆𑀕𑀲𑀸𑀯𑀓𑀁𑁇_  


(142.)

1369\. _𑀘𑀺𑀢𑁆𑀢𑀜𑁆𑀘 𑀲𑀼𑀯𑀺𑀫𑀼𑀢𑁆𑀢𑀁 𑀫𑁂,_  
_𑀲𑀤𑁆𑀥𑀸 𑀫𑀬𑁆𑀳𑀁 𑀧𑀢𑀺𑀝𑁆𑀞𑀺𑀢𑀸;_  
_𑀲𑀩𑁆𑀩𑀸𑀲𑀯𑁂 𑀧𑀭𑀺𑀜𑁆𑀜𑀸𑀬,_  
_𑀯𑀺𑀳𑀭𑀸𑀫𑀺 𑀅𑀦𑀸𑀲𑀯𑁄𑁇_  


(143.)

1370\. _𑀧𑀝𑀺𑀲𑀫𑁆𑀪𑀺𑀤𑀸𑀦𑀼𑀧𑁆𑀧𑀢𑁆𑀢𑀸,_  
_𑀯𑀺𑀫𑁄𑀓𑁆𑀔𑀸𑀧𑀺 𑀘 𑀨𑀲𑁆𑀲𑀺𑀢𑀸;_  
_𑀙𑀍𑀅𑀪𑀺𑀜𑁆𑀜𑀸 𑀲𑀘𑁆𑀙𑀺𑀓𑀢𑀸,_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁”𑁇 (𑁧𑁨𑁪𑁬)_  


1371\. 𑀇𑀢𑁆𑀣𑀁 𑀲𑀼𑀤𑀁 𑀆𑀬𑀲𑁆𑀫𑀸 𑀘𑀼𑀦𑁆𑀤𑁄 𑀣𑁂𑀭𑁄 𑀇𑀫𑀸 𑀕𑀸𑀣𑀸𑀬𑁄 𑀅𑀪𑀸𑀲𑀺𑀢𑁆𑀣𑀸𑀢𑀺𑁇

---

1372\. 𑀘𑀼𑀦𑁆𑀤𑀢𑁆𑀣𑁂𑀭𑀲𑁆𑀲𑀸𑀧𑀤𑀸𑀦𑀁 𑀤𑀲𑀫𑀁𑁇



---

1373\. 𑀉𑀧𑀸𑀮𑀺𑀯𑀕𑁆𑀕𑁄 𑀧𑀜𑁆𑀘𑀫𑁄𑁇



---

1374\. 𑀢𑀲𑁆𑀲𑀼𑀤𑁆𑀤𑀸𑀦𑀁



1375\. _𑀉𑀧𑀸𑀮𑀺 𑀲𑁄𑀡𑁄 𑀪𑀤𑁆𑀤𑀺𑀬𑁄,_  
_𑀲𑀦𑁆𑀦𑀺𑀝𑁆𑀞𑀸𑀧𑀓𑀳𑀢𑁆𑀣𑀺𑀬𑁄;_  
_𑀙𑀤𑀦𑀁 𑀲𑁂𑀬𑁆𑀬𑀘𑀗𑁆𑀓𑀫𑀁,_  
_𑀲𑀼𑀪𑀤𑁆𑀤𑁄 𑀘𑀼𑀦𑁆𑀤𑀲𑀯𑁆𑀳𑀬𑁄;_  
_𑀕𑀸𑀣𑀸𑀲𑀢𑀁 𑀲𑀢𑀸𑀮𑀻𑀲𑀁,_  
_𑀘𑀢𑀲𑁆𑀲𑁄 𑀘 𑀢𑀤𑀼𑀢𑁆𑀢𑀭𑀺𑁇_  


[Go to previous page (5.9 Subhaddattheraapadāna)](5.9.md) / [Go to parent page (5 Upālivagga)](../20Ap1/5.md) / [Go to next page (6 Bījanivagga)](../6.md)


