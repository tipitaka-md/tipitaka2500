
[Home](/) / [20Ap1 Therāpadānapāḷi](../../20Ap1.md) / [5 Upālivagga](../5.md)

# 5.10 Cundattheraapadāna

* Upālivagga

* Cundattheraapadāna

(125.)

1352\. _“Siddhatthassa bhagavato,_  
_lokajeṭṭhassa tādino;_  
_Agghiyaṃ kārayitvāna,_  
_jātipupphehi chādayiṃ._  


(126.)

1353\. _Niṭṭhāpetvāna taṃ pupphaṃ,_  
_buddhassa upanāmayiṃ;_  
_Pupphāvasesaṃ paggayha,_  
_buddhassa abhiropayiṃ._  


(127.)

1354\. _Kañcanagghiyasaṅkāsaṃ,_  
_buddhaṃ lokagganāyakaṃ;_  
_Pasannacitto sumano,_  
_pupphagghiyamupānayiṃ._  


(128.)

1355\. _Vitiṇṇakaṅkho sambuddho,_  
_tiṇṇoghehi purakkhato;_  
_Bhikkhusaṃghe nisīditvā,_  
_imā gāthā abhāsatha._  


(129.)

1356\. _‘Dibbagandhaṃ pavāyantaṃ,_  
_yo me pupphagghiyaṃ adā;_  
_Tamahaṃ kittayissāmi,_  
_suṇātha mama bhāsato._  


(130.)

1357\. _Ito cuto ayaṃ poso,_  
_devasaṅghapurakkhato;_  
_Jātipupphehi parikiṇṇo,_  
_devalokaṃ gamissati._  


(131.)

1358\. _Ubbiddhaṃ bhavanaṃ tassa,_  
_Sovaṇṇañca maṇīmayaṃ;_  
_Byamhaṃ pātubhavissati,_  
_Puññakammappabhāvitaṃ._  


(132.)

1359\. _Catusattatikkhattuṃ so,_  
_devarajjaṃ karissati;_  
_Anubhossati sampattiṃ,_  
_accharāhi purakkhato._  


(133.)

1360\. _Pathabyā rajjaṃ tisataṃ,_  
_vasudhaṃ āvasissati;_  
_Pañcasattatikkhattuñca,_  
_cakkavattī bhavissati._  


(134.)

1361\. _Dujjayo nāma nāmena,_  
_hessati manujādhipo;_  
_Anubhotvāna taṃ puññaṃ,_  
_sakakammaṃ apassito._  


(135.)

1362\. _Vinipātaṃ agantvāna,_  
_manussattaṃ gamissati;_  
_Hiraññaṃ tassa nicitaṃ,_  
_koṭisatamanappakaṃ._  


(136.)

1363\. _Nibbattissati yonimhi,_  
_brāhmaṇe so bhavissati;_  
_Vaṅgantassa suto dhīmā,_  
_sāriyā oraso piyo._  


(137.)

1364\. _So ca pacchā pabbajitvā,_  
_aṅgīrasassa sāsane;_  
_Cūḷacundoti nāmena,_  
_hessati satthu sāvako._  


(138.)

1365\. _Sāmaṇerova so santo,_  
_khīṇāsavo bhavissati;_  
_Sabbāsave pariññāya,_  
_nibbāyissatināsavo’._  


(139.)

1366\. _Upaṭṭhahiṃ mahāvīraṃ,_  
_aññe ca pesale bahū;_  
_Bhātaraṃ me cupaṭṭhāsiṃ,_  
_uttamatthassa pattiyā._  


(140.)

1367\. _Bhātaraṃ me upaṭṭhitvā,_  
_dhātuṃ pattamhi ohiya;_  
_Sambuddhaṃ upanāmesiṃ,_  
_lokajeṭṭhaṃ narāsabhaṃ._  


(141.)

1368\. _Ubho hatthehi paggayha,_  
_buddho loke sadevake;_  
_Sandassayanto taṃ dhātuṃ,_  
_kittayi aggasāvakaṃ._  


(142.)

1369\. _Cittañca suvimuttaṃ me,_  
_saddhā mayhaṃ patiṭṭhitā;_  
_Sabbāsave pariññāya,_  
_viharāmi anāsavo._  


(143.)

1370\. _Paṭisambhidānuppattā,_  
_Vimokkhāpi ca phassitā;_  
_Chaḷabhiññā sacchikatā,_  
_Kataṃ buddhassa sāsanaṃ”. (1246)_  


1371\. Itthaṃ sudaṃ āyasmā cundo thero imā gāthāyo abhāsitthāti.

---

1372\. Cundattherassāpadānaṃ dasamaṃ.



---

1373\. Upālivaggo pañcamo.



---

1374\. Tassuddānaṃ



1375\. _Upāli soṇo bhaddiyo,_  
_sanniṭṭhāpakahatthiyo;_  
_Chadanaṃ seyyacaṅkamaṃ,_  
_subhaddo cundasavhayo;_  
_Gāthāsataṃ satālīsaṃ,_  
_catasso ca taduttari._  


[Go to previous page (5.9 Subhaddattheraapadāna)](5.9.md) / [Go to parent page (5 Upālivagga)](../5.md) / [Go to next page (6 Bījanivagga)](../6.md)


