---
title: 10.6 Tipupphiyattheraapadāna
path: /tipitaka/20Ap1/10/10.6
ref: 267230
breadcrumbs:
  - name: Home
    link: /
  - name: 20Ap1 Therāpadānapāḷi
    link: /tipitaka/20Ap1
  - name: 10 Sudhāvagga
    link: /tipitaka/20Ap1/10
prevL: /tipitaka/20Ap1/10/10.5
upL: /tipitaka/20Ap1/10
nextL: /tipitaka/20Ap1/10/10.7
---

# 10.6 Tipupphiyattheraapadāna

### Sudhāvagga

### Tipupphiyattheraapadāna

(31.)

1805. _“Migaluddo pure āsiṃ,_  
_araññe kānane ahaṃ;_  
_Pāṭaliṃ haritaṃ disvā,_  
_tīṇi pupphāni okiriṃ._  


(32.)

1806. _Patitapattāni gaṇhitvā,_  
_bahi chaḍḍesahaṃ tadā;_  
_Antosuddhaṃ bahisuddhaṃ,_  
_suvimuttaṃ anāsavaṃ._  


(33.)

1807. _Sammukhā viya sambuddhaṃ,_  
_vipassiṃ lokanāyakaṃ;_  
_Pāṭaliṃ abhivādetvā,_  
_tattha kālaṅkato ahaṃ._  


(34.)

1808. _Ekanavutito kappe,_  
_yaṃ bodhimabhipūjayiṃ;_  
_Duggatiṃ nābhijānāmi,_  
_bodhipūjāyidaṃ phalaṃ._  


(35.)

1809. _Samantapāsādikā nāma,_  
_terasāsiṃsu rājino;_  
_Ito tettiṃsakappamhi,_  
_cakkavattī mahabbalā._  


(36.)

1810. _Paṭisambhidā catasso,_  
_…pe…_  
_kataṃ buddhassa sāsanaṃ”._  


1811. Itthaṃ sudaṃ āyasmā tipupphiyo thero imā gāthāyo abhāsitthāti.

===

1812. Tipupphiyattherassāpadānaṃ chaṭṭhaṃ.




