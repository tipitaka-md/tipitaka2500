---
title: 10.3 Aḍḍhaceḷakattheraapadāna
path: /tipitaka/20Ap1/10/10.3
ref: 267227
breadcrumbs:
  - name: Home
    link: /
  - name: 20Ap1 Therāpadānapāḷi
    link: /tipitaka/20Ap1
  - name: 10 Sudhāvagga
    link: /tipitaka/20Ap1/10
prevL: /tipitaka/20Ap1/10/10.2
upL: /tipitaka/20Ap1/10
nextL: /tipitaka/20Ap1/10/10.4
---

# 10.3 Aḍḍhaceḷakattheraapadāna

### Sudhāvagga

### Aḍḍhaceḷakattheraapadāna

(14.)

1782. _“Tissassāhaṃ bhagavato,_  
_upaḍḍhadussamadāsahaṃ;_  
_Paramakāpaññapattomhi,_  
_duggatena samappito._  


(15.)

1783. _Upaḍḍhadussaṃ datvāna,_  
_kappaṃ saggamhi modahaṃ;_  
_Avasesesu kappesu,_  
_kusalaṃ kāritaṃ mayā._  


(16.)

1784. _Dvenavute ito kappe,_  
_yaṃ dussamadadiṃ tadā;_  
_Duggatiṃ nābhijānāmi,_  
_dussadānassidaṃ phalaṃ._  


(17.)

1785. _Ekūnapaññāsakappamhi,_  
_rājāno cakkavattino;_  
_Samantacchadanā nāma,_  
_bāttiṃsāsuṃ janādhipā._  


(18.)

1786. _Paṭisambhidā catasso,_  
_…pe…_  
_kataṃ buddhassa sāsanaṃ”._  


1787. Itthaṃ sudaṃ āyasmā aḍḍhaceḷako thero imā gāthāyo abhāsitthāti.

===

1788. Aḍḍhaceḷakattherassāpadānaṃ tatiyaṃ.




