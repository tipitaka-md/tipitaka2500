
[Home](/) / [20Ap1 Therāpadānapāḷi](...md) / [47 Sālakusumiyavagga](../20Ap1/47.md)

# 𑁪𑁭𑁇𑁧𑁦 𑀦𑀺𑀫𑀺𑀢𑁆𑀢𑀩𑁆𑀬𑀸𑀓𑀭𑀡𑀺𑀬𑀢𑁆𑀣𑁂𑀭𑀅𑀧𑀤𑀸𑀦

* 𑀲𑀸𑀮𑀓𑀼𑀲𑀼𑀫𑀺𑀬𑀯𑀕𑁆𑀕

* 𑀦𑀺𑀫𑀺𑀢𑁆𑀢𑀩𑁆𑀬𑀸𑀓𑀭𑀡𑀺𑀬𑀢𑁆𑀣𑁂𑀭𑀅𑀧𑀤𑀸𑀦

(59.)

6046\. _“𑀅𑀚𑁆𑀛𑁄𑀕𑀸𑀳𑁂𑀢𑁆𑀯𑀸 𑀳𑀺𑀫𑀯𑀁,_  
_𑀫𑀦𑁆𑀢𑁂 𑀯𑀸𑀘𑁂 𑀫𑀳𑀁 𑀢𑀤𑀸;_  
_𑀘𑀢𑀼𑀧𑀜𑁆𑀜𑀸𑀲𑀲𑀳𑀲𑁆𑀲𑀸𑀦𑀺,_  
_𑀲𑀺𑀲𑁆𑀲𑀸 𑀫𑀬𑁆𑀳𑀁 𑀉𑀧𑀝𑁆𑀞𑀳𑀼𑀁𑁇_  


(60.)

6047\. _𑀅𑀥𑀺𑀢𑀸 𑀯𑁂𑀤𑀕𑀽 𑀲𑀩𑁆𑀩𑁂,_  
_𑀙𑀍𑀅𑀗𑁆𑀕𑁂 𑀧𑀸𑀭𑀫𑀺𑀁 𑀕𑀢𑀸;_  
_𑀲𑀓𑀯𑀺𑀚𑁆𑀚𑀸𑀳𑀼𑀧𑀢𑁆𑀣𑀤𑁆𑀥𑀸,_  
_𑀳𑀺𑀫𑀯𑀦𑁆𑀢𑁂 𑀯𑀲𑀦𑁆𑀢𑀺 𑀢𑁂𑁇_  


(61.)

6048\. _𑀘𑀯𑀺𑀢𑁆𑀯𑀸 𑀢𑀼𑀲𑀺𑀢𑀸 𑀓𑀸𑀬𑀸,_  
_𑀤𑁂𑀯𑀧𑀼𑀢𑁆𑀢𑁄 𑀫𑀳𑀸𑀬𑀲𑁄;_  
_𑀉𑀧𑁆𑀧𑀚𑁆𑀚𑀺 𑀫𑀸𑀢𑀼𑀓𑀼𑀘𑁆𑀙𑀺𑀲𑁆𑀫𑀺𑀁,_  
_𑀲𑀫𑁆𑀧𑀚𑀸𑀦𑁄 𑀧𑀢𑀺𑀲𑁆𑀲𑀢𑁄𑁇_  


(62.)

6049\. _𑀲𑀫𑁆𑀩𑀼𑀤𑁆𑀥𑁂 𑀉𑀧𑀧𑀚𑁆𑀚𑀦𑁆𑀢𑁂,_  
_𑀤𑀲𑀲𑀳𑀲𑁆𑀲𑀺 𑀓𑀫𑁆𑀧𑀣;_  
_𑀅𑀦𑁆𑀥𑀸 𑀘𑀓𑁆𑀔𑀼𑀁 𑀅𑀮𑀪𑀺𑀁𑀲𑀼,_  
_𑀉𑀧𑁆𑀧𑀚𑁆𑀚𑀦𑁆𑀢𑀫𑁆𑀳𑀺 𑀦𑀸𑀬𑀓𑁂𑁇_  


(63.)

6050\. _𑀲𑀩𑁆𑀩𑀸𑀓𑀸𑀭𑀁 𑀧𑀓𑀫𑁆𑀧𑀺𑀢𑁆𑀣,_  
_𑀓𑁂𑀯𑀮𑀸 𑀯𑀲𑀼𑀥𑀸 𑀅𑀬𑀁;_  
_𑀦𑀺𑀕𑁆𑀖𑁄𑀲𑀲𑀤𑁆𑀤𑀁 𑀲𑀼𑀢𑁆𑀯𑀸𑀦,_  
_𑀉𑀩𑁆𑀩𑀺𑀚𑁆𑀚𑀺𑀁𑀲𑀼 𑀫𑀳𑀸𑀚𑀦𑀸𑁇_  


(64.)

6051\. _𑀲𑀩𑁆𑀩𑁂 𑀚𑀦𑀸 𑀲𑀫𑀸𑀕𑀫𑁆𑀫,_  
_𑀆𑀕𑀘𑁆𑀙𑀼𑀁 𑀫𑀫 𑀲𑀦𑁆𑀢𑀺𑀓𑀁;_  
_‘𑀯𑀲𑀼𑀥𑀸𑀬𑀁 𑀧𑀓𑀫𑁆𑀧𑀺𑀢𑁆𑀣,_  
_𑀓𑀺𑀁 𑀯𑀺𑀧𑀸𑀓𑁄 𑀪𑀯𑀺𑀲𑁆𑀲𑀢𑀺’𑁇_  


(65.)

6052\. _𑀅𑀯𑀘𑀸𑀲𑀺𑀁 𑀢𑀤𑀸 𑀢𑁂𑀲𑀁,_  
_‘𑀫𑀸 𑀪𑁂𑀣 𑀦𑀢𑁆𑀣𑀺 𑀯𑁄 𑀪𑀬𑀁;_  
_𑀯𑀺𑀲𑁆𑀲𑀢𑁆𑀣𑀸 𑀳𑁄𑀣 𑀲𑀩𑁆𑀩𑁂𑀧𑀺,_  
_𑀉𑀧𑁆𑀧𑀸𑀤𑁄𑀬𑀁 𑀲𑀼𑀯𑀢𑁆𑀣𑀺𑀓𑁄𑁇_  


(66.)

6053\. _𑀅𑀝𑁆𑀞𑀳𑁂𑀢𑀽𑀳𑀺 𑀲𑀫𑁆𑀨𑀼𑀲𑁆𑀲,_  
_𑀯𑀲𑀼𑀥𑀸𑀬𑀁 𑀧𑀓𑀫𑁆𑀧𑀢𑀺;_  
_𑀢𑀣𑀸 𑀦𑀺𑀫𑀺𑀢𑁆𑀢𑀸 𑀤𑀺𑀲𑁆𑀲𑀦𑁆𑀢𑀺,_  
_𑀑𑀪𑀸𑀲𑁄 𑀯𑀺𑀧𑀼𑀮𑁄 𑀫𑀳𑀸𑁇_  


(67.)

6054\. _𑀅𑀲𑀁𑀲𑀬𑀁 𑀩𑀼𑀤𑁆𑀥𑀲𑁂𑀝𑁆𑀞𑁄,_  
_𑀉𑀧𑁆𑀧𑀚𑁆𑀚𑀺𑀲𑁆𑀲𑀢𑀺 𑀘𑀓𑁆𑀔𑀼𑀫𑀸’;_  
_𑀲𑀜𑁆𑀜𑀸𑀧𑁂𑀢𑁆𑀯𑀸𑀦 𑀚𑀦𑀢𑀁,_  
_𑀧𑀜𑁆𑀘 𑀲𑀻𑀮𑁂 𑀓𑀣𑁂𑀲𑀳𑀁𑁇_  


(68.)

6055\. _𑀲𑀼𑀢𑁆𑀯𑀸𑀦 𑀧𑀜𑁆𑀘 𑀲𑀻𑀮𑀸𑀦𑀺,_  
_𑀩𑀼𑀤𑁆𑀥𑀼𑀧𑁆𑀧𑀸𑀤𑀜𑁆𑀘 𑀤𑀼𑀮𑁆𑀮𑀪𑀁;_  
_𑀉𑀩𑁆𑀩𑁂𑀕𑀚𑀸𑀢𑀸 𑀲𑀼𑀫𑀦𑀸,_  
_𑀢𑀼𑀝𑁆𑀞𑀳𑀝𑁆𑀞𑀸 𑀅𑀳𑀁𑀲𑀼 𑀢𑁂𑁇_  


(69.)

6056\. _𑀤𑁆𑀯𑁂𑀦𑀯𑀼𑀢𑁂 𑀇𑀢𑁄 𑀓𑀧𑁆𑀧𑁂,_  
_𑀬𑀁 𑀦𑀺𑀫𑀺𑀢𑁆𑀢𑀁 𑀯𑀺𑀬𑀸𑀓𑀭𑀺𑀁;_  
_𑀤𑀼𑀕𑁆𑀕𑀢𑀺𑀁 𑀦𑀸𑀪𑀺𑀚𑀸𑀦𑀸𑀫𑀺,_  
_𑀩𑁆𑀬𑀸𑀓𑀭𑀡𑀲𑁆𑀲𑀺𑀤𑀁 𑀨𑀮𑀁𑁇_  


(70.)

6057\. _𑀓𑀺𑀮𑁂𑀲𑀸 𑀛𑀸𑀧𑀺𑀢𑀸 𑀫𑀬𑁆𑀳𑀁,_  
_…𑀧𑁂…_  
_𑀯𑀺𑀳𑀭𑀸𑀫𑀺 𑀅𑀦𑀸𑀲𑀯𑁄𑁇_  


(71.)

6058\. _𑀲𑁆𑀯𑀸𑀕𑀢𑀁 𑀯𑀢 𑀫𑁂 𑀆𑀲𑀺,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁𑁇_  


(72.)

6059\. _𑀧𑀝𑀺𑀲𑀫𑁆𑀪𑀺𑀤𑀸 𑀘𑀢𑀲𑁆𑀲𑁄,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁”𑁇 (𑁪𑁮𑁪𑁩)_  


6060\. 𑀇𑀢𑁆𑀣𑀁 𑀲𑀼𑀤𑀁 𑀆𑀬𑀲𑁆𑀫𑀸 𑀦𑀺𑀫𑀺𑀢𑁆𑀢𑀩𑁆𑀬𑀸𑀓𑀭𑀡𑀺𑀬𑁄 𑀣𑁂𑀭𑁄 𑀇𑀫𑀸 𑀕𑀸𑀣𑀸𑀬𑁄 𑀅𑀪𑀸𑀲𑀺𑀢𑁆𑀣𑀸𑀢𑀺𑁇

---

6061\. 𑀦𑀺𑀫𑀺𑀢𑁆𑀢𑀩𑁆𑀬𑀸𑀓𑀭𑀡𑀺𑀬𑀢𑁆𑀣𑁂𑀭𑀲𑁆𑀲𑀸𑀧𑀤𑀸𑀦𑀁 𑀤𑀲𑀫𑀁𑁇



---

6062\. 𑀲𑀸𑀮𑀓𑀼𑀲𑀼𑀫𑀺𑀬𑀯𑀕𑁆𑀕𑁄 𑀲𑀢𑁆𑀢𑀘𑀢𑁆𑀢𑀸𑀮𑀻𑀲𑀫𑁄𑁇



---

6063\. 𑀢𑀲𑁆𑀲𑀼𑀤𑁆𑀤𑀸𑀦𑀁



6064\. _𑀲𑀸𑀮𑀓𑀼𑀲𑀼𑀫𑀺𑀬𑁄 𑀣𑁂𑀭𑁄,_  
_𑀧𑀽𑀚𑀸 𑀦𑀺𑀩𑁆𑀩𑀸𑀧𑀓𑁄𑀧𑀺 𑀘;_  
_𑀲𑁂𑀢𑀼𑀤𑁄 𑀢𑀸𑀮𑀯𑀡𑁆𑀝𑀻 𑀘,_  
_𑀅𑀯𑀝𑀮𑀩𑀼𑀚𑀧𑁆𑀧𑀤𑁄𑁇_  


6065\. _𑀧𑀺𑀮𑀓𑁆𑀔𑀧𑀝𑀺𑀪𑀸𑀦𑀻 𑀘,_  
_𑀯𑁂𑀬𑁆𑀬𑀸𑀓𑀭𑀡𑀺𑀬𑁄 𑀤𑀺𑀚𑁄;_  
_𑀤𑁆𑀯𑁂𑀲𑀢𑁆𑀢𑀢𑀺 𑀘 𑀕𑀸𑀣𑀸𑀬𑁄,_  
_𑀕𑀡𑀺𑀢𑀸𑀬𑁄 𑀯𑀺𑀪𑀸𑀯𑀺𑀪𑀺𑁇_  


[Go to previous page (47.9 Sayampaṭibhāniyattheraapadāna)](47.9.md) / [Go to parent page (47 Sālakusumiyavagga)](../20Ap1/47.md) / [Go to next page (48 Naḷamālivagga)](../48.md)


