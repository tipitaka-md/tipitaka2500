
[Home](/) / [20Ap1 Therāpadānapāḷi](../../20Ap1.md) / [2 Sīhāsaniyavagga](../2.md)

# 2.7 Upasenavaṅgantaputtattheraapadāna

* Sīhāsaniyavagga

* Upasenavaṅgantaputtattheraapadāna

(86.)

793\. _“Padumuttaraṃ bhagavantaṃ,_  
_lokajeṭṭhaṃ narāsabhaṃ;_  
_Pabbhāramhi nisīdantaṃ,_  
_upagacchiṃ naruttamaṃ._  


(87.)

794\. _Kaṇikārapupphaṃ disvā,_  
_vaṇṭe chetvānahaṃ tadā;_  
_Alaṅkaritvā chattamhi,_  
_buddhassa abhiropayiṃ._  


(88.)

795\. _Piṇḍapātañca pādāsiṃ,_  
_paramannaṃ subhojanaṃ;_  
_Buddhena navame tattha,_  
_samaṇe aṭṭha bhojayiṃ._  


(89.)

796\. _Anumodi mahāvīro,_  
_sayambhū aggapuggalo;_  
_Iminā chattadānena,_  
_paramannapavecchanā._  


(90.)

797\. _Tena cittappasādena,_  
_sampattimanubhossasi;_  
_Chattiṃsakkhattuṃ devindo,_  
_devarajjaṃ karissati._  


(91.)

798\. _Ekavīsatikkhattuñca,_  
_cakkavattī bhavissati;_  
_Padesarajjaṃ vipulaṃ,_  
_gaṇanāto asaṅkhiyaṃ._  


(92.)

799\. _Satasahassito kappe,_  
_okkākakulasambhavo;_  
_Gotamo nāma gottena,_  
_satthā loke bhavissati._  


(93.)

800\. _Sāsane dibbamānamhi,_  
_manussattaṃ gamissati;_  
_Tassa dhammesu dāyādo,_  
_oraso dhammanimmito._  


(94.)

801\. _Upasenoti nāmena,_  
_hessati satthu sāvako;_  
_Samantapāsādikattā,_  
_aggaṭṭhāne ṭhapessati._  


(95.)

802\. _Carimaṃ vattate mayhaṃ,_  
_bhavā sabbe samūhatā;_  
_Dhāremi antimaṃ dehaṃ,_  
_jetvā māraṃ savāhiniṃ._  


(96.)

803\. _Paṭisambhidā catasso,_  
_vimokkhāpi ca aṭṭhime;_  
_Chaḷabhiññā sacchikatā,_  
_kataṃ buddhassa sāsanaṃ”._  


804\. Itthaṃ sudaṃ āyasmā upaseno vaṅgantaputto thero imā gāthāyo abhāsitthāti.

---

805\. Upasenavaṅgantaputtattherassāpadānaṃ sattamaṃ.

  
Tatiyabhāṇavāraṃ.



[Go to previous page (2.6 Rāhulattheraapadāna)](2.6.md) / [Go to parent page (2 Sīhāsaniyavagga)](../2.md) / [Go to next page (2.8 Raṭṭhapālattheraapadāna)](2.8.md)


