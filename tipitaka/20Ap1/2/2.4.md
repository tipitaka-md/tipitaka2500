
[Home](/) / [20Ap1 Therāpadānapāḷi](/tipitaka/20Ap1.md) / [2 Sīhāsaniyavagga](/tipitaka/20Ap1/2.md)

# 𑁨𑁇𑁪 𑀘𑀽𑀍𑀅𑀧𑀦𑁆𑀣𑀓𑀢𑁆𑀣𑁂𑀭𑀅𑀧𑀤𑀸𑀦

### 𑀲𑀻𑀳𑀸𑀲𑀦𑀺𑀬𑀯𑀕𑁆𑀕

### 𑀘𑀽𑀍𑀅𑀧𑀦𑁆𑀣𑀓𑀢𑁆𑀣𑁂𑀭𑀅𑀧𑀤𑀸𑀦

(35.)

736\. _“𑀧𑀤𑀼𑀫𑀼𑀢𑁆𑀢𑀭𑁄 𑀦𑀸𑀫 𑀚𑀺𑀦𑁄,_  
_𑀆𑀳𑀼𑀢𑀻𑀦𑀁 𑀧𑀝𑀺𑀕𑁆𑀕𑀳𑁄;_  
_𑀕𑀡𑀫𑁆𑀳𑀸 𑀯𑀽𑀧𑀓𑀝𑁆𑀞𑁄 𑀲𑁄,_  
_𑀳𑀺𑀫𑀯𑀦𑁆𑀢𑁂 𑀯𑀲𑀻 𑀢𑀤𑀸𑁇_  


(36.)

737\. _𑀅𑀳𑀫𑁆𑀧𑀺 𑀳𑀺𑀫𑀯𑀦𑁆𑀢𑀫𑁆𑀳𑀺,_  
_𑀯𑀲𑀸𑀫𑀺 𑀅𑀲𑁆𑀲𑀫𑁂 𑀢𑀤𑀸;_  
_𑀅𑀘𑀺𑀭𑀸𑀕𑀢𑀁 𑀫𑀳𑀸𑀯𑀻𑀭𑀁,_  
_𑀉𑀧𑁂𑀲𑀺𑀁 𑀮𑁄𑀓𑀦𑀸𑀬𑀓𑀁𑁇_  


(37.)

738\. _𑀧𑀼𑀧𑁆𑀨𑀘𑁆𑀙𑀢𑁆𑀢𑀁 𑀕𑀳𑁂𑀢𑁆𑀯𑀸𑀦,_  
_𑀉𑀧𑀕𑀘𑁆𑀙𑀺𑀁 𑀦𑀭𑀸𑀲𑀪𑀁;_  
_𑀲𑀫𑀸𑀥𑀺𑀁 𑀲𑀫𑀸𑀧𑀚𑁆𑀚𑀦𑁆𑀢𑀁,_  
_𑀅𑀦𑁆𑀢𑀭𑀸𑀬𑀫𑀓𑀸𑀲𑀳𑀁𑁇_  


(38.)

739\. _𑀉𑀪𑁄 𑀳𑀢𑁆𑀣𑁂𑀳𑀺 𑀧𑀕𑁆𑀕𑀬𑁆𑀳,_  
_𑀧𑀼𑀧𑁆𑀨𑀘𑁆𑀙𑀢𑁆𑀢𑀁 𑀅𑀤𑀸𑀲𑀳𑀁;_  
_𑀧𑀝𑀺𑀕𑁆𑀕𑀳𑁂𑀲𑀺 𑀪𑀕𑀯𑀸,_  
_𑀧𑀤𑀼𑀫𑀼𑀢𑁆𑀢𑀭𑁄 𑀫𑀳𑀸𑀫𑀼𑀦𑀺𑁇_  


(39.)

740\. _𑀲𑀩𑁆𑀩𑁂 𑀤𑁂𑀯𑀸 𑀅𑀢𑁆𑀢𑀫𑀦𑀸,_  
_𑀳𑀺𑀫𑀯𑀦𑁆𑀢𑀁 𑀉𑀧𑁂𑀦𑁆𑀢𑀺 𑀢𑁂;_  
_𑀲𑀸𑀥𑀼𑀓𑀸𑀭𑀁 𑀧𑀯𑀢𑁆𑀢𑁂𑀲𑀼𑀁,_  
_𑀅𑀦𑀼𑀫𑁄𑀤𑀺𑀲𑁆𑀲𑀢𑀺 𑀘𑀓𑁆𑀔𑀼𑀫𑀸𑁇_  


(40.)

741\. _𑀇𑀤𑀁 𑀯𑀢𑁆𑀯𑀸𑀦 𑀢𑁂 𑀤𑁂𑀯𑀸,_  
_𑀉𑀧𑀕𑀘𑁆𑀙𑀼𑀁 𑀦𑀭𑀼𑀢𑁆𑀢𑀫𑀁;_  
_𑀆𑀓𑀸𑀲𑁂 𑀥𑀸𑀭𑀬𑀦𑁆𑀢𑀲𑁆𑀲,_  
_𑀧𑀤𑀼𑀫𑀘𑁆𑀙𑀢𑁆𑀢𑀫𑀼𑀢𑁆𑀢𑀫𑀁𑁇_  


(41.)

742\. _𑀲𑀢𑀧𑀢𑁆𑀢𑀙𑀢𑁆𑀢𑀁 𑀧𑀕𑁆𑀕𑀬𑁆𑀳,_  
_𑀅𑀤𑀸𑀲𑀺 𑀢𑀸𑀧𑀲𑁄 𑀫𑀫;_  
_‘𑀢𑀫𑀳𑀁 𑀓𑀺𑀢𑁆𑀢𑀬𑀺𑀲𑁆𑀲𑀸𑀫𑀺,_  
_𑀲𑀼𑀡𑀸𑀣 𑀫𑀫 𑀪𑀸𑀲𑀢𑁄𑁇_  


(42.)

743\. _𑀧𑀜𑁆𑀘𑀯𑀻𑀲𑀢𑀺𑀓𑀧𑁆𑀧𑀸𑀦𑀺,_  
_𑀤𑁂𑀯𑀭𑀚𑁆𑀚𑀁 𑀓𑀭𑀺𑀲𑁆𑀲𑀢𑀺;_  
_𑀘𑀢𑀼𑀢𑁆𑀢𑀺𑀁𑀲𑀢𑀺𑀓𑁆𑀔𑀢𑁆𑀢𑀼𑀜𑁆𑀘,_  
_𑀘𑀓𑁆𑀓𑀯𑀢𑁆𑀢𑀻 𑀪𑀯𑀺𑀲𑁆𑀲𑀢𑀺𑁇_  


(43.)

744\. _𑀬𑀁 𑀬𑀁 𑀬𑁄𑀦𑀺𑀁 𑀲𑀁𑀲𑀭𑀢𑀺,_  
_𑀤𑁂𑀯𑀢𑁆𑀢𑀁 𑀅𑀣 𑀫𑀸𑀦𑀼𑀲𑀁;_  
_𑀅𑀩𑁆𑀪𑁄𑀓𑀸𑀲𑁂 𑀧𑀢𑀺𑀝𑁆𑀞𑀦𑁆𑀢𑀁,_  
_𑀧𑀤𑀼𑀫𑀁 𑀥𑀸𑀭𑀬𑀺𑀲𑁆𑀲𑀢𑀺𑁇_  


(44.)

745\. _𑀓𑀧𑁆𑀧𑀲𑀢𑀲𑀳𑀲𑁆𑀲𑀫𑁆𑀳𑀺,_  
_𑀑𑀓𑁆𑀓𑀸𑀓𑀓𑀼𑀮𑀲𑀫𑁆𑀪𑀯𑁄;_  
_𑀕𑁄𑀢𑀫𑁄 𑀦𑀸𑀫 𑀕𑁄𑀢𑁆𑀢𑁂𑀦,_  
_𑀲𑀢𑁆𑀣𑀸 𑀮𑁄𑀓𑁂 𑀪𑀯𑀺𑀲𑁆𑀲𑀢𑀺𑁇_  


(45.)

746\. _𑀧𑀓𑀸𑀲𑀺𑀢𑁂 𑀧𑀸𑀯𑀘𑀦𑁂,_  
_𑀫𑀦𑀼𑀲𑁆𑀲𑀢𑁆𑀢𑀁 𑀮𑀪𑀺𑀲𑁆𑀲𑀢𑀺;_  
_𑀫𑀦𑁄𑀫𑀬𑀫𑁆𑀳𑀺 𑀓𑀸𑀬𑀫𑁆𑀳𑀺,_  
_𑀉𑀢𑁆𑀢𑀫𑁄 𑀲𑁄 𑀪𑀯𑀺𑀲𑁆𑀲𑀢𑀺𑁇_  


(46.)

747\. _𑀤𑁆𑀯𑁂 𑀪𑀸𑀢𑀭𑁄 𑀪𑀯𑀺𑀲𑁆𑀲𑀦𑁆𑀢𑀺,_  
_𑀉𑀪𑁄𑀧𑀺 𑀧𑀦𑁆𑀣𑀓𑀯𑁆𑀳𑀬𑀸;_  
_𑀅𑀦𑀼𑀪𑁄𑀢𑁆𑀯𑀸 𑀉𑀢𑁆𑀢𑀫𑀢𑁆𑀣𑀁,_  
_𑀚𑁄𑀢𑀬𑀺𑀲𑁆𑀲𑀦𑁆𑀢𑀺 𑀲𑀸𑀲𑀦𑀁’𑁇_  


(47.)

748\. _𑀲𑁄𑀳𑀁 𑀅𑀝𑁆𑀞𑀸𑀭𑀲𑀯𑀲𑁆𑀲𑁄,_  
_𑀧𑀩𑁆𑀩𑀚𑀺𑀁 𑀅𑀦𑀕𑀸𑀭𑀺𑀬𑀁;_  
_𑀯𑀺𑀲𑁂𑀲𑀸𑀳𑀁 𑀦 𑀯𑀺𑀦𑁆𑀤𑀸𑀫𑀺,_  
_𑀲𑀓𑁆𑀬𑀧𑀼𑀢𑁆𑀢𑀲𑁆𑀲 𑀲𑀸𑀲𑀦𑁂𑁇_  


(48.)

749\. _𑀤𑀦𑁆𑀥𑀸 𑀫𑀬𑁆𑀳𑀁 𑀕𑀢𑀻 𑀆𑀲𑀺,_  
_𑀧𑀭𑀺𑀪𑀽𑀢𑁄 𑀧𑀼𑀭𑁂 𑀅𑀳𑀼𑀁;_  
_𑀪𑀸𑀢𑀸 𑀘 𑀫𑀁 𑀧𑀡𑀸𑀫𑁂𑀲𑀺,_  
_𑀕𑀘𑁆𑀙 𑀤𑀸𑀦𑀺 𑀲𑀓𑀁 𑀖𑀭𑀁𑁇_  


(49.)

750\. _𑀲𑁄𑀳𑀁 𑀧𑀡𑀸𑀫𑀺𑀢𑁄 𑀲𑀦𑁆𑀢𑁄,_  
_𑀲𑀁𑀖𑀸𑀭𑀸𑀫𑀲𑁆𑀲 𑀓𑁄𑀝𑁆𑀞𑀓𑁂;_  
_𑀤𑀼𑀫𑁆𑀫𑀦𑁄 𑀢𑀢𑁆𑀣 𑀅𑀝𑁆𑀞𑀸𑀲𑀺𑀁,_  
_𑀲𑀸𑀫𑀜𑁆𑀜𑀲𑁆𑀫𑀺𑀁 𑀅𑀧𑁂𑀓𑁆𑀔𑀯𑀸𑁇_  


(50.)

751\. _𑀪𑀕𑀯𑀸 𑀢𑀢𑁆𑀣 𑀆𑀕𑀘𑁆𑀙𑀺,_  
_𑀲𑀻𑀲𑀁 𑀫𑀬𑁆𑀳𑀁 𑀧𑀭𑀸𑀫𑀲𑀺;_  
_𑀩𑀸𑀳𑀸𑀬 𑀫𑀁 𑀕𑀳𑁂𑀢𑁆𑀯𑀸𑀦,_  
_𑀲𑀁𑀖𑀸𑀭𑀸𑀫𑀁 𑀧𑀯𑁂𑀲𑀬𑀺𑁇_  


(51.)

752\. _𑀅𑀦𑀼𑀓𑀫𑁆𑀧𑀸𑀬 𑀫𑁂 𑀲𑀢𑁆𑀣𑀸,_  
_𑀅𑀤𑀸𑀲𑀺 𑀧𑀸𑀤𑀧𑀼𑀜𑁆𑀙𑀦𑀺𑀁;_  
_𑀏𑀯𑀁 𑀲𑀼𑀤𑁆𑀥𑀁 𑀅𑀥𑀺𑀝𑁆𑀞𑁂𑀳𑀺,_  
_𑀏𑀓𑀫𑀦𑁆𑀢𑀫𑀥𑀺𑀝𑁆𑀞𑀳𑀁𑁇_  


(52.)

753\. _𑀳𑀢𑁆𑀣𑁂𑀳𑀺 𑀢𑀫𑀳𑀁 𑀕𑀬𑁆𑀳,_  
_𑀲𑀭𑀺𑀁 𑀓𑁄𑀓𑀦𑀤𑀁 𑀅𑀳𑀁;_  
_𑀢𑀢𑁆𑀣 𑀘𑀺𑀢𑁆𑀢𑀁 𑀯𑀺𑀫𑀼𑀘𑁆𑀘𑀺 𑀫𑁂,_  
_𑀅𑀭𑀳𑀢𑁆𑀢𑀁 𑀅𑀧𑀸𑀧𑀼𑀡𑀺𑀁𑁇_  


(53.)

754\. _𑀫𑀦𑁄𑀫𑀬𑁂𑀲𑀼 𑀓𑀸𑀬𑁂𑀲𑀼,_  
_𑀲𑀩𑁆𑀩𑀢𑁆𑀣 𑀧𑀸𑀭𑀫𑀺𑀁 𑀕𑀢𑁄;_  
_𑀲𑀩𑁆𑀩𑀸𑀲𑀯𑁂 𑀧𑀭𑀺𑀜𑁆𑀜𑀸𑀬,_  
_𑀯𑀺𑀳𑀭𑀸𑀫𑀺 𑀅𑀦𑀸𑀲𑀯𑁄𑁇_  


(54.)

755\. _𑀧𑀝𑀺𑀲𑀫𑁆𑀪𑀺𑀤𑀸 𑀘𑀢𑀲𑁆𑀲𑁄,_  
_𑀯𑀺𑀫𑁄𑀓𑁆𑀔𑀸𑀧𑀺 𑀘 𑀅𑀝𑁆𑀞𑀺𑀫𑁂;_  
_𑀙𑀍𑀅𑀪𑀺𑀜𑁆𑀜𑀸 𑀲𑀘𑁆𑀙𑀺𑀓𑀢𑀸,_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁”𑁇_  


756\. 𑀇𑀢𑁆𑀣𑀁 𑀲𑀼𑀤𑀁 𑀆𑀬𑀲𑁆𑀫𑀸 𑀘𑀽𑀍𑀅𑀧𑀦𑁆𑀣𑀓𑁄 𑀣𑁂𑀭𑁄 𑀇𑀫𑀸 𑀕𑀸𑀣𑀸𑀬𑁄 𑀅𑀪𑀸𑀲𑀺𑀢𑁆𑀣𑀸𑀢𑀺𑁇

---

757\. 𑀘𑀽𑀍𑀅𑀧𑀦𑁆𑀣𑀓𑀢𑁆𑀣𑁂𑀭𑀲𑁆𑀲𑀸𑀧𑀤𑀸𑀦𑀁 𑀘𑀢𑀼𑀢𑁆𑀣𑀁𑁇



[Go to previous page (2.3 Nandattheraapadāna)](/tipitaka/20Ap1/2/2.3.md) / [Go to parent page (2 Sīhāsaniyavagga)](/tipitaka/20Ap1/2.md) / [Go to next page (2.5 Pilindavacchattheraapadāna)](/tipitaka/20Ap1/2/2.5.md)


