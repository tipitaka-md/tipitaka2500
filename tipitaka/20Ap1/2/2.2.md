
[Home](/) / [20Ap1 Therāpadānapāḷi](../../20Ap1.md) / [2 Sīhāsaniyavagga](../2.md)

# 2.2 Ekatthambhikattheraapadāna

* Sīhāsaniyavagga

* Ekatthambhikattheraapadāna

(13.)

710\. _“Siddhatthassa bhagavato,_  
_mahāpūgagaṇo ahu;_  
_Saraṇaṃ gatā ca te buddhaṃ,_  
_saddahanti tathāgataṃ._  


(14.)

711\. _Sabbe saṅgamma mantetvā,_  
_māḷaṃ kubbanti satthuno;_  
_Ekatthambhaṃ alabhantā,_  
_vicinanti brahāvane._  


(15.)

712\. _Tehaṃ araññe disvāna,_  
_upagamma gaṇaṃ tadā;_  
_Añjaliṃ paggahetvāna,_  
_paripucchiṃ gaṇaṃ ahaṃ._  


(16.)

713\. _Te me puṭṭhā viyākaṃsu,_  
_sīlavanto upāsakā;_  
_Māḷaṃ mayaṃ kattukāmā,_  
_ekatthambho na labbhati._  


(17.)

714\. _Ekatthambhaṃ mamaṃ detha,_  
_ahaṃ dassāmi satthuno;_  
_Āharissāmahaṃ thambhaṃ,_  
_appossukkā bhavantu te._  


(18.)

715\. _Te me thambhaṃ pavecchiṃsu,_  
_pasannā tuṭṭhamānasā;_  
_Tato paṭinivattitvā,_  
_agamaṃsu sakaṃ gharaṃ._  


(19.)

716\. _Aciraṃ gate pūgagaṇe,_  
_thambhaṃ ahāsahaṃ tadā;_  
_Haṭṭho haṭṭhena cittena,_  
_paṭhamaṃ ussapesahaṃ._  


(20.)

717\. _Tena cittappasādena,_  
_Vimānaṃ upapajjahaṃ;_  
_Ubbiddhaṃ bhavanaṃ mayhaṃ,_  
_Sattabhūmaṃ samuggataṃ._  


(21.)

718\. _Vajjamānāsu bherīsu,_  
_paricāremahaṃ sadā;_  
_Pañcapaññāsakappamhi,_  
_rājā āsiṃ yasodharo._  


(22.)

719\. _Tatthāpi bhavanaṃ mayhaṃ,_  
_sattabhūmaṃ samuggataṃ;_  
_Kūṭāgāravarūpetaṃ,_  
_ekatthambhaṃ manoramaṃ._  


(23.)

720\. _Ekavīsatikappamhi,_  
_udeno nāma khattiyo;_  
_Tatrāpi bhavanaṃ mayhaṃ,_  
_sattabhūmaṃ samuggataṃ._  


(24.)

721\. _Yaṃ yaṃ yonupapajjāmi,_  
_devattaṃ atha mānusaṃ;_  
_Anubhomi sukhaṃ sabbaṃ,_  
_ekatthambhassidaṃ phalaṃ._  


(25.)

722\. _Catunnavutito kappe,_  
_yaṃ thambhamadadaṃ tadā;_  
_Duggatiṃ nābhijānāmi,_  
_ekatthambhassidaṃ phalaṃ._  


(26.)

723\. _Paṭisambhidā catasso,_  
_vimokkhāpi ca aṭṭhime;_  
_Chaḷabhiññā sacchikatā,_  
_kataṃ buddhassa sāsanaṃ”._  


724\. Itthaṃ sudaṃ āyasmā ekatthambhiko thero imā gāthāyo abhāsitthāti.

---

725\. Ekatthambhikattherassāpadānaṃ dutiyaṃ.



[Go to previous page (2.1 Sīhāsanadāyakattheraapadāna)](2.1.md) / [Go to parent page (2 Sīhāsaniyavagga)](../2.md) / [Go to next page (2.3 Nandattheraapadāna)](2.3.md)


