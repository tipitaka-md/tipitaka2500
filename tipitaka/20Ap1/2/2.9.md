
[Home](/) / [20Ap1 Therāpadānapāḷi](../../20Ap1.md) / [2 Sīhāsaniyavagga](../2.md)

# 2.9 Sopākattheraapadāna

* Sīhāsaniyavagga

* Sopākattheraapadāna

(112.)

823\. _“Pabbhāraṃ sodhayantassa,_  
_vipine pabbatuttame;_  
_Siddhattho nāma bhagavā,_  
_āgacchi mama santikaṃ._  


(113.)

824\. _Buddhaṃ upagataṃ disvā,_  
_lokajeṭṭhassa tādino;_  
_Santharaṃ paññapetvāna,_  
_pupphāsanamadāsahaṃ._  


(114.)

825\. _Pupphāsane nisīditvā,_  
_siddhattho lokanāyako;_  
_Mamañca gatimaññāya,_  
_aniccatamudāhari._  


(115.)

826\. _‘Aniccā vata saṅkhārā,_  
_uppādavayadhammino;_  
_Uppajjitvā nirujjhanti,_  
_tesaṃ vūpasamo sukho’._  


(116.)

827\. _Idaṃ vatvāna sabbaññū,_  
_lokajeṭṭho narāsabho;_  
_Nabhaṃ abbhuggami vīro,_  
_haṃsarājāva ambare._  


(117.)

828\. _Sakaṃ diṭṭhiṃ jahitvāna,_  
_bhāvayāniccasaññahaṃ;_  
_Ekāhaṃ bhāvayitvāna,_  
_tattha kālaṃ kato ahaṃ._  


(118.)

829\. _Dve sampattī anubhotvā,_  
_sukkamūlena codito;_  
_Pacchime bhave sampatte,_  
_sapākayonupāgamiṃ._  


(119.)

830\. _Agārā abhinikkhamma,_  
_pabbajiṃ anagāriyaṃ;_  
_Jātiyā sattavassohaṃ,_  
_arahattamapāpuṇiṃ._  


(120.)

831\. _Āraddhavīriyo pahitatto,_  
_Sīlesu susamāhito;_  
_Tosetvāna mahānāgaṃ,_  
_Alatthaṃ upasampadaṃ._  


(121.)

832\. _Catunnavutito kappe,_  
_yaṃ kammamakariṃ tadā;_  
_Duggatiṃ nābhijānāmi,_  
_pupphadānassidaṃ phalaṃ._  


(122.)

833\. _Catunnavutito kappe,_  
_yaṃ saññaṃ bhāvayiṃ tadā;_  
_Taṃ saññaṃ bhāvayantassa,_  
_patto me āsavakkhayo._  


(123.)

834\. _Paṭisambhidā catasso,_  
_vimokkhāpi ca aṭṭhime;_  
_Chaḷabhiññā sacchikatā,_  
_kataṃ buddhassa sāsanaṃ”._  


835\. Itthaṃ sudaṃ āyasmā sopāko thero imā gāthāyo abhāsitthāti.

---

836\. Sopākattherassāpadānaṃ navamaṃ.



[Go to previous page (2.8 Raṭṭhapālattheraapadāna)](2.8.md) / [Go to parent page (2 Sīhāsaniyavagga)](../2.md) / [Go to next page (2.10 Sumaṅgalattheraapadāna)](2.10.md)


