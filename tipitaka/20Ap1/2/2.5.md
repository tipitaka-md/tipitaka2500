
[Home](/) / [20Ap1 Therāpadānapāḷi](../../20Ap1.md) / [2 Sīhāsaniyavagga](../2.md)

# 2.5 Pilindavacchattheraapadāna

* Sīhāsaniyavagga

* Pilindavacchattheraapadāna

(55.)

758\. _“Nibbute lokanāthamhi,_  
_sumedhe aggapuggale;_  
_Pasannacitto sumano,_  
_thūpapūjaṃ akāsahaṃ._  


(56.)

759\. _Ye ca khīṇāsavā tattha,_  
_chaḷabhiññā mahiddhikā;_  
_Tehaṃ tattha samānetvā,_  
_saṃghabhattaṃ akāsahaṃ._  


(57.)

760\. _Sumedhassa bhagavato,_  
_upaṭṭhāko tadā ahu;_  
_Sumedho nāma nāmena,_  
_anumodittha so tadā._  


(58.)

761\. _Tena cittappasādena,_  
_vimānaṃ upapajjahaṃ;_  
_Chaḷāsītisahassāni,_  
_accharāyo ramiṃsu me._  


(59.)

762\. _Mameva anuvattanti,_  
_sabbakāmehi tā sadā;_  
_Aññe deve abhibhomi,_  
_puññakammassidaṃ phalaṃ._  


(60.)

763\. _Pañcavīsatikappamhi,_  
_varuṇo nāma khattiyo;_  
_Visuddhabhojano āsiṃ,_  
_cakkavattī ahaṃ tadā._  


(61.)

764\. _Na te bījaṃ pavapanti,_  
_napi nīyanti naṅgalā;_  
_Akaṭṭhapākimaṃ sāliṃ,_  
_paribhuñjanti mānusā._  


(62.)

765\. _Tattha rajjaṃ karitvāna,_  
_devattaṃ puna gacchahaṃ;_  
_Tadāpi edisā mayhaṃ,_  
_nibbattā bhogasampadā._  


(63.)

766\. _Na maṃ mittā amittā vā,_  
_hiṃsanti sabbapāṇino;_  
_Sabbesampi piyo homi,_  
_puññakammassidaṃ phalaṃ._  


(64.)

767\. _Tiṃsakappasahassamhi,_  
_yaṃ dānamadadiṃ tadā;_  
_Duggatiṃ nābhijānāmi,_  
_gandhālepassidaṃ phalaṃ._  


(65.)

768\. _Imasmiṃ bhaddake kappe,_  
_eko āsiṃ janādhipo;_  
_Mahānubhāvo rājāhaṃ,_  
_cakkavattī mahabbalo._  


(66.)

769\. _Sohaṃ pañcasu sīlesu,_  
_ṭhapetvā janataṃ bahuṃ;_  
_Pāpetvā sugatiṃyeva,_  
_devatānaṃ piyo ahuṃ._  


(67.)

770\. _Paṭisambhidā catasso,_  
_vimokkhāpi ca aṭṭhime;_  
_Chaḷabhiññā sacchikatā,_  
_kataṃ buddhassa sāsanaṃ”._  


771\. Itthaṃ sudaṃ āyasmā pilindavaccho thero imā gāthāyo abhāsitthāti.

---

772\. Pilindavacchattherassāpadānaṃ pañcamaṃ.



[Go to previous page (2.4 Cūḷapanthakattheraapadāna)](2.4.md) / [Go to parent page (2 Sīhāsaniyavagga)](../2.md) / [Go to next page (2.6 Rāhulattheraapadāna)](2.6.md)


