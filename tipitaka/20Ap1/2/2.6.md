
[Home](/) / [20Ap1 Therāpadānapāḷi](../../20Ap1.md) / [2 Sīhāsaniyavagga](../2.md)

# 2.6 Rāhulattheraapadāna

* Sīhāsaniyavagga

* Rāhulattheraapadāna

(68.)

773\. _“Padumuttarassa bhagavato,_  
_Lokajeṭṭhassa tādino;_  
_Sattabhūmamhi pāsāde,_  
_Ādāsaṃ santhariṃ ahaṃ._  


(69.)

774\. _Khīṇāsavasahassehi,_  
_parikiṇṇo mahāmuni;_  
_Upāgami gandhakuṭiṃ,_  
_dvipadindo narāsabho._  


(70.)

775\. _Virocento gandhakuṭiṃ,_  
_devadevo narāsabho;_  
_Bhikkhusaṃghe ṭhito satthā,_  
_imā gāthā abhāsatha._  


(71.)

776\. _‘Yenāyaṃ jotitā seyyā,_  
_ādāsova susanthato;_  
_Tamahaṃ kittayissāmi,_  
_suṇātha mama bhāsato._  


(72.)

777\. _Soṇṇamayā rūpimayā,_  
_atho veḷuriyāmayā;_  
_Nibbattissanti pāsādā,_  
_ye keci manaso piyā._  


(73.)

778\. _Catusaṭṭhikkhattuṃ devindo,_  
_devarajjaṃ karissati;_  
_Sahassakkhattuṃ cakkavattī,_  
_bhavissati anantarā._  


(74.)

779\. _Ekavīsatikappamhi,_  
_vimalo nāma khattiyo;_  
_Cāturanto vijitāvī,_  
_cakkavattī bhavissati._  


(75.)

780\. _Nagaraṃ reṇuvatī nāma,_  
_iṭṭhakāhi sumāpitaṃ;_  
_Āyāmato tīṇi sataṃ,_  
_caturassasamāyutaṃ._  


(76.)

781\. _Sudassano nāma pāsādo,_  
_vissakammena māpito;_  
_Kūṭāgāravarūpeto,_  
_sattaratanabhūsito._  


(77.)

782\. _Dasasaddāvivittaṃ taṃ,_  
_vijjādharasamākulaṃ;_  
_Sudassanaṃva nagaraṃ,_  
_devatānaṃ bhavissati._  


(78.)

783\. _Pabhā niggacchate tassa,_  
_uggacchanteva sūriye;_  
_Virocessati taṃ niccaṃ,_  
_samantā aṭṭhayojanaṃ._  


(79.)

784\. _Kappasatasahassamhi,_  
_okkākakulasambhavo;_  
_Gotamo nāma gottena,_  
_satthā loke bhavissati._  


(80.)

785\. _Tusitā so cavitvāna,_  
_sukkamūlena codito;_  
_Gotamassa bhagavato,_  
_atrajo so bhavissati._  


(81.)

786\. _Sacevaseyya agāraṃ,_  
_cakkavattī bhaveyya so;_  
_Aṭṭhānametaṃ yaṃ tādī,_  
_agāre ratimajjhagā._  


(82.)

787\. _Nikkhamitvā agāramhā,_  
_pabbajissati subbato;_  
_Rāhulo nāma nāmena,_  
_arahā so bhavissati’._  


(83.)

788\. _Kikīva aṇḍaṃ rakkheyya,_  
_cāmarī viya vāladhiṃ;_  
_Nipako sīlasampanno,_  
_evaṃ rakkhiṃ mahāmuni._  


(84.)

789\. _Tassāhaṃ dhammamaññāya,_  
_vihāsiṃ sāsane rato;_  
_Sabbāsave pariññāya,_  
_viharāmi anāsavo._  


(85.)

790\. _Paṭisambhidā catasso,_  
_vimokkhāpi ca aṭṭhime;_  
_Chaḷabhiññā sacchikatā,_  
_kataṃ buddhassa sāsanaṃ”._  


791\. Itthaṃ sudaṃ āyasmā rāhulo thero imā gāthāyo abhāsitthāti.

---

792\. Rāhulattherassāpadānaṃ chaṭṭhaṃ.



[Go to previous page (2.5 Pilindavacchattheraapadāna)](2.5.md) / [Go to parent page (2 Sīhāsaniyavagga)](../2.md) / [Go to next page (2.7 Upasenavaṅgantaputtattheraapadāna)](2.7.md)


