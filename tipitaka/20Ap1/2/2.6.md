
[Home](/) / [20Ap1 Therāpadānapāḷi](../../20Ap1.md) / [2 Sīhāsaniyavagga](../2.md)

# 𑁨𑁇𑁬 𑀭𑀸𑀳𑀼𑀮𑀢𑁆𑀣𑁂𑀭𑀅𑀧𑀤𑀸𑀦

* 𑀲𑀻𑀳𑀸𑀲𑀦𑀺𑀬𑀯𑀕𑁆𑀕

* 𑀭𑀸𑀳𑀼𑀮𑀢𑁆𑀣𑁂𑀭𑀅𑀧𑀤𑀸𑀦

(68.)

773\. _“𑀧𑀤𑀼𑀫𑀼𑀢𑁆𑀢𑀭𑀲𑁆𑀲 𑀪𑀕𑀯𑀢𑁄,_  
_𑀮𑁄𑀓𑀚𑁂𑀝𑁆𑀞𑀲𑁆𑀲 𑀢𑀸𑀤𑀺𑀦𑁄;_  
_𑀲𑀢𑁆𑀢𑀪𑀽𑀫𑀫𑁆𑀳𑀺 𑀧𑀸𑀲𑀸𑀤𑁂,_  
_𑀆𑀤𑀸𑀲𑀁 𑀲𑀦𑁆𑀣𑀭𑀺𑀁 𑀅𑀳𑀁𑁇_  


(69.)

774\. _𑀔𑀻𑀡𑀸𑀲𑀯𑀲𑀳𑀲𑁆𑀲𑁂𑀳𑀺,_  
_𑀧𑀭𑀺𑀓𑀺𑀡𑁆𑀡𑁄 𑀫𑀳𑀸𑀫𑀼𑀦𑀺;_  
_𑀉𑀧𑀸𑀕𑀫𑀺 𑀕𑀦𑁆𑀥𑀓𑀼𑀝𑀺𑀁,_  
_𑀤𑁆𑀯𑀺𑀧𑀤𑀺𑀦𑁆𑀤𑁄 𑀦𑀭𑀸𑀲𑀪𑁄𑁇_  


(70.)

775\. _𑀯𑀺𑀭𑁄𑀘𑁂𑀦𑁆𑀢𑁄 𑀕𑀦𑁆𑀥𑀓𑀼𑀝𑀺𑀁,_  
_𑀤𑁂𑀯𑀤𑁂𑀯𑁄 𑀦𑀭𑀸𑀲𑀪𑁄;_  
_𑀪𑀺𑀓𑁆𑀔𑀼𑀲𑀁𑀖𑁂 𑀞𑀺𑀢𑁄 𑀲𑀢𑁆𑀣𑀸,_  
_𑀇𑀫𑀸 𑀕𑀸𑀣𑀸 𑀅𑀪𑀸𑀲𑀣𑁇_  


(71.)

776\. _‘𑀬𑁂𑀦𑀸𑀬𑀁 𑀚𑁄𑀢𑀺𑀢𑀸 𑀲𑁂𑀬𑁆𑀬𑀸,_  
_𑀆𑀤𑀸𑀲𑁄𑀯 𑀲𑀼𑀲𑀦𑁆𑀣𑀢𑁄;_  
_𑀢𑀫𑀳𑀁 𑀓𑀺𑀢𑁆𑀢𑀬𑀺𑀲𑁆𑀲𑀸𑀫𑀺,_  
_𑀲𑀼𑀡𑀸𑀣 𑀫𑀫 𑀪𑀸𑀲𑀢𑁄𑁇_  


(72.)

777\. _𑀲𑁄𑀡𑁆𑀡𑀫𑀬𑀸 𑀭𑀽𑀧𑀺𑀫𑀬𑀸,_  
_𑀅𑀣𑁄 𑀯𑁂𑀍𑀉𑀭𑀺𑀬𑀸𑀫𑀬𑀸;_  
_𑀦𑀺𑀩𑁆𑀩𑀢𑁆𑀢𑀺𑀲𑁆𑀲𑀦𑁆𑀢𑀺 𑀧𑀸𑀲𑀸𑀤𑀸,_  
_𑀬𑁂 𑀓𑁂𑀘𑀺 𑀫𑀦𑀲𑁄 𑀧𑀺𑀬𑀸𑁇_  


(73.)

778\. _𑀘𑀢𑀼𑀲𑀝𑁆𑀞𑀺𑀓𑁆𑀔𑀢𑁆𑀢𑀼𑀁 𑀤𑁂𑀯𑀺𑀦𑁆𑀤𑁄,_  
_𑀤𑁂𑀯𑀭𑀚𑁆𑀚𑀁 𑀓𑀭𑀺𑀲𑁆𑀲𑀢𑀺;_  
_𑀲𑀳𑀲𑁆𑀲𑀓𑁆𑀔𑀢𑁆𑀢𑀼𑀁 𑀘𑀓𑁆𑀓𑀯𑀢𑁆𑀢𑀻,_  
_𑀪𑀯𑀺𑀲𑁆𑀲𑀢𑀺 𑀅𑀦𑀦𑁆𑀢𑀭𑀸𑁇_  


(74.)

779\. _𑀏𑀓𑀯𑀻𑀲𑀢𑀺𑀓𑀧𑁆𑀧𑀫𑁆𑀳𑀺,_  
_𑀯𑀺𑀫𑀮𑁄 𑀦𑀸𑀫 𑀔𑀢𑁆𑀢𑀺𑀬𑁄;_  
_𑀘𑀸𑀢𑀼𑀭𑀦𑁆𑀢𑁄 𑀯𑀺𑀚𑀺𑀢𑀸𑀯𑀻,_  
_𑀘𑀓𑁆𑀓𑀯𑀢𑁆𑀢𑀻 𑀪𑀯𑀺𑀲𑁆𑀲𑀢𑀺𑁇_  


(75.)

780\. _𑀦𑀕𑀭𑀁 𑀭𑁂𑀡𑀼𑀯𑀢𑀻 𑀦𑀸𑀫,_  
_𑀇𑀝𑁆𑀞𑀓𑀸𑀳𑀺 𑀲𑀼𑀫𑀸𑀧𑀺𑀢𑀁;_  
_𑀆𑀬𑀸𑀫𑀢𑁄 𑀢𑀻𑀡𑀺 𑀲𑀢𑀁,_  
_𑀘𑀢𑀼𑀭𑀲𑁆𑀲𑀲𑀫𑀸𑀬𑀼𑀢𑀁𑁇_  


(76.)

781\. _𑀲𑀼𑀤𑀲𑁆𑀲𑀦𑁄 𑀦𑀸𑀫 𑀧𑀸𑀲𑀸𑀤𑁄,_  
_𑀯𑀺𑀲𑁆𑀲𑀓𑀫𑁆𑀫𑁂𑀦 𑀫𑀸𑀧𑀺𑀢𑁄;_  
_𑀓𑀽𑀝𑀸𑀕𑀸𑀭𑀯𑀭𑀽𑀧𑁂𑀢𑁄,_  
_𑀲𑀢𑁆𑀢𑀭𑀢𑀦𑀪𑀽𑀲𑀺𑀢𑁄𑁇_  


(77.)

782\. _𑀤𑀲𑀲𑀤𑁆𑀤𑀸𑀯𑀺𑀯𑀺𑀢𑁆𑀢𑀁 𑀢𑀁,_  
_𑀯𑀺𑀚𑁆𑀚𑀸𑀥𑀭𑀲𑀫𑀸𑀓𑀼𑀮𑀁;_  
_𑀲𑀼𑀤𑀲𑁆𑀲𑀦𑀁𑀯 𑀦𑀕𑀭𑀁,_  
_𑀤𑁂𑀯𑀢𑀸𑀦𑀁 𑀪𑀯𑀺𑀲𑁆𑀲𑀢𑀺𑁇_  


(78.)

783\. _𑀧𑀪𑀸 𑀦𑀺𑀕𑁆𑀕𑀘𑁆𑀙𑀢𑁂 𑀢𑀲𑁆𑀲,_  
_𑀉𑀕𑁆𑀕𑀘𑁆𑀙𑀦𑁆𑀢𑁂𑀯 𑀲𑀽𑀭𑀺𑀬𑁂;_  
_𑀯𑀺𑀭𑁄𑀘𑁂𑀲𑁆𑀲𑀢𑀺 𑀢𑀁 𑀦𑀺𑀘𑁆𑀘𑀁,_  
_𑀲𑀫𑀦𑁆𑀢𑀸 𑀅𑀝𑁆𑀞𑀬𑁄𑀚𑀦𑀁𑁇_  


(79.)

784\. _𑀓𑀧𑁆𑀧𑀲𑀢𑀲𑀳𑀲𑁆𑀲𑀫𑁆𑀳𑀺,_  
_𑀑𑀓𑁆𑀓𑀸𑀓𑀓𑀼𑀮𑀲𑀫𑁆𑀪𑀯𑁄;_  
_𑀕𑁄𑀢𑀫𑁄 𑀦𑀸𑀫 𑀕𑁄𑀢𑁆𑀢𑁂𑀦,_  
_𑀲𑀢𑁆𑀣𑀸 𑀮𑁄𑀓𑁂 𑀪𑀯𑀺𑀲𑁆𑀲𑀢𑀺𑁇_  


(80.)

785\. _𑀢𑀼𑀲𑀺𑀢𑀸 𑀲𑁄 𑀘𑀯𑀺𑀢𑁆𑀯𑀸𑀦,_  
_𑀲𑀼𑀓𑁆𑀓𑀫𑀽𑀮𑁂𑀦 𑀘𑁄𑀤𑀺𑀢𑁄;_  
_𑀕𑁄𑀢𑀫𑀲𑁆𑀲 𑀪𑀕𑀯𑀢𑁄,_  
_𑀅𑀢𑁆𑀭𑀚𑁄 𑀲𑁄 𑀪𑀯𑀺𑀲𑁆𑀲𑀢𑀺𑁇_  


(81.)

786\. _𑀲𑀘𑁂𑀯𑀲𑁂𑀬𑁆𑀬 𑀅𑀕𑀸𑀭𑀁,_  
_𑀘𑀓𑁆𑀓𑀯𑀢𑁆𑀢𑀻 𑀪𑀯𑁂𑀬𑁆𑀬 𑀲𑁄;_  
_𑀅𑀝𑁆𑀞𑀸𑀦𑀫𑁂𑀢𑀁 𑀬𑀁 𑀢𑀸𑀤𑀻,_  
_𑀅𑀕𑀸𑀭𑁂 𑀭𑀢𑀺𑀫𑀚𑁆𑀛𑀕𑀸𑁇_  


(82.)

787\. _𑀦𑀺𑀓𑁆𑀔𑀫𑀺𑀢𑁆𑀯𑀸 𑀅𑀕𑀸𑀭𑀫𑁆𑀳𑀸,_  
_𑀧𑀩𑁆𑀩𑀚𑀺𑀲𑁆𑀲𑀢𑀺 𑀲𑀼𑀩𑁆𑀩𑀢𑁄;_  
_𑀭𑀸𑀳𑀼𑀮𑁄 𑀦𑀸𑀫 𑀦𑀸𑀫𑁂𑀦,_  
_𑀅𑀭𑀳𑀸 𑀲𑁄 𑀪𑀯𑀺𑀲𑁆𑀲𑀢𑀺’𑁇_  


(83.)

788\. _𑀓𑀺𑀓𑀻𑀯 𑀅𑀡𑁆𑀟𑀁 𑀭𑀓𑁆𑀔𑁂𑀬𑁆𑀬,_  
_𑀘𑀸𑀫𑀭𑀻 𑀯𑀺𑀬 𑀯𑀸𑀮𑀥𑀺𑀁;_  
_𑀦𑀺𑀧𑀓𑁄 𑀲𑀻𑀮𑀲𑀫𑁆𑀧𑀦𑁆𑀦𑁄,_  
_𑀏𑀯𑀁 𑀭𑀓𑁆𑀔𑀺𑀁 𑀫𑀳𑀸𑀫𑀼𑀦𑀺𑁇_  


(84.)

789\. _𑀢𑀲𑁆𑀲𑀸𑀳𑀁 𑀥𑀫𑁆𑀫𑀫𑀜𑁆𑀜𑀸𑀬,_  
_𑀯𑀺𑀳𑀸𑀲𑀺𑀁 𑀲𑀸𑀲𑀦𑁂 𑀭𑀢𑁄;_  
_𑀲𑀩𑁆𑀩𑀸𑀲𑀯𑁂 𑀧𑀭𑀺𑀜𑁆𑀜𑀸𑀬,_  
_𑀯𑀺𑀳𑀭𑀸𑀫𑀺 𑀅𑀦𑀸𑀲𑀯𑁄𑁇_  


(85.)

790\. _𑀧𑀝𑀺𑀲𑀫𑁆𑀪𑀺𑀤𑀸 𑀘𑀢𑀲𑁆𑀲𑁄,_  
_𑀯𑀺𑀫𑁄𑀓𑁆𑀔𑀸𑀧𑀺 𑀘 𑀅𑀝𑁆𑀞𑀺𑀫𑁂;_  
_𑀙𑀍𑀅𑀪𑀺𑀜𑁆𑀜𑀸 𑀲𑀘𑁆𑀙𑀺𑀓𑀢𑀸,_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁”𑁇_  


791\. 𑀇𑀢𑁆𑀣𑀁 𑀲𑀼𑀤𑀁 𑀆𑀬𑀲𑁆𑀫𑀸 𑀭𑀸𑀳𑀼𑀮𑁄 𑀣𑁂𑀭𑁄 𑀇𑀫𑀸 𑀕𑀸𑀣𑀸𑀬𑁄 𑀅𑀪𑀸𑀲𑀺𑀢𑁆𑀣𑀸𑀢𑀺𑁇

---

792\. 𑀭𑀸𑀳𑀼𑀮𑀢𑁆𑀣𑁂𑀭𑀲𑁆𑀲𑀸𑀧𑀤𑀸𑀦𑀁 𑀙𑀝𑁆𑀞𑀁𑁇



[Go to previous page (2.5 Pilindavacchattheraapadāna)](2.5.md) / [Go to parent page (2 Sīhāsaniyavagga)](../2.md) / [Go to next page (2.7 Upasenavaṅgantaputtattheraapadāna)](2.7.md)


