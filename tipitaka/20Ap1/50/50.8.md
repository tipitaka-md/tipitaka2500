
[Home](/) / [20Ap1 Therāpadānapāḷi](../../20Ap1.md) / [50 Kiṅkaṇipupphavagga](../50.md)

# 50.8 Pulinathūpiyattheraapadāna

* Kiṅkaṇipupphavagga

* Pulinathūpiyattheraapadāna

(57.)

6500\. _“Himavantassāvidūre,_  
_yamako nāma pabbato;_  
_Assamo sukato mayhaṃ,_  
_paṇṇasālā sumāpitā._  


(58.)

6501\. _Nārado nāma nāmena,_  
_jaṭilo uggatāpano;_  
_Catuddasasahassāni,_  
_sissā paricaranti maṃ._  


(59.)

6502\. _Paṭisallīnako santo,_  
_evaṃ cintesahaṃ tadā;_  
_‘Sabbo jano maṃ pūjeti,_  
_nāhaṃ pūjemi kiñcanaṃ._  


(60.)

6503\. _Na me ovādako atthi,_  
_vattā koci na vijjati;_  
_Anācariyupajjhāyo,_  
_vane vāsaṃ upemahaṃ._  


(61.)

6504\. _Upāsamāno yamahaṃ,_  
_garucittaṃ upaṭṭhahe;_  
_So me ācariyo natthi,_  
_vanavāso niratthako._  


(62.)

6505\. _Āyāgaṃ me gavesissaṃ,_  
_garuṃ bhāvaniyaṃ tathā;_  
_Sāvassayo vasissāmi,_  
_na koci garahissati’._  


(63.)

6506\. _Uttānakūlā nadikā,_  
_supatitthā manoramā;_  
_Saṃsuddhapulinākiṇṇā,_  
_avidūre mamassamaṃ._  


(64.)

6507\. _Nadiṃ amarikaṃ nāma,_  
_upagantvānahaṃ tadā;_  
_Saṃvaḍḍhayitvā pulinaṃ,_  
_akaṃ pulinacetiyaṃ._  


(65.)

6508\. _Ye te ahesuṃ sambuddhā,_  
_bhavantakaraṇā munī;_  
_Tesaṃ etādiso thūpo,_  
_taṃ nimittaṃ karomahaṃ._  


(66.)

6509\. _Karitvā pulinaṃ thūpaṃ,_  
_sovaṇṇaṃ māpayiṃ ahaṃ;_  
_Soṇṇakiṅkaṇipupphāni,_  
_sahasse tīṇi pūjayiṃ._  


(67.)

6510\. _Sāyaṃ pātaṃ namassāmi,_  
_vedajāto katañjalī;_  
_Sammukhā viya sambuddhaṃ,_  
_vandiṃ pulinacetiyaṃ._  


(68.)

6511\. _Yadā kilesā jāyanti,_  
_vitakkā gehanissitā;_  
_Sarāmi sukataṃ thūpaṃ,_  
_paccavekkhāmi tāvade._  


(69.)

6512\. _Upanissāya viharaṃ,_  
_satthavāhaṃ vināyakaṃ;_  
_Kilese saṃvaseyyāsi,_  
_na yuttaṃ tava mārisa._  


(70.)

6513\. _Saha āvajjite thūpe,_  
_gāravaṃ hoti me tadā;_  
_Kuvitakke vinodesiṃ,_  
_nāgo tuttaṭṭito yathā._  


(71.)

6514\. _Evaṃ viharamānaṃ maṃ,_  
_maccurājābhimaddatha;_  
_Tattha kālaṅkato santo,_  
_brahmalokamagacchahaṃ._  


(72.)

6515\. _Yāvatāyuṃ vasitvāna,_  
_tidive upapajjahaṃ;_  
_Asītikkhattuṃ devindo,_  
_devarajjamakārayiṃ._  


(73.)

6516\. _Satānaṃ tīṇikkhattuñca,_  
_cakkavattī ahosahaṃ;_  
_Padesarajjaṃ vipulaṃ,_  
_gaṇanāto asaṅkhiyaṃ._  


(74.)

6517\. _Soṇṇakiṅkaṇipupphānaṃ,_  
_vipākaṃ anubhomahaṃ;_  
_Dhātīsatasahassāni,_  
_parivārenti maṃ bhave._  


(75.)

6518\. _Thūpassa pariciṇṇattā,_  
_rajojallaṃ na limpati;_  
_Gatte sedā na muccanti,_  
_suppabhāso bhavāmahaṃ._  


(76.)

6519\. _Aho me sukato thūpo,_  
_sudiṭṭhā marikā nadī;_  
_Thūpaṃ katvāna pulinaṃ,_  
_pattomhi acalaṃ padaṃ._  


(77.)

6520\. _Kusalaṃ kattukāmena,_  
_jantunā sāragāhinā;_  
_Natthi khettaṃ akhettaṃ vā,_  
_paṭipattīva sādhakā._  


(78.)

6521\. _Yathāpi balavā poso,_  
_aṇṇavaṃ taritussahe;_  
_Parittaṃ kaṭṭhamādāya,_  
_pakkhandeyya mahāsaraṃ._  


(79.)

6522\. _Imāhaṃ kaṭṭhaṃ nissāya,_  
_tarissāmi mahodadhiṃ;_  
_Ussāhena vīriyena,_  
_tareyya udadhiṃ naro._  


(80.)

6523\. _Tatheva me kataṃ kammaṃ,_  
_parittaṃ thokakañca yaṃ;_  
_Taṃ kammaṃ upanissāya,_  
_saṃsāraṃ samatikkamiṃ._  


(81.)

6524\. _Pacchime bhave sampatte,_  
_sukkamūlena codito;_  
_Sāvatthiyaṃ pure jāto,_  
_mahāsāle suaḍḍhake._  


(82.)

6525\. _Saddhā mātā pitā mayhaṃ,_  
_buddhassa saraṇaṃ gatā;_  
_Ubho diṭṭhapadā ete,_  
_anuvattanti sāsanaṃ._  


(83.)

6526\. _Bodhipapaṭikaṃ gayha,_  
_soṇṇathūpamakārayuṃ;_  
_Sāyaṃ pātaṃ namassanti,_  
_sakyaputtassa sammukhā._  


(84.)

6527\. _Uposathamhi divase,_  
_soṇṇathūpaṃ vinīharuṃ;_  
_Buddhassa vaṇṇaṃ kittentā,_  
_tiyāmaṃ vītināmayuṃ._  


(85.)

6528\. _Saha disvānahaṃ thūpaṃ,_  
_sariṃ pulinacetiyaṃ;_  
_Ekāsane nisīditvā,_  
_arahattamapāpuṇiṃ._  


---

6529\. Dvāvīsatimaṃ bhāṇavāraṃ.



(86.)

6530\. _Gavesamāno taṃ vīraṃ,_  
_dhammasenāpatiddasaṃ;_  
_Agārā nikkhamitvāna,_  
_pabbajiṃ tassa santike._  


(87.)

6531\. _Jātiyā sattavassena,_  
_arahattamapāpuṇiṃ;_  
_Upasampādayī buddho,_  
_guṇamaññāya cakkhumā._  


(88.)

6532\. _Dārakeneva santena,_  
_kiriyaṃ niṭṭhitaṃ mayā;_  
_Kataṃ me karaṇīyajja,_  
_sakyaputtassa sāsane._  


(89.)

6533\. _Sabbaverabhayātīto,_  
_sabbasaṅgātigo isi;_  
_Sāvako te mahāvīra,_  
_soṇṇathūpassidaṃ phalaṃ._  


(90.)

6534\. _Kilesā jhāpitā mayhaṃ,_  
_…pe…_  
_viharāmi anāsavo._  


(91.)

6535\. _Svāgataṃ vata me āsi,_  
_…pe…_  
_kataṃ buddhassa sāsanaṃ._  


(92.)

6536\. _Paṭisambhidā catasso,_  
_…pe…_  
_kataṃ buddhassa sāsanaṃ”._  


6537\. Itthaṃ sudaṃ āyasmā pulinathūpiyo thero imā gāthāyo abhāsitthāti.

---

6538\. Pulinathūpiyattherassāpadānaṃ aṭṭhamaṃ.



[Go to previous page (50.7 Udakadāyakattheraapadāna)](50.7.md) / [Go to parent page (50 Kiṅkaṇipupphavagga)](../50.md) / [Go to next page (50.9 Naḷakuṭidāyakattheraapadāna)](50.9.md)


