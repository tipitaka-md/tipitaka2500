
[Home](/) / [20Ap1 Therāpadānapāḷi](/tipitaka/20Ap1.md) / [50 Kiṅkaṇipupphavagga](/tipitaka/20Ap1/50.md)

# 𑁫𑁦𑁇𑁮 𑀧𑀼𑀮𑀺𑀦𑀣𑀽𑀧𑀺𑀬𑀢𑁆𑀣𑁂𑀭𑀅𑀧𑀤𑀸𑀦

### 𑀓𑀺𑀗𑁆𑀓𑀡𑀺𑀧𑀼𑀧𑁆𑀨𑀯𑀕𑁆𑀕

### 𑀧𑀼𑀮𑀺𑀦𑀣𑀽𑀧𑀺𑀬𑀢𑁆𑀣𑁂𑀭𑀅𑀧𑀤𑀸𑀦

(57.)

6500. _“𑀳𑀺𑀫𑀯𑀦𑁆𑀢𑀲𑁆𑀲𑀸𑀯𑀺𑀤𑀽𑀭𑁂,_  
_𑀬𑀫𑀓𑁄 𑀦𑀸𑀫 𑀧𑀩𑁆𑀩𑀢𑁄;_  
_𑀅𑀲𑁆𑀲𑀫𑁄 𑀲𑀼𑀓𑀢𑁄 𑀫𑀬𑁆𑀳𑀁,_  
_𑀧𑀡𑁆𑀡𑀲𑀸𑀮𑀸 𑀲𑀼𑀫𑀸𑀧𑀺𑀢𑀸𑁇_  


(58.)

6501. _𑀦𑀸𑀭𑀤𑁄 𑀦𑀸𑀫 𑀦𑀸𑀫𑁂𑀦,_  
_𑀚𑀝𑀺𑀮𑁄 𑀉𑀕𑁆𑀕𑀢𑀸𑀧𑀦𑁄;_  
_𑀘𑀢𑀼𑀤𑁆𑀤𑀲𑀲𑀳𑀲𑁆𑀲𑀸𑀦𑀺,_  
_𑀲𑀺𑀲𑁆𑀲𑀸 𑀧𑀭𑀺𑀘𑀭𑀦𑁆𑀢𑀺 𑀫𑀁𑁇_  


(59.)

6502. _𑀧𑀝𑀺𑀲𑀮𑁆𑀮𑀻𑀦𑀓𑁄 𑀲𑀦𑁆𑀢𑁄,_  
_𑀏𑀯𑀁 𑀘𑀺𑀦𑁆𑀢𑁂𑀲𑀳𑀁 𑀢𑀤𑀸;_  
_‘𑀲𑀩𑁆𑀩𑁄 𑀚𑀦𑁄 𑀫𑀁 𑀧𑀽𑀚𑁂𑀢𑀺,_  
_𑀦𑀸𑀳𑀁 𑀧𑀽𑀚𑁂𑀫𑀺 𑀓𑀺𑀜𑁆𑀘𑀦𑀁𑁇_  


(60.)

6503. _𑀦 𑀫𑁂 𑀑𑀯𑀸𑀤𑀓𑁄 𑀅𑀢𑁆𑀣𑀺,_  
_𑀯𑀢𑁆𑀢𑀸 𑀓𑁄𑀘𑀺 𑀦 𑀯𑀺𑀚𑁆𑀚𑀢𑀺;_  
_𑀅𑀦𑀸𑀘𑀭𑀺𑀬𑀼𑀧𑀚𑁆𑀛𑀸𑀬𑁄,_  
_𑀯𑀦𑁂 𑀯𑀸𑀲𑀁 𑀉𑀧𑁂𑀫𑀳𑀁𑁇_  


(61.)

6504. _𑀉𑀧𑀸𑀲𑀫𑀸𑀦𑁄 𑀬𑀫𑀳𑀁,_  
_𑀕𑀭𑀼𑀘𑀺𑀢𑁆𑀢𑀁 𑀉𑀧𑀝𑁆𑀞𑀳𑁂;_  
_𑀲𑁄 𑀫𑁂 𑀆𑀘𑀭𑀺𑀬𑁄 𑀦𑀢𑁆𑀣𑀺,_  
_𑀯𑀦𑀯𑀸𑀲𑁄 𑀦𑀺𑀭𑀢𑁆𑀣𑀓𑁄𑁇_  


(62.)

6505. _𑀆𑀬𑀸𑀕𑀁 𑀫𑁂 𑀕𑀯𑁂𑀲𑀺𑀲𑁆𑀲𑀁,_  
_𑀕𑀭𑀼𑀁 𑀪𑀸𑀯𑀦𑀺𑀬𑀁 𑀢𑀣𑀸;_  
_𑀲𑀸𑀯𑀲𑁆𑀲𑀬𑁄 𑀯𑀲𑀺𑀲𑁆𑀲𑀸𑀫𑀺,_  
_𑀦 𑀓𑁄𑀘𑀺 𑀕𑀭𑀳𑀺𑀲𑁆𑀲𑀢𑀺’𑁇_  


(63.)

6506. _𑀉𑀢𑁆𑀢𑀸𑀦𑀓𑀽𑀮𑀸 𑀦𑀤𑀺𑀓𑀸,_  
_𑀲𑀼𑀧𑀢𑀺𑀢𑁆𑀣𑀸 𑀫𑀦𑁄𑀭𑀫𑀸;_  
_𑀲𑀁𑀲𑀼𑀤𑁆𑀥𑀧𑀼𑀮𑀺𑀦𑀸𑀓𑀺𑀡𑁆𑀡𑀸,_  
_𑀅𑀯𑀺𑀤𑀽𑀭𑁂 𑀫𑀫𑀲𑁆𑀲𑀫𑀁𑁇_  


(64.)

6507. _𑀦𑀤𑀺𑀁 𑀅𑀫𑀭𑀺𑀓𑀁 𑀦𑀸𑀫,_  
_𑀉𑀧𑀕𑀦𑁆𑀢𑁆𑀯𑀸𑀦𑀳𑀁 𑀢𑀤𑀸;_  
_𑀲𑀁𑀯𑀟𑁆𑀠𑀬𑀺𑀢𑁆𑀯𑀸 𑀧𑀼𑀮𑀺𑀦𑀁,_  
_𑀅𑀓𑀁 𑀧𑀼𑀮𑀺𑀦𑀘𑁂𑀢𑀺𑀬𑀁𑁇_  


(65.)

6508. _𑀬𑁂 𑀢𑁂 𑀅𑀳𑁂𑀲𑀼𑀁 𑀲𑀫𑁆𑀩𑀼𑀤𑁆𑀥𑀸,_  
_𑀪𑀯𑀦𑁆𑀢𑀓𑀭𑀡𑀸 𑀫𑀼𑀦𑀻;_  
_𑀢𑁂𑀲𑀁 𑀏𑀢𑀸𑀤𑀺𑀲𑁄 𑀣𑀽𑀧𑁄,_  
_𑀢𑀁 𑀦𑀺𑀫𑀺𑀢𑁆𑀢𑀁 𑀓𑀭𑁄𑀫𑀳𑀁𑁇_  


(66.)

6509. _𑀓𑀭𑀺𑀢𑁆𑀯𑀸 𑀧𑀼𑀮𑀺𑀦𑀁 𑀣𑀽𑀧𑀁,_  
_𑀲𑁄𑀯𑀡𑁆𑀡𑀁 𑀫𑀸𑀧𑀬𑀺𑀁 𑀅𑀳𑀁;_  
_𑀲𑁄𑀡𑁆𑀡𑀓𑀺𑀗𑁆𑀓𑀡𑀺𑀧𑀼𑀧𑁆𑀨𑀸𑀦𑀺,_  
_𑀲𑀳𑀲𑁆𑀲𑁂 𑀢𑀻𑀡𑀺 𑀧𑀽𑀚𑀬𑀺𑀁𑁇_  


(67.)

6510. _𑀲𑀸𑀬𑀁 𑀧𑀸𑀢𑀁 𑀦𑀫𑀲𑁆𑀲𑀸𑀫𑀺,_  
_𑀯𑁂𑀤𑀚𑀸𑀢𑁄 𑀓𑀢𑀜𑁆𑀚𑀮𑀻;_  
_𑀲𑀫𑁆𑀫𑀼𑀔𑀸 𑀯𑀺𑀬 𑀲𑀫𑁆𑀩𑀼𑀤𑁆𑀥𑀁,_  
_𑀯𑀦𑁆𑀤𑀺𑀁 𑀧𑀼𑀮𑀺𑀦𑀘𑁂𑀢𑀺𑀬𑀁𑁇_  


(68.)

6511. _𑀬𑀤𑀸 𑀓𑀺𑀮𑁂𑀲𑀸 𑀚𑀸𑀬𑀦𑁆𑀢𑀺,_  
_𑀯𑀺𑀢𑀓𑁆𑀓𑀸 𑀕𑁂𑀳𑀦𑀺𑀲𑁆𑀲𑀺𑀢𑀸;_  
_𑀲𑀭𑀸𑀫𑀺 𑀲𑀼𑀓𑀢𑀁 𑀣𑀽𑀧𑀁,_  
_𑀧𑀘𑁆𑀘𑀯𑁂𑀓𑁆𑀔𑀸𑀫𑀺 𑀢𑀸𑀯𑀤𑁂𑁇_  


(69.)

6512. _𑀉𑀧𑀦𑀺𑀲𑁆𑀲𑀸𑀬 𑀯𑀺𑀳𑀭𑀁,_  
_𑀲𑀢𑁆𑀣𑀯𑀸𑀳𑀁 𑀯𑀺𑀦𑀸𑀬𑀓𑀁;_  
_𑀓𑀺𑀮𑁂𑀲𑁂 𑀲𑀁𑀯𑀲𑁂𑀬𑁆𑀬𑀸𑀲𑀺,_  
_𑀦 𑀬𑀼𑀢𑁆𑀢𑀁 𑀢𑀯 𑀫𑀸𑀭𑀺𑀲𑁇_  


(70.)

6513. _𑀲𑀳 𑀆𑀯𑀚𑁆𑀚𑀺𑀢𑁂 𑀣𑀽𑀧𑁂,_  
_𑀕𑀸𑀭𑀯𑀁 𑀳𑁄𑀢𑀺 𑀫𑁂 𑀢𑀤𑀸;_  
_𑀓𑀼𑀯𑀺𑀢𑀓𑁆𑀓𑁂 𑀯𑀺𑀦𑁄𑀤𑁂𑀲𑀺𑀁,_  
_𑀦𑀸𑀕𑁄 𑀢𑀼𑀢𑁆𑀢𑀝𑁆𑀝𑀺𑀢𑁄 𑀬𑀣𑀸𑁇_  


(71.)

6514. _𑀏𑀯𑀁 𑀯𑀺𑀳𑀭𑀫𑀸𑀦𑀁 𑀫𑀁,_  
_𑀫𑀘𑁆𑀘𑀼𑀭𑀸𑀚𑀸𑀪𑀺𑀫𑀤𑁆𑀤𑀣;_  
_𑀢𑀢𑁆𑀣 𑀓𑀸𑀮𑀗𑁆𑀓𑀢𑁄 𑀲𑀦𑁆𑀢𑁄,_  
_𑀩𑁆𑀭𑀳𑁆𑀫𑀮𑁄𑀓𑀫𑀕𑀘𑁆𑀙𑀳𑀁𑁇_  


(72.)

6515. _𑀬𑀸𑀯𑀢𑀸𑀬𑀼𑀁 𑀯𑀲𑀺𑀢𑁆𑀯𑀸𑀦,_  
_𑀢𑀺𑀤𑀺𑀯𑁂 𑀉𑀧𑀧𑀚𑁆𑀚𑀳𑀁;_  
_𑀅𑀲𑀻𑀢𑀺𑀓𑁆𑀔𑀢𑁆𑀢𑀼𑀁 𑀤𑁂𑀯𑀺𑀦𑁆𑀤𑁄,_  
_𑀤𑁂𑀯𑀭𑀚𑁆𑀚𑀫𑀓𑀸𑀭𑀬𑀺𑀁𑁇_  


(73.)

6516. _𑀲𑀢𑀸𑀦𑀁 𑀢𑀻𑀡𑀺𑀓𑁆𑀔𑀢𑁆𑀢𑀼𑀜𑁆𑀘,_  
_𑀘𑀓𑁆𑀓𑀯𑀢𑁆𑀢𑀻 𑀅𑀳𑁄𑀲𑀳𑀁;_  
_𑀧𑀤𑁂𑀲𑀭𑀚𑁆𑀚𑀁 𑀯𑀺𑀧𑀼𑀮𑀁,_  
_𑀕𑀡𑀦𑀸𑀢𑁄 𑀅𑀲𑀗𑁆𑀔𑀺𑀬𑀁𑁇_  


(74.)

6517. _𑀲𑁄𑀡𑁆𑀡𑀓𑀺𑀗𑁆𑀓𑀡𑀺𑀧𑀼𑀧𑁆𑀨𑀸𑀦𑀁,_  
_𑀯𑀺𑀧𑀸𑀓𑀁 𑀅𑀦𑀼𑀪𑁄𑀫𑀳𑀁;_  
_𑀥𑀸𑀢𑀻𑀲𑀢𑀲𑀳𑀲𑁆𑀲𑀸𑀦𑀺,_  
_𑀧𑀭𑀺𑀯𑀸𑀭𑁂𑀦𑁆𑀢𑀺 𑀫𑀁 𑀪𑀯𑁂𑁇_  


(75.)

6518. _𑀣𑀽𑀧𑀲𑁆𑀲 𑀧𑀭𑀺𑀘𑀺𑀡𑁆𑀡𑀢𑁆𑀢𑀸,_  
_𑀭𑀚𑁄𑀚𑀮𑁆𑀮𑀁 𑀦 𑀮𑀺𑀫𑁆𑀧𑀢𑀺;_  
_𑀕𑀢𑁆𑀢𑁂 𑀲𑁂𑀤𑀸 𑀦 𑀫𑀼𑀘𑁆𑀘𑀦𑁆𑀢𑀺,_  
_𑀲𑀼𑀧𑁆𑀧𑀪𑀸𑀲𑁄 𑀪𑀯𑀸𑀫𑀳𑀁𑁇_  


(76.)

6519. _𑀅𑀳𑁄 𑀫𑁂 𑀲𑀼𑀓𑀢𑁄 𑀣𑀽𑀧𑁄,_  
_𑀲𑀼𑀤𑀺𑀝𑁆𑀞𑀸 𑀫𑀭𑀺𑀓𑀸 𑀦𑀤𑀻;_  
_𑀣𑀽𑀧𑀁 𑀓𑀢𑁆𑀯𑀸𑀦 𑀧𑀼𑀮𑀺𑀦𑀁,_  
_𑀧𑀢𑁆𑀢𑁄𑀫𑁆𑀳𑀺 𑀅𑀘𑀮𑀁 𑀧𑀤𑀁𑁇_  


(77.)

6520. _𑀓𑀼𑀲𑀮𑀁 𑀓𑀢𑁆𑀢𑀼𑀓𑀸𑀫𑁂𑀦,_  
_𑀚𑀦𑁆𑀢𑀼𑀦𑀸 𑀲𑀸𑀭𑀕𑀸𑀳𑀺𑀦𑀸;_  
_𑀦𑀢𑁆𑀣𑀺 𑀔𑁂𑀢𑁆𑀢𑀁 𑀅𑀔𑁂𑀢𑁆𑀢𑀁 𑀯𑀸,_  
_𑀧𑀝𑀺𑀧𑀢𑁆𑀢𑀻𑀯 𑀲𑀸𑀥𑀓𑀸𑁇_  


(78.)

6521. _𑀬𑀣𑀸𑀧𑀺 𑀩𑀮𑀯𑀸 𑀧𑁄𑀲𑁄,_  
_𑀅𑀡𑁆𑀡𑀯𑀁 𑀢𑀭𑀺𑀢𑀼𑀲𑁆𑀲𑀳𑁂;_  
_𑀧𑀭𑀺𑀢𑁆𑀢𑀁 𑀓𑀝𑁆𑀞𑀫𑀸𑀤𑀸𑀬,_  
_𑀧𑀓𑁆𑀔𑀦𑁆𑀤𑁂𑀬𑁆𑀬 𑀫𑀳𑀸𑀲𑀭𑀁𑁇_  


(79.)

6522. _𑀇𑀫𑀸𑀳𑀁 𑀓𑀝𑁆𑀞𑀁 𑀦𑀺𑀲𑁆𑀲𑀸𑀬,_  
_𑀢𑀭𑀺𑀲𑁆𑀲𑀸𑀫𑀺 𑀫𑀳𑁄𑀤𑀥𑀺𑀁;_  
_𑀉𑀲𑁆𑀲𑀸𑀳𑁂𑀦 𑀯𑀻𑀭𑀺𑀬𑁂𑀦,_  
_𑀢𑀭𑁂𑀬𑁆𑀬 𑀉𑀤𑀥𑀺𑀁 𑀦𑀭𑁄𑁇_  


(80.)

6523. _𑀢𑀣𑁂𑀯 𑀫𑁂 𑀓𑀢𑀁 𑀓𑀫𑁆𑀫𑀁,_  
_𑀧𑀭𑀺𑀢𑁆𑀢𑀁 𑀣𑁄𑀓𑀓𑀜𑁆𑀘 𑀬𑀁;_  
_𑀢𑀁 𑀓𑀫𑁆𑀫𑀁 𑀉𑀧𑀦𑀺𑀲𑁆𑀲𑀸𑀬,_  
_𑀲𑀁𑀲𑀸𑀭𑀁 𑀲𑀫𑀢𑀺𑀓𑁆𑀓𑀫𑀺𑀁𑁇_  


(81.)

6524. _𑀧𑀘𑁆𑀙𑀺𑀫𑁂 𑀪𑀯𑁂 𑀲𑀫𑁆𑀧𑀢𑁆𑀢𑁂,_  
_𑀲𑀼𑀓𑁆𑀓𑀫𑀽𑀮𑁂𑀦 𑀘𑁄𑀤𑀺𑀢𑁄;_  
_𑀲𑀸𑀯𑀢𑁆𑀣𑀺𑀬𑀁 𑀧𑀼𑀭𑁂 𑀚𑀸𑀢𑁄,_  
_𑀫𑀳𑀸𑀲𑀸𑀮𑁂 𑀲𑀼𑀅𑀟𑁆𑀠𑀓𑁂𑁇_  


(82.)

6525. _𑀲𑀤𑁆𑀥𑀸 𑀫𑀸𑀢𑀸 𑀧𑀺𑀢𑀸 𑀫𑀬𑁆𑀳𑀁,_  
_𑀩𑀼𑀤𑁆𑀥𑀲𑁆𑀲 𑀲𑀭𑀡𑀁 𑀕𑀢𑀸;_  
_𑀉𑀪𑁄 𑀤𑀺𑀝𑁆𑀞𑀧𑀤𑀸 𑀏𑀢𑁂,_  
_𑀅𑀦𑀼𑀯𑀢𑁆𑀢𑀦𑁆𑀢𑀺 𑀲𑀸𑀲𑀦𑀁𑁇_  


(83.)

6526. _𑀩𑁄𑀥𑀺𑀧𑀧𑀝𑀺𑀓𑀁 𑀕𑀬𑁆𑀳,_  
_𑀲𑁄𑀡𑁆𑀡𑀣𑀽𑀧𑀫𑀓𑀸𑀭𑀬𑀼𑀁;_  
_𑀲𑀸𑀬𑀁 𑀧𑀸𑀢𑀁 𑀦𑀫𑀲𑁆𑀲𑀦𑁆𑀢𑀺,_  
_𑀲𑀓𑁆𑀬𑀧𑀼𑀢𑁆𑀢𑀲𑁆𑀲 𑀲𑀫𑁆𑀫𑀼𑀔𑀸𑁇_  


(84.)

6527. _𑀉𑀧𑁄𑀲𑀣𑀫𑁆𑀳𑀺 𑀤𑀺𑀯𑀲𑁂,_  
_𑀲𑁄𑀡𑁆𑀡𑀣𑀽𑀧𑀁 𑀯𑀺𑀦𑀻𑀳𑀭𑀼𑀁;_  
_𑀩𑀼𑀤𑁆𑀥𑀲𑁆𑀲 𑀯𑀡𑁆𑀡𑀁 𑀓𑀺𑀢𑁆𑀢𑁂𑀦𑁆𑀢𑀸,_  
_𑀢𑀺𑀬𑀸𑀫𑀁 𑀯𑀻𑀢𑀺𑀦𑀸𑀫𑀬𑀼𑀁𑁇_  


(85.)

6528. _𑀲𑀳 𑀤𑀺𑀲𑁆𑀯𑀸𑀦𑀳𑀁 𑀣𑀽𑀧𑀁,_  
_𑀲𑀭𑀺𑀁 𑀧𑀼𑀮𑀺𑀦𑀘𑁂𑀢𑀺𑀬𑀁;_  
_𑀏𑀓𑀸𑀲𑀦𑁂 𑀦𑀺𑀲𑀻𑀤𑀺𑀢𑁆𑀯𑀸,_  
_𑀅𑀭𑀳𑀢𑁆𑀢𑀫𑀧𑀸𑀧𑀼𑀡𑀺𑀁𑁇_  


---

6529. 𑀤𑁆𑀯𑀸𑀯𑀻𑀲𑀢𑀺𑀫𑀁 𑀪𑀸𑀡𑀯𑀸𑀭𑀁𑁇



(86.)

6530. _𑀕𑀯𑁂𑀲𑀫𑀸𑀦𑁄 𑀢𑀁 𑀯𑀻𑀭𑀁,_  
_𑀥𑀫𑁆𑀫𑀲𑁂𑀦𑀸𑀧𑀢𑀺𑀤𑁆𑀤𑀲𑀁;_  
_𑀅𑀕𑀸𑀭𑀸 𑀦𑀺𑀓𑁆𑀔𑀫𑀺𑀢𑁆𑀯𑀸𑀦,_  
_𑀧𑀩𑁆𑀩𑀚𑀺𑀁 𑀢𑀲𑁆𑀲 𑀲𑀦𑁆𑀢𑀺𑀓𑁂𑁇_  


(87.)

6531. _𑀚𑀸𑀢𑀺𑀬𑀸 𑀲𑀢𑁆𑀢𑀯𑀲𑁆𑀲𑁂𑀦,_  
_𑀅𑀭𑀳𑀢𑁆𑀢𑀫𑀧𑀸𑀧𑀼𑀡𑀺𑀁;_  
_𑀉𑀧𑀲𑀫𑁆𑀧𑀸𑀤𑀬𑀻 𑀩𑀼𑀤𑁆𑀥𑁄,_  
_𑀕𑀼𑀡𑀫𑀜𑁆𑀜𑀸𑀬 𑀘𑀓𑁆𑀔𑀼𑀫𑀸𑁇_  


(88.)

6532. _𑀤𑀸𑀭𑀓𑁂𑀦𑁂𑀯 𑀲𑀦𑁆𑀢𑁂𑀦,_  
_𑀓𑀺𑀭𑀺𑀬𑀁 𑀦𑀺𑀝𑁆𑀞𑀺𑀢𑀁 𑀫𑀬𑀸;_  
_𑀓𑀢𑀁 𑀫𑁂 𑀓𑀭𑀡𑀻𑀬𑀚𑁆𑀚,_  
_𑀲𑀓𑁆𑀬𑀧𑀼𑀢𑁆𑀢𑀲𑁆𑀲 𑀲𑀸𑀲𑀦𑁂𑁇_  


(89.)

6533. _𑀲𑀩𑁆𑀩𑀯𑁂𑀭𑀪𑀬𑀸𑀢𑀻𑀢𑁄,_  
_𑀲𑀩𑁆𑀩𑀲𑀗𑁆𑀕𑀸𑀢𑀺𑀕𑁄 𑀇𑀲𑀺;_  
_𑀲𑀸𑀯𑀓𑁄 𑀢𑁂 𑀫𑀳𑀸𑀯𑀻𑀭,_  
_𑀲𑁄𑀡𑁆𑀡𑀣𑀽𑀧𑀲𑁆𑀲𑀺𑀤𑀁 𑀨𑀮𑀁𑁇_  


(90.)

6534. _𑀓𑀺𑀮𑁂𑀲𑀸 𑀛𑀸𑀧𑀺𑀢𑀸 𑀫𑀬𑁆𑀳𑀁,_  
_…𑀧𑁂…_  
_𑀯𑀺𑀳𑀭𑀸𑀫𑀺 𑀅𑀦𑀸𑀲𑀯𑁄𑁇_  


(91.)

6535. _𑀲𑁆𑀯𑀸𑀕𑀢𑀁 𑀯𑀢 𑀫𑁂 𑀆𑀲𑀺,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁𑁇_  


(92.)

6536. _𑀧𑀝𑀺𑀲𑀫𑁆𑀪𑀺𑀤𑀸 𑀘𑀢𑀲𑁆𑀲𑁄,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁”𑁇_  


6537. 𑀇𑀢𑁆𑀣𑀁 𑀲𑀼𑀤𑀁 𑀆𑀬𑀲𑁆𑀫𑀸 𑀧𑀼𑀮𑀺𑀦𑀣𑀽𑀧𑀺𑀬𑁄 𑀣𑁂𑀭𑁄 𑀇𑀫𑀸 𑀕𑀸𑀣𑀸𑀬𑁄 𑀅𑀪𑀸𑀲𑀺𑀢𑁆𑀣𑀸𑀢𑀺𑁇

---

6538. 𑀧𑀼𑀮𑀺𑀦𑀣𑀽𑀧𑀺𑀬𑀢𑁆𑀣𑁂𑀭𑀲𑁆𑀲𑀸𑀧𑀤𑀸𑀦𑀁 𑀅𑀝𑁆𑀞𑀫𑀁𑁇



[Go to previous page (50.7 Udakadāyakattheraapadāna)](/tipitaka/20Ap1/50/50.7.md) / [Go to parent page (50 Kiṅkaṇipupphavagga)](/tipitaka/20Ap1/50.md) / [Go to next page (50.9 Naḷakuṭidāyakattheraapadāna)](/tipitaka/20Ap1/50/50.9.md)


