
[Home](/) / [20Ap1 Therāpadānapāḷi](../../20Ap1.md) / [50 Kiṅkaṇipupphavagga](../50.md)

# 50.3 Koraṇḍapupphiyattheraapadāna

* Kiṅkaṇipupphavagga

* Koraṇḍapupphiyattheraapadāna

(15.)

6448\. _“Vanakammiko pure āsiṃ,_  
_pitumātumatenahaṃ;_  
_Pasumārena jīvāmi,_  
_kusalaṃ me na vijjati._  


(16.)

6449\. _Mama āsayasāmantā,_  
_tisso lokagganāyako;_  
_Padāni tīṇi dassesi,_  
_anukampāya cakkhumā._  


(17.)

6450\. _Akkante ca pade disvā,_  
_tissanāmassa satthuno;_  
_Haṭṭho haṭṭhena cittena,_  
_pade cittaṃ pasādayiṃ._  


(18.)

6451\. _Koraṇḍaṃ pupphitaṃ disvā,_  
_pādapaṃ dharaṇīruhaṃ;_  
_Sakosakaṃ gahetvāna,_  
_padaseṭṭhamapūjayiṃ._  


(19.)

6452\. _Tena kammena sukatena,_  
_cetanāpaṇidhīhi ca;_  
_Jahitvā mānusaṃ dehaṃ,_  
_tāvatiṃsamagacchahaṃ._  


(20.)

6453\. _Yaṃ yaṃ yonupapajjāmi,_  
_devattaṃ atha mānusaṃ;_  
_Koraṇḍakachavi homi,_  
_suppabhāso bhavāmahaṃ._  


(21.)

6454\. _Dvenavute ito kappe,_  
_yaṃ kammamakariṃ tadā;_  
_Duggatiṃ nābhijānāmi,_  
_padapūjāyidaṃ phalaṃ._  


(22.)

6455\. _Kilesā jhāpitā mayhaṃ,_  
_…pe…_  
_viharāmi anāsavo._  


(23.)

6456\. _Svāgataṃ vata me āsi,_  
_…pe…_  
_kataṃ buddhassa sāsanaṃ._  


(24.)

6457\. _Paṭisambhidā catasso,_  
_…pe…_  
_kataṃ buddhassa sāsanaṃ”._  


6458\. Itthaṃ sudaṃ āyasmā koraṇḍapupphiyo thero imā gāthāyo abhāsitthāti.

---

6459\. Koraṇḍapupphiyattherassāpadānaṃ tatiyaṃ.



[Go to previous page (50.2 Paṃsukūlapūjakattheraapadāna)](50.2.md) / [Go to parent page (50 Kiṅkaṇipupphavagga)](../50.md) / [Go to next page (50.4 Kiṃsukapupphiyattheraapadāna)](50.4.md)


