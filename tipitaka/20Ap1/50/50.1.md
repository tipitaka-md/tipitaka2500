
[Home](/) / [20Ap1 Therāpadānapāḷi](../../20Ap1.md) / [50 Kiṅkaṇipupphavagga](../50.md)

# 50.1 Tikiṅkaṇipupphiyattheraapadāna

* Kiṅkaṇipupphavagga

* Tikiṅkaṇipupphiyattheraapadāna

(1.)

6430\. _“Kaṇikāraṃva jotantaṃ,_  
_nisinnaṃ pabbatantare;_  
_Addasaṃ virajaṃ buddhaṃ,_  
_vipassiṃ lokanāyakaṃ._  


(2.)

6431\. _Tīṇi kiṅkaṇipupphāni,_  
_paggayha abhiropayiṃ;_  
_Sambuddhamabhipūjetvā,_  
_gacchāmi dakkhiṇāmukho._  


(3.)

6432\. _Tena kammena sukatena,_  
_cetanāpaṇidhīhi ca;_  
_Jahitvā mānusaṃ dehaṃ,_  
_tāvatiṃsamagacchahaṃ._  


(4.)

6433\. _Ekanavutito kappe,_  
_yaṃ buddhamabhipūjayiṃ;_  
_Duggatiṃ nābhijānāmi,_  
_buddhapūjāyidaṃ phalaṃ._  


(5.)

6434\. _Kilesā jhāpitā mayhaṃ,_  
_bhavā sabbe samūhatā;_  
_Nāgova bandhanaṃ chetvā,_  
_viharāmi anāsavo._  


(6.)

6435\. _Svāgataṃ vata me āsi,_  
_mama buddhassa santike;_  
_Tisso vijjā anuppattā,_  
_kataṃ buddhassa sāsanaṃ._  


(7.)

6436\. _Paṭisambhidā catasso,_  
_vimokkhāpi ca aṭṭhime;_  
_Chaḷabhiññā sacchikatā,_  
_kataṃ buddhassa sāsanaṃ”._  


6437\. Itthaṃ sudaṃ āyasmā tikiṅkaṇipupphiyo thero imā gāthāyo abhāsitthāti.

---

6438\. Tikiṅkaṇipupphiyattherassāpadānaṃ paṭhamaṃ.



[Go to previous page (50 Kiṅkaṇipupphavagga)](../50.md) / [Go to parent page (50 Kiṅkaṇipupphavagga)](../50.md) / [Go to next page (50.2 Paṃsukūlapūjakattheraapadāna)](50.2.md)


