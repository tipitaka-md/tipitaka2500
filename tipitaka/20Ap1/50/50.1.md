---
title: 50.1 Tikiṅkaṇipupphiyattheraapadāna
path: /tipitaka/20Ap1/50/50.1
ref: 267625
breadcrumbs:
  - name: Home
    link: /
  - name: 20Ap1 Therāpadānapāḷi
    link: /tipitaka/20Ap1
  - name: 50 Kiṅkaṇipupphavagga
    link: /tipitaka/20Ap1/50
prevL: /tipitaka/20Ap1/50
upL: /tipitaka/20Ap1/50
nextL: /tipitaka/20Ap1/50/50.2
---

# 50.1 Tikiṅkaṇipupphiyattheraapadāna

### Kiṅkaṇipupphavagga

### Tikiṅkaṇipupphiyattheraapadāna

(1.)

6430. _“Kaṇikāraṃva jotantaṃ,_  
_nisinnaṃ pabbatantare;_  
_Addasaṃ virajaṃ buddhaṃ,_  
_vipassiṃ lokanāyakaṃ._  


(2.)

6431. _Tīṇi kiṅkaṇipupphāni,_  
_paggayha abhiropayiṃ;_  
_Sambuddhamabhipūjetvā,_  
_gacchāmi dakkhiṇāmukho._  


(3.)

6432. _Tena kammena sukatena,_  
_cetanāpaṇidhīhi ca;_  
_Jahitvā mānusaṃ dehaṃ,_  
_tāvatiṃsamagacchahaṃ._  


(4.)

6433. _Ekanavutito kappe,_  
_yaṃ buddhamabhipūjayiṃ;_  
_Duggatiṃ nābhijānāmi,_  
_buddhapūjāyidaṃ phalaṃ._  


(5.)

6434. _Kilesā jhāpitā mayhaṃ,_  
_bhavā sabbe samūhatā;_  
_Nāgova bandhanaṃ chetvā,_  
_viharāmi anāsavo._  


(6.)

6435. _Svāgataṃ vata me āsi,_  
_mama buddhassa santike;_  
_Tisso vijjā anuppattā,_  
_kataṃ buddhassa sāsanaṃ._  


(7.)

6436. _Paṭisambhidā catasso,_  
_vimokkhāpi ca aṭṭhime;_  
_Chaḷabhiññā sacchikatā,_  
_kataṃ buddhassa sāsanaṃ”._  


6437. Itthaṃ sudaṃ āyasmā tikiṅkaṇipupphiyo thero imā gāthāyo abhāsitthāti.

===

6438. Tikiṅkaṇipupphiyattherassāpadānaṃ paṭhamaṃ.




