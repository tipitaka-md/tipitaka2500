
[Home](/) / [20Ap1 Therāpadānapāḷi](../../20Ap1.md) / [42 Bhaddālivagga](../42.md)

# 42.8 Yāgudāyakattheraapadāna

* Bhaddālivagga

* Yāgudāyakattheraapadāna

(149.)

5412\. _“Atithiṃ me gahetvāna,_  
_agacchiṃ gāmakaṃ tadā;_  
_Sampuṇṇanadikaṃ disvā,_  
_saṃghārāmaṃ upāgamiṃ._  


(150.)

5413\. _Āraññakā dhutadharā,_  
_jhāyino lūkhacīvarā;_  
_Vivekābhiratā dhīrā,_  
_saṃghārāme vasanti te._  


(151.)

5414\. _Gati tesaṃ upacchinnā,_  
_suvimuttāna tādinaṃ;_  
_Piṇḍāya te na gacchanti,_  
_oruddhanaditāya hi._  


(152.)

5415\. _Pasannacitto sumano,_  
_vedajāto katañjalī;_  
_Taṇḍulaṃ me gahetvāna,_  
_yāgudānaṃ adāsahaṃ._  


(153.)

5416\. _Pañcannaṃ yāguṃ datvāna,_  
_pasanno sehi pāṇibhi;_  
_Sakakammābhiraddhohaṃ,_  
_tāvatiṃsamagacchahaṃ._  


(154.)

5417\. _Maṇimayañca me byamhaṃ,_  
_nibbatti tidase gaṇe;_  
_Nārīgaṇehi sahito,_  
_modāmi byamhamuttame._  


(155.)

5418\. _Tettiṃsakkhattuṃ devindo,_  
_devarajjamakārayiṃ;_  
_Tiṃsakkhattuṃ cakkavattī,_  
_mahārajjamakārayiṃ._  


(156.)

5419\. _Padesarajjaṃ vipulaṃ,_  
_gaṇanāto asaṅkhiyaṃ;_  
_Devaloke manusse vā,_  
_anubhotvā sayaṃ ahaṃ._  


(157.)

5420\. _Pacchime bhave sampatte,_  
_pabbajiṃ anagāriyaṃ;_  
_Saha oropite kese,_  
_sabbaṃ sampaṭivijjhahaṃ._  


(158.)

5421\. _Khayato vayato cāpi,_  
_sammasanto kaḷevaraṃ;_  
_Pure sikkhāpadādānā,_  
_arahattamapāpuṇiṃ._  


(159.)

5422\. _Sudinnaṃ me dānavaraṃ,_  
_vāṇijjaṃ sampayojitaṃ;_  
_Teneva yāgudānena,_  
_pattomhi acalaṃ padaṃ._  


(160.)

5423\. _Sokaṃ pariddavaṃ byādhiṃ,_  
_darathaṃ cittatāpanaṃ;_  
_Nābhijānāmi uppannaṃ,_  
_yāgudānassidaṃ phalaṃ._  


(161.)

5424\. _Yāguṃ saṃghassa datvāna,_  
_puññakkhette anuttare;_  
_Pañcānisaṃse anubhomi,_  
_aho yāgusuyiṭṭhatā._  


(162.)

5425\. _Abyādhitā rūpavatā,_  
_khippaṃ dhammanisantitā;_  
_Lābhitā annapānassa,_  
_āyu pañcamakaṃ mama._  


(163.)

5426\. _Yo koci vedaṃ janayaṃ,_  
_saṃghe yāguṃ dadeyya so;_  
_Imāni pañca ṭhānāni,_  
_paṭigaṇheyya paṇḍito._  


(164.)

5427\. _Karaṇīyaṃ kataṃ sabbaṃ,_  
_bhavā ugghāṭitā mayā;_  
_Sabbāsavā parikkhīṇā,_  
_natthi dāni punabbhavo._  


(165.)

5428\. _So ahaṃ vicarissāmi,_  
_gāmā gāmaṃ purā puraṃ;_  
_Namassamāno sambuddhaṃ,_  
_dhammassa ca sudhammataṃ._  


(166.)

5429\. _Tiṃsakappasahassamhi,_  
_yaṃ dānamadadiṃ tadā;_  
_Duggatiṃ nābhijānāmi,_  
_yāgudānassidaṃ phalaṃ._  


(167.)

5430\. _Kilesā jhāpitā mayhaṃ,_  
_…pe…_  
_viharāmi anāsavo._  


(168.)

5431\. _Svāgataṃ vata me āsi,_  
_…pe…_  
_kataṃ buddhassa sāsanaṃ._  


(169.)

5432\. _Paṭisambhidā catasso,_  
_…pe…_  
_kataṃ buddhassa sāsanaṃ”._  


5433\. Itthaṃ sudaṃ āyasmā yāgudāyako thero imā gāthāyo abhāsitthāti.

---

5434\. Yāgudāyakattherassāpadānaṃ aṭṭhamaṃ.



[Go to previous page (42.7 Ucchaṅgapupphiyattheraapadāna)](42.7.md) / [Go to parent page (42 Bhaddālivagga)](../42.md) / [Go to next page (42.9 Patthodanadāyakattheraapadāna)](42.9.md)


