
[Home](/) / [20Ap1 Therāpadānapāḷi](../../20Ap1.md) / [42 Bhaddālivagga](../42.md)

# 𑁪𑁨𑁇𑁮 𑀬𑀸𑀕𑀼𑀤𑀸𑀬𑀓𑀢𑁆𑀣𑁂𑀭𑀅𑀧𑀤𑀸𑀦

### 𑀪𑀤𑁆𑀤𑀸𑀮𑀺𑀯𑀕𑁆𑀕

### 𑀬𑀸𑀕𑀼𑀤𑀸𑀬𑀓𑀢𑁆𑀣𑁂𑀭𑀅𑀧𑀤𑀸𑀦

(149.)

5412\. _“𑀅𑀢𑀺𑀣𑀺𑀁 𑀫𑁂 𑀕𑀳𑁂𑀢𑁆𑀯𑀸𑀦,_  
_𑀅𑀕𑀘𑁆𑀙𑀺𑀁 𑀕𑀸𑀫𑀓𑀁 𑀢𑀤𑀸;_  
_𑀲𑀫𑁆𑀧𑀼𑀡𑁆𑀡𑀦𑀤𑀺𑀓𑀁 𑀤𑀺𑀲𑁆𑀯𑀸,_  
_𑀲𑀁𑀖𑀸𑀭𑀸𑀫𑀁 𑀉𑀧𑀸𑀕𑀫𑀺𑀁𑁇_  


(150.)

5413\. _𑀆𑀭𑀜𑁆𑀜𑀓𑀸 𑀥𑀼𑀢𑀥𑀭𑀸,_  
_𑀛𑀸𑀬𑀺𑀦𑁄 𑀮𑀽𑀔𑀘𑀻𑀯𑀭𑀸;_  
_𑀯𑀺𑀯𑁂𑀓𑀸𑀪𑀺𑀭𑀢𑀸 𑀥𑀻𑀭𑀸,_  
_𑀲𑀁𑀖𑀸𑀭𑀸𑀫𑁂 𑀯𑀲𑀦𑁆𑀢𑀺 𑀢𑁂𑁇_  


(151.)

5414\. _𑀕𑀢𑀺 𑀢𑁂𑀲𑀁 𑀉𑀧𑀘𑁆𑀙𑀺𑀦𑁆𑀦𑀸,_  
_𑀲𑀼𑀯𑀺𑀫𑀼𑀢𑁆𑀢𑀸𑀦 𑀢𑀸𑀤𑀺𑀦𑀁;_  
_𑀧𑀺𑀡𑁆𑀟𑀸𑀬 𑀢𑁂 𑀦 𑀕𑀘𑁆𑀙𑀦𑁆𑀢𑀺,_  
_𑀑𑀭𑀼𑀤𑁆𑀥𑀦𑀤𑀺𑀢𑀸𑀬 𑀳𑀺𑁇_  


(152.)

5415\. _𑀧𑀲𑀦𑁆𑀦𑀘𑀺𑀢𑁆𑀢𑁄 𑀲𑀼𑀫𑀦𑁄,_  
_𑀯𑁂𑀤𑀚𑀸𑀢𑁄 𑀓𑀢𑀜𑁆𑀚𑀮𑀻;_  
_𑀢𑀡𑁆𑀟𑀼𑀮𑀁 𑀫𑁂 𑀕𑀳𑁂𑀢𑁆𑀯𑀸𑀦,_  
_𑀬𑀸𑀕𑀼𑀤𑀸𑀦𑀁 𑀅𑀤𑀸𑀲𑀳𑀁𑁇_  


(153.)

5416\. _𑀧𑀜𑁆𑀘𑀦𑁆𑀦𑀁 𑀬𑀸𑀕𑀼𑀁 𑀤𑀢𑁆𑀯𑀸𑀦,_  
_𑀧𑀲𑀦𑁆𑀦𑁄 𑀲𑁂𑀳𑀺 𑀧𑀸𑀡𑀺𑀪𑀺;_  
_𑀲𑀓𑀓𑀫𑁆𑀫𑀸𑀪𑀺𑀭𑀤𑁆𑀥𑁄𑀳𑀁,_  
_𑀢𑀸𑀯𑀢𑀺𑀁𑀲𑀫𑀕𑀘𑁆𑀙𑀳𑀁𑁇_  


(154.)

5417\. _𑀫𑀡𑀺𑀫𑀬𑀜𑁆𑀘 𑀫𑁂 𑀩𑁆𑀬𑀫𑁆𑀳𑀁,_  
_𑀦𑀺𑀩𑁆𑀩𑀢𑁆𑀢𑀺 𑀢𑀺𑀤𑀲𑁂 𑀕𑀡𑁂;_  
_𑀦𑀸𑀭𑀻𑀕𑀡𑁂𑀳𑀺 𑀲𑀳𑀺𑀢𑁄,_  
_𑀫𑁄𑀤𑀸𑀫𑀺 𑀩𑁆𑀬𑀫𑁆𑀳𑀫𑀼𑀢𑁆𑀢𑀫𑁂𑁇_  


(155.)

5418\. _𑀢𑁂𑀢𑁆𑀢𑀺𑀁𑀲𑀓𑁆𑀔𑀢𑁆𑀢𑀼𑀁 𑀤𑁂𑀯𑀺𑀦𑁆𑀤𑁄,_  
_𑀤𑁂𑀯𑀭𑀚𑁆𑀚𑀫𑀓𑀸𑀭𑀬𑀺𑀁;_  
_𑀢𑀺𑀁𑀲𑀓𑁆𑀔𑀢𑁆𑀢𑀼𑀁 𑀘𑀓𑁆𑀓𑀯𑀢𑁆𑀢𑀻,_  
_𑀫𑀳𑀸𑀭𑀚𑁆𑀚𑀫𑀓𑀸𑀭𑀬𑀺𑀁𑁇_  


(156.)

5419\. _𑀧𑀤𑁂𑀲𑀭𑀚𑁆𑀚𑀁 𑀯𑀺𑀧𑀼𑀮𑀁,_  
_𑀕𑀡𑀦𑀸𑀢𑁄 𑀅𑀲𑀗𑁆𑀔𑀺𑀬𑀁;_  
_𑀤𑁂𑀯𑀮𑁄𑀓𑁂 𑀫𑀦𑀼𑀲𑁆𑀲𑁂 𑀯𑀸,_  
_𑀅𑀦𑀼𑀪𑁄𑀢𑁆𑀯𑀸 𑀲𑀬𑀁 𑀅𑀳𑀁𑁇_  


(157.)

5420\. _𑀧𑀘𑁆𑀙𑀺𑀫𑁂 𑀪𑀯𑁂 𑀲𑀫𑁆𑀧𑀢𑁆𑀢𑁂,_  
_𑀧𑀩𑁆𑀩𑀚𑀺𑀁 𑀅𑀦𑀕𑀸𑀭𑀺𑀬𑀁;_  
_𑀲𑀳 𑀑𑀭𑁄𑀧𑀺𑀢𑁂 𑀓𑁂𑀲𑁂,_  
_𑀲𑀩𑁆𑀩𑀁 𑀲𑀫𑁆𑀧𑀝𑀺𑀯𑀺𑀚𑁆𑀛𑀳𑀁𑁇_  


(158.)

5421\. _𑀔𑀬𑀢𑁄 𑀯𑀬𑀢𑁄 𑀘𑀸𑀧𑀺,_  
_𑀲𑀫𑁆𑀫𑀲𑀦𑁆𑀢𑁄 𑀓𑀍𑀏𑀯𑀭𑀁;_  
_𑀧𑀼𑀭𑁂 𑀲𑀺𑀓𑁆𑀔𑀸𑀧𑀤𑀸𑀤𑀸𑀦𑀸,_  
_𑀅𑀭𑀳𑀢𑁆𑀢𑀫𑀧𑀸𑀧𑀼𑀡𑀺𑀁𑁇_  


(159.)

5422\. _𑀲𑀼𑀤𑀺𑀦𑁆𑀦𑀁 𑀫𑁂 𑀤𑀸𑀦𑀯𑀭𑀁,_  
_𑀯𑀸𑀡𑀺𑀚𑁆𑀚𑀁 𑀲𑀫𑁆𑀧𑀬𑁄𑀚𑀺𑀢𑀁;_  
_𑀢𑁂𑀦𑁂𑀯 𑀬𑀸𑀕𑀼𑀤𑀸𑀦𑁂𑀦,_  
_𑀧𑀢𑁆𑀢𑁄𑀫𑁆𑀳𑀺 𑀅𑀘𑀮𑀁 𑀧𑀤𑀁𑁇_  


(160.)

5423\. _𑀲𑁄𑀓𑀁 𑀧𑀭𑀺𑀤𑁆𑀤𑀯𑀁 𑀩𑁆𑀬𑀸𑀥𑀺𑀁,_  
_𑀤𑀭𑀣𑀁 𑀘𑀺𑀢𑁆𑀢𑀢𑀸𑀧𑀦𑀁;_  
_𑀦𑀸𑀪𑀺𑀚𑀸𑀦𑀸𑀫𑀺 𑀉𑀧𑁆𑀧𑀦𑁆𑀦𑀁,_  
_𑀬𑀸𑀕𑀼𑀤𑀸𑀦𑀲𑁆𑀲𑀺𑀤𑀁 𑀨𑀮𑀁𑁇_  


(161.)

5424\. _𑀬𑀸𑀕𑀼𑀁 𑀲𑀁𑀖𑀲𑁆𑀲 𑀤𑀢𑁆𑀯𑀸𑀦,_  
_𑀧𑀼𑀜𑁆𑀜𑀓𑁆𑀔𑁂𑀢𑁆𑀢𑁂 𑀅𑀦𑀼𑀢𑁆𑀢𑀭𑁂;_  
_𑀧𑀜𑁆𑀘𑀸𑀦𑀺𑀲𑀁𑀲𑁂 𑀅𑀦𑀼𑀪𑁄𑀫𑀺,_  
_𑀅𑀳𑁄 𑀬𑀸𑀕𑀼𑀲𑀼𑀬𑀺𑀝𑁆𑀞𑀢𑀸𑁇_  


(162.)

5425\. _𑀅𑀩𑁆𑀬𑀸𑀥𑀺𑀢𑀸 𑀭𑀽𑀧𑀯𑀢𑀸,_  
_𑀔𑀺𑀧𑁆𑀧𑀁 𑀥𑀫𑁆𑀫𑀦𑀺𑀲𑀦𑁆𑀢𑀺𑀢𑀸;_  
_𑀮𑀸𑀪𑀺𑀢𑀸 𑀅𑀦𑁆𑀦𑀧𑀸𑀦𑀲𑁆𑀲,_  
_𑀆𑀬𑀼 𑀧𑀜𑁆𑀘𑀫𑀓𑀁 𑀫𑀫𑁇_  


(163.)

5426\. _𑀬𑁄 𑀓𑁄𑀘𑀺 𑀯𑁂𑀤𑀁 𑀚𑀦𑀬𑀁,_  
_𑀲𑀁𑀖𑁂 𑀬𑀸𑀕𑀼𑀁 𑀤𑀤𑁂𑀬𑁆𑀬 𑀲𑁄;_  
_𑀇𑀫𑀸𑀦𑀺 𑀧𑀜𑁆𑀘 𑀞𑀸𑀦𑀸𑀦𑀺,_  
_𑀧𑀝𑀺𑀕𑀡𑁆𑀳𑁂𑀬𑁆𑀬 𑀧𑀡𑁆𑀟𑀺𑀢𑁄𑁇_  


(164.)

5427\. _𑀓𑀭𑀡𑀻𑀬𑀁 𑀓𑀢𑀁 𑀲𑀩𑁆𑀩𑀁,_  
_𑀪𑀯𑀸 𑀉𑀕𑁆𑀖𑀸𑀝𑀺𑀢𑀸 𑀫𑀬𑀸;_  
_𑀲𑀩𑁆𑀩𑀸𑀲𑀯𑀸 𑀧𑀭𑀺𑀓𑁆𑀔𑀻𑀡𑀸,_  
_𑀦𑀢𑁆𑀣𑀺 𑀤𑀸𑀦𑀺 𑀧𑀼𑀦𑀩𑁆𑀪𑀯𑁄𑁇_  


(165.)

5428\. _𑀲𑁄 𑀅𑀳𑀁 𑀯𑀺𑀘𑀭𑀺𑀲𑁆𑀲𑀸𑀫𑀺,_  
_𑀕𑀸𑀫𑀸 𑀕𑀸𑀫𑀁 𑀧𑀼𑀭𑀸 𑀧𑀼𑀭𑀁;_  
_𑀦𑀫𑀲𑁆𑀲𑀫𑀸𑀦𑁄 𑀲𑀫𑁆𑀩𑀼𑀤𑁆𑀥𑀁,_  
_𑀥𑀫𑁆𑀫𑀲𑁆𑀲 𑀘 𑀲𑀼𑀥𑀫𑁆𑀫𑀢𑀁𑁇_  


(166.)

5429\. _𑀢𑀺𑀁𑀲𑀓𑀧𑁆𑀧𑀲𑀳𑀲𑁆𑀲𑀫𑁆𑀳𑀺,_  
_𑀬𑀁 𑀤𑀸𑀦𑀫𑀤𑀤𑀺𑀁 𑀢𑀤𑀸;_  
_𑀤𑀼𑀕𑁆𑀕𑀢𑀺𑀁 𑀦𑀸𑀪𑀺𑀚𑀸𑀦𑀸𑀫𑀺,_  
_𑀬𑀸𑀕𑀼𑀤𑀸𑀦𑀲𑁆𑀲𑀺𑀤𑀁 𑀨𑀮𑀁𑁇_  


(167.)

5430\. _𑀓𑀺𑀮𑁂𑀲𑀸 𑀛𑀸𑀧𑀺𑀢𑀸 𑀫𑀬𑁆𑀳𑀁,_  
_…𑀧𑁂…_  
_𑀯𑀺𑀳𑀭𑀸𑀫𑀺 𑀅𑀦𑀸𑀲𑀯𑁄𑁇_  


(168.)

5431\. _𑀲𑁆𑀯𑀸𑀕𑀢𑀁 𑀯𑀢 𑀫𑁂 𑀆𑀲𑀺,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁𑁇_  


(169.)

5432\. _𑀧𑀝𑀺𑀲𑀫𑁆𑀪𑀺𑀤𑀸 𑀘𑀢𑀲𑁆𑀲𑁄,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁”𑁇_  


5433\. 𑀇𑀢𑁆𑀣𑀁 𑀲𑀼𑀤𑀁 𑀆𑀬𑀲𑁆𑀫𑀸 𑀬𑀸𑀕𑀼𑀤𑀸𑀬𑀓𑁄 𑀣𑁂𑀭𑁄 𑀇𑀫𑀸 𑀕𑀸𑀣𑀸𑀬𑁄 𑀅𑀪𑀸𑀲𑀺𑀢𑁆𑀣𑀸𑀢𑀺𑁇

---

5434\. 𑀬𑀸𑀕𑀼𑀤𑀸𑀬𑀓𑀢𑁆𑀣𑁂𑀭𑀲𑁆𑀲𑀸𑀧𑀤𑀸𑀦𑀁 𑀅𑀝𑁆𑀞𑀫𑀁𑁇



[Go to previous page (42.7 Ucchaṅgapupphiyattheraapadāna)](42.7.md) / [Go to parent page (42 Bhaddālivagga)](../42.md) / [Go to next page (42.9 Patthodanadāyakattheraapadāna)](42.9.md)


