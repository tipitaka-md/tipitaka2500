
[Home](/) / [20Ap1 Therāpadānapāḷi](/tipitaka/20Ap1.md) / [42 Bhaddālivagga](/tipitaka/20Ap1/42.md)

# 𑁪𑁨𑁇𑁩 𑀢𑀺𑀡𑀲𑀽𑀮𑀓𑀙𑀸𑀤𑀦𑀺𑀬𑀢𑁆𑀣𑁂𑀭𑀅𑀧𑀤𑀸𑀦

### 𑀪𑀤𑁆𑀤𑀸𑀮𑀺𑀯𑀕𑁆𑀕

### 𑀢𑀺𑀡𑀲𑀽𑀮𑀓𑀙𑀸𑀤𑀦𑀺𑀬𑀢𑁆𑀣𑁂𑀭𑀅𑀧𑀤𑀸𑀦

(79.)

5331. _“𑀚𑀸𑀢𑀺𑀁 𑀚𑀭𑀜𑁆𑀘 𑀫𑀭𑀡𑀁,_  
_𑀧𑀘𑁆𑀘𑀯𑁂𑀓𑁆𑀔𑀺𑀁 𑀅𑀳𑀁 𑀢𑀤𑀸;_  
_𑀏𑀓𑀓𑁄 𑀅𑀪𑀺𑀦𑀺𑀓𑁆𑀔𑀫𑁆𑀫,_  
_𑀧𑀩𑁆𑀩𑀚𑀺𑀁 𑀅𑀦𑀕𑀸𑀭𑀺𑀬𑀁𑁇_  


(80.)

5332. _𑀘𑀭𑀫𑀸𑀦𑁄𑀦𑀼𑀧𑀼𑀩𑁆𑀩𑁂𑀦,_  
_𑀕𑀗𑁆𑀕𑀸𑀢𑀻𑀭𑀁 𑀉𑀧𑀸𑀕𑀫𑀺𑀁;_  
_𑀢𑀢𑁆𑀣𑀤𑁆𑀤𑀲𑀸𑀲𑀺𑀁 𑀧𑀣𑀯𑀺𑀁,_  
_𑀕𑀗𑁆𑀕𑀸𑀢𑀻𑀭𑁂 𑀲𑀫𑀼𑀦𑁆𑀦𑀢𑀁𑁇_  


(81.)

5333. _𑀅𑀲𑁆𑀲𑀫𑀁 𑀢𑀢𑁆𑀣 𑀫𑀸𑀧𑁂𑀢𑁆𑀯𑀸,_  
_𑀯𑀲𑀸𑀫𑀺 𑀅𑀲𑁆𑀲𑀫𑁂 𑀅𑀳𑀁;_  
_𑀲𑀼𑀓𑀢𑁄 𑀘𑀗𑁆𑀓𑀫𑁄 𑀫𑀬𑁆𑀳𑀁,_  
_𑀦𑀸𑀦𑀸𑀤𑀺𑀚𑀕𑀡𑀸𑀬𑀼𑀢𑁄𑁇_  


(82.)

5334. _𑀫𑀫𑀼𑀧𑁂𑀦𑁆𑀢𑀺 𑀘 𑀯𑀺𑀲𑁆𑀲𑀢𑁆𑀣𑀸,_  
_𑀓𑀽𑀚𑀦𑁆𑀢𑀺 𑀘 𑀫𑀦𑁄𑀳𑀭𑀁;_  
_𑀭𑀫𑀫𑀸𑀦𑁄 𑀲𑀳 𑀢𑁂𑀳𑀺,_  
_𑀯𑀲𑀸𑀫𑀺 𑀅𑀲𑁆𑀲𑀫𑁂 𑀅𑀳𑀁𑁇_  


(83.)

5335. _𑀫𑀫 𑀅𑀲𑁆𑀲𑀫𑀲𑀸𑀫𑀦𑁆𑀢𑀸,_  
_𑀫𑀺𑀕𑀭𑀸𑀚𑀸 𑀘𑀢𑀼𑀓𑁆𑀓𑀫𑁄;_  
_𑀆𑀲𑀬𑀸 𑀅𑀪𑀺𑀦𑀺𑀓𑁆𑀔𑀫𑁆𑀫,_  
_𑀕𑀚𑁆𑀚𑀺 𑀲𑁄 𑀅𑀲𑀦𑀻 𑀯𑀺𑀬𑁇_  


(84.)

5336. _𑀦𑀤𑀺𑀢𑁂 𑀫𑀺𑀕𑀭𑀸𑀚𑁂 𑀘,_  
_𑀳𑀸𑀲𑁄 𑀫𑁂 𑀉𑀤𑀧𑀚𑁆𑀚𑀣;_  
_𑀫𑀺𑀕𑀭𑀸𑀚𑀁 𑀕𑀯𑁂𑀲𑀦𑁆𑀢𑁄,_  
_𑀅𑀤𑁆𑀤𑀲𑀁 𑀮𑁄𑀓𑀦𑀸𑀬𑀓𑀁𑁇_  


(85.)

5337. _𑀤𑀺𑀲𑁆𑀯𑀸𑀦𑀸𑀳𑀁 𑀤𑁂𑀯𑀤𑁂𑀯𑀁,_  
_𑀢𑀺𑀲𑁆𑀲𑀁 𑀮𑁄𑀓𑀕𑁆𑀕𑀦𑀸𑀬𑀓𑀁;_  
_𑀳𑀝𑁆𑀞𑁄 𑀳𑀝𑁆𑀞𑁂𑀦 𑀘𑀺𑀢𑁆𑀢𑁂𑀦,_  
_𑀧𑀽𑀚𑀬𑀺𑀁 𑀦𑀸𑀕𑀓𑁂𑀲𑀭𑀁𑁇_  


(86.)

5338. _𑀉𑀕𑁆𑀕𑀘𑁆𑀙𑀦𑁆𑀢𑀁𑀯 𑀲𑀽𑀭𑀺𑀬𑀁,_  
_𑀲𑀸𑀮𑀭𑀸𑀚𑀁𑀯 𑀧𑀼𑀧𑁆𑀨𑀺𑀢𑀁;_  
_𑀑𑀲𑀥𑀺𑀁𑀯 𑀯𑀺𑀭𑁄𑀘𑀦𑁆𑀢𑀁,_  
_𑀲𑀦𑁆𑀣𑀯𑀺𑀁 𑀮𑁄𑀓𑀦𑀸𑀬𑀓𑀁𑁇_  


(87.)

5339. _‘𑀢𑀯 𑀜𑀸𑀡𑁂𑀦 𑀲𑀩𑁆𑀩𑀜𑁆𑀜𑀼,_  
_𑀫𑁄𑀘𑁂𑀲𑀺𑀫𑀁 𑀲𑀤𑁂𑀯𑀓𑀁;_  
_𑀢𑀯𑀁 𑀆𑀭𑀸𑀥𑀬𑀺𑀢𑁆𑀯𑀸𑀦,_  
_𑀚𑀸𑀢𑀺𑀬𑀸 𑀧𑀭𑀺𑀫𑀼𑀘𑁆𑀘𑀭𑁂𑁇_  


(88.)

5340. _𑀅𑀤𑀲𑁆𑀲𑀦𑁂𑀦 𑀲𑀩𑁆𑀩𑀜𑁆𑀜𑀼,_  
_𑀩𑀼𑀤𑁆𑀥𑀸𑀦𑀁 𑀲𑀩𑁆𑀩𑀤𑀲𑁆𑀲𑀺𑀦𑀁;_  
_𑀧𑀢𑀦𑁆𑀢𑀺𑀯𑀻𑀘𑀺𑀦𑀺𑀭𑀬𑀁,_  
_𑀭𑀸𑀕𑀤𑁄𑀲𑁂𑀳𑀺 𑀑𑀨𑀼𑀝𑀸𑁇_  


(89.)

5341. _𑀢𑀯 𑀤𑀲𑁆𑀲𑀦𑀫𑀸𑀕𑀫𑁆𑀫,_  
_𑀲𑀩𑁆𑀩𑀜𑁆𑀜𑀼 𑀮𑁄𑀓𑀦𑀸𑀬𑀓;_  
_𑀧𑀫𑀼𑀘𑁆𑀘𑀦𑁆𑀢𑀺 𑀪𑀯𑀸 𑀲𑀩𑁆𑀩𑀸,_  
_𑀨𑀼𑀲𑀦𑁆𑀢𑀺 𑀅𑀫𑀢𑀁 𑀧𑀤𑀁𑁇_  


(90.)

5342. _𑀬𑀤𑀸 𑀩𑀼𑀤𑁆𑀥𑀸 𑀘𑀓𑁆𑀔𑀼𑀫𑀦𑁆𑀢𑁄,_  
_𑀉𑀧𑁆𑀧𑀚𑁆𑀚𑀦𑁆𑀢𑀺 𑀧𑀪𑀗𑁆𑀓𑀭𑀸;_  
_𑀓𑀺𑀮𑁂𑀲𑁂 𑀛𑀸𑀧𑀬𑀺𑀢𑁆𑀯𑀸𑀦,_  
_𑀆𑀮𑁄𑀓𑀁 𑀤𑀲𑁆𑀲𑀬𑀦𑁆𑀢𑀺 𑀢𑁂’𑁇_  


(91.)

5343. _𑀓𑀺𑀢𑁆𑀢𑀬𑀺𑀢𑁆𑀯𑀸𑀦 𑀲𑀫𑁆𑀩𑀼𑀤𑁆𑀥𑀁,_  
_𑀢𑀺𑀲𑁆𑀲𑀁 𑀮𑁄𑀓𑀕𑁆𑀕𑀦𑀸𑀬𑀓𑀁;_  
_𑀳𑀝𑁆𑀞𑁄 𑀳𑀝𑁆𑀞𑁂𑀦 𑀘𑀺𑀢𑁆𑀢𑁂𑀦,_  
_𑀢𑀺𑀡𑀲𑀽𑀮𑀁 𑀅𑀧𑀽𑀚𑀬𑀺𑀁𑁇_  


(92.)

5344. _𑀫𑀫 𑀲𑀗𑁆𑀓𑀧𑁆𑀧𑀫𑀜𑁆𑀜𑀸𑀬,_  
_𑀢𑀺𑀲𑁆𑀲𑁄 𑀮𑁄𑀓𑀕𑁆𑀕𑀦𑀸𑀬𑀓𑁄;_  
_𑀲𑀓𑀸𑀲𑀦𑁂 𑀦𑀺𑀲𑀻𑀤𑀺𑀢𑁆𑀯𑀸,_  
_𑀇𑀫𑀸 𑀕𑀸𑀣𑀸 𑀅𑀪𑀸𑀲𑀣𑁇_  


(93.)

5345. _‘𑀬𑁄 𑀫𑀁 𑀧𑀼𑀧𑁆𑀨𑁂𑀳𑀺 𑀙𑀸𑀤𑁂𑀲𑀺,_  
_𑀧𑀲𑀦𑁆𑀦𑁄 𑀲𑁂𑀳𑀺 𑀧𑀸𑀡𑀺𑀪𑀺;_  
_𑀢𑀫𑀳𑀁 𑀓𑀺𑀢𑁆𑀢𑀬𑀺𑀲𑁆𑀲𑀸𑀫𑀺,_  
_𑀲𑀼𑀡𑀸𑀣 𑀫𑀫 𑀪𑀸𑀲𑀢𑁄𑁇_  


(94.)

5346. _𑀧𑀜𑁆𑀘𑀯𑀻𑀲𑀢𑀺𑀓𑁆𑀔𑀢𑁆𑀢𑀼𑀁 𑀲𑁄,_  
_𑀤𑁂𑀯𑀭𑀚𑁆𑀚𑀁 𑀓𑀭𑀺𑀲𑁆𑀲𑀢𑀺;_  
_𑀧𑀜𑁆𑀘𑀲𑀢𑁆𑀢𑀢𑀺𑀓𑁆𑀔𑀢𑁆𑀢𑀼𑀜𑁆𑀘,_  
_𑀘𑀓𑁆𑀓𑀯𑀢𑁆𑀢𑀻 𑀪𑀯𑀺𑀲𑁆𑀲𑀢𑀺𑁇_  


(95.)

5347. _𑀧𑀤𑁂𑀲𑀭𑀚𑁆𑀚𑀁 𑀯𑀺𑀧𑀼𑀮𑀁,_  
_𑀕𑀡𑀦𑀸𑀢𑁄 𑀅𑀲𑀗𑁆𑀔𑀺𑀬𑀁;_  
_𑀢𑀲𑁆𑀲 𑀓𑀫𑁆𑀫𑀦𑀺𑀲𑁆𑀲𑀦𑁆𑀤𑁂𑀦,_  
_𑀧𑀼𑀧𑁆𑀨𑀸𑀦𑀁 𑀧𑀽𑀚𑀦𑀸𑀬 𑀘𑁇_  


(96.)

5348. _𑀲𑀻𑀲𑀁𑀦𑁆𑀳𑀸𑀢𑁄 𑀘𑀬𑀁 𑀧𑁄𑀲𑁄,_  
_𑀧𑀼𑀧𑁆𑀨𑀫𑀸𑀓𑀗𑁆𑀔𑀢𑁂 𑀬𑀤𑀺;_  
_𑀧𑀼𑀜𑁆𑀜𑀓𑀫𑁆𑀫𑁂𑀦 𑀲𑀁𑀬𑀼𑀢𑁆𑀢𑀁,_  
_𑀧𑀼𑀭𑀢𑁄 𑀧𑀸𑀢𑀼𑀪𑀯𑀺𑀲𑁆𑀲𑀢𑀺𑁇_  


(97.)

5349. _𑀬𑀁 𑀬𑀁 𑀇𑀘𑁆𑀙𑀢𑀺 𑀓𑀸𑀫𑁂𑀳𑀺,_  
_𑀢𑀁 𑀢𑀁 𑀧𑀸𑀢𑀼𑀪𑀯𑀺𑀲𑁆𑀲𑀢𑀺;_  
_𑀲𑀗𑁆𑀓𑀧𑁆𑀧𑀁 𑀧𑀭𑀺𑀧𑀽𑀭𑁂𑀢𑁆𑀯𑀸,_  
_𑀦𑀺𑀩𑁆𑀩𑀸𑀬𑀺𑀲𑁆𑀲𑀢𑀺𑀦𑀸𑀲𑀯𑁄’𑁇_  


---

5350. 𑀅𑀝𑁆𑀞𑀸𑀭𑀲𑀫𑀁 𑀪𑀸𑀡𑀯𑀸𑀭𑀁𑁇



(98.)

5351. _𑀓𑀺𑀮𑁂𑀲𑁂 𑀛𑀸𑀧𑀬𑀺𑀢𑁆𑀯𑀸𑀦,_  
_𑀲𑀫𑁆𑀧𑀚𑀸𑀦𑁄 𑀧𑀢𑀺𑀲𑁆𑀲𑀢𑁄;_  
_𑀏𑀓𑀸𑀲𑀦𑁂 𑀦𑀺𑀲𑀻𑀤𑀺𑀢𑁆𑀯𑀸,_  
_𑀅𑀭𑀳𑀢𑁆𑀢𑀫𑀧𑀸𑀧𑀼𑀡𑀺𑀁𑁇_  


(99.)

5352. _𑀘𑀗𑁆𑀓𑀫𑀦𑁆𑀢𑁄 𑀦𑀺𑀧𑀚𑁆𑀚𑀦𑁆𑀢𑁄,_  
_𑀦𑀺𑀲𑀺𑀦𑁆𑀦𑁄 𑀉𑀤 𑀯𑀸 𑀞𑀺𑀢𑁄;_  
_𑀩𑀼𑀤𑁆𑀥𑀲𑁂𑀝𑁆𑀞𑀁 𑀲𑀭𑀺𑀢𑁆𑀯𑀸𑀦,_  
_𑀯𑀺𑀳𑀭𑀸𑀫𑀺 𑀅𑀳𑀁 𑀲𑀤𑀸𑁇_  


(100.)

5353. _𑀘𑀻𑀯𑀭𑁂 𑀧𑀺𑀡𑁆𑀟𑀧𑀸𑀢𑁂 𑀘,_  
_𑀧𑀘𑁆𑀘𑀬𑁂 𑀲𑀬𑀦𑀸𑀲𑀦𑁂;_  
_𑀢𑀢𑁆𑀣 𑀫𑁂 𑀊𑀦𑀢𑀸 𑀦𑀢𑁆𑀣𑀺,_  
_𑀩𑀼𑀤𑁆𑀥𑀧𑀽𑀚𑀸𑀬𑀺𑀤𑀁 𑀨𑀮𑀁𑁇_  


(101.)

5354. _𑀲𑁄 𑀤𑀸𑀦𑀺 𑀧𑀢𑁆𑀢𑁄 𑀅𑀫𑀢𑀁,_  
_𑀲𑀦𑁆𑀢𑀁 𑀧𑀤𑀫𑀦𑀼𑀢𑁆𑀢𑀭𑀁;_  
_𑀲𑀩𑁆𑀩𑀸𑀲𑀯𑁂 𑀧𑀭𑀺𑀜𑁆𑀜𑀸𑀬,_  
_𑀯𑀺𑀳𑀭𑀸𑀫𑀺 𑀅𑀦𑀸𑀲𑀯𑁄𑁇_  


(102.)

5355. _𑀤𑁆𑀯𑁂𑀦𑀯𑀼𑀢𑁂 𑀇𑀢𑁄 𑀓𑀧𑁆𑀧𑁂,_  
_𑀬𑀁 𑀧𑀼𑀧𑁆𑀨𑀫𑀪𑀺𑀧𑀽𑀚𑀬𑀺𑀁;_  
_𑀤𑀼𑀕𑁆𑀕𑀢𑀺𑀁 𑀦𑀸𑀪𑀺𑀚𑀸𑀦𑀸𑀫𑀺,_  
_𑀩𑀼𑀤𑁆𑀥𑀧𑀽𑀚𑀸𑀬𑀺𑀤𑀁 𑀨𑀮𑀁𑁇_  


(103.)

5356. _𑀓𑀺𑀮𑁂𑀲𑀸 𑀛𑀸𑀧𑀺𑀢𑀸 𑀫𑀬𑁆𑀳𑀁,_  
_…𑀧𑁂…_  
_𑀯𑀺𑀳𑀭𑀸𑀫𑀺 𑀅𑀦𑀸𑀲𑀯𑁄𑁇_  


(104.)

5357. _𑀲𑁆𑀯𑀸𑀕𑀢𑀁 𑀯𑀢 𑀫𑁂 𑀆𑀲𑀺,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁𑁇_  


(105.)

5358. _𑀧𑀝𑀺𑀲𑀫𑁆𑀪𑀺𑀤𑀸 𑀘𑀢𑀲𑁆𑀲𑁄,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁”𑁇_  


5359. 𑀇𑀢𑁆𑀣𑀁 𑀲𑀼𑀤𑀁 𑀆𑀬𑀲𑁆𑀫𑀸 𑀢𑀺𑀡𑀲𑀽𑀮𑀓𑀙𑀸𑀤𑀦𑀺𑀬𑁄 𑀣𑁂𑀭𑁄 𑀇𑀫𑀸 𑀕𑀸𑀣𑀸𑀬𑁄 𑀅𑀪𑀸𑀲𑀺𑀢𑁆𑀣𑀸𑀢𑀺𑁇

---

5360. 𑀢𑀺𑀡𑀲𑀽𑀮𑀓𑀙𑀸𑀤𑀦𑀺𑀬𑀢𑁆𑀣𑁂𑀭𑀲𑁆𑀲𑀸𑀧𑀤𑀸𑀦𑀁 𑀢𑀢𑀺𑀬𑀁𑁇



[Go to previous page (42.2 Ekachattiyattheraapadāna)](/tipitaka/20Ap1/42/42.2.md) / [Go to parent page (42 Bhaddālivagga)](/tipitaka/20Ap1/42.md) / [Go to next page (42.4 Madhumaṃsadāyakattheraapadāna)](/tipitaka/20Ap1/42/42.4.md)


