
[Home](/) / [20Ap1 Therāpadānapāḷi](../../20Ap1.md) / [42 Bhaddālivagga](../42.md)

# 42.10 Mañcadāyakattheraapadāna

* Bhaddālivagga

* Mañcadāyakattheraapadāna

(184.)

5451\. _“Parinibbute kāruṇike,_  
_siddhatthe lokanāyake;_  
_Vitthārike pāvacane,_  
_devamānusasakkate._  


(185.)

5452\. _Caṇḍālo āsahaṃ tattha,_  
_āsandipīṭhakārako;_  
_Tena kammena jīvāmi,_  
_tena posemi dārake._  


(186.)

5453\. _Āsandiṃ sukataṃ katvā,_  
_pasanno sehi pāṇibhi;_  
_Sayamevupagantvāna,_  
_bhikkhusaṃghassadāsahaṃ._  


(187.)

5454\. _Tena kammena sukatena,_  
_cetanāpaṇidhīhi ca;_  
_Jahitvā mānusaṃ dehaṃ,_  
_tāvatiṃsamagacchahaṃ._  


(188.)

5455\. _Devalokagato santo,_  
_modāmi tidase gaṇe;_  
_Sayanāni mahagghāni,_  
_nibbattanti yadicchakaṃ._  


(189.)

5456\. _Paññāsakkhattuṃ devindo,_  
_devarajjamakārayiṃ;_  
_Asītikkhattuṃ rājā ca,_  
_cakkavattī ahosahaṃ._  


(190.)

5457\. _Padesarajjaṃ vipulaṃ,_  
_gaṇanāto asaṅkhiyaṃ;_  
_Sukhito yasavā homi,_  
_mañcadānassidaṃ phalaṃ._  


(191.)

5458\. _Devalokā cavitvāna,_  
_emi ce mānusaṃ bhavaṃ;_  
_Mahārahā susayanā,_  
_sayameva bhavanti me._  


(192.)

5459\. _Ayaṃ pacchimako mayhaṃ,_  
_carimo vattate bhavo;_  
_Ajjāpi sayane kāle,_  
_sayanaṃ upatiṭṭhati._  


(193.)

5460\. _Catunnavutito kappe,_  
_yaṃ dānamadadiṃ tadā;_  
_Duggatiṃ nābhijānāmi,_  
_mañcadānassidaṃ phalaṃ._  


(194.)

5461\. _Kilesā jhāpitā mayhaṃ,_  
_…pe…_  
_viharāmi anāsavo._  


(195.)

5462\. _Svāgataṃ vata me āsi,_  
_…pe…_  
_kataṃ buddhassa sāsanaṃ._  


(196.)

5463\. _Paṭisambhidā catasso,_  
_…pe…_  
_kataṃ buddhassa sāsanaṃ”. (4460)_  


5464\. Itthaṃ sudaṃ āyasmā mañcadāyako thero imā gāthāyo abhāsitthāti.

---

5465\. Mañcadāyakattherassāpadānaṃ dasamaṃ.



---

5466\. Bhaddālivaggo bācattālīsamo.



---

5467\. Tassuddānaṃ



5468\. _Bhaddālī ekachatto ca,_  
_tiṇasūlo ca maṃsado;_  
_Nāgapallaviko dīpī,_  
_ucchaṅgi yāgudāyako._  


5469\. _Patthodanī mañcadado,_  
_gāthāyo gaṇitā ciha;_  
_Dvesatāni ca gāthānaṃ,_  
_gāthā cekā taduttari._  


[Go to previous page (42.9 Patthodanadāyakattheraapadāna)](42.9.md) / [Go to parent page (42 Bhaddālivagga)](../42.md) / [Go to next page (43 Sakiṃsammajjakavagga)](../43.md)


