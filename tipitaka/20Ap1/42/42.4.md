
[Home](/) / [20Ap1 Therāpadānapāḷi](../../20Ap1.md) / [42 Bhaddālivagga](../42.md)

# 42.4 Madhumaṃsadāyakattheraapadāna

* Bhaddālivagga

* Madhumaṃsadāyakattheraapadāna

(106.)

5361\. _“Nagare bandhumatiyā,_  
_sūkariko ahosahaṃ;_  
_Ukkoṭakaṃ randhayitvā,_  
_madhumaṃsamhi okiriṃ._  


(107.)

5362\. _Sannipātaṃ ahaṃ gantvā,_  
_ekaṃ pattaṃ gahesahaṃ;_  
_Pūrayitvāna taṃ pattaṃ,_  
_bhikkhusaṃghassadāsahaṃ._  


(108.)

5363\. _Yottha therataro bhikkhu,_  
_niyyādesi mamaṃ tadā;_  
_Iminā pattapūrena,_  
_labhassu vipulaṃ sukhaṃ._  


(109.)

5364\. _Duve sampattiyo bhutvā,_  
_sukkamūlena codito;_  
_Pacchime vattamānamhi,_  
_kilese jhāpayissati._  


(110.)

5365\. _Tattha cittaṃ pasādetvā,_  
_tāvatiṃsamagacchahaṃ;_  
_Tattha bhutvā pivitvā ca,_  
_labhāmi vipulaṃ sukhaṃ._  


(111.)

5366\. _Maṇḍape rukkhamūle vā,_  
_pubbakammaṃ anussariṃ;_  
_Annapānābhivasso me,_  
_abhivassati tāvade._  


(112.)

5367\. _Idaṃ pacchimakaṃ mayhaṃ,_  
_carimo vattate bhavo;_  
_Idhāpi annapānaṃ me,_  
_vassate sabbakālikaṃ._  


(113.)

5368\. _Teneva madhudānena,_  
_sandhāvitvā bhave ahaṃ;_  
_Sabbāsave pariññāya,_  
_viharāmi anāsavo._  


(114.)

5369\. _Ekanavutito kappe,_  
_yaṃ dānamadadiṃ tadā;_  
_Duggatiṃ nābhijānāmi,_  
_madhudānassidaṃ phalaṃ._  


(115.)

5370\. _Kilesā jhāpitā mayhaṃ,_  
_…pe…_  
_viharāmi anāsavo._  


(116.)

5371\. _Svāgataṃ vata me āsi,_  
_…pe…_  
_kataṃ buddhassa sāsanaṃ._  


(117.)

5372\. _Paṭisambhidā catasso,_  
_…pe…_  
_kataṃ buddhassa sāsanaṃ”._  


5373\. Itthaṃ sudaṃ āyasmā madhumaṃsadāyako thero imā gāthāyo abhāsitthāti.

---

5374\. Madhumaṃsadāyakattherassāpadānaṃ catutthaṃ.



[Go to previous page (42.3 Tiṇasūlakachādaniyattheraapadāna)](42.3.md) / [Go to parent page (42 Bhaddālivagga)](../42.md) / [Go to next page (42.5 Nāgapallavattheraapadāna)](42.5.md)


