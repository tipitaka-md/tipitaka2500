
[Home](/) / [20Ap1 Therāpadānapāḷi](../../20Ap1.md) / [41 Metteyyavagga](../41.md)

# 41.9 Jatukaṇṇittheraapadāna

* Metteyyavagga

* Jatukaṇṇittheraapadāna

(276.)

5138\. _“Nagare haṃsavatiyā,_  
_seṭṭhiputto ahosahaṃ;_  
_Samappito kāmaguṇe,_  
_paricāremahaṃ tadā._  


(277.)

5139\. _Tato pāsādamāruyha,_  
_mahābhoge valañjako;_  
_Tattha naccehi gītehi,_  
_paricāremahaṃ tadā._  


(278.)

5140\. _Tūriyā āhatā mayhaṃ,_  
_sammatāḷasamāhitā;_  
_Naccantā itthiyo sabbā,_  
_harantiyeva me mano._  


(279.)

5141\. _Celāpikā vāmanikā,_  
_kuñjavāsī timajjhikā;_  
_Laṅghikā sokajjhāyī ca,_  
_parivārenti maṃ sadā._  


(280.)

5142\. _Vetāḷino kumbhathūnī,_  
_naṭā ca naccakā bahū;_  
_Naṭakā nāṭakā ceva,_  
_parivārenti maṃ sadā._  


(281.)

5143\. _Kappakā nhāpakā sūdā,_  
_mālākārā supāsakā;_  
_Jallā mallā ca te sabbe,_  
_parivārenti maṃ sadā._  


(282.)

5144\. _Etesu kīḷamānesu,_  
_sikkhite katupāsane;_  
_Rattindivaṃ na jānāmi,_  
_indova tidasaṅgaṇe._  


(283.)

5145\. _Addhikā pathikā sabbe,_  
_yācakā varakā bahū;_  
_Upagacchanti te niccaṃ,_  
_bhikkhayantā mamaṃ gharaṃ._  


(284.)

5146\. _Samaṇā brāhmaṇā ceva,_  
_puññakkhettā anuttarā;_  
_Vaḍḍhayantā mamaṃ puññaṃ,_  
_āgacchanti mamaṃ gharaṃ._  


(285.)

5147\. _Paṭagā laṭukā sabbe,_  
_nigaṇṭhā pupphasāṭakā;_  
_Tedaṇḍikā ekasikhā,_  
_āgacchanti mamaṃ gharaṃ._  


(286.)

5148\. _Ājīvakā viluttāvī,_  
_godhammā devadhammikā;_  
_Rajojalladharā ete,_  
_āgacchanti mamaṃ gharaṃ._  


(287.)

5149\. _Parittakā santipattā,_  
_kodhapugganikā bahū;_  
_Tapassī vanacārī ca,_  
_āgacchanti mamaṃ gharaṃ._  


(288.)

5150\. _Oḍḍakā damiḷā ceva,_  
_sākuḷā malavāḷakā;_  
_Savarā yonakā ceva,_  
_āgacchanti mamaṃ gharaṃ._  


(289.)

5151\. _Andhakā muṇḍakā sabbe,_  
_koṭalā hanuvindakā;_  
_Ārāvacīnaraṭṭhā ca,_  
_āgacchanti mamaṃ gharaṃ._  


(290.)

5152\. _Alasandakā pallavakā,_  
_dhammarā niggamānusā;_  
_Gehikā cetaputtā ca,_  
_āgacchanti mamaṃ gharaṃ._  


(291.)

5153\. _Mādhurakā kosalakā,_  
_kaliṅgā hatthiporikā;_  
_Isiṇḍā makkalā ceva,_  
_āgacchanti mamaṃ gharaṃ._  


(292.)

5154\. _Celāvakā ārabbhā ca,_  
_oghuḷhā meghalā bahū;_  
_Khuddakā suddakā ceva,_  
_āgacchanti mamaṃ gharaṃ._  


(293.)

5155\. _Rohaṇā sindhavā ceva,_  
_citakā ekakaṇṇikā;_  
_Suraṭṭhā aparantā ca,_  
_āgacchanti mamaṃ gharaṃ._  


(294.)

5156\. _Suppārakā kumārā ca,_  
_mallasovaṇṇabhūmikā;_  
_Vajjītaṅgā ca te sabbe,_  
_āgacchanti mamaṃ gharaṃ._  


(295.)

5157\. _Naḷakārā pesakārā,_  
_cammakārā ca tacchakā;_  
_Kammārā kumbhakārā ca,_  
_āgacchanti mamaṃ gharaṃ._  


(296.)

5158\. _Maṇikārā lohakārā,_  
_soṇṇakārā ca dussikā;_  
_Tipukārā ca te sabbe,_  
_āgacchanti mamaṃ gharaṃ._  


(297.)

5159\. _Usukārā bhamakārā,_  
_pesakārā ca gandhikā;_  
_Rajakā tunnavāyā ca,_  
_āgacchanti mamaṃ gharaṃ._  


(298.)

5160\. _Telikā kaṭṭhahārā ca,_  
_udahārā ca pessikā;_  
_Sūpikā sūparakkhā ca,_  
_āgacchanti mamaṃ gharaṃ._  


(299.)

5161\. _Dovārikā anīkaṭṭhā,_  
_Bandhikā pupphachaḍḍakā;_  
_Hatthāruhā hatthipālā,_  
_Āgacchanti mamaṃ gharaṃ._  


(300.)

5162\. _Ānandassa mahārañño,_  
_mamatthassa adāsahaṃ;_  
_Sattavaṇṇena ratanena,_  
_ūnatthaṃ pūrayāmahaṃ._  


(301.)

5163\. _Ye mayā kittitā sabbe,_  
_nānāvaṇṇā bahū janā;_  
_Tesāhaṃ cittamaññāya,_  
_tappayiṃ ratanenahaṃ._  


(302.)

5164\. _Vaggūsu bhāsamānāsu,_  
_vajjamānāsu bherisu;_  
_Saṅkhesu dhamayantesu,_  
_sakagehe ramāmahaṃ._  


(303.)

5165\. _Bhagavā tamhi samaye,_  
_padumuttaranāyako;_  
_Vasīsatasahassehi,_  
_parikkhīṇāsavehi so._  


(304.)

5166\. _Bhikkhūhi sahito vīthiṃ,_  
_paṭipajjittha cakkhumā;_  
_Obhāsento disā sabbā,_  
_dīparukkhova jotati._  


(305.)

5167\. _Vajjanti bheriyo sabbā,_  
_gacchante lokanāyake;_  
_Pabhā niddhāvate tassa,_  
_sataraṃsīva uggato._  


(306.)

5168\. _Kavāṭantarikāyāpi,_  
_paviṭṭhena ca rasminā;_  
_Antogharesu vipulo,_  
_āloko āsi tāvade._  


(307.)

5169\. _Pabhaṃ disvāna buddhassa,_  
_pārisajje avocahaṃ;_  
_‘Nissaṃsayaṃ buddhaseṭṭho,_  
_imaṃ vīthimupāgato’._  


(308.)

5170\. _Khippaṃ oruyha pāsādā,_  
_agamiṃ antarāpaṇaṃ;_  
_Sambuddhaṃ abhivādetvā,_  
_idaṃ vacanamabraviṃ._  


(309.)

5171\. _‘Anukampatu me buddho,_  
_jalajuttamanāyako;_  
_Vasīsatasahassehi,_  
_adhivāsesi so muni’._  


(310.)

5172\. _Nimantetvāna sambuddhaṃ,_  
_abhinesiṃ sakaṃ gharaṃ;_  
_Tattha annena pānena,_  
_santappesiṃ mahāmuniṃ._  


(311.)

5173\. _Bhuttāviṃ kālamaññāya,_  
_buddhaseṭṭhassa tādino;_  
_Sataṅgikena tūriyena,_  
_buddhaseṭṭhaṃ upaṭṭhahiṃ._  


(312.)

5174\. _Padumuttaro lokavidū,_  
_āhutīnaṃ paṭiggaho;_  
_Antoghare nisīditvā,_  
_imā gāthā abhāsatha._  


(313.)

5175\. _‘Yo maṃ tūriyehupaṭṭhāsi,_  
_annapānañcadāsi me;_  
_Tamahaṃ kittayissāmi,_  
_suṇātha mama bhāsato._  


(314.)

5176\. _Pahūtabhakkho hutvāna,_  
_sahirañño sabhojano;_  
_Catudīpe ekarajjaṃ,_  
_kārayissatiyaṃ naro._  


(315.)

5177\. _Pañca sīle samādāya,_  
_dasakammapathe tato;_  
_Samādāya pavattento,_  
_parisaṃ sikkhāpayissati._  


(316.)

5178\. _Tūriyasatasahassāni,_  
_bheriyo samalaṅkatā;_  
_Vajjayissantimaṃ niccaṃ,_  
_upaṭṭhānassidaṃ phalaṃ._  


(317.)

5179\. _Tiṃsakappasahassāni,_  
_devaloke ramissati;_  
_Catusaṭṭhikkhattuṃ devindo,_  
_devarajjaṃ karissati._  


(318.)

5180\. _Catusaṭṭhikkhattuṃ rājā,_  
_cakkavattī bhavissati;_  
_Padesarajjaṃ vipulaṃ,_  
_gaṇanāto asaṅkhiyaṃ._  


(319.)

5181\. _Kappasatasahassamhi,_  
_okkākakulasambhavo;_  
_Gotamo nāma gottena,_  
_satthā loke bhavissati._  


(320.)

5182\. _Upapajjati yaṃ yoniṃ,_  
_devattaṃ atha mānusaṃ;_  
_Anūnabhogo hutvāna,_  
_manussattaṃ gamissati._  


(321.)

5183\. _Ajjhāyako bhavitvāna,_  
_tiṇṇaṃ vedāna pāragū;_  
_Uttamatthaṃ gavesanto,_  
_carissati mahiṃ imaṃ._  


(322.)

5184\. _So pacchā pabbajitvāna,_  
_sukkamūlena codito;_  
_Gotamassa bhagavato,_  
_sāsanebhiramissati._  


(323.)

5185\. _Ārādhayitvāna sambuddhaṃ,_  
_gotamaṃ sakyapuṅgavaṃ;_  
_Kilese jhāpayitvāna,_  
_arahāyaṃ bhavissati’._  


(324.)

5186\. _Vipine byaggharājāva,_  
_migarājāva kesarī;_  
_Abhīto viharāmajja,_  
_sakyaputtassa sāsane._  


(325.)

5187\. _Devaloke manusse vā,_  
_dalidde duggatimhi vā;_  
_Nibbattiṃ me na passāmi,_  
_upaṭṭhānassidaṃ phalaṃ._  


(326.)

5188\. _Vivekamanuyuttomhi,_  
_upasanto nirūpadhi;_  
_Nāgova bandhanaṃ chetvā,_  
_viharāmi anāsavo._  


(327.)

5189\. _Kilesā jhāpitā mayhaṃ,_  
_…pe…_  
_viharāmi anāsavo._  


(328.)

5190\. _Svāgataṃ vata me āsi,_  
_…pe…_  
_kataṃ buddhassa sāsanaṃ._  


(329.)

5191\. _Paṭisambhidā catasso,_  
_…pe…_  
_kataṃ buddhassa sāsanaṃ”._  


5192\. Itthaṃ sudaṃ āyasmā jatukaṇṇitthero imā gāthāyo abhāsitthāti.

---

5193\. Jatukaṇṇittherassāpadānaṃ navamaṃ.



[Go to previous page (41.8 Todeyyattheraapadāna)](41.8.md) / [Go to parent page (41 Metteyyavagga)](../41.md) / [Go to next page (41.10 Udenattheraapadāna)](41.10.md)


