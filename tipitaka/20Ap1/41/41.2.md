
[Home](/) / [20Ap1 Therāpadānapāḷi](../../20Ap1.md) / [41 Metteyyavagga](../41.md)

# 41.2 Puṇṇakattheraapadāna

* Metteyyavagga

* Puṇṇakattheraapadāna

(29.)

4877\. _“Pabbhārakūṭaṃ nissāya,_  
_sayambhū aparājito;_  
_Ābādhiko ca so buddho,_  
_vasati pabbatantare._  


(30.)

4878\. _Mama assamasāmantā,_  
_panādo āsi tāvade;_  
_Buddhe nibbāyamānamhi,_  
_āloko udapajjatha._  


(31.)

4879\. _Yāvatā vanasaṇḍasmiṃ,_  
_acchakokataracchakā;_  
_Vāḷā ca kesarī sabbe,_  
_abhigajjiṃsu tāvade._  


(32.)

4880\. _Uppātaṃ tamahaṃ disvā,_  
_pabbhāraṃ agamāsahaṃ;_  
_Tatthaddassāsiṃ sambuddhaṃ,_  
_nibbutaṃ aparājitaṃ._  


(33.)

4881\. _Suphullaṃ sālarājaṃva,_  
_sataraṃsiṃva uggataṃ;_  
_Vītaccikaṃva aṅgāraṃ,_  
_nibbutaṃ aparājitaṃ._  


(34.)

4882\. _Tiṇaṃ kaṭṭhañca pūretvā,_  
_citakaṃ tatthakāsahaṃ;_  
_Citakaṃ sukataṃ katvā,_  
_sarīraṃ jhāpayiṃ ahaṃ._  


(35.)

4883\. _Sarīraṃ jhāpayitvāna,_  
_gandhatoyaṃ samokiriṃ;_  
_Antalikkhe ṭhito yakkho,_  
_nāmamaggahi tāvade._  


(36.)

4884\. _‘Yaṃ pūritaṃ tayā kiccaṃ,_  
_sayambhussa mahesino;_  
_Puṇṇako nāma nāmena,_  
_sadā hohi tuvaṃ mune’._  


(37.)

4885\. _Tamhā kāyā cavitvāna,_  
_devalokaṃ agacchahaṃ;_  
_Tattha dibbamayo gandho,_  
_antalikkhā pavassati._  


(38.)

4886\. _Tatrāpi nāmadheyyaṃ me,_  
_puṇṇakoti ahū tadā;_  
_Devabhūto manusso vā,_  
_saṅkappaṃ pūrayāmahaṃ._  


(39.)

4887\. _Idaṃ pacchimakaṃ mayhaṃ,_  
_carimo vattate bhavo;_  
_Idhāpi puṇṇako nāma,_  
_nāmadheyyaṃ pakāsati._  


(40.)

4888\. _Tosayitvāna sambuddhaṃ,_  
_gotamaṃ sakyapuṅgavaṃ;_  
_Sabbāsave pariññāya,_  
_viharāmi anāsavo._  


(41.)

4889\. _Ekanavutito kappe,_  
_yaṃ kammamakariṃ tadā;_  
_Duggatiṃ nābhijānāmi,_  
_tanukiccassidaṃ phalaṃ._  


(42.)

4890\. _Kilesā jhāpitā mayhaṃ,_  
_…pe…_  
_viharāmi anāsavo._  


(43.)

4891\. _Svāgataṃ vata me āsi,_  
_…pe…_  
_kataṃ buddhassa sāsanaṃ._  


(44.)

4892\. _Paṭisambhidā catasso,_  
_…pe…_  
_kataṃ buddhassa sāsanaṃ”._  


4893\. Itthaṃ sudaṃ āyasmā puṇṇako thero imā gāthāyo abhāsitthāti.

---

4894\. Puṇṇakattherassāpadānaṃ dutiyaṃ.



[Go to previous page (41.1 Tissametteyyattheraapadāna)](41.1.md) / [Go to parent page (41 Metteyyavagga)](../41.md) / [Go to next page (41.3 Mettaguttheraapadāna)](41.3.md)


