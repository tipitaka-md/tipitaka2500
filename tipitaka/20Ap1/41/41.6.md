
[Home](/) / [20Ap1 Therāpadānapāḷi](../../20Ap1.md) / [41 Metteyyavagga](../41.md)

# 41.6 Nandakattheraapadāna

* Metteyyavagga

* Nandakattheraapadāna

(161.)

5017\. _“Migaluddo pure āsiṃ,_  
_Araññe kānane ahaṃ;_  
_Pasadaṃ migamesanto,_  
_Sayambhuṃ addasaṃ ahaṃ._  


(162.)

5018\. _Anuruddho nāma sambuddho,_  
_sayambhū aparājito;_  
_Vivekakāmo so dhīro,_  
_vanamajjhogahī tadā._  


(163.)

5019\. _Catudaṇḍe gahetvāna,_  
_catuṭṭhāne ṭhapesahaṃ;_  
_Maṇḍapaṃ sukataṃ katvā,_  
_padmapupphehi chādayiṃ._  


(164.)

5020\. _Maṇḍapaṃ chādayitvāna,_  
_sayambhuṃ abhivādayiṃ;_  
_Dhanuṃ tattheva nikkhippa,_  
_pabbajiṃ anagāriyaṃ._  


(165.)

5021\. _Naciraṃ pabbajitassa,_  
_byādhi me udapajjatha;_  
_Pubbakammaṃ saritvāna,_  
_tattha kālaṅkato ahaṃ._  


(166.)

5022\. _Pubbakammena saṃyutto,_  
_tusitaṃ agamāsahaṃ;_  
_Tattha soṇṇamayaṃ byamhaṃ,_  
_nibbattati yadicchakaṃ._  


(167.)

5023\. _Sahassayuttaṃ hayavāhiṃ,_  
_dibbayānamadhiṭṭhito;_  
_Āruhitvāna taṃ yānaṃ,_  
_gacchāmahaṃ yadicchakaṃ._  


(168.)

5024\. _Tato me niyyamānassa,_  
_devabhūtassa me sato;_  
_Samantā yojanasataṃ,_  
_maṇḍapo me dharīyati._  


(169.)

5025\. _Sayanehaṃ tuvaṭṭāmi,_  
_acchanne pupphasanthate;_  
_Antalikkhā ca padumā,_  
_vassante niccakālikaṃ._  


(170.)

5026\. _Marīcike phandamāne,_  
_tappamāne ca ātape;_  
_Na maṃ tāpeti ātāpo,_  
_maṇḍapassa idaṃ phalaṃ._  


(171.)

5027\. _Duggatiṃ samatikkanto,_  
_apāyā pihitā mama;_  
_Maṇḍape rukkhamūle vā,_  
_santāpo me na vijjati._  


(172.)

5028\. _Mahīsaññaṃ adhiṭṭhāya,_  
_loṇatoyaṃ tarāmahaṃ;_  
_Tassa me sukataṃ kammaṃ,_  
_buddhapūjāyidaṃ phalaṃ._  


(173.)

5029\. _Apathampi pathaṃ katvā,_  
_gacchāmi anilañjase;_  
_Aho me sukataṃ kammaṃ,_  
_buddhapūjāyidaṃ phalaṃ._  


(174.)

5030\. _Pubbenivāsaṃ jānāmi,_  
_dibbacakkhu visodhitaṃ;_  
_Āsavā me parikkhīṇā,_  
_buddhapūjāyidaṃ phalaṃ._  


(175.)

5031\. _Jahitā purimā jāti,_  
_buddhassa oraso ahaṃ;_  
_Dāyādomhi ca saddhamme,_  
_buddhapūjāyidaṃ phalaṃ._  


(176.)

5032\. _Ārādhitomhi sugataṃ,_  
_Gotamaṃ sakyapuṅgavaṃ;_  
_Dhammadhajo dhammadāyādo,_  
_Buddhapūjāyidaṃ phalaṃ._  


(177.)

5033\. _Upaṭṭhitvāna sambuddhaṃ,_  
_gotamaṃ sakyapuṅgavaṃ;_  
_Pāraṅgamaniyaṃ maggaṃ,_  
_apucchiṃ lokanāyakaṃ._  


(178.)

5034\. _Ajjhiṭṭho kathayī buddho,_  
_gambhīraṃ nipuṇaṃ padaṃ;_  
_Tassāhaṃ dhammaṃ sutvāna,_  
_pattomhi āsavakkhayaṃ._  


(179.)

5035\. _Aho me sukataṃ kammaṃ,_  
_parimuttomhi jātiyā;_  
_Sabbāsavaparikkhīṇo,_  
_natthi dāni punabbhavo._  


(180.)

5036\. _Kilesā jhāpitā mayhaṃ,_  
_…pe…_  
_viharāmi anāsavo._  


(181.)

5037\. _Svāgataṃ vata me āsi,_  
_…pe…_  
_kataṃ buddhassa sāsanaṃ._  


(182.)

5038\. _Paṭisambhidā catasso,_  
_…pe…_  
_kataṃ buddhassa sāsanaṃ”._  


5039\. Itthaṃ sudaṃ āyasmā nandako thero imā gāthāyo abhāsitthāti.

---

5040\. Nandakattherassāpadānaṃ chaṭṭhaṃ.



[Go to previous page (41.5 Upasivattheraapadāna)](41.5.md) / [Go to parent page (41 Metteyyavagga)](../41.md) / [Go to next page (41.7 Hemakattheraapadāna)](41.7.md)


