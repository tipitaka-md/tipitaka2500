
[Home](/) / [20Ap1 Therāpadānapāḷi](../../20Ap1.md) / [41 Metteyyavagga](../41.md)

# 41.5 Upasivattheraapadāna

* Metteyyavagga

* Upasivattheraapadāna

(100.)

4954\. _“Himavantassāvidūre,_  
_anomo nāma pabbato;_  
_Assamo sukato mayhaṃ,_  
_paṇṇasālā sumāpitā._  


(101.)

4955\. _Nadī ca sandatī tattha,_  
_supatitthā manoramā;_  
_Anūpatitthe jāyanti,_  
_padumuppalakā bahū._  


(102.)

4956\. _Pāṭhīnā pāvusā macchā,_  
_balajā muñjarohitā;_  
_Macchakacchapasañchannā,_  
_nadikā sandate tadā._  


(103.)

4957\. _Timirā pupphitā tattha,_  
_asokā khuddamālakā;_  
_Punnāgā giripunnāgā,_  
_sampavanti mamassamaṃ._  


(104.)

4958\. _Kuṭajā pupphitā tattha,_  
_tiṇasūlavanāni ca;_  
_Sālā ca saḷalā tattha,_  
_campakā pupphitā bahū._  


(105.)

4959\. _Ajjunā atimuttā ca,_  
_mahānāmā ca pupphitā;_  
_Asanā madhugandhī ca,_  
_pupphitā te mamassame._  


(106.)

4960\. _Uddālakā pāṭalikā,_  
_yūthikā ca piyaṅgukā;_  
_Bimbijālakasañchannā,_  
_samantā aḍḍhayojanaṃ._  


(107.)

4961\. _Mātaggārā sattaliyo,_  
_pāṭalī sinduvārakā;_  
_Aṅkolakā bahū tattha,_  
_tālakuṭṭhi ca pupphitā;_  
_Seleyyakā bahū tattha,_  
_pupphitā mama assame._  


(108.)

4962\. _Etesu pupphajātesu,_  
_sobhanti pādapā bahū;_  
_Samantā tena gandhena,_  
_vāyate mama assamo._  


(109.)

4963\. _Harītakā āmalakā,_  
_ambajambuvibhītakā;_  
_Kolā bhallātakā billā,_  
_phārusakaphalāni ca._  


(110.)

4964\. _Tindukā ca piyālā ca,_  
_madhukā kāsumārayo;_  
_Labujā panasā tattha,_  
_kadalī badarīphalā._  


(111.)

4965\. _Ambāṭakā bahū tattha,_  
_vallikāraphalāni ca;_  
_Bījapūrasapāriyo,_  
_phalitā mama assame._  


(112.)

4966\. _Āḷakā isimuggā ca,_  
_tato modaphalā bahū;_  
_Avaṭā pakkabharitā,_  
_pilakkhudumbarāni ca._  


(113.)

4967\. _Pipphalī marīcā tattha,_  
_nigrodhā ca kapitthanā;_  
_Udumbarakā bahavo,_  
_kaṇḍupaṇṇā ca hariyo._  


(114.)

4968\. _Ete caññe ca bahavo,_  
_phalitā assame mama;_  
_Puppharukkhāpi bahavo,_  
_pupphitā mama assame._  


(115.)

4969\. _Āluvā ca kaḷambā ca,_  
_biḷālī takkalāni ca;_  
_Ālakā tālakā ceva,_  
_vijjanti assame mama._  


(116.)

4970\. _Assamassāvidūre me,_  
_mahājātassaro ahu;_  
_Acchodako sītajalo,_  
_supatittho manoramo._  


(117.)

4971\. _Padumuppalā bahū tattha,_  
_puṇḍarīkasamāyutā;_  
_Mandālakehi sañchannā,_  
_nānāgandhasameritā._  


(118.)

4972\. _Gabbhaṃ gaṇhanti padumā,_  
_aññe pupphanti kesarī;_  
_Opupphapattā tiṭṭhanti,_  
_padumākaṇṇikā bahū._  


(119.)

4973\. _Madhu bhisamhā savati,_  
_khīraṃ sappi mulāḷibhi;_  
_Samantā tena gandhena,_  
_nānāgandhasameritā._  


(120.)

4974\. _Kumudā ambagandhi ca,_  
_nayitā dissare bahū;_  
_Jātassarassānukūlaṃ,_  
_ketakā pupphitā bahū._  


(121.)

4975\. _Suphullā bandhujīvā ca,_  
_setavārī sugandhikā;_  
_Kumbhilā susumārā ca,_  
_gahakā tattha jāyare._  


(122.)

4976\. _Uggāhakā ajagarā,_  
_tattha jātassare bahū;_  
_Pāṭhīnā pāvusā macchā,_  
_balajā muñjarohitā._  


(123.)

4977\. _Macchakacchapasañchannā,_  
_atho papaṭakāhi ca;_  
_Pārevatā ravihaṃsā,_  
_kukutthā ca nadīcarā._  


(124.)

4978\. _Dindibhā cakkavākā ca,_  
_pampakā jīvajīvakā;_  
_Kalandakā ukkusā ca,_  
_senakā uddharā bahū._  


(125.)

4979\. _Koṭṭhakā sukapotā ca,_  
_tuliyā camarā bahū;_  
_Kāreniyo ca tilakā,_  
_upajīvanti taṃ saraṃ._  


(126.)

4980\. _Sīhā byagghā ca dīpī ca,_  
_acchakokataracchakā;_  
_Vānarā kinnarā ceva,_  
_dissanti mama assame._  


(127.)

4981\. _Tāni gandhāni ghāyanto,_  
_bhakkhayanto phalānahaṃ;_  
_Gandhodakaṃ pivanto ca,_  
_vasāmi mama assame._  


(128.)

4982\. _Eṇīmigā varāhā ca,_  
_pasadā khuddarūpakā;_  
_Aggikā jotikā ceva,_  
_vasanti mama assame._  


(129.)

4983\. _Haṃsā koñcā mayūrā ca,_  
_sālikāpi ca kokilā;_  
_Majjārikā bahū tattha,_  
_kosikā poṭṭhasīsakā._  


(130.)

4984\. _Pisācā dānavā ceva,_  
_kumbhaṇḍā rakkhasā bahū;_  
_Garuḷā pannagā ceva,_  
_vasanti mama assame._  


(131.)

4985\. _Mahānubhāvā isayo,_  
_santacittā samāhitā;_  
_Kamaṇḍaludharā sabbe,_  
_ajinuttaravāsanā;_  
_Jaṭābhārabharitāva,_  
_vasanti mama assame._  


(132.)

4986\. _Yugamattañca pekkhantā,_  
_nipakā santavuttino;_  
_Lābhālābhena santuṭṭhā,_  
_vasanti mama assame._  


(133.)

4987\. _Vākacīraṃ dhunantā te,_  
_phoṭentājinacammakaṃ;_  
_Sabalehi upatthaddhā,_  
_gacchanti ambare tadā._  


(134.)

4988\. _Na te dakaṃ āharanti,_  
_kaṭṭhaṃ vā aggidārukaṃ;_  
_Sayañca upasampannā,_  
_pāṭihīrassidaṃ phalaṃ._  


(135.)

4989\. _Lohadoṇiṃ gahetvāna,_  
_vanamajjhe vasanti te;_  
_Kuñjarāva mahānāgā,_  
_asambhītāva kesarī._  


(136.)

4990\. _Aññe gacchanti goyānaṃ,_  
_aññe pubbavidehakaṃ;_  
_Aññe ca uttarakuruṃ,_  
_sakaṃ balamavassitā._  


(137.)

4991\. _Tato piṇḍaṃ āharitvā,_  
_paribhuñjanti ekato;_  
_Sabbesaṃ pakkamantānaṃ,_  
_uggatejāna tādinaṃ._  


(138.)

4992\. _Ajinacammasaddena,_  
_vanaṃ saddāyate tadā;_  
_Edisā te mahāvīra,_  
_sissā uggatapā mama._  


(139.)

4993\. _Parivuto ahaṃ tehi,_  
_vasāmi mama assame;_  
_Tositā sakakammena,_  
_vinītāpi samāgatā._  


(140.)

4994\. _Ārādhayiṃsu maṃ ete,_  
_sakakammābhilāsino;_  
_Sīlavanto ca nipakā,_  
_appamaññāsu kovidā._  


(141.)

4995\. _Padumuttaro lokavidū,_  
_āhutīnaṃ paṭiggaho;_  
_Samayaṃ saṃviditvāna,_  
_upagacchi vināyako._  


(142.)

4996\. _Upagantvāna sambuddho,_  
_ātāpī nipako muni;_  
_Pattaṃ paggayha sambuddho,_  
_bhikkhāya mamupāgami._  


(143.)

4997\. _Upāgataṃ mahāvīraṃ,_  
_jalajuttamanāyakaṃ;_  
_Tiṇasantharaṃ paññāpetvā,_  
_sālapupphehi okiriṃ._  


(144.)

4998\. _Nisādetvāna sambuddhaṃ,_  
_haṭṭho saṃviggamānaso;_  
_Khippaṃ pabbatamāruyha,_  
_agaḷuṃ aggahiṃ ahaṃ._  


(145.)

4999\. _Kumbhamattaṃ gahetvāna,_  
_panasaṃ devagandhikaṃ;_  
_Khandhe āropayitvāna,_  
_upagacchiṃ vināyakaṃ._  


(146.)

5000\. _Phalaṃ buddhassa datvāna,_  
_agaḷuṃ anulimpahaṃ;_  
_Pasannacitto sumano,_  
_buddhaseṭṭhaṃ avandihaṃ._  


(147.)

5001\. _Padumuttaro lokavidū,_  
_āhutīnaṃ paṭiggaho;_  
_Isimajjhe nisīditvā,_  
_imā gāthā abhāsatha._  


(148.)

5002\. _‘Yo me phalañca agaḷuṃ,_  
_āsanañca adāsi me;_  
_Tamahaṃ kittayissāmi,_  
_suṇātha mama bhāsato._  


(149.)

5003\. _Gāme vā yadi vāraññe,_  
_pabbhāresu guhāsu vā;_  
_Imassa cittamaññāya,_  
_nibbattissati bhojanaṃ._  


(150.)

5004\. _Devaloke manusse vā,_  
_upapanno ayaṃ naro;_  
_Bhojanehi ca vatthehi,_  
_parisaṃ tappayissati._  


(151.)

5005\. _Upapajjati yaṃ yoniṃ,_  
_devattaṃ atha mānusaṃ;_  
_Akkhobhabhogo hutvāna,_  
_saṃsarissatiyaṃ naro._  


(152.)

5006\. _Tiṃsakappasahassāni,_  
_devaloke ramissati;_  
_Sahassakkhattuṃ rājā ca,_  
_cakkavattī bhavissati._  


(153.)

5007\. _Ekasattatikkhattuñca,_  
_devarajjaṃ karissati;_  
_Padesarajjaṃ vipulaṃ,_  
_gaṇanāto asaṅkhiyaṃ._  


(154.)

5008\. _Kappasatasahassamhi,_  
_okkākakulasambhavo;_  
_Gotamo nāma gottena,_  
_satthā loke bhavissati._  


(155.)

5009\. _Tassa dhammesu dāyādo,_  
_oraso dhammanimmito; ( )_  
_Sabbāsave pariññāya,_  
_viharissatināsavo’._  


(156.)

5010\. _Suladdhalābho laddho me,_  
_yohaṃ addakkhiṃ nāyakaṃ;_  
_Tisso vijjā anuppattā,_  
_kataṃ buddhassa sāsanaṃ._  


(157.)

5011\. _Gāme vā yadi vāraññe,_  
_pabbhāresu guhāsu vā;_  
_Mama saṅkappamaññāya,_  
_bhojanaṃ hoti me sadā._  


(158.)

5012\. _Kilesā jhāpitā mayhaṃ,_  
_…pe…_  
_viharāmi anāsavo._  


(159.)

5013\. _Svāgataṃ vata me āsi,_  
_…pe…_  
_kataṃ buddhassa sāsanaṃ._  


(160.)

5014\. _Paṭisambhidā catasso,_  
_…pe…_  
_kataṃ buddhassa sāsanaṃ”._  


5015\. Itthaṃ sudaṃ āyasmā upasivo thero imā gāthāyo abhāsitthāti.

---

5016\. Upasivattherassāpadānaṃ pañcamaṃ.



[Go to previous page (41.4.1 Setudānaānisaṃsa)](41.4/41.4.1.md) / [Go to parent page (41 Metteyyavagga)](../41.md) / [Go to next page (41.6 Nandakattheraapadāna)](41.6.md)


