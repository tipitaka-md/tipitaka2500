
[Home](/) / [20Ap1 Therāpadānapāḷi](/tipitaka/20Ap1.md) / [41 Metteyyavagga](/tipitaka/20Ap1/41.md)

# 𑁪𑁧𑁇𑁩 𑀫𑁂𑀢𑁆𑀢𑀕𑀼𑀢𑁆𑀣𑁂𑀭𑀅𑀧𑀤𑀸𑀦

### 𑀫𑁂𑀢𑁆𑀢𑁂𑀬𑁆𑀬𑀯𑀕𑁆𑀕

### 𑀫𑁂𑀢𑁆𑀢𑀕𑀼𑀢𑁆𑀣𑁂𑀭𑀅𑀧𑀤𑀸𑀦

(45.)

4895\. _“𑀳𑀺𑀫𑀯𑀦𑁆𑀢𑀲𑁆𑀲𑀸𑀯𑀺𑀤𑀽𑀭𑁂,_  
_𑀅𑀲𑁄𑀓𑁄 𑀦𑀸𑀫 𑀧𑀩𑁆𑀩𑀢𑁄;_  
_𑀢𑀢𑁆𑀣𑀸𑀲𑀺 𑀅𑀲𑁆𑀲𑀫𑁄 𑀫𑀬𑁆𑀳𑀁,_  
_𑀯𑀺𑀲𑁆𑀲𑀓𑀫𑁆𑀫𑁂𑀦 𑀫𑀸𑀧𑀺𑀢𑁄𑁇_  


(46.)

4896\. _𑀲𑀼𑀫𑁂𑀥𑁄 𑀦𑀸𑀫 𑀲𑀫𑁆𑀩𑀼𑀤𑁆𑀥𑁄,_  
_𑀅𑀕𑁆𑀕𑁄 𑀓𑀸𑀭𑀼𑀡𑀺𑀓𑁄 𑀫𑀼𑀦𑀺;_  
_𑀦𑀺𑀯𑀸𑀲𑀬𑀺𑀢𑁆𑀯𑀸 𑀧𑀼𑀩𑁆𑀩𑀡𑁆𑀳𑁂,_  
_𑀧𑀺𑀡𑁆𑀟𑀸𑀬 𑀫𑁂 𑀉𑀧𑀸𑀕𑀫𑀺𑁇_  


(47.)

4897\. _𑀉𑀧𑀸𑀕𑀢𑀁 𑀫𑀳𑀸𑀯𑀻𑀭𑀁,_  
_𑀲𑀼𑀫𑁂𑀥𑀁 𑀮𑁄𑀓𑀦𑀸𑀬𑀓𑀁;_  
_𑀧𑀕𑁆𑀕𑀬𑁆𑀳 𑀲𑀼𑀕𑀢𑀧𑀢𑁆𑀢𑀁,_  
_𑀲𑀧𑁆𑀧𑀺𑀢𑁂𑀮𑀁 𑀅𑀧𑀽𑀭𑀬𑀺𑀁𑁇_  


(48.)

4898\. _𑀤𑀢𑁆𑀯𑀸𑀦𑀳𑀁 𑀩𑀼𑀤𑁆𑀥𑀲𑁂𑀝𑁆𑀞𑁂,_  
_𑀲𑀼𑀫𑁂𑀥𑁂 𑀮𑁄𑀓𑀦𑀸𑀬𑀓𑁂;_  
_𑀅𑀜𑁆𑀚𑀮𑀺𑀁 𑀧𑀕𑁆𑀕𑀳𑁂𑀢𑁆𑀯𑀸𑀦,_  
_𑀪𑀺𑀬𑁆𑀬𑁄 𑀳𑀸𑀲𑀁 𑀚𑀦𑁂𑀲𑀳𑀁𑁇_  


(49.)

4899\. _𑀇𑀫𑀺𑀦𑀸 𑀲𑀧𑁆𑀧𑀺𑀤𑀸𑀦𑁂𑀦,_  
_𑀘𑁂𑀢𑀦𑀸𑀧𑀡𑀺𑀥𑀻𑀳𑀺 𑀘;_  
_𑀤𑁂𑀯𑀪𑀽𑀢𑁄 𑀫𑀦𑀼𑀲𑁆𑀲𑁄 𑀯𑀸,_  
_𑀮𑀪𑀸𑀫𑀺 𑀯𑀺𑀧𑀼𑀮𑀁 𑀲𑀼𑀔𑀁𑁇_  


(50.)

4900\. _𑀯𑀺𑀦𑀺𑀧𑀸𑀢𑀁 𑀯𑀺𑀯𑀚𑁆𑀚𑁂𑀢𑁆𑀯𑀸,_  
_𑀲𑀁𑀲𑀭𑀸𑀫𑀺 𑀪𑀯𑀸𑀪𑀯𑁂;_  
_𑀢𑀢𑁆𑀣 𑀘𑀺𑀢𑁆𑀢𑀁 𑀧𑀡𑀺𑀥𑀺𑀢𑁆𑀯𑀸,_  
_𑀮𑀪𑀸𑀫𑀺 𑀅𑀘𑀮𑀁 𑀧𑀤𑀁𑁇_  


(51.)

4901\. _‘𑀮𑀸𑀪𑀸 𑀢𑀼𑀬𑁆𑀳𑀁 𑀲𑀼𑀮𑀤𑁆𑀥𑀁 𑀢𑁂,_  
_𑀬𑀁 𑀫𑀁 𑀅𑀤𑁆𑀤𑀓𑁆𑀔𑀺 𑀩𑁆𑀭𑀸𑀳𑁆𑀫𑀡;_  
_𑀫𑀫 𑀤𑀲𑁆𑀲𑀦𑀫𑀸𑀕𑀫𑁆𑀫,_  
_𑀅𑀭𑀳𑀢𑁆𑀢𑀁 𑀪𑀯𑀺𑀲𑁆𑀲𑀢𑀺𑁇_  


(52.)

4902\. _𑀯𑀺𑀲𑁆𑀲𑀢𑁆𑀣𑁄 𑀳𑁄𑀳𑀺 𑀫𑀸 𑀪𑀸𑀬𑀺,_  
_𑀅𑀥𑀺𑀕𑀦𑁆𑀢𑁆𑀯𑀸 𑀫𑀳𑀸𑀬𑀲𑀁;_  
_𑀫𑀫𑀜𑁆𑀳𑀺 𑀲𑀧𑁆𑀧𑀺𑀁 𑀤𑀢𑁆𑀯𑀸𑀦,_  
_𑀧𑀭𑀺𑀫𑁄𑀓𑁆𑀔𑀲𑀺 𑀚𑀸𑀢𑀺𑀬𑀸’𑁇_  


(53.)

4903\. _𑀇𑀫𑀺𑀦𑀸 𑀲𑀧𑁆𑀧𑀺𑀤𑀸𑀦𑁂𑀦,_  
_𑀘𑁂𑀢𑀦𑀸𑀧𑀡𑀺𑀥𑀻𑀳𑀺 𑀘;_  
_𑀤𑁂𑀯𑀪𑀽𑀢𑁄 𑀫𑀦𑀼𑀲𑁆𑀲𑁄 𑀯𑀸,_  
_𑀮𑀪𑀲𑁂 𑀯𑀺𑀧𑀼𑀮𑀁 𑀲𑀼𑀔𑀁𑁇_  


(54.)

4904\. _𑀇𑀫𑀺𑀦𑀸 𑀲𑀧𑁆𑀧𑀺𑀤𑀸𑀦𑁂𑀦,_  
_𑀫𑁂𑀢𑁆𑀢𑀘𑀺𑀢𑁆𑀢𑀯𑀢𑀸𑀬 𑀘;_  
_𑀅𑀝𑁆𑀞𑀸𑀭𑀲𑁂 𑀓𑀧𑁆𑀧𑀲𑀢𑁂,_  
_𑀤𑁂𑀯𑀮𑁄𑀓𑁂 𑀭𑀫𑀺𑀲𑁆𑀲𑀲𑀺𑁇_  


(55.)

4905\. _𑀅𑀝𑁆𑀞𑀢𑀺𑀁𑀲𑀢𑀺𑀓𑁆𑀔𑀢𑁆𑀢𑀼𑀜𑁆𑀘,_  
_𑀤𑁂𑀯𑀭𑀸𑀚𑀸 𑀪𑀯𑀺𑀲𑁆𑀲𑀲𑀺;_  
_𑀧𑀤𑁂𑀲𑀭𑀚𑁆𑀚𑀁 𑀯𑀺𑀧𑀼𑀮𑀁,_  
_𑀕𑀡𑀦𑀸𑀢𑁄 𑀅𑀲𑀗𑁆𑀔𑀺𑀬𑀁𑁇_  


(56.)

4906\. _𑀏𑀓𑀧𑀜𑁆𑀜𑀸𑀲𑀓𑁆𑀔𑀢𑁆𑀢𑀼𑀜𑁆𑀘,_  
_𑀘𑀓𑁆𑀓𑀯𑀢𑁆𑀢𑀻 𑀪𑀯𑀺𑀲𑁆𑀲𑀲𑀺;_  
_𑀘𑀸𑀢𑀼𑀭𑀦𑁆𑀢𑁄 𑀯𑀺𑀚𑀺𑀢𑀸𑀯𑀻,_  
_𑀚𑀫𑁆𑀩𑀼𑀫𑀡𑁆𑀟𑀲𑁆𑀲 𑀇𑀲𑁆𑀲𑀭𑁄𑁇_  


(57.)

4907\. _𑀫𑀳𑀸𑀲𑀫𑀼𑀤𑁆𑀤𑁄𑀯𑀓𑁆𑀔𑁄𑀪𑁄,_  
_𑀤𑀼𑀤𑁆𑀥𑀭𑁄 𑀧𑀣𑀯𑀻 𑀬𑀣𑀸;_  
_𑀏𑀯𑀫𑁂𑀯𑀁 𑀘 𑀢𑁂 𑀪𑁄𑀕𑀸,_  
_𑀅𑀧𑁆𑀧𑀫𑁂𑀬𑁆𑀬𑀸 𑀪𑀯𑀺𑀲𑁆𑀲𑀭𑁂𑁇_  


(58.)

4908\. _𑀲𑀝𑁆𑀞𑀺𑀓𑁄𑀝𑀻 𑀳𑀺𑀭𑀜𑁆𑀜𑀲𑁆𑀲,_  
_𑀘𑀚𑀺𑀢𑁆𑀯𑀸 𑀧𑀩𑁆𑀩𑀚𑀺𑀁 𑀅𑀳𑀁;_  
_𑀓𑀺𑀁 𑀓𑀼𑀲𑀮𑀁 𑀕𑀯𑁂𑀲𑀦𑁆𑀢𑁄,_  
_𑀩𑀸𑀯𑀭𑀺𑀁 𑀉𑀧𑀲𑀗𑁆𑀓𑀫𑀺𑀁𑁇_  


(59.)

4909\. _𑀢𑀢𑁆𑀣 𑀫𑀦𑁆𑀢𑁂 𑀅𑀥𑀻𑀬𑀸𑀫𑀺,_  
_𑀙𑀍𑀅𑀗𑁆𑀕𑀁 𑀦𑀸𑀫 𑀮𑀓𑁆𑀔𑀡𑀁;_  
_𑀢𑀫𑀦𑁆𑀥𑀓𑀸𑀭𑀁 𑀯𑀺𑀥𑀫𑀁,_  
_𑀉𑀧𑁆𑀧𑀚𑁆𑀚𑀺 𑀢𑁆𑀯𑀁 𑀫𑀳𑀸𑀫𑀼𑀦𑀺𑁇_  


(60.)

4910\. _𑀢𑀯 𑀤𑀲𑁆𑀲𑀦𑀓𑀸𑀫𑁄𑀳𑀁,_  
_𑀆𑀕𑀢𑁄𑀫𑁆𑀳𑀺 𑀫𑀳𑀸𑀫𑀼𑀦𑀺;_  
_𑀢𑀯 𑀥𑀫𑁆𑀫𑀁 𑀲𑀼𑀡𑀺𑀢𑁆𑀯𑀸𑀦,_  
_𑀧𑀢𑁆𑀢𑁄𑀫𑁆𑀳𑀺 𑀅𑀘𑀮𑀁 𑀧𑀤𑀁𑁇_  


(61.)

4911\. _𑀢𑀺𑀁𑀲𑀓𑀧𑁆𑀧𑀲𑀳𑀲𑁆𑀲𑀫𑁆𑀳𑀺,_  
_𑀲𑀧𑁆𑀧𑀺𑀁 𑀩𑀼𑀤𑁆𑀥𑀲𑁆𑀲𑀤𑀸𑀲𑀳𑀁;_  
_𑀏𑀢𑁆𑀣𑀦𑁆𑀢𑀭𑁂 𑀦𑀸𑀪𑀺𑀚𑀸𑀦𑁂,_  
_𑀲𑀧𑁆𑀧𑀺𑀁 𑀯𑀺𑀜𑁆𑀜𑀸𑀧𑀺𑀢𑀁 𑀫𑀬𑀸𑁇_  


(62.)

4912\. _𑀫𑀫 𑀲𑀗𑁆𑀓𑀧𑁆𑀧𑀫𑀜𑁆𑀜𑀸𑀬,_  
_𑀉𑀧𑁆𑀧𑀚𑁆𑀚𑀢𑀺 𑀬𑀤𑀺𑀘𑁆𑀙𑀓𑀁;_  
_𑀘𑀺𑀢𑁆𑀢𑀫𑀜𑁆𑀜𑀸𑀬 𑀦𑀺𑀩𑁆𑀩𑀢𑁆𑀢𑀁,_  
_𑀲𑀩𑁆𑀩𑁂 𑀲𑀦𑁆𑀢𑀧𑁆𑀧𑀬𑀸𑀫𑀳𑀁𑁇_  


(63.)

4913\. _𑀅𑀳𑁄 𑀩𑀼𑀤𑁆𑀥𑀸 𑀅𑀳𑁄 𑀥𑀫𑁆𑀫𑀸,_  
_𑀅𑀳𑁄 𑀦𑁄 𑀲𑀢𑁆𑀣𑀼 𑀲𑀫𑁆𑀧𑀤𑀸;_  
_𑀣𑁄𑀓𑀜𑁆𑀳𑀺 𑀲𑀧𑁆𑀧𑀺𑀁 𑀤𑀢𑁆𑀯𑀸𑀦,_  
_𑀅𑀧𑁆𑀧𑀫𑁂𑀬𑁆𑀬𑀁 𑀮𑀪𑀸𑀫𑀳𑀁𑁇_  


(64.)

4914\. _𑀫𑀳𑀸𑀲𑀫𑀼𑀤𑁆𑀤𑁂 𑀉𑀤𑀓𑀁,_  
_𑀬𑀸𑀯𑀢𑀸 𑀦𑁂𑀭𑀼𑀧𑀲𑁆𑀲𑀢𑁄;_  
_𑀫𑀫 𑀲𑀧𑁆𑀧𑀺𑀁 𑀉𑀧𑀸𑀤𑀸𑀬,_  
_𑀓𑀮𑀪𑀸𑀕𑀁 𑀦 𑀳𑁂𑀲𑁆𑀲𑀢𑀺𑁇_  


(65.)

4915\. _𑀬𑀸𑀯𑀢𑀸 𑀘𑀓𑁆𑀓𑀯𑀸𑀍𑀅𑀲𑁆𑀲,_  
_𑀓𑀭𑀺𑀬𑀦𑁆𑀢𑀲𑁆𑀲 𑀭𑀸𑀲𑀺𑀢𑁄;_  
_𑀫𑀫 𑀦𑀺𑀩𑁆𑀩𑀢𑁆𑀢𑀯𑀢𑁆𑀣𑀸𑀦𑀁,_  
_𑀑𑀓𑀸𑀲𑁄 𑀲𑁄 𑀦 𑀲𑀫𑁆𑀫𑀢𑀺𑁇_  


(66.)

4916\. _𑀧𑀩𑁆𑀩𑀢𑀭𑀸𑀚𑀸 𑀳𑀺𑀫𑀯𑀸,_  
_𑀧𑀯𑀭𑁄𑀧𑀺 𑀲𑀺𑀮𑀼𑀘𑁆𑀘𑀬𑁄;_  
_𑀫𑀫𑀸𑀦𑀼𑀮𑀺𑀢𑁆𑀢𑀕𑀦𑁆𑀥𑀲𑁆𑀲,_  
_𑀉𑀧𑀦𑀺𑀥𑀺𑀁 𑀦 𑀳𑁂𑀲𑁆𑀲𑀢𑀺𑁇_  


(67.)

4917\. _𑀯𑀢𑁆𑀣𑀁 𑀕𑀦𑁆𑀥𑀜𑁆𑀘 𑀲𑀧𑁆𑀧𑀺𑀜𑁆𑀘,_  
_𑀅𑀜𑁆𑀜𑀜𑁆𑀘 𑀤𑀺𑀝𑁆𑀞𑀥𑀫𑁆𑀫𑀺𑀓𑀁;_  
_𑀅𑀲𑀗𑁆𑀔𑀢𑀜𑁆𑀘 𑀦𑀺𑀩𑁆𑀩𑀸𑀦𑀁,_  
_𑀲𑀧𑁆𑀧𑀺𑀤𑀸𑀦𑀲𑁆𑀲𑀺𑀤𑀁 𑀨𑀮𑀁𑁇_  


(68.)

4918\. _𑀲𑀢𑀺𑀧𑀝𑁆𑀞𑀸𑀦𑀲𑀬𑀦𑁄,_  
_𑀲𑀫𑀸𑀥𑀺𑀛𑀸𑀦𑀕𑁄𑀘𑀭𑁄;_  
_𑀩𑁄𑀚𑁆𑀛𑀗𑁆𑀕𑀪𑁄𑀚𑀦𑁄 𑀅𑀚𑁆𑀚,_  
_𑀲𑀧𑁆𑀧𑀺𑀤𑀸𑀦𑀲𑁆𑀲𑀺𑀤𑀁 𑀨𑀮𑀁𑁇_  


(69.)

4919\. _𑀓𑀺𑀮𑁂𑀲𑀸 𑀛𑀸𑀧𑀺𑀢𑀸 𑀫𑀬𑁆𑀳𑀁,_  
_…𑀧𑁂…_  
_𑀯𑀺𑀳𑀭𑀸𑀫𑀺 𑀅𑀦𑀸𑀲𑀯𑁄𑁇_  


(70.)

4920\. _𑀲𑁆𑀯𑀸𑀕𑀢𑀁 𑀯𑀢 𑀫𑁂 𑀆𑀲𑀺,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁𑁇_  


(71.)

4921\. _𑀧𑀝𑀺𑀲𑀫𑁆𑀪𑀺𑀤𑀸 𑀘𑀢𑀲𑁆𑀲𑁄,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁”𑁇_  


4922\. 𑀇𑀢𑁆𑀣𑀁 𑀲𑀼𑀤𑀁 𑀆𑀬𑀲𑁆𑀫𑀸 𑀫𑁂𑀢𑁆𑀢𑀕𑀽 𑀣𑁂𑀭𑁄 𑀇𑀫𑀸 𑀕𑀸𑀣𑀸𑀬𑁄 𑀅𑀪𑀸𑀲𑀺𑀢𑁆𑀣𑀸𑀢𑀺𑁇

---

4923\. 𑀫𑁂𑀢𑁆𑀢𑀕𑀼𑀢𑁆𑀣𑁂𑀭𑀲𑁆𑀲𑀸𑀧𑀤𑀸𑀦𑀁 𑀢𑀢𑀺𑀬𑀁𑁇



[Go to previous page (41.2 Puṇṇakattheraapadāna)](/tipitaka/20Ap1/41/41.2.md) / [Go to parent page (41 Metteyyavagga)](/tipitaka/20Ap1/41.md) / [Go to next page (41.4 Dhotakattheraapadāna)](/tipitaka/20Ap1/41/41.4.md)


