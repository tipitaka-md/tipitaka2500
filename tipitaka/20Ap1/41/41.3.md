
[Home](/) / [20Ap1 Therāpadānapāḷi](../../20Ap1.md) / [41 Metteyyavagga](../41.md)

# 41.3 Mettaguttheraapadāna

* Metteyyavagga

* Mettaguttheraapadāna

(45.)

4895\. _“Himavantassāvidūre,_  
_asoko nāma pabbato;_  
_Tatthāsi assamo mayhaṃ,_  
_vissakammena māpito._  


(46.)

4896\. _Sumedho nāma sambuddho,_  
_aggo kāruṇiko muni;_  
_Nivāsayitvā pubbaṇhe,_  
_piṇḍāya me upāgami._  


(47.)

4897\. _Upāgataṃ mahāvīraṃ,_  
_sumedhaṃ lokanāyakaṃ;_  
_Paggayha sugatapattaṃ,_  
_sappitelaṃ apūrayiṃ._  


(48.)

4898\. _Datvānahaṃ buddhaseṭṭhe,_  
_sumedhe lokanāyake;_  
_Añjaliṃ paggahetvāna,_  
_bhiyyo hāsaṃ janesahaṃ._  


(49.)

4899\. _Iminā sappidānena,_  
_cetanāpaṇidhīhi ca;_  
_Devabhūto manusso vā,_  
_labhāmi vipulaṃ sukhaṃ._  


(50.)

4900\. _Vinipātaṃ vivajjetvā,_  
_saṃsarāmi bhavābhave;_  
_Tattha cittaṃ paṇidhitvā,_  
_labhāmi acalaṃ padaṃ._  


(51.)

4901\. _‘Lābhā tuyhaṃ suladdhaṃ te,_  
_yaṃ maṃ addakkhi brāhmaṇa;_  
_Mama dassanamāgamma,_  
_arahattaṃ bhavissati._  


(52.)

4902\. _Vissattho hohi mā bhāyi,_  
_adhigantvā mahāyasaṃ;_  
_Mamañhi sappiṃ datvāna,_  
_parimokkhasi jātiyā’._  


(53.)

4903\. _Iminā sappidānena,_  
_cetanāpaṇidhīhi ca;_  
_Devabhūto manusso vā,_  
_labhase vipulaṃ sukhaṃ._  


(54.)

4904\. _Iminā sappidānena,_  
_mettacittavatāya ca;_  
_Aṭṭhārase kappasate,_  
_devaloke ramissasi._  


(55.)

4905\. _Aṭṭhatiṃsatikkhattuñca,_  
_devarājā bhavissasi;_  
_Padesarajjaṃ vipulaṃ,_  
_gaṇanāto asaṅkhiyaṃ._  


(56.)

4906\. _Ekapaññāsakkhattuñca,_  
_cakkavattī bhavissasi;_  
_Cāturanto vijitāvī,_  
_jambumaṇḍassa issaro._  


(57.)

4907\. _Mahāsamuddovakkhobho,_  
_duddharo pathavī yathā;_  
_Evamevaṃ ca te bhogā,_  
_appameyyā bhavissare._  


(58.)

4908\. _Saṭṭhikoṭī hiraññassa,_  
_cajitvā pabbajiṃ ahaṃ;_  
_Kiṃ kusalaṃ gavesanto,_  
_bāvariṃ upasaṅkamiṃ._  


(59.)

4909\. _Tattha mante adhīyāmi,_  
_chaḷaṅgaṃ nāma lakkhaṇaṃ;_  
_Tamandhakāraṃ vidhamaṃ,_  
_uppajji tvaṃ mahāmuni._  


(60.)

4910\. _Tava dassanakāmohaṃ,_  
_āgatomhi mahāmuni;_  
_Tava dhammaṃ suṇitvāna,_  
_pattomhi acalaṃ padaṃ._  


(61.)

4911\. _Tiṃsakappasahassamhi,_  
_sappiṃ buddhassadāsahaṃ;_  
_Etthantare nābhijāne,_  
_sappiṃ viññāpitaṃ mayā._  


(62.)

4912\. _Mama saṅkappamaññāya,_  
_uppajjati yadicchakaṃ;_  
_Cittamaññāya nibbattaṃ,_  
_sabbe santappayāmahaṃ._  


(63.)

4913\. _Aho buddhā aho dhammā,_  
_aho no satthu sampadā;_  
_Thokañhi sappiṃ datvāna,_  
_appameyyaṃ labhāmahaṃ._  


(64.)

4914\. _Mahāsamudde udakaṃ,_  
_yāvatā nerupassato;_  
_Mama sappiṃ upādāya,_  
_kalabhāgaṃ na hessati._  


(65.)

4915\. _Yāvatā cakkavāḷassa,_  
_kariyantassa rāsito;_  
_Mama nibbattavatthānaṃ,_  
_okāso so na sammati._  


(66.)

4916\. _Pabbatarājā himavā,_  
_pavaropi siluccayo;_  
_Mamānulittagandhassa,_  
_upanidhiṃ na hessati._  


(67.)

4917\. _Vatthaṃ gandhañca sappiñca,_  
_aññañca diṭṭhadhammikaṃ;_  
_Asaṅkhatañca nibbānaṃ,_  
_sappidānassidaṃ phalaṃ._  


(68.)

4918\. _Satipaṭṭhānasayano,_  
_samādhijhānagocaro;_  
_Bojjhaṅgabhojano ajja,_  
_sappidānassidaṃ phalaṃ._  


(69.)

4919\. _Kilesā jhāpitā mayhaṃ,_  
_…pe…_  
_viharāmi anāsavo._  


(70.)

4920\. _Svāgataṃ vata me āsi,_  
_…pe…_  
_kataṃ buddhassa sāsanaṃ._  


(71.)

4921\. _Paṭisambhidā catasso,_  
_…pe…_  
_kataṃ buddhassa sāsanaṃ”._  


4922\. Itthaṃ sudaṃ āyasmā mettagū thero imā gāthāyo abhāsitthāti.

---

4923\. Mettaguttherassāpadānaṃ tatiyaṃ.



[Go to previous page (41.2 Puṇṇakattheraapadāna)](41.2.md) / [Go to parent page (41 Metteyyavagga)](../41.md) / [Go to next page (41.4 Dhotakattheraapadāna)](41.4.md)


