
[Home](/) / [20Ap1 Therāpadānapāḷi](../../20Ap1.md) / [41 Metteyyavagga](../41.md)

# 41.8 Todeyyattheraapadāna

* Metteyyavagga

* Todeyyattheraapadāna

(224.)

5084\. _“Rājāsi vijayo nāma,_  
_ketumatīpuruttame;_  
_Sūro vikkamasampanno,_  
_puramajjhāvasī tadā._  


(225.)

5085\. _Tassa rañño pamattassa,_  
_aṭaviyo samuṭṭhahuṃ;_  
_Otārā tuṇḍikā ceva,_  
_raṭṭhaṃ viddhaṃsayuṃ tadā._  


(226.)

5086\. _Paccante kupite khippaṃ,_  
_sannipātesirindamo;_  
_Bhaṭe ceva balatthe ca,_  
_ariṃ niggāhayi tadā._  


(227.)

5087\. _Hatthārohā anīkaṭṭhā,_  
_sūrā ca cammayodhino;_  
_Dhanuggahā ca uggā ca,_  
_sabbe sannipatuṃ tadā._  


(228.)

5088\. _Āḷārikā ca kappakā,_  
_nhāpakā mālakārakā;_  
_Sūrā vijitasaṅgāmā,_  
_sabbe sannipatuṃ tadā._  


(229.)

5089\. _Khaggahatthā ca purisā,_  
_cāpahatthā ca vammino;_  
_Luddā vijitasaṅgāmā,_  
_sabbe sannipatuṃ tadā._  


(230.)

5090\. _Tidhāpabhinnā mātaṅgā,_  
_kuñjarā saṭṭhihāyanā;_  
_Suvaṇṇakacchālaṅkārā,_  
_sabbe sannipatuṃ tadā._  


(231.)

5091\. _Khamā sītassa uṇhassa,_  
_ukkāruharaṇassa ca;_  
_Yodhājīvā katakammā,_  
_sabbe sannipatuṃ tadā._  


(232.)

5092\. _Saṅkhasaddaṃ bherisaddaṃ,_  
_atho utujasaddakaṃ;_  
_Etehi te hāsayantā,_  
_sabbe sannipatuṃ tadā._  


(233.)

5093\. _Tisūlakontimantehi ca,_  
_kavacatomarehi ca;_  
_Koṭṭentānaṃ nipātentā,_  
_sabbe sannipatuṃ tadā._  


(234.)

5094\. _Kimevātinisāmetvā,_  
_sarājā ajitaṃ jino;_  
_Saṭṭhi pāṇasahassāni,_  
_sūle uttāsayiṃ tadā._  


(235.)

5095\. _Saddaṃ mānusakākaṃsu,_  
_‘aho rājā adhammiko;_  
_Niraye paccamānassa,_  
_kadā anto bhavissati’._  


(236.)

5096\. _Sayanehaṃ tuvaṭṭento,_  
_passāmi niraye tadā;_  
_Na supāmi divārattiṃ,_  
_sūlena tajjayanti maṃ._  


(237.)

5097\. _Kiṃ pamādena rajjena,_  
_vāhanena balena ca;_  
_Na te pahonti dhāretuṃ,_  
_tāpayanti mamaṃ sadā._  


(238.)

5098\. _Kiṃ me puttehi dārehi,_  
_rajjena sakalena ca;_  
_Yannūna pabbajeyyāhaṃ,_  
_gatimaggaṃ visodhaye._  


(239.)

5099\. _Saṭṭhi nāgasahassāni,_  
_sabbālaṅkārabhūsite;_  
_Suvaṇṇakacche mātaṅge,_  
_hemakappanavāsase._  


(240.)

5100\. _Ārūḷhe gāmaṇīyehi,_  
_tomaraṅkusapāṇibhi;_  
_Saṅgāmāvacare ṭhāne,_  
_anapekkho vihāyahaṃ;_  
_Sakakammena santatto,_  
_nikkhamiṃ anagāriyaṃ._  


(241.)

5101\. _Saṭṭhi assasahassāni,_  
_sabbālaṅkārabhūsite;_  
_Ājānīyeva jātiyā,_  
_sindhave sīghavāhane._  


(242.)

5102\. _Ārūḷhe gāmaṇīyehi,_  
_cāpahatthehi vammibhi;_  
_Pahāretvāna te sabbe,_  
_nikkhamiṃ anagāriyaṃ._  


(243.)

5103\. _Saṭṭhi rathasahassāni,_  
_sabbālaṅkārabhūsite;_  
_Dīpe athopi veyagghe,_  
_sannaddhe ussitaddhaje;_  
_Te sabbe parihāretvā,_  
_pabbajiṃ anagāriyaṃ._  


(244.)

5104\. _Saṭṭhi dhenusahassāni,_  
_sabbā kaṃsūpadhāraṇā;_  
_Tāyopi chaḍḍayitvāna,_  
_pabbajiṃ anagāriyaṃ._  


(245.)

5105\. _Saṭṭhi itthisahassāni,_  
_sabbālaṅkārabhūsitā;_  
_Vicittavatthābharaṇā,_  
_āmukkamaṇikuṇḍalā._  


(246.)

5106\. _Aḷārapamhā hasulā,_  
_susaññā tanumajjhimā;_  
_Tā hitvā kandamānāyo,_  
_pabbajiṃ anagāriyaṃ._  


(247.)

5107\. _Saṭṭhi gāmasahassāni,_  
_paripuṇṇāni sabbaso;_  
_Chaḍḍayitvāna taṃ rajjaṃ,_  
_pabbajiṃ anagāriyaṃ._  


(248.)

5108\. _Nagarā nikkhamitvāna,_  
_himavantamupāgamiṃ;_  
_Bhāgīrathīnadītīre,_  
_assamaṃ māpayiṃ ahaṃ._  


(249.)

5109\. _Paṇṇasālaṃ karitvāna,_  
_Agyāgāraṃ akāsahaṃ;_  
_Āraddhavīriyo pahitatto,_  
_Vasāmi assame ahaṃ._  


(250.)

5110\. _Maṇḍape rukkhamūle vā,_  
_suññāgāre ca jhāyato;_  
_Na tu vijjati tāso me,_  
_na passe bhayabheravaṃ._  


(251.)

5111\. _Sumedho nāma sambuddho,_  
_aggo kāruṇiko muni;_  
_Ñāṇālokena jotanto,_  
_loke uppajji tāvade._  


(252.)

5112\. _Mama assamasāmantā,_  
_yakkho āsi mahiddhiko;_  
_Buddhaseṭṭhamhi uppanne,_  
_ārocesi mamaṃ tadā._  


(253.)

5113\. _‘Buddho loke samuppanno,_  
_sumedho nāma cakkhumā;_  
_Tāreti janataṃ sabbaṃ,_  
_tampi so tārayissati’._  


(254.)

5114\. _Yakkhassa vacanaṃ sutvā,_  
_saṃviggo āsi tāvade;_  
_Buddho buddhoti cintento,_  
_assamaṃ paṭisāmayiṃ._  


(255.)

5115\. _Aggidāruñca chaḍḍetvā,_  
_saṃsāmetvāna santhataṃ;_  
_Assamaṃ abhivanditvā,_  
_nikkhamiṃ vipinā ahaṃ._  


(256.)

5116\. _Tato candanamādāya,_  
_gāmā gāmaṃ purā puraṃ;_  
_Devadevaṃ gavesanto,_  
_upagacchiṃ vināyakaṃ._  


(257.)

5117\. _Bhagavā tamhi samaye,_  
_sumedho lokanāyako;_  
_Catusaccaṃ pakāsento,_  
_bodheti janataṃ bahuṃ._  


(258.)

5118\. _Añjaliṃ paggahetvāna,_  
_sīse katvāna candanaṃ;_  
_Sambuddhaṃ abhivādetvā,_  
_imā gāthā abhāsahaṃ._  


(259.)

5119\. _‘Vassike pupphamānamhi,_  
_santike upavāyati;_  
_Tvaṃ vīra guṇagandhena,_  
_disā sabbā pavāyasi._  


(260.)

5120\. _Campake nāgavanike,_  
_atimuttakaketake;_  
_Sālesu pupphamānesu,_  
_anuvātaṃ pavāyati._  


(261.)

5121\. _Tava gandhaṃ suṇitvāna,_  
_himavantā idhāgamiṃ;_  
_Pūjemi taṃ mahāvīra,_  
_lokajeṭṭha mahāyasa’._  


(262.)

5122\. _Varacandanenānulimpiṃ,_  
_sumedhaṃ lokanāyakaṃ;_  
_Sakaṃ cittaṃ pasādetvā,_  
_tuṇhī aṭṭhāsi tāvade._  


(263.)

5123\. _Sumedho nāma bhagavā,_  
_lokajeṭṭho narāsabho;_  
_Bhikkhusaṃghe nisīditvā,_  
_imā gāthā abhāsatha._  


(264.)

5124\. _‘Yo me guṇe pakittesi,_  
_candanañca apūjayi;_  
_Tamahaṃ kittayissāmi,_  
_suṇātha mama bhāsato._  


(265.)

5125\. _Ādeyyavākyavacano,_  
_brahmā uju patāpavā;_  
_Pañcavīsatikappāni,_  
_sappabhāso bhavissati._  


(266.)

5126\. _Chabbīsatikappasate,_  
_devaloke ramissati;_  
_Sahassakkhattuṃ rājā ca,_  
_cakkavattī bhavissati._  


(267.)

5127\. _Tettiṃsakkhattuṃ devindo,_  
_devarajjaṃ karissati;_  
_Padesarajjaṃ vipulaṃ,_  
_gaṇanāto asaṅkhiyaṃ._  


(268.)

5128\. _Tato cutoyaṃ manujo,_  
_manussattaṃ gamissati;_  
_Puññakammena saṃyutto,_  
_brahmabandhu bhavissati._  


(269.)

5129\. _Ajjhāyako mantadharo,_  
_tiṇṇaṃ vedāna pāragū;_  
_Tilakkhaṇena sampanno,_  
_bāvarī nāma brāhmaṇo._  


(270.)

5130\. _Tassa sisso bhavitvāna,_  
_hessati mantapāragū;_  
_Upagantvāna sambuddhaṃ,_  
_gotamaṃ sakyapuṅgavaṃ._  


(271.)

5131\. _Pucchitvā nipuṇe pañhe,_  
_bhāvayitvāna añjasaṃ;_  
_Sabbāsave pariññāya,_  
_viharissatināsavo’._  


(272.)

5132\. _Tividhaggi nibbutā mayhaṃ,_  
_bhavā sabbe samūhatā;_  
_Sabbāsave pariññāya,_  
_viharāmi anāsavo._  


(273.)

5133\. _Kilesā jhāpitā mayhaṃ,_  
_…pe…_  
_viharāmi anāsavo._  


(274.)

5134\. _Svāgataṃ vata me āsi,_  
_…pe…_  
_kataṃ buddhassa sāsanaṃ._  


(275.)

5135\. _Paṭisambhidā catasso,_  
_…pe…_  
_kataṃ buddhassa sāsanaṃ”._  


5136\. Itthaṃ sudaṃ āyasmā todeyyo thero imā gāthāyo abhāsitthāti.

---

5137\. Todeyyattherassāpadānaṃ aṭṭhamaṃ.



[Go to previous page (41.7 Hemakattheraapadāna)](41.7.md) / [Go to parent page (41 Metteyyavagga)](../41.md) / [Go to next page (41.9 Jatukaṇṇittheraapadāna)](41.9.md)


