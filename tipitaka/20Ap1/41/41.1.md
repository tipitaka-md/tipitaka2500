
[Home](/) / [20Ap1 Therāpadānapāḷi](../../20Ap1.md) / [41 Metteyyavagga](../41.md)

# 41.1 Tissametteyyattheraapadāna

* Metteyyavagga

* Tissametteyyattheraapadāna

(1.)

4847\. _“Pabbhārakūṭaṃ nissāya,_  
_sobhito nāma tāpaso;_  
_Pavattaphalaṃ bhuñjitvā,_  
_vasati pabbatantare._  


(2.)

4848\. _Aggiṃ dāruṃ āharitvā,_  
_ujjālesiṃ ahaṃ tadā;_  
_Uttamatthaṃ gavesanto,_  
_brahmalokūpapattiyā._  


(3.)

4849\. _Padumuttaro lokavidū,_  
_āhutīnaṃ paṭiggaho;_  
_Mamuddharitukāmo so,_  
_āgacchi mama santike._  


(4.)

4850\. _‘Kiṃ karosi mahāpuñña,_  
_dehi me aggidārukaṃ;_  
_Ahamaggiṃ paricare,_  
_tato me suddhi hohiti’._  


(5.)

4851\. _‘Subhaddako tvaṃ manuje,_  
_devate tvaṃ pajānasi;_  
_Tuvaṃ aggiṃ paricara,_  
_handa te aggidārukaṃ’._  


(6.)

4852\. _Tato kaṭṭhaṃ gahetvāna,_  
_aggiṃ ujjālayī jino;_  
_Na tattha kaṭṭhaṃ pajjhāyi,_  
_pāṭiheraṃ mahesino._  


(7.)

4853\. _‘Na te aggi pajjalati,_  
_āhutī te na vijjati;_  
_Niratthakaṃ vataṃ tuyhaṃ,_  
_aggiṃ paricarassu me’._  


(8.)

4854\. _‘Kīdiso so mahāvīra,_  
_aggi tava pavuccati;_  
_Mayhampi kathayassetaṃ,_  
_ubho paricarāmase’._  


(9.)

4855\. _‘Hetudhammanirodhāya,_  
_kilesasamaṇāya ca;_  
_Issāmacchariyaṃ hitvā,_  
_tayo ete mamāhutī’._  


(10.)

4856\. _‘Kīdiso tvaṃ mahāvīra,_  
_kathaṃ gottosi mārisa;_  
_Ācārapaṭipatti te,_  
_bāḷhaṃ kho mama ruccati’._  


(11.)

4857\. _‘Khattiyamhi kule jāto,_  
_abhiññāpāramiṃ gato;_  
_Sabbāsavaparikkhīṇo,_  
_natthi dāni punabbhavo’._  


(12.)

4858\. _‘Yadi buddhosi sabbaññū,_  
_pabhaṅkara tamonuda;_  
_Namassissāmi taṃ deva,_  
_dukkhassantakaro tuvaṃ’._  


(13.)

4859\. _Pattharitvājinacammaṃ,_  
_nisīdanamadāsahaṃ;_  
_Nisīda nātha sabbaññu,_  
_upaṭṭhissāmahaṃ tuvaṃ._  


(14.)

4860\. _Nisīdi bhagavā tattha,_  
_ajinamhi suvitthate;_  
_Nimantayitvā sambuddhaṃ,_  
_pabbataṃ agamāsahaṃ._  


(15.)

4861\. _Khāribhārañca pūretvā,_  
_tindukaphalamāhariṃ;_  
_Madhunā yojayitvāna,_  
_phalaṃ buddhassadāsahaṃ._  


(16.)

4862\. _Mama nijjhāyamānassa,_  
_paribhuñji tadā jino;_  
_Tattha cittaṃ pasādesiṃ,_  
_pekkhanto lokanāyakaṃ._  


(17.)

4863\. _Padumuttaro lokavidū,_  
_āhutīnaṃ paṭiggaho;_  
_Mamassame nisīditvā,_  
_imā gāthā abhāsatha._  


(18.)

4864\. _‘Yo maṃ phalena tappesi,_  
_pasanno sehi pāṇibhi;_  
_Tamahaṃ kittayissāmi,_  
_suṇātha mama bhāsato._  


(19.)

4865\. _Pañcavīsatikkhattuṃ so,_  
_devarajjaṃ karissati;_  
_Sahassakkhattuṃ rājā ca,_  
_cakkavattī bhavissati._  


(20.)

4866\. _Tassa saṅkappamaññāya,_  
_pubbakammasamaṅgino;_  
_Annaṃ pānañca vatthañca,_  
_sayanañca mahārahaṃ._  


(21.)

4867\. _Puññakammena saṃyuttā,_  
_nibbattissanti tāvade;_  
_Sadā pamudito cāyaṃ,_  
_bhavissati anāmayo._  


(22.)

4868\. _Upapajjati yaṃ yoniṃ,_  
_devattaṃ atha mānusaṃ;_  
_Sabbattha sukhito hutvā,_  
_manussattaṃ gamissati._  


(23.)

4869\. _Ajjhāyako mantadharo,_  
_tiṇṇaṃ vedāna pāragū;_  
_Sambuddhaṃ upagantvāna,_  
_arahā so bhavissati’._  


(24.)

4870\. _Yato sarāmi attānaṃ,_  
_yato pattosmi viññutaṃ;_  
_Bhoge me ūnatā natthi,_  
_phaladānassidaṃ phalaṃ._  


(25.)

4871\. _Varadhammamanuppatto,_  
_rāgadose samūhaniṃ;_  
_Sabbāsavaparikkhīṇo,_  
_natthi dāni punabbhavo._  


(26.)

4872\. _Kilesā jhāpitā mayhaṃ,_  
_bhavā sabbe samūhatā;_  
_Nāgova bandhanaṃ chetvā,_  
_viharāmi anāsavo._  


(27.)

4873\. _Svāgataṃ vata me āsi,_  
_mama buddhassa santike;_  
_Tisso vijjā anuppattā,_  
_kataṃ buddhassa sāsanaṃ._  


(28.)

4874\. _Paṭisambhidā catasso,_  
_vimokkhāpi ca aṭṭhime;_  
_Chaḷabhiññā sacchikatā,_  
_kataṃ buddhassa sāsanaṃ”._  


4875\. Itthaṃ sudaṃ āyasmā tissametteyyo thero imā gāthāyo abhāsitthāti.

---

4876\. Tissametteyyattherassāpadānaṃ paṭhamaṃ.



[Go to previous page (41 Metteyyavagga)](../41.md) / [Go to parent page (41 Metteyyavagga)](../41.md) / [Go to next page (41.2 Puṇṇakattheraapadāna)](41.2.md)


