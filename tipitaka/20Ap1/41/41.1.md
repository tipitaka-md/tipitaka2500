
[Home](/) / [20Ap1 Therāpadānapāḷi](...md) / [41 Metteyyavagga](../20Ap1/41.md)

# 𑁪𑁧𑁇𑁧 𑀢𑀺𑀲𑁆𑀲𑀫𑁂𑀢𑁆𑀢𑁂𑀬𑁆𑀬𑀢𑁆𑀣𑁂𑀭𑀅𑀧𑀤𑀸𑀦

* 𑀫𑁂𑀢𑁆𑀢𑁂𑀬𑁆𑀬𑀯𑀕𑁆𑀕

* 𑀢𑀺𑀲𑁆𑀲𑀫𑁂𑀢𑁆𑀢𑁂𑀬𑁆𑀬𑀢𑁆𑀣𑁂𑀭𑀅𑀧𑀤𑀸𑀦

(1.)

4847\. _“𑀧𑀩𑁆𑀪𑀸𑀭𑀓𑀽𑀝𑀁 𑀦𑀺𑀲𑁆𑀲𑀸𑀬,_  
_𑀲𑁄𑀪𑀺𑀢𑁄 𑀦𑀸𑀫 𑀢𑀸𑀧𑀲𑁄;_  
_𑀧𑀯𑀢𑁆𑀢𑀨𑀮𑀁 𑀪𑀼𑀜𑁆𑀚𑀺𑀢𑁆𑀯𑀸,_  
_𑀯𑀲𑀢𑀺 𑀧𑀩𑁆𑀩𑀢𑀦𑁆𑀢𑀭𑁂𑁇_  


(2.)

4848\. _𑀅𑀕𑁆𑀕𑀺𑀁 𑀤𑀸𑀭𑀼𑀁 𑀆𑀳𑀭𑀺𑀢𑁆𑀯𑀸,_  
_𑀉𑀚𑁆𑀚𑀸𑀮𑁂𑀲𑀺𑀁 𑀅𑀳𑀁 𑀢𑀤𑀸;_  
_𑀉𑀢𑁆𑀢𑀫𑀢𑁆𑀣𑀁 𑀕𑀯𑁂𑀲𑀦𑁆𑀢𑁄,_  
_𑀩𑁆𑀭𑀳𑁆𑀫𑀮𑁄𑀓𑀽𑀧𑀧𑀢𑁆𑀢𑀺𑀬𑀸𑁇_  


(3.)

4849\. _𑀧𑀤𑀼𑀫𑀼𑀢𑁆𑀢𑀭𑁄 𑀮𑁄𑀓𑀯𑀺𑀤𑀽,_  
_𑀆𑀳𑀼𑀢𑀻𑀦𑀁 𑀧𑀝𑀺𑀕𑁆𑀕𑀳𑁄;_  
_𑀫𑀫𑀼𑀤𑁆𑀥𑀭𑀺𑀢𑀼𑀓𑀸𑀫𑁄 𑀲𑁄,_  
_𑀆𑀕𑀘𑁆𑀙𑀺 𑀫𑀫 𑀲𑀦𑁆𑀢𑀺𑀓𑁂𑁇_  


(4.)

4850\. _‘𑀓𑀺𑀁 𑀓𑀭𑁄𑀲𑀺 𑀫𑀳𑀸𑀧𑀼𑀜𑁆𑀜,_  
_𑀤𑁂𑀳𑀺 𑀫𑁂 𑀅𑀕𑁆𑀕𑀺𑀤𑀸𑀭𑀼𑀓𑀁;_  
_𑀅𑀳𑀫𑀕𑁆𑀕𑀺𑀁 𑀧𑀭𑀺𑀘𑀭𑁂,_  
_𑀢𑀢𑁄 𑀫𑁂 𑀲𑀼𑀤𑁆𑀥𑀺 𑀳𑁄𑀳𑀺𑀢𑀺’𑁇_  


(5.)

4851\. _‘𑀲𑀼𑀪𑀤𑁆𑀤𑀓𑁄 𑀢𑁆𑀯𑀁 𑀫𑀦𑀼𑀚𑁂,_  
_𑀤𑁂𑀯𑀢𑁂 𑀢𑁆𑀯𑀁 𑀧𑀚𑀸𑀦𑀲𑀺;_  
_𑀢𑀼𑀯𑀁 𑀅𑀕𑁆𑀕𑀺𑀁 𑀧𑀭𑀺𑀘𑀭,_  
_𑀳𑀦𑁆𑀤 𑀢𑁂 𑀅𑀕𑁆𑀕𑀺𑀤𑀸𑀭𑀼𑀓𑀁’𑁇_  


(6.)

4852\. _𑀢𑀢𑁄 𑀓𑀝𑁆𑀞𑀁 𑀕𑀳𑁂𑀢𑁆𑀯𑀸𑀦,_  
_𑀅𑀕𑁆𑀕𑀺𑀁 𑀉𑀚𑁆𑀚𑀸𑀮𑀬𑀻 𑀚𑀺𑀦𑁄;_  
_𑀦 𑀢𑀢𑁆𑀣 𑀓𑀝𑁆𑀞𑀁 𑀧𑀚𑁆𑀛𑀸𑀬𑀺,_  
_𑀧𑀸𑀝𑀺𑀳𑁂𑀭𑀁 𑀫𑀳𑁂𑀲𑀺𑀦𑁄𑁇_  


(7.)

4853\. _‘𑀦 𑀢𑁂 𑀅𑀕𑁆𑀕𑀺 𑀧𑀚𑁆𑀚𑀮𑀢𑀺,_  
_𑀆𑀳𑀼𑀢𑀻 𑀢𑁂 𑀦 𑀯𑀺𑀚𑁆𑀚𑀢𑀺;_  
_𑀦𑀺𑀭𑀢𑁆𑀣𑀓𑀁 𑀯𑀢𑀁 𑀢𑀼𑀬𑁆𑀳𑀁,_  
_𑀅𑀕𑁆𑀕𑀺𑀁 𑀧𑀭𑀺𑀘𑀭𑀲𑁆𑀲𑀼 𑀫𑁂’𑁇_  


(8.)

4854\. _‘𑀓𑀻𑀤𑀺𑀲𑁄 𑀲𑁄 𑀫𑀳𑀸𑀯𑀻𑀭,_  
_𑀅𑀕𑁆𑀕𑀺 𑀢𑀯 𑀧𑀯𑀼𑀘𑁆𑀘𑀢𑀺;_  
_𑀫𑀬𑁆𑀳𑀫𑁆𑀧𑀺 𑀓𑀣𑀬𑀲𑁆𑀲𑁂𑀢𑀁,_  
_𑀉𑀪𑁄 𑀧𑀭𑀺𑀘𑀭𑀸𑀫𑀲𑁂’𑁇_  


(9.)

4855\. _‘𑀳𑁂𑀢𑀼𑀥𑀫𑁆𑀫𑀦𑀺𑀭𑁄𑀥𑀸𑀬,_  
_𑀓𑀺𑀮𑁂𑀲𑀲𑀫𑀡𑀸𑀬 𑀘;_  
_𑀇𑀲𑁆𑀲𑀸𑀫𑀘𑁆𑀙𑀭𑀺𑀬𑀁 𑀳𑀺𑀢𑁆𑀯𑀸,_  
_𑀢𑀬𑁄 𑀏𑀢𑁂 𑀫𑀫𑀸𑀳𑀼𑀢𑀻’𑁇_  


(10.)

4856\. _‘𑀓𑀻𑀤𑀺𑀲𑁄 𑀢𑁆𑀯𑀁 𑀫𑀳𑀸𑀯𑀻𑀭,_  
_𑀓𑀣𑀁 𑀕𑁄𑀢𑁆𑀢𑁄𑀲𑀺 𑀫𑀸𑀭𑀺𑀲;_  
_𑀆𑀘𑀸𑀭𑀧𑀝𑀺𑀧𑀢𑁆𑀢𑀺 𑀢𑁂,_  
_𑀩𑀸𑀍𑀳𑀁 𑀔𑁄 𑀫𑀫 𑀭𑀼𑀘𑁆𑀘𑀢𑀺’𑁇_  


(11.)

4857\. _‘𑀔𑀢𑁆𑀢𑀺𑀬𑀫𑁆𑀳𑀺 𑀓𑀼𑀮𑁂 𑀚𑀸𑀢𑁄,_  
_𑀅𑀪𑀺𑀜𑁆𑀜𑀸𑀧𑀸𑀭𑀫𑀺𑀁 𑀕𑀢𑁄;_  
_𑀲𑀩𑁆𑀩𑀸𑀲𑀯𑀧𑀭𑀺𑀓𑁆𑀔𑀻𑀡𑁄,_  
_𑀦𑀢𑁆𑀣𑀺 𑀤𑀸𑀦𑀺 𑀧𑀼𑀦𑀩𑁆𑀪𑀯𑁄’𑁇_  


(12.)

4858\. _‘𑀬𑀤𑀺 𑀩𑀼𑀤𑁆𑀥𑁄𑀲𑀺 𑀲𑀩𑁆𑀩𑀜𑁆𑀜𑀽,_  
_𑀧𑀪𑀗𑁆𑀓𑀭 𑀢𑀫𑁄𑀦𑀼𑀤;_  
_𑀦𑀫𑀲𑁆𑀲𑀺𑀲𑁆𑀲𑀸𑀫𑀺 𑀢𑀁 𑀤𑁂𑀯,_  
_𑀤𑀼𑀓𑁆𑀔𑀲𑁆𑀲𑀦𑁆𑀢𑀓𑀭𑁄 𑀢𑀼𑀯𑀁’𑁇_  


(13.)

4859\. _𑀧𑀢𑁆𑀣𑀭𑀺𑀢𑁆𑀯𑀸𑀚𑀺𑀦𑀘𑀫𑁆𑀫𑀁,_  
_𑀦𑀺𑀲𑀻𑀤𑀦𑀫𑀤𑀸𑀲𑀳𑀁;_  
_𑀦𑀺𑀲𑀻𑀤 𑀦𑀸𑀣 𑀲𑀩𑁆𑀩𑀜𑁆𑀜𑀼,_  
_𑀉𑀧𑀝𑁆𑀞𑀺𑀲𑁆𑀲𑀸𑀫𑀳𑀁 𑀢𑀼𑀯𑀁𑁇_  


(14.)

4860\. _𑀦𑀺𑀲𑀻𑀤𑀺 𑀪𑀕𑀯𑀸 𑀢𑀢𑁆𑀣,_  
_𑀅𑀚𑀺𑀦𑀫𑁆𑀳𑀺 𑀲𑀼𑀯𑀺𑀢𑁆𑀣𑀢𑁂;_  
_𑀦𑀺𑀫𑀦𑁆𑀢𑀬𑀺𑀢𑁆𑀯𑀸 𑀲𑀫𑁆𑀩𑀼𑀤𑁆𑀥𑀁,_  
_𑀧𑀩𑁆𑀩𑀢𑀁 𑀅𑀕𑀫𑀸𑀲𑀳𑀁𑁇_  


(15.)

4861\. _𑀔𑀸𑀭𑀺𑀪𑀸𑀭𑀜𑁆𑀘 𑀧𑀽𑀭𑁂𑀢𑁆𑀯𑀸,_  
_𑀢𑀺𑀦𑁆𑀤𑀼𑀓𑀨𑀮𑀫𑀸𑀳𑀭𑀺𑀁;_  
_𑀫𑀥𑀼𑀦𑀸 𑀬𑁄𑀚𑀬𑀺𑀢𑁆𑀯𑀸𑀦,_  
_𑀨𑀮𑀁 𑀩𑀼𑀤𑁆𑀥𑀲𑁆𑀲𑀤𑀸𑀲𑀳𑀁𑁇_  


(16.)

4862\. _𑀫𑀫 𑀦𑀺𑀚𑁆𑀛𑀸𑀬𑀫𑀸𑀦𑀲𑁆𑀲,_  
_𑀧𑀭𑀺𑀪𑀼𑀜𑁆𑀚𑀺 𑀢𑀤𑀸 𑀚𑀺𑀦𑁄;_  
_𑀢𑀢𑁆𑀣 𑀘𑀺𑀢𑁆𑀢𑀁 𑀧𑀲𑀸𑀤𑁂𑀲𑀺𑀁,_  
_𑀧𑁂𑀓𑁆𑀔𑀦𑁆𑀢𑁄 𑀮𑁄𑀓𑀦𑀸𑀬𑀓𑀁𑁇_  


(17.)

4863\. _𑀧𑀤𑀼𑀫𑀼𑀢𑁆𑀢𑀭𑁄 𑀮𑁄𑀓𑀯𑀺𑀤𑀽,_  
_𑀆𑀳𑀼𑀢𑀻𑀦𑀁 𑀧𑀝𑀺𑀕𑁆𑀕𑀳𑁄;_  
_𑀫𑀫𑀲𑁆𑀲𑀫𑁂 𑀦𑀺𑀲𑀻𑀤𑀺𑀢𑁆𑀯𑀸,_  
_𑀇𑀫𑀸 𑀕𑀸𑀣𑀸 𑀅𑀪𑀸𑀲𑀣𑁇_  


(18.)

4864\. _‘𑀬𑁄 𑀫𑀁 𑀨𑀮𑁂𑀦 𑀢𑀧𑁆𑀧𑁂𑀲𑀺,_  
_𑀧𑀲𑀦𑁆𑀦𑁄 𑀲𑁂𑀳𑀺 𑀧𑀸𑀡𑀺𑀪𑀺;_  
_𑀢𑀫𑀳𑀁 𑀓𑀺𑀢𑁆𑀢𑀬𑀺𑀲𑁆𑀲𑀸𑀫𑀺,_  
_𑀲𑀼𑀡𑀸𑀣 𑀫𑀫 𑀪𑀸𑀲𑀢𑁄𑁇_  


(19.)

4865\. _𑀧𑀜𑁆𑀘𑀯𑀻𑀲𑀢𑀺𑀓𑁆𑀔𑀢𑁆𑀢𑀼𑀁 𑀲𑁄,_  
_𑀤𑁂𑀯𑀭𑀚𑁆𑀚𑀁 𑀓𑀭𑀺𑀲𑁆𑀲𑀢𑀺;_  
_𑀲𑀳𑀲𑁆𑀲𑀓𑁆𑀔𑀢𑁆𑀢𑀼𑀁 𑀭𑀸𑀚𑀸 𑀘,_  
_𑀘𑀓𑁆𑀓𑀯𑀢𑁆𑀢𑀻 𑀪𑀯𑀺𑀲𑁆𑀲𑀢𑀺𑁇_  


(20.)

4866\. _𑀢𑀲𑁆𑀲 𑀲𑀗𑁆𑀓𑀧𑁆𑀧𑀫𑀜𑁆𑀜𑀸𑀬,_  
_𑀧𑀼𑀩𑁆𑀩𑀓𑀫𑁆𑀫𑀲𑀫𑀗𑁆𑀕𑀺𑀦𑁄;_  
_𑀅𑀦𑁆𑀦𑀁 𑀧𑀸𑀦𑀜𑁆𑀘 𑀯𑀢𑁆𑀣𑀜𑁆𑀘,_  
_𑀲𑀬𑀦𑀜𑁆𑀘 𑀫𑀳𑀸𑀭𑀳𑀁𑁇_  


(21.)

4867\. _𑀧𑀼𑀜𑁆𑀜𑀓𑀫𑁆𑀫𑁂𑀦 𑀲𑀁𑀬𑀼𑀢𑁆𑀢𑀸,_  
_𑀦𑀺𑀩𑁆𑀩𑀢𑁆𑀢𑀺𑀲𑁆𑀲𑀦𑁆𑀢𑀺 𑀢𑀸𑀯𑀤𑁂;_  
_𑀲𑀤𑀸 𑀧𑀫𑀼𑀤𑀺𑀢𑁄 𑀘𑀸𑀬𑀁,_  
_𑀪𑀯𑀺𑀲𑁆𑀲𑀢𑀺 𑀅𑀦𑀸𑀫𑀬𑁄𑁇_  


(22.)

4868\. _𑀉𑀧𑀧𑀚𑁆𑀚𑀢𑀺 𑀬𑀁 𑀬𑁄𑀦𑀺𑀁,_  
_𑀤𑁂𑀯𑀢𑁆𑀢𑀁 𑀅𑀣 𑀫𑀸𑀦𑀼𑀲𑀁;_  
_𑀲𑀩𑁆𑀩𑀢𑁆𑀣 𑀲𑀼𑀔𑀺𑀢𑁄 𑀳𑀼𑀢𑁆𑀯𑀸,_  
_𑀫𑀦𑀼𑀲𑁆𑀲𑀢𑁆𑀢𑀁 𑀕𑀫𑀺𑀲𑁆𑀲𑀢𑀺𑁇_  


(23.)

4869\. _𑀅𑀚𑁆𑀛𑀸𑀬𑀓𑁄 𑀫𑀦𑁆𑀢𑀥𑀭𑁄,_  
_𑀢𑀺𑀡𑁆𑀡𑀁 𑀯𑁂𑀤𑀸𑀦 𑀧𑀸𑀭𑀕𑀽;_  
_𑀲𑀫𑁆𑀩𑀼𑀤𑁆𑀥𑀁 𑀉𑀧𑀕𑀦𑁆𑀢𑁆𑀯𑀸𑀦,_  
_𑀅𑀭𑀳𑀸 𑀲𑁄 𑀪𑀯𑀺𑀲𑁆𑀲𑀢𑀺’𑁇_  


(24.)

4870\. _𑀬𑀢𑁄 𑀲𑀭𑀸𑀫𑀺 𑀅𑀢𑁆𑀢𑀸𑀦𑀁,_  
_𑀬𑀢𑁄 𑀧𑀢𑁆𑀢𑁄𑀲𑁆𑀫𑀺 𑀯𑀺𑀜𑁆𑀜𑀼𑀢𑀁;_  
_𑀪𑁄𑀕𑁂 𑀫𑁂 𑀊𑀦𑀢𑀸 𑀦𑀢𑁆𑀣𑀺,_  
_𑀨𑀮𑀤𑀸𑀦𑀲𑁆𑀲𑀺𑀤𑀁 𑀨𑀮𑀁𑁇_  


(25.)

4871\. _𑀯𑀭𑀥𑀫𑁆𑀫𑀫𑀦𑀼𑀧𑁆𑀧𑀢𑁆𑀢𑁄,_  
_𑀭𑀸𑀕𑀤𑁄𑀲𑁂 𑀲𑀫𑀽𑀳𑀦𑀺𑀁;_  
_𑀲𑀩𑁆𑀩𑀸𑀲𑀯𑀧𑀭𑀺𑀓𑁆𑀔𑀻𑀡𑁄,_  
_𑀦𑀢𑁆𑀣𑀺 𑀤𑀸𑀦𑀺 𑀧𑀼𑀦𑀩𑁆𑀪𑀯𑁄𑁇_  


(26.)

4872\. _𑀓𑀺𑀮𑁂𑀲𑀸 𑀛𑀸𑀧𑀺𑀢𑀸 𑀫𑀬𑁆𑀳𑀁,_  
_𑀪𑀯𑀸 𑀲𑀩𑁆𑀩𑁂 𑀲𑀫𑀽𑀳𑀢𑀸;_  
_𑀦𑀸𑀕𑁄𑀯 𑀩𑀦𑁆𑀥𑀦𑀁 𑀙𑁂𑀢𑁆𑀯𑀸,_  
_𑀯𑀺𑀳𑀭𑀸𑀫𑀺 𑀅𑀦𑀸𑀲𑀯𑁄𑁇_  


(27.)

4873\. _𑀲𑁆𑀯𑀸𑀕𑀢𑀁 𑀯𑀢 𑀫𑁂 𑀆𑀲𑀺,_  
_𑀫𑀫 𑀩𑀼𑀤𑁆𑀥𑀲𑁆𑀲 𑀲𑀦𑁆𑀢𑀺𑀓𑁂;_  
_𑀢𑀺𑀲𑁆𑀲𑁄 𑀯𑀺𑀚𑁆𑀚𑀸 𑀅𑀦𑀼𑀧𑁆𑀧𑀢𑁆𑀢𑀸,_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁𑁇_  


(28.)

4874\. _𑀧𑀝𑀺𑀲𑀫𑁆𑀪𑀺𑀤𑀸 𑀘𑀢𑀲𑁆𑀲𑁄,_  
_𑀯𑀺𑀫𑁄𑀓𑁆𑀔𑀸𑀧𑀺 𑀘 𑀅𑀝𑁆𑀞𑀺𑀫𑁂;_  
_𑀙𑀍𑀅𑀪𑀺𑀜𑁆𑀜𑀸 𑀲𑀘𑁆𑀙𑀺𑀓𑀢𑀸,_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁”𑁇_  


4875\. 𑀇𑀢𑁆𑀣𑀁 𑀲𑀼𑀤𑀁 𑀆𑀬𑀲𑁆𑀫𑀸 𑀢𑀺𑀲𑁆𑀲𑀫𑁂𑀢𑁆𑀢𑁂𑀬𑁆𑀬𑁄 𑀣𑁂𑀭𑁄 𑀇𑀫𑀸 𑀕𑀸𑀣𑀸𑀬𑁄 𑀅𑀪𑀸𑀲𑀺𑀢𑁆𑀣𑀸𑀢𑀺𑁇

---

4876\. 𑀢𑀺𑀲𑁆𑀲𑀫𑁂𑀢𑁆𑀢𑁂𑀬𑁆𑀬𑀢𑁆𑀣𑁂𑀭𑀲𑁆𑀲𑀸𑀧𑀤𑀸𑀦𑀁 𑀧𑀞𑀫𑀁𑁇



[Go to previous page (41 Metteyyavagga)](../20Ap1/41.md) / [Go to parent page (41 Metteyyavagga)](../20Ap1/41.md) / [Go to next page (41.2 Puṇṇakattheraapadāna)](41.2.md)


