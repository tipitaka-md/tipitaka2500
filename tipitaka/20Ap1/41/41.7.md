
[Home](/) / [20Ap1 Therāpadānapāḷi](../../20Ap1.md) / [41 Metteyyavagga](../41.md)

# 41.7 Hemakattheraapadāna

* Metteyyavagga

* Hemakattheraapadāna

(183.)

5041\. _“Pabbhārakūṭaṃ nissāya,_  
_anomo nāma tāpaso;_  
_Assamaṃ sukataṃ katvā,_  
_paṇṇasāle vasī tadā._  


(184.)

5042\. _Siddhaṃ tassa tapo kammaṃ,_  
_siddhipatto sake bale;_  
_Sakasāmaññavikkanto,_  
_ātāpī nipako muni._  


(185.)

5043\. _Visārado sasamaye,_  
_paravāde ca kovido;_  
_Paṭṭho bhūmantalikkhamhi,_  
_uppātamhi ca kovido._  


(186.)

5044\. _Vītasoko nirārambho,_  
_appāhāro alolupo;_  
_Lābhālābhena santuṭṭho,_  
_jhāyī jhānarato muni._  


(187.)

5045\. _Piyadassī nāma sambuddho,_  
_aggo kāruṇiko muni;_  
_Satte tāretukāmo so,_  
_karuṇāya pharī tadā._  


(188.)

5046\. _Bodhaneyyaṃ janaṃ disvā,_  
_piyadassī mahāmuni;_  
_Cakkavāḷasahassampi,_  
_gantvā ovadate muni._  


(189.)

5047\. _Mamuddharitukāmo so,_  
_mamassamamupāgami;_  
_Na diṭṭho me jino pubbe,_  
_na sutopi ca kassaci._  


(190.)

5048\. _Uppātā supinā mayhaṃ,_  
_lakkhaṇā suppakāsitā;_  
_Paṭṭho bhūmantalikkhamhi,_  
_nakkhattapadakovido._  


(191.)

5049\. _Sohaṃ buddhassa sutvāna,_  
_tattha cittaṃ pasādayiṃ;_  
_Tiṭṭhanto vā nisinno vā,_  
_sarāmi niccakālikaṃ._  


(192.)

5050\. _Mayi evaṃ sarantamhi,_  
_bhagavāpi anussari;_  
_Buddhaṃ anussarantassa,_  
_pīti me hoti tāvade._  


(193.)

5051\. _Kālañca punarāgamma,_  
_upesi maṃ mahāmuni;_  
_Sampattepi na jānāmi,_  
_ayaṃ buddho mahāmuni._  


(194.)

5052\. _Anukampako kāruṇiko,_  
_piyadassī mahāmuni;_  
_Sañjānāpesi attānaṃ,_  
_‘ahaṃ buddho sadevake’._  


(195.)

5053\. _Sañjānitvāna sambuddhaṃ,_  
_piyadassiṃ mahāmuniṃ;_  
_Sakaṃ cittaṃ pasādetvā,_  
_idaṃ vacanamabraviṃ._  


(196.)

5054\. _‘Aññe pīṭhe ca pallaṅke,_  
_āsandīsu nisīdare;_  
_Tuvampi sabbadassāvī,_  
_nisīda ratanāsane’._  


(197.)

5055\. _Sabbaratanamayaṃ pīṭhaṃ,_  
_nimminitvāna tāvade;_  
_Piyadassissa munino,_  
_adāsiṃ iddhinimmitaṃ._  


(198.)

5056\. _Ratane ca nisinnassa,_  
_pīṭhake iddhinimmite;_  
_Kumbhamattaṃ jambuphalaṃ,_  
_adāsiṃ tāvade ahaṃ._  


(199.)

5057\. _Mama hāsaṃ janetvāna,_  
_paribhuñji mahāmuni;_  
_Tadā cittaṃ pasādetvā,_  
_satthāraṃ abhivādayiṃ._  


(200.)

5058\. _Piyadassī tu bhagavā,_  
_lokajeṭṭho narāsabho;_  
_Ratanāsanamāsīno,_  
_imā gāthā abhāsatha._  


(201.)

5059\. _‘Yo me ratanamayaṃ pīṭhaṃ,_  
_amatañca phalaṃ adā;_  
_Tamahaṃ kittayissāmi,_  
_suṇātha mama bhāsato._  


(202.)

5060\. _Sattasattati kappāni,_  
_devaloke ramissati;_  
_Pañcasattatikkhattuñca,_  
_cakkavattī bhavissati._  


(203.)

5061\. _Dvattiṃsakkhattuṃ devindo,_  
_devarajjaṃ karissati;_  
_Padesarajjaṃ vipulaṃ,_  
_gaṇanāto asaṅkhiyaṃ._  


(204.)

5062\. _Soṇṇamayaṃ rūpimayaṃ,_  
_pallaṅkaṃ sukataṃ bahuṃ;_  
_Lohitaṅgamayañceva,_  
_lacchati ratanāmayaṃ._  


(205.)

5063\. _Caṅkamantampi manujaṃ,_  
_puññakammasamaṅginaṃ;_  
_Pallaṅkāni anekāni,_  
_parivāressare tadā._  


(206.)

5064\. _Kūṭāgārā ca pāsādā,_  
_sayanañca mahārahaṃ;_  
_Imassa cittamaññāya,_  
_nibbattissanti tāvade._  


(207.)

5065\. _Saṭṭhi nāgasahassāni,_  
_sabbālaṅkārabhūsitā;_  
_Suvaṇṇakacchā mātaṅgā,_  
_hemakappanavāsasā._  


(208.)

5066\. _Ārūḷhā gāmaṇīyehi,_  
_tomaraṅkusapāṇibhi;_  
_Imaṃ paricarissanti,_  
_ratnapīṭhassidaṃ phalaṃ._  


(209.)

5067\. _Saṭṭhi assasahassāni,_  
_sabbālaṅkārabhūsitā;_  
_Ājānīyāva jātiyā,_  
_sindhavā sīghavāhino._  


(210.)

5068\. _Ārūḷhā gāmaṇīyehi,_  
_illiyācāpadhāribhi;_  
_Tepimaṃ paricarissanti,_  
_ratnapīṭhassidaṃ phalaṃ._  


(211.)

5069\. _Saṭṭhi rathasahassāni,_  
_sabbālaṅkārabhūsitā;_  
_Dīpā athopi veyagghā,_  
_sannaddhā ussitaddhajā._  


(212.)

5070\. _Ārūḷhā gāmaṇīyehi,_  
_cāpahatthehi vammibhi;_  
_Parivāressantimaṃ niccaṃ,_  
_ratnapīṭhassidaṃ phalaṃ._  


(213.)

5071\. _Saṭṭhi dhenusahassāni,_  
_dohaññā puṅgavūsabhe;_  
_Vacchake janayissanti,_  
_ratnapīṭhassidaṃ phalaṃ._  


(214.)

5072\. _Soḷasitthisahassāni,_  
_sabbālaṅkārabhūsitā;_  
_Vicittavatthābharaṇā,_  
_āmukkamaṇikuṇḍalā._  


(215.)

5073\. _Aḷārapamhā hasulā,_  
_susaññā tanumajjhimā;_  
_Parivāressantimaṃ niccaṃ,_  
_ratnapīṭhassidaṃ phalaṃ._  


(216.)

5074\. _Aṭṭhārase kappasate,_  
_gotamo nāma cakkhumā;_  
_Tamandhakāraṃ vidhamitvā,_  
_buddho loke bhavissati._  


(217.)

5075\. _Tassa dassanamāgamma,_  
_pabbajissatikiñcano;_  
_Tosayitvāna satthāraṃ,_  
_sāsanebhiramissati._  


(218.)

5076\. _Tassa dhammaṃ suṇitvāna,_  
_kilese ghātayissati;_  
_Sabbāsave pariññāya,_  
_nibbāyissatināsavo’._  


(219.)

5077\. _Vīriyaṃ me dhuradhorayhaṃ,_  
_yogakkhemādhivāhanaṃ;_  
_Uttamatthaṃ patthayanto,_  
_sāsane viharāmahaṃ._  


(220.)

5078\. _Idaṃ pacchimakaṃ mayhaṃ,_  
_carimo vattate bhavo;_  
_Sabbāsavā parikkhīṇā,_  
_natthi dāni punabbhavo._  


(221.)

5079\. _Kilesā jhāpitā mayhaṃ,_  
_…pe…_  
_viharāmi anāsavo._  


(222.)

5080\. _Svāgataṃ vata me āsi,_  
_…pe…_  
_kataṃ buddhassa sāsanaṃ._  


(223.)

5081\. _Paṭisambhidā catasso,_  
_…pe…_  
_kataṃ buddhassa sāsanaṃ”._  


5082\. Itthaṃ sudaṃ āyasmā hemako thero imā gāthāyo abhāsitthāti.

---

5083\. Hemakattherassāpadānaṃ sattamaṃ.

  
Sattarasamaṃ bhāṇavāraṃ.



[Go to previous page (41.6 Nandakattheraapadāna)](41.6.md) / [Go to parent page (41 Metteyyavagga)](../41.md) / [Go to next page (41.8 Todeyyattheraapadāna)](41.8.md)


