
[Home](/) / [20Ap1 Therāpadānapāḷi](../../20Ap1.md) / [41 Metteyyavagga](../41.md)

# 41.4 Dhotakattheraapadāna

* Metteyyavagga

* Dhotakattheraapadāna

(72.)

4924\. _“Gaṅgā bhāgīrathī nāma,_  
_himavantā pabhāvitā;_  
_Haṃsavatiyā dvārena,_  
_anusandati tāvade._  


* Metteyyavagga

* Dhotakattheraapadāna

(73.)

4925\. _Sobhito nāma ārāmo,_  
_gaṅgākūle sumāpito;_  
_Tattha padumuttaro buddho,_  
_vasate lokanāyako._  


* Metteyyavagga

* Dhotakattheraapadāna

(74.)

4926\. _Tidasehi yathā indo,_  
_manujehi purakkhato;_  
_Nisīdi tattha bhagavā,_  
_asambhītova kesarī._  


* Metteyyavagga

* Dhotakattheraapadāna

(75.)

4927\. _Nagare haṃsavatiyā,_  
_vasāmi brāhmaṇo ahaṃ;_  
_Chaḷaṅgo nāma nāmena,_  
_evaṃnāmo mahāmuni._  


* Metteyyavagga

* Dhotakattheraapadāna

(76.)

4928\. _Aṭṭhārasa sissasatā,_  
_parivārenti maṃ tadā;_  
_Tehi sissehi samito,_  
_gaṅgātīraṃ upāgamiṃ._  


* Metteyyavagga

* Dhotakattheraapadāna

(77.)

4929\. _Tatthaddasāsiṃ samaṇe,_  
_nikkuhe dhotapāpake;_  
_Bhāgīrathiṃ tarantehaṃ,_  
_evaṃ cintesi tāvade._  


* Metteyyavagga

* Dhotakattheraapadāna

(78.)

4930\. _‘Sāyaṃ pātaṃ tarantāme,_  
_buddhaputtā mahāyasā;_  
_Vihesayanti attānaṃ,_  
_tesaṃ attā vihaññati._  


* Metteyyavagga

* Dhotakattheraapadāna

(79.)

4931\. _Sadevakassa lokassa,_  
_buddho aggo pavuccati;_  
_Natthi me dakkhiṇe kāraṃ,_  
_gatimaggavisodhanaṃ._  


* Metteyyavagga

* Dhotakattheraapadāna

(80.)

4932\. _Yannūna buddhaseṭṭhassa,_  
_setuṃ gaṅgāya kāraye;_  
_Kārāpetvā imaṃ kammaṃ,_  
_santarāmi imaṃ bhavaṃ’._  


* Metteyyavagga

* Dhotakattheraapadāna

(81.)

4933\. _Satasahassaṃ datvāna,_  
_setuṃ kārāpayiṃ ahaṃ;_  
_Saddahanto kataṃ kāraṃ,_  
_vipulaṃ me bhavissati._  


* Metteyyavagga

* Dhotakattheraapadāna

(82.)

4934\. _Kārāpetvāna taṃ setuṃ,_  
_upesiṃ lokanāyakaṃ;_  
_Sirasi añjaliṃ katvā,_  
_imaṃ vacanamabraviṃ._  


* Metteyyavagga

* Dhotakattheraapadāna

(83.)

4935\. _‘Satasahassassa vayaṃ,_  
_datvā kārāpito mayā;_  
_Tavatthāya mahāsetu,_  
_paṭiggaṇha mahāmune’._  


* Metteyyavagga

* Dhotakattheraapadāna

(84.)

4936\. _Padumuttaro lokavidū,_  
_āhutīnaṃ paṭiggaho;_  
_Bhikkhusaṃghe nisīditvā,_  
_imā gāthā abhāsatha._  


* Metteyyavagga

* Dhotakattheraapadāna

(85.)

4937\. _‘Yo me setuṃ akāresi,_  
_pasanno sehi pāṇibhi;_  
_Tamahaṃ kittayissāmi,_  
_suṇātha mama bhāsato._  


* [41.4.1 Setudānaānisaṃsa](41.4/41.4.1.md)

[Go to previous page (41.3 Mettaguttheraapadāna)](41.3.md) / [Go to parent page (41 Metteyyavagga)](../41.md) / [Go to next page (41.4.1 Setudānaānisaṃsa)](41.4/41.4.1.md)


