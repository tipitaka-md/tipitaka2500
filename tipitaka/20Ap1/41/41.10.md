
[Home](/) / [20Ap1 Therāpadānapāḷi](../../20Ap1.md) / [41 Metteyyavagga](../41.md)

# 𑁪𑁧𑁇𑁧𑁦 𑀉𑀤𑁂𑀦𑀢𑁆𑀣𑁂𑀭𑀅𑀧𑀤𑀸𑀦

### 𑀫𑁂𑀢𑁆𑀢𑁂𑀬𑁆𑀬𑀯𑀕𑁆𑀕

### 𑀉𑀤𑁂𑀦𑀢𑁆𑀣𑁂𑀭𑀅𑀧𑀤𑀸𑀦

(330.)

5194\. _“𑀳𑀺𑀫𑀯𑀦𑁆𑀢𑀲𑁆𑀲𑀸𑀯𑀺𑀤𑀽𑀭𑁂,_  
_𑀧𑀤𑀼𑀫𑁄 𑀦𑀸𑀫 𑀧𑀩𑁆𑀩𑀢𑁄;_  
_𑀅𑀲𑁆𑀲𑀫𑁄 𑀲𑀼𑀓𑀢𑁄 𑀫𑀬𑁆𑀳𑀁,_  
_𑀧𑀡𑁆𑀡𑀲𑀸𑀮𑀸 𑀲𑀼𑀫𑀸𑀧𑀺𑀢𑀸𑁇_  


(331.)

5195\. _𑀦𑀤𑀺𑀬𑁄 𑀲𑀦𑁆𑀤𑀭𑁂 𑀢𑀢𑁆𑀣,_  
_𑀲𑀼𑀧𑀢𑀺𑀢𑁆𑀣𑀸 𑀫𑀦𑁄𑀭𑀫𑀸;_  
_𑀅𑀘𑁆𑀙𑁄𑀤𑀓𑀸 𑀲𑀻𑀢𑀚𑀮𑀸,_  
_𑀲𑀦𑁆𑀤𑀭𑁂 𑀦𑀤𑀺𑀬𑁄 𑀲𑀤𑀸𑁇_  


(332.)

5196\. _𑀧𑀸𑀞𑀻𑀦𑀸 𑀧𑀸𑀯𑀼𑀲𑀸 𑀫𑀘𑁆𑀙𑀸,_  
_𑀩𑀮𑀚𑀸 𑀫𑀼𑀜𑁆𑀚𑀭𑁄𑀳𑀺𑀢𑀸;_  
_𑀲𑁄𑀪𑁂𑀦𑁆𑀢𑀸 𑀦𑀤𑀺𑀬𑁄 𑀏𑀢𑁂,_  
_𑀯𑀲𑀦𑁆𑀢𑀺 𑀦𑀤𑀺𑀬𑀸 𑀲𑀤𑀸𑁇_  


(333.)

5197\. _𑀅𑀫𑁆𑀩𑀚𑀫𑁆𑀩𑀽𑀳𑀺 𑀲𑀜𑁆𑀙𑀦𑁆𑀦𑀸,_  
_𑀓𑀭𑁂𑀭𑀺𑀢𑀺𑀮𑀓𑀸 𑀢𑀣𑀸;_  
_𑀉𑀤𑁆𑀤𑀸𑀮𑀓𑀸 𑀧𑀸𑀝𑀮𑀺𑀬𑁄,_  
_𑀲𑁄𑀪𑁂𑀦𑁆𑀢𑀺 𑀫𑀫 𑀅𑀲𑁆𑀲𑀫𑀁𑁇_  


(334.)

5198\. _𑀅𑀗𑁆𑀓𑁄𑀮𑀓𑀸 𑀩𑀺𑀫𑁆𑀩𑀺𑀚𑀸𑀮𑀸,_  
_𑀫𑀸𑀬𑀸𑀓𑀸𑀭𑀻 𑀘 𑀧𑀼𑀧𑁆𑀨𑀺𑀢𑀸;_  
_𑀕𑀦𑁆𑀥𑁂𑀦 𑀉𑀧𑀯𑀸𑀬𑀦𑁆𑀢𑀸,_  
_𑀲𑁄𑀪𑁂𑀦𑁆𑀢𑀺 𑀫𑀫 𑀅𑀲𑁆𑀲𑀫𑀁𑁇_  


(335.)

5199\. _𑀅𑀢𑀺𑀫𑀼𑀢𑁆𑀢𑀸 𑀲𑀢𑁆𑀢𑀮𑀺𑀓𑀸,_  
_𑀦𑀸𑀕𑀸 𑀲𑀸𑀮𑀸 𑀘 𑀧𑀼𑀧𑁆𑀨𑀺𑀢𑀸;_  
_𑀤𑀺𑀩𑁆𑀩𑀕𑀦𑁆𑀥𑀁 𑀲𑀫𑁆𑀧𑀯𑀦𑁆𑀢𑀸,_  
_𑀲𑁄𑀪𑁂𑀦𑁆𑀢𑀺 𑀫𑀫 𑀅𑀲𑁆𑀲𑀫𑀁𑁇_  


(336.)

5200\. _𑀓𑁄𑀲𑀫𑁆𑀩𑀸 𑀲𑀍𑀅𑀮𑀸 𑀦𑀻𑀧𑀸,_  
_𑀅𑀝𑁆𑀞𑀗𑁆𑀕𑀸𑀧𑀺 𑀘 𑀧𑀼𑀧𑁆𑀨𑀺𑀢𑀸;_  
_𑀤𑀺𑀩𑁆𑀩𑀕𑀦𑁆𑀥𑀁 𑀲𑀫𑁆𑀧𑀯𑀦𑁆𑀢𑀸,_  
_𑀲𑁄𑀪𑁂𑀦𑁆𑀢𑀺 𑀫𑀫 𑀅𑀲𑁆𑀲𑀫𑀁𑁇_  


(337.)

5201\. _𑀳𑀭𑀻𑀢𑀓𑀸 𑀆𑀫𑀮𑀓𑀸,_  
_𑀅𑀫𑁆𑀩𑀚𑀫𑁆𑀩𑀼𑀯𑀺𑀪𑀻𑀢𑀓𑀸;_  
_𑀓𑁄𑀮𑀸 𑀪𑀮𑁆𑀮𑀸𑀢𑀓𑀸 𑀩𑀺𑀮𑁆𑀮𑀸,_  
_𑀨𑀮𑀸𑀦𑀺 𑀩𑀳𑀼 𑀅𑀲𑁆𑀲𑀫𑁂𑁇_  


(338.)

5202\. _𑀓𑀮𑀫𑁆𑀩𑀸 𑀓𑀦𑁆𑀤𑀮𑀻 𑀢𑀢𑁆𑀣,_  
_𑀧𑀼𑀧𑁆𑀨𑀦𑁆𑀢𑀺 𑀫𑀫 𑀅𑀲𑁆𑀲𑀫𑁂;_  
_𑀤𑀺𑀩𑁆𑀩𑀕𑀦𑁆𑀥𑀁 𑀲𑀫𑁆𑀧𑀯𑀦𑁆𑀢𑀸,_  
_𑀲𑁄𑀪𑁂𑀦𑁆𑀢𑀺 𑀫𑀫 𑀅𑀲𑁆𑀲𑀫𑀁𑁇_  


(339.)

5203\. _𑀅𑀲𑁄𑀓𑀧𑀺𑀡𑁆𑀟𑀺𑀯𑀸𑀭𑀻 𑀘,_  
_𑀦𑀺𑀫𑁆𑀩𑀭𑀼𑀓𑁆𑀔𑀸 𑀘 𑀧𑀼𑀧𑁆𑀨𑀺𑀢𑀸;_  
_𑀤𑀺𑀩𑁆𑀩𑀕𑀦𑁆𑀥𑀁 𑀲𑀫𑁆𑀧𑀯𑀦𑁆𑀢𑀸,_  
_𑀲𑁄𑀪𑁂𑀦𑁆𑀢𑀺 𑀫𑀫 𑀅𑀲𑁆𑀲𑀫𑀁𑁇_  


(340.)

5204\. _𑀧𑀼𑀦𑁆𑀦𑀸𑀕𑀸 𑀕𑀺𑀭𑀺𑀧𑀼𑀦𑁆𑀦𑀸𑀕𑀸,_  
_𑀢𑀺𑀫𑀺𑀭𑀸 𑀢𑀢𑁆𑀣 𑀧𑀼𑀧𑁆𑀨𑀺𑀢𑀸;_  
_𑀤𑀺𑀩𑁆𑀩𑀕𑀦𑁆𑀥𑀁 𑀲𑀫𑁆𑀧𑀯𑀦𑁆𑀢𑀸,_  
_𑀲𑁄𑀪𑁂𑀦𑁆𑀢𑀺 𑀫𑀫 𑀅𑀲𑁆𑀲𑀫𑀁𑁇_  


(341.)

5205\. _𑀦𑀺𑀕𑁆𑀕𑀼𑀡𑁆𑀟𑀻 𑀲𑀺𑀭𑀺𑀦𑀺𑀕𑁆𑀕𑀼𑀡𑁆𑀟𑀻,_  
_𑀘𑀫𑁆𑀧𑀭𑀼𑀓𑁆𑀔𑁂𑀢𑁆𑀣 𑀧𑀼𑀧𑁆𑀨𑀺𑀢𑀸;_  
_𑀤𑀺𑀩𑁆𑀩𑀕𑀦𑁆𑀥𑀁 𑀲𑀫𑁆𑀧𑀯𑀦𑁆𑀢𑀸,_  
_𑀲𑁄𑀪𑁂𑀦𑁆𑀢𑀺 𑀫𑀫 𑀅𑀲𑁆𑀲𑀫𑀁𑁇_  


(342.)

5206\. _𑀅𑀯𑀺𑀤𑀽𑀭𑁂 𑀧𑁄𑀓𑁆𑀔𑀭𑀡𑀻,_  
_𑀘𑀓𑁆𑀓𑀯𑀸𑀓𑀽𑀧𑀓𑀽𑀚𑀺𑀢𑀸;_  
_𑀫𑀦𑁆𑀤𑀸𑀮𑀓𑁂𑀳𑀺 𑀲𑀜𑁆𑀙𑀦𑁆𑀦𑀸,_  
_𑀧𑀤𑀼𑀫𑀼𑀧𑁆𑀧𑀮𑀓𑁂𑀳𑀺 𑀘𑁇_  


(343.)

5207\. _𑀅𑀘𑁆𑀙𑁄𑀤𑀓𑀸 𑀲𑀻𑀢𑀚𑀮𑀸,_  
_𑀲𑀼𑀧𑀢𑀺𑀢𑁆𑀣𑀸 𑀫𑀦𑁄𑀭𑀫𑀸;_  
_𑀅𑀘𑁆𑀙𑀸 𑀨𑀮𑀺𑀓𑀲𑀫𑀸𑀦𑀸,_  
_𑀲𑁄𑀪𑁂𑀦𑁆𑀢𑀺 𑀫𑀫 𑀅𑀲𑁆𑀲𑀫𑀁𑁇_  


(344.)

5208\. _𑀧𑀤𑀼𑀫𑀸 𑀧𑀼𑀧𑁆𑀨𑀭𑁂 𑀢𑀢𑁆𑀣,_  
_𑀧𑀼𑀡𑁆𑀟𑀭𑀻𑀓𑀸 𑀘 𑀉𑀧𑁆𑀧𑀮𑀸;_  
_𑀫𑀦𑁆𑀤𑀸𑀮𑀓𑁂𑀳𑀺 𑀲𑀜𑁆𑀙𑀦𑁆𑀦𑀸,_  
_𑀲𑁄𑀪𑁂𑀦𑁆𑀢𑀺 𑀫𑀫 𑀅𑀲𑁆𑀲𑀫𑀁𑁇_  


(345.)

5209\. _𑀧𑀸𑀞𑀻𑀦𑀸 𑀧𑀸𑀯𑀼𑀲𑀸 𑀫𑀘𑁆𑀙𑀸,_  
_𑀩𑀮𑀚𑀸 𑀫𑀼𑀜𑁆𑀚𑀭𑁄𑀳𑀺𑀢𑀸;_  
_𑀯𑀺𑀘𑀭𑀦𑁆𑀢𑀸𑀯 𑀢𑁂 𑀢𑀢𑁆𑀣,_  
_𑀲𑁄𑀪𑁂𑀦𑁆𑀢𑀺 𑀫𑀫 𑀅𑀲𑁆𑀲𑀫𑀁𑁇_  


(346.)

5210\. _𑀓𑀼𑀫𑁆𑀪𑀻𑀮𑀸 𑀲𑀼𑀲𑀼𑀫𑀸𑀭𑀸 𑀘,_  
_𑀓𑀘𑁆𑀙𑀧𑀸 𑀘 𑀕𑀳𑀸 𑀩𑀳𑀽;_  
_𑀑𑀕𑀳𑀸 𑀅𑀚𑀕𑀭𑀸 𑀘,_  
_𑀲𑁄𑀪𑁂𑀦𑁆𑀢𑀺 𑀫𑀫 𑀅𑀲𑁆𑀲𑀫𑀁𑁇_  


(347.)

5211\. _𑀧𑀸𑀭𑁂𑀯𑀢𑀸 𑀭𑀯𑀺𑀳𑀁𑀲𑀸,_  
_𑀘𑀓𑁆𑀓𑀯𑀸𑀓𑀸 𑀦𑀤𑀻𑀘𑀭𑀸;_  
_𑀤𑀺𑀦𑁆𑀤𑀺𑀪𑀸 𑀲𑀸𑀍𑀇𑀓𑀸 𑀘𑁂𑀢𑁆𑀣,_  
_𑀲𑁄𑀪𑁂𑀦𑁆𑀢𑀺 𑀫𑀫 𑀅𑀲𑁆𑀲𑀫𑀁𑁇_  


(348.)

5212\. _𑀦𑀬𑀺𑀢𑀸 𑀅𑀫𑁆𑀩𑀕𑀦𑁆𑀥𑀻 𑀘,_  
_𑀓𑁂𑀢𑀓𑀸 𑀢𑀢𑁆𑀣 𑀧𑀼𑀧𑁆𑀨𑀺𑀢𑀸;_  
_𑀤𑀺𑀩𑁆𑀩𑀕𑀦𑁆𑀥𑀁 𑀲𑀫𑁆𑀧𑀯𑀦𑁆𑀢𑀸,_  
_𑀲𑁄𑀪𑁂𑀦𑁆𑀢𑀺 𑀫𑀫 𑀅𑀲𑁆𑀲𑀫𑀁𑁇_  


(349.)

5213\. _𑀲𑀻𑀳𑀸 𑀩𑁆𑀬𑀕𑁆𑀖𑀸 𑀘 𑀤𑀻𑀧𑀻 𑀘,_  
_𑀅𑀘𑁆𑀙𑀓𑁄𑀓𑀢𑀭𑀘𑁆𑀙𑀓𑀸;_  
_𑀅𑀦𑀼𑀲𑀜𑁆𑀘𑀭𑀦𑁆𑀢𑀸 𑀧𑀯𑀦𑁂,_  
_𑀲𑁄𑀪𑁂𑀦𑁆𑀢𑀺 𑀫𑀫 𑀅𑀲𑁆𑀲𑀫𑀁𑁇_  


(350.)

5214\. _𑀚𑀝𑀸𑀪𑀸𑀭𑁂𑀦 𑀪𑀭𑀺𑀢𑀸,_  
_𑀅𑀚𑀺𑀦𑀼𑀢𑁆𑀢𑀭𑀯𑀸𑀲𑀦𑀸;_  
_𑀅𑀦𑀼𑀲𑀜𑁆𑀘𑀭𑀦𑁆𑀢𑀸 𑀧𑀯𑀦𑁂,_  
_𑀲𑁄𑀪𑁂𑀦𑁆𑀢𑀺 𑀫𑀫 𑀅𑀲𑁆𑀲𑀫𑀁𑁇_  


(351.)

5215\. _𑀅𑀚𑀺𑀦𑀸𑀦𑀺𑀥𑀭𑀸 𑀏𑀢𑁂,_  
_𑀦𑀺𑀧𑀓𑀸 𑀲𑀦𑁆𑀢𑀯𑀼𑀢𑁆𑀢𑀺𑀦𑁄;_  
_𑀅𑀧𑁆𑀧𑀸𑀳𑀸𑀭𑀸𑀯 𑀢𑁂 𑀲𑀩𑁆𑀩𑁂,_  
_𑀲𑁄𑀪𑁂𑀦𑁆𑀢𑀺 𑀫𑀫 𑀅𑀲𑁆𑀲𑀫𑀁𑁇_  


(352.)

5216\. _𑀔𑀸𑀭𑀺𑀪𑀸𑀭𑀁 𑀕𑀳𑁂𑀢𑁆𑀯𑀸𑀦,_  
_𑀅𑀚𑁆𑀛𑁄𑀕𑀬𑁆𑀳 𑀯𑀦𑀁 𑀢𑀤𑀸;_  
_𑀫𑀽𑀮𑀨𑀮𑀸𑀦𑀺 𑀪𑀼𑀜𑁆𑀚𑀦𑁆𑀢𑀸,_  
_𑀯𑀲𑀦𑁆𑀢𑀺 𑀅𑀲𑁆𑀲𑀫𑁂 𑀢𑀤𑀸𑁇_  


(353.)

5217\. _𑀦 𑀢𑁂 𑀤𑀸𑀭𑀼𑀁 𑀆𑀳𑀭𑀦𑁆𑀢𑀺,_  
_𑀉𑀤𑀓𑀁 𑀧𑀸𑀤𑀥𑁄𑀯𑀦𑀁;_  
_𑀲𑀩𑁆𑀩𑁂𑀲𑀁 𑀆𑀦𑀼𑀪𑀸𑀯𑁂𑀦,_  
_𑀲𑀬𑀫𑁂𑀯𑀸𑀳𑀭𑀻𑀬𑀢𑀺𑁇_  


(354.)

5218\. _𑀘𑀼𑀮𑁆𑀮𑀸𑀲𑀻𑀢𑀺𑀲𑀳𑀲𑁆𑀲𑀸𑀦𑀺,_  
_𑀇𑀲𑀬𑁂𑀢𑁆𑀣 𑀲𑀫𑀸𑀕𑀢𑀸;_  
_𑀲𑀩𑁆𑀩𑁂𑀯 𑀛𑀸𑀬𑀺𑀦𑁄 𑀏𑀢𑁂,_  
_𑀉𑀢𑁆𑀢𑀫𑀢𑁆𑀣𑀕𑀯𑁂𑀲𑀓𑀸𑁇_  


(355.)

5219\. _𑀢𑀧𑀲𑁆𑀲𑀺𑀦𑁄 𑀩𑁆𑀭𑀳𑁆𑀫𑀘𑀸𑀭𑀻,_  
_𑀘𑁄𑀤𑁂𑀦𑁆𑀢𑀸 𑀅𑀧𑁆𑀧𑀦𑀸𑀯 𑀢𑁂;_  
_𑀅𑀫𑁆𑀩𑀭𑀸𑀯𑀘𑀭𑀸 𑀲𑀩𑁆𑀩𑁂,_  
_𑀯𑀲𑀦𑁆𑀢𑀺 𑀅𑀲𑁆𑀲𑀫𑁂 𑀢𑀤𑀸𑁇_  


(356.)

5220\. _𑀧𑀜𑁆𑀘𑀸𑀳𑀁 𑀲𑀦𑁆𑀦𑀺𑀧𑀢𑀦𑁆𑀢𑀺,_  
_𑀏𑀓𑀕𑁆𑀕𑀸 𑀲𑀦𑁆𑀢𑀯𑀼𑀢𑁆𑀢𑀺𑀦𑁄;_  
_𑀅𑀜𑁆𑀜𑁄𑀜𑁆𑀜𑀁 𑀅𑀪𑀺𑀯𑀸𑀤𑁂𑀢𑁆𑀯𑀸,_  
_𑀧𑀓𑁆𑀓𑀫𑀦𑁆𑀢𑀺 𑀤𑀺𑀲𑀸𑀫𑀼𑀔𑀸𑁇_  


(357.)

5221\. _𑀧𑀤𑀼𑀫𑀼𑀢𑁆𑀢𑀭𑁄 𑀦𑀸𑀫 𑀚𑀺𑀦𑁄,_  
_𑀲𑀩𑁆𑀩𑀥𑀫𑁆𑀫𑀸𑀦 𑀧𑀸𑀭𑀕𑀽;_  
_𑀢𑀫𑀦𑁆𑀥𑀓𑀸𑀭𑀁 𑀯𑀺𑀥𑀫𑀁,_  
_𑀉𑀧𑁆𑀧𑀚𑁆𑀚𑀺 𑀢𑀸𑀯𑀤𑁂 𑀚𑀺𑀦𑁄𑁇_  


(358.)

5222\. _𑀫𑀫 𑀅𑀲𑁆𑀲𑀫𑀲𑀸𑀫𑀦𑁆𑀢𑀸,_  
_𑀬𑀓𑁆𑀔𑁄 𑀆𑀲𑀺 𑀫𑀳𑀺𑀤𑁆𑀥𑀺𑀓𑁄;_  
_𑀲𑁄 𑀫𑁂 𑀲𑀁𑀲𑀺𑀢𑁆𑀣 𑀲𑀫𑁆𑀩𑀼𑀤𑁆𑀥𑀁,_  
_𑀚𑀮𑀚𑀼𑀢𑁆𑀢𑀫𑀦𑀸𑀬𑀓𑀁𑁇_  


(359.)

5223\. _‘𑀏𑀲 𑀩𑀼𑀤𑁆𑀥𑁄 𑀲𑀫𑀼𑀧𑁆𑀧𑀦𑁆𑀦𑁄,_  
_𑀧𑀤𑀼𑀫𑀼𑀢𑁆𑀢𑀭𑁄 𑀫𑀳𑀸𑀫𑀼𑀦𑀺;_  
_𑀔𑀺𑀧𑁆𑀧𑀁 𑀕𑀦𑁆𑀢𑁆𑀯𑀸𑀦 𑀲𑀫𑁆𑀩𑀼𑀤𑁆𑀥𑀁,_  
_𑀧𑀬𑀺𑀭𑀽𑀧𑀸𑀲 𑀫𑀸𑀭𑀺𑀲’𑁇_  


(360.)

5224\. _𑀬𑀓𑁆𑀔𑀲𑁆𑀲 𑀯𑀘𑀦𑀁 𑀲𑀼𑀢𑁆𑀯𑀸,_  
_𑀯𑀺𑀧𑁆𑀧𑀲𑀦𑁆𑀦𑁂𑀦 𑀘𑁂𑀢𑀲𑀸;_  
_𑀅𑀲𑁆𑀲𑀫𑀁 𑀲𑀁𑀲𑀸𑀫𑁂𑀢𑁆𑀯𑀸𑀦,_  
_𑀦𑀺𑀓𑁆𑀔𑀫𑀺𑀁 𑀯𑀺𑀧𑀺𑀦𑀸 𑀢𑀤𑀸𑁇_  


(361.)

5225\. _𑀘𑁂𑀍𑀏𑀯 𑀟𑀬𑁆𑀳𑀫𑀸𑀦𑀫𑁆𑀳𑀺,_  
_𑀦𑀺𑀓𑁆𑀔𑀫𑀺𑀢𑁆𑀯𑀸𑀦 𑀅𑀲𑁆𑀲𑀫𑀸;_  
_𑀏𑀓𑀭𑀢𑁆𑀢𑀺𑀁 𑀦𑀺𑀯𑀸𑀲𑁂𑀢𑁆𑀯𑀸,_  
_𑀉𑀧𑀕𑀘𑁆𑀙𑀺𑀁 𑀯𑀺𑀦𑀸𑀬𑀓𑀁𑁇_  


(362.)

5226\. _𑀧𑀤𑀼𑀫𑀼𑀢𑁆𑀢𑀭𑁄 𑀮𑁄𑀓𑀯𑀺𑀤𑀽,_  
_𑀆𑀳𑀼𑀢𑀻𑀦𑀁 𑀧𑀝𑀺𑀕𑁆𑀕𑀳𑁄;_  
_𑀘𑀢𑀼𑀲𑀘𑁆𑀘𑀁 𑀧𑀓𑀸𑀲𑁂𑀦𑁆𑀢𑁄,_  
_𑀤𑁂𑀲𑁂𑀲𑀺 𑀅𑀫𑀢𑀁 𑀧𑀤𑀁𑁇_  


(363.)

5227\. _𑀲𑀼𑀨𑀼𑀮𑁆𑀮𑀁 𑀧𑀤𑀼𑀫𑀁 𑀕𑀬𑁆𑀳,_  
_𑀉𑀧𑀕𑀦𑁆𑀢𑁆𑀯𑀸 𑀫𑀳𑁂𑀲𑀺𑀦𑁄;_  
_𑀧𑀲𑀦𑁆𑀦𑀘𑀺𑀢𑁆𑀢𑁄 𑀲𑀼𑀫𑀦𑁄,_  
_𑀩𑀼𑀤𑁆𑀥𑀲𑁆𑀲 𑀅𑀪𑀺𑀭𑁄𑀧𑀬𑀺𑀁𑁇_  


(364.)

5228\. _𑀧𑀽𑀚𑀬𑀺𑀢𑁆𑀯𑀸𑀦 𑀲𑀫𑁆𑀩𑀼𑀤𑁆𑀥𑀁,_  
_𑀚𑀮𑀚𑀼𑀢𑁆𑀢𑀫𑀦𑀸𑀬𑀓𑀁;_  
_𑀏𑀓𑀁𑀲𑀁 𑀅𑀚𑀺𑀦𑀁 𑀓𑀢𑁆𑀯𑀸,_  
_𑀲𑀦𑁆𑀣𑀯𑀺𑀁 𑀮𑁄𑀓𑀦𑀸𑀬𑀓𑀁𑁇_  


(365.)

5229\. _‘𑀬𑁂𑀦 𑀜𑀸𑀡𑁂𑀦 𑀲𑀫𑁆𑀩𑀼𑀤𑁆𑀥𑁄,_  
_𑀯𑀲𑀢𑀻𑀳 𑀅𑀦𑀸𑀲𑀯𑁄;_  
_𑀢𑀁 𑀜𑀸𑀡𑀁 𑀓𑀺𑀢𑁆𑀢𑀬𑀺𑀲𑁆𑀲𑀸𑀫𑀺,_  
_𑀲𑀼𑀡𑀸𑀣 𑀫𑀫 𑀪𑀸𑀲𑀢𑁄𑁇_  


(366.)

5230\. _𑀲𑀁𑀲𑀸𑀭𑀲𑁄𑀢𑀁 𑀙𑀺𑀦𑁆𑀤𑀺𑀢𑁆𑀯𑀸,_  
_𑀢𑀸𑀭𑁂𑀲𑀺 𑀲𑀩𑁆𑀩𑀧𑀸𑀡𑀺𑀦𑀁;_  
_𑀢𑀯 𑀥𑀫𑁆𑀫𑀁 𑀲𑀼𑀡𑀺𑀢𑁆𑀯𑀸𑀦,_  
_𑀢𑀡𑁆𑀳𑀸𑀲𑁄𑀢𑀁 𑀢𑀭𑀦𑁆𑀢𑀺 𑀢𑁂𑁇_  


(367.)

5231\. _𑀢𑀼𑀯𑀁 𑀲𑀢𑁆𑀣𑀸 𑀘 𑀓𑁂𑀢𑀼 𑀘,_  
_𑀥𑀚𑁄 𑀬𑀽𑀧𑁄 𑀘 𑀧𑀸𑀡𑀺𑀦𑀁;_  
_𑀧𑀭𑀸𑀬𑀡𑁄 𑀧𑀢𑀺𑀝𑁆𑀞𑀸 𑀘,_  
_𑀤𑀻𑀧𑁄 𑀘 𑀤𑁆𑀯𑀺𑀧𑀤𑀼𑀢𑁆𑀢𑀫𑁇_  


(368.)

5232\. _𑀬𑀸𑀯𑀢𑀸 𑀕𑀡𑀺𑀦𑁄 𑀮𑁄𑀓𑁂,_  
_𑀲𑀢𑁆𑀣𑀯𑀸𑀳𑀸 𑀧𑀯𑀼𑀘𑁆𑀘𑀭𑁂;_  
_𑀢𑀼𑀯𑀁 𑀅𑀕𑁆𑀕𑁄𑀲𑀺 𑀲𑀩𑁆𑀩𑀜𑁆𑀜𑀼,_  
_𑀢𑀯 𑀅𑀦𑁆𑀢𑁄𑀕𑀥𑀸𑀯 𑀢𑁂𑁇_  


(369.)

5233\. _𑀢𑀯 𑀜𑀸𑀡𑁂𑀦 𑀲𑀩𑁆𑀩𑀜𑁆𑀜𑀼,_  
_𑀢𑀸𑀭𑁂𑀲𑀺 𑀚𑀦𑀢𑀁 𑀩𑀳𑀼𑀁;_  
_𑀢𑀯 𑀤𑀲𑁆𑀲𑀦𑀫𑀸𑀕𑀫𑁆𑀫,_  
_𑀤𑀼𑀓𑁆𑀔𑀲𑁆𑀲𑀦𑁆𑀢𑀁 𑀓𑀭𑀺𑀲𑁆𑀲𑀭𑁂𑁇_  


(370.)

5234\. _𑀬𑁂 𑀓𑁂𑀘𑀺𑀫𑁂 𑀕𑀦𑁆𑀥𑀚𑀸𑀢𑀸,_  
_𑀮𑁄𑀓𑁂 𑀯𑀸𑀬𑀦𑁆𑀢𑀺 𑀘𑀓𑁆𑀔𑀼𑀫;_  
_𑀢𑀯 𑀕𑀦𑁆𑀥𑀲𑀫𑁄 𑀦𑀢𑁆𑀣𑀺,_  
_𑀧𑀼𑀜𑁆𑀜𑀓𑁆𑀔𑁂𑀢𑁆𑀢𑁂 𑀫𑀳𑀸𑀫𑀼𑀦𑁂𑁇_  


(371.)

5235\. _𑀢𑀺𑀭𑀘𑁆𑀙𑀸𑀦𑀬𑁄𑀦𑀺𑀁 𑀦𑀺𑀭𑀬𑀁,_  
_𑀧𑀭𑀺𑀫𑁄𑀘𑁂𑀲𑀺 𑀘𑀓𑁆𑀔𑀼𑀫;_  
_𑀅𑀲𑀗𑁆𑀔𑀢𑀁 𑀧𑀤𑀁 𑀲𑀦𑁆𑀢𑀁,_  
_𑀤𑁂𑀲𑁂𑀲𑀺 𑀢𑁆𑀯𑀁 𑀫𑀳𑀸𑀫𑀼𑀦𑁂’𑁇_  


(372.)

5236\. _𑀧𑀤𑀼𑀫𑀼𑀢𑁆𑀢𑀭𑁄 𑀮𑁄𑀓𑀯𑀺𑀤𑀽,_  
_𑀆𑀳𑀼𑀢𑀻𑀦𑀁 𑀧𑀝𑀺𑀕𑁆𑀕𑀳𑁄;_  
_𑀪𑀺𑀓𑁆𑀔𑀼𑀲𑀁𑀖𑁂 𑀦𑀺𑀲𑀻𑀤𑀺𑀢𑁆𑀯𑀸,_  
_𑀇𑀫𑀸 𑀕𑀸𑀣𑀸 𑀅𑀪𑀸𑀲𑀣𑁇_  


(373.)

5237\. _‘𑀬𑁄 𑀫𑁂 𑀜𑀸𑀡𑀁 𑀅𑀧𑀽𑀚𑁂𑀲𑀺,_  
_𑀧𑀲𑀦𑁆𑀦𑁄 𑀲𑁂𑀳𑀺 𑀧𑀸𑀡𑀺𑀪𑀺;_  
_𑀢𑀫𑀳𑀁 𑀓𑀺𑀢𑁆𑀢𑀬𑀺𑀲𑁆𑀲𑀸𑀫𑀺,_  
_𑀲𑀼𑀡𑀸𑀣 𑀫𑀫 𑀪𑀸𑀲𑀢𑁄𑁇_  


(374.)

5238\. _𑀢𑀺𑀁𑀲𑀓𑀧𑁆𑀧𑀲𑀳𑀲𑁆𑀲𑀸𑀦𑀺,_  
_𑀤𑁂𑀯𑀮𑁄𑀓𑁂 𑀭𑀫𑀺𑀲𑁆𑀲𑀢𑀺;_  
_𑀲𑀳𑀲𑁆𑀲𑀓𑁆𑀔𑀢𑁆𑀢𑀼𑀁 𑀭𑀸𑀚𑀸 𑀘,_  
_𑀘𑀓𑁆𑀓𑀯𑀢𑁆𑀢𑀻 𑀪𑀯𑀺𑀲𑁆𑀲𑀢𑀺’𑁇_  


(375.)

5239\. _𑀲𑀼𑀮𑀤𑁆𑀥𑀮𑀸𑀪𑀁 𑀮𑀤𑁆𑀥𑁄𑀫𑁆𑀳𑀺,_  
_𑀢𑁄𑀲𑀬𑀺𑀢𑁆𑀯𑀸𑀦 𑀲𑀼𑀩𑁆𑀩𑀢𑀁;_  
_𑀲𑀩𑁆𑀩𑀸𑀲𑀯𑁂 𑀧𑀭𑀺𑀜𑁆𑀜𑀸𑀬,_  
_𑀯𑀺𑀳𑀭𑀸𑀫𑀺 𑀅𑀦𑀸𑀲𑀯𑁄𑁇_  


(376.)

5240\. _𑀓𑀺𑀮𑁂𑀲𑀸 𑀛𑀸𑀧𑀺𑀢𑀸 𑀫𑀬𑁆𑀳𑀁,_  
_…𑀧𑁂…_  
_𑀯𑀺𑀳𑀭𑀸𑀫𑀺 𑀅𑀦𑀸𑀲𑀯𑁄𑁇_  


(377.)

5241\. _𑀲𑁆𑀯𑀸𑀕𑀢𑀁 𑀯𑀢 𑀫𑁂 𑀆𑀲𑀺,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁𑁇_  


(378.)

5242\. _𑀧𑀝𑀺𑀲𑀫𑁆𑀪𑀺𑀤𑀸 𑀘𑀢𑀲𑁆𑀲𑁄,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁”𑁇 (𑁪𑁨𑁬𑁪)_  


5243\. 𑀇𑀢𑁆𑀣𑀁 𑀲𑀼𑀤𑀁 𑀆𑀬𑀲𑁆𑀫𑀸 𑀉𑀤𑁂𑀦𑁄 𑀣𑁂𑀭𑁄 𑀇𑀫𑀸 𑀕𑀸𑀣𑀸𑀬𑁄 𑀅𑀪𑀸𑀲𑀺𑀢𑁆𑀣𑀸𑀢𑀺𑁇

---

5244\. 𑀉𑀤𑁂𑀦𑀢𑁆𑀣𑁂𑀭𑀲𑁆𑀲𑀸𑀧𑀤𑀸𑀦𑀁 𑀤𑀲𑀫𑀁𑁇



---

5245\. 𑀫𑁂𑀢𑁆𑀢𑁂𑀬𑁆𑀬𑀯𑀕𑁆𑀕𑁄 𑀏𑀓𑀘𑀢𑁆𑀢𑀸𑀮𑀻𑀲𑀫𑁄𑁇



---

5246\. 𑀢𑀲𑁆𑀲𑀼𑀤𑁆𑀤𑀸𑀦𑀁



5247\. _𑀫𑁂𑀢𑁆𑀢𑁂𑀬𑁆𑀬𑁄 𑀧𑀼𑀡𑁆𑀡𑀓𑁄 𑀣𑁂𑀭𑁄,_  
_𑀫𑁂𑀢𑁆𑀢𑀕𑀽 𑀥𑁄𑀢𑀓𑁄𑀧𑀺 𑀘;_  
_𑀉𑀧𑀲𑀺𑀯𑁄 𑀘 𑀦𑀦𑁆𑀤𑁄 𑀘,_  
_𑀳𑁂𑀫𑀓𑁄 𑀲𑀢𑁆𑀢𑀫𑁄 𑀢𑀳𑀺𑀁𑁇_  


5248\. _𑀢𑁄𑀤𑁂𑀬𑁆𑀬𑁄 𑀚𑀢𑀼𑀓𑀡𑁆𑀡𑀻 𑀘,_  
_𑀉𑀤𑁂𑀦𑁄 𑀘 𑀫𑀳𑀸𑀬𑀲𑁄;_  
_𑀢𑀻𑀡𑀺 𑀕𑀸𑀣𑀸𑀲𑀢𑀸𑀦𑁂𑀢𑁆𑀣,_  
_𑀅𑀲𑀻𑀢𑀺 𑀢𑀻𑀡𑀺 𑀘𑀼𑀢𑁆𑀢𑀭𑀺𑀁𑁇_  


[Go to previous page (41.9 Jatukaṇṇittheraapadāna)](41.9.md) / [Go to parent page (41 Metteyyavagga)](../41.md) / [Go to next page (42 Bhaddālivagga)](../42.md)


