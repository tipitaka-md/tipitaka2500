
[Home](/) / [20Ap1 Therāpadānapāḷi](../../20Ap1.md) / [41 Metteyyavagga](../41.md)

# 41.10 Udenattheraapadāna

* Metteyyavagga

* Udenattheraapadāna

(330.)

5194\. _“Himavantassāvidūre,_  
_padumo nāma pabbato;_  
_Assamo sukato mayhaṃ,_  
_paṇṇasālā sumāpitā._  


(331.)

5195\. _Nadiyo sandare tattha,_  
_supatitthā manoramā;_  
_Acchodakā sītajalā,_  
_sandare nadiyo sadā._  


(332.)

5196\. _Pāṭhīnā pāvusā macchā,_  
_balajā muñjarohitā;_  
_Sobhentā nadiyo ete,_  
_vasanti nadiyā sadā._  


(333.)

5197\. _Ambajambūhi sañchannā,_  
_kareritilakā tathā;_  
_Uddālakā pāṭaliyo,_  
_sobhenti mama assamaṃ._  


(334.)

5198\. _Aṅkolakā bimbijālā,_  
_māyākārī ca pupphitā;_  
_Gandhena upavāyantā,_  
_sobhenti mama assamaṃ._  


(335.)

5199\. _Atimuttā sattalikā,_  
_nāgā sālā ca pupphitā;_  
_Dibbagandhaṃ sampavantā,_  
_sobhenti mama assamaṃ._  


(336.)

5200\. _Kosambā saḷalā nīpā,_  
_aṭṭhaṅgāpi ca pupphitā;_  
_Dibbagandhaṃ sampavantā,_  
_sobhenti mama assamaṃ._  


(337.)

5201\. _Harītakā āmalakā,_  
_ambajambuvibhītakā;_  
_Kolā bhallātakā billā,_  
_phalāni bahu assame._  


(338.)

5202\. _Kalambā kandalī tattha,_  
_pupphanti mama assame;_  
_Dibbagandhaṃ sampavantā,_  
_sobhenti mama assamaṃ._  


(339.)

5203\. _Asokapiṇḍivārī ca,_  
_nimbarukkhā ca pupphitā;_  
_Dibbagandhaṃ sampavantā,_  
_sobhenti mama assamaṃ._  


(340.)

5204\. _Punnāgā giripunnāgā,_  
_timirā tattha pupphitā;_  
_Dibbagandhaṃ sampavantā,_  
_sobhenti mama assamaṃ._  


(341.)

5205\. _Nigguṇḍī sirinigguṇḍī,_  
_camparukkhettha pupphitā;_  
_Dibbagandhaṃ sampavantā,_  
_sobhenti mama assamaṃ._  


(342.)

5206\. _Avidūre pokkharaṇī,_  
_cakkavākūpakūjitā;_  
_Mandālakehi sañchannā,_  
_padumuppalakehi ca._  


(343.)

5207\. _Acchodakā sītajalā,_  
_supatitthā manoramā;_  
_Acchā phalikasamānā,_  
_sobhenti mama assamaṃ._  


(344.)

5208\. _Padumā pupphare tattha,_  
_puṇḍarīkā ca uppalā;_  
_Mandālakehi sañchannā,_  
_sobhenti mama assamaṃ._  


(345.)

5209\. _Pāṭhīnā pāvusā macchā,_  
_balajā muñjarohitā;_  
_Vicarantāva te tattha,_  
_sobhenti mama assamaṃ._  


(346.)

5210\. _Kumbhīlā susumārā ca,_  
_kacchapā ca gahā bahū;_  
_Ogahā ajagarā ca,_  
_sobhenti mama assamaṃ._  


(347.)

5211\. _Pārevatā ravihaṃsā,_  
_cakkavākā nadīcarā;_  
_Dindibhā sāḷikā cettha,_  
_sobhenti mama assamaṃ._  


(348.)

5212\. _Nayitā ambagandhī ca,_  
_ketakā tattha pupphitā;_  
_Dibbagandhaṃ sampavantā,_  
_sobhenti mama assamaṃ._  


(349.)

5213\. _Sīhā byagghā ca dīpī ca,_  
_acchakokataracchakā;_  
_Anusañcarantā pavane,_  
_sobhenti mama assamaṃ._  


(350.)

5214\. _Jaṭābhārena bharitā,_  
_ajinuttaravāsanā;_  
_Anusañcarantā pavane,_  
_sobhenti mama assamaṃ._  


(351.)

5215\. _Ajinānidharā ete,_  
_nipakā santavuttino;_  
_Appāhārāva te sabbe,_  
_sobhenti mama assamaṃ._  


(352.)

5216\. _Khāribhāraṃ gahetvāna,_  
_ajjhogayha vanaṃ tadā;_  
_Mūlaphalāni bhuñjantā,_  
_vasanti assame tadā._  


(353.)

5217\. _Na te dāruṃ āharanti,_  
_udakaṃ pādadhovanaṃ;_  
_Sabbesaṃ ānubhāvena,_  
_sayamevāharīyati._  


(354.)

5218\. _Cullāsītisahassāni,_  
_isayettha samāgatā;_  
_Sabbeva jhāyino ete,_  
_uttamatthagavesakā._  


(355.)

5219\. _Tapassino brahmacārī,_  
_codentā appanāva te;_  
_Ambarāvacarā sabbe,_  
_vasanti assame tadā._  


(356.)

5220\. _Pañcāhaṃ sannipatanti,_  
_ekaggā santavuttino;_  
_Aññoññaṃ abhivādetvā,_  
_pakkamanti disāmukhā._  


(357.)

5221\. _Padumuttaro nāma jino,_  
_sabbadhammāna pāragū;_  
_Tamandhakāraṃ vidhamaṃ,_  
_uppajji tāvade jino._  


(358.)

5222\. _Mama assamasāmantā,_  
_yakkho āsi mahiddhiko;_  
_So me saṃsittha sambuddhaṃ,_  
_jalajuttamanāyakaṃ._  


(359.)

5223\. _‘Esa buddho samuppanno,_  
_Padumuttaro mahāmuni;_  
_Khippaṃ gantvāna sambuddhaṃ,_  
_Payirūpāsa mārisa’._  


(360.)

5224\. _Yakkhassa vacanaṃ sutvā,_  
_vippasannena cetasā;_  
_Assamaṃ saṃsāmetvāna,_  
_nikkhamiṃ vipinā tadā._  


(361.)

5225\. _Ceḷeva ḍayhamānamhi,_  
_nikkhamitvāna assamā;_  
_Ekarattiṃ nivāsetvā,_  
_upagacchiṃ vināyakaṃ._  


(362.)

5226\. _Padumuttaro lokavidū,_  
_āhutīnaṃ paṭiggaho;_  
_Catusaccaṃ pakāsento,_  
_desesi amataṃ padaṃ._  


(363.)

5227\. _Suphullaṃ padumaṃ gayha,_  
_upagantvā mahesino;_  
_Pasannacitto sumano,_  
_buddhassa abhiropayiṃ._  


(364.)

5228\. _Pūjayitvāna sambuddhaṃ,_  
_jalajuttamanāyakaṃ;_  
_Ekaṃsaṃ ajinaṃ katvā,_  
_santhaviṃ lokanāyakaṃ._  


(365.)

5229\. _‘Yena ñāṇena sambuddho,_  
_vasatīha anāsavo;_  
_Taṃ ñāṇaṃ kittayissāmi,_  
_suṇātha mama bhāsato._  


(366.)

5230\. _Saṃsārasotaṃ chinditvā,_  
_tāresi sabbapāṇinaṃ;_  
_Tava dhammaṃ suṇitvāna,_  
_taṇhāsotaṃ taranti te._  


(367.)

5231\. _Tuvaṃ satthā ca ketu ca,_  
_dhajo yūpo ca pāṇinaṃ;_  
_Parāyaṇo patiṭṭhā ca,_  
_dīpo ca dvipaduttama._  


(368.)

5232\. _Yāvatā gaṇino loke,_  
_satthavāhā pavuccare;_  
_Tuvaṃ aggosi sabbaññu,_  
_tava antogadhāva te._  


(369.)

5233\. _Tava ñāṇena sabbaññu,_  
_tāresi janataṃ bahuṃ;_  
_Tava dassanamāgamma,_  
_dukkhassantaṃ karissare._  


(370.)

5234\. _Ye kecime gandhajātā,_  
_loke vāyanti cakkhuma;_  
_Tava gandhasamo natthi,_  
_puññakkhette mahāmune._  


(371.)

5235\. _Tiracchānayoniṃ nirayaṃ,_  
_parimocesi cakkhuma;_  
_Asaṅkhataṃ padaṃ santaṃ,_  
_desesi tvaṃ mahāmune’._  


(372.)

5236\. _Padumuttaro lokavidū,_  
_āhutīnaṃ paṭiggaho;_  
_Bhikkhusaṃghe nisīditvā,_  
_imā gāthā abhāsatha._  


(373.)

5237\. _‘Yo me ñāṇaṃ apūjesi,_  
_pasanno sehi pāṇibhi;_  
_Tamahaṃ kittayissāmi,_  
_suṇātha mama bhāsato._  


(374.)

5238\. _Tiṃsakappasahassāni,_  
_devaloke ramissati;_  
_Sahassakkhattuṃ rājā ca,_  
_cakkavattī bhavissati’._  


(375.)

5239\. _Suladdhalābhaṃ laddhomhi,_  
_tosayitvāna subbataṃ;_  
_Sabbāsave pariññāya,_  
_viharāmi anāsavo._  


(376.)

5240\. _Kilesā jhāpitā mayhaṃ,_  
_…pe…_  
_viharāmi anāsavo._  


(377.)

5241\. _Svāgataṃ vata me āsi,_  
_…pe…_  
_kataṃ buddhassa sāsanaṃ._  


(378.)

5242\. _Paṭisambhidā catasso,_  
_…pe…_  
_kataṃ buddhassa sāsanaṃ”. (4264)_  


5243\. Itthaṃ sudaṃ āyasmā udeno thero imā gāthāyo abhāsitthāti.

---

5244\. Udenattherassāpadānaṃ dasamaṃ.



---

5245\. Metteyyavaggo ekacattālīsamo.



---

5246\. Tassuddānaṃ



5247\. _Metteyyo puṇṇako thero,_  
_mettagū dhotakopi ca;_  
_Upasivo ca nando ca,_  
_hemako sattamo tahiṃ._  


5248\. _Todeyyo jatukaṇṇī ca,_  
_udeno ca mahāyaso;_  
_Tīṇi gāthāsatānettha,_  
_asīti tīṇi cuttariṃ._  


[Go to previous page (41.9 Jatukaṇṇittheraapadāna)](41.9.md) / [Go to parent page (41 Metteyyavagga)](../41.md) / [Go to next page (42 Bhaddālivagga)](../42.md)


