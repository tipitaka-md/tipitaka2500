
[Home](/) / [20Ap1 Therāpadānapāḷi](../../20Ap1.md) / [16 Bandhujīvakavagga](../16.md)

# 16.1 Bandhujīvakattheraapadāna

* Bandhujīvakavagga

* Bandhujīvakattheraapadāna

(1.)

2353\. _“Candaṃva vimalaṃ suddhaṃ,_  
_vippasannamanāvilaṃ;_  
_Nandībhavaparikkhīṇaṃ,_  
_tiṇṇaṃ loke visattikaṃ._  


(2.)

2354\. _Nibbāpayantaṃ janataṃ,_  
_Tiṇṇaṃ tārayataṃ varaṃ;_  
_Muniṃ vanamhi jhāyantaṃ,_  
_Ekaggaṃ susamāhitaṃ._  


(3.)

2355\. _Bandhujīvakapupphāni,_  
_lagetvā suttakenahaṃ;_  
_Buddhassa abhiropayiṃ,_  
_sikhino lokabandhuno._  


(4.)

2356\. _Ekattiṃse ito kappe,_  
_yaṃ kammamakariṃ tadā;_  
_Duggatiṃ nābhijānāmi,_  
_buddhapūjāyidaṃ phalaṃ._  


(5.)

2357\. _Ito sattamake kappe,_  
_manujindo mahāyaso;_  
_Samantacakkhu nāmāsi,_  
_cakkavattī mahabbalo._  


(6.)

2358\. _Paṭisambhidā catasso,_  
_vimokkhāpi ca aṭṭhime;_  
_Chaḷabhiññā sacchikatā,_  
_kataṃ buddhassa sāsanaṃ”._  


2359\. Itthaṃ sudaṃ āyasmā bandhujīvako thero imā gāthāyo abhāsitthāti.

---

2360\. Bandhujīvakattherassāpadānaṃ paṭhamaṃ.



[Go to previous page (16 Bandhujīvakavagga)](../16.md) / [Go to parent page (16 Bandhujīvakavagga)](../16.md) / [Go to next page (16.2 Tambapupphiyattheraapadāna)](16.2.md)


