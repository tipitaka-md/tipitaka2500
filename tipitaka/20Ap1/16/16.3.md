
[Home](/) / [20Ap1 Therāpadānapāḷi](../../20Ap1.md) / [16 Bandhujīvakavagga](../16.md)

# 16.3 Vīthisammajjakattheraapadāna

* Bandhujīvakavagga

* Vīthisammajjakattheraapadāna

(15.)

2371\. _“Udentaṃ sataraṃsiṃva,_  
_pītaraṃsiṃva bhāṇumaṃ;_  
_Pannarase yathā candaṃ,_  
_niyyantaṃ lokanāyakaṃ._  


(16.)

2372\. _Aṭṭhasaṭṭhisahassāni,_  
_sabbe khīṇāsavā ahuṃ;_  
_Parivāriṃsu sambuddhaṃ,_  
_dvipadindaṃ narāsabhaṃ._  


(17.)

2373\. _Sammajjitvāna taṃ vīthiṃ,_  
_niyyante lokanāyake;_  
_Ussāpesiṃ dhajaṃ tattha,_  
_vippasannena cetasā._  


(18.)

2374\. _Ekanavutito kappe,_  
_yaṃ dhajaṃ abhiropayiṃ;_  
_Duggatiṃ nābhijānāmi,_  
_dhajadānassidaṃ phalaṃ._  


(19.)

2375\. _Ito catutthake kappe,_  
_rājāhosiṃ mahabbalo;_  
_Sabbākārena sampanno,_  
_sudhajo iti vissuto._  


(20.)

2376\. _Paṭisambhidā catasso,_  
_…pe…_  
_kataṃ buddhassa sāsanaṃ”._  


2377\. Itthaṃ sudaṃ āyasmā vīthisammajjako thero imā gāthāyo abhāsitthāti.

---

2378\. Vīthisammajjakattherassāpadānaṃ tatiyaṃ.



[Go to previous page (16.2 Tambapupphiyattheraapadāna)](16.2.md) / [Go to parent page (16 Bandhujīvakavagga)](../16.md) / [Go to next page (16.4 Kakkārupupphapūjakattheraapadāna)](16.4.md)


