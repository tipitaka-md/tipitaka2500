
[Home](/) / [20Ap1 Therāpadānapāḷi](../../20Ap1.md) / [16 Bandhujīvakavagga](../16.md)

# 16.2 Tambapupphiyattheraapadāna

* Bandhujīvakavagga

* Tambapupphiyattheraapadāna

(7.)

2361\. _“Parakammāyane yutto,_  
_aparādhaṃ akāsahaṃ;_  
_Vanantaṃ abhidhāvissaṃ,_  
_bhayaverasamappito._  


(8.)

2362\. _Pupphitaṃ pādapaṃ disvā,_  
_piṇḍibandhaṃ sunimmitaṃ;_  
_Tambapupphaṃ gahetvāna,_  
_bodhiyaṃ okiriṃ ahaṃ._  


(9.)

2363\. _Sammajjitvāna taṃ bodhiṃ,_  
_pāṭaliṃ pādaputtamaṃ;_  
_Pallaṅkaṃ ābhujitvāna,_  
_bodhimūle upāvisiṃ._  


(10.)

2364\. _Gatamaggaṃ gavesantā,_  
_āgacchuṃ mama santikaṃ;_  
_Te ca disvānahaṃ tattha,_  
_āvajjiṃ bodhimuttamaṃ._  


(11.)

2365\. _Vanditvāna ahaṃ bodhiṃ,_  
_vippasannena cetasā;_  
_Anekatāle papatiṃ,_  
_giridugge bhayānake._  


(12.)

2366\. _Ekanavutito kappe,_  
_yaṃ pupphamabhiropayiṃ;_  
_Duggatiṃ nābhijānāmi,_  
_bodhipūjāyidaṃ phalaṃ._  


(13.)

2367\. _Ito ca tatiye kappe,_  
_rājā susaññato ahaṃ;_  
_Sattaratanasampanno,_  
_cakkavattī mahabbalo._  


(14.)

2368\. _Paṭisambhidā catasso,_  
_…pe…_  
_kataṃ buddhassa sāsanaṃ”._  


2369\. Itthaṃ sudaṃ āyasmā tambapupphiyo thero imā gāthāyo abhāsitthāti.

---

2370\. Tambapupphiyattherassāpadānaṃ dutiyaṃ.



[Go to previous page (16.1 Bandhujīvakattheraapadāna)](16.1.md) / [Go to parent page (16 Bandhujīvakavagga)](../16.md) / [Go to next page (16.3 Vīthisammajjakattheraapadāna)](16.3.md)


