
[Home](/) / [20Ap1 Therāpadānapāḷi](../../20Ap1.md) / [51 Kaṇikāravagga](../51.md)

# 𑁫𑁧𑁇𑁨 𑀏𑀓𑀧𑀢𑁆𑀢𑀤𑀸𑀬𑀓𑀢𑁆𑀣𑁂𑀭𑀅𑀧𑀤𑀸𑀦

### 𑀓𑀡𑀺𑀓𑀸𑀭𑀯𑀕𑁆𑀕

### 𑀏𑀓𑀧𑀢𑁆𑀢𑀤𑀸𑀬𑀓𑀢𑁆𑀣𑁂𑀭𑀅𑀧𑀤𑀸𑀦

(39.)

6608\. _“𑀦𑀕𑀭𑁂 𑀳𑀁𑀲𑀯𑀢𑀺𑀬𑀸,_  
_𑀓𑀼𑀫𑁆𑀪𑀓𑀸𑀭𑁄 𑀅𑀳𑁄𑀲𑀳𑀁;_  
_𑀅𑀤𑁆𑀤𑀲𑀁 𑀯𑀺𑀭𑀚𑀁 𑀩𑀼𑀤𑁆𑀥𑀁,_  
_𑀑𑀖𑀢𑀺𑀡𑁆𑀡𑀫𑀦𑀸𑀲𑀯𑀁𑁇_  


(40.)

6609\. _𑀲𑀼𑀓𑀢𑀁 𑀫𑀢𑁆𑀢𑀺𑀓𑀸𑀧𑀢𑁆𑀢𑀁,_  
_𑀩𑀼𑀤𑁆𑀥𑀲𑁂𑀝𑁆𑀞𑀲𑁆𑀲𑀤𑀸𑀲𑀳𑀁;_  
_𑀧𑀢𑁆𑀢𑀁 𑀤𑀢𑁆𑀯𑀸 𑀪𑀕𑀯𑀢𑁄,_  
_𑀉𑀚𑀼𑀪𑀽𑀢𑀲𑁆𑀲 𑀢𑀸𑀤𑀺𑀦𑁄𑁇_  


(41.)

6610\. _𑀪𑀯𑁂 𑀦𑀺𑀩𑁆𑀩𑀢𑁆𑀢𑀫𑀸𑀦𑁄𑀳𑀁,_  
_𑀲𑁄𑀡𑁆𑀡𑀣𑀸𑀮𑁂 𑀮𑀪𑀸𑀫𑀳𑀁;_  
_𑀭𑀽𑀧𑀺𑀫𑀬𑁂 𑀘 𑀲𑁄𑀯𑀡𑁆𑀡𑁂,_  
_𑀢𑀝𑁆𑀝𑀺𑀓𑁂 𑀘 𑀫𑀡𑀻𑀫𑀬𑁂𑁇_  


(42.)

6611\. _𑀧𑀸𑀢𑀺𑀬𑁄 𑀧𑀭𑀺𑀪𑀼𑀜𑁆𑀚𑀸𑀫𑀺,_  
_𑀧𑀼𑀜𑁆𑀜𑀓𑀫𑁆𑀫𑀲𑁆𑀲𑀺𑀤𑀁 𑀨𑀮𑀁;_  
_𑀬𑀲𑀸𑀦𑀜𑁆𑀘 𑀥𑀦𑀸𑀦𑀜𑁆𑀘,_  
_𑀅𑀕𑁆𑀕𑀪𑀽𑀢𑁄 𑀘 𑀳𑁄𑀫𑀳𑀁𑁇_  


(43.)

6612\. _𑀬𑀣𑀸𑀧𑀺 𑀪𑀤𑁆𑀤𑀓𑁂 𑀔𑁂𑀢𑁆𑀢𑁂,_  
_𑀩𑀻𑀚𑀁 𑀅𑀧𑁆𑀧𑀫𑁆𑀧𑀺 𑀭𑁄𑀧𑀺𑀢𑀁;_  
_𑀲𑀫𑁆𑀫𑀸𑀥𑀸𑀭𑀁 𑀧𑀯𑁂𑀘𑁆𑀙𑀦𑁆𑀢𑁂,_  
_𑀨𑀮𑀁 𑀢𑁄𑀲𑁂𑀢𑀺 𑀓𑀲𑁆𑀲𑀓𑀁𑁇_  


(44.)

6613\. _𑀢𑀣𑁂𑀯𑀺𑀤𑀁 𑀧𑀢𑁆𑀢𑀤𑀸𑀦𑀁,_  
_𑀩𑀼𑀤𑁆𑀥𑀔𑁂𑀢𑁆𑀢𑀫𑁆𑀳𑀺 𑀭𑁄𑀧𑀺𑀢𑀁;_  
_𑀧𑀻𑀢𑀺𑀥𑀸𑀭𑁂 𑀧𑀯𑀲𑁆𑀲𑀦𑁆𑀢𑁂,_  
_𑀨𑀮𑀁 𑀫𑀁 𑀢𑁄𑀲𑀬𑀺𑀲𑁆𑀲𑀢𑀺𑁇_  


(45.)

6614\. _𑀬𑀸𑀯𑀢𑀸 𑀔𑁂𑀢𑁆𑀢𑀸 𑀯𑀺𑀚𑁆𑀚𑀦𑁆𑀢𑀺,_  
_𑀲𑀁𑀖𑀸𑀧𑀺 𑀘 𑀕𑀡𑀸𑀧𑀺 𑀘;_  
_𑀩𑀼𑀤𑁆𑀥𑀔𑁂𑀢𑁆𑀢𑀲𑀫𑁄 𑀦𑀢𑁆𑀣𑀺,_  
_𑀲𑀼𑀔𑀤𑁄 𑀲𑀩𑁆𑀩𑀧𑀸𑀡𑀺𑀦𑀁𑁇_  


(46.)

6615\. _𑀦𑀫𑁄 𑀢𑁂 𑀧𑀼𑀭𑀺𑀲𑀸𑀚𑀜𑁆𑀜,_  
_𑀦𑀫𑁄 𑀢𑁂 𑀧𑀼𑀭𑀺𑀲𑀼𑀢𑁆𑀢𑀫;_  
_𑀏𑀓𑀧𑀢𑁆𑀢𑀁 𑀤𑀤𑀺𑀢𑁆𑀯𑀸𑀦,_  
_𑀧𑀢𑁆𑀢𑁄𑀫𑁆𑀳𑀺 𑀅𑀘𑀮𑀁 𑀧𑀤𑀁𑁇_  


(47.)

6616\. _𑀏𑀓𑀦𑀯𑀼𑀢𑀺𑀢𑁄 𑀓𑀧𑁆𑀧𑁂,_  
_𑀬𑀁 𑀧𑀢𑁆𑀢𑀫𑀤𑀤𑀺𑀁 𑀢𑀤𑀸;_  
_𑀤𑀼𑀕𑁆𑀕𑀢𑀺𑀁 𑀦𑀸𑀪𑀺𑀚𑀸𑀦𑀸𑀫𑀺,_  
_𑀧𑀢𑁆𑀢𑀤𑀸𑀦𑀲𑁆𑀲𑀺𑀤𑀁 𑀨𑀮𑀁𑁇_  


(48.)

6617\. _𑀓𑀺𑀮𑁂𑀲𑀸 𑀛𑀸𑀧𑀺𑀢𑀸 𑀫𑀬𑁆𑀳𑀁,_  
_…𑀧𑁂…_  
_𑀯𑀺𑀳𑀭𑀸𑀫𑀺 𑀅𑀦𑀸𑀲𑀯𑁄𑁇_  


(49.)

6618\. _𑀲𑁆𑀯𑀸𑀕𑀢𑀁 𑀯𑀢 𑀫𑁂 𑀆𑀲𑀺,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁𑁇_  


(50.)

6619\. _𑀧𑀝𑀺𑀲𑀫𑁆𑀪𑀺𑀤𑀸 𑀘𑀢𑀲𑁆𑀲𑁄,_  
_…𑀧𑁂…_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁”𑁇_  


6620\. 𑀇𑀢𑁆𑀣𑀁 𑀲𑀼𑀤𑀁 𑀆𑀬𑀲𑁆𑀫𑀸 𑀏𑀓𑀧𑀢𑁆𑀢𑀤𑀸𑀬𑀓𑁄 𑀣𑁂𑀭𑁄 𑀇𑀫𑀸 𑀕𑀸𑀣𑀸𑀬𑁄 𑀅𑀪𑀸𑀲𑀺𑀢𑁆𑀣𑀸𑀢𑀺𑁇

---

6621\. 𑀏𑀓𑀧𑀢𑁆𑀢𑀤𑀸𑀬𑀓𑀢𑁆𑀣𑁂𑀭𑀲𑁆𑀲𑀸𑀧𑀤𑀸𑀦𑀁 𑀤𑀼𑀢𑀺𑀬𑀁𑁇



[Go to previous page (51.1 Tikaṇikārapupphiyattheraapadāna)](51.1.md) / [Go to parent page (51 Kaṇikāravagga)](../51.md) / [Go to next page (51.3 Kāsumāraphaliyattheraapadāna)](51.3.md)


