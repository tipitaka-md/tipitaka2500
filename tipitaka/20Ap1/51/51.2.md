
[Home](/) / [20Ap1 Therāpadānapāḷi](../../20Ap1.md) / [51 Kaṇikāravagga](../51.md)

# 51.2 Ekapattadāyakattheraapadāna

* Kaṇikāravagga

* Ekapattadāyakattheraapadāna

(39.)

6608\. _“Nagare haṃsavatiyā,_  
_kumbhakāro ahosahaṃ;_  
_Addasaṃ virajaṃ buddhaṃ,_  
_oghatiṇṇamanāsavaṃ._  


(40.)

6609\. _Sukataṃ mattikāpattaṃ,_  
_buddhaseṭṭhassadāsahaṃ;_  
_Pattaṃ datvā bhagavato,_  
_ujubhūtassa tādino._  


(41.)

6610\. _Bhave nibbattamānohaṃ,_  
_soṇṇathāle labhāmahaṃ;_  
_Rūpimaye ca sovaṇṇe,_  
_taṭṭike ca maṇīmaye._  


(42.)

6611\. _Pātiyo paribhuñjāmi,_  
_puññakammassidaṃ phalaṃ;_  
_Yasānañca dhanānañca,_  
_aggabhūto ca homahaṃ._  


(43.)

6612\. _Yathāpi bhaddake khette,_  
_bījaṃ appampi ropitaṃ;_  
_Sammādhāraṃ pavecchante,_  
_phalaṃ toseti kassakaṃ._  


(44.)

6613\. _Tathevidaṃ pattadānaṃ,_  
_buddhakhettamhi ropitaṃ;_  
_Pītidhāre pavassante,_  
_phalaṃ maṃ tosayissati._  


(45.)

6614\. _Yāvatā khettā vijjanti,_  
_saṃghāpi ca gaṇāpi ca;_  
_Buddhakhettasamo natthi,_  
_sukhado sabbapāṇinaṃ._  


(46.)

6615\. _Namo te purisājañña,_  
_namo te purisuttama;_  
_Ekapattaṃ daditvāna,_  
_pattomhi acalaṃ padaṃ._  


(47.)

6616\. _Ekanavutito kappe,_  
_yaṃ pattamadadiṃ tadā;_  
_Duggatiṃ nābhijānāmi,_  
_pattadānassidaṃ phalaṃ._  


(48.)

6617\. _Kilesā jhāpitā mayhaṃ,_  
_…pe…_  
_viharāmi anāsavo._  


(49.)

6618\. _Svāgataṃ vata me āsi,_  
_…pe…_  
_kataṃ buddhassa sāsanaṃ._  


(50.)

6619\. _Paṭisambhidā catasso,_  
_…pe…_  
_kataṃ buddhassa sāsanaṃ”._  


6620\. Itthaṃ sudaṃ āyasmā ekapattadāyako thero imā gāthāyo abhāsitthāti.

---

6621\. Ekapattadāyakattherassāpadānaṃ dutiyaṃ.



[Go to previous page (51.1 Tikaṇikārapupphiyattheraapadāna)](51.1.md) / [Go to parent page (51 Kaṇikāravagga)](../51.md) / [Go to next page (51.3 Kāsumāraphaliyattheraapadāna)](51.3.md)


