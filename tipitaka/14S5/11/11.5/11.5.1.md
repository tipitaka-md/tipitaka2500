---
title: 11.5.1 Paṭhamaabhisandasutta
path: /tipitaka/14S5/11/11.5/11.5.1
ref: 274947
breadcrumbs:
  - name: Home
    link: /
  - name: 14S5 Mahāvaggasaṃyuttapāḷi
    link: /tipitaka/14S5
  - name: 11 Sotāpattisaṃyutta
    link: /tipitaka/14S5/11
  - name: 11.5 Sagāthakapuññābhisandavagga
    link: /tipitaka/14S5/11/11.5
prevL: /tipitaka/14S5/11/11.5
upL: /tipitaka/14S5/11/11.5
nextL: /tipitaka/14S5/11/11.5/11.5.2
---

# 11.5.1 Paṭhamaabhisandasutta

### Sotāpattisaṃyutta

### Sagāthakapuññābhisandavagga

### Paṭhamaabhisandasutta

(1037.)

2045. “Cattārome, bhikkhave, puññābhisandā, kusalābhisandā, sukhassāhārā. Katame cattāro? Idha, bhikkhave, ariyasāvako buddhe aveccappasādena samannāgato hoti—  itipi so bhagavā…pe…  satthā devamanussānaṃ buddho bhagavāti. Ayaṃ paṭhamo puññābhisando, kusalābhisando, sukhassāhāro.

2046. Puna caparaṃ, bhikkhave, ariyasāvako dhamme…pe…  saṃghe…pe… .

2047. Puna caparaṃ, bhikkhave, ariyasāvako ariyakantehi sīlehi samannāgato hoti akhaṇḍehi…pe…  samādhisaṃvattanikehi. Ayaṃ catuttho puññābhisando, kusalābhisando, sukhassāhāro. Ime kho, bhikkhave, cattāro puññābhisandā, kusalābhisandā, sukhassāhārā.

2048. Imehi kho, bhikkhave, catūhi puññābhisandehi kusalābhisandehi samannāgatassa ariyasāvakassa na sukaraṃ puññassa pamāṇaṃ gaṇetuṃ—  ‘ettako puññābhisando, kusalābhisando, sukhassāhāro’ti. Atha kho asaṅkhyeyyo appameyyo mahāpuññakkhandhotveva saṅkhyaṃ gacchati.

2049. Seyyathāpi, bhikkhave, mahāsamudde na sukaraṃ udakassa pamāṇaṃ gaṇetuṃ—  ‘ettakāni udakāḷhakānī’ti vā ‘ettakāni udakāḷhakasatānī’ti vā ‘ettakāni udakāḷhakasahassānī’ti vā ‘ettakāni udakāḷhakasatasahassānī’ti vāti. Atha kho asaṅkhyeyyo appameyyo mahāudakakkhandhotveva saṅkhyaṃ gacchati. Evameva kho, bhikkhave, imehi catūhi puññābhisandehi kusalābhisandehi samannāgatassa ariyasāvakassa na sukaraṃ puññassa pamāṇaṃ gaṇetuṃ—  ‘ettako puññābhisando, kusalābhisando, sukhassāhāro’ti. Atha kho asaṅkhyeyyo appameyyo mahāpuññakkhandhotveva saṅkhyaṃ gacchatī”ti.

2050. Idamavoca bhagavā. Idaṃ vatvāna sugato athāparaṃ etadavoca satthā—

2051. _“Mahodadhiṃ aparimitaṃ mahāsaraṃ,_  
_Bahubheravaṃ ratanagaṇānamālayaṃ;_  
_Najjo yathā naragaṇasaṅghasevitā,_  
_Puthū savantī upayanti sāgaraṃ._  


2052. _Evaṃ naraṃ annapānavatthadadaṃ,_  
_Seyyāni paccattharaṇassa dāyakaṃ;_  
_Puññassa dhārā upayanti paṇḍitaṃ,_  
_Najjo yathā vārivahāva sāgaran”ti._  


===

2053. Paṭhamaṃ.




