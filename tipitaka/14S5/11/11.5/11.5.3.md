
[Home](/) / [14S5 Mahāvaggasaṃyuttapāḷi](../../../14S5.md) / [11 Sotāpattisaṃyutta](../../11.md) / [11.5 Sagāthakapuññābhisandavagga](../11.5.md)

# 11.5.3 Tatiyaabhisandasutta

* Sotāpattisaṃyutta

* Sagāthakapuññābhisandavagga

* Tatiyaabhisandasutta

(1039.)

2062\. “Cattārome, bhikkhave, puññābhisandā, kusalābhisandā, sukhassāhārā. Katame cattāro? Idha, bhikkhave, ariyasāvako buddhe aveccappasādena samannāgato hoti—  itipi so bhagavā…pe…  satthā devamanussānaṃ buddho bhagavāti. Ayaṃ paṭhamo puññābhisando, kusalābhisando, sukhassāhāro.

2063\. Puna caparaṃ, bhikkhave, ariyasāvako dhamme…pe…  saṃghe…pe… .

2064\. Puna caparaṃ, bhikkhave, ariyasāvako paññavā hoti udayatthagāminiyā paññāya samannāgato ariyāya nibbedhikāya sammā dukkhakkhayagāminiyā. Ayaṃ catuttho puññābhisando kusalābhisando sukhassāhāro. Ime kho, bhikkhave, cattāro puññābhisandā kusalābhisandā sukhassāhārā.

2065\. Imehi kho, bhikkhave, catūhi puññābhisandehi kusalābhisandehi samannāgatassa ariyasāvakassa na sukaraṃ puññassa pamāṇaṃ gaṇetuṃ—  ‘ettako puññābhisando, kusalābhisando, sukhassāhāro’ti. Atha kho asaṅkhyeyyo appameyyo mahāpuññakkhandhotveva saṅkhyaṃ gacchatī”ti. Idamavoca bhagavā…pe…  satthā—

2066\. _“Yo puññakāmo kusale patiṭṭhito,_  
_Bhāveti maggaṃ amatassa pattiyā;_  
_So dhammasārādhigamo khaye rato,_  
_Na vedhati maccurājāgamanasmin”ti._  


---

2067\. Tatiyaṃ.



[Go to previous page (11.5.2 Dutiyaabhisandasutta)](11.5.2.md) / [Go to parent page (11.5 Sagāthakapuññābhisandavagga)](../11.5.md) / [Go to next page (11.5.4 Paṭhamamahaddhanasutta)](11.5.4.md)


