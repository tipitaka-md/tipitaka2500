
[Home](/) / [14S5 Mahāvaggasaṃyuttapāḷi](../../../14S5.md) / [11 Sotāpattisaṃyutta](../../11.md) / [11.1 Veḷudvāravagga](../11.1.md)

# 11.1.2 Brahmacariyogadhasutta

* Sotāpattisaṃyutta

* Veḷudvāravagga

* Brahmacariyogadhasutta

(998.)

1794\. “Catūhi, bhikkhave, dhammehi samannāgato ariyasāvako sotāpanno hoti avinipātadhammo niyato sambodhiparāyaṇo.

1795\. Katamehi catūhi? Idha, bhikkhave, ariyasāvako buddhe aveccappasādena samannāgato hoti—  ‘itipi so bhagavā arahaṃ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṃ buddho bhagavā’ti. Dhamme…pe…  saṃghe…pe…  ariyakantehi sīlehi samannāgato hoti akhaṇḍehi…pe…  samādhisaṃvattanikehi. Imehi kho, bhikkhave, catūhi dhammehi samannāgato ariyasāvako sotāpanno hoti avinipātadhammo niyato sambodhiparāyaṇo”ti.

1796\. Idamavoca bhagavā. Idaṃ vatvāna sugato athāparaṃ etadavoca satthā—

1797\. _“Yesaṃ saddhā ca sīlañca,_  
_Pasādo dhammadassanaṃ;_  
_Te ve kālena paccenti,_  
_Brahmacariyogadhaṃ sukhan”ti._  


---

1798\. Dutiyaṃ.



[Go to previous page (11.1.1 Cakkavattirājasutta)](11.1.1.md) / [Go to parent page (11.1 Veḷudvāravagga)](../11.1.md) / [Go to next page (11.1.3 Dīghāvuupāsakasutta)](11.1.3.md)


