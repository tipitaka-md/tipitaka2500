---
title: 11.3.10 Nandakalicchavisutta
path: /tipitaka/14S5/11/11.3/11.3.10
ref: 274936
breadcrumbs:
  - name: Home
    link: /
  - name: 14S5 Mahāvaggasaṃyuttapāḷi
    link: /tipitaka/14S5
  - name: 11 Sotāpattisaṃyutta
    link: /tipitaka/14S5/11
  - name: 11.3 Saraṇānivagga
    link: /tipitaka/14S5/11/11.3
prevL: /tipitaka/14S5/11/11.3/11.3.9
upL: /tipitaka/14S5/11/11.3
nextL: /tipitaka/14S5/11/11.4
---

# 11.3.10 Nandakalicchavisutta

### Sotāpattisaṃyutta

### Saraṇānivagga

### Nandakalicchavisutta

(1026.)

1988. Ekaṃ samayaṃ bhagavā vesāliyaṃ viharati mahāvane kūṭāgārasālāyaṃ. Atha kho nandako licchavimahāmatto yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinnaṃ kho nandakaṃ licchavimahāmattaṃ bhagavā etadavoca—

1989. “Catūhi kho, nandaka, dhammehi samannāgato ariyasāvako sotāpanno hoti avinipātadhammo niyato sambodhiparāyaṇo. Katamehi catūhi? Idha, nandaka, ariyasāvako buddhe aveccappasādena samannāgato hoti—  itipi so bhagavā…pe…  satthā devamanussānaṃ buddho bhagavāti. Dhamme…pe…  saṃghe…pe…  ariyakantehi sīlehi samannāgato hoti akhaṇḍehi…pe…  samādhisaṃvattanikehi. Imehi kho, nandaka, catūhi dhammehi samannāgato ariyasāvako sotāpanno hoti avinipātadhammo niyato sambodhiparāyaṇo.

1990. Imehi ca pana, nandaka, catūhi dhammehi samannāgato ariyasāvako āyunā saṃyutto hoti dibbenapi mānusenapi; vaṇṇena saṃyutto hoti dibbenapi mānusenapi; sukhena saṃyutto hoti dibbenapi mānusenapi; yasena saṃyutto hoti dibbenapi mānusenapi; ādhipateyyena saṃyutto hoti dibbenapi mānusenapi. Taṃ kho panāhaṃ, nandaka, nāññassa samaṇassa vā brāhmaṇassa vā sutvā vadāmi. Api ca yadeva mayā sāmaṃ ñātaṃ sāmaṃ diṭṭhaṃ sāmaṃ viditaṃ, tadevāhaṃ vadāmī”ti.

1991. Evaṃ vutte, aññataro puriso nandakaṃ licchavimahāmattaṃ etadavoca—  “nahānakālo, bhante”ti. “Alaṃ dāni, bhaṇe, etena bāhirena nahānena. Alamidaṃ ajjhattaṃ nahānaṃ bhavissati, yadidaṃ—  bhagavati pasādo”ti.

===

1992. Dasamaṃ.



===

1993. Saraṇānivaggo tatiyo.



===

1994. Tassuddānaṃ



1995. _Mahānāmena dve vuttā,_  
_godhā ca saraṇā duve;_  
_Duve anāthapiṇḍikā,_  
_duve verabhayena ca;_  
_Licchavī dasamo vutto,_  
_vaggo tena pavuccatīti._  



