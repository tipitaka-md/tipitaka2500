---
title: 6.1.1--12 Balādisutta
path: /tipitaka/14S5/6/6.1/6.1.1--12
ref: 274822
breadcrumbs:
  - name: Home
    link: /
  - name: 14S5 Mahāvaggasaṃyuttapāḷi
    link: /tipitaka/14S5
  - name: 6 Balasaṃyutta
    link: /tipitaka/14S5/6
  - name: 6.1 Gaṅgāpeyyālavagga
    link: /tipitaka/14S5/6/6.1
prevL: /tipitaka/14S5/6/6.1
upL: /tipitaka/14S5/6/6.1
nextL: /tipitaka/14S5/6/6.2
---

# 6.1.1--12 Balādisutta

### Balasaṃyutta

### Gaṅgāpeyyālavagga

### Balādisutta

(705--716.)

1310. “Pañcimāni, bhikkhave, balāni. Katamāni pañca? Saddhābalaṃ, vīriyabalaṃ, satibalaṃ, samādhibalaṃ, paññābalaṃ—  imāni kho, bhikkhave, pañca balānīti. Seyyathāpi, bhikkhave, gaṅgā nadī pācīnaninnā pācīnapoṇā pācīnapabbhārā; evameva kho, bhikkhave, bhikkhu pañca balāni bhāvento pañca balāni bahulīkaronto nibbānaninno hoti nibbānapoṇo nibbānapabbhāro. Kathañca, bhikkhave, bhikkhu pañca balāni bhāvento pañca balāni bahulīkaronto nibbānaninno hoti nibbānapoṇo nibbānapabbhāro? Idha, bhikkhave, bhikkhu saddhābalaṃ bhāveti vivekanissitaṃ virāganissitaṃ nirodhanissitaṃ vossaggapariṇāmiṃ, vīriyabalaṃ…pe…  satibalaṃ…  samādhibalaṃ…  paññābalaṃ bhāveti vivekanissitaṃ virāganissitaṃ nirodhanissitaṃ vossaggapariṇāmiṃ. Evaṃ kho, bhikkhave, bhikkhu pañca balāni bhāvento pañca balāni bahulīkaronto nibbānaninno hoti nibbānapoṇo nibbānapabbhāro”ti.

===

1311. Dvādasamaṃ.



===

1312. Gaṅgāpeyyālavaggo paṭhamo.



===

1313. Tassuddānaṃ



1314. _Cha pācīnato ninnā,_  
_cha ninnā ca samuddato;_  
_Dvete cha dvādasa honti,_  
_vaggo tena pavuccatīti._  



