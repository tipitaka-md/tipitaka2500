---
title: 4.4.3 Arahantasutta
path: /tipitaka/14S5/4/4.4/4.4.3
ref: 274776
breadcrumbs:
  - name: Home
    link: /
  - name: 14S5 Mahāvaggasaṃyuttapāḷi
    link: /tipitaka/14S5
  - name: 4 Indriyasaṃyutta
    link: /tipitaka/14S5/4
  - name: 4.4 Sukhindriyavagga
    link: /tipitaka/14S5/4/4.4
prevL: /tipitaka/14S5/4/4.4/4.4.2
upL: /tipitaka/14S5/4/4.4
nextL: /tipitaka/14S5/4/4.4/4.4.4
---

# 4.4.3 Arahantasutta

### Indriyasaṃyutta

### Sukhindriyavagga

### Arahantasutta

(503.)

1089. “Pañcimāni, bhikkhave, indriyāni. Katamāni pañca? Sukhindriyaṃ, dukkhindriyaṃ, somanassindriyaṃ, domanassindriyaṃ, upekkhindriyaṃ. Yato kho, bhikkhave, bhikkhu imesaṃ pañcannaṃ indriyānaṃ samudayañca atthaṅgamañca assādañca ādīnavañca nissaraṇañca yathābhūtaṃ viditvā anupādāvimutto hoti—  ayaṃ vuccati, bhikkhave, bhikkhu arahaṃ khīṇāsavo vusitavā katakaraṇīyo ohitabhāro anuppattasadattho parikkhīṇabhavasaṃyojano sammadaññāvimutto”ti.

===

1090. Tatiyaṃ.




