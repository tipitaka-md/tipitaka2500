---
title: 4.2.3 Dutiyasaṃkhittasutta
path: /tipitaka/14S5/4/4.2/4.2.3
ref: 274756
breadcrumbs:
  - name: Home
    link: /
  - name: 14S5 Mahāvaggasaṃyuttapāḷi
    link: /tipitaka/14S5
  - name: 4 Indriyasaṃyutta
    link: /tipitaka/14S5/4
  - name: 4.2 Mudutaravagga
    link: /tipitaka/14S5/4/4.2
prevL: /tipitaka/14S5/4/4.2/4.2.2
upL: /tipitaka/14S5/4/4.2
nextL: /tipitaka/14S5/4/4.2/4.2.4
---

# 4.2.3 Dutiyasaṃkhittasutta

### Indriyasaṃyutta

### Mudutaravagga

### Dutiyasaṃkhittasutta

(483.)

1041. “Pañcimāni, bhikkhave, indriyāni. Katamāni pañca? Saddhindriyaṃ…pe…  paññindriyaṃ—  imāni kho, bhikkhave, pañcindriyāni. Imesaṃ kho, bhikkhave, pañcannaṃ indriyānaṃ samattā paripūrattā arahaṃ hoti, tato mudutarehi anāgāmī hoti, tato mudutarehi sakadāgāmī hoti, tato mudutarehi sotāpanno hoti, tato mudutarehi dhammānusārī hoti, tato mudutarehi saddhānusārī hoti. Iti kho, bhikkhave, indriyavemattatā phalavemattatā hoti, phalavemattatā puggalavemattatā”ti.

===

1042. Tatiyaṃ.




