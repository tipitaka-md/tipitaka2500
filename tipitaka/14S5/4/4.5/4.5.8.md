---
title: 4.5.8 Catutthapubbārāmasutta
path: /tipitaka/14S5/4/4.5/4.5.8
ref: 274791
breadcrumbs:
  - name: Home
    link: /
  - name: 14S5 Mahāvaggasaṃyuttapāḷi
    link: /tipitaka/14S5
  - name: 4 Indriyasaṃyutta
    link: /tipitaka/14S5/4
  - name: 4.5 Jarāvagga
    link: /tipitaka/14S5/4/4.5
prevL: /tipitaka/14S5/4/4.5/4.5.7
upL: /tipitaka/14S5/4/4.5
nextL: /tipitaka/14S5/4/4.5/4.5.9
---

# 4.5.8 Catutthapubbārāmasutta

### Indriyasaṃyutta

### Jarāvagga

### Catutthapubbārāmasutta

(518.)

1171. Taṃyeva nidānaṃ. “Katinaṃ nu kho, bhikkhave, indriyānaṃ bhāvitattā bahulīkatattā khīṇāsavo bhikkhu aññaṃ byākaroti—  ‘khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā’ti pajānāmī”ti?

1172. “Bhagavaṃmūlakā no, bhante, dhammā…pe…  “pañcannaṃ kho, bhikkhave, indriyānaṃ bhāvitattā bahulīkatattā khīṇāsavo bhikkhu aññaṃ byākaroti—  ‘khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā’ti pajānāmīti. Katamesaṃ pañcannaṃ? Saddhindriyassa, vīriyindriyassa, satindriyassa, samādhindriyassa, paññindriyassa—  imesaṃ kho, bhikkhave, pañcannaṃ indriyānaṃ bhāvitattā bahulīkatattā khīṇāsavo bhikkhu aññaṃ byākaroti—  ‘khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā’ti pajānāmī”ti.

===

1173. Aṭṭhamaṃ.




