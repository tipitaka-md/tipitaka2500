
[Home](/) / [14S5 Mahāvaggasaṃyuttapāḷi](../../../14S5.md) / [4 Indriyasaṃyutta](../../4.md) / [4.5 Jarāvagga](../4.5.md)

# 4.5.1 Jarādhammasutta

* Indriyasaṃyutta

* Jarāvagga

* Jarādhammasutta

(511.)

1137\. Evaṃ me sutaṃ—  ekaṃ samayaṃ bhagavā sāvatthiyaṃ viharati pubbārāme migāramātupāsāde. Tena kho pana samayena bhagavā sāyanhasamayaṃ paṭisallānā vuṭṭhito pacchātape nisinno hoti piṭṭhiṃ otāpayamāno.

1138\. Atha kho āyasmā ānando yena bhagavā tenupasaṅkami; upasaṅkamitvā bhagavantaṃ abhivādetvā bhagavato gattāni pāṇinā anomajjanto bhagavantaṃ etadavoca—  “acchariyaṃ, bhante, abbhutaṃ, bhante. Na cevaṃ dāni, bhante, bhagavato tāva parisuddho chavivaṇṇo pariyodāto, sithilāni ca gattāni sabbāni valiyajātāni, purato pabbhāro ca kāyo, dissati ca indriyānaṃ aññathattaṃ—  cakkhundriyassa sotindriyassa ghānindriyassa jivhindriyassa kāyindriyassā”ti.

1139\. “Evañhetaṃ, ānanda, hoti—  jarādhammo yobbaññe, byādhidhammo ārogye, maraṇadhammo jīvite. Na ceva tāva parisuddho hoti chavivaṇṇo pariyodāto, sithilāni ca honti gattāni sabbāni valiyajātāni, purato pabbhāro ca kāyo, dissati ca indriyānaṃ aññathattaṃ—  cakkhundriyassa sotindriyassa ghānindriyassa jivhindriyassa kāyindriyassā”ti.

1140\. Idamavoca bhagavā. Idaṃ vatvā ca sugato athāparaṃ etadavoca satthā—

1141\. _“Dhī taṃ jammi jare atthu,_  
_dubbaṇṇakaraṇī jare;_  
_Tāva manoramaṃ bimbaṃ,_  
_jarāya abhimadditaṃ._  


1142\. _Yopi vassasataṃ jīve,_  
_sopi maccuparāyaṇo;_  
_Na kiñci parivajjeti,_  
_sabbamevābhimaddatī”ti._  


---

1143\. Paṭhamaṃ.



[Go to previous page (4.5 Jarāvagga)](../4.5.md) / [Go to parent page (4.5 Jarāvagga)](../4.5.md) / [Go to next page (4.5.2 Uṇṇābhabrāhmaṇasutta)](4.5.2.md)


