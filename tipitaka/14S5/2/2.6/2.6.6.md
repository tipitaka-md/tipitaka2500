
[Home](/) / [14S5 Mahāvaggasaṃyuttapāḷi](../../../14S5.md) / [2 Bojjhaṅgasaṃyutta](../../2.md) / [2.6 Sākacchavagga](../2.6.md)

# 𑁨𑁇𑁬𑁇𑁬 𑀅𑀪𑀬𑀲𑀼𑀢𑁆𑀢

### 𑀩𑁄𑀚𑁆𑀛𑀗𑁆𑀕𑀲𑀁𑀬𑀼𑀢𑁆𑀢

### 𑀲𑀸𑀓𑀘𑁆𑀙𑀯𑀕𑁆𑀕

### 𑀅𑀪𑀬𑀲𑀼𑀢𑁆𑀢

(237.)

654\. 𑀏𑀯𑀁 𑀫𑁂 𑀲𑀼𑀢𑀁—  𑀏𑀓𑀁 𑀲𑀫𑀬𑀁 𑀪𑀕𑀯𑀸 𑀭𑀸𑀚𑀕𑀳𑁂 𑀯𑀺𑀳𑀭𑀢𑀺 𑀕𑀺𑀚𑁆𑀛𑀓𑀽𑀝𑁂 𑀧𑀩𑁆𑀩𑀢𑁂𑁇 𑀅𑀣 𑀔𑁄 𑀅𑀪𑀬𑁄 𑀭𑀸𑀚𑀓𑀼𑀫𑀸𑀭𑁄 𑀬𑁂𑀦 𑀪𑀕𑀯𑀸 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀪𑀕𑀯𑀦𑁆𑀢𑀁 𑀅𑀪𑀺𑀯𑀸𑀤𑁂𑀢𑁆𑀯𑀸 𑀏𑀓𑀫𑀦𑁆𑀢𑀁 𑀦𑀺𑀲𑀻𑀤𑀺𑁇 𑀏𑀓𑀫𑀦𑁆𑀢𑀁 𑀦𑀺𑀲𑀺𑀦𑁆𑀦𑁄 𑀔𑁄 𑀅𑀪𑀬𑁄 𑀭𑀸𑀚𑀓𑀼𑀫𑀸𑀭𑁄 𑀪𑀕𑀯𑀦𑁆𑀢𑀁 𑀏𑀢𑀤𑀯𑁄𑀘—  “𑀧𑀽𑀭𑀡𑁄, 𑀪𑀦𑁆𑀢𑁂, 𑀓𑀲𑁆𑀲𑀧𑁄 𑀏𑀯𑀫𑀸𑀳—  ‘𑀦𑀢𑁆𑀣𑀺 𑀳𑁂𑀢𑀼, 𑀦𑀢𑁆𑀣𑀺 𑀧𑀘𑁆𑀘𑀬𑁄 𑀅𑀜𑁆𑀜𑀸𑀡𑀸𑀬 𑀅𑀤𑀲𑁆𑀲𑀦𑀸𑀬𑁇 𑀅𑀳𑁂𑀢𑀼, 𑀅𑀧𑁆𑀧𑀘𑁆𑀘𑀬𑁄 𑀅𑀜𑁆𑀜𑀸𑀡𑀁 𑀅𑀤𑀲𑁆𑀲𑀦𑀁 𑀳𑁄𑀢𑀺𑁇 𑀦𑀢𑁆𑀣𑀺 𑀳𑁂𑀢𑀼, 𑀦𑀢𑁆𑀣𑀺 𑀧𑀘𑁆𑀘𑀬𑁄 𑀜𑀸𑀡𑀸𑀬 𑀤𑀲𑁆𑀲𑀦𑀸𑀬𑁇 𑀅𑀳𑁂𑀢𑀼, 𑀅𑀧𑁆𑀧𑀘𑁆𑀘𑀬𑁄 𑀜𑀸𑀡𑀁 𑀤𑀲𑁆𑀲𑀦𑀁 𑀳𑁄𑀢𑀻’𑀢𑀺𑁇 𑀇𑀥 𑀪𑀕𑀯𑀸 𑀓𑀺𑀫𑀸𑀳𑀸”𑀢𑀺? “𑀅𑀢𑁆𑀣𑀺, 𑀭𑀸𑀚𑀓𑀼𑀫𑀸𑀭, 𑀳𑁂𑀢𑀼, 𑀅𑀢𑁆𑀣𑀺 𑀧𑀘𑁆𑀘𑀬𑁄 𑀅𑀜𑁆𑀜𑀸𑀡𑀸𑀬 𑀅𑀤𑀲𑁆𑀲𑀦𑀸𑀬𑁇 𑀲𑀳𑁂𑀢𑀼, 𑀲𑀧𑁆𑀧𑀘𑁆𑀘𑀬𑁄 𑀅𑀜𑁆𑀜𑀸𑀡𑀁 𑀅𑀤𑀲𑁆𑀲𑀦𑀁 𑀳𑁄𑀢𑀺𑁇 𑀅𑀢𑁆𑀣𑀺, 𑀭𑀸𑀚𑀓𑀼𑀫𑀸𑀭, 𑀳𑁂𑀢𑀼, 𑀅𑀢𑁆𑀣𑀺 𑀧𑀘𑁆𑀘𑀬𑁄 𑀜𑀸𑀡𑀸𑀬 𑀤𑀲𑁆𑀲𑀦𑀸𑀬𑁇 𑀲𑀳𑁂𑀢𑀼, 𑀲𑀧𑁆𑀧𑀘𑁆𑀘𑀬𑁄 𑀜𑀸𑀡𑀁 𑀤𑀲𑁆𑀲𑀦𑀁 𑀳𑁄𑀢𑀻”𑀢𑀺𑁇

655\. “𑀓𑀢𑀫𑁄 𑀧𑀦, 𑀪𑀦𑁆𑀢𑁂, 𑀳𑁂𑀢𑀼, 𑀓𑀢𑀫𑁄 𑀧𑀘𑁆𑀘𑀬𑁄 𑀅𑀜𑁆𑀜𑀸𑀡𑀸𑀬 𑀅𑀤𑀲𑁆𑀲𑀦𑀸𑀬? 𑀓𑀣𑀁 𑀲𑀳𑁂𑀢𑀼, 𑀲𑀧𑁆𑀧𑀘𑁆𑀘𑀬𑁄 𑀅𑀜𑁆𑀜𑀸𑀡𑀁 𑀅𑀤𑀲𑁆𑀲𑀦𑀁 𑀳𑁄𑀢𑀻”𑀢𑀺? “𑀬𑀲𑁆𑀫𑀺𑀁 𑀔𑁄, 𑀭𑀸𑀚𑀓𑀼𑀫𑀸𑀭, 𑀲𑀫𑀬𑁂 𑀓𑀸𑀫𑀭𑀸𑀕𑀧𑀭𑀺𑀬𑀼𑀝𑁆𑀞𑀺𑀢𑁂𑀦 𑀘𑁂𑀢𑀲𑀸 𑀯𑀺𑀳𑀭𑀢𑀺 𑀓𑀸𑀫𑀭𑀸𑀕𑀧𑀭𑁂𑀢𑁂𑀦, 𑀉𑀧𑁆𑀧𑀦𑁆𑀦𑀲𑁆𑀲 𑀘 𑀓𑀸𑀫𑀭𑀸𑀕𑀲𑁆𑀲 𑀦𑀺𑀲𑁆𑀲𑀭𑀡𑀁 𑀬𑀣𑀸𑀪𑀽𑀢𑀁 𑀦 𑀚𑀸𑀦𑀸𑀢𑀺 𑀦 𑀧𑀲𑁆𑀲𑀢𑀺—  𑀅𑀬𑀫𑁆𑀧𑀺 𑀔𑁄, 𑀭𑀸𑀚𑀓𑀼𑀫𑀸𑀭, 𑀳𑁂𑀢𑀼, 𑀅𑀬𑀁 𑀧𑀘𑁆𑀘𑀬𑁄 𑀅𑀜𑁆𑀜𑀸𑀡𑀸𑀬 𑀅𑀤𑀲𑁆𑀲𑀦𑀸𑀬𑁇 𑀏𑀯𑀫𑁆𑀧𑀺 𑀲𑀳𑁂𑀢𑀼 𑀲𑀧𑁆𑀧𑀘𑁆𑀘𑀬𑁄 𑀅𑀜𑁆𑀜𑀸𑀡𑀁 𑀅𑀤𑀲𑁆𑀲𑀦𑀁 𑀳𑁄𑀢𑀺𑁇

656\. 𑀧𑀼𑀦 𑀘𑀧𑀭𑀁, 𑀭𑀸𑀚𑀓𑀼𑀫𑀸𑀭, 𑀬𑀲𑁆𑀫𑀺𑀁 𑀲𑀫𑀬𑁂 𑀩𑁆𑀬𑀸𑀧𑀸𑀤𑀧𑀭𑀺𑀬𑀼𑀝𑁆𑀞𑀺𑀢𑁂𑀦 𑀘𑁂𑀢𑀲𑀸 𑀯𑀺𑀳𑀭𑀢𑀺 𑀩𑁆𑀬𑀸𑀧𑀸𑀤𑀧𑀭𑁂𑀢𑁂𑀦…𑀧𑁂…  𑀣𑀺𑀦𑀫𑀺𑀤𑁆𑀥𑀧𑀭𑀺𑀬𑀼𑀝𑁆𑀞𑀺𑀢𑁂𑀦…𑀧𑁂…  𑀉𑀤𑁆𑀥𑀘𑁆𑀘𑀓𑀼𑀓𑁆𑀓𑀼𑀘𑁆𑀘𑀧𑀭𑀺𑀬𑀼𑀝𑁆𑀞𑀺𑀢𑁂𑀦…𑀧𑁂…  𑀯𑀺𑀘𑀺𑀓𑀺𑀘𑁆𑀙𑀸𑀧𑀭𑀺𑀬𑀼𑀝𑁆𑀞𑀺𑀢𑁂𑀦 𑀘𑁂𑀢𑀲𑀸 𑀯𑀺𑀳𑀭𑀢𑀺 𑀯𑀺𑀘𑀺𑀓𑀺𑀘𑁆𑀙𑀸𑀧𑀭𑁂𑀢𑁂𑀦, 𑀉𑀧𑁆𑀧𑀦𑁆𑀦𑀸𑀬 𑀘 𑀯𑀺𑀘𑀺𑀓𑀺𑀘𑁆𑀙𑀸𑀬 𑀦𑀺𑀲𑁆𑀲𑀭𑀡𑀁 𑀬𑀣𑀸𑀪𑀽𑀢𑀁 𑀦 𑀚𑀸𑀦𑀸𑀢𑀺 𑀦 𑀧𑀲𑁆𑀲𑀢𑀺—  𑀅𑀬𑀫𑁆𑀧𑀺 𑀔𑁄, 𑀭𑀸𑀚𑀓𑀼𑀫𑀸𑀭, 𑀳𑁂𑀢𑀼, 𑀅𑀬𑀁 𑀧𑀘𑁆𑀘𑀬𑁄 𑀅𑀜𑁆𑀜𑀸𑀡𑀸𑀬 𑀅𑀤𑀲𑁆𑀲𑀦𑀸𑀬𑁇 𑀏𑀯𑀫𑁆𑀧𑀺 𑀲𑀳𑁂𑀢𑀼 𑀲𑀧𑁆𑀧𑀘𑁆𑀘𑀬𑁄 𑀅𑀜𑁆𑀜𑀸𑀡𑀁 𑀅𑀤𑀲𑁆𑀲𑀦𑀁 𑀳𑁄𑀢𑀻”𑀢𑀺𑁇

657\. “𑀓𑁄 𑀦𑀸𑀫𑀸𑀬𑀁, 𑀪𑀦𑁆𑀢𑁂, 𑀥𑀫𑁆𑀫𑀧𑀭𑀺𑀬𑀸𑀬𑁄”𑀢𑀺? “𑀦𑀻𑀯𑀭𑀡𑀸 𑀦𑀸𑀫𑁂𑀢𑁂, 𑀭𑀸𑀚𑀓𑀼𑀫𑀸𑀭𑀸”𑀢𑀺𑁇 “𑀢𑀕𑁆𑀖, 𑀪𑀕𑀯𑀸, 𑀦𑀻𑀯𑀭𑀡𑀸; 𑀢𑀕𑁆𑀖, 𑀲𑀼𑀕𑀢, 𑀦𑀻𑀯𑀭𑀡𑀸𑁇 𑀏𑀓𑀫𑁂𑀓𑁂𑀦𑀧𑀺 𑀔𑁄, 𑀪𑀦𑁆𑀢𑁂, 𑀦𑀻𑀯𑀭𑀡𑁂𑀦 𑀅𑀪𑀺𑀪𑀽𑀢𑁄 𑀬𑀣𑀸𑀪𑀽𑀢𑀁 𑀦 𑀚𑀸𑀦𑁂𑀬𑁆𑀬 𑀦 𑀧𑀲𑁆𑀲𑁂𑀬𑁆𑀬, 𑀓𑁄 𑀧𑀦 𑀯𑀸𑀤𑁄 𑀧𑀜𑁆𑀘𑀳𑀺 𑀦𑀻𑀯𑀭𑀡𑁂𑀳𑀺?

658\. 𑀓𑀢𑀫𑁄 𑀧𑀦, 𑀪𑀦𑁆𑀢𑁂, 𑀳𑁂𑀢𑀼, 𑀓𑀢𑀫𑁄 𑀧𑀘𑁆𑀘𑀬𑁄 𑀜𑀸𑀡𑀸𑀬 𑀤𑀲𑁆𑀲𑀦𑀸𑀬? 𑀓𑀣𑀁 𑀲𑀳𑁂𑀢𑀼, 𑀲𑀧𑁆𑀧𑀘𑁆𑀘𑀬𑁄 𑀜𑀸𑀡𑀁 𑀤𑀲𑁆𑀲𑀦𑀁 𑀳𑁄𑀢𑀻”𑀢𑀺? “𑀇𑀥, 𑀭𑀸𑀚𑀓𑀼𑀫𑀸𑀭, 𑀪𑀺𑀓𑁆𑀔𑀼 𑀲𑀢𑀺𑀲𑀫𑁆𑀩𑁄𑀚𑁆𑀛𑀗𑁆𑀕𑀁 𑀪𑀸𑀯𑁂𑀢𑀺 𑀯𑀺𑀯𑁂𑀓𑀦𑀺𑀲𑁆𑀲𑀺𑀢𑀁 𑀯𑀺𑀭𑀸𑀕𑀦𑀺𑀲𑁆𑀲𑀺𑀢𑀁 𑀦𑀺𑀭𑁄𑀥𑀦𑀺𑀲𑁆𑀲𑀺𑀢𑀁 𑀯𑁄𑀲𑁆𑀲𑀕𑁆𑀕𑀧𑀭𑀺𑀡𑀸𑀫𑀺𑀁𑁇 𑀲𑁄 𑀲𑀢𑀺𑀲𑀫𑁆𑀩𑁄𑀚𑁆𑀛𑀗𑁆𑀕𑀁 𑀪𑀸𑀯𑀺𑀢𑁂𑀦 𑀘𑀺𑀢𑁆𑀢𑁂𑀦 𑀬𑀣𑀸𑀪𑀽𑀢𑀁 𑀚𑀸𑀦𑀸𑀢𑀺 𑀧𑀲𑁆𑀲𑀢𑀺—  𑀅𑀬𑀫𑁆𑀧𑀺 𑀔𑁄, 𑀭𑀸𑀚𑀓𑀼𑀫𑀸𑀭, 𑀳𑁂𑀢𑀼, 𑀅𑀬𑀁 𑀧𑀘𑁆𑀘𑀬𑁄 𑀜𑀸𑀡𑀸𑀬 𑀤𑀲𑁆𑀲𑀦𑀸𑀬𑁇 𑀏𑀯𑀫𑁆𑀧𑀺 𑀲𑀳𑁂𑀢𑀼, 𑀲𑀧𑁆𑀧𑀘𑁆𑀘𑀬𑁄 𑀜𑀸𑀡𑀁 𑀤𑀲𑁆𑀲𑀦𑀁 𑀳𑁄𑀢𑀺𑁇

659\. 𑀧𑀼𑀦 𑀘𑀧𑀭𑀁, 𑀭𑀸𑀚𑀓𑀼𑀫𑀸𑀭, 𑀪𑀺𑀓𑁆𑀔𑀼…𑀧𑁂…  𑀉𑀧𑁂𑀓𑁆𑀔𑀸𑀲𑀫𑁆𑀩𑁄𑀚𑁆𑀛𑀗𑁆𑀕𑀁 𑀪𑀸𑀯𑁂𑀢𑀺 𑀯𑀺𑀯𑁂𑀓𑀦𑀺𑀲𑁆𑀲𑀺𑀢𑀁 𑀯𑀺𑀭𑀸𑀕𑀦𑀺𑀲𑁆𑀲𑀺𑀢𑀁 𑀦𑀺𑀭𑁄𑀥𑀦𑀺𑀲𑁆𑀲𑀺𑀢𑀁 𑀯𑁄𑀲𑁆𑀲𑀕𑁆𑀕𑀧𑀭𑀺𑀡𑀸𑀫𑀺𑀁𑁇 𑀲𑁄 𑀉𑀧𑁂𑀓𑁆𑀔𑀸𑀲𑀫𑁆𑀩𑁄𑀚𑁆𑀛𑀗𑁆𑀕𑀁 𑀪𑀸𑀯𑀺𑀢𑁂𑀦 𑀘𑀺𑀢𑁆𑀢𑁂𑀦 𑀬𑀣𑀸𑀪𑀽𑀢𑀁 𑀚𑀸𑀦𑀸𑀢𑀺 𑀧𑀲𑁆𑀲𑀢𑀺—  𑀅𑀬𑀫𑁆𑀧𑀺 𑀔𑁄, 𑀭𑀸𑀚𑀓𑀼𑀫𑀸𑀭, 𑀳𑁂𑀢𑀼, 𑀅𑀬𑀁 𑀧𑀘𑁆𑀘𑀬𑁄 𑀜𑀸𑀡𑀸𑀬 𑀤𑀲𑁆𑀲𑀦𑀸𑀬𑁇 𑀏𑀯𑀁 𑀲𑀳𑁂𑀢𑀼, 𑀲𑀧𑁆𑀧𑀘𑁆𑀘𑀬𑁄 𑀜𑀸𑀡𑀁 𑀤𑀲𑁆𑀲𑀦𑀁 𑀳𑁄𑀢𑀻”𑀢𑀺𑁇

660\. “𑀓𑁄 𑀦𑀸𑀫𑀸𑀬𑀁, 𑀪𑀦𑁆𑀢𑁂, 𑀥𑀫𑁆𑀫𑀧𑀭𑀺𑀬𑀸𑀬𑁄”𑀢𑀺? “𑀩𑁄𑀚𑁆𑀛𑀗𑁆𑀕𑀸 𑀦𑀸𑀫𑁂𑀢𑁂, 𑀭𑀸𑀚𑀓𑀼𑀫𑀸𑀭𑀸”𑀢𑀺𑁇 “𑀢𑀕𑁆𑀖, 𑀪𑀕𑀯𑀸, 𑀩𑁄𑀚𑁆𑀛𑀗𑁆𑀕𑀸; 𑀢𑀕𑁆𑀖, 𑀲𑀼𑀕𑀢, 𑀩𑁄𑀚𑁆𑀛𑀗𑁆𑀕𑀸𑁇 𑀏𑀓𑀫𑁂𑀓𑁂𑀦𑀧𑀺 𑀔𑁄, 𑀪𑀦𑁆𑀢𑁂, 𑀩𑁄𑀚𑁆𑀛𑀗𑁆𑀕𑁂𑀦 𑀲𑀫𑀦𑁆𑀦𑀸𑀕𑀢𑁄 𑀬𑀣𑀸𑀪𑀽𑀢𑀁 𑀚𑀸𑀦𑁂𑀬𑁆𑀬 𑀧𑀲𑁆𑀲𑁂𑀬𑁆𑀬, 𑀓𑁄 𑀧𑀦 𑀯𑀸𑀤𑁄 𑀲𑀢𑁆𑀢𑀳𑀺 𑀩𑁄𑀚𑁆𑀛𑀗𑁆𑀕𑁂𑀳𑀺? 𑀬𑁄𑀧𑀺 𑀫𑁂, 𑀪𑀦𑁆𑀢𑁂, 𑀕𑀺𑀚𑁆𑀛𑀓𑀽𑀝𑀁 𑀧𑀩𑁆𑀩𑀢𑀁 𑀆𑀭𑁄𑀳𑀦𑁆𑀢𑀲𑁆𑀲 𑀓𑀸𑀬𑀓𑀺𑀮𑀫𑀣𑁄 𑀘𑀺𑀢𑁆𑀢𑀓𑀺𑀮𑀫𑀣𑁄, 𑀲𑁄𑀧𑀺 𑀫𑁂 𑀧𑀝𑀺𑀧𑁆𑀧𑀲𑁆𑀲𑀤𑁆𑀥𑁄, 𑀥𑀫𑁆𑀫𑁄 𑀘 𑀫𑁂 𑀅𑀪𑀺𑀲𑀫𑀺𑀢𑁄”𑀢𑀺𑁇

---

661\. 𑀙𑀝𑁆𑀞𑀁𑁇



---

662\. 𑀲𑀸𑀓𑀘𑁆𑀙𑀯𑀕𑁆𑀕𑁄 𑀙𑀝𑁆𑀞𑁄𑁇



---

663\. 𑀢𑀲𑁆𑀲𑀼𑀤𑁆𑀤𑀸𑀦𑀁



664\. _𑀆𑀳𑀸𑀭𑀸 𑀧𑀭𑀺𑀬𑀸𑀬𑀫𑀕𑁆𑀕𑀺,_  
_𑀫𑁂𑀢𑁆𑀢𑀁 𑀲𑀗𑁆𑀕𑀸𑀭𑀯𑁂𑀦 𑀘;_  
_𑀅𑀪𑀬𑁄 𑀧𑀼𑀘𑁆𑀙𑀺𑀢𑁄 𑀧𑀜𑁆𑀳𑀁,_  
_𑀕𑀺𑀚𑁆𑀛𑀓𑀽𑀝𑀫𑁆𑀳𑀺 𑀧𑀩𑁆𑀩𑀢𑁂𑀢𑀺𑁇_  


[Go to previous page (2.6.5 Saṅgāravasutta)](2.6.5.md) / [Go to parent page (2.6 Sākacchavagga)](../2.6.md) / [Go to next page (2.7 Ānāpānavagga)](../2.7.md)


