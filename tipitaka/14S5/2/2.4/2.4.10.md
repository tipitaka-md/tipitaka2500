
[Home](/) / [14S5 Mahāvaggasaṃyuttapāḷi](/tipitaka/14S5.md) / [2 Bojjhaṅgasaṃyutta](/tipitaka/14S5/2.md) / [2.4 Nīvaraṇavagga](/tipitaka/14S5/2/2.4.md)

# 𑁨𑁇𑁪𑁇𑁧𑁦 𑀦𑀻𑀯𑀭𑀡𑀲𑀼𑀢𑁆𑀢

### 𑀩𑁄𑀚𑁆𑀛𑀗𑁆𑀕𑀲𑀁𑀬𑀼𑀢𑁆𑀢

### 𑀦𑀻𑀯𑀭𑀡𑀯𑀕𑁆𑀕

### 𑀦𑀻𑀯𑀭𑀡𑀲𑀼𑀢𑁆𑀢

(221.)

525\. “𑀧𑀜𑁆𑀘𑀺𑀫𑁂, 𑀪𑀺𑀓𑁆𑀔𑀯𑁂, 𑀦𑀻𑀯𑀭𑀡𑀸 𑀅𑀦𑁆𑀥𑀓𑀭𑀡𑀸 𑀅𑀘𑀓𑁆𑀔𑀼𑀓𑀭𑀡𑀸 𑀅𑀜𑁆𑀜𑀸𑀡𑀓𑀭𑀡𑀸 𑀧𑀜𑁆𑀜𑀸𑀦𑀺𑀭𑁄𑀥𑀺𑀓𑀸 𑀯𑀺𑀖𑀸𑀢𑀧𑀓𑁆𑀔𑀺𑀬𑀸 𑀅𑀦𑀺𑀩𑁆𑀩𑀸𑀦𑀲𑀁𑀯𑀢𑁆𑀢𑀦𑀺𑀓𑀸𑁇 𑀓𑀢𑀫𑁂 𑀧𑀜𑁆𑀘? 𑀓𑀸𑀫𑀘𑁆𑀙𑀦𑁆𑀤𑀦𑀻𑀯𑀭𑀡𑀁, 𑀪𑀺𑀓𑁆𑀔𑀯𑁂, 𑀅𑀦𑁆𑀥𑀓𑀭𑀡𑀁 𑀅𑀘𑀓𑁆𑀔𑀼𑀓𑀭𑀡𑀁 𑀅𑀜𑁆𑀜𑀸𑀡𑀓𑀭𑀡𑀁 𑀧𑀜𑁆𑀜𑀸𑀦𑀺𑀭𑁄𑀥𑀺𑀓𑀁 𑀯𑀺𑀖𑀸𑀢𑀧𑀓𑁆𑀔𑀺𑀬𑀁 𑀅𑀦𑀺𑀩𑁆𑀩𑀸𑀦𑀲𑀁𑀯𑀢𑁆𑀢𑀦𑀺𑀓𑀁𑁇 𑀩𑁆𑀬𑀸𑀧𑀸𑀤𑀦𑀻𑀯𑀭𑀡𑀁, 𑀪𑀺𑀓𑁆𑀔𑀯𑁂…𑀧𑁂…  𑀣𑀺𑀦𑀫𑀺𑀤𑁆𑀥𑀦𑀻𑀯𑀭𑀡𑀁, 𑀪𑀺𑀓𑁆𑀔𑀯𑁂…𑀧𑁂…  𑀉𑀤𑁆𑀥𑀘𑁆𑀘𑀓𑀼𑀓𑁆𑀓𑀼𑀘𑁆𑀘𑀦𑀻𑀯𑀭𑀡𑀁, 𑀪𑀺𑀓𑁆𑀔𑀯𑁂…𑀧𑁂…  𑀯𑀺𑀘𑀺𑀓𑀺𑀘𑁆𑀙𑀸𑀦𑀻𑀯𑀭𑀡𑀁, 𑀪𑀺𑀓𑁆𑀔𑀯𑁂, 𑀅𑀦𑁆𑀥𑀓𑀭𑀡𑀁 𑀅𑀘𑀓𑁆𑀔𑀼𑀓𑀭𑀡𑀁 𑀅𑀜𑁆𑀜𑀸𑀡𑀓𑀭𑀡𑀁 𑀧𑀜𑁆𑀜𑀸𑀦𑀺𑀭𑁄𑀥𑀺𑀓𑀁 𑀯𑀺𑀖𑀸𑀢𑀧𑀓𑁆𑀔𑀺𑀬𑀁 𑀅𑀦𑀺𑀩𑁆𑀩𑀸𑀦𑀲𑀁𑀯𑀢𑁆𑀢𑀦𑀺𑀓𑀁𑁇 𑀇𑀫𑁂 𑀔𑁄, 𑀪𑀺𑀓𑁆𑀔𑀯𑁂, 𑀧𑀜𑁆𑀘 𑀦𑀻𑀯𑀭𑀡𑀸 𑀅𑀦𑁆𑀥𑀓𑀭𑀡𑀸 𑀅𑀘𑀓𑁆𑀔𑀼𑀓𑀭𑀡𑀸 𑀅𑀜𑁆𑀜𑀸𑀡𑀓𑀭𑀡𑀸 𑀧𑀜𑁆𑀜𑀸𑀦𑀺𑀭𑁄𑀥𑀺𑀓𑀸 𑀯𑀺𑀖𑀸𑀢𑀧𑀓𑁆𑀔𑀺𑀬𑀸 𑀅𑀦𑀺𑀩𑁆𑀩𑀸𑀦𑀲𑀁𑀯𑀢𑁆𑀢𑀦𑀺𑀓𑀸𑁇

526\. 𑀲𑀢𑁆𑀢𑀺𑀫𑁂, 𑀪𑀺𑀓𑁆𑀔𑀯𑁂, 𑀩𑁄𑀚𑁆𑀛𑀗𑁆𑀕𑀸 𑀘𑀓𑁆𑀔𑀼𑀓𑀭𑀡𑀸 𑀜𑀸𑀡𑀓𑀭𑀡𑀸 𑀧𑀜𑁆𑀜𑀸𑀩𑀼𑀤𑁆𑀥𑀺𑀬𑀸 𑀅𑀯𑀺𑀖𑀸𑀢𑀧𑀓𑁆𑀔𑀺𑀬𑀸 𑀦𑀺𑀩𑁆𑀩𑀸𑀦𑀲𑀁𑀯𑀢𑁆𑀢𑀦𑀺𑀓𑀸𑁇 𑀓𑀢𑀫𑁂 𑀲𑀢𑁆𑀢? 𑀲𑀢𑀺𑀲𑀫𑁆𑀩𑁄𑀚𑁆𑀛𑀗𑁆𑀕𑁄, 𑀪𑀺𑀓𑁆𑀔𑀯𑁂, 𑀘𑀓𑁆𑀔𑀼𑀓𑀭𑀡𑁄 𑀜𑀸𑀡𑀓𑀭𑀡𑁄 𑀧𑀜𑁆𑀜𑀸𑀩𑀼𑀤𑁆𑀥𑀺𑀬𑁄 𑀅𑀯𑀺𑀖𑀸𑀢𑀧𑀓𑁆𑀔𑀺𑀬𑁄 𑀦𑀺𑀩𑁆𑀩𑀸𑀦𑀲𑀁𑀯𑀢𑁆𑀢𑀦𑀺𑀓𑁄…𑀧𑁂…  𑀉𑀧𑁂𑀓𑁆𑀔𑀸𑀲𑀫𑁆𑀩𑁄𑀚𑁆𑀛𑀗𑁆𑀕𑁄, 𑀪𑀺𑀓𑁆𑀔𑀯𑁂, 𑀘𑀓𑁆𑀔𑀼𑀓𑀭𑀡𑁄 𑀜𑀸𑀡𑀓𑀭𑀡𑁄 𑀧𑀜𑁆𑀜𑀸𑀩𑀼𑀤𑁆𑀥𑀺𑀬𑁄 𑀅𑀯𑀺𑀖𑀸𑀢𑀧𑀓𑁆𑀔𑀺𑀬𑁄 𑀦𑀺𑀩𑁆𑀩𑀸𑀦𑀲𑀁𑀯𑀢𑁆𑀢𑀦𑀺𑀓𑁄𑁇 𑀇𑀫𑁂 𑀔𑁄, 𑀪𑀺𑀓𑁆𑀔𑀯𑁂, 𑀲𑀢𑁆𑀢 𑀩𑁄𑀚𑁆𑀛𑀗𑁆𑀕𑀸 𑀘𑀓𑁆𑀔𑀼𑀓𑀭𑀡𑀸 𑀜𑀸𑀡𑀓𑀭𑀡𑀸 𑀧𑀜𑁆𑀜𑀸𑀩𑀼𑀤𑁆𑀥𑀺𑀬𑀸 𑀅𑀯𑀺𑀖𑀸𑀢𑀧𑀓𑁆𑀔𑀺𑀬𑀸 𑀦𑀺𑀩𑁆𑀩𑀸𑀦𑀲𑀁𑀯𑀢𑁆𑀢𑀦𑀺𑀓𑀸”𑀢𑀺𑁇

---

527\. 𑀤𑀲𑀫𑀁𑁇



---

528\. 𑀦𑀻𑀯𑀭𑀡𑀯𑀕𑁆𑀕𑁄 𑀘𑀢𑀼𑀢𑁆𑀣𑁄𑁇



---

529\. 𑀢𑀲𑁆𑀲𑀼𑀤𑁆𑀤𑀸𑀦𑀁



530\. _𑀤𑁆𑀯𑁂 𑀓𑀼𑀲𑀮𑀸 𑀓𑀺𑀮𑁂𑀲𑀸 𑀘,_  
_𑀤𑁆𑀯𑁂 𑀬𑁄𑀦𑀺𑀲𑁄 𑀘 𑀩𑀼𑀤𑁆𑀥𑀺 𑀘;_  
_𑀆𑀯𑀭𑀡𑀸 𑀦𑀻𑀯𑀭𑀡𑀸 𑀭𑀼𑀓𑁆𑀔𑀁,_  
_𑀦𑀻𑀯𑀭𑀡𑀜𑁆𑀘 𑀢𑁂 𑀤𑀲𑀸𑀢𑀺𑁇_  


[Go to previous page (2.4.9 Rukkhasutta)](/tipitaka/14S5/2/2.4/2.4.9.md) / [Go to parent page (2.4 Nīvaraṇavagga)](/tipitaka/14S5/2/2.4.md) / [Go to next page (2.5 Cakkavattivagga)](/tipitaka/14S5/2/2.5.md)


