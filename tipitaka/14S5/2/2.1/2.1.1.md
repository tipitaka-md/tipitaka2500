---
title: 2.1.1 Himavantasutta
path: /tipitaka/14S5/2/2.1/2.1.1
ref: 274602
breadcrumbs:
  - name: Home
    link: /
  - name: 14S5 Mahāvaggasaṃyuttapāḷi
    link: /tipitaka/14S5
  - name: 2 Bojjhaṅgasaṃyutta
    link: /tipitaka/14S5/2
  - name: 2.1 Pabbatavagga
    link: /tipitaka/14S5/2/2.1
prevL: /tipitaka/14S5/2/2.1
upL: /tipitaka/14S5/2/2.1
nextL: /tipitaka/14S5/2/2.1/2.1.2
---

# 2.1.1 Himavantasutta

### Bojjhaṅgasaṃyutta

### Pabbatavagga

### Himavantasutta

(182.)

364. Sāvatthinidānaṃ. “Seyyathāpi, bhikkhave, himavantaṃ pabbatarājānaṃ nissāya nāgā kāyaṃ vaḍḍhenti, balaṃ gāhenti; te tattha kāyaṃ vaḍḍhetvā balaṃ gāhetvā kusobbhe otaranti, kusobbhe otaritvā mahāsobbhe otaranti, mahāsobbhe otaritvā kunnadiyo otaranti, kunnadiyo otaritvā mahānadiyo otaranti, mahānadiyo otaritvā mahāsamuddasāgaraṃ otaranti; te tattha mahantattaṃ vepullattaṃ āpajjanti kāyena; evameva kho, bhikkhave, bhikkhu sīlaṃ nissāya sīle patiṭṭhāya satta bojjhaṅge bhāvento satta bojjhaṅge bahulīkaronto mahantattaṃ vepullattaṃ pāpuṇāti dhammesu. Kathañca, bhikkhave, bhikkhu sīlaṃ nissāya sīle patiṭṭhāya satta bojjhaṅge bhāvento satta bojjhaṅge bahulīkaronto mahantattaṃ vepullattaṃ pāpuṇāti dhammesūti? Idha, bhikkhave, bhikkhu satisambojjhaṅgaṃ bhāveti vivekanissitaṃ virāganissitaṃ nirodhanissitaṃ vossaggapariṇāmiṃ; dhammavicayasambojjhaṅgaṃ bhāveti…pe…  vīriyasambojjhaṅgaṃ bhāveti…pe…  pītisambojjhaṅgaṃ bhāveti…pe…  passaddhisambojjhaṅgaṃ bhāveti…pe…  samādhisambojjhaṅgaṃ bhāveti…pe…  upekkhāsambojjhaṅgaṃ bhāveti vivekanissitaṃ virāganissitaṃ nirodhanissitaṃ vossaggapariṇāmiṃ. Evaṃ kho, bhikkhave, bhikkhu sīlaṃ nissāya sīle patiṭṭhāya satta bojjhaṅge bhāvento satta bojjhaṅge bahulīkaronto mahantattaṃ vepullattaṃ pāpuṇāti dhammesū”ti.

===

365. Paṭhamaṃ.




