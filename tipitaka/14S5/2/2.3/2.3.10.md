
[Home](/) / [14S5 Mahāvaggasaṃyuttapāḷi](../../../14S5.md) / [2 Bojjhaṅgasaṃyutta](../../2.md) / [2.3 Udāyivagga](../2.3.md)

# 𑁨𑁇𑁩𑁇𑁧𑁦 𑀉𑀤𑀸𑀬𑀺𑀲𑀼𑀢𑁆𑀢

### 𑀩𑁄𑀚𑁆𑀛𑀗𑁆𑀕𑀲𑀁𑀬𑀼𑀢𑁆𑀢

### 𑀉𑀤𑀸𑀬𑀺𑀯𑀕𑁆𑀕

### 𑀉𑀤𑀸𑀬𑀺𑀲𑀼𑀢𑁆𑀢

(211.)

489\. 𑀏𑀓𑀁 𑀲𑀫𑀬𑀁 𑀪𑀕𑀯𑀸 𑀲𑀼𑀫𑁆𑀪𑁂𑀲𑀼 𑀯𑀺𑀳𑀭𑀢𑀺 𑀲𑁂𑀢𑀓𑀁 𑀦𑀸𑀫 𑀲𑀼𑀫𑁆𑀪𑀸𑀦𑀁 𑀦𑀺𑀕𑀫𑁄𑁇 𑀅𑀣 𑀔𑁄 𑀆𑀬𑀲𑁆𑀫𑀸 𑀉𑀤𑀸𑀬𑀻 𑀬𑁂𑀦 𑀪𑀕𑀯𑀸 𑀢𑁂𑀦𑀼𑀧𑀲𑀗𑁆𑀓𑀫𑀺…𑀧𑁂…  𑀏𑀓𑀫𑀦𑁆𑀢𑀁 𑀦𑀺𑀲𑀺𑀦𑁆𑀦𑁄 𑀔𑁄 𑀆𑀬𑀲𑁆𑀫𑀸 𑀉𑀤𑀸𑀬𑀻 𑀪𑀕𑀯𑀦𑁆𑀢𑀁 𑀏𑀢𑀤𑀯𑁄𑀘—

490\. “𑀅𑀘𑁆𑀙𑀭𑀺𑀬𑀁, 𑀪𑀦𑁆𑀢𑁂, 𑀅𑀩𑁆𑀪𑀼𑀢𑀁, 𑀪𑀦𑁆𑀢𑁂𑁇 𑀬𑀸𑀯 𑀩𑀳𑀼𑀓𑀢𑀜𑁆𑀘 𑀫𑁂, 𑀪𑀦𑁆𑀢𑁂, 𑀪𑀕𑀯𑀢𑀺 𑀧𑁂𑀫𑀜𑁆𑀘 𑀕𑀸𑀭𑀯𑁄 𑀘 𑀳𑀺𑀭𑀻 𑀘 𑀑𑀢𑁆𑀢𑀧𑁆𑀧𑀜𑁆𑀘𑁇 𑀅𑀳𑀜𑁆𑀳𑀺, 𑀪𑀦𑁆𑀢𑁂, 𑀧𑀼𑀩𑁆𑀩𑁂 𑀅𑀕𑀸𑀭𑀺𑀓𑀪𑀽𑀢𑁄 𑀲𑀫𑀸𑀦𑁄 𑀅𑀩𑀳𑀼𑀓𑀢𑁄 𑀅𑀳𑁄𑀲𑀺𑀁 𑀥𑀫𑁆𑀫𑁂𑀦 𑀅𑀩𑀳𑀼𑀓𑀢𑁄 𑀲𑀁𑀖𑁂𑀦𑁇 𑀲𑁄 𑀔𑁆𑀯𑀸𑀳𑀁 𑀪𑀕𑀯𑀢𑀺 𑀧𑁂𑀫𑀜𑁆𑀘 𑀕𑀸𑀭𑀯𑀜𑁆𑀘 𑀳𑀺𑀭𑀺𑀜𑁆𑀘 𑀑𑀢𑁆𑀢𑀧𑁆𑀧𑀜𑁆𑀘 𑀲𑀫𑁆𑀧𑀲𑁆𑀲𑀫𑀸𑀦𑁄 𑀅𑀕𑀸𑀭𑀲𑁆𑀫𑀸 𑀅𑀦𑀕𑀸𑀭𑀺𑀬𑀁 𑀧𑀩𑁆𑀩𑀚𑀺𑀢𑁄𑁇 𑀢𑀲𑁆𑀲 𑀫𑁂 𑀪𑀕𑀯𑀸 𑀥𑀫𑁆𑀫𑀁 𑀤𑁂𑀲𑁂𑀲𑀺—  ‘𑀇𑀢𑀺 𑀭𑀽𑀧𑀁, 𑀇𑀢𑀺 𑀭𑀽𑀧𑀲𑁆𑀲 𑀲𑀫𑀼𑀤𑀬𑁄, 𑀇𑀢𑀺 𑀭𑀽𑀧𑀲𑁆𑀲 𑀅𑀢𑁆𑀣𑀗𑁆𑀕𑀫𑁄; 𑀇𑀢𑀺 𑀯𑁂𑀤𑀦𑀸…𑀧𑁂…  𑀇𑀢𑀺 𑀲𑀜𑁆𑀜𑀸…  𑀇𑀢𑀺 𑀲𑀗𑁆𑀔𑀸𑀭𑀸…  𑀇𑀢𑀺 𑀯𑀺𑀜𑁆𑀜𑀸𑀡𑀁, 𑀇𑀢𑀺 𑀯𑀺𑀜𑁆𑀜𑀸𑀡𑀲𑁆𑀲 𑀲𑀫𑀼𑀤𑀬𑁄, 𑀇𑀢𑀺 𑀯𑀺𑀜𑁆𑀜𑀸𑀡𑀲𑁆𑀲 𑀅𑀢𑁆𑀣𑀗𑁆𑀕𑀫𑁄’𑀢𑀺𑁇

491\. 𑀲𑁄 𑀔𑁆𑀯𑀸𑀳𑀁, 𑀪𑀦𑁆𑀢𑁂, 𑀲𑀼𑀜𑁆𑀜𑀸𑀕𑀸𑀭𑀕𑀢𑁄 𑀇𑀫𑁂𑀲𑀁 𑀧𑀜𑁆𑀘𑀼𑀧𑀸𑀤𑀸𑀦𑀓𑁆𑀔𑀦𑁆𑀥𑀸𑀦𑀁 𑀉𑀓𑁆𑀓𑀼𑀚𑁆𑀚𑀸𑀯𑀓𑀼𑀚𑁆𑀚𑀁 𑀲𑀫𑁆𑀧𑀭𑀺𑀯𑀢𑁆𑀢𑁂𑀦𑁆𑀢𑁄 ‘𑀇𑀤𑀁 𑀤𑀼𑀓𑁆𑀔𑀦𑁆’𑀢𑀺 𑀬𑀣𑀸𑀪𑀽𑀢𑀁 𑀅𑀩𑁆𑀪𑀜𑁆𑀜𑀸𑀲𑀺𑀁, ‘𑀅𑀬𑀁 𑀤𑀼𑀓𑁆𑀔𑀲𑀫𑀼𑀤𑀬𑁄’𑀢𑀺 𑀬𑀣𑀸𑀪𑀽𑀢𑀁 𑀅𑀩𑁆𑀪𑀜𑁆𑀜𑀸𑀲𑀺𑀁, ‘𑀅𑀬𑀁 𑀤𑀼𑀓𑁆𑀔𑀦𑀺𑀭𑁄𑀥𑁄’𑀢𑀺 𑀬𑀣𑀸𑀪𑀽𑀢𑀁 𑀅𑀩𑁆𑀪𑀜𑁆𑀜𑀸𑀲𑀺𑀁, ‘𑀅𑀬𑀁 𑀤𑀼𑀓𑁆𑀔𑀦𑀺𑀭𑁄𑀥𑀕𑀸𑀫𑀺𑀦𑀻 𑀧𑀝𑀺𑀧𑀤𑀸’𑀢𑀺 𑀬𑀣𑀸𑀪𑀽𑀢𑀁 𑀅𑀩𑁆𑀪𑀜𑁆𑀜𑀸𑀲𑀺𑀁𑁇 𑀥𑀫𑁆𑀫𑁄 𑀘 𑀫𑁂, 𑀪𑀦𑁆𑀢𑁂, 𑀅𑀪𑀺𑀲𑀫𑀺𑀢𑁄, 𑀫𑀕𑁆𑀕𑁄 𑀘 𑀫𑁂 𑀧𑀝𑀺𑀮𑀤𑁆𑀥𑁄; 𑀬𑁄 𑀫𑁂 𑀪𑀸𑀯𑀺𑀢𑁄 𑀩𑀳𑀼𑀮𑀻𑀓𑀢𑁄 𑀢𑀣𑀸 𑀢𑀣𑀸 𑀯𑀺𑀳𑀭𑀦𑁆𑀢𑀁 𑀢𑀣𑀢𑁆𑀢𑀸𑀬 𑀉𑀧𑀦𑁂𑀲𑁆𑀲𑀢𑀺 𑀬𑀣𑀸𑀳𑀁—  ‘𑀔𑀻𑀡𑀸 𑀚𑀸𑀢𑀺, 𑀯𑀼𑀲𑀺𑀢𑀁 𑀩𑁆𑀭𑀳𑁆𑀫𑀘𑀭𑀺𑀬𑀁, 𑀓𑀢𑀁 𑀓𑀭𑀡𑀻𑀬𑀁, 𑀦𑀸𑀧𑀭𑀁 𑀇𑀢𑁆𑀣𑀢𑁆𑀢𑀸𑀬𑀸’𑀢𑀺 𑀧𑀚𑀸𑀦𑀺𑀲𑁆𑀲𑀸𑀫𑀺𑁇

492\. 𑀲𑀢𑀺𑀲𑀫𑁆𑀩𑁄𑀚𑁆𑀛𑀗𑁆𑀕𑁄 𑀫𑁂, 𑀪𑀦𑁆𑀢𑁂, 𑀧𑀝𑀺𑀮𑀤𑁆𑀥𑁄, 𑀬𑁄 𑀫𑁂 𑀪𑀸𑀯𑀺𑀢𑁄 𑀩𑀳𑀼𑀮𑀻𑀓𑀢𑁄 𑀢𑀣𑀸 𑀢𑀣𑀸 𑀯𑀺𑀳𑀭𑀦𑁆𑀢𑀁 𑀢𑀣𑀢𑁆𑀢𑀸𑀬 𑀉𑀧𑀦𑁂𑀲𑁆𑀲𑀢𑀺 𑀬𑀣𑀸𑀳𑀁—  ‘𑀔𑀻𑀡𑀸 𑀚𑀸𑀢𑀺, 𑀯𑀼𑀲𑀺𑀢𑀁 𑀩𑁆𑀭𑀳𑁆𑀫𑀘𑀭𑀺𑀬𑀁, 𑀓𑀢𑀁 𑀓𑀭𑀡𑀻𑀬𑀁, 𑀦𑀸𑀧𑀭𑀁 𑀇𑀢𑁆𑀣𑀢𑁆𑀢𑀸𑀬𑀸’𑀢𑀺 𑀧𑀚𑀸𑀦𑀺𑀲𑁆𑀲𑀸𑀫𑀺…𑀧𑁂…  𑀉𑀧𑁂𑀓𑁆𑀔𑀸𑀲𑀫𑁆𑀩𑁄𑀚𑁆𑀛𑀗𑁆𑀕𑁄 𑀫𑁂, 𑀪𑀦𑁆𑀢𑁂, 𑀧𑀝𑀺𑀮𑀤𑁆𑀥𑁄, 𑀬𑁄 𑀫𑁂 𑀪𑀸𑀯𑀺𑀢𑁄 𑀩𑀳𑀼𑀮𑀻𑀓𑀢𑁄 𑀢𑀣𑀸 𑀢𑀣𑀸 𑀯𑀺𑀳𑀭𑀦𑁆𑀢𑀁 𑀢𑀣𑀢𑁆𑀢𑀸𑀬 𑀉𑀧𑀦𑁂𑀲𑁆𑀲𑀢𑀺 𑀬𑀣𑀸𑀳𑀁—  ‘𑀔𑀻𑀡𑀸 𑀚𑀸𑀢𑀺, 𑀯𑀼𑀲𑀺𑀢𑀁 𑀩𑁆𑀭𑀳𑁆𑀫𑀘𑀭𑀺𑀬𑀁, 𑀓𑀢𑀁 𑀓𑀭𑀡𑀻𑀬𑀁, 𑀦𑀸𑀧𑀭𑀁 𑀇𑀢𑁆𑀣𑀢𑁆𑀢𑀸𑀬𑀸’𑀢𑀺 𑀧𑀚𑀸𑀦𑀺𑀲𑁆𑀲𑀸𑀫𑀺𑁇 𑀅𑀬𑀁 𑀔𑁄 𑀫𑁂, 𑀪𑀦𑁆𑀢𑁂, 𑀫𑀕𑁆𑀕𑁄 𑀧𑀝𑀺𑀮𑀤𑁆𑀥𑁄, 𑀬𑁄 𑀫𑁂 𑀪𑀸𑀯𑀺𑀢𑁄 𑀩𑀳𑀼𑀮𑀻𑀓𑀢𑁄 𑀢𑀣𑀸 𑀢𑀣𑀸 𑀯𑀺𑀳𑀭𑀦𑁆𑀢𑀁 𑀢𑀣𑀢𑁆𑀢𑀸𑀬 𑀉𑀧𑀦𑁂𑀲𑁆𑀲𑀢𑀺 𑀬𑀣𑀸𑀳𑀁—  ‘𑀔𑀻𑀡𑀸 𑀚𑀸𑀢𑀺, 𑀯𑀼𑀲𑀺𑀢𑀁 𑀩𑁆𑀭𑀳𑁆𑀫𑀘𑀭𑀺𑀬𑀁, 𑀓𑀢𑀁 𑀓𑀭𑀡𑀻𑀬𑀁, 𑀦𑀸𑀧𑀭𑀁 𑀇𑀢𑁆𑀣𑀢𑁆𑀢𑀸𑀬𑀸’𑀢𑀺 𑀧𑀚𑀸𑀦𑀺𑀲𑁆𑀲𑀸𑀫𑀻”𑀢𑀺𑁇

493\. “𑀲𑀸𑀥𑀼 𑀲𑀸𑀥𑀼, 𑀉𑀤𑀸𑀬𑀺𑁇 𑀏𑀲𑁄 𑀳𑀺 𑀢𑁂, 𑀉𑀤𑀸𑀬𑀺, 𑀫𑀕𑁆𑀕𑁄 𑀧𑀝𑀺𑀮𑀤𑁆𑀥𑁄, 𑀬𑁄 𑀢𑁂 𑀪𑀸𑀯𑀺𑀢𑁄 𑀩𑀳𑀼𑀮𑀻𑀓𑀢𑁄 𑀢𑀣𑀸 𑀢𑀣𑀸 𑀯𑀺𑀳𑀭𑀦𑁆𑀢𑀁 𑀢𑀣𑀢𑁆𑀢𑀸𑀬 𑀉𑀧𑀦𑁂𑀲𑁆𑀲𑀢𑀺 𑀬𑀣𑀸 𑀢𑁆𑀯𑀁—  ‘𑀔𑀻𑀡𑀸 𑀚𑀸𑀢𑀺, 𑀯𑀼𑀲𑀺𑀢𑀁 𑀩𑁆𑀭𑀳𑁆𑀫𑀘𑀭𑀺𑀬𑀁, 𑀓𑀢𑀁 𑀓𑀭𑀡𑀻𑀬𑀁, 𑀦𑀸𑀧𑀭𑀁 𑀇𑀢𑁆𑀣𑀢𑁆𑀢𑀸𑀬𑀸’𑀢𑀺 𑀧𑀚𑀸𑀦𑀺𑀲𑁆𑀲𑀲𑀻”𑀢𑀺𑁇

---

494\. 𑀤𑀲𑀫𑀁𑁇



---

495\. 𑀉𑀤𑀸𑀬𑀺𑀯𑀕𑁆𑀕𑁄 𑀢𑀢𑀺𑀬𑁄𑁇



---

496\. 𑀢𑀲𑁆𑀲𑀼𑀤𑁆𑀤𑀸𑀦𑀁



497\. _𑀩𑁄𑀥𑀸𑀬 𑀤𑁂𑀲𑀦𑀸 𑀞𑀸𑀦𑀸,_  
_𑀅𑀬𑁄𑀦𑀺𑀲𑁄 𑀘𑀸𑀧𑀭𑀺𑀳𑀸𑀦𑀻;_  
_𑀔𑀬𑁄 𑀦𑀺𑀭𑁄𑀥𑁄 𑀦𑀺𑀩𑁆𑀩𑁂𑀥𑁄,_  
_𑀏𑀓𑀥𑀫𑁆𑀫𑁄 𑀉𑀤𑀸𑀬𑀺𑀦𑀸𑀢𑀺𑁇_  


[Go to previous page (2.3.9 Ekadhammasutta)](2.3.9.md) / [Go to parent page (2.3 Udāyivagga)](../2.3.md) / [Go to next page (2.4 Nīvaraṇavagga)](../2.4.md)


