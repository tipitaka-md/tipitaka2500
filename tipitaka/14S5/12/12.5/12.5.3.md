
[Home](/) / [14S5 Mahāvaggasaṃyuttapāḷi](/tipitaka/14S5.md) / [12 Saccasaṃyutta](/tipitaka/14S5/12.md) / [12.5 Papātavagga](/tipitaka/14S5/12/12.5.md)

# 𑁧𑁨𑁇𑁫𑁇𑁩 𑀫𑀳𑀸𑀧𑀭𑀺𑀍𑀆𑀳𑀲𑀼𑀢𑁆𑀢

### 𑀲𑀘𑁆𑀘𑀲𑀁𑀬𑀼𑀢𑁆𑀢

### 𑀧𑀧𑀸𑀢𑀯𑀕𑁆𑀕

### 𑀫𑀳𑀸𑀧𑀭𑀺𑀍𑀆𑀳𑀲𑀼𑀢𑁆𑀢

(1113.)

2367\. “𑀅𑀢𑁆𑀣𑀺, 𑀪𑀺𑀓𑁆𑀔𑀯𑁂, 𑀫𑀳𑀸𑀧𑀭𑀺𑀍𑀆𑀳𑁄 𑀦𑀸𑀫 𑀦𑀺𑀭𑀬𑁄𑁇 𑀢𑀢𑁆𑀣 𑀬𑀁 𑀓𑀺𑀜𑁆𑀘𑀺 𑀘𑀓𑁆𑀔𑀼𑀦𑀸 𑀭𑀽𑀧𑀁 𑀧𑀲𑁆𑀲𑀢𑀺, 𑀅𑀦𑀺𑀝𑁆𑀞𑀭𑀽𑀧𑀜𑁆𑀜𑁂𑀯 𑀧𑀲𑁆𑀲𑀢𑀺 𑀦𑁄 𑀇𑀝𑁆𑀞𑀭𑀽𑀧𑀁; 𑀅𑀓𑀦𑁆𑀢𑀭𑀽𑀧𑀜𑁆𑀜𑁂𑀯 𑀧𑀲𑁆𑀲𑀢𑀺 𑀦𑁄 𑀓𑀦𑁆𑀢𑀭𑀽𑀧𑀁; 𑀅𑀫𑀦𑀸𑀧𑀭𑀽𑀧𑀜𑁆𑀜𑁂𑀯 𑀧𑀲𑁆𑀲𑀢𑀺 𑀦𑁄 𑀫𑀦𑀸𑀧𑀭𑀽𑀧𑀁𑁇 𑀬𑀁 𑀓𑀺𑀜𑁆𑀘𑀺 𑀲𑁄𑀢𑁂𑀦 𑀲𑀤𑁆𑀤𑀁 𑀲𑀼𑀡𑀸𑀢𑀺…𑀧𑁂…  𑀬𑀁 𑀓𑀺𑀜𑁆𑀘𑀺 𑀓𑀸𑀬𑁂𑀦 𑀨𑁄𑀝𑁆𑀞𑀩𑁆𑀩𑀁 𑀨𑀼𑀲𑀢𑀺…𑀧𑁂…  𑀬𑀁 𑀓𑀺𑀜𑁆𑀘𑀺 𑀫𑀦𑀲𑀸 𑀥𑀫𑁆𑀫𑀁 𑀯𑀺𑀚𑀸𑀦𑀸𑀢𑀺, 𑀅𑀦𑀺𑀝𑁆𑀞𑀭𑀽𑀧𑀜𑁆𑀜𑁂𑀯 𑀯𑀺𑀚𑀸𑀦𑀸𑀢𑀺 𑀦𑁄 𑀇𑀝𑁆𑀞𑀭𑀽𑀧𑀁; 𑀅𑀓𑀦𑁆𑀢𑀭𑀽𑀧𑀜𑁆𑀜𑁂𑀯 𑀯𑀺𑀚𑀸𑀦𑀸𑀢𑀺 𑀦𑁄 𑀓𑀦𑁆𑀢𑀭𑀽𑀧𑀁; 𑀅𑀫𑀦𑀸𑀧𑀭𑀽𑀧𑀜𑁆𑀜𑁂𑀯 𑀯𑀺𑀚𑀸𑀦𑀸𑀢𑀺 𑀦𑁄 𑀫𑀦𑀸𑀧𑀭𑀽𑀧𑀦𑁆”𑀢𑀺𑁇

2368\. 𑀏𑀯𑀁 𑀯𑀼𑀢𑁆𑀢𑁂, 𑀅𑀜𑁆𑀜𑀢𑀭𑁄 𑀪𑀺𑀓𑁆𑀔𑀼 𑀪𑀕𑀯𑀦𑁆𑀢𑀁 𑀏𑀢𑀤𑀯𑁄𑀘—  “𑀫𑀳𑀸 𑀯𑀢 𑀲𑁄, 𑀪𑀦𑁆𑀢𑁂, 𑀧𑀭𑀺𑀍𑀆𑀳𑁄, 𑀲𑀼𑀫𑀳𑀸 𑀯𑀢 𑀲𑁄, 𑀪𑀦𑁆𑀢𑁂, 𑀧𑀭𑀺𑀍𑀆𑀳𑁄𑁇 𑀅𑀢𑁆𑀣𑀺 𑀦𑀼 𑀔𑁄, 𑀪𑀦𑁆𑀢𑁂, 𑀏𑀢𑀫𑁆𑀳𑀸 𑀧𑀭𑀺𑀍𑀆𑀳𑀸 𑀅𑀜𑁆𑀜𑁄 𑀧𑀭𑀺𑀍𑀆𑀳𑁄 𑀫𑀳𑀦𑁆𑀢𑀢𑀭𑁄 𑀘𑁂𑀯 𑀪𑀬𑀸𑀦𑀓𑀢𑀭𑁄 𑀘𑀸”𑀢𑀺? “𑀅𑀢𑁆𑀣𑀺 𑀔𑁄, 𑀪𑀺𑀓𑁆𑀔𑀼, 𑀏𑀢𑀫𑁆𑀳𑀸 𑀧𑀭𑀺𑀍𑀆𑀳𑀸 𑀅𑀜𑁆𑀜𑁄 𑀧𑀭𑀺𑀍𑀆𑀳𑁄 𑀫𑀳𑀦𑁆𑀢𑀢𑀭𑁄 𑀘 𑀪𑀬𑀸𑀦𑀓𑀢𑀭𑁄 𑀘𑀸”𑀢𑀺𑁇

2369\. “𑀓𑀢𑀫𑁄 𑀧𑀦, 𑀪𑀦𑁆𑀢𑁂, 𑀏𑀢𑀫𑁆𑀳𑀸 𑀧𑀭𑀺𑀍𑀆𑀳𑀸 𑀅𑀜𑁆𑀜𑁄 𑀧𑀭𑀺𑀍𑀆𑀳𑁄 𑀫𑀳𑀦𑁆𑀢𑀢𑀭𑁄 𑀘 𑀪𑀬𑀸𑀦𑀓𑀢𑀭𑁄 𑀘𑀸”𑀢𑀺? “𑀬𑁂 𑀳𑀺 𑀓𑁂𑀘𑀺, 𑀪𑀺𑀓𑁆𑀔𑀯𑁂, 𑀲𑀫𑀡𑀸 𑀯𑀸 𑀩𑁆𑀭𑀸𑀳𑁆𑀫𑀡𑀸 𑀯𑀸 ‘𑀇𑀤𑀁 𑀤𑀼𑀓𑁆𑀔𑀦𑁆’𑀢𑀺 𑀬𑀣𑀸𑀪𑀽𑀢𑀁 𑀦𑀧𑁆𑀧𑀚𑀸𑀦𑀦𑁆𑀢𑀺…𑀧𑁂…  ‘𑀅𑀬𑀁 𑀤𑀼𑀓𑁆𑀔𑀦𑀺𑀭𑁄𑀥𑀕𑀸𑀫𑀺𑀦𑀻 𑀧𑀝𑀺𑀧𑀤𑀸’𑀢𑀺 𑀬𑀣𑀸𑀪𑀽𑀢𑀁 𑀦𑀧𑁆𑀧𑀚𑀸𑀦𑀦𑁆𑀢𑀺, 𑀢𑁂 𑀚𑀸𑀢𑀺𑀲𑀁𑀯𑀢𑁆𑀢𑀦𑀺𑀓𑁂𑀲𑀼 𑀲𑀗𑁆𑀔𑀸𑀭𑁂𑀲𑀼 𑀅𑀪𑀺𑀭𑀫𑀦𑁆𑀢𑀺…𑀧𑁂…  𑀅𑀪𑀺𑀭𑀢𑀸…𑀧𑁂…  𑀅𑀪𑀺𑀲𑀗𑁆𑀔𑀭𑁄𑀦𑁆𑀢𑀺…𑀧𑁂…  𑀅𑀪𑀺𑀲𑀗𑁆𑀔𑀭𑀺𑀢𑁆𑀯𑀸 𑀚𑀸𑀢𑀺𑀧𑀭𑀺𑀍𑀆𑀳𑁂𑀦𑀧𑀺 𑀧𑀭𑀺𑀟𑀬𑁆𑀳𑀦𑁆𑀢𑀺, 𑀚𑀭𑀸𑀧𑀭𑀺𑀍𑀆𑀳𑁂𑀦𑀧𑀺 𑀧𑀭𑀺𑀟𑀬𑁆𑀳𑀦𑁆𑀢𑀺, 𑀫𑀭𑀡𑀧𑀭𑀺𑀍𑀆𑀳𑁂𑀦𑀧𑀺 𑀧𑀭𑀺𑀟𑀬𑁆𑀳𑀦𑁆𑀢𑀺, 𑀲𑁄𑀓𑀧𑀭𑀺𑀤𑁂𑀯𑀤𑀼𑀓𑁆𑀔𑀤𑁄𑀫𑀦𑀲𑁆𑀲𑀼𑀧𑀸𑀬𑀸𑀲𑀧𑀭𑀺𑀍𑀆𑀳𑁂𑀦𑀧𑀺 𑀧𑀭𑀺𑀟𑀬𑁆𑀳𑀦𑁆𑀢𑀺𑁇 𑀢𑁂 𑀦 𑀧𑀭𑀺𑀫𑀼𑀘𑁆𑀘𑀦𑁆𑀢𑀺 𑀚𑀸𑀢𑀺𑀬𑀸 𑀚𑀭𑀸𑀬 𑀫𑀭𑀡𑁂𑀦 𑀲𑁄𑀓𑁂𑀳𑀺 𑀧𑀭𑀺𑀤𑁂𑀯𑁂𑀳𑀺 𑀤𑀼𑀓𑁆𑀔𑁂𑀳𑀺 𑀤𑁄𑀫𑀦𑀲𑁆𑀲𑁂𑀳𑀺 𑀉𑀧𑀸𑀬𑀸𑀲𑁂𑀳𑀺𑁇 ‘𑀦 𑀧𑀭𑀺𑀫𑀼𑀘𑁆𑀘𑀦𑁆𑀢𑀺 𑀤𑀼𑀓𑁆𑀔𑀲𑁆𑀫𑀸’𑀢𑀺 𑀯𑀤𑀸𑀫𑀺𑁇

2370\. 𑀬𑁂 𑀘 𑀔𑁄 𑀓𑁂𑀘𑀺, 𑀪𑀺𑀓𑁆𑀔𑀯𑁂, 𑀲𑀫𑀡𑀸 𑀯𑀸 𑀩𑁆𑀭𑀸𑀳𑁆𑀫𑀡𑀸 𑀯𑀸 ‘𑀇𑀤𑀁 𑀤𑀼𑀓𑁆𑀔𑀦𑁆’𑀢𑀺 𑀬𑀣𑀸𑀪𑀽𑀢𑀁 𑀧𑀚𑀸𑀦𑀦𑁆𑀢𑀺…𑀧𑁂…  ‘𑀅𑀬𑀁 𑀤𑀼𑀓𑁆𑀔𑀦𑀺𑀭𑁄𑀥𑀕𑀸𑀫𑀺𑀦𑀻 𑀧𑀝𑀺𑀧𑀤𑀸’𑀢𑀺 𑀬𑀣𑀸𑀪𑀽𑀢𑀁 𑀧𑀚𑀸𑀦𑀦𑁆𑀢𑀺𑁇 𑀢𑁂 𑀚𑀸𑀢𑀺𑀲𑀁𑀯𑀢𑁆𑀢𑀦𑀺𑀓𑁂𑀲𑀼 𑀲𑀗𑁆𑀔𑀸𑀭𑁂𑀲𑀼 𑀦𑀸𑀪𑀺𑀭𑀫𑀦𑁆𑀢𑀺…𑀧𑁂…  𑀅𑀦𑀪𑀺𑀭𑀢𑀸…𑀧𑁂…  𑀦𑀸𑀪𑀺𑀲𑀗𑁆𑀔𑀭𑁄𑀦𑁆𑀢𑀺…𑀧𑁂…  𑀅𑀦𑀪𑀺𑀲𑀗𑁆𑀔𑀭𑀺𑀢𑁆𑀯𑀸 𑀚𑀸𑀢𑀺𑀧𑀭𑀺𑀍𑀆𑀳𑁂𑀦𑀧𑀺 𑀦 𑀧𑀭𑀺𑀟𑀬𑁆𑀳𑀦𑁆𑀢𑀺, 𑀚𑀭𑀸𑀧𑀭𑀺𑀍𑀆𑀳𑁂𑀦𑀧𑀺 𑀦 𑀧𑀭𑀺𑀟𑀬𑁆𑀳𑀦𑁆𑀢𑀺, 𑀫𑀭𑀡𑀧𑀭𑀺𑀍𑀆𑀳𑁂𑀦𑀧𑀺 𑀦 𑀧𑀭𑀺𑀟𑀬𑁆𑀳𑀦𑁆𑀢𑀺, 𑀲𑁄𑀓𑀧𑀭𑀺𑀤𑁂𑀯𑀤𑀼𑀓𑁆𑀔𑀤𑁄𑀫𑀦𑀲𑁆𑀲𑀼𑀧𑀸𑀬𑀸𑀲𑀧𑀭𑀺𑀍𑀆𑀳𑁂𑀦𑀧𑀺 𑀦 𑀧𑀭𑀺𑀟𑀬𑁆𑀳𑀦𑁆𑀢𑀺𑁇 𑀢𑁂 𑀧𑀭𑀺𑀫𑀼𑀘𑁆𑀘𑀦𑁆𑀢𑀺 𑀚𑀸𑀢𑀺𑀬𑀸 𑀚𑀭𑀸𑀬 𑀫𑀭𑀡𑁂𑀦 𑀲𑁄𑀓𑁂𑀳𑀺 𑀧𑀭𑀺𑀤𑁂𑀯𑁂𑀳𑀺 𑀤𑀼𑀓𑁆𑀔𑁂𑀳𑀺 𑀤𑁄𑀫𑀦𑀲𑁆𑀲𑁂𑀳𑀺 𑀉𑀧𑀸𑀬𑀸𑀲𑁂𑀳𑀺𑁇 ‘𑀧𑀭𑀺𑀫𑀼𑀘𑁆𑀘𑀦𑁆𑀢𑀺 𑀤𑀼𑀓𑁆𑀔𑀲𑁆𑀫𑀸’𑀢𑀺 𑀯𑀤𑀸𑀫𑀺𑁇

2371\. 𑀢𑀲𑁆𑀫𑀸𑀢𑀺𑀳, 𑀪𑀺𑀓𑁆𑀔𑀯𑁂, ‘𑀇𑀤𑀁 𑀤𑀼𑀓𑁆𑀔𑀦𑁆’𑀢𑀺 𑀬𑁄𑀕𑁄 𑀓𑀭𑀡𑀻𑀬𑁄…𑀧𑁂…  ‘𑀅𑀬𑀁 𑀤𑀼𑀓𑁆𑀔𑀦𑀺𑀭𑁄𑀥𑀕𑀸𑀫𑀺𑀦𑀻 𑀧𑀝𑀺𑀧𑀤𑀸’𑀢𑀺 𑀬𑁄𑀕𑁄 𑀓𑀭𑀡𑀻𑀬𑁄”𑀢𑀺𑁇

---

2372\. 𑀢𑀢𑀺𑀬𑀁𑁇



[Go to previous page (12.5.2 Papātasutta)](/tipitaka/14S5/12/12.5/12.5.2.md) / [Go to parent page (12.5 Papātavagga)](/tipitaka/14S5/12/12.5.md) / [Go to next page (12.5.4 Kūṭāgārasutta)](/tipitaka/14S5/12/12.5/12.5.4.md)


