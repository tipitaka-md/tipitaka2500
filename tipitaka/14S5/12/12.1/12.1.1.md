---
title: 12.1.1 Samādhisutta
path: /tipitaka/14S5/12/12.1/12.1.1
ref: 274981
breadcrumbs:
  - name: Home
    link: /
  - name: 14S5 Mahāvaggasaṃyuttapāḷi
    link: /tipitaka/14S5
  - name: 12 Saccasaṃyutta
    link: /tipitaka/14S5/12
  - name: 12.1 Samādhivagga
    link: /tipitaka/14S5/12/12.1
prevL: /tipitaka/14S5/12/12.1
upL: /tipitaka/14S5/12/12.1
nextL: /tipitaka/14S5/12/12.1/12.1.2
---

# 12.1.1 Samādhisutta

### Saccasaṃyutta

### Samādhivagga

### Samādhisutta

(1071.)

2166. Sāvatthinidānaṃ. …pe…  “Samādhiṃ, bhikkhave, bhāvetha. Samāhito, bhikkhave, bhikkhu yathābhūtaṃ pajānāti. Kiñca yathābhūtaṃ pajānāti? ‘Idaṃ dukkhan’ti yathābhūtaṃ pajānāti, ‘ayaṃ dukkhasamudayo’ti yathābhūtaṃ pajānāti, ‘ayaṃ dukkhanirodho’ti yathābhūtaṃ pajānāti, ‘ayaṃ dukkhanirodhagāminī paṭipadā’ti yathābhūtaṃ pajānāti. Samādhiṃ, bhikkhave, bhāvetha. Samāhito, bhikkhave, bhikkhu yathābhūtaṃ pajānāti.

2167. Tasmātiha, bhikkhave, ‘idaṃ dukkhan’ti yogo karaṇīyo, ‘ayaṃ dukkhasamudayo’ti yogo karaṇīyo, ‘ayaṃ dukkhanirodho’ti yogo karaṇīyo, ‘ayaṃ dukkhanirodhagāminī paṭipadā’ti yogo karaṇīyo”ti.

===

2168. Paṭhamaṃ.




