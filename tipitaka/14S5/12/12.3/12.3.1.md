
[Home](/) / [14S5 Mahāvaggasaṃyuttapāḷi](../../../14S5.md) / [12 Saccasaṃyutta](../../12.md) / [12.3 Koṭigāmavagga](../12.3.md)

# 12.3.1 Paṭhamakoṭigāmasutta

* Saccasaṃyutta

* Koṭigāmavagga

* Paṭhamakoṭigāmasutta

(1091.)

2264\. Ekaṃ samayaṃ bhagavā vajjīsu viharati koṭigāme. Tatra kho bhagavā bhikkhū āmantesi—  “catunnaṃ, bhikkhave, ariyasaccānaṃ ananubodhā appaṭivedhā evamidaṃ dīghamaddhānaṃ sandhāvitaṃ saṃsaritaṃ mamañceva tumhākañca.

2265\. Katamesaṃ catunnaṃ? Dukkhassa, bhikkhave, ariyasaccassa ananubodhā appaṭivedhā evamidaṃ dīghamaddhānaṃ sandhāvitaṃ saṃsaritaṃ mamañceva tumhākañca. Dukkhasamudayassa ariyasaccassa…pe…  dukkhanirodhassa ariyasaccassa…pe…  dukkhanirodhagāminiyā paṭipadāya ariyasaccassa ananubodhā appaṭivedhā evamidaṃ dīghamaddhānaṃ sandhāvitaṃ saṃsaritaṃ mamañceva tumhākañca. Tayidaṃ, bhikkhave, dukkhaṃ ariyasaccaṃ anubuddhaṃ paṭividdhaṃ, dukkhasamudayaṃ ariyasaccaṃ anubuddhaṃ paṭividdhaṃ, dukkhanirodhaṃ ariyasaccaṃ anubuddhaṃ paṭividdhaṃ, dukkhanirodhagāminī paṭipadā ariyasaccaṃ anubuddhaṃ paṭividdhaṃ; ucchinnā bhavataṇhā, khīṇā bhavanetti; natthi dāni punabbhavo”ti.

2266\. Idamavoca bhagavā. Idaṃ vatvāna sugato athāparaṃ etadavoca satthā—

2267\. _“Catunnaṃ ariyasaccānaṃ,_  
_Yathābhūtaṃ adassanā;_  
_Saṃsitaṃ dīghamaddhānaṃ,_  
_Tāsu tāsveva jātisu._  


2268\. _Tāni etāni diṭṭhāni,_  
_bhavanetti samūhatā;_  
_Ucchinnaṃ mūlaṃ dukkhassa,_  
_natthi dāni punabbhavo”ti._  


---

2269\. Paṭhamaṃ.



[Go to previous page (12.3 Koṭigāmavagga)](../12.3.md) / [Go to parent page (12.3 Koṭigāmavagga)](../12.3.md) / [Go to next page (12.3.2 Dutiyakoṭigāmasutta)](12.3.2.md)


