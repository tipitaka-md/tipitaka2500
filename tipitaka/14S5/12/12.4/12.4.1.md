
[Home](/) / [14S5 Mahāvaggasaṃyuttapāḷi](../...md) / [12 Saccasaṃyutta](...md) / [12.4 Sīsapāvanavagga](../14S5/12/12.4.md)

# 𑁧𑁨𑁇𑁪𑁇𑁧 𑀲𑀻𑀲𑀧𑀸𑀯𑀦𑀲𑀼𑀢𑁆𑀢

* 𑀲𑀘𑁆𑀘𑀲𑀁𑀬𑀼𑀢𑁆𑀢

* 𑀲𑀻𑀲𑀧𑀸𑀯𑀦𑀯𑀕𑁆𑀕

* 𑀲𑀻𑀲𑀧𑀸𑀯𑀦𑀲𑀼𑀢𑁆𑀢

(1101.)

2308\. 𑀏𑀓𑀁 𑀲𑀫𑀬𑀁 𑀪𑀕𑀯𑀸 𑀓𑁄𑀲𑀫𑁆𑀩𑀺𑀬𑀁 𑀯𑀺𑀳𑀭𑀢𑀺 𑀲𑀻𑀲𑀧𑀸𑀯𑀦𑁂𑁇 𑀅𑀣 𑀔𑁄 𑀪𑀕𑀯𑀸 𑀧𑀭𑀺𑀢𑁆𑀢𑀸𑀦𑀺 𑀲𑀻𑀲𑀧𑀸𑀧𑀡𑁆𑀡𑀸𑀦𑀺 𑀧𑀸𑀡𑀺𑀦𑀸 𑀕𑀳𑁂𑀢𑁆𑀯𑀸 𑀪𑀺𑀓𑁆𑀔𑀽 𑀆𑀫𑀦𑁆𑀢𑁂𑀲𑀺—  “𑀢𑀁 𑀓𑀺𑀁 𑀫𑀜𑁆𑀜𑀣, 𑀪𑀺𑀓𑁆𑀔𑀯𑁂, 𑀓𑀢𑀫𑀁 𑀦𑀼 𑀔𑁄 𑀩𑀳𑀼𑀢𑀭𑀁—  𑀬𑀸𑀦𑀺 𑀯𑀸 𑀫𑀬𑀸 𑀧𑀭𑀺𑀢𑁆𑀢𑀸𑀦𑀺 𑀲𑀻𑀲𑀧𑀸𑀧𑀡𑁆𑀡𑀸𑀦𑀺 𑀧𑀸𑀡𑀺𑀦𑀸 𑀕𑀳𑀺𑀢𑀸𑀦𑀺 𑀬𑀤𑀺𑀤𑀁 𑀉𑀧𑀭𑀺 𑀲𑀻𑀲𑀧𑀸𑀯𑀦𑁂”𑀢𑀺? “𑀅𑀧𑁆𑀧𑀫𑀢𑁆𑀢𑀓𑀸𑀦𑀺, 𑀪𑀦𑁆𑀢𑁂, 𑀪𑀕𑀯𑀢𑀸 𑀧𑀭𑀺𑀢𑁆𑀢𑀸𑀦𑀺 𑀲𑀻𑀲𑀧𑀸𑀧𑀡𑁆𑀡𑀸𑀦𑀺 𑀧𑀸𑀡𑀺𑀦𑀸 𑀕𑀳𑀺𑀢𑀸𑀦𑀺; 𑀅𑀣 𑀔𑁄 𑀏𑀢𑀸𑀦𑁂𑀯 𑀩𑀳𑀼𑀢𑀭𑀸𑀦𑀺 𑀬𑀤𑀺𑀤𑀁 𑀉𑀧𑀭𑀺 𑀲𑀻𑀲𑀧𑀸𑀯𑀦𑁂”𑀢𑀺𑁇 “𑀏𑀯𑀫𑁂𑀯 𑀔𑁄, 𑀪𑀺𑀓𑁆𑀔𑀯𑁂, 𑀏𑀢𑀤𑁂𑀯 𑀩𑀳𑀼𑀢𑀭𑀁 𑀬𑀁 𑀯𑁄 𑀫𑀬𑀸 𑀅𑀪𑀺𑀜𑁆𑀜𑀸𑀬 𑀅𑀦𑀓𑁆𑀔𑀸𑀢𑀁𑁇 𑀓𑀲𑁆𑀫𑀸 𑀘𑁂𑀢𑀁, 𑀪𑀺𑀓𑁆𑀔𑀯𑁂, 𑀫𑀬𑀸 𑀅𑀦𑀓𑁆𑀔𑀸𑀢𑀁? 𑀦 𑀳𑁂𑀢𑀁, 𑀪𑀺𑀓𑁆𑀔𑀯𑁂, 𑀅𑀢𑁆𑀣𑀲𑀁𑀳𑀺𑀢𑀁 𑀦𑀸𑀤𑀺𑀩𑁆𑀭𑀳𑁆𑀫𑀘𑀭𑀺𑀬𑀓𑀁 𑀦 𑀦𑀺𑀩𑁆𑀩𑀺𑀤𑀸𑀬 𑀦 𑀯𑀺𑀭𑀸𑀕𑀸𑀬 𑀦 𑀦𑀺𑀭𑁄𑀥𑀸𑀬 𑀦 𑀉𑀧𑀲𑀫𑀸𑀬 𑀦 𑀅𑀪𑀺𑀜𑁆𑀜𑀸𑀬 𑀦 𑀲𑀫𑁆𑀩𑁄𑀥𑀸𑀬 𑀦 𑀦𑀺𑀩𑁆𑀩𑀸𑀦𑀸𑀬 𑀲𑀁𑀯𑀢𑁆𑀢𑀢𑀺; 𑀢𑀲𑁆𑀫𑀸 𑀢𑀁 𑀫𑀬𑀸 𑀅𑀦𑀓𑁆𑀔𑀸𑀢𑀁𑁇

2309\. 𑀓𑀺𑀜𑁆𑀘, 𑀪𑀺𑀓𑁆𑀔𑀯𑁂, 𑀫𑀬𑀸 𑀅𑀓𑁆𑀔𑀸𑀢𑀁? ‘𑀇𑀤𑀁 𑀤𑀼𑀓𑁆𑀔𑀦𑁆’𑀢𑀺, 𑀪𑀺𑀓𑁆𑀔𑀯𑁂, 𑀫𑀬𑀸 𑀅𑀓𑁆𑀔𑀸𑀢𑀁, ‘𑀅𑀬𑀁 𑀤𑀼𑀓𑁆𑀔𑀲𑀫𑀼𑀤𑀬𑁄’𑀢𑀺 𑀫𑀬𑀸 𑀅𑀓𑁆𑀔𑀸𑀢𑀁, ‘𑀅𑀬𑀁 𑀤𑀼𑀓𑁆𑀔𑀦𑀺𑀭𑁄𑀥𑁄’𑀢𑀺 𑀫𑀬𑀸 𑀅𑀓𑁆𑀔𑀸𑀢𑀁, ‘𑀅𑀬𑀁 𑀤𑀼𑀓𑁆𑀔𑀦𑀺𑀭𑁄𑀥𑀕𑀸𑀫𑀺𑀦𑀻 𑀧𑀝𑀺𑀧𑀤𑀸’𑀢𑀺 𑀫𑀬𑀸 𑀅𑀓𑁆𑀔𑀸𑀢𑀁𑁇

2310\. 𑀓𑀲𑁆𑀫𑀸 𑀘𑁂𑀢𑀁, 𑀪𑀺𑀓𑁆𑀔𑀯𑁂, 𑀫𑀬𑀸 𑀅𑀓𑁆𑀔𑀸𑀢𑀁? 𑀏𑀢𑀜𑁆𑀳𑀺, 𑀪𑀺𑀓𑁆𑀔𑀯𑁂, 𑀅𑀢𑁆𑀣𑀲𑀁𑀳𑀺𑀢𑀁 𑀏𑀢𑀁 𑀆𑀤𑀺𑀩𑁆𑀭𑀳𑁆𑀫𑀘𑀭𑀺𑀬𑀓𑀁 𑀏𑀢𑀁 𑀦𑀺𑀩𑁆𑀩𑀺𑀤𑀸𑀬 𑀯𑀺𑀭𑀸𑀕𑀸𑀬 𑀦𑀺𑀭𑁄𑀥𑀸𑀬 𑀉𑀧𑀲𑀫𑀸𑀬 𑀅𑀪𑀺𑀜𑁆𑀜𑀸𑀬 𑀲𑀫𑁆𑀩𑁄𑀥𑀸𑀬 𑀦𑀺𑀩𑁆𑀩𑀸𑀦𑀸𑀬 𑀲𑀁𑀯𑀢𑁆𑀢𑀢𑀺; 𑀢𑀲𑁆𑀫𑀸 𑀢𑀁 𑀫𑀬𑀸 𑀅𑀓𑁆𑀔𑀸𑀢𑀁𑁇

2311\. 𑀢𑀲𑁆𑀫𑀸𑀢𑀺𑀳, 𑀪𑀺𑀓𑁆𑀔𑀯𑁂, ‘𑀇𑀤𑀁 𑀤𑀼𑀓𑁆𑀔𑀦𑁆’𑀢𑀺 𑀬𑁄𑀕𑁄 𑀓𑀭𑀡𑀻𑀬𑁄…𑀧𑁂…  ‘𑀅𑀬𑀁 𑀤𑀼𑀓𑁆𑀔𑀦𑀺𑀭𑁄𑀥𑀕𑀸𑀫𑀺𑀦𑀻 𑀧𑀝𑀺𑀧𑀤𑀸’𑀢𑀺 𑀬𑁄𑀕𑁄 𑀓𑀭𑀡𑀻𑀬𑁄”𑀢𑀺𑁇

---

2312\. 𑀧𑀞𑀫𑀁𑁇



[Go to previous page (12.4 Sīsapāvanavagga)](../14S5/12/12.4.md) / [Go to parent page (12.4 Sīsapāvanavagga)](../14S5/12/12.4.md) / [Go to next page (12.4.2 Khadirapattasutta)](12.4.2.md)


