
[Home](/) / [14S5 Mahāvaggasaṃyuttapāḷi](../../../14S5.md) / [5 Sammappadhānasaṃyutta](../../5.md) / [5.3 Balakaraṇīyavagga](../5.3.md)

# 5.3.1--12 Balakaraṇīyādisutta

* Sammappadhānasaṃyutta

* Balakaraṇīyavagga

* Balakaraṇīyādisutta

(673--684.)

1294\. “Seyyathāpi, bhikkhave, ye keci balakaraṇīyā kammantā kayiranti, sabbe te pathaviṃ nissāya pathaviyaṃ patiṭṭhāya evamete balakaraṇīyā kammantā kayiranti; evameva kho, bhikkhave, bhikkhu sīlaṃ nissāya sīle patiṭṭhāya cattāro sammappadhāne bhāveti, cattāro sammappadhāne bahulīkaroti. Kathañca, bhikkhave, bhikkhu sīlaṃ nissāya sīle patiṭṭhāya cattāro sammappadhāne bhāveti, cattāro sammappadhāne bahulīkaroti? Idha, bhikkhave, bhikkhu anuppannānaṃ pāpakānaṃ akusalānaṃ dhammānaṃ anuppādāya chandaṃ janeti vāyamati vīriyaṃ ārabhati cittaṃ paggaṇhāti padahati…pe…  uppannānaṃ kusalānaṃ dhammānaṃ ṭhitiyā asammosāya bhiyyobhāvāya vepullāya bhāvanāya pāripūriyā chandaṃ janeti vāyamati vīriyaṃ ārabhati cittaṃ paggaṇhāti padahati. Evaṃ kho, bhikkhave, bhikkhu sīlaṃ nissāya sīle patiṭṭhāya cattāro sammappadhāne bhāveti, cattāro sammappadhāne bahulīkarotī”ti. (Evaṃ balakaraṇīyavaggo sammappadhānavasena vitthāretabbo.)

---

1295\. Dvādasamaṃ.



---

1296\. Balakaraṇīyavaggo tatiyo.



---

1297\. Tassuddānaṃ



1298\. _Balaṃ bījañca nāgo ca,_  
_rukkho kumbhena sūkiyā;_  
_Ākāsena ca dve meghā,_  
_nāvā āgantukā nadīti._  


[Go to previous page (5.3 Balakaraṇīyavagga)](../5.3.md) / [Go to parent page (5.3 Balakaraṇīyavagga)](../5.3.md) / [Go to next page (5.4 Esanāvagga)](../5.4.md)


