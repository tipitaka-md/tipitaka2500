
[Home](/) / [14S5 Mahāvaggasaṃyuttapāḷi](../../../14S5.md) / [3 Satipaṭṭhānasaṃyutta](../../3.md) / [3.10 Oghavagga](../3.10.md)

# 3.10.1--10 Uddhambhāgiyādisutta

* Satipaṭṭhānasaṃyutta

* Oghavagga

* Uddhambhāgiyādisutta

(461--470.)

992\. “Pañcimāni, bhikkhave, uddhambhāgiyāni saṃyojanāni. Katamāni pañca? Rūparāgo, arūparāgo, māno, uddhaccaṃ, avijjā—  imāni kho, bhikkhave, pañcuddhambhāgiyāni saṃyojanāni. Imesaṃ kho, bhikkhave, pañcannaṃ uddhambhāgiyānaṃ saṃyojanānaṃ abhiññāya pariññāya parikkhayāya pahānāya cattāro satipaṭṭhānā bhāvetabbā.

993\. Katame cattāro? Idha, bhikkhave, bhikkhu kāye kāyānupassī viharati ātāpī sampajāno satimā, vineyya loke abhijjhādomanassaṃ; vedanāsu…pe…  citte…pe…  dhammesu dhammānupassī viharati ātāpī sampajāno satimā, vineyya loke abhijjhādomanassaṃ. Imesaṃ kho, bhikkhave, pañcannaṃ uddhambhāgiyānaṃ saṃyojanānaṃ abhiññāya pariññāya parikkhayāya pahānāya ime cattāro satipaṭṭhānā bhāvetabbā”ti.

---

994\. Dasamaṃ.



995\. (Yathā maggasaṃyuttaṃ tathā satipaṭṭhānasaṃyuttaṃ vitthāretabbaṃ.)

---

996\. Oghavaggo dasamo.



---

997\. Tassuddānaṃ



998\. _Ogho yogo upādānaṃ,_  
_ganthā anusayena ca;_  
_Kāmaguṇā nīvaraṇā,_  
_khandhā oruddhambhāgiyāti._  


---

999\. Satipaṭṭhānasaṃyuttaṃ tatiyaṃ.



[Go to previous page (3.10 Oghavagga)](../3.10.md) / [Go to parent page (3.10 Oghavagga)](../3.10.md) / [Go to next page (4 Indriyasaṃyutta)](../../4.md)


