
[Home](/) / [14S5 Mahāvaggasaṃyuttapāḷi](../../../14S5.md) / [3 Satipaṭṭhānasaṃyutta](../../3.md) / [3.1 Ambapālivagga](../3.1.md)

# 𑁩𑁇𑁧𑁇𑁮 𑀲𑀽𑀤𑀲𑀼𑀢𑁆𑀢

### 𑀲𑀢𑀺𑀧𑀝𑁆𑀞𑀸𑀦𑀲𑀁𑀬𑀼𑀢𑁆𑀢

### 𑀅𑀫𑁆𑀩𑀧𑀸𑀮𑀺𑀯𑀕𑁆𑀕

### 𑀲𑀽𑀤𑀲𑀼𑀢𑁆𑀢

(374.)

781\. “𑀲𑁂𑀬𑁆𑀬𑀣𑀸𑀧𑀺, 𑀪𑀺𑀓𑁆𑀔𑀯𑁂, 𑀩𑀸𑀮𑁄 𑀅𑀩𑁆𑀬𑀢𑁆𑀢𑁄 𑀅𑀓𑀼𑀲𑀮𑁄 𑀲𑀽𑀤𑁄 𑀭𑀸𑀚𑀸𑀦𑀁 𑀯𑀸 𑀭𑀸𑀚𑀫𑀳𑀸𑀫𑀢𑁆𑀢𑀁 𑀯𑀸 𑀦𑀸𑀦𑀘𑁆𑀘𑀬𑁂𑀳𑀺 𑀲𑀽𑀧𑁂𑀳𑀺 𑀧𑀘𑁆𑀘𑀼𑀧𑀝𑁆𑀞𑀺𑀢𑁄 𑀅𑀲𑁆𑀲—  𑀅𑀫𑁆𑀩𑀺𑀮𑀕𑁆𑀕𑁂𑀳𑀺𑀧𑀺, 𑀢𑀺𑀢𑁆𑀢𑀓𑀕𑁆𑀕𑁂𑀳𑀺𑀧𑀺, 𑀓𑀝𑀼𑀓𑀕𑁆𑀕𑁂𑀳𑀺𑀧𑀺, 𑀫𑀥𑀼𑀭𑀕𑁆𑀕𑁂𑀳𑀺𑀧𑀺, 𑀔𑀸𑀭𑀺𑀓𑁂𑀳𑀺𑀧𑀺, 𑀅𑀔𑀸𑀭𑀺𑀓𑁂𑀳𑀺𑀧𑀺, 𑀮𑁄𑀡𑀺𑀓𑁂𑀳𑀺𑀧𑀺, 𑀅𑀮𑁄𑀡𑀺𑀓𑁂𑀳𑀺𑀧𑀺𑁇

782\. 𑀲 𑀔𑁄 𑀲𑁄, 𑀪𑀺𑀓𑁆𑀔𑀯𑁂, 𑀩𑀸𑀮𑁄 𑀅𑀩𑁆𑀬𑀢𑁆𑀢𑁄 𑀅𑀓𑀼𑀲𑀮𑁄 𑀲𑀽𑀤𑁄 𑀲𑀓𑀲𑁆𑀲 𑀪𑀢𑁆𑀢𑀼 𑀦𑀺𑀫𑀺𑀢𑁆𑀢𑀁 𑀦 𑀉𑀕𑁆𑀕𑀡𑁆𑀳𑀸𑀢𑀺—  ‘𑀇𑀤𑀁 𑀯𑀸 𑀫𑁂 𑀅𑀚𑁆𑀚 𑀪𑀢𑁆𑀢𑀼 𑀲𑀽𑀧𑁂𑀬𑁆𑀬𑀁 𑀭𑀼𑀘𑁆𑀘𑀢𑀺, 𑀇𑀫𑀲𑁆𑀲 𑀯𑀸 𑀅𑀪𑀺𑀳𑀭𑀢𑀺, 𑀇𑀫𑀲𑁆𑀲 𑀯𑀸 𑀩𑀳𑀼𑀁 𑀕𑀡𑁆𑀳𑀸𑀢𑀺, 𑀇𑀫𑀲𑁆𑀲 𑀯𑀸 𑀯𑀡𑁆𑀡𑀁 𑀪𑀸𑀲𑀢𑀺𑁇 𑀅𑀫𑁆𑀩𑀺𑀮𑀕𑁆𑀕𑀁 𑀯𑀸 𑀫𑁂 𑀅𑀚𑁆𑀚 𑀪𑀢𑁆𑀢𑀼 𑀲𑀽𑀧𑁂𑀬𑁆𑀬𑀁 𑀭𑀼𑀘𑁆𑀘𑀢𑀺, 𑀅𑀫𑁆𑀩𑀺𑀮𑀕𑁆𑀕𑀲𑁆𑀲 𑀯𑀸 𑀅𑀪𑀺𑀳𑀭𑀢𑀺, 𑀅𑀫𑁆𑀩𑀺𑀮𑀕𑁆𑀕𑀲𑁆𑀲 𑀯𑀸 𑀩𑀳𑀼𑀁 𑀕𑀡𑁆𑀳𑀸𑀢𑀺, 𑀅𑀫𑁆𑀩𑀺𑀮𑀕𑁆𑀕𑀲𑁆𑀲 𑀯𑀸 𑀯𑀡𑁆𑀡𑀁 𑀪𑀸𑀲𑀢𑀺𑁇 𑀢𑀺𑀢𑁆𑀢𑀓𑀕𑁆𑀕𑀁 𑀯𑀸 𑀫𑁂 𑀅𑀚𑁆𑀚…  𑀓𑀝𑀼𑀓𑀕𑁆𑀕𑀁 𑀯𑀸 𑀫𑁂 𑀅𑀚𑁆𑀚…  𑀫𑀥𑀼𑀭𑀕𑁆𑀕𑀁 𑀯𑀸 𑀫𑁂 𑀅𑀚𑁆𑀚…  𑀔𑀸𑀭𑀺𑀓𑀁 𑀯𑀸 𑀫𑁂 𑀅𑀚𑁆𑀚…  𑀅𑀔𑀸𑀭𑀺𑀓𑀁 𑀯𑀸 𑀫𑁂 𑀅𑀚𑁆𑀚…  𑀮𑁄𑀡𑀺𑀓𑀁 𑀯𑀸 𑀫𑁂 𑀅𑀚𑁆𑀚…  𑀅𑀮𑁄𑀡𑀺𑀓𑀁 𑀯𑀸 𑀫𑁂 𑀅𑀚𑁆𑀚 𑀪𑀢𑁆𑀢𑀼 𑀲𑀽𑀧𑁂𑀬𑁆𑀬𑀁 𑀭𑀼𑀘𑁆𑀘𑀢𑀺, 𑀅𑀮𑁄𑀡𑀺𑀓𑀲𑁆𑀲 𑀯𑀸 𑀅𑀪𑀺𑀳𑀭𑀢𑀺, 𑀅𑀮𑁄𑀡𑀺𑀓𑀲𑁆𑀲 𑀯𑀸 𑀩𑀳𑀼𑀁 𑀕𑀡𑁆𑀳𑀸𑀢𑀺, 𑀅𑀮𑁄𑀡𑀺𑀓𑀲𑁆𑀲 𑀯𑀸 𑀯𑀡𑁆𑀡𑀁 𑀪𑀸𑀲𑀢𑀻’𑀢𑀺𑁇

783\. 𑀲 𑀔𑁄 𑀲𑁄, 𑀪𑀺𑀓𑁆𑀔𑀯𑁂, 𑀩𑀸𑀮𑁄 𑀅𑀩𑁆𑀬𑀢𑁆𑀢𑁄 𑀅𑀓𑀼𑀲𑀮𑁄 𑀲𑀽𑀤𑁄 𑀦 𑀘𑁂𑀯 𑀮𑀸𑀪𑀻 𑀳𑁄𑀢𑀺 𑀅𑀘𑁆𑀙𑀸𑀤𑀦𑀲𑁆𑀲, 𑀦 𑀮𑀸𑀪𑀻 𑀯𑁂𑀢𑀦𑀲𑁆𑀲, 𑀦 𑀮𑀸𑀪𑀻 𑀅𑀪𑀺𑀳𑀸𑀭𑀸𑀦𑀁𑁇 𑀢𑀁 𑀓𑀺𑀲𑁆𑀲 𑀳𑁂𑀢𑀼? 𑀢𑀣𑀸 𑀳𑀺 𑀲𑁄, 𑀪𑀺𑀓𑁆𑀔𑀯𑁂, 𑀩𑀸𑀮𑁄 𑀅𑀩𑁆𑀬𑀢𑁆𑀢𑁄 𑀅𑀓𑀼𑀲𑀮𑁄 𑀲𑀽𑀤𑁄 𑀲𑀓𑀲𑁆𑀲 𑀪𑀢𑁆𑀢𑀼 𑀦𑀺𑀫𑀺𑀢𑁆𑀢𑀁 𑀦 𑀉𑀕𑁆𑀕𑀡𑁆𑀳𑀸𑀢𑀺𑁇 𑀏𑀯𑀫𑁂𑀯 𑀔𑁄, 𑀪𑀺𑀓𑁆𑀔𑀯𑁂, 𑀇𑀥𑁂𑀓𑀘𑁆𑀘𑁄 𑀩𑀸𑀮𑁄 𑀅𑀩𑁆𑀬𑀢𑁆𑀢𑁄 𑀅𑀓𑀼𑀲𑀮𑁄 𑀪𑀺𑀓𑁆𑀔𑀼 𑀓𑀸𑀬𑁂 𑀓𑀸𑀬𑀸𑀦𑀼𑀧𑀲𑁆𑀲𑀻 𑀯𑀺𑀳𑀭𑀢𑀺 𑀆𑀢𑀸𑀧𑀻 𑀲𑀫𑁆𑀧𑀚𑀸𑀦𑁄 𑀲𑀢𑀺𑀫𑀸, 𑀯𑀺𑀦𑁂𑀬𑁆𑀬 𑀮𑁄𑀓𑁂 𑀅𑀪𑀺𑀚𑁆𑀛𑀸𑀤𑁄𑀫𑀦𑀲𑁆𑀲𑀁𑁇 𑀢𑀲𑁆𑀲 𑀓𑀸𑀬𑁂 𑀓𑀸𑀬𑀸𑀦𑀼𑀧𑀲𑁆𑀲𑀺𑀦𑁄 𑀯𑀺𑀳𑀭𑀢𑁄 𑀘𑀺𑀢𑁆𑀢𑀁 𑀦 𑀲𑀫𑀸𑀥𑀺𑀬𑀢𑀺, 𑀉𑀧𑀓𑁆𑀓𑀺𑀮𑁂𑀲𑀸 𑀦 𑀧𑀳𑀻𑀬𑀦𑁆𑀢𑀺𑁇 𑀲𑁄 𑀢𑀁 𑀦𑀺𑀫𑀺𑀢𑁆𑀢𑀁 𑀦 𑀉𑀕𑁆𑀕𑀡𑁆𑀳𑀸𑀢𑀺𑁇 𑀯𑁂𑀤𑀦𑀸𑀲𑀼 𑀯𑁂𑀤𑀦𑀸𑀦𑀼𑀧𑀲𑁆𑀲𑀻 𑀯𑀺𑀳𑀭𑀢𑀺…𑀧𑁂…  𑀘𑀺𑀢𑁆𑀢𑁂 𑀘𑀺𑀢𑁆𑀢𑀸𑀦𑀼𑀧𑀲𑁆𑀲𑀻 𑀯𑀺𑀳𑀭𑀢𑀺…𑀧𑁂…  𑀥𑀫𑁆𑀫𑁂𑀲𑀼 𑀥𑀫𑁆𑀫𑀸𑀦𑀼𑀧𑀲𑁆𑀲𑀻 𑀯𑀺𑀳𑀭𑀢𑀺 𑀆𑀢𑀸𑀧𑀻 𑀲𑀫𑁆𑀧𑀚𑀸𑀦𑁄 𑀲𑀢𑀺𑀫𑀸, 𑀯𑀺𑀦𑁂𑀬𑁆𑀬 𑀮𑁄𑀓𑁂 𑀅𑀪𑀺𑀚𑁆𑀛𑀸𑀤𑁄𑀫𑀦𑀲𑁆𑀲𑀁𑁇 𑀢𑀲𑁆𑀲 𑀥𑀫𑁆𑀫𑁂𑀲𑀼 𑀥𑀫𑁆𑀫𑀸𑀦𑀼𑀧𑀲𑁆𑀲𑀺𑀦𑁄 𑀯𑀺𑀳𑀭𑀢𑁄 𑀘𑀺𑀢𑁆𑀢𑀁 𑀦 𑀲𑀫𑀸𑀥𑀺𑀬𑀢𑀺, 𑀉𑀧𑀓𑁆𑀓𑀺𑀮𑁂𑀲𑀸 𑀦 𑀧𑀳𑀻𑀬𑀦𑁆𑀢𑀺𑁇 𑀲𑁄 𑀢𑀁 𑀦𑀺𑀫𑀺𑀢𑁆𑀢𑀁 𑀦 𑀉𑀕𑁆𑀕𑀡𑁆𑀳𑀸𑀢𑀺𑁇

784\. 𑀲 𑀔𑁄 𑀲𑁄, 𑀪𑀺𑀓𑁆𑀔𑀯𑁂, 𑀩𑀸𑀮𑁄 𑀅𑀩𑁆𑀬𑀢𑁆𑀢𑁄 𑀅𑀓𑀼𑀲𑀮𑁄 𑀪𑀺𑀓𑁆𑀔𑀼 𑀦 𑀘𑁂𑀯 𑀮𑀸𑀪𑀻 𑀳𑁄𑀢𑀺 𑀤𑀺𑀝𑁆𑀞𑁂𑀯 𑀥𑀫𑁆𑀫𑁂 𑀲𑀼𑀔𑀯𑀺𑀳𑀸𑀭𑀸𑀦𑀁, 𑀦 𑀮𑀸𑀪𑀻 𑀲𑀢𑀺𑀲𑀫𑁆𑀧𑀚𑀜𑁆𑀜𑀲𑁆𑀲𑁇 𑀢𑀁 𑀓𑀺𑀲𑁆𑀲 𑀳𑁂𑀢𑀼? 𑀢𑀣𑀸 𑀳𑀺 𑀲𑁄, 𑀪𑀺𑀓𑁆𑀔𑀯𑁂, 𑀩𑀸𑀮𑁄 𑀅𑀩𑁆𑀬𑀢𑁆𑀢𑁄 𑀅𑀓𑀼𑀲𑀮𑁄 𑀪𑀺𑀓𑁆𑀔𑀼 𑀲𑀓𑀲𑁆𑀲 𑀘𑀺𑀢𑁆𑀢𑀲𑁆𑀲 𑀦𑀺𑀫𑀺𑀢𑁆𑀢𑀁 𑀦 𑀉𑀕𑁆𑀕𑀡𑁆𑀳𑀸𑀢𑀺𑁇

785\. 𑀲𑁂𑀬𑁆𑀬𑀣𑀸𑀧𑀺, 𑀪𑀺𑀓𑁆𑀔𑀯𑁂, 𑀧𑀡𑁆𑀟𑀺𑀢𑁄 𑀩𑁆𑀬𑀢𑁆𑀢𑁄 𑀓𑀼𑀲𑀮𑁄 𑀲𑀽𑀤𑁄 𑀭𑀸𑀚𑀸𑀦𑀁 𑀯𑀸 𑀭𑀸𑀚𑀫𑀳𑀸𑀫𑀢𑁆𑀢𑀁 𑀯𑀸 𑀦𑀸𑀦𑀘𑁆𑀘𑀬𑁂𑀳𑀺 𑀲𑀽𑀧𑁂𑀳𑀺 𑀧𑀘𑁆𑀘𑀼𑀧𑀝𑁆𑀞𑀺𑀢𑁄 𑀅𑀲𑁆𑀲—  𑀅𑀫𑁆𑀩𑀺𑀮𑀕𑁆𑀕𑁂𑀳𑀺𑀧𑀺, 𑀢𑀺𑀢𑁆𑀢𑀓𑀕𑁆𑀕𑁂𑀳𑀺𑀧𑀺, 𑀓𑀝𑀼𑀓𑀕𑁆𑀕𑁂𑀳𑀺𑀧𑀺, 𑀫𑀥𑀼𑀭𑀕𑁆𑀕𑁂𑀳𑀺𑀧𑀺, 𑀔𑀸𑀭𑀺𑀓𑁂𑀳𑀺𑀧𑀺, 𑀅𑀔𑀸𑀭𑀺𑀓𑁂𑀳𑀺𑀧𑀺, 𑀮𑁄𑀡𑀺𑀓𑁂𑀳𑀺𑀧𑀺, 𑀅𑀮𑁄𑀡𑀺𑀓𑁂𑀳𑀺𑀧𑀺𑁇

786\. 𑀲 𑀔𑁄 𑀲𑁄, 𑀪𑀺𑀓𑁆𑀔𑀯𑁂, 𑀧𑀡𑁆𑀟𑀺𑀢𑁄 𑀩𑁆𑀬𑀢𑁆𑀢𑁄 𑀓𑀼𑀲𑀮𑁄 𑀲𑀽𑀤𑁄 𑀲𑀓𑀲𑁆𑀲 𑀪𑀢𑁆𑀢𑀼 𑀦𑀺𑀫𑀺𑀢𑁆𑀢𑀁 𑀉𑀕𑁆𑀕𑀡𑁆𑀳𑀸𑀢𑀺—  ‘𑀇𑀤𑀁 𑀯𑀸 𑀫𑁂 𑀅𑀚𑁆𑀚 𑀪𑀢𑁆𑀢𑀼 𑀲𑀽𑀧𑁂𑀬𑁆𑀬𑀁 𑀭𑀼𑀘𑁆𑀘𑀢𑀺, 𑀇𑀫𑀲𑁆𑀲 𑀯𑀸 𑀅𑀪𑀺𑀳𑀭𑀢𑀺, 𑀇𑀫𑀲𑁆𑀲 𑀯𑀸 𑀩𑀳𑀼𑀁 𑀕𑀡𑁆𑀳𑀸𑀢𑀺, 𑀇𑀫𑀲𑁆𑀲 𑀯𑀸 𑀯𑀡𑁆𑀡𑀁 𑀪𑀸𑀲𑀢𑀺𑁇 𑀅𑀫𑁆𑀩𑀺𑀮𑀕𑁆𑀕𑀁 𑀯𑀸 𑀫𑁂 𑀅𑀚𑁆𑀚 𑀪𑀢𑁆𑀢𑀼 𑀲𑀽𑀧𑁂𑀬𑁆𑀬𑀁 𑀭𑀼𑀘𑁆𑀘𑀢𑀺, 𑀅𑀫𑁆𑀩𑀺𑀮𑀕𑁆𑀕𑀲𑁆𑀲 𑀯𑀸 𑀅𑀪𑀺𑀳𑀭𑀢𑀺, 𑀅𑀫𑁆𑀩𑀺𑀮𑀕𑁆𑀕𑀲𑁆𑀲 𑀯𑀸 𑀩𑀳𑀼𑀁 𑀕𑀡𑁆𑀳𑀸𑀢𑀺, 𑀅𑀫𑁆𑀩𑀺𑀮𑀕𑁆𑀕𑀲𑁆𑀲 𑀯𑀸 𑀯𑀡𑁆𑀡𑀁 𑀪𑀸𑀲𑀢𑀺𑁇 𑀢𑀺𑀢𑁆𑀢𑀓𑀕𑁆𑀕𑀁 𑀯𑀸 𑀫𑁂 𑀅𑀚𑁆𑀚…  𑀓𑀝𑀼𑀓𑀕𑁆𑀕𑀁 𑀯𑀸 𑀫𑁂 𑀅𑀚𑁆𑀚…  𑀫𑀥𑀼𑀭𑀕𑁆𑀕𑀁 𑀯𑀸 𑀫𑁂 𑀅𑀚𑁆𑀚…  𑀔𑀸𑀭𑀺𑀓𑀁 𑀯𑀸 𑀫𑁂 𑀅𑀚𑁆𑀚…  𑀅𑀔𑀸𑀭𑀺𑀓𑀁 𑀯𑀸 𑀫𑁂 𑀅𑀚𑁆𑀚…  𑀮𑁄𑀡𑀺𑀓𑀁 𑀯𑀸 𑀫𑁂 𑀅𑀚𑁆𑀚…  𑀅𑀮𑁄𑀡𑀺𑀓𑀁 𑀯𑀸 𑀫𑁂 𑀅𑀚𑁆𑀚 𑀪𑀢𑁆𑀢𑀼 𑀲𑀽𑀧𑁂𑀬𑁆𑀬𑀁 𑀭𑀼𑀘𑁆𑀘𑀢𑀺, 𑀅𑀮𑁄𑀡𑀺𑀓𑀲𑁆𑀲 𑀯𑀸 𑀅𑀪𑀺𑀳𑀭𑀢𑀺, 𑀅𑀮𑁄𑀡𑀺𑀓𑀲𑁆𑀲 𑀯𑀸 𑀩𑀳𑀼𑀁 𑀕𑀡𑁆𑀳𑀸𑀢𑀺, 𑀅𑀮𑁄𑀡𑀺𑀓𑀲𑁆𑀲 𑀯𑀸 𑀯𑀡𑁆𑀡𑀁 𑀪𑀸𑀲𑀢𑀻’𑀢𑀺𑁇

787\. 𑀲 𑀔𑁄 𑀲𑁄, 𑀪𑀺𑀓𑁆𑀔𑀯𑁂, 𑀧𑀡𑁆𑀟𑀺𑀢𑁄 𑀩𑁆𑀬𑀢𑁆𑀢𑁄 𑀓𑀼𑀲𑀮𑁄 𑀲𑀽𑀤𑁄 𑀮𑀸𑀪𑀻 𑀘𑁂𑀯 𑀳𑁄𑀢𑀺 𑀅𑀘𑁆𑀙𑀸𑀤𑀦𑀲𑁆𑀲, 𑀮𑀸𑀪𑀻 𑀯𑁂𑀢𑀦𑀲𑁆𑀲, 𑀮𑀸𑀪𑀻 𑀅𑀪𑀺𑀳𑀸𑀭𑀸𑀦𑀁𑁇 𑀢𑀁 𑀓𑀺𑀲𑁆𑀲 𑀳𑁂𑀢𑀼? 𑀢𑀣𑀸 𑀳𑀺 𑀲𑁄, 𑀪𑀺𑀓𑁆𑀔𑀯𑁂, 𑀧𑀡𑁆𑀟𑀺𑀢𑁄 𑀩𑁆𑀬𑀢𑁆𑀢𑁄 𑀓𑀼𑀲𑀮𑁄 𑀲𑀽𑀤𑁄 𑀲𑀓𑀲𑁆𑀲 𑀪𑀢𑁆𑀢𑀼 𑀦𑀺𑀫𑀺𑀢𑁆𑀢𑀁 𑀉𑀕𑁆𑀕𑀡𑁆𑀳𑀸𑀢𑀺𑁇 𑀏𑀯𑀫𑁂𑀯 𑀔𑁄, 𑀪𑀺𑀓𑁆𑀔𑀯𑁂, 𑀇𑀥𑁂𑀓𑀘𑁆𑀘𑁄 𑀧𑀡𑁆𑀟𑀺𑀢𑁄 𑀩𑁆𑀬𑀢𑁆𑀢𑁄 𑀓𑀼𑀲𑀮𑁄 𑀪𑀺𑀓𑁆𑀔𑀼 𑀓𑀸𑀬𑁂 𑀓𑀸𑀬𑀸𑀦𑀼𑀧𑀲𑁆𑀲𑀻 𑀯𑀺𑀳𑀭𑀢𑀺 𑀆𑀢𑀸𑀧𑀻 𑀲𑀫𑁆𑀧𑀚𑀸𑀦𑁄 𑀲𑀢𑀺𑀫𑀸, 𑀯𑀺𑀦𑁂𑀬𑁆𑀬 𑀮𑁄𑀓𑁂 𑀅𑀪𑀺𑀚𑁆𑀛𑀸𑀤𑁄𑀫𑀦𑀲𑁆𑀲𑀁𑁇 𑀢𑀲𑁆𑀲 𑀓𑀸𑀬𑁂 𑀓𑀸𑀬𑀸𑀦𑀼𑀧𑀲𑁆𑀲𑀺𑀦𑁄 𑀯𑀺𑀳𑀭𑀢𑁄 𑀘𑀺𑀢𑁆𑀢𑀁 𑀲𑀫𑀸𑀥𑀺𑀬𑀢𑀺, 𑀉𑀧𑀓𑁆𑀓𑀺𑀮𑁂𑀲𑀸 𑀧𑀳𑀻𑀬𑀦𑁆𑀢𑀺𑁇 𑀲𑁄 𑀢𑀁 𑀦𑀺𑀫𑀺𑀢𑁆𑀢𑀁 𑀉𑀕𑁆𑀕𑀡𑁆𑀳𑀸𑀢𑀺𑁇 𑀯𑁂𑀤𑀦𑀸𑀲𑀼 𑀯𑁂𑀤𑀦𑀸𑀦𑀼𑀧𑀲𑁆𑀲𑀻 𑀯𑀺𑀳𑀭𑀢𑀺…𑀧𑁂…  𑀘𑀺𑀢𑁆𑀢𑁂 𑀘𑀺𑀢𑁆𑀢𑀸𑀦𑀼𑀧𑀲𑁆𑀲𑀻 𑀯𑀺𑀳𑀭𑀢𑀺…𑀧𑁂…  𑀥𑀫𑁆𑀫𑁂𑀲𑀼 𑀥𑀫𑁆𑀫𑀸𑀦𑀼𑀧𑀲𑁆𑀲𑀻 𑀯𑀺𑀳𑀭𑀢𑀺 𑀆𑀢𑀸𑀧𑀻 𑀲𑀫𑁆𑀧𑀚𑀸𑀦𑁄 𑀲𑀢𑀺𑀫𑀸, 𑀯𑀺𑀦𑁂𑀬𑁆𑀬 𑀮𑁄𑀓𑁂 𑀅𑀪𑀺𑀚𑁆𑀛𑀸𑀤𑁄𑀫𑀦𑀲𑁆𑀲𑀁𑁇 𑀢𑀲𑁆𑀲 𑀥𑀫𑁆𑀫𑁂𑀲𑀼 𑀥𑀫𑁆𑀫𑀸𑀦𑀼𑀧𑀲𑁆𑀲𑀺𑀦𑁄 𑀯𑀺𑀳𑀭𑀢𑁄 𑀘𑀺𑀢𑁆𑀢𑀁 𑀲𑀫𑀸𑀥𑀺𑀬𑀢𑀺, 𑀉𑀧𑀓𑁆𑀓𑀺𑀮𑁂𑀲𑀸 𑀧𑀳𑀻𑀬𑀦𑁆𑀢𑀺𑁇 𑀲𑁄 𑀢𑀁 𑀦𑀺𑀫𑀺𑀢𑁆𑀢𑀁 𑀉𑀕𑁆𑀕𑀡𑁆𑀳𑀸𑀢𑀺𑁇

788\. 𑀲 𑀔𑁄 𑀲𑁄, 𑀪𑀺𑀓𑁆𑀔𑀯𑁂, 𑀧𑀡𑁆𑀟𑀺𑀢𑁄 𑀩𑁆𑀬𑀢𑁆𑀢𑁄 𑀓𑀼𑀲𑀮𑁄 𑀪𑀺𑀓𑁆𑀔𑀼 𑀮𑀸𑀪𑀻 𑀘𑁂𑀯 𑀳𑁄𑀢𑀺 𑀤𑀺𑀝𑁆𑀞𑁂𑀯 𑀥𑀫𑁆𑀫𑁂 𑀲𑀼𑀔𑀯𑀺𑀳𑀸𑀭𑀸𑀦𑀁, 𑀮𑀸𑀪𑀻 𑀳𑁄𑀢𑀺 𑀲𑀢𑀺𑀲𑀫𑁆𑀧𑀚𑀜𑁆𑀜𑀲𑁆𑀲𑁇 𑀢𑀁 𑀓𑀺𑀲𑁆𑀲 𑀳𑁂𑀢𑀼? 𑀢𑀣𑀸 𑀳𑀺 𑀲𑁄, 𑀪𑀺𑀓𑁆𑀔𑀯𑁂, 𑀧𑀡𑁆𑀟𑀺𑀢𑁄 𑀩𑁆𑀬𑀢𑁆𑀢𑁄 𑀓𑀼𑀲𑀮𑁄 𑀪𑀺𑀓𑁆𑀔𑀼 𑀲𑀓𑀲𑁆𑀲 𑀘𑀺𑀢𑁆𑀢𑀲𑁆𑀲 𑀦𑀺𑀫𑀺𑀢𑁆𑀢𑀁 𑀉𑀕𑁆𑀕𑀡𑁆𑀳𑀸𑀢𑀻”𑀢𑀺𑁇

---

789\. 𑀅𑀝𑁆𑀞𑀫𑀁𑁇



[Go to previous page (3.1.7 Makkaṭasutta)](3.1.7.md) / [Go to parent page (3.1 Ambapālivagga)](../3.1.md) / [Go to next page (3.1.9 Gilānasutta)](3.1.9.md)


