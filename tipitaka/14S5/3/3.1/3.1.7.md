
[Home](/) / [14S5 Mahāvaggasaṃyuttapāḷi](/tipitaka/14S5.md) / [3 Satipaṭṭhānasaṃyutta](/tipitaka/14S5/3.md) / [3.1 Ambapālivagga](/tipitaka/14S5/3/3.1.md)

# 𑁩𑁇𑁧𑁇𑁭 𑀫𑀓𑁆𑀓𑀝𑀲𑀼𑀢𑁆𑀢

### 𑀲𑀢𑀺𑀧𑀝𑁆𑀞𑀸𑀦𑀲𑀁𑀬𑀼𑀢𑁆𑀢

### 𑀅𑀫𑁆𑀩𑀧𑀸𑀮𑀺𑀯𑀕𑁆𑀕

### 𑀫𑀓𑁆𑀓𑀝𑀲𑀼𑀢𑁆𑀢

(373.)

776\. “𑀅𑀢𑁆𑀣𑀺, 𑀪𑀺𑀓𑁆𑀔𑀯𑁂, 𑀳𑀺𑀫𑀯𑀢𑁄 𑀧𑀩𑁆𑀩𑀢𑀭𑀸𑀚𑀲𑁆𑀲 𑀤𑀼𑀕𑁆𑀕𑀸 𑀯𑀺𑀲𑀫𑀸 𑀤𑁂𑀲𑀸, 𑀬𑀢𑁆𑀣 𑀦𑁂𑀯 𑀫𑀓𑁆𑀓𑀝𑀸𑀦𑀁 𑀘𑀸𑀭𑀻 𑀦 𑀫𑀦𑀼𑀲𑁆𑀲𑀸𑀦𑀁𑁇 𑀅𑀢𑁆𑀣𑀺, 𑀪𑀺𑀓𑁆𑀔𑀯𑁂, 𑀳𑀺𑀫𑀯𑀢𑁄 𑀧𑀩𑁆𑀩𑀢𑀭𑀸𑀚𑀲𑁆𑀲 𑀤𑀼𑀕𑁆𑀕𑀸 𑀯𑀺𑀲𑀫𑀸 𑀤𑁂𑀲𑀸, 𑀬𑀢𑁆𑀣 𑀫𑀓𑁆𑀓𑀝𑀸𑀦𑀜𑁆𑀳𑀺 𑀔𑁄 𑀘𑀸𑀭𑀻, 𑀦 𑀫𑀦𑀼𑀲𑁆𑀲𑀸𑀦𑀁𑁇 𑀅𑀢𑁆𑀣𑀺, 𑀪𑀺𑀓𑁆𑀔𑀯𑁂, 𑀳𑀺𑀫𑀯𑀢𑁄 𑀧𑀩𑁆𑀩𑀢𑀭𑀸𑀚𑀲𑁆𑀲 𑀲𑀫𑀸 𑀪𑀽𑀫𑀺𑀪𑀸𑀕𑀸 𑀭𑀫𑀡𑀻𑀬𑀸, 𑀬𑀢𑁆𑀣 𑀫𑀓𑁆𑀓𑀝𑀸𑀦𑀜𑁆𑀘𑁂𑀯 𑀘𑀸𑀭𑀻 𑀫𑀦𑀼𑀲𑁆𑀲𑀸𑀦𑀜𑁆𑀘𑁇 𑀢𑀢𑁆𑀭, 𑀪𑀺𑀓𑁆𑀔𑀯𑁂, 𑀮𑀼𑀤𑁆𑀤𑀸 𑀫𑀓𑁆𑀓𑀝𑀯𑀻𑀣𑀻𑀲𑀼 𑀮𑁂𑀧𑀁 𑀑𑀟𑁆𑀟𑁂𑀦𑁆𑀢𑀺 𑀫𑀓𑁆𑀓𑀝𑀸𑀦𑀁 𑀩𑀸𑀥𑀦𑀸𑀬𑁇

777\. 𑀢𑀢𑁆𑀭, 𑀪𑀺𑀓𑁆𑀔𑀯𑁂, 𑀬𑁂 𑀢𑁂 𑀫𑀓𑁆𑀓𑀝𑀸 𑀅𑀩𑀸𑀮𑀚𑀸𑀢𑀺𑀓𑀸 𑀅𑀮𑁄𑀮𑀚𑀸𑀢𑀺𑀓𑀸, 𑀢𑁂 𑀢𑀁 𑀮𑁂𑀧𑀁 𑀤𑀺𑀲𑁆𑀯𑀸 𑀆𑀭𑀓𑀸 𑀧𑀭𑀺𑀯𑀚𑁆𑀚𑀦𑁆𑀢𑀺𑁇 𑀬𑁄 𑀧𑀦 𑀲𑁄 𑀳𑁄𑀢𑀺 𑀫𑀓𑁆𑀓𑀝𑁄 𑀩𑀸𑀮𑀚𑀸𑀢𑀺𑀓𑁄 𑀮𑁄𑀮𑀚𑀸𑀢𑀺𑀓𑁄, 𑀲𑁄 𑀢𑀁 𑀮𑁂𑀧𑀁 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀳𑀢𑁆𑀣𑁂𑀦 𑀕𑀡𑁆𑀳𑀸𑀢𑀺𑁇 𑀲𑁄 𑀢𑀢𑁆𑀣 𑀩𑀚𑁆𑀛𑀢𑀺𑁇 ‘𑀳𑀢𑁆𑀣𑀁 𑀫𑁄𑀘𑁂𑀲𑁆𑀲𑀸𑀫𑀻’𑀢𑀺 𑀤𑀼𑀢𑀺𑀬𑁂𑀦 𑀳𑀢𑁆𑀣𑁂𑀦 𑀕𑀡𑁆𑀳𑀸𑀢𑀺𑁇 𑀲𑁄 𑀢𑀢𑁆𑀣 𑀩𑀚𑁆𑀛𑀢𑀺𑁇 ‘𑀉𑀪𑁄 𑀳𑀢𑁆𑀣𑁂 𑀫𑁄𑀘𑁂𑀲𑁆𑀲𑀸𑀫𑀻’𑀢𑀺 𑀧𑀸𑀤𑁂𑀦 𑀕𑀡𑁆𑀳𑀸𑀢𑀺𑁇 𑀲𑁄 𑀢𑀢𑁆𑀣 𑀩𑀚𑁆𑀛𑀢𑀺𑁇 ‘𑀉𑀪𑁄 𑀳𑀢𑁆𑀣𑁂 𑀫𑁄𑀘𑁂𑀲𑁆𑀲𑀸𑀫𑀺 𑀧𑀸𑀤𑀜𑁆𑀘𑀸’𑀢𑀺 𑀤𑀼𑀢𑀺𑀬𑁂𑀦 𑀧𑀸𑀤𑁂𑀦 𑀕𑀡𑁆𑀳𑀸𑀢𑀺𑁇 𑀲𑁄 𑀢𑀢𑁆𑀣 𑀩𑀚𑁆𑀛𑀢𑀺𑁇 ‘𑀉𑀪𑁄 𑀳𑀢𑁆𑀣𑁂 𑀫𑁄𑀘𑁂𑀲𑁆𑀲𑀸𑀫𑀺 𑀧𑀸𑀤𑁂 𑀘𑀸’𑀢𑀺 𑀢𑀼𑀡𑁆𑀟𑁂𑀦 𑀕𑀡𑁆𑀳𑀸𑀢𑀺𑁇 𑀲𑁄 𑀢𑀢𑁆𑀣 𑀩𑀚𑁆𑀛𑀢𑀺𑁇 𑀏𑀯𑀜𑁆𑀳𑀺 𑀲𑁄, 𑀪𑀺𑀓𑁆𑀔𑀯𑁂, 𑀫𑀓𑁆𑀓𑀝𑁄 𑀧𑀜𑁆𑀘𑁄𑀟𑁆𑀟𑀺𑀢𑁄 𑀣𑀼𑀦𑀁 𑀲𑁂𑀢𑀺 𑀅𑀦𑀬𑀁 𑀆𑀧𑀦𑁆𑀦𑁄 𑀩𑁆𑀬𑀲𑀦𑀁 𑀆𑀧𑀦𑁆𑀦𑁄 𑀬𑀣𑀸𑀓𑀸𑀫𑀓𑀭𑀡𑀻𑀬𑁄 𑀮𑀼𑀤𑁆𑀤𑀲𑁆𑀲𑁇 𑀢𑀫𑁂𑀦𑀁, 𑀪𑀺𑀓𑁆𑀔𑀯𑁂, 𑀮𑀼𑀤𑁆𑀤𑁄 𑀯𑀺𑀚𑁆𑀛𑀺𑀢𑁆𑀯𑀸 𑀢𑀲𑁆𑀫𑀺𑀁𑀬𑁂𑀯 𑀓𑀝𑁆𑀞𑀓𑀢𑀗𑁆𑀕𑀸𑀭𑁂 𑀅𑀯𑀲𑁆𑀲𑀚𑁆𑀚𑁂𑀢𑁆𑀯𑀸 𑀬𑁂𑀦 𑀓𑀸𑀫𑀁 𑀧𑀓𑁆𑀓𑀫𑀢𑀺𑁇 𑀏𑀯𑀁 𑀲𑁄 𑀢𑀁, 𑀪𑀺𑀓𑁆𑀔𑀯𑁂, 𑀳𑁄𑀢𑀺 𑀬𑁄 𑀅𑀕𑁄𑀘𑀭𑁂 𑀘𑀭𑀢𑀺 𑀧𑀭𑀯𑀺𑀲𑀬𑁂𑁇

778\. 𑀢𑀲𑁆𑀫𑀸𑀢𑀺𑀳, 𑀪𑀺𑀓𑁆𑀔𑀯𑁂, 𑀫𑀸 𑀅𑀕𑁄𑀘𑀭𑁂 𑀘𑀭𑀺𑀢𑁆𑀣 𑀧𑀭𑀯𑀺𑀲𑀬𑁂𑁇 𑀅𑀕𑁄𑀘𑀭𑁂, 𑀪𑀺𑀓𑁆𑀔𑀯𑁂, 𑀘𑀭𑀢𑀁 𑀧𑀭𑀯𑀺𑀲𑀬𑁂 𑀮𑀘𑁆𑀙𑀢𑀺 𑀫𑀸𑀭𑁄 𑀑𑀢𑀸𑀭𑀁, 𑀮𑀘𑁆𑀙𑀢𑀺 𑀫𑀸𑀭𑁄 𑀆𑀭𑀫𑁆𑀫𑀡𑀁𑁇 𑀓𑁄 𑀘, 𑀪𑀺𑀓𑁆𑀔𑀯𑁂, 𑀪𑀺𑀓𑁆𑀔𑀼𑀦𑁄 𑀅𑀕𑁄𑀘𑀭𑁄 𑀧𑀭𑀯𑀺𑀲𑀬𑁄? 𑀬𑀤𑀺𑀤𑀁—  𑀧𑀜𑁆𑀘 𑀓𑀸𑀫𑀕𑀼𑀡𑀸𑁇 𑀓𑀢𑀫𑁂 𑀧𑀜𑁆𑀘? 𑀘𑀓𑁆𑀔𑀼𑀯𑀺𑀜𑁆𑀜𑁂𑀬𑁆𑀬𑀸 𑀭𑀽𑀧𑀸 𑀇𑀝𑁆𑀞𑀸 𑀓𑀦𑁆𑀢𑀸 𑀫𑀦𑀸𑀧𑀸 𑀧𑀺𑀬𑀭𑀽𑀧𑀸 𑀓𑀸𑀫𑀽𑀧𑀲𑀁𑀳𑀺𑀢𑀸 𑀭𑀚𑀦𑀻𑀬𑀸, 𑀲𑁄𑀢𑀯𑀺𑀜𑁆𑀜𑁂𑀬𑁆𑀬𑀸 𑀲𑀤𑁆𑀤𑀸…𑀧𑁂…  𑀖𑀸𑀦𑀯𑀺𑀜𑁆𑀜𑁂𑀬𑁆𑀬𑀸 𑀕𑀦𑁆𑀥𑀸…𑀧𑁂…  𑀚𑀺𑀯𑁆𑀳𑀸𑀯𑀺𑀜𑁆𑀜𑁂𑀬𑁆𑀬𑀸 𑀭𑀲𑀸…𑀧𑁂…  𑀓𑀸𑀬𑀯𑀺𑀜𑁆𑀜𑁂𑀬𑁆𑀬𑀸 𑀨𑁄𑀝𑁆𑀞𑀩𑁆𑀩𑀸 𑀇𑀝𑁆𑀞𑀸 𑀓𑀦𑁆𑀢𑀸 𑀫𑀦𑀸𑀧𑀸 𑀧𑀺𑀬𑀭𑀽𑀧𑀸 𑀓𑀸𑀫𑀽𑀧𑀲𑀁𑀳𑀺𑀢𑀸 𑀭𑀚𑀦𑀻𑀬𑀸𑁇 𑀅𑀬𑀁, 𑀪𑀺𑀓𑁆𑀔𑀯𑁂, 𑀪𑀺𑀓𑁆𑀔𑀼𑀦𑁄 𑀅𑀕𑁄𑀘𑀭𑁄 𑀧𑀭𑀯𑀺𑀲𑀬𑁄𑁇

779\. 𑀕𑁄𑀘𑀭𑁂, 𑀪𑀺𑀓𑁆𑀔𑀯𑁂, 𑀘𑀭𑀣 𑀲𑀓𑁂 𑀧𑁂𑀢𑁆𑀢𑀺𑀓𑁂 𑀯𑀺𑀲𑀬𑁂𑁇 𑀕𑁄𑀘𑀭𑁂, 𑀪𑀺𑀓𑁆𑀔𑀯𑁂, 𑀘𑀭𑀢𑀁 𑀲𑀓𑁂 𑀧𑁂𑀢𑁆𑀢𑀺𑀓𑁂 𑀯𑀺𑀲𑀬𑁂 𑀦 𑀮𑀘𑁆𑀙𑀢𑀺 𑀫𑀸𑀭𑁄 𑀑𑀢𑀸𑀭𑀁, 𑀦 𑀮𑀘𑁆𑀙𑀢𑀺 𑀫𑀸𑀭𑁄 𑀆𑀭𑀫𑁆𑀫𑀡𑀁𑁇 𑀓𑁄 𑀘, 𑀪𑀺𑀓𑁆𑀔𑀯𑁂, 𑀪𑀺𑀓𑁆𑀔𑀼𑀦𑁄 𑀕𑁄𑀘𑀭𑁄 𑀲𑀓𑁄 𑀧𑁂𑀢𑁆𑀢𑀺𑀓𑁄 𑀯𑀺𑀲𑀬𑁄? 𑀬𑀤𑀺𑀤𑀁—  𑀘𑀢𑁆𑀢𑀸𑀭𑁄 𑀲𑀢𑀺𑀧𑀝𑁆𑀞𑀸𑀦𑀸𑁇 𑀓𑀢𑀫𑁂 𑀘𑀢𑁆𑀢𑀸𑀭𑁄? 𑀇𑀥, 𑀪𑀺𑀓𑁆𑀔𑀯𑁂, 𑀪𑀺𑀓𑁆𑀔𑀼 𑀓𑀸𑀬𑁂 𑀓𑀸𑀬𑀸𑀦𑀼𑀧𑀲𑁆𑀲𑀻 𑀯𑀺𑀳𑀭𑀢𑀺 𑀆𑀢𑀸𑀧𑀻 𑀲𑀫𑁆𑀧𑀚𑀸𑀦𑁄 𑀲𑀢𑀺𑀫𑀸, 𑀯𑀺𑀦𑁂𑀬𑁆𑀬 𑀮𑁄𑀓𑁂 𑀅𑀪𑀺𑀚𑁆𑀛𑀸𑀤𑁄𑀫𑀦𑀲𑁆𑀲𑀁; 𑀯𑁂𑀤𑀦𑀸𑀲𑀼…𑀧𑁂…  𑀘𑀺𑀢𑁆𑀢𑁂…𑀧𑁂…  𑀥𑀫𑁆𑀫𑁂𑀲𑀼 𑀥𑀫𑁆𑀫𑀸𑀦𑀼𑀧𑀲𑁆𑀲𑀻 𑀯𑀺𑀳𑀭𑀢𑀺 𑀆𑀢𑀸𑀧𑀻 𑀲𑀫𑁆𑀧𑀚𑀸𑀦𑁄 𑀲𑀢𑀺𑀫𑀸, 𑀯𑀺𑀦𑁂𑀬𑁆𑀬 𑀮𑁄𑀓𑁂 𑀅𑀪𑀺𑀚𑁆𑀛𑀸𑀤𑁄𑀫𑀦𑀲𑁆𑀲𑀁𑁇 𑀅𑀬𑀁, 𑀪𑀺𑀓𑁆𑀔𑀯𑁂, 𑀪𑀺𑀓𑁆𑀔𑀼𑀦𑁄 𑀕𑁄𑀘𑀭𑁄 𑀲𑀓𑁄 𑀧𑁂𑀢𑁆𑀢𑀺𑀓𑁄 𑀯𑀺𑀲𑀬𑁄”𑀢𑀺𑁇

---

780\. 𑀲𑀢𑁆𑀢𑀫𑀁𑁇



[Go to previous page (3.1.6 Sakuṇagghisutta)](/tipitaka/14S5/3/3.1/3.1.6.md) / [Go to parent page (3.1 Ambapālivagga)](/tipitaka/14S5/3/3.1.md) / [Go to next page (3.1.8 Sūdasutta)](/tipitaka/14S5/3/3.1/3.1.8.md)


