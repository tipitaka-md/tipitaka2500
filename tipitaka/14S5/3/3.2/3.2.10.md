
[Home](/) / [14S5 Mahāvaggasaṃyuttapāḷi](../../../14S5.md) / [3 Satipaṭṭhānasaṃyutta](../../3.md) / [3.2 Nālandavagga](../3.2.md)

# 𑁩𑁇𑁨𑁇𑁧𑁦 𑀚𑀦𑀧𑀤𑀓𑀮𑁆𑀬𑀸𑀡𑀻𑀲𑀼𑀢𑁆𑀢

* 𑀲𑀢𑀺𑀧𑀝𑁆𑀞𑀸𑀦𑀲𑀁𑀬𑀼𑀢𑁆𑀢

* 𑀦𑀸𑀮𑀦𑁆𑀤𑀯𑀕𑁆𑀕

* 𑀚𑀦𑀧𑀤𑀓𑀮𑁆𑀬𑀸𑀡𑀻𑀲𑀼𑀢𑁆𑀢

(386.)

855\. 𑀏𑀯𑀁 𑀫𑁂 𑀲𑀼𑀢𑀁—  𑀏𑀓𑀁 𑀲𑀫𑀬𑀁 𑀪𑀕𑀯𑀸 𑀲𑀼𑀫𑁆𑀪𑁂𑀲𑀼 𑀯𑀺𑀳𑀭𑀢𑀺 𑀲𑁂𑀤𑀓𑀁 𑀦𑀸𑀫 𑀲𑀼𑀫𑁆𑀪𑀸𑀦𑀁 𑀦𑀺𑀕𑀫𑁄𑁇 𑀢𑀢𑁆𑀭 𑀔𑁄 𑀪𑀕𑀯𑀸 𑀪𑀺𑀓𑁆𑀔𑀽 𑀆𑀫𑀦𑁆𑀢𑁂𑀲𑀺—  “𑀪𑀺𑀓𑁆𑀔𑀯𑁄”𑀢𑀺𑁇 “𑀪𑀤𑀦𑁆𑀢𑁂”𑀢𑀺 𑀢𑁂 𑀪𑀺𑀓𑁆𑀔𑀽 𑀪𑀕𑀯𑀢𑁄 𑀧𑀘𑁆𑀘𑀲𑁆𑀲𑁄𑀲𑀼𑀁𑁇 𑀪𑀕𑀯𑀸 𑀏𑀢𑀤𑀯𑁄𑀘—

856\. “𑀲𑁂𑀬𑁆𑀬𑀣𑀸𑀧𑀺, 𑀪𑀺𑀓𑁆𑀔𑀯𑁂, ‘𑀚𑀦𑀧𑀤𑀓𑀮𑁆𑀬𑀸𑀡𑀻, 𑀚𑀦𑀧𑀤𑀓𑀮𑁆𑀬𑀸𑀡𑀻’𑀢𑀺 𑀔𑁄, 𑀪𑀺𑀓𑁆𑀔𑀯𑁂, 𑀫𑀳𑀸𑀚𑀦𑀓𑀸𑀬𑁄 𑀲𑀦𑁆𑀦𑀺𑀧𑀢𑁂𑀬𑁆𑀬𑁇 ‘𑀲𑀸 𑀔𑁄 𑀧𑀦𑀲𑁆𑀲 𑀚𑀦𑀧𑀤𑀓𑀮𑁆𑀬𑀸𑀡𑀻 𑀧𑀭𑀫𑀧𑀸𑀲𑀸𑀯𑀺𑀦𑀻 𑀦𑀘𑁆𑀘𑁂, 𑀧𑀭𑀫𑀧𑀸𑀲𑀸𑀯𑀺𑀦𑀻 𑀕𑀻𑀢𑁂𑁇 𑀚𑀦𑀧𑀤𑀓𑀮𑁆𑀬𑀸𑀡𑀻 𑀦𑀘𑁆𑀘𑀢𑀺 𑀕𑀸𑀬𑀢𑀻’𑀢𑀺 𑀔𑁄, 𑀪𑀺𑀓𑁆𑀔𑀯𑁂, 𑀪𑀺𑀬𑁆𑀬𑁄𑀲𑁄 𑀫𑀢𑁆𑀢𑀸𑀬 𑀫𑀳𑀸𑀚𑀦𑀓𑀸𑀬𑁄 𑀲𑀦𑁆𑀦𑀺𑀧𑀢𑁂𑀬𑁆𑀬𑁇 𑀅𑀣 𑀧𑀼𑀭𑀺𑀲𑁄 𑀆𑀕𑀘𑁆𑀙𑁂𑀬𑁆𑀬 𑀚𑀻𑀯𑀺𑀢𑀼𑀓𑀸𑀫𑁄 𑀅𑀫𑀭𑀺𑀢𑀼𑀓𑀸𑀫𑁄 𑀲𑀼𑀔𑀓𑀸𑀫𑁄 𑀤𑀼𑀓𑁆𑀔𑀧𑁆𑀧𑀝𑀺𑀓𑀽𑀮𑁄𑁇 𑀢𑀫𑁂𑀦𑀁 𑀏𑀯𑀁 𑀯𑀤𑁂𑀬𑁆𑀬—  ‘𑀅𑀬𑀁 𑀢𑁂, 𑀅𑀫𑁆𑀪𑁄 𑀧𑀼𑀭𑀺𑀲, 𑀲𑀫𑀢𑀺𑀢𑁆𑀢𑀺𑀓𑁄 𑀢𑁂𑀮𑀧𑀢𑁆𑀢𑁄 𑀅𑀦𑁆𑀢𑀭𑁂𑀦 𑀘 𑀫𑀳𑀸𑀲𑀫𑀚𑁆𑀚𑀁 𑀅𑀦𑁆𑀢𑀭𑁂𑀦 𑀘 𑀚𑀦𑀧𑀤𑀓𑀮𑁆𑀬𑀸𑀡𑀺𑀬𑀸 𑀧𑀭𑀺𑀳𑀭𑀺𑀢𑀩𑁆𑀩𑁄𑁇 𑀧𑀼𑀭𑀺𑀲𑁄 𑀘 𑀢𑁂 𑀉𑀓𑁆𑀔𑀺𑀢𑁆𑀢𑀸𑀲𑀺𑀓𑁄 𑀧𑀺𑀝𑁆𑀞𑀺𑀢𑁄 𑀧𑀺𑀝𑁆𑀞𑀺𑀢𑁄 𑀅𑀦𑀼𑀩𑀦𑁆𑀥𑀺𑀲𑁆𑀲𑀢𑀺𑁇 𑀬𑀢𑁆𑀣𑁂𑀯 𑀦𑀁 𑀣𑁄𑀓𑀫𑁆𑀧𑀺 𑀙𑀟𑁆𑀟𑁂𑀲𑁆𑀲𑀢𑀺 𑀢𑀢𑁆𑀣𑁂𑀯 𑀢𑁂 𑀲𑀺𑀭𑁄 𑀧𑀸𑀢𑁂𑀲𑁆𑀲𑀢𑀻’𑀢𑀺𑁇 𑀢𑀁 𑀓𑀺𑀁 𑀫𑀜𑁆𑀜𑀣, 𑀪𑀺𑀓𑁆𑀔𑀯𑁂, 𑀅𑀧𑀺 𑀦𑀼 𑀲𑁄 𑀧𑀼𑀭𑀺𑀲𑁄 𑀅𑀫𑀼𑀁 𑀢𑁂𑀮𑀧𑀢𑁆𑀢𑀁 𑀅𑀫𑀦𑀲𑀺𑀓𑀭𑀺𑀢𑁆𑀯𑀸 𑀩𑀳𑀺𑀤𑁆𑀥𑀸 𑀧𑀫𑀸𑀤𑀁 𑀆𑀳𑀭𑁂𑀬𑁆𑀬𑀸”𑀢𑀺? “𑀦𑁄 𑀳𑁂𑀢𑀁, 𑀪𑀦𑁆𑀢𑁂”𑁇

857\. “𑀉𑀧𑀫𑀸 𑀔𑁄 𑀫𑁆𑀬𑀸𑀬𑀁, 𑀪𑀺𑀓𑁆𑀔𑀯𑁂, 𑀓𑀢𑀸 𑀅𑀢𑁆𑀣𑀲𑁆𑀲 𑀯𑀺𑀜𑁆𑀜𑀸𑀧𑀦𑀸𑀬𑁇 𑀅𑀬𑀁 𑀘𑁂𑀯𑁂𑀢𑁆𑀣 𑀅𑀢𑁆𑀣𑁄—  𑀲𑀫𑀢𑀺𑀢𑁆𑀢𑀺𑀓𑁄 𑀢𑁂𑀮𑀧𑀢𑁆𑀢𑁄𑀢𑀺 𑀔𑁄, 𑀪𑀺𑀓𑁆𑀔𑀯𑁂, 𑀓𑀸𑀬𑀕𑀢𑀸𑀬 𑀏𑀢𑀁 𑀲𑀢𑀺𑀬𑀸 𑀅𑀥𑀺𑀯𑀘𑀦𑀁𑁇 𑀢𑀲𑁆𑀫𑀸𑀢𑀺𑀳, 𑀪𑀺𑀓𑁆𑀔𑀯𑁂, 𑀏𑀯𑀁 𑀲𑀺𑀓𑁆𑀔𑀺𑀢𑀩𑁆𑀩𑀁—  ‘𑀓𑀸𑀬𑀕𑀢𑀸 𑀲𑀢𑀺 𑀦𑁄 𑀪𑀸𑀯𑀺𑀢𑀸 𑀪𑀯𑀺𑀲𑁆𑀲𑀢𑀺 𑀩𑀳𑀼𑀮𑀻𑀓𑀢𑀸 𑀬𑀸𑀦𑀻𑀓𑀢𑀸 𑀯𑀢𑁆𑀣𑀼𑀓𑀢𑀸 𑀅𑀦𑀼𑀝𑁆𑀞𑀺𑀢𑀸 𑀧𑀭𑀺𑀘𑀺𑀢𑀸 𑀲𑀼𑀲𑀫𑀸𑀭𑀤𑁆𑀥𑀸’𑀢𑀺𑁇 𑀏𑀯𑀜𑁆𑀳𑀺 𑀔𑁄, 𑀪𑀺𑀓𑁆𑀔𑀯𑁂, 𑀲𑀺𑀓𑁆𑀔𑀺𑀢𑀩𑁆𑀩𑀦𑁆”𑀢𑀺𑁇

---

858\. 𑀤𑀲𑀫𑀁𑁇



---

859\. 𑀦𑀸𑀮𑀦𑁆𑀤𑀯𑀕𑁆𑀕𑁄 𑀤𑀼𑀢𑀺𑀬𑁄𑁇



---

860\. 𑀢𑀲𑁆𑀲𑀼𑀤𑁆𑀤𑀸𑀦𑀁



861\. _𑀫𑀳𑀸𑀧𑀼𑀭𑀺𑀲𑁄 𑀦𑀸𑀮𑀦𑁆𑀤𑀁,_  
_𑀘𑀼𑀦𑁆𑀤𑁄 𑀘𑁂𑀮𑀜𑁆𑀘 𑀩𑀸𑀳𑀺𑀬𑁄;_  
_𑀉𑀢𑁆𑀢𑀺𑀬𑁄 𑀅𑀭𑀺𑀬𑁄 𑀩𑁆𑀭𑀳𑁆𑀫𑀸,_  
_𑀲𑁂𑀤𑀓𑀁 𑀚𑀦𑀧𑀤𑁂𑀦 𑀘𑀸𑀢𑀺𑁇_  


[Go to previous page (3.2.9 Sedakasutta)](3.2.9.md) / [Go to parent page (3.2 Nālandavagga)](../3.2.md) / [Go to next page (3.3 Sīlaṭṭhitivagga)](../3.3.md)


