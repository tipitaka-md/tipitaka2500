
[Home](/) / [14S5 Mahāvaggasaṃyuttapāḷi](../../../14S5.md) / [3 Satipaṭṭhānasaṃyutta](../../3.md) / [3.2 Nālandavagga](../3.2.md)

# 𑁩𑁇𑁨𑁇𑁯 𑀲𑁂𑀤𑀓𑀲𑀼𑀢𑁆𑀢

### 𑀲𑀢𑀺𑀧𑀝𑁆𑀞𑀸𑀦𑀲𑀁𑀬𑀼𑀢𑁆𑀢

### 𑀦𑀸𑀮𑀦𑁆𑀤𑀯𑀕𑁆𑀕

### 𑀲𑁂𑀤𑀓𑀲𑀼𑀢𑁆𑀢

(385.)

851\. 𑀏𑀓𑀁 𑀲𑀫𑀬𑀁 𑀪𑀕𑀯𑀸 𑀲𑀼𑀫𑁆𑀪𑁂𑀲𑀼 𑀯𑀺𑀳𑀭𑀢𑀺 𑀲𑁂𑀤𑀓𑀁 𑀦𑀸𑀫 𑀲𑀼𑀫𑁆𑀪𑀸𑀦𑀁 𑀦𑀺𑀕𑀫𑁄𑁇 𑀢𑀢𑁆𑀭 𑀔𑁄 𑀪𑀕𑀯𑀸 𑀪𑀺𑀓𑁆𑀔𑀽 𑀆𑀫𑀦𑁆𑀢𑁂𑀲𑀺—  “𑀪𑀽𑀢𑀧𑀼𑀩𑁆𑀩𑀁, 𑀪𑀺𑀓𑁆𑀔𑀯𑁂, 𑀘𑀡𑁆𑀟𑀸𑀮𑀯𑀁𑀲𑀺𑀓𑁄 𑀘𑀡𑁆𑀟𑀸𑀮𑀯𑀁𑀲𑀁 𑀉𑀲𑁆𑀲𑀸𑀧𑁂𑀢𑁆𑀯𑀸 𑀫𑁂𑀤𑀓𑀣𑀸𑀮𑀺𑀓𑀁 𑀅𑀦𑁆𑀢𑁂𑀯𑀸𑀲𑀺𑀁 𑀆𑀫𑀦𑁆𑀢𑁂𑀲𑀺—  ‘𑀏𑀳𑀺 𑀢𑁆𑀯𑀁, 𑀲𑀫𑁆𑀫 𑀫𑁂𑀤𑀓𑀣𑀸𑀮𑀺𑀓𑁂, 𑀘𑀡𑁆𑀟𑀸𑀮𑀯𑀁𑀲𑀁 𑀅𑀪𑀺𑀭𑀼𑀳𑀺𑀢𑁆𑀯𑀸 𑀫𑀫 𑀉𑀧𑀭𑀺𑀔𑀦𑁆𑀥𑁂 𑀢𑀺𑀝𑁆𑀞𑀸𑀳𑀻’𑀢𑀺𑁇 ‘𑀏𑀯𑀁, 𑀆𑀘𑀭𑀺𑀬𑀸’𑀢𑀺 𑀔𑁄, 𑀪𑀺𑀓𑁆𑀔𑀯𑁂, 𑀫𑁂𑀤𑀓𑀣𑀸𑀮𑀺𑀓𑀸 𑀅𑀦𑁆𑀢𑁂𑀯𑀸𑀲𑀻 𑀘𑀡𑁆𑀟𑀸𑀮𑀯𑀁𑀲𑀺𑀓𑀲𑁆𑀲 𑀧𑀝𑀺𑀲𑁆𑀲𑀼𑀢𑁆𑀯𑀸 𑀘𑀡𑁆𑀟𑀸𑀮𑀯𑀁𑀲𑀁 𑀅𑀪𑀺𑀭𑀼𑀳𑀺𑀢𑁆𑀯𑀸 𑀆𑀘𑀭𑀺𑀬𑀲𑁆𑀲 𑀉𑀧𑀭𑀺𑀔𑀦𑁆𑀥𑁂 𑀅𑀝𑁆𑀞𑀸𑀲𑀺𑁇 𑀅𑀣 𑀔𑁄, 𑀪𑀺𑀓𑁆𑀔𑀯𑁂, 𑀘𑀡𑁆𑀟𑀸𑀮𑀯𑀁𑀲𑀺𑀓𑁄 𑀫𑁂𑀤𑀓𑀣𑀸𑀮𑀺𑀓𑀁 𑀅𑀦𑁆𑀢𑁂𑀯𑀸𑀲𑀺𑀁 𑀏𑀢𑀤𑀯𑁄𑀘—  ‘𑀢𑁆𑀯𑀁, 𑀲𑀫𑁆𑀫 𑀫𑁂𑀤𑀓𑀣𑀸𑀮𑀺𑀓𑁂, 𑀫𑀫𑀁 𑀭𑀓𑁆𑀔, 𑀅𑀳𑀁 𑀢𑀁 𑀭𑀓𑁆𑀔𑀺𑀲𑁆𑀲𑀸𑀫𑀺𑁇 𑀏𑀯𑀁 𑀫𑀬𑀁 𑀅𑀜𑁆𑀜𑀫𑀜𑁆𑀜𑀁 𑀕𑀼𑀢𑁆𑀢𑀸 𑀅𑀜𑁆𑀜𑀫𑀜𑁆𑀜𑀁 𑀭𑀓𑁆𑀔𑀺𑀢𑀸 𑀲𑀺𑀧𑁆𑀧𑀸𑀦𑀺 𑀘𑁂𑀯 𑀤𑀲𑁆𑀲𑁂𑀲𑁆𑀲𑀸𑀫, 𑀮𑀸𑀪𑀜𑁆𑀘 𑀮𑀘𑁆𑀙𑀸𑀫, 𑀲𑁄𑀢𑁆𑀣𑀺𑀦𑀸 𑀘 𑀘𑀡𑁆𑀟𑀸𑀮𑀯𑀁𑀲𑀸 𑀑𑀭𑁄𑀳𑀺𑀲𑁆𑀲𑀸𑀫𑀸’𑀢𑀺𑁇 𑀏𑀯𑀁 𑀯𑀼𑀢𑁆𑀢𑁂, 𑀪𑀺𑀓𑁆𑀔𑀯𑁂, 𑀫𑁂𑀤𑀓𑀣𑀸𑀮𑀺𑀓𑀸 𑀅𑀦𑁆𑀢𑁂𑀯𑀸𑀲𑀻 𑀘𑀡𑁆𑀟𑀸𑀮𑀯𑀁𑀲𑀺𑀓𑀁 𑀏𑀢𑀤𑀯𑁄𑀘—  ‘𑀦 𑀔𑁄 𑀧𑀦𑁂𑀢𑀁, 𑀆𑀘𑀭𑀺𑀬, 𑀏𑀯𑀁 𑀪𑀯𑀺𑀲𑁆𑀲𑀢𑀺𑁇 𑀢𑁆𑀯𑀁, 𑀆𑀘𑀭𑀺𑀬, 𑀅𑀢𑁆𑀢𑀸𑀦𑀁 𑀭𑀓𑁆𑀔, 𑀅𑀳𑀁 𑀅𑀢𑁆𑀢𑀸𑀦𑀁 𑀭𑀓𑁆𑀔𑀺𑀲𑁆𑀲𑀸𑀫𑀺𑁇 𑀏𑀯𑀁 𑀫𑀬𑀁 𑀅𑀢𑁆𑀢𑀕𑀼𑀢𑁆𑀢𑀸 𑀅𑀢𑁆𑀢𑀭𑀓𑁆𑀔𑀺𑀢𑀸 𑀲𑀺𑀧𑁆𑀧𑀸𑀦𑀺 𑀘𑁂𑀯 𑀤𑀲𑁆𑀲𑁂𑀲𑁆𑀲𑀸𑀫, 𑀮𑀸𑀪𑀜𑁆𑀘 𑀮𑀘𑁆𑀙𑀸𑀫, 𑀲𑁄𑀢𑁆𑀣𑀺𑀦𑀸 𑀘 𑀘𑀡𑁆𑀟𑀸𑀮𑀯𑀁𑀲𑀸 𑀑𑀭𑁄𑀳𑀺𑀲𑁆𑀲𑀸𑀫𑀸’”𑀢𑀺𑁇

852\. “𑀲𑁄 𑀢𑀢𑁆𑀣 𑀜𑀸𑀬𑁄”𑀢𑀺 𑀪𑀕𑀯𑀸 𑀏𑀢𑀤𑀯𑁄𑀘, “𑀬𑀣𑀸 𑀫𑁂𑀤𑀓𑀣𑀸𑀮𑀺𑀓𑀸 𑀅𑀦𑁆𑀢𑁂𑀯𑀸𑀲𑀻 𑀆𑀘𑀭𑀺𑀬𑀁 𑀅𑀯𑁄𑀘𑁇 𑀅𑀢𑁆𑀢𑀸𑀦𑀁, 𑀪𑀺𑀓𑁆𑀔𑀯𑁂, 𑀭𑀓𑁆𑀔𑀺𑀲𑁆𑀲𑀸𑀫𑀻𑀢𑀺 𑀲𑀢𑀺𑀧𑀝𑁆𑀞𑀸𑀦𑀁 𑀲𑁂𑀯𑀺𑀢𑀩𑁆𑀩𑀁; 𑀧𑀭𑀁 𑀭𑀓𑁆𑀔𑀺𑀲𑁆𑀲𑀸𑀫𑀻𑀢𑀺 𑀲𑀢𑀺𑀧𑀝𑁆𑀞𑀸𑀦𑀁 𑀲𑁂𑀯𑀺𑀢𑀩𑁆𑀩𑀁𑁇 𑀅𑀢𑁆𑀢𑀸𑀦𑀁, 𑀪𑀺𑀓𑁆𑀔𑀯𑁂, 𑀭𑀓𑁆𑀔𑀦𑁆𑀢𑁄 𑀧𑀭𑀁 𑀭𑀓𑁆𑀔𑀢𑀺, 𑀧𑀭𑀁 𑀭𑀓𑁆𑀔𑀦𑁆𑀢𑁄 𑀅𑀢𑁆𑀢𑀸𑀦𑀁 𑀭𑀓𑁆𑀔𑀢𑀺𑁇

853\. 𑀓𑀣𑀜𑁆𑀘, 𑀪𑀺𑀓𑁆𑀔𑀯𑁂, 𑀅𑀢𑁆𑀢𑀸𑀦𑀁 𑀭𑀓𑁆𑀔𑀦𑁆𑀢𑁄 𑀧𑀭𑀁 𑀭𑀓𑁆𑀔𑀢𑀺? 𑀆𑀲𑁂𑀯𑀦𑀸𑀬, 𑀪𑀸𑀯𑀦𑀸𑀬, 𑀩𑀳𑀼𑀮𑀻𑀓𑀫𑁆𑀫𑁂𑀦—  𑀏𑀯𑀁 𑀔𑁄, 𑀪𑀺𑀓𑁆𑀔𑀯𑁂, 𑀅𑀢𑁆𑀢𑀸𑀦𑀁 𑀭𑀓𑁆𑀔𑀦𑁆𑀢𑁄 𑀧𑀭𑀁 𑀭𑀓𑁆𑀔𑀢𑀺𑁇 𑀓𑀣𑀜𑁆𑀘, 𑀪𑀺𑀓𑁆𑀔𑀯𑁂, 𑀧𑀭𑀁 𑀭𑀓𑁆𑀔𑀦𑁆𑀢𑁄 𑀅𑀢𑁆𑀢𑀸𑀦𑀁 𑀭𑀓𑁆𑀔𑀢𑀺? 𑀔𑀦𑁆𑀢𑀺𑀬𑀸, 𑀅𑀯𑀺𑀳𑀺𑀁𑀲𑀸𑀬, 𑀫𑁂𑀢𑁆𑀢𑀘𑀺𑀢𑁆𑀢𑀢𑀸𑀬, 𑀅𑀦𑀼𑀤𑀬𑀢𑀸𑀬—  𑀏𑀯𑀁 𑀔𑁄, 𑀪𑀺𑀓𑁆𑀔𑀯𑁂, 𑀧𑀭𑀁 𑀭𑀓𑁆𑀔𑀦𑁆𑀢𑁄 𑀅𑀢𑁆𑀢𑀸𑀦𑀁 𑀭𑀓𑁆𑀔𑀢𑀺𑁇 𑀅𑀢𑁆𑀢𑀸𑀦𑀁, 𑀪𑀺𑀓𑁆𑀔𑀯𑁂, 𑀭𑀓𑁆𑀔𑀺𑀲𑁆𑀲𑀸𑀫𑀻𑀢𑀺 𑀲𑀢𑀺𑀧𑀝𑁆𑀞𑀸𑀦𑀁 𑀲𑁂𑀯𑀺𑀢𑀩𑁆𑀩𑀁; 𑀧𑀭𑀁 𑀭𑀓𑁆𑀔𑀺𑀲𑁆𑀲𑀸𑀫𑀻𑀢𑀺 𑀲𑀢𑀺𑀧𑀝𑁆𑀞𑀸𑀦𑀁 𑀲𑁂𑀯𑀺𑀢𑀩𑁆𑀩𑀁𑁇 𑀅𑀢𑁆𑀢𑀸𑀦𑀁, 𑀪𑀺𑀓𑁆𑀔𑀯𑁂, 𑀭𑀓𑁆𑀔𑀦𑁆𑀢𑁄 𑀧𑀭𑀁 𑀭𑀓𑁆𑀔𑀢𑀺, 𑀧𑀭𑀁 𑀭𑀓𑁆𑀔𑀦𑁆𑀢𑁄 𑀅𑀢𑁆𑀢𑀸𑀦𑀁 𑀭𑀓𑁆𑀔𑀢𑀻”𑀢𑀺𑁇

---

854\. 𑀦𑀯𑀫𑀁𑁇



[Go to previous page (3.2.8 Brahmasutta)](3.2.8.md) / [Go to parent page (3.2 Nālandavagga)](../3.2.md) / [Go to next page (3.2.10 Janapadakalyāṇīsutta)](3.2.10.md)


