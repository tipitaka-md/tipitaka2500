
[Home](/) / [14S5 Mahāvaggasaṃyuttapāḷi](/tipitaka/14S5.md) / [3 Satipaṭṭhānasaṃyutta](/tipitaka/14S5/3.md) / [3.6 Gaṅgāpeyyālavagga](/tipitaka/14S5/3/3.6.md)

# 3.6.1--12 Gaṅgānadīādisuttadvādasaka

### Satipaṭṭhānasaṃyutta

### Gaṅgāpeyyālavagga

### Gaṅgānadīādisuttadvādasaka

(417--428.)

975\. “Seyyathāpi, bhikkhave, gaṅgā nadī pācīnaninnā pācīnapoṇā pācīnapabbhārā; evameva kho, bhikkhave, bhikkhu cattāro satipaṭṭhāne bhāvento cattāro satipaṭṭhāne bahulīkaronto nibbānaninno hoti nibbānapoṇo nibbānapabbhāro.

976\. Kathañca, bhikkhave, bhikkhu cattāro satipaṭṭhāne bhāvento cattāro satipaṭṭhāne bahulīkaronto nibbānaninno hoti nibbānapoṇo nibbānapabbhāro? Idha, bhikkhave, bhikkhu kāye kāyānupassī viharati ātāpī sampajāno satimā, vineyya loke abhijjhādomanassaṃ; vedanāsu…pe…  citte…pe…  dhammesu dhammānupassī viharati ātāpī sampajāno satimā, vineyya loke abhijjhādomanassaṃ. Evaṃ kho, bhikkhave, bhikkhu cattāro satipaṭṭhāne bhāvento cattāro satipaṭṭhāne bahulīkaronto nibbānaninno hoti nibbānapoṇo nibbānapabbhāro”ti vitthāretabbaṃ.

---

977\. Gaṅgāpeyyālavaggo chaṭṭho.



---

978\. Tassuddānaṃ



979\. _Cha pācīnato ninnā,_  
_cha ninnā ca samuddato;_  
_Ete dve cha dvādasa honti,_  
_vaggo tena pavuccatīti._  


[Go to previous page (3.6 Gaṅgāpeyyālavagga)](/tipitaka/14S5/3/3.6.md) / [Go to parent page (3.6 Gaṅgāpeyyālavagga)](/tipitaka/14S5/3/3.6.md) / [Go to next page (3.7 Appamādavagga)](/tipitaka/14S5/3/3.7.md)


