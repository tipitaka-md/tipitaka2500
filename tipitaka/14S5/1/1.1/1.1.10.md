---
title: 1.1.10 Nandiyasutta
path: /tipitaka/14S5/1/1.1/1.1.10
ref: 274496
breadcrumbs:
  - name: Home
    link: /
  - name: 14S5 Mahāvaggasaṃyuttapāḷi
    link: /tipitaka/14S5
  - name: 1 Maggasaṃyutta
    link: /tipitaka/14S5/1
  - name: 1.1 Avijjāvagga
    link: /tipitaka/14S5/1/1.1
prevL: /tipitaka/14S5/1/1.1/1.1.9
upL: /tipitaka/14S5/1/1.1
nextL: /tipitaka/14S5/1/1.2
---

# 1.1.10 Nandiyasutta

### Maggasaṃyutta

### Avijjāvagga

### Nandiyasutta

(10.)

55. Sāvatthinidānaṃ. Atha kho nandiyo paribbājako yena bhagavā tenupasaṅkami; upasaṅkamitvā bhagavatā saddhiṃ sammodi. Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinno kho nandiyo paribbājako bhagavantaṃ etadavoca—  “kati nu kho, bho gotama, dhammā bhāvitā bahulīkatā nibbānaṅgamā honti nibbānaparāyanā nibbānapariyosānā”ti?

56. “Aṭṭhime kho, nandiya, dhammā bhāvitā bahulīkatā nibbānaṅgamā honti nibbānaparāyanā nibbānapariyosānā. Katame aṭṭha? Seyyathidaṃ—  sammādiṭṭhi…pe…  sammāsamādhi. Ime kho, nandiya, aṭṭha dhammā bhāvitā bahulīkatā nibbānaṅgamā honti nibbānaparāyanā nibbānapariyosānā”ti. Evaṃ vutte, nandiyo paribbājako bhagavantaṃ etadavoca—  “abhikkantaṃ, bho gotama, abhikkantaṃ, bho gotama…pe…  upāsakaṃ maṃ bhavaṃ gotamo dhāretu ajjatagge pāṇupetaṃ saraṇaṃ gatan”ti.

===

57. Dasamaṃ.



===

58. Avijjāvaggo paṭhamo.



===

59. Tassuddānaṃ



60. _Avijjañca upaḍḍhañca,_  
_sāriputto ca brāhmaṇo;_  
_Kimatthiyo ca dve bhikkhū,_  
_vibhaṅgo sūkanandiyāti._  



