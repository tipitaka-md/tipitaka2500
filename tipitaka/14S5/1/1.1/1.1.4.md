
[Home](/) / [14S5 Mahāvaggasaṃyuttapāḷi](/tipitaka/14S5.md) / [1 Maggasaṃyutta](/tipitaka/14S5/1.md) / [1.1 Avijjāvagga](/tipitaka/14S5/1/1.1.md)

# 𑁧𑁇𑁧𑁇𑁪 𑀚𑀸𑀡𑀼𑀲𑁆𑀲𑁄𑀡𑀺𑀩𑁆𑀭𑀸𑀳𑁆𑀫𑀡𑀲𑀼𑀢𑁆𑀢

### 𑀫𑀕𑁆𑀕𑀲𑀁𑀬𑀼𑀢𑁆𑀢

### 𑀅𑀯𑀺𑀚𑁆𑀚𑀸𑀯𑀕𑁆𑀕

### 𑀚𑀸𑀡𑀼𑀲𑁆𑀲𑁄𑀡𑀺𑀩𑁆𑀭𑀸𑀳𑁆𑀫𑀡𑀲𑀼𑀢𑁆𑀢

(4.)

16\. 𑀲𑀸𑀯𑀢𑁆𑀣𑀺𑀦𑀺𑀤𑀸𑀦𑀁𑁇 𑀅𑀣 𑀔𑁄 𑀆𑀬𑀲𑁆𑀫𑀸 𑀆𑀦𑀦𑁆𑀤𑁄 𑀧𑀼𑀩𑁆𑀩𑀡𑁆𑀳𑀲𑀫𑀬𑀁 𑀦𑀺𑀯𑀸𑀲𑁂𑀢𑁆𑀯𑀸 𑀧𑀢𑁆𑀢𑀘𑀻𑀯𑀭𑀫𑀸𑀤𑀸𑀬 𑀲𑀸𑀯𑀢𑁆𑀣𑀺𑀁 𑀧𑀺𑀡𑁆𑀟𑀸𑀬 𑀧𑀸𑀯𑀺𑀲𑀺𑁇 𑀅𑀤𑁆𑀤𑀲𑀸 𑀔𑁄 𑀆𑀬𑀲𑁆𑀫𑀸 𑀆𑀦𑀦𑁆𑀤𑁄 𑀚𑀸𑀡𑀼𑀲𑁆𑀲𑁄𑀡𑀺𑀁 𑀩𑁆𑀭𑀸𑀳𑁆𑀫𑀡𑀁 𑀲𑀩𑁆𑀩𑀲𑁂𑀢𑁂𑀦 𑀯𑀍𑀅𑀯𑀸𑀪𑀺𑀭𑀣𑁂𑀦 𑀲𑀸𑀯𑀢𑁆𑀣𑀺𑀬𑀸 𑀦𑀺𑀬𑁆𑀬𑀸𑀬𑀦𑁆𑀢𑀁𑁇 𑀲𑁂𑀢𑀸 𑀲𑀼𑀤𑀁 𑀅𑀲𑁆𑀲𑀸 𑀬𑀼𑀢𑁆𑀢𑀸 𑀳𑁄𑀦𑁆𑀢𑀺 𑀲𑁂𑀢𑀸𑀮𑀗𑁆𑀓𑀸𑀭𑀸, 𑀲𑁂𑀢𑁄 𑀭𑀣𑁄, 𑀲𑁂𑀢𑀧𑀭𑀺𑀯𑀸𑀭𑁄, 𑀲𑁂𑀢𑀸 𑀭𑀲𑁆𑀫𑀺𑀬𑁄, 𑀲𑁂𑀢𑀸 𑀧𑀢𑁄𑀤𑀮𑀝𑁆𑀞𑀺, 𑀲𑁂𑀢𑀁 𑀙𑀢𑁆𑀢𑀁, 𑀲𑁂𑀢𑀁 𑀉𑀡𑁆𑀳𑀻𑀲𑀁, 𑀲𑁂𑀢𑀸𑀦𑀺 𑀯𑀢𑁆𑀣𑀸𑀦𑀺, 𑀲𑁂𑀢𑀸 𑀉𑀧𑀸𑀳𑀦𑀸, 𑀲𑁂𑀢𑀸𑀬 𑀲𑀼𑀤𑀁 𑀯𑀸𑀮𑀩𑀻𑀚𑀦𑀺𑀬𑀸 𑀩𑀻𑀚𑀻𑀬𑀢𑀺𑁇 𑀢𑀫𑁂𑀦𑀁 𑀚𑀦𑁄 𑀤𑀺𑀲𑁆𑀯𑀸 𑀏𑀯𑀫𑀸𑀳—  “𑀩𑁆𑀭𑀳𑁆𑀫𑀁 𑀯𑀢, 𑀪𑁄, 𑀬𑀸𑀦𑀁𑁇 𑀩𑁆𑀭𑀳𑁆𑀫𑀬𑀸𑀦𑀭𑀽𑀧𑀁 𑀯𑀢, 𑀪𑁄”𑀢𑀺𑁇

17\. 𑀅𑀣 𑀔𑁄 𑀆𑀬𑀲𑁆𑀫𑀸 𑀆𑀦𑀦𑁆𑀤𑁄 𑀲𑀸𑀯𑀢𑁆𑀣𑀺𑀬𑀁 𑀧𑀺𑀡𑁆𑀟𑀸𑀬 𑀘𑀭𑀺𑀢𑁆𑀯𑀸 𑀧𑀘𑁆𑀙𑀸𑀪𑀢𑁆𑀢𑀁 𑀧𑀺𑀡𑁆𑀟𑀧𑀸𑀢𑀧𑀝𑀺𑀓𑁆𑀓𑀦𑁆𑀢𑁄 𑀬𑁂𑀦 𑀪𑀕𑀯𑀸 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀪𑀕𑀯𑀦𑁆𑀢𑀁 𑀅𑀪𑀺𑀯𑀸𑀤𑁂𑀢𑁆𑀯𑀸 𑀏𑀓𑀫𑀦𑁆𑀢𑀁 𑀦𑀺𑀲𑀻𑀤𑀺𑁇 𑀏𑀓𑀫𑀦𑁆𑀢𑀁 𑀦𑀺𑀲𑀺𑀦𑁆𑀦𑁄 𑀔𑁄 𑀆𑀬𑀲𑁆𑀫𑀸 𑀆𑀦𑀦𑁆𑀤𑁄 𑀪𑀕𑀯𑀦𑁆𑀢𑀁 𑀏𑀢𑀤𑀯𑁄𑀘—

18\. “𑀇𑀥𑀸𑀳𑀁, 𑀪𑀦𑁆𑀢𑁂, 𑀧𑀼𑀩𑁆𑀩𑀡𑁆𑀳𑀲𑀫𑀬𑀁 𑀦𑀺𑀯𑀸𑀲𑁂𑀢𑁆𑀯𑀸 𑀧𑀢𑁆𑀢𑀘𑀻𑀯𑀭𑀫𑀸𑀤𑀸𑀬 𑀲𑀸𑀯𑀢𑁆𑀣𑀺𑀁 𑀧𑀺𑀡𑁆𑀟𑀸𑀬 𑀧𑀸𑀯𑀺𑀲𑀺𑀁𑁇 𑀅𑀤𑁆𑀤𑀲𑀁 𑀔𑁆𑀯𑀸𑀳𑀁, 𑀪𑀦𑁆𑀢𑁂, 𑀚𑀸𑀡𑀼𑀲𑁆𑀲𑁄𑀡𑀺𑀁 𑀩𑁆𑀭𑀸𑀳𑁆𑀫𑀡𑀁 𑀲𑀩𑁆𑀩𑀲𑁂𑀢𑁂𑀦 𑀯𑀍𑀅𑀯𑀸𑀪𑀺𑀭𑀣𑁂𑀦 𑀲𑀸𑀯𑀢𑁆𑀣𑀺𑀬𑀸 𑀦𑀺𑀬𑁆𑀬𑀸𑀬𑀦𑁆𑀢𑀁𑁇 𑀲𑁂𑀢𑀸 𑀲𑀼𑀤𑀁 𑀅𑀲𑁆𑀲𑀸 𑀬𑀼𑀢𑁆𑀢𑀸 𑀳𑁄𑀦𑁆𑀢𑀺 𑀲𑁂𑀢𑀸𑀮𑀗𑁆𑀓𑀸𑀭𑀸, 𑀲𑁂𑀢𑁄 𑀭𑀣𑁄, 𑀲𑁂𑀢𑀧𑀭𑀺𑀯𑀸𑀭𑁄, 𑀲𑁂𑀢𑀸 𑀭𑀲𑁆𑀫𑀺𑀬𑁄, 𑀲𑁂𑀢𑀸 𑀧𑀢𑁄𑀤𑀮𑀝𑁆𑀞𑀺, 𑀲𑁂𑀢𑀁 𑀙𑀢𑁆𑀢𑀁, 𑀲𑁂𑀢𑀁 𑀉𑀡𑁆𑀳𑀻𑀲𑀁, 𑀲𑁂𑀢𑀸𑀦𑀺 𑀯𑀢𑁆𑀣𑀸𑀦𑀺, 𑀲𑁂𑀢𑀸 𑀉𑀧𑀸𑀳𑀦𑀸, 𑀲𑁂𑀢𑀸𑀬 𑀲𑀼𑀤𑀁 𑀯𑀸𑀮𑀩𑀻𑀚𑀦𑀺𑀬𑀸 𑀩𑀻𑀚𑀻𑀬𑀢𑀺𑁇 𑀢𑀫𑁂𑀦𑀁 𑀚𑀦𑁄 𑀤𑀺𑀲𑁆𑀯𑀸 𑀏𑀯𑀫𑀸𑀳—  ‘𑀩𑁆𑀭𑀳𑁆𑀫𑀁 𑀯𑀢, 𑀪𑁄, 𑀬𑀸𑀦𑀁𑁇 𑀩𑁆𑀭𑀳𑁆𑀫𑀬𑀸𑀦𑀭𑀽𑀧𑀁 𑀯𑀢, 𑀪𑁄’𑀢𑀺𑁇 𑀲𑀓𑁆𑀓𑀸 𑀦𑀼 𑀔𑁄, 𑀪𑀦𑁆𑀢𑁂, 𑀇𑀫𑀲𑁆𑀫𑀺𑀁 𑀥𑀫𑁆𑀫𑀯𑀺𑀦𑀬𑁂 𑀩𑁆𑀭𑀳𑁆𑀫𑀬𑀸𑀦𑀁 𑀧𑀜𑁆𑀜𑀸𑀧𑁂𑀢𑀼𑀦𑁆”𑀢𑀺?

19\. “𑀲𑀓𑁆𑀓𑀸, 𑀆𑀦𑀦𑁆𑀤𑀸”𑀢𑀺 𑀪𑀕𑀯𑀸 𑀅𑀯𑁄𑀘—  “𑀇𑀫𑀲𑁆𑀲𑁂𑀯 𑀔𑁄 𑀏𑀢𑀁, 𑀆𑀦𑀦𑁆𑀤, 𑀅𑀭𑀺𑀬𑀲𑁆𑀲 𑀅𑀝𑁆𑀞𑀗𑁆𑀕𑀺𑀓𑀲𑁆𑀲 𑀫𑀕𑁆𑀕𑀲𑁆𑀲 𑀅𑀥𑀺𑀯𑀘𑀦𑀁—  ‘𑀩𑁆𑀭𑀳𑁆𑀫𑀬𑀸𑀦𑀁’ 𑀇𑀢𑀺𑀧𑀺, ‘𑀥𑀫𑁆𑀫𑀬𑀸𑀦𑀁’ 𑀇𑀢𑀺𑀧𑀺, ‘𑀅𑀦𑀼𑀢𑁆𑀢𑀭𑁄 𑀲𑀗𑁆𑀕𑀸𑀫𑀯𑀺𑀚𑀬𑁄’ 𑀇𑀢𑀺𑀧𑀻𑀢𑀺𑁇

20\. 𑀲𑀫𑁆𑀫𑀸𑀤𑀺𑀝𑁆𑀞𑀺, 𑀆𑀦𑀦𑁆𑀤, 𑀪𑀸𑀯𑀺𑀢𑀸 𑀩𑀳𑀼𑀮𑀻𑀓𑀢𑀸 𑀭𑀸𑀕𑀯𑀺𑀦𑀬𑀧𑀭𑀺𑀬𑁄𑀲𑀸𑀦𑀸 𑀳𑁄𑀢𑀺, 𑀤𑁄𑀲𑀯𑀺𑀦𑀬𑀧𑀭𑀺𑀬𑁄𑀲𑀸𑀦𑀸 𑀳𑁄𑀢𑀺, 𑀫𑁄𑀳𑀯𑀺𑀦𑀬𑀧𑀭𑀺𑀬𑁄𑀲𑀸𑀦𑀸 𑀳𑁄𑀢𑀺𑁇 𑀲𑀫𑁆𑀫𑀸𑀲𑀗𑁆𑀓𑀧𑁆𑀧𑁄, 𑀆𑀦𑀦𑁆𑀤, 𑀪𑀸𑀯𑀺𑀢𑁄 𑀩𑀳𑀼𑀮𑀻𑀓𑀢𑁄 𑀭𑀸𑀕𑀯𑀺𑀦𑀬𑀧𑀭𑀺𑀬𑁄𑀲𑀸𑀦𑁄 𑀳𑁄𑀢𑀺, 𑀤𑁄𑀲𑀯𑀺𑀦𑀬𑀧𑀭𑀺𑀬𑁄𑀲𑀸𑀦𑁄 𑀳𑁄𑀢𑀺, 𑀫𑁄𑀳𑀯𑀺𑀦𑀬𑀧𑀭𑀺𑀬𑁄𑀲𑀸𑀦𑁄 𑀳𑁄𑀢𑀺𑁇 𑀲𑀫𑁆𑀫𑀸𑀯𑀸𑀘𑀸, 𑀆𑀦𑀦𑁆𑀤, 𑀪𑀸𑀯𑀺𑀢𑀸 𑀩𑀳𑀼𑀮𑀻𑀓𑀢𑀸 𑀭𑀸𑀕𑀯𑀺𑀦𑀬𑀧𑀭𑀺𑀬𑁄𑀲𑀸𑀦𑀸 𑀳𑁄𑀢𑀺, 𑀤𑁄𑀲…𑀧𑁂…  𑀫𑁄𑀳𑀯𑀺𑀦𑀬𑀧𑀭𑀺𑀬𑁄𑀲𑀸𑀦𑀸 𑀳𑁄𑀢𑀺𑁇 𑀲𑀫𑁆𑀫𑀸𑀓𑀫𑁆𑀫𑀦𑁆𑀢𑁄, 𑀆𑀦𑀦𑁆𑀤, 𑀪𑀸𑀯𑀺𑀢𑁄 𑀩𑀳𑀼𑀮𑀻𑀓𑀢𑁄 𑀭𑀸𑀕𑀯𑀺𑀦𑀬𑀧𑀭𑀺𑀬𑁄𑀲𑀸𑀦𑁄 𑀳𑁄𑀢𑀺, 𑀤𑁄𑀲…𑀧𑁂…  𑀫𑁄𑀳𑀯𑀺𑀦𑀬𑀧𑀭𑀺𑀬𑁄𑀲𑀸𑀦𑁄 𑀳𑁄𑀢𑀺𑁇 𑀲𑀫𑁆𑀫𑀸𑀆𑀚𑀻𑀯𑁄, 𑀆𑀦𑀦𑁆𑀤, 𑀪𑀸𑀯𑀺𑀢𑁄 𑀩𑀳𑀼𑀮𑀻𑀓𑀢𑁄 𑀭𑀸𑀕𑀯𑀺𑀦𑀬𑀧𑀭𑀺𑀬𑁄𑀲𑀸𑀦𑁄 𑀳𑁄𑀢𑀺, 𑀤𑁄𑀲…𑀧𑁂…  𑀫𑁄𑀳𑀯𑀺𑀦𑀬𑀧𑀭𑀺𑀬𑁄𑀲𑀸𑀦𑁄 𑀳𑁄𑀢𑀺𑁇 𑀲𑀫𑁆𑀫𑀸𑀯𑀸𑀬𑀸𑀫𑁄, 𑀆𑀦𑀦𑁆𑀤, 𑀪𑀸𑀯𑀺𑀢𑁄 𑀩𑀳𑀼𑀮𑀻𑀓𑀢𑁄 𑀭𑀸𑀕𑀯𑀺𑀦𑀬𑀧𑀭𑀺𑀬𑁄𑀲𑀸𑀦𑁄 𑀳𑁄𑀢𑀺, 𑀤𑁄𑀲…𑀧𑁂…  𑀫𑁄𑀳𑀯𑀺𑀦𑀬𑀧𑀭𑀺𑀬𑁄𑀲𑀸𑀦𑁄 𑀳𑁄𑀢𑀺𑁇 𑀲𑀫𑁆𑀫𑀸𑀲𑀢𑀺, 𑀆𑀦𑀦𑁆𑀤, 𑀪𑀸𑀯𑀺𑀢𑀸 𑀩𑀳𑀼𑀮𑀻𑀓𑀢𑀸 𑀭𑀸𑀕𑀯𑀺𑀦𑀬𑀧𑀭𑀺𑀬𑁄𑀲𑀸𑀦𑀸 𑀳𑁄𑀢𑀺, 𑀤𑁄𑀲…𑀧𑁂…  𑀫𑁄𑀳𑀯𑀺𑀦𑀬𑀧𑀭𑀺𑀬𑁄𑀲𑀸𑀦𑀸 𑀳𑁄𑀢𑀺𑁇 𑀲𑀫𑁆𑀫𑀸𑀲𑀫𑀸𑀥𑀺, 𑀆𑀦𑀦𑁆𑀤, 𑀪𑀸𑀯𑀺𑀢𑁄 𑀩𑀳𑀼𑀮𑀻𑀓𑀢𑁄 𑀭𑀸𑀕𑀯𑀺𑀦𑀬𑀧𑀭𑀺𑀬𑁄𑀲𑀸𑀦𑁄 𑀳𑁄𑀢𑀺, 𑀤𑁄𑀲…𑀧𑁂…  𑀫𑁄𑀳𑀯𑀺𑀦𑀬𑀧𑀭𑀺𑀬𑁄𑀲𑀸𑀦𑁄 𑀳𑁄𑀢𑀺𑁇

21\. 𑀇𑀫𑀺𑀦𑀸 𑀔𑁄 𑀏𑀢𑀁, 𑀆𑀦𑀦𑁆𑀤, 𑀧𑀭𑀺𑀬𑀸𑀬𑁂𑀦 𑀯𑁂𑀤𑀺𑀢𑀩𑁆𑀩𑀁 𑀬𑀣𑀸 𑀇𑀫𑀲𑁆𑀲𑁂𑀯𑁂𑀢𑀁 𑀅𑀭𑀺𑀬𑀲𑁆𑀲 𑀅𑀝𑁆𑀞𑀗𑁆𑀕𑀺𑀓𑀲𑁆𑀲 𑀫𑀕𑁆𑀕𑀲𑁆𑀲 𑀅𑀥𑀺𑀯𑀘𑀦𑀁—  ‘𑀩𑁆𑀭𑀳𑁆𑀫𑀬𑀸𑀦𑀁’ 𑀇𑀢𑀺𑀧𑀺, ‘𑀥𑀫𑁆𑀫𑀬𑀸𑀦𑀁’ 𑀇𑀢𑀺𑀧𑀺, ‘𑀅𑀦𑀼𑀢𑁆𑀢𑀭𑁄 𑀲𑀗𑁆𑀕𑀸𑀫𑀯𑀺𑀚𑀬𑁄’ 𑀇𑀢𑀺𑀧𑀻”𑀢𑀺𑁇 𑀇𑀤𑀫𑀯𑁄𑀘 𑀪𑀕𑀯𑀸𑁇

22\. 𑀇𑀤𑀁 𑀯𑀢𑁆𑀯𑀸𑀦 𑀲𑀼𑀕𑀢𑁄 𑀅𑀣𑀸𑀧𑀭𑀁 𑀏𑀢𑀤𑀯𑁄𑀘 𑀲𑀢𑁆𑀣𑀸—

23\. _“𑀬𑀲𑁆𑀲 𑀲𑀤𑁆𑀥𑀸 𑀘 𑀧𑀜𑁆𑀜𑀸 𑀘,_  
_𑀥𑀫𑁆𑀫𑀸 𑀬𑀼𑀢𑁆𑀢𑀸 𑀲𑀤𑀸 𑀥𑀼𑀭𑀁;_  
_𑀳𑀺𑀭𑀻 𑀈𑀲𑀸 𑀫𑀦𑁄 𑀬𑁄𑀢𑁆𑀢𑀁,_  
_𑀲𑀢𑀺 𑀆𑀭𑀓𑁆𑀔𑀲𑀸𑀭𑀣𑀺𑁇_  


24\. _𑀭𑀣𑁄 𑀲𑀻𑀮𑀧𑀭𑀺𑀓𑁆𑀔𑀸𑀭𑁄,_  
_𑀛𑀸𑀦𑀓𑁆𑀔𑁄 𑀘𑀓𑁆𑀓𑀯𑀻𑀭𑀺𑀬𑁄;_  
_𑀉𑀧𑁂𑀓𑁆𑀔𑀸 𑀥𑀼𑀭𑀲𑀫𑀸𑀥𑀺,_  
_𑀅𑀦𑀺𑀘𑁆𑀙𑀸 𑀧𑀭𑀺𑀯𑀸𑀭𑀡𑀁𑁇_  


25\. _𑀅𑀩𑁆𑀬𑀸𑀧𑀸𑀤𑁄 𑀅𑀯𑀺𑀳𑀺𑀁𑀲𑀸,_  
_𑀯𑀺𑀯𑁂𑀓𑁄 𑀬𑀲𑁆𑀲 𑀆𑀯𑀼𑀥𑀁;_  
_𑀢𑀺𑀢𑀺𑀓𑁆𑀔𑀸 𑀘𑀫𑁆𑀫𑀲𑀦𑁆𑀦𑀸𑀳𑁄,_  
_𑀬𑁄𑀕𑀓𑁆𑀔𑁂𑀫𑀸𑀬 𑀯𑀢𑁆𑀢𑀢𑀺𑁇_  


26\. _𑀏𑀢𑀤𑀢𑁆𑀢𑀦𑀺 𑀲𑀫𑁆𑀪𑀽𑀢𑀁,_  
_𑀩𑁆𑀭𑀳𑁆𑀫𑀬𑀸𑀦𑀁 𑀅𑀦𑀼𑀢𑁆𑀢𑀭𑀁;_  
_𑀦𑀺𑀬𑁆𑀬𑀦𑁆𑀢𑀺 𑀥𑀻𑀭𑀸 𑀮𑁄𑀓𑀫𑁆𑀳𑀸,_  
_𑀅𑀜𑁆𑀜𑀤𑀢𑁆𑀣𑀼 𑀚𑀬𑀁 𑀚𑀬𑀦𑁆”𑀢𑀺𑁇_  


---

27\. 𑀘𑀢𑀼𑀢𑁆𑀣𑀁𑁇



[Go to previous page (1.1.3 Sāriputtasutta)](/tipitaka/14S5/1/1.1/1.1.3.md) / [Go to parent page (1.1 Avijjāvagga)](/tipitaka/14S5/1/1.1.md) / [Go to next page (1.1.5 Kimatthiyasutta)](/tipitaka/14S5/1/1.1/1.1.5.md)


