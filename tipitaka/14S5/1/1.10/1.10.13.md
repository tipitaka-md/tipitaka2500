---
title: 1.10.13 Paṭhamapācīnaninnasutta
path: /tipitaka/14S5/1/1.10/1.10.13
ref: 274557
breadcrumbs:
  - name: Home
    link: /
  - name: 14S5 Mahāvaggasaṃyuttapāḷi
    link: /tipitaka/14S5
  - name: 1 Maggasaṃyutta
    link: /tipitaka/14S5/1
  - name: 1.10 Dutiyagaṅgāpeyyālavagga
    link: /tipitaka/14S5/1/1.10
prevL: /tipitaka/14S5/1/1.10/1.10.8--12
upL: /tipitaka/14S5/1/1.10
nextL: /tipitaka/14S5/1/1.10/1.10.14--18
---

# 1.10.13 Paṭhamapācīnaninnasutta

### Maggasaṃyutta

### Dutiyagaṅgāpeyyālavagga

### Paṭhamapācīnaninnasutta

(115.)

229. “Seyyathāpi, bhikkhave, gaṅgā nadī pācīnaninnā pācīnapoṇā pācīnapabbhārā; evameva kho, bhikkhave, bhikkhu ariyaṃ aṭṭhaṅgikaṃ maggaṃ bhāvento ariyaṃ aṭṭhaṅgikaṃ maggaṃ bahulīkaronto nibbānaninno hoti nibbānapoṇo nibbānapabbhāro. Kathañca, bhikkhave, bhikkhu ariyaṃ aṭṭhaṅgikaṃ maggaṃ bhāvento ariyaṃ aṭṭhaṅgikaṃ maggaṃ bahulīkaronto nibbānaninno hoti nibbānapoṇo nibbānapabbhāro? Idha, bhikkhave, bhikkhu sammādiṭṭhiṃ bhāveti amatogadhaṃ amataparāyanaṃ amatapariyosānaṃ…pe…  sammāsamādhiṃ bhāveti amatogadhaṃ amataparāyanaṃ amatapariyosānaṃ. Evaṃ kho, bhikkhave, bhikkhu ariyaṃ aṭṭhaṅgikaṃ maggaṃ bhāvento ariyaṃ aṭṭhaṅgikaṃ maggaṃ bahulīkaronto nibbānaninno hoti nibbānapoṇo nibbānapabbhāro”ti.

===

230. Paṭhamaṃ.




