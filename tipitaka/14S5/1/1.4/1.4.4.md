
[Home](/) / [14S5 Mahāvaggasaṃyuttapāḷi](../../../14S5.md) / [1 Maggasaṃyutta](../../1.md) / [1.4 Paṭipattivagga](../1.4.md)

# 1.4.4 Pāraṅgamasutta

* Maggasaṃyutta

* Paṭipattivagga

* Pāraṅgamasutta

(34.)

123\. Sāvatthinidānaṃ. “Aṭṭhime, bhikkhave, dhammā bhāvitā bahulīkatā apārā pāraṃ gamanāya saṃvattanti. Katame aṭṭha? Seyyathidaṃ—  sammādiṭṭhi…pe…  sammāsamādhi. Ime kho, bhikkhave, aṭṭha dhammā bhāvitā bahulīkatā apārā pāraṃ gamanāya saṃvattantī”ti.

124\. Idamavoca bhagavā. Idaṃ vatvāna sugato athāparaṃ etadavoca satthā—

125\. _“Appakā te manussesu,_  
_ye janā pāragāmino;_  
_Athāyaṃ itarā pajā,_  
_tīramevānudhāvati._  


126\. _Ye ca kho sammadakkhāte,_  
_dhamme dhammānuvattino;_  
_Te janā pāramessanti,_  
_maccudheyyaṃ suduttaraṃ._  


127\. _Kaṇhaṃ dhammaṃ vippahāya,_  
_sukkaṃ bhāvetha paṇḍito;_  
_Okā anokamāgamma,_  
_viveke yattha dūramaṃ._  


128\. _Tatrābhiratimiccheyya,_  
_hitvā kāme akiñcano;_  
_Pariyodapeyya attānaṃ,_  
_cittaklesehi paṇḍito._  


129\. _Yesaṃ sambodhiyaṅgesu,_  
_sammā cittaṃ subhāvitaṃ;_  
_Ādānapaṭinissagge,_  
_anupādāya ye ratā;_  
_Khīṇāsavā jutimanto,_  
_te loke parinibbutā”ti._  


---

130\. Catutthaṃ.



[Go to previous page (1.4.3 Viraddhasutta)](1.4.3.md) / [Go to parent page (1.4 Paṭipattivagga)](../1.4.md) / [Go to next page (1.4.5 Paṭhamasāmaññasutta)](1.4.5.md)


