
[Home](/) / [14S5 Mahāvaggasaṃyuttapāḷi](../../../14S5.md) / [1 Maggasaṃyutta](../../1.md) / [1.5 Aññatitthiyapeyyālavagga](../1.5.md)

# 1.5.8 Anupādāparinibbānasutta

* Maggasaṃyutta

* Aññatitthiyapeyyālavagga

* Anupādāparinibbānasutta

(48.)

150\. Sāvatthinidānaṃ. “Sace vo, bhikkhave, aññatitthiyā paribbājakā evaṃ puccheyyuṃ—  ‘kimatthiyaṃ, āvuso, samaṇe gotame brahmacariyaṃ vussatī’ti, evaṃ puṭṭhā tumhe, bhikkhave, tesaṃ aññatitthiyānaṃ paribbājakānaṃ evaṃ byākareyyātha—  ‘anupādāparinibbānatthaṃ kho, āvuso, bhagavati brahmacariyaṃ vussatī’ti. Sace pana vo, bhikkhave, aññatitthiyā paribbājakā evaṃ puccheyyuṃ—  ‘atthi panāvuso, maggo, atthi paṭipadā anupādāparinibbānāyā’ti, evaṃ puṭṭhā tumhe, bhikkhave, tesaṃ aññatitthiyānaṃ paribbājakānaṃ evaṃ byākareyyātha—  ‘atthi kho, āvuso, maggo, atthi paṭipadā anupādāparinibbānāyā’ti. Katamo ca, bhikkhave, maggo, katamā ca paṭipadā anupādāparinibbānāya? Ayameva ariyo aṭṭhaṅgiko maggo, seyyathidaṃ—  sammādiṭṭhi…pe…  sammāsamādhi. Ayaṃ, bhikkhave, maggo, ayaṃ paṭipadā anupādāparinibbānāyāti. Evaṃ puṭṭhā tumhe, bhikkhave, tesaṃ aññatitthiyānaṃ paribbājakānaṃ evaṃ byākareyyāthā”ti.

---

151\. Aṭṭhamaṃ.



---

152\. Aññatitthiyapeyyālaṃ.



---

153\. Tassuddānaṃ



154\. _Virāgasaṃyojanaṃ anusayaṃ,_  
_Addhānaṃ āsavā khayā;_  
_Vijjāvimuttiñāṇañca,_  
_Anupādāya aṭṭhamī._  


[Go to previous page (1.5.2--7 Saṃyojanappahānādisuttachakka)](1.5.2--7.md) / [Go to parent page (1.5 Aññatitthiyapeyyālavagga)](../1.5.md) / [Go to next page (1.6 Sūriyapeyyālavagga)](../1.6.md)


