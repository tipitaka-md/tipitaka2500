---
title: 1.14.10 Uddhambhāgiyasutta
path: /tipitaka/14S5/1/1.14/1.14.10
ref: 274601
breadcrumbs:
  - name: Home
    link: /
  - name: 14S5 Mahāvaggasaṃyuttapāḷi
    link: /tipitaka/14S5
  - name: 1 Maggasaṃyutta
    link: /tipitaka/14S5/1
  - name: 1.14 Oghavagga
    link: /tipitaka/14S5/1/1.14
prevL: /tipitaka/14S5/1/1.14/1.14.9
upL: /tipitaka/14S5/1/1.14
nextL: /tipitaka/14S5/2
---

# 1.14.10 Uddhambhāgiyasutta

### Maggasaṃyutta

### Oghavagga

### Uddhambhāgiyasutta

(181.)

353. “Pañcimāni, bhikkhave, uddhambhāgiyāni saṃyojanāni. Katamāni pañca? Rūparāgo, arūparāgo, māno, uddhaccaṃ, avijjā—  imāni kho, bhikkhave, pañcuddhambhāgiyāni saṃyojanāni. Imesaṃ kho, bhikkhave, pañcannaṃ uddhambhāgiyānaṃ saṃyojanānaṃ abhiññāya pariññāya parikkhayāya pahānāya ariyo aṭṭhaṅgiko maggo bhāvetabbo. Katamo ariyo aṭṭhaṅgiko maggo? Idha, bhikkhave, bhikkhu sammādiṭṭhiṃ bhāveti vivekanissitaṃ…pe…  sammāsamādhiṃ bhāveti vivekanissitaṃ virāganissitaṃ nirodhanissitaṃ vossaggapariṇāmiṃ. Imesaṃ kho, bhikkhave, pañcannaṃ uddhambhāgiyānaṃ saṃyojanānaṃ abhiññāya pariññāya parikkhayāya pahānāya ayaṃ ariyo aṭṭhaṅgiko maggo bhāvetabboti.

354. Pañcimāni, bhikkhave, uddhambhāgiyāni saṃyojanāni. Katamāni pañca? Rūparāgo, arūparāgo, māno, uddhaccaṃ, avijjā—  imāni kho, bhikkhave, pañcuddhambhāgiyāni saṃyojanāni. Imesaṃ kho, bhikkhave, pañcannaṃ uddhambhāgiyānaṃ saṃyojanānaṃ abhiññāya pariññāya parikkhayāya pahānāya ariyo aṭṭhaṅgiko maggo bhāvetabbo. Katamo ariyo aṭṭhaṅgiko maggo? Idha, bhikkhave, bhikkhu sammādiṭṭhiṃ bhāveti…pe…  sammāsamādhiṃ bhāveti rāgavinayapariyosānaṃ dosavinayapariyosānaṃ mohavinayapariyosānaṃ…  amatogadhaṃ amataparāyanaṃ amatapariyosānaṃ…  nibbānaninnaṃ nibbānapoṇaṃ nibbānapabbhāraṃ. Imesaṃ kho, bhikkhave, pañcannaṃ uddhambhāgiyānaṃ saṃyojanānaṃ abhiññāya pariññāya parikkhayāya pahānāya ayaṃ ariyo aṭṭhaṅgiko maggo bhāvetabbo”ti.

===

355. Dasamaṃ.



===

356. Oghavaggo aṭṭhamo.



===

357. Tassuddānaṃ



358. _Ogho yogo upādānaṃ,_  
_ganthaṃ anusayena ca;_  
_Kāmaguṇā nīvaraṇaṃ,_  
_khandhā oruddhambhāgiyāti._  


===

359. Vagguddānaṃ



360. _Avijjāvaggo paṭhamo,_  
_dutiyaṃ vihāraṃ vuccati;_  
_Micchattaṃ tatiyo vaggo,_  
_catutthaṃ paṭipanneneva._  


361. _Titthiyaṃ pañcamo vaggo,_  
_chaṭṭho sūriyena ca;_  
_Bahukate sattamo vaggo,_  
_uppādo aṭṭhamena ca._  


362. _Divasavaggo navamo,_  
_Dasamo appamādena ca;_  
_Ekādasabalavaggo,_  
_Dvādasa esanā pāḷiyaṃ;_  
_Oghavaggo bhavati terasāti._  


===

363. Maggasaṃyuttaṃ paṭhamaṃ.




