---
title: 1.3.5 Paṭhamaasappurisasutta
path: /tipitaka/14S5/1/1.3/1.3.5
ref: 274511
breadcrumbs:
  - name: Home
    link: /
  - name: 14S5 Mahāvaggasaṃyuttapāḷi
    link: /tipitaka/14S5
  - name: 1 Maggasaṃyutta
    link: /tipitaka/14S5/1
  - name: 1.3 Micchattavagga
    link: /tipitaka/14S5/1/1.3
prevL: /tipitaka/14S5/1/1.3/1.3.4
upL: /tipitaka/14S5/1/1.3
nextL: /tipitaka/14S5/1/1.3/1.3.6
---

# 1.3.5 Paṭhamaasappurisasutta

### Maggasaṃyutta

### Micchattavagga

### Paṭhamaasappurisasutta

(25.)

98. Sāvatthinidānaṃ. “Asappurisañca vo, bhikkhave, desessāmi, sappurisañca. Taṃ suṇātha. Katamo ca, bhikkhave, asappuriso? Idha, bhikkhave, ekacco micchādiṭṭhiko hoti, micchāsaṅkappo, micchāvāco, micchākammanto, micchāājīvo, micchāvāyāmo, micchāsati, micchāsamādhi—  ayaṃ vuccati, bhikkhave, asappuriso.

99. Katamo ca, bhikkhave, sappuriso? Idha, bhikkhave, ekacco sammādiṭṭhiko hoti, sammāsaṅkappo, sammāvāco, sammākammanto, sammāājīvo, sammāvāyāmo, sammāsati, sammāsamādhi—  ayaṃ vuccati, bhikkhave, sappuriso”ti.

===

100. Pañcamaṃ.




