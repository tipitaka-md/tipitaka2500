---
title: 8.1.10 Bāḷhagilānasutta
path: /tipitaka/14S5/8/8.1/8.1.10
ref: 274870
breadcrumbs:
  - name: Home
    link: /
  - name: 14S5 Mahāvaggasaṃyuttapāḷi
    link: /tipitaka/14S5
  - name: 8 Anuruddhasaṃyutta
    link: /tipitaka/14S5/8
  - name: 8.1 Rahogatavagga
    link: /tipitaka/14S5/8/8.1
prevL: /tipitaka/14S5/8/8.1/8.1.9
upL: /tipitaka/14S5/8/8.1
nextL: /tipitaka/14S5/8/8.2
---

# 8.1.10 Bāḷhagilānasutta

### Anuruddhasaṃyutta

### Rahogatavagga

### Bāḷhagilānasutta

(908.)

1586. Ekaṃ samayaṃ āyasmā anuruddho sāvatthiyaṃ viharati andhavanasmiṃ ābādhiko dukkhito bāḷhagilāno. Atha kho sambahulā bhikkhū yenāyasmā anuruddho tenupasaṅkamiṃsu; upasaṅkamitvā āyasmantaṃ anuruddhaṃ etadavocuṃ—

1587. “Katamenāyasmato anuruddhassa vihārena viharato uppannā sārīrikā dukkhā vedanā cittaṃ na pariyādāya tiṭṭhantī”ti? “Catūsu kho me, āvuso, satipaṭṭhānesu suppatiṭṭhitacittassa viharato uppannā sārīrikā dukkhā vedanā cittaṃ na pariyādāya tiṭṭhanti. Katamesu catūsu? Idhāhaṃ, āvuso, kāye kāyānupassī viharāmi…pe…  vedanāsu…pe…  citte…pe…  dhammesu dhammānupassī viharāmi ātāpī sampajāno satimā, vineyya loke abhijjhādomanassaṃ—  imesu kho me, āvuso, catūsu satipaṭṭhānesu suppatiṭṭhitacittassa viharato uppannā sārīrikā dukkhā vedanā cittaṃ na pariyādāya tiṭṭhantī”ti.

===

1588. Dasamaṃ.



===

1589. Rahogatavaggo paṭhamo.



===

1590. Tassuddānaṃ



1591. _Rahogatena dve vuttā,_  
_sutanu kaṇḍakī tayo;_  
_Taṇhākkhayasalaḷāgāraṃ,_  
_ambapāli ca gilānanti._  



