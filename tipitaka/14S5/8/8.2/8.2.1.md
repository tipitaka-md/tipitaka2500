---
title: 8.2.1 Kappasahassasutta
path: /tipitaka/14S5/8/8.2/8.2.1
ref: 274871
breadcrumbs:
  - name: Home
    link: /
  - name: 14S5 Mahāvaggasaṃyuttapāḷi
    link: /tipitaka/14S5
  - name: 8 Anuruddhasaṃyutta
    link: /tipitaka/14S5/8
  - name: 8.2 Dutiyavagga
    link: /tipitaka/14S5/8/8.2
prevL: /tipitaka/14S5/8/8.2
upL: /tipitaka/14S5/8/8.2
nextL: /tipitaka/14S5/8/8.2/8.2.2
---

# 8.2.1 Kappasahassasutta

### Anuruddhasaṃyutta

### Dutiyavagga

### Kappasahassasutta

(909.)

1592. Ekaṃ samayaṃ āyasmā anuruddho sāvatthiyaṃ viharati jetavane anāthapiṇḍikassa ārāme. Atha kho sambahulā bhikkhū yenāyasmā anuruddho tenupasaṅkamiṃsu; upasaṅkamitvā āyasmatā anuruddhena saddhiṃ…pe…  ekamantaṃ nisinnā kho te bhikkhū āyasmantaṃ anuruddhaṃ etadavocuṃ—

1593. “Katamesaṃ āyasmā anuruddho dhammānaṃ bhāvitattā bahulīkatattā mahābhiññataṃ patto”ti? “Catunnaṃ khvāhaṃ, āvuso, satipaṭṭhānānaṃ bhāvitattā bahulīkatattā mahābhiññataṃ patto. Katamesaṃ catunnaṃ? Idhāhaṃ, āvuso, kāye kāyānupassī viharāmi…pe…  vedanāsu…pe…  citte…pe…  dhammesu dhammānupassī viharāmi ātāpī sampajāno satimā, vineyya loke abhijjhādomanassaṃ—  imesaṃ khvāhaṃ, āvuso, catunnaṃ satipaṭṭhānānaṃ bhāvitattā bahulīkatattā mahābhiññataṃ patto. Imesañca panāhaṃ, āvuso, catunnaṃ satipaṭṭhānānaṃ bhāvitattā bahulīkatattā kappasahassaṃ anussarāmī”ti.

===

1594. Paṭhamaṃ.




