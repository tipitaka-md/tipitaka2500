
[Home](/) / [22J Jātakapāḷi](/tipitaka/22J.md) / [11 Ekādasakanipāta](/tipitaka/22J/11.md) / [11.1 Mātuposakavagga](/tipitaka/22J/11/11.1.md)

# 𑁧𑁧𑁇𑁧𑁇𑁭 𑀤𑀲𑀭𑀣𑀚𑀸𑀢𑀓

### 𑀏𑀓𑀸𑀤𑀲𑀓𑀦𑀺𑀧𑀸𑀢

### 𑀫𑀸𑀢𑀼𑀧𑁄𑀲𑀓𑀯𑀕𑁆𑀕

### 𑀤𑀲𑀭𑀣𑀚𑀸𑀢𑀓

(84.)

2196. _“𑀏𑀣 𑀮𑀓𑁆𑀔𑀡 𑀲𑀻𑀢𑀸 𑀘,_  
_𑀉𑀪𑁄 𑀑𑀢𑀭𑀣𑁄𑀤𑀓𑀁;_  
_𑀏𑀯𑀸𑀬𑀁 𑀪𑀭𑀢𑁄 𑀆𑀳,_  
_‘𑀭𑀸𑀚𑀸 𑀤𑀲𑀭𑀣𑁄 𑀫𑀢𑁄’”𑁇_  


(85.)

2197. _“𑀓𑁂𑀦 𑀭𑀸𑀫𑀧𑁆𑀧𑀪𑀸𑀯𑁂𑀦,_  
_𑀲𑁄𑀘𑀺𑀢𑀩𑁆𑀩𑀁 𑀦 𑀲𑁄𑀘𑀲𑀺;_  
_𑀧𑀺𑀢𑀭𑀁 𑀓𑀸𑀮𑀓𑀢𑀁 𑀲𑀼𑀢𑁆𑀯𑀸,_  
_𑀦 𑀢𑀁 𑀧𑀲𑀳𑀢𑁂 𑀤𑀼𑀔𑀁”𑁇_  


(86.)

2198. _“𑀬𑀁 𑀦 𑀲𑀓𑁆𑀓𑀸 𑀦𑀺𑀧𑀸𑀮𑁂𑀢𑀼𑀁,_  
_𑀧𑁄𑀲𑁂𑀦 𑀮𑀧𑀢𑀁 𑀩𑀳𑀼𑀁;_  
_𑀲 𑀓𑀺𑀲𑁆𑀲 𑀯𑀺𑀜𑁆𑀜𑀽 𑀫𑁂𑀥𑀸𑀯𑀻,_  
_𑀅𑀢𑁆𑀢𑀸𑀦𑀫𑀼𑀧𑀢𑀸𑀧𑀬𑁂𑁇_  


(87.)

2199. _𑀤𑀳𑀭𑀸 𑀘 𑀳𑀺 𑀯𑀼𑀤𑁆𑀥𑀸 𑀘,_  
_𑀬𑁂 𑀩𑀸𑀮𑀸 𑀬𑁂 𑀘 𑀧𑀡𑁆𑀟𑀺𑀢𑀸;_  
_𑀅𑀟𑁆𑀠𑀸 𑀘𑁂𑀯 𑀤𑀮𑀺𑀤𑁆𑀤𑀸 𑀘,_  
_𑀲𑀩𑁆𑀩𑁂 𑀫𑀘𑁆𑀘𑀼𑀧𑀭𑀸𑀬𑀡𑀸𑁇_  


(88.)

2200. _𑀨𑀮𑀸𑀦𑀫𑀺𑀯 𑀧𑀓𑁆𑀓𑀸𑀦𑀁,_  
_𑀦𑀺𑀘𑁆𑀘𑀁 𑀧𑀢𑀦𑀢𑁄 𑀪𑀬𑀁;_  
_𑀏𑀯𑀁 𑀚𑀸𑀢𑀸𑀦 𑀫𑀘𑁆𑀘𑀸𑀦𑀁,_  
_𑀦𑀺𑀘𑁆𑀘 𑀫𑀭𑀡𑀢𑁄 𑀪𑀬𑀁𑁇_  


(89.)

2201. _𑀲𑀸𑀬𑀫𑁂𑀓𑁂 𑀦 𑀤𑀺𑀲𑁆𑀲𑀦𑁆𑀢𑀺,_  
_𑀧𑀸𑀢𑁄 𑀤𑀺𑀝𑁆𑀞𑀸 𑀩𑀳𑀼𑀚𑁆𑀚𑀦𑀸;_  
_𑀧𑀸𑀢𑁄 𑀏𑀓𑁂 𑀦 𑀤𑀺𑀲𑁆𑀲𑀦𑁆𑀢𑀺,_  
_𑀲𑀸𑀬𑀁 𑀤𑀺𑀝𑁆𑀞𑀸 𑀩𑀳𑀼𑀚𑁆𑀚𑀦𑀸𑁇_  


(90.)

2202. _𑀧𑀭𑀺𑀤𑁂𑀯𑀬𑀫𑀸𑀦𑁄 𑀘𑁂,_  
_𑀓𑀺𑀜𑁆𑀘𑀺𑀤𑀢𑁆𑀣𑀁 𑀉𑀤𑀩𑁆𑀩𑀳𑁂;_  
_𑀲𑀫𑁆𑀫𑀽𑀍𑀳𑁄 𑀳𑀺𑀁𑀲𑀫𑀢𑁆𑀢𑀸𑀦𑀁,_  
_𑀓𑀬𑀺𑀭𑀸 𑀢𑀁 𑀯𑀺𑀘𑀓𑁆𑀔𑀡𑁄𑁇_  


(91.)

2203. _𑀓𑀺𑀲𑁄 𑀯𑀺𑀯𑀡𑁆𑀡𑁄 𑀪𑀯𑀢𑀺,_  
_𑀳𑀺𑀁𑀲𑀫𑀢𑁆𑀢𑀸𑀦𑀫𑀢𑁆𑀢𑀦𑁄;_  
_𑀦 𑀢𑁂𑀦 𑀧𑁂𑀢𑀸 𑀧𑀸𑀮𑁂𑀦𑁆𑀢𑀺,_  
_𑀦𑀺𑀭𑀢𑁆𑀣𑀸 𑀧𑀭𑀺𑀤𑁂𑀯𑀦𑀸𑁇_  


(92.)

2204. _𑀬𑀣𑀸 𑀲𑀭𑀡𑀫𑀸𑀤𑀺𑀢𑁆𑀢𑀁,_  
_𑀯𑀸𑀭𑀺𑀦𑀸 𑀧𑀭𑀺𑀦𑀺𑀩𑁆𑀩𑀬𑁂;_  
_𑀏𑀯𑀫𑁆𑀧𑀺 𑀥𑀻𑀭𑁄 𑀲𑀼𑀢𑀯𑀸,_  
_𑀫𑁂𑀥𑀸𑀯𑀻 𑀧𑀡𑁆𑀟𑀺𑀢𑁄 𑀦𑀭𑁄;_  
_𑀔𑀺𑀧𑁆𑀧𑀫𑀼𑀧𑁆𑀧𑀢𑀺𑀢𑀁 𑀲𑁄𑀓𑀁,_  
_𑀯𑀸𑀢𑁄 𑀢𑀽𑀮𑀁𑀯 𑀥𑀁𑀲𑀬𑁂𑁇_  


(93.)

2205. _𑀫𑀘𑁆𑀘𑁄 𑀏𑀓𑁄𑀯 𑀅𑀘𑁆𑀘𑁂𑀢𑀺,_  
_𑀏𑀓𑁄𑀯 𑀚𑀸𑀬𑀢𑁂 𑀓𑀼𑀮𑁂;_  
_𑀲𑀁𑀬𑁄𑀕𑀧𑀭𑀫𑀸 𑀢𑁆𑀯𑁂𑀯,_  
_𑀲𑀫𑁆𑀪𑁄𑀕𑀸 𑀲𑀩𑁆𑀩𑀧𑀸𑀡𑀺𑀦𑀁𑁇_  


(94.)

2206. _𑀢𑀲𑁆𑀫𑀸 𑀳𑀺 𑀥𑀻𑀭𑀲𑁆𑀲 𑀩𑀳𑀼𑀲𑁆𑀲𑀼𑀢𑀲𑁆𑀲,_  
_𑀲𑀫𑁆𑀧𑀲𑁆𑀲𑀢𑁄 𑀮𑁄𑀓𑀫𑀺𑀫𑀁 𑀧𑀭𑀜𑁆𑀘;_  
_𑀅𑀜𑁆𑀜𑀸𑀬 𑀥𑀫𑁆𑀫𑀁 𑀳𑀤𑀬𑀁 𑀫𑀦𑀜𑁆𑀘,_  
_𑀲𑁄𑀓𑀸 𑀫𑀳𑀦𑁆𑀢𑀸𑀧𑀺 𑀦 𑀢𑀸𑀧𑀬𑀦𑁆𑀢𑀺𑁇_  


(95.)

2207. _𑀲𑁄𑀳𑀁 𑀤𑀲𑁆𑀲𑀜𑁆𑀘 𑀪𑁄𑀓𑁆𑀔𑀜𑁆𑀘,_  
_𑀪𑀭𑀺𑀲𑁆𑀲𑀸𑀫𑀺 𑀘 𑀜𑀸𑀢𑀓𑁂;_  
_𑀲𑁂𑀲𑀜𑁆𑀘 𑀧𑀸𑀮𑀬𑀺𑀲𑁆𑀲𑀸𑀫𑀺,_  
_𑀓𑀺𑀘𑁆𑀘𑀫𑁂𑀢𑀁 𑀯𑀺𑀚𑀸𑀦𑀢𑁄𑁇_  


(96.)

2208. _𑀤𑀲 𑀯𑀲𑁆𑀲𑀲𑀳𑀲𑁆𑀲𑀸𑀦𑀺,_  
_𑀲𑀝𑁆𑀞𑀺 𑀯𑀲𑁆𑀲𑀲𑀢𑀸𑀦𑀺 𑀘;_  
_𑀓𑀫𑁆𑀩𑀼𑀕𑀻𑀯𑁄 𑀫𑀳𑀸𑀩𑀸𑀳𑀼,_  
_𑀭𑀸𑀫𑁄 𑀭𑀚𑁆𑀚𑀫𑀓𑀸𑀭𑀬𑀻”𑀢𑀺𑁇_  


---

2209. 𑀤𑀲𑀭𑀣𑀚𑀸𑀢𑀓𑀁 𑀲𑀢𑁆𑀢𑀫𑀁𑁇



[Go to previous page (11.1.6 Yudhañcayajātaka)](/tipitaka/22J/11/11.1/11.1.6.md) / [Go to parent page (11.1 Mātuposakavagga)](/tipitaka/22J/11/11.1.md) / [Go to next page (11.1.8 Saṃvarajātaka)](/tipitaka/22J/11/11.1/11.1.8.md)


