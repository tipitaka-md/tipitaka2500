
[Home](/) / [22J Jātakapāḷi](../../../22J.md) / [11 Ekādasakanipāta](../../11.md) / [11.1 Mātuposakavagga](../11.1.md)

# 11.1.7 Dasarathajātaka

* Ekādasakanipāta

* Mātuposakavagga

* Dasarathajātaka

(84.)

2196\. _“Etha lakkhaṇa sītā ca,_  
_ubho otarathodakaṃ;_  
_Evāyaṃ bharato āha,_  
_‘rājā dasaratho mato’”._  


(85.)

2197\. _“Kena rāmappabhāvena,_  
_socitabbaṃ na socasi;_  
_Pitaraṃ kālakataṃ sutvā,_  
_na taṃ pasahate dukhaṃ”._  


(86.)

2198\. _“Yaṃ na sakkā nipāletuṃ,_  
_posena lapataṃ bahuṃ;_  
_Sa kissa viññū medhāvī,_  
_attānamupatāpaye._  


(87.)

2199\. _Daharā ca hi vuddhā ca,_  
_ye bālā ye ca paṇḍitā;_  
_Aḍḍhā ceva daliddā ca,_  
_sabbe maccuparāyaṇā._  


(88.)

2200\. _Phalānamiva pakkānaṃ,_  
_niccaṃ patanato bhayaṃ;_  
_Evaṃ jātāna maccānaṃ,_  
_nicca maraṇato bhayaṃ._  


(89.)

2201\. _Sāyameke na dissanti,_  
_pāto diṭṭhā bahujjanā;_  
_Pāto eke na dissanti,_  
_sāyaṃ diṭṭhā bahujjanā._  


(90.)

2202\. _Paridevayamāno ce,_  
_kiñcidatthaṃ udabbahe;_  
_Sammūḷho hiṃsamattānaṃ,_  
_kayirā taṃ vicakkhaṇo._  


(91.)

2203\. _Kiso vivaṇṇo bhavati,_  
_hiṃsamattānamattano;_  
_Na tena petā pālenti,_  
_niratthā paridevanā._  


(92.)

2204\. _Yathā saraṇamādittaṃ,_  
_vārinā parinibbaye;_  
_Evampi dhīro sutavā,_  
_medhāvī paṇḍito naro;_  
_Khippamuppatitaṃ sokaṃ,_  
_vāto tūlaṃva dhaṃsaye._  


(93.)

2205\. _Macco ekova acceti,_  
_ekova jāyate kule;_  
_Saṃyogaparamā tveva,_  
_sambhogā sabbapāṇinaṃ._  


(94.)

2206\. _Tasmā hi dhīrassa bahussutassa,_  
_Sampassato lokamimaṃ parañca;_  
_Aññāya dhammaṃ hadayaṃ manañca,_  
_Sokā mahantāpi na tāpayanti._  


(95.)

2207\. _Sohaṃ dassañca bhokkhañca,_  
_bharissāmi ca ñātake;_  
_Sesañca pālayissāmi,_  
_kiccametaṃ vijānato._  


(96.)

2208\. _Dasa vassasahassāni,_  
_saṭṭhi vassasatāni ca;_  
_Kambugīvo mahābāhu,_  
_rāmo rajjamakārayī”ti._  


---

2209\. Dasarathajātakaṃ sattamaṃ.



[Go to previous page (11.1.6 Yudhañcayajātaka)](11.1.6.md) / [Go to parent page (11.1 Mātuposakavagga)](../11.1.md) / [Go to next page (11.1.8 Saṃvarajātaka)](11.1.8.md)


