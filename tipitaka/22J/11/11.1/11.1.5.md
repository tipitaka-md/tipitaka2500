---
title: 11.1.5 Pānīyajātaka
path: /tipitaka/22J/11/11.1/11.1.5
ref: 269352
breadcrumbs:
  - name: Home
    link: /
  - name: 22J Jātakapāḷi
    link: /tipitaka/22J
  - name: 11 Ekādasakanipāta
    link: /tipitaka/22J/11
  - name: 11.1 Mātuposakavagga
    link: /tipitaka/22J/11/11.1
prevL: /tipitaka/22J/11/11.1/11.1.4
upL: /tipitaka/22J/11/11.1
nextL: /tipitaka/22J/11/11.1/11.1.6
---

# 11.1.5 Pānīyajātaka

### Ekādasakanipāta

### Mātuposakavagga

### Pānīyajātaka

(59.)

2169. _“Mitto mittassa pānīyaṃ,_  
_adinnaṃ paribhuñjisaṃ;_  
_Tena pacchā vijigucchiṃ,_  
_taṃ pāpaṃ pakataṃ mayā;_  
_Mā puna akaraṃ pāpaṃ,_  
_tasmā pabbajito ahaṃ._  


(60.)

2170. _Paradārañca disvāna,_  
_chando me udapajjatha;_  
_Tena pacchā vijigucchiṃ,_  
_taṃ pāpaṃ pakataṃ mayā;_  
_Mā puna akaraṃ pāpaṃ,_  
_tasmā pabbajito ahaṃ._  


(61.)

2171. _Pitaraṃ me mahārāja,_  
_corā agaṇhu kānane;_  
_Tesāhaṃ pucchito jānaṃ,_  
_aññathā naṃ viyākariṃ._  


(62.)

2172. _Tena pacchā vijigucchiṃ,_  
_taṃ pāpaṃ pakataṃ mayā;_  
_Mā puna akaraṃ pāpaṃ,_  
_tasmā pabbajito ahaṃ._  


(63.)

2173. _Pāṇātipātamakaruṃ,_  
_somayāge upaṭṭhite;_  
_Tesāhaṃ samanuññāsiṃ._  


(64.)

2174. _Tena pacchā vijigucchiṃ,_  
_taṃ pāpaṃ pakataṃ mayā;_  
_Mā puna akaraṃ pāpaṃ,_  
_tasmā pabbajito ahaṃ._  


(65.)

2175. _Surāmerayamādhukā,_  
_ye janā paṭhamāsu no;_  
_Bahūnaṃ te anatthāya,_  
_majjapānamakappayuṃ;_  
_Tesāhaṃ samanuññāsiṃ._  


(66.)

2176. _Tena pacchā vijigucchiṃ,_  
_taṃ pāpaṃ pakataṃ mayā;_  
_Mā puna akaraṃ pāpaṃ,_  
_tasmā pabbajito ahaṃ”._  


(67.)

2177. _“Dhiratthu subahū kāme,_  
_duggandhe bahukaṇṭake;_  
_Ye ahaṃ paṭisevanto,_  
_nālabhiṃ tādisaṃ sukhaṃ”._  


(68.)

2178. _“Mahassādā sukhā kāmā,_  
_Natthi kāmā paraṃ sukhaṃ;_  
_Ye kāme paṭisevanti,_  
_Saggaṃ te upapajjare”._  


(69.)

2179. _“Appassādā dukhā kāmā,_  
_natthi kāmā paraṃ dukhaṃ;_  
_Ye kāme paṭisevanti,_  
_nirayaṃ te upapajjare._  


(70.)

2180. _Asī yathā sunisito,_  
_nettiṃsova supāyiko;_  
_Sattīva urasi khittā,_  
_kāmā dukkhatarā tato._  


(71.)

2181. _Aṅgārānaṃva jalitaṃ,_  
_kāsuṃ sādhikaporisaṃ;_  
_Phālaṃva divasantattaṃ,_  
_kāmā dukkhatarā tato._  


(72.)

2182. _Visaṃ yathā halāhalaṃ,_  
_telaṃ pakkuthitaṃ yathā;_  
_Tambaloha vilīnaṃva,_  
_kāmā dukkhatarā tato”ti._  


===

2183. Pānīyajātakaṃ pañcamaṃ.




