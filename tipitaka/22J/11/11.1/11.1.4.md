
[Home](/) / [22J Jātakapāḷi](../../../22J.md) / [11 Ekādasakanipāta](../../11.md) / [11.1 Mātuposakavagga](../11.1.md)

# 𑁧𑁧𑁇𑁧𑁇𑁪 𑀉𑀤𑀬𑀚𑀸𑀢𑀓

### 𑀏𑀓𑀸𑀤𑀲𑀓𑀦𑀺𑀧𑀸𑀢

### 𑀫𑀸𑀢𑀼𑀧𑁄𑀲𑀓𑀯𑀕𑁆𑀕

### 𑀉𑀤𑀬𑀚𑀸𑀢𑀓

(37.)

2146\. _“𑀏𑀓𑀸 𑀦𑀺𑀲𑀺𑀦𑁆𑀦𑀸 𑀲𑀼𑀘𑀺 𑀲𑀜𑁆𑀜𑀢𑀽𑀭𑀽,_  
_𑀧𑀸𑀲𑀸𑀤𑀫𑀸𑀭𑀼𑀬𑁆𑀳 𑀅𑀦𑀺𑀦𑁆𑀤𑀺𑀢𑀗𑁆𑀕𑀻;_  
_𑀬𑀸𑀘𑀸𑀫𑀺 𑀢𑀁 𑀓𑀺𑀦𑁆𑀦𑀭𑀦𑁂𑀢𑁆𑀢𑀘𑀓𑁆𑀔𑀼,_  
_𑀇𑀫𑁂𑀓𑀭𑀢𑁆𑀢𑀺𑀁 𑀉𑀪𑀬𑁄 𑀯𑀲𑁂𑀫”𑁇_  


(38.)

2147\. _“𑀑𑀓𑀺𑀡𑁆𑀡𑀦𑁆𑀢𑀭𑀧𑀭𑀺𑀔𑀁,_  
_𑀤𑀍𑀳𑀫𑀝𑁆𑀝𑀸𑀮𑀓𑁄𑀝𑁆𑀞𑀓𑀁;_  
_𑀭𑀓𑁆𑀔𑀺𑀢𑀁 𑀔𑀕𑁆𑀕𑀳𑀢𑁆𑀣𑁂𑀳𑀺,_  
_𑀤𑀼𑀧𑁆𑀧𑀯𑁂𑀲𑀫𑀺𑀤𑀁 𑀧𑀼𑀭𑀁𑁇_  


(39.)

2148\. _𑀤𑀳𑀭𑀲𑁆𑀲 𑀬𑀼𑀯𑀺𑀦𑁄 𑀘𑀸𑀧𑀺,_  
_𑀆𑀕𑀫𑁄 𑀘 𑀦 𑀯𑀺𑀚𑁆𑀚𑀢𑀺;_  
_𑀅𑀣 𑀓𑁂𑀦 𑀦𑀼 𑀯𑀡𑁆𑀡𑁂𑀦,_  
_𑀲𑀗𑁆𑀕𑀫𑀁 𑀇𑀘𑁆𑀙𑀲𑁂 𑀫𑀬𑀸”𑁇_  


(40.)

2149\. _“𑀬𑀓𑁆𑀔𑁄𑀳𑀫𑀲𑁆𑀫𑀺 𑀓𑀮𑁆𑀬𑀸𑀡𑀺,_  
_𑀆𑀕𑀢𑁄𑀲𑁆𑀫𑀺 𑀢𑀯𑀦𑁆𑀢𑀺𑀓𑁂;_  
_𑀢𑁆𑀯𑀁 𑀫𑀁 𑀦𑀦𑁆𑀤𑀬 𑀪𑀤𑁆𑀤𑀦𑁆𑀢𑁂,_  
_𑀧𑀼𑀡𑁆𑀡𑀓𑀁𑀲𑀁 𑀤𑀤𑀸𑀫𑀺 𑀢𑁂”𑁇_  


(41.)

2150\. _“𑀤𑁂𑀯𑀁 𑀯 𑀬𑀓𑁆𑀔𑀁 𑀅𑀣 𑀯𑀸 𑀫𑀦𑀼𑀲𑁆𑀲𑀁,_  
_𑀦 𑀧𑀢𑁆𑀣𑀬𑁂 𑀉𑀤𑀬𑀫𑀢𑀺𑀘𑁆𑀘 𑀅𑀜𑁆𑀜𑀁;_  
_𑀕𑀘𑁆𑀙𑁂𑀯 𑀢𑁆𑀯𑀁 𑀬𑀓𑁆𑀔 𑀫𑀳𑀸𑀦𑀼𑀪𑀸𑀯,_  
_𑀫𑀸 𑀘𑀲𑁆𑀲𑀼 𑀕𑀦𑁆𑀢𑁆𑀯𑀸 𑀧𑀼𑀦𑀭𑀸𑀯𑀚𑀺𑀢𑁆𑀣”𑁇_  


(42.)

2151\. _“𑀬𑀸 𑀲𑀸 𑀭𑀢𑀺 𑀉𑀢𑁆𑀢𑀫𑀸 𑀓𑀸𑀫𑀪𑁄𑀕𑀺𑀦𑀁,_  
_𑀬𑀁 𑀳𑁂𑀢𑀼 𑀲𑀢𑁆𑀢𑀸 𑀯𑀺𑀲𑀫𑀁 𑀘𑀭𑀦𑁆𑀢𑀺;_  
_𑀫𑀸 𑀢𑀁 𑀭𑀢𑀺𑀁 𑀚𑀻𑀬𑀺 𑀢𑀼𑀯𑀁 𑀲𑀼𑀘𑀺𑀫𑁆𑀳𑀺𑀢𑁂,_  
_𑀤𑀤𑀸𑀫𑀺 𑀢𑁂 𑀭𑀽𑀧𑀺𑀬𑀁 𑀓𑀁𑀲𑀧𑀽𑀭𑀁”𑁇_  


(43.)

2152\. _“𑀦𑀸𑀭𑀺𑀁 𑀦𑀭𑁄 𑀦𑀺𑀚𑁆𑀛𑀧𑀬𑀁 𑀥𑀦𑁂𑀦,_  
_𑀉𑀓𑁆𑀓𑀁𑀲𑀢𑀻 𑀬𑀢𑁆𑀣 𑀓𑀭𑁄𑀢𑀺 𑀙𑀦𑁆𑀤𑀁;_  
_𑀯𑀺𑀧𑀘𑁆𑀘𑀦𑀻𑀓𑁄 𑀢𑀯 𑀤𑁂𑀯𑀥𑀫𑁆𑀫𑁄,_  
_𑀧𑀘𑁆𑀘𑀓𑁆𑀔𑀢𑁄 𑀣𑁄𑀓𑀢𑀭𑁂𑀦 𑀏𑀲𑀺”𑁇_  


(44.)

2153\. _“𑀆𑀬𑀼 𑀘 𑀯𑀡𑁆𑀡𑁄 𑀘 𑀫𑀦𑀼𑀲𑁆𑀲𑀮𑁄𑀓𑁂,_  
_𑀦𑀺𑀳𑀻𑀬𑀢𑀺 𑀫𑀦𑀼𑀚𑀸𑀦𑀁 𑀲𑀼𑀕𑀢𑁆𑀢𑁂;_  
_𑀢𑁂𑀦𑁂𑀯 𑀯𑀡𑁆𑀡𑁂𑀦 𑀥𑀦𑀫𑁆𑀧𑀺 𑀢𑀼𑀬𑁆𑀳𑀁,_  
_𑀦𑀺𑀳𑀻𑀬𑀢𑀺 𑀚𑀺𑀡𑁆𑀡𑀢𑀭𑀸𑀲𑀺 𑀅𑀚𑁆𑀚𑁇_  


(45.)

2154\. _𑀏𑀯𑀁 𑀫𑁂 𑀧𑁂𑀓𑁆𑀔𑀫𑀸𑀦𑀲𑁆𑀲,_  
_𑀭𑀸𑀚𑀧𑀼𑀢𑁆𑀢𑀺 𑀬𑀲𑀲𑁆𑀲𑀺𑀦𑀺;_  
_𑀳𑀸𑀬𑀢𑁂𑀯 𑀢𑀯 𑀯𑀡𑁆𑀡𑁄,_  
_𑀅𑀳𑁄𑀭𑀢𑁆𑀢𑀸𑀦𑀫𑀘𑁆𑀘𑀬𑁂”𑁇_  


(46.)

2155\. _“𑀇𑀫𑀺𑀦𑀸𑀯 𑀢𑁆𑀯𑀁 𑀯𑀬𑀲𑀸,_  
_𑀭𑀸𑀚𑀧𑀼𑀢𑁆𑀢𑀺 𑀲𑀼𑀫𑁂𑀥𑀲𑁂;_  
_𑀩𑁆𑀭𑀳𑁆𑀫𑀘𑀭𑀺𑀬𑀁 𑀘𑀭𑁂𑀬𑁆𑀬𑀸𑀲𑀺,_  
_𑀪𑀺𑀬𑁆𑀬𑁄 𑀯𑀡𑁆𑀡𑀯𑀢𑀻 𑀲𑀺𑀬𑀸”𑁇_  


(47.)

2156\. _“𑀤𑁂𑀯𑀸 𑀦 𑀚𑀻𑀭𑀦𑁆𑀢𑀺 𑀬𑀣𑀸 𑀫𑀦𑀼𑀲𑁆𑀲𑀸,_  
_𑀕𑀢𑁆𑀢𑁂𑀲𑀼 𑀢𑁂𑀲𑀁 𑀯𑀮𑀺𑀬𑁄 𑀦 𑀳𑁄𑀦𑁆𑀢𑀺;_  
_𑀧𑀼𑀘𑁆𑀙𑀸𑀫𑀺 𑀢𑀁 𑀬𑀓𑁆𑀔 𑀫𑀳𑀸𑀦𑀼𑀪𑀸𑀯,_  
_𑀓𑀣𑀁 𑀦𑀼 𑀤𑁂𑀯𑀸𑀦 𑀲𑀭𑀻𑀭𑀤𑁂𑀳𑁄”𑁇_  


(48.)

2157\. _“𑀤𑁂𑀯𑀸 𑀦 𑀚𑀻𑀭𑀦𑁆𑀢𑀺 𑀬𑀣𑀸 𑀫𑀦𑀼𑀲𑁆𑀲𑀸,_  
_𑀕𑀢𑁆𑀢𑁂𑀲𑀼 𑀢𑁂𑀲𑀁 𑀯𑀮𑀺𑀬𑁄 𑀦 𑀳𑁄𑀦𑁆𑀢𑀺;_  
_𑀲𑀼𑀯𑁂 𑀲𑀼𑀯𑁂 𑀪𑀺𑀬𑁆𑀬𑀢𑀭𑁄𑀯 𑀢𑁂𑀲𑀁,_  
_𑀤𑀺𑀩𑁆𑀩𑁄 𑀘 𑀯𑀡𑁆𑀡𑁄 𑀯𑀺𑀧𑀼𑀮𑀸 𑀘 𑀪𑁄𑀕𑀸”𑁇_  


(49.)

2158\. _“𑀓𑀺𑀁𑀲𑀽𑀥 𑀪𑀻𑀢𑀸 𑀚𑀦𑀢𑀸 𑀅𑀦𑁂𑀓𑀸,_  
_𑀫𑀕𑁆𑀕𑁄 𑀘 𑀦𑁂𑀓𑀸𑀬𑀢𑀦𑀁 𑀧𑀯𑀼𑀢𑁆𑀢𑁄;_  
_𑀧𑀼𑀘𑁆𑀙𑀸𑀫𑀺 𑀢𑀁 𑀬𑀓𑁆𑀔 𑀫𑀳𑀸𑀦𑀼𑀪𑀸𑀯,_  
_𑀓𑀢𑁆𑀣𑀝𑁆𑀞𑀺𑀢𑁄 𑀧𑀭𑀮𑁄𑀓𑀁 𑀦 𑀪𑀸𑀬𑁂”𑁇_  


(50.)

2159\. _“𑀯𑀸𑀘𑀁 𑀫𑀦𑀜𑁆𑀘 𑀧𑀡𑀺𑀥𑀸𑀬 𑀲𑀫𑁆𑀫𑀸,_  
_𑀓𑀸𑀬𑁂𑀦 𑀧𑀸𑀧𑀸𑀦𑀺 𑀅𑀓𑀼𑀩𑁆𑀩𑀫𑀸𑀦𑁄;_  
_𑀩𑀳𑀼𑀦𑁆𑀦𑀧𑀸𑀦𑀁 𑀖𑀭𑀫𑀸𑀯𑀲𑀦𑁆𑀢𑁄,_  
_𑀲𑀤𑁆𑀥𑁄 𑀫𑀼𑀤𑀽 𑀲𑀁𑀯𑀺𑀪𑀸𑀕𑀻 𑀯𑀤𑀜𑁆𑀜𑀽;_  
_𑀲𑀗𑁆𑀕𑀸𑀳𑀓𑁄 𑀲𑀔𑀺𑀮𑁄 𑀲𑀡𑁆𑀳𑀯𑀸𑀘𑁄,_  
_𑀏𑀢𑁆𑀣𑀝𑁆𑀞𑀺𑀢𑁄 𑀧𑀭𑀮𑁄𑀓𑀁 𑀦 𑀪𑀸𑀬𑁂”𑁇_  


(51.)

2160\. _“𑀅𑀦𑀼𑀲𑀸𑀲𑀲𑀺 𑀫𑀁 𑀬𑀓𑁆𑀔,_  
_𑀬𑀣𑀸 𑀫𑀸𑀢𑀸 𑀬𑀣𑀸 𑀧𑀺𑀢𑀸;_  
_𑀉𑀍𑀆𑀭𑀯𑀡𑁆𑀡𑀁 𑀧𑀼𑀘𑁆𑀙𑀸𑀫𑀺,_  
_𑀓𑁄 𑀦𑀼 𑀢𑁆𑀯𑀫𑀲𑀺 𑀲𑀼𑀩𑁆𑀭𑀳𑀸”𑁇_  


(52.)

2161\. _“𑀉𑀤𑀬𑁄𑀳𑀫𑀲𑁆𑀫𑀺 𑀓𑀮𑁆𑀬𑀸𑀡𑀺,_  
_𑀲𑀗𑁆𑀕𑀭𑀢𑁆𑀢𑀸 𑀇𑀥𑀸𑀕𑀢𑁄;_  
_𑀆𑀫𑀦𑁆𑀢 𑀔𑁄 𑀢𑀁 𑀕𑀘𑁆𑀙𑀸𑀫𑀺,_  
_𑀫𑀼𑀢𑁆𑀢𑁄𑀲𑁆𑀫𑀺 𑀢𑀯 𑀲𑀗𑁆𑀕𑀭𑀸”𑁇_  


(53.)

2162\. _“𑀲𑀘𑁂 𑀔𑁄 𑀢𑁆𑀯𑀁 𑀉𑀤𑀬𑁄𑀲𑀺,_  
_𑀲𑀗𑁆𑀕𑀭𑀢𑁆𑀢𑀸 𑀇𑀥𑀸𑀕𑀢𑁄;_  
_𑀅𑀦𑀼𑀲𑀸𑀲 𑀫𑀁 𑀭𑀸𑀚𑀧𑀼𑀢𑁆𑀢,_  
_𑀬𑀣𑀸𑀲𑁆𑀲 𑀧𑀼𑀦 𑀲𑀗𑁆𑀕𑀫𑁄”𑁇_  


(54.)

2163\. _“𑀅𑀢𑀺𑀧𑀢𑀢𑀺 𑀯𑀬𑁄 𑀔𑀡𑁄 𑀢𑀣𑁂𑀯,_  
_𑀞𑀸𑀦𑀁 𑀦𑀢𑁆𑀣𑀺 𑀥𑀼𑀯𑀁 𑀘𑀯𑀦𑁆𑀢𑀺 𑀲𑀢𑁆𑀢𑀸;_  
_𑀧𑀭𑀺𑀚𑀺𑀬𑁆𑀬𑀢𑀺 𑀅𑀤𑁆𑀥𑀼𑀯𑀁 𑀲𑀭𑀻𑀭𑀁,_  
_𑀉𑀤𑀬𑁂 𑀫𑀸 𑀧𑀫𑀸𑀤 𑀘𑀭𑀲𑁆𑀲𑀼 𑀥𑀫𑁆𑀫𑀁𑁇_  


(55.)

2164\. _𑀓𑀲𑀺𑀡𑀸 𑀧𑀣𑀯𑀻 𑀥𑀦𑀲𑁆𑀲 𑀧𑀽𑀭𑀸,_  
_𑀏𑀓𑀲𑁆𑀲𑁂𑀯 𑀲𑀺𑀬𑀸 𑀅𑀦𑀜𑁆𑀜𑀥𑁂𑀬𑁆𑀬𑀸;_  
_𑀢𑀜𑁆𑀘𑀸𑀧𑀺 𑀚𑀳𑀢𑀺 𑀅𑀯𑀻𑀢𑀭𑀸𑀕𑁄,_  
_𑀉𑀤𑀬𑁂 𑀫𑀸 𑀧𑀫𑀸𑀤 𑀘𑀭𑀲𑁆𑀲𑀼 𑀥𑀫𑁆𑀫𑀁𑁇_  


(56.)

2165\. _𑀫𑀸𑀢𑀸 𑀘 𑀧𑀺𑀢𑀸 𑀘 𑀪𑀸𑀢𑀭𑁄 𑀘,_  
_𑀪𑀭𑀺𑀬𑀸 𑀬𑀸𑀧𑀺 𑀥𑀦𑁂𑀦 𑀳𑁄𑀢𑀺 𑀓𑀻𑀢𑀸;_  
_𑀢𑁂 𑀘𑀸𑀧𑀺 𑀚𑀳𑀦𑁆𑀢𑀺 𑀅𑀜𑁆𑀜𑀫𑀜𑁆𑀜𑀁,_  
_𑀉𑀤𑀬𑁂 𑀫𑀸 𑀧𑀫𑀸𑀤 𑀘𑀭𑀲𑁆𑀲𑀼 𑀥𑀫𑁆𑀫𑀁𑁇_  


(57.)

2166\. _𑀓𑀸𑀬𑁄 𑀧𑀭𑀪𑁄𑀚𑀦𑀦𑁆𑀢𑀺 𑀜𑀢𑁆𑀯𑀸,_  
_𑀲𑀁𑀲𑀸𑀭𑁂 𑀲𑀼𑀕𑀢𑀺𑀜𑁆𑀘 𑀤𑀼𑀕𑁆𑀕𑀢𑀺𑀜𑁆𑀘;_  
_𑀇𑀢𑁆𑀢𑀭𑀯𑀸𑀲𑁄𑀢𑀺 𑀚𑀸𑀦𑀺𑀬𑀸𑀦,_  
_𑀉𑀤𑀬𑁂 𑀫𑀸 𑀧𑀫𑀸𑀤 𑀘𑀭𑀲𑁆𑀲𑀼 𑀥𑀫𑁆𑀫𑀁”𑁇_  


(58.)

2167\. _“𑀲𑀸𑀥𑀼 𑀪𑀸𑀲𑀢𑀺𑀬𑀁 𑀬𑀓𑁆𑀔𑁄,_  
_𑀅𑀧𑁆𑀧𑀁 𑀫𑀘𑁆𑀘𑀸𑀦 𑀚𑀻𑀯𑀺𑀢𑀁;_  
_𑀓𑀲𑀺𑀭𑀜𑁆𑀘 𑀧𑀭𑀺𑀢𑁆𑀢𑀜𑁆𑀘,_  
_𑀢𑀜𑁆𑀘 𑀤𑀼𑀓𑁆𑀔𑁂𑀦 𑀲𑀁𑀬𑀼𑀢𑀁;_  
_𑀲𑀸𑀳𑀁 𑀏𑀓𑀸 𑀧𑀩𑁆𑀩𑀚𑀺𑀲𑁆𑀲𑀸𑀫𑀺,_  
_𑀳𑀺𑀢𑁆𑀯𑀸 𑀓𑀸𑀲𑀺𑀁 𑀲𑀼𑀭𑀼𑀦𑁆𑀥𑀦𑀦𑁆”𑀢𑀺𑁇_  


---

2168\. 𑀉𑀤𑀬𑀚𑀸𑀢𑀓𑀁 𑀘𑀢𑀼𑀢𑁆𑀣𑀁𑁇



[Go to previous page (11.1.3 Dhammadevaputtajātaka)](11.1.3.md) / [Go to parent page (11.1 Mātuposakavagga)](../11.1.md) / [Go to next page (11.1.5 Pānīyajātaka)](11.1.5.md)


