
[Home](/) / [22J Jātakapāḷi](../../../22J.md) / [11 Ekādasakanipāta](../../11.md) / [11.1 Mātuposakavagga](../11.1.md)

# 11.1.4 Udayajātaka

* Ekādasakanipāta

* Mātuposakavagga

* Udayajātaka

(37.)

2146\. _“Ekā nisinnā suci saññatūrū,_  
_Pāsādamāruyha aninditaṅgī;_  
_Yācāmi taṃ kinnaranettacakkhu,_  
_Imekarattiṃ ubhayo vasema”._  


(38.)

2147\. _“Okiṇṇantaraparikhaṃ,_  
_daḷhamaṭṭālakoṭṭhakaṃ;_  
_Rakkhitaṃ khaggahatthehi,_  
_duppavesamidaṃ puraṃ._  


(39.)

2148\. _Daharassa yuvino cāpi,_  
_āgamo ca na vijjati;_  
_Atha kena nu vaṇṇena,_  
_saṅgamaṃ icchase mayā”._  


(40.)

2149\. _“Yakkhohamasmi kalyāṇi,_  
_Āgatosmi tavantike;_  
_Tvaṃ maṃ nandaya bhaddante,_  
_Puṇṇakaṃsaṃ dadāmi te”._  


(41.)

2150\. _“Devaṃ va yakkhaṃ atha vā manussaṃ,_  
_Na patthaye udayamaticca aññaṃ;_  
_Gaccheva tvaṃ yakkha mahānubhāva,_  
_Mā cassu gantvā punarāvajittha”._  


(42.)

2151\. _“Yā sā rati uttamā kāmabhoginaṃ,_  
_Yaṃ hetu sattā visamaṃ caranti;_  
_Mā taṃ ratiṃ jīyi tuvaṃ sucimhite,_  
_Dadāmi te rūpiyaṃ kaṃsapūraṃ”._  


(43.)

2152\. _“Nāriṃ naro nijjhapayaṃ dhanena,_  
_Ukkaṃsatī yattha karoti chandaṃ;_  
_Vipaccanīko tava devadhammo,_  
_Paccakkhato thokatarena esi”._  


(44.)

2153\. _“Āyu ca vaṇṇo ca manussaloke,_  
_Nihīyati manujānaṃ sugatte;_  
_Teneva vaṇṇena dhanampi tuyhaṃ,_  
_Nihīyati jiṇṇatarāsi ajja._  


(45.)

2154\. _Evaṃ me pekkhamānassa,_  
_rājaputti yasassini;_  
_Hāyateva tava vaṇṇo,_  
_ahorattānamaccaye”._  


(46.)

2155\. _“Imināva tvaṃ vayasā,_  
_rājaputti sumedhase;_  
_Brahmacariyaṃ careyyāsi,_  
_bhiyyo vaṇṇavatī siyā”._  


(47.)

2156\. _“Devā na jīranti yathā manussā,_  
_Gattesu tesaṃ valiyo na honti;_  
_Pucchāmi taṃ yakkha mahānubhāva,_  
_Kathaṃ nu devāna sarīradeho”._  


(48.)

2157\. _“Devā na jīranti yathā manussā,_  
_Gattesu tesaṃ valiyo na honti;_  
_Suve suve bhiyyatarova tesaṃ,_  
_Dibbo ca vaṇṇo vipulā ca bhogā”._  


(49.)

2158\. _“Kiṃsūdha bhītā janatā anekā,_  
_Maggo ca nekāyatanaṃ pavutto;_  
_Pucchāmi taṃ yakkha mahānubhāva,_  
_Katthaṭṭhito paralokaṃ na bhāye”._  


(50.)

2159\. _“Vācaṃ manañca paṇidhāya sammā,_  
_Kāyena pāpāni akubbamāno;_  
_Bahunnapānaṃ gharamāvasanto,_  
_Saddho mudū saṃvibhāgī vadaññū;_  
_Saṅgāhako sakhilo saṇhavāco,_  
_Etthaṭṭhito paralokaṃ na bhāye”._  


(51.)

2160\. _“Anusāsasi maṃ yakkha,_  
_yathā mātā yathā pitā;_  
_Uḷāravaṇṇaṃ pucchāmi,_  
_ko nu tvamasi subrahā”._  


(52.)

2161\. _“Udayohamasmi kalyāṇi,_  
_saṅgarattā idhāgato;_  
_Āmanta kho taṃ gacchāmi,_  
_muttosmi tava saṅgarā”._  


(53.)

2162\. _“Sace kho tvaṃ udayosi,_  
_saṅgarattā idhāgato;_  
_Anusāsa maṃ rājaputta,_  
_yathāssa puna saṅgamo”._  


(54.)

2163\. _“Atipatati vayo khaṇo tatheva,_  
_Ṭhānaṃ natthi dhuvaṃ cavanti sattā;_  
_Parijiyyati addhuvaṃ sarīraṃ,_  
_Udaye mā pamāda carassu dhammaṃ._  


(55.)

2164\. _Kasiṇā pathavī dhanassa pūrā,_  
_Ekasseva siyā anaññadheyyā;_  
_Tañcāpi jahati avītarāgo,_  
_Udaye mā pamāda carassu dhammaṃ._  


(56.)

2165\. _Mātā ca pitā ca bhātaro ca,_  
_Bhariyā yāpi dhanena hoti kītā;_  
_Te cāpi jahanti aññamaññaṃ,_  
_Udaye mā pamāda carassu dhammaṃ._  


(57.)

2166\. _Kāyo parabhojananti ñatvā,_  
_Saṃsāre sugatiñca duggatiñca;_  
_Ittaravāsoti jāniyāna,_  
_Udaye mā pamāda carassu dhammaṃ”._  


(58.)

2167\. _“Sādhu bhāsatiyaṃ yakkho,_  
_appaṃ maccāna jīvitaṃ;_  
_Kasirañca parittañca,_  
_tañca dukkhena saṃyutaṃ;_  
_Sāhaṃ ekā pabbajissāmi,_  
_hitvā kāsiṃ surundhanan”ti._  


---

2168\. Udayajātakaṃ catutthaṃ.



[Go to previous page (11.1.3 Dhammadevaputtajātaka)](11.1.3.md) / [Go to parent page (11.1 Mātuposakavagga)](../11.1.md) / [Go to next page (11.1.5 Pānīyajātaka)](11.1.5.md)


