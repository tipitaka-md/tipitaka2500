
[Home](/) / [22J Jātakapāḷi](../../../22J.md) / [11 Ekādasakanipāta](../../11.md) / [11.1 Mātuposakavagga](../11.1.md)

# 𑁧𑁧𑁇𑁧𑁇𑁩 𑀥𑀫𑁆𑀫𑀤𑁂𑀯𑀧𑀼𑀢𑁆𑀢𑀚𑀸𑀢𑀓

* 𑀏𑀓𑀸𑀤𑀲𑀓𑀦𑀺𑀧𑀸𑀢

* 𑀫𑀸𑀢𑀼𑀧𑁄𑀲𑀓𑀯𑀕𑁆𑀕

* 𑀥𑀫𑁆𑀫𑀤𑁂𑀯𑀧𑀼𑀢𑁆𑀢𑀚𑀸𑀢𑀓

(26.)

2134\. _“𑀬𑀲𑁄𑀓𑀭𑁄 𑀧𑀼𑀜𑁆𑀜𑀓𑀭𑁄𑀳𑀫𑀲𑁆𑀫𑀺,_  
_𑀲𑀤𑀸𑀢𑁆𑀣𑀼𑀢𑁄 𑀲𑀫𑀡𑀩𑁆𑀭𑀸𑀳𑁆𑀫𑀡𑀸𑀦𑀁;_  
_𑀫𑀕𑁆𑀕𑀸𑀭𑀳𑁄 𑀤𑁂𑀯𑀫𑀦𑀼𑀲𑁆𑀲𑀧𑀽𑀚𑀺𑀢𑁄,_  
_𑀥𑀫𑁆𑀫𑁄 𑀅𑀳𑀁 𑀤𑁂𑀳𑀺 𑀅𑀥𑀫𑁆𑀫 𑀫𑀕𑁆𑀕𑀁”𑁇_  


(27.)

2135\. _“𑀅𑀥𑀫𑁆𑀫𑀬𑀸𑀦𑀁 𑀤𑀍𑀳𑀫𑀸𑀭𑀼𑀳𑀺𑀢𑁆𑀯𑀸,_  
_𑀅𑀲𑀦𑁆𑀢𑀲𑀦𑁆𑀢𑁄 𑀩𑀮𑀯𑀸𑀳𑀫𑀲𑁆𑀫𑀺;_  
_𑀲 𑀓𑀺𑀲𑁆𑀲 𑀳𑁂𑀢𑀼𑀫𑁆𑀳𑀺 𑀢𑀯𑀚𑁆𑀚 𑀤𑀚𑁆𑀚𑀁,_  
_𑀫𑀕𑁆𑀕𑀁 𑀅𑀳𑀁 𑀥𑀫𑁆𑀫 𑀅𑀤𑀺𑀦𑁆𑀦𑀧𑀼𑀩𑁆𑀩𑀁”𑁇_  


(28.)

2136\. _“𑀥𑀫𑁆𑀫𑁄 𑀳𑀯𑁂 𑀧𑀸𑀢𑀼𑀭𑀳𑁄𑀲𑀺 𑀧𑀼𑀩𑁆𑀩𑁂,_  
_𑀧𑀘𑁆𑀙𑀸 𑀅𑀥𑀫𑁆𑀫𑁄 𑀉𑀤𑀧𑀸𑀤𑀺 𑀮𑁄𑀓𑁂;_  
_𑀚𑁂𑀝𑁆𑀞𑁄 𑀘 𑀲𑁂𑀝𑁆𑀞𑁄 𑀘 𑀲𑀦𑀦𑁆𑀢𑀦𑁄 𑀘,_  
_𑀉𑀬𑁆𑀬𑀸𑀳𑀺 𑀚𑁂𑀝𑁆𑀞𑀲𑁆𑀲 𑀓𑀦𑀺𑀝𑁆𑀞 𑀫𑀕𑁆𑀕𑀸”𑁇_  


(29.)

2137\. _“𑀦 𑀬𑀸𑀘𑀦𑀸𑀬 𑀦𑀧𑀺 𑀧𑀸𑀢𑀺𑀭𑀽𑀧𑀸,_  
_𑀦 𑀅𑀭𑀳𑀢𑀸 𑀢𑁂𑀳𑀁 𑀤𑀤𑁂𑀬𑁆𑀬𑀁 𑀫𑀕𑁆𑀕𑀁;_  
_𑀬𑀼𑀤𑁆𑀥𑀜𑁆𑀘 𑀦𑁄 𑀳𑁄𑀢𑀼 𑀉𑀪𑀺𑀦𑁆𑀦𑀫𑀚𑁆𑀚,_  
_𑀬𑀼𑀤𑁆𑀥𑀫𑁆𑀳𑀺 𑀬𑁄 𑀚𑁂𑀲𑁆𑀲𑀢𑀺 𑀢𑀲𑁆𑀲 𑀫𑀕𑁆𑀕𑁄”𑁇_  


(30.)

2138\. _“𑀲𑀩𑁆𑀩𑀸 𑀤𑀺𑀲𑀸 𑀅𑀦𑀼𑀯𑀺𑀲𑀝𑁄𑀳𑀫𑀲𑁆𑀫𑀺,_  
_𑀫𑀳𑀩𑁆𑀩𑀮𑁄 𑀅𑀫𑀺𑀢𑀬𑀲𑁄 𑀅𑀢𑀼𑀮𑁆𑀬𑁄;_  
_𑀕𑀼𑀡𑁂𑀳𑀺 𑀲𑀩𑁆𑀩𑁂𑀳𑀺 𑀉𑀧𑁂𑀢𑀭𑀽𑀧𑁄,_  
_𑀥𑀫𑁆𑀫𑁄 𑀅𑀥𑀫𑁆𑀫 𑀢𑁆𑀯𑀁 𑀓𑀣𑀁 𑀯𑀺𑀚𑁂𑀲𑁆𑀲𑀲𑀺𑁇_  


(31.)

2139\. _𑀮𑁄𑀳𑁂𑀦 𑀯𑁂 𑀳𑀜𑁆𑀜𑀢𑀺 𑀚𑀸𑀢𑀭𑀽𑀧𑀁,_  
_𑀦 𑀚𑀸𑀢𑀭𑀽𑀧𑁂𑀦 𑀳𑀦𑀦𑁆𑀢𑀺 𑀮𑁄𑀳𑀁;_  
_𑀲𑀘𑁂 𑀅𑀥𑀫𑁆𑀫𑁄 𑀳𑀜𑁆𑀙𑀢𑀺 𑀥𑀫𑁆𑀫𑀫𑀚𑁆𑀚,_  
_𑀅𑀬𑁄 𑀲𑀼𑀯𑀡𑁆𑀡𑀁 𑀯𑀺𑀬 𑀤𑀲𑁆𑀲𑀦𑁂𑀬𑁆𑀬𑀁𑁇_  


(32.)

2140\. _𑀲𑀘𑁂 𑀢𑀼𑀯𑀁 𑀬𑀼𑀤𑁆𑀥𑀩𑀮𑁄 𑀅𑀥𑀫𑁆𑀫,_  
_𑀦 𑀢𑀼𑀬𑁆𑀳 𑀯𑀼𑀟𑁆𑀠𑀸 𑀘 𑀕𑀭𑀽 𑀘 𑀅𑀢𑁆𑀣𑀺;_  
_𑀫𑀕𑁆𑀕𑀜𑁆𑀘 𑀢𑁂 𑀤𑀫𑁆𑀫𑀺 𑀧𑀺𑀬𑀸𑀧𑁆𑀧𑀺𑀬𑁂𑀦,_  
_𑀯𑀸𑀘𑀸𑀤𑀼𑀭𑀼𑀢𑁆𑀢𑀸𑀦𑀺𑀧𑀺 𑀢𑁂 𑀔𑀫𑀸𑀫𑀺”𑁇_  


(33.)

2141\. _“𑀇𑀤𑀜𑁆𑀘 𑀲𑀼𑀢𑁆𑀯𑀸 𑀯𑀘𑀦𑀁 𑀅𑀥𑀫𑁆𑀫𑁄,_  
_𑀅𑀯𑀁𑀲𑀺𑀭𑁄 𑀧𑀢𑀺𑀢𑁄 𑀉𑀤𑁆𑀥𑀧𑀸𑀤𑁄;_  
_‘𑀬𑀼𑀤𑁆𑀥𑀢𑁆𑀣𑀺𑀓𑁄 𑀘𑁂 𑀦 𑀮𑀪𑀸𑀫𑀺 𑀬𑀼𑀤𑁆𑀥𑀁’,_  
_𑀏𑀢𑁆𑀢𑀸𑀯𑀢𑀸 𑀳𑁄𑀢𑀺 𑀳𑀢𑁄 𑀅𑀥𑀫𑁆𑀫𑁄𑁇_  


(34.)

2142\. _𑀔𑀦𑁆𑀢𑀻𑀩𑀮𑁄 𑀬𑀼𑀤𑁆𑀥𑀩𑀮𑀁 𑀯𑀺𑀚𑁂𑀢𑁆𑀯𑀸,_  
_𑀳𑀦𑁆𑀢𑁆𑀯𑀸 𑀅𑀥𑀫𑁆𑀫𑀁 𑀦𑀺𑀳𑀦𑀺𑀢𑁆𑀯 𑀪𑀽𑀫𑁆𑀬𑀸;_  
_𑀧𑀸𑀬𑀸𑀲𑀺 𑀯𑀺𑀢𑁆𑀢𑁄 𑀅𑀪𑀺𑀭𑀼𑀬𑁆𑀳 𑀲𑀦𑁆𑀤𑀦𑀁,_  
_𑀫𑀕𑁆𑀕𑁂𑀦𑁂𑀯 𑀅𑀢𑀺𑀩𑀮𑁄 𑀲𑀘𑁆𑀘𑀦𑀺𑀓𑁆𑀓𑀫𑁄𑁇_  


(35.)

2143\. _𑀫𑀸𑀢𑀸 𑀧𑀺𑀢𑀸 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 𑀘,_  
_𑀅𑀲𑀫𑁆𑀫𑀸𑀦𑀺𑀢𑀸 𑀬𑀲𑁆𑀲 𑀲𑀓𑁂 𑀅𑀕𑀸𑀭𑁂;_  
_𑀇𑀥𑁂𑀯 𑀦𑀺𑀓𑁆𑀔𑀺𑀧𑁆𑀧 𑀲𑀭𑀻𑀭𑀤𑁂𑀳𑀁,_  
_𑀓𑀸𑀬𑀲𑁆𑀲 𑀪𑁂𑀤𑀸 𑀦𑀺𑀭𑀬𑀁 𑀯𑀚𑀦𑁆𑀢𑀺 𑀢𑁂;_  
_𑀬𑀣𑀸 𑀅𑀥𑀫𑁆𑀫𑁄 𑀧𑀢𑀺𑀢𑁄 𑀅𑀯𑀁𑀲𑀺𑀭𑁄𑁇_  


(36.)

2144\. _𑀫𑀸𑀢𑀸 𑀧𑀺𑀢𑀸 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 𑀘,_  
_𑀲𑀼𑀲𑀫𑁆𑀫𑀸𑀦𑀺𑀢𑀸 𑀬𑀲𑁆𑀲 𑀲𑀓𑁂 𑀅𑀕𑀸𑀭𑁂;_  
_𑀇𑀥𑁂𑀯 𑀦𑀺𑀓𑁆𑀔𑀺𑀧𑁆𑀧 𑀲𑀭𑀻𑀭𑀤𑁂𑀳𑀁,_  
_𑀓𑀸𑀬𑀲𑁆𑀲 𑀪𑁂𑀤𑀸 𑀲𑀼𑀕𑀢𑀺𑀁 𑀯𑀚𑀦𑁆𑀢𑀺 𑀢𑁂;_  
_𑀬𑀣𑀸𑀧𑀺 𑀥𑀫𑁆𑀫𑁄 𑀅𑀪𑀺𑀭𑀼𑀬𑁆𑀳 𑀲𑀦𑁆𑀤𑀦𑀦𑁆”𑀢𑀺𑁇_  


---

2145\. 𑀥𑀫𑁆𑀫𑀤𑁂𑀯𑀧𑀼𑀢𑁆𑀢𑀚𑀸𑀢𑀓𑀁 𑀢𑀢𑀺𑀬𑀁𑁇



[Go to previous page (11.1.2 Juṇhajātaka)](11.1.2.md) / [Go to parent page (11.1 Mātuposakavagga)](../11.1.md) / [Go to next page (11.1.4 Udayajātaka)](11.1.4.md)


