---
title: 11.1.9 Suppārakajātaka
path: /tipitaka/22J/11/11.1/11.1.9
ref: 269356
breadcrumbs:
  - name: Home
    link: /
  - name: 22J Jātakapāḷi
    link: /tipitaka/22J
  - name: 11 Ekādasakanipāta
    link: /tipitaka/22J/11
  - name: 11.1 Mātuposakavagga
    link: /tipitaka/22J/11/11.1
prevL: /tipitaka/22J/11/11.1/11.1.8
upL: /tipitaka/22J/11/11.1
nextL: /tipitaka/22J/12
---

# 11.1.9 Suppārakajātaka

### Ekādasakanipāta

### Mātuposakavagga

### Suppārakajātaka

(108.)

2222. _“Ummujjanti nimujjanti,_  
_manussā khuranāsikā;_  
_Suppārakaṃ taṃ pucchāma,_  
_samuddo katamo ayaṃ”._  


(109.)

2223. _“Kurukacchā payātānaṃ,_  
_vāṇijānaṃ dhanesinaṃ;_  
_Nāvāya vippanaṭṭhāya,_  
_khuramālīti vuccati”._  


(110.)

2224. _“Yathā aggīva suriyova,_  
_samuddo paṭidissati;_  
_Suppārakaṃ taṃ pucchāma,_  
_samuddo katamo ayaṃ”._  


(111.)

2225. _“Kurukacchā payātānaṃ,_  
_vāṇijānaṃ dhanesinaṃ;_  
_Nāvāya vippanaṭṭhāya,_  
_aggimālīti vuccati”._  


(112.)

2226. _“Yathā dadhīva khīraṃva,_  
_samuddo paṭidissati;_  
_Suppārakaṃ taṃ pucchāma,_  
_samuddo katamo ayaṃ”._  


(113.)

2227. _“Kurukacchā payātānaṃ,_  
_vāṇijānaṃ dhanesinaṃ;_  
_Nāvāya vippanaṭṭhāya,_  
_dadhimālīti vuccati”._  


(114.)

2228. _“Yathā kusova sassova,_  
_samuddo paṭidissati;_  
_Suppārakaṃ taṃ pucchāma,_  
_samuddo katamo ayaṃ”._  


(115.)

2229. _“Kurukacchā payātānaṃ,_  
_vāṇijānaṃ dhanesinaṃ;_  
_Nāvāya vippanaṭṭhāya,_  
_kusamālīti vuccati”._  


(116.)

2230. _“Yathā naḷova veḷūva,_  
_samuddo paṭidissati;_  
_Suppārakaṃ taṃ pucchāma,_  
_samuddo katamo ayaṃ”._  


(117.)

2231. _“Kurukacchā payātānaṃ,_  
_vāṇijānaṃ dhanesinaṃ;_  
_Nāvāya vippanaṭṭhāya,_  
_naḷamālīti vuccati”._  


(118.)

2232. _“Mahabbhayo bhiṃsanako,_  
_saddo suyyatimānuso;_  
_Yathā sobbho papātova,_  
_samuddo paṭidissati;_  
_Suppārakaṃ taṃ pucchāma,_  
_samuddo katamo ayaṃ”._  


(119.)

2233. _“Kurukacchā payātānaṃ,_  
_vāṇijānaṃ dhanesinaṃ;_  
_Nāvāya vippanaṭṭhāya,_  
_baḷavāmukhīti vuccati._  


(120.)

2234. _Yato sarāmi attānaṃ,_  
_Yato pattosmi viññutaṃ;_  
_Nābhijānāmi sañcicca,_  
_Ekapāṇampi hiṃsitaṃ;_  
_Etena saccavajjena,_  
_Sotthiṃ nāvā nivattatū”ti. (1647)_  


===

2235. Suppārakajātakaṃ navamaṃ.



===

2236. Ekādasakanipātaṃ niṭṭhitaṃ.



===

2237. Tassuddānaṃ



2238. _Sirimātusuposakanāgavaro,_  
_Puna juṇhaka dhammamudayavaro;_  
_Atha pāni yudhañcayako ca dasa-_  
_Ratha saṃvara pāragatena navāti._  



