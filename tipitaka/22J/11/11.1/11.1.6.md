
[Home](/) / [22J Jātakapāḷi](/tipitaka/22J.md) / [11 Ekādasakanipāta](/tipitaka/22J/11.md) / [11.1 Mātuposakavagga](/tipitaka/22J/11/11.1.md)

# 𑁧𑁧𑁇𑁧𑁇𑁬 𑀬𑀼𑀥𑀜𑁆𑀘𑀬𑀚𑀸𑀢𑀓

### 𑀏𑀓𑀸𑀤𑀲𑀓𑀦𑀺𑀧𑀸𑀢

### 𑀫𑀸𑀢𑀼𑀧𑁄𑀲𑀓𑀯𑀕𑁆𑀕

### 𑀬𑀼𑀥𑀜𑁆𑀘𑀬𑀚𑀸𑀢𑀓

(73.)

2184\. _“𑀫𑀺𑀢𑁆𑀢𑀸𑀫𑀘𑁆𑀘𑀧𑀭𑀺𑀩𑁆𑀬𑀽𑀍𑀳𑀁,_  
_𑀅𑀳𑀁 𑀯𑀦𑁆𑀤𑁂 𑀭𑀣𑁂𑀲𑀪𑀁;_  
_𑀧𑀩𑁆𑀩𑀚𑀺𑀲𑁆𑀲𑀸𑀫𑀳𑀁 𑀭𑀸𑀚,_  
_𑀢𑀁 𑀤𑁂𑀯𑁄 𑀅𑀦𑀼𑀫𑀜𑁆𑀜𑀢𑀼”𑁇_  


(74.)

2185\. _“𑀲𑀘𑁂 𑀢𑁂 𑀊𑀦𑀁 𑀓𑀸𑀫𑁂𑀳𑀺,_  
_𑀅𑀳𑀁 𑀧𑀭𑀺𑀧𑀽𑀭𑀬𑀸𑀫𑀺 𑀢𑁂;_  
_𑀬𑁄 𑀢𑀁 𑀳𑀺𑀁𑀲𑀢𑀺 𑀯𑀸𑀭𑁂𑀫𑀺,_  
_𑀫𑀸 𑀧𑀩𑁆𑀩𑀚 𑀬𑀼𑀥𑀜𑁆𑀘𑀬”𑁇_  


(75.)

2186\. _“𑀦 𑀫𑀢𑁆𑀣𑀺 𑀊𑀦𑀁 𑀓𑀸𑀫𑁂𑀳𑀺,_  
_𑀳𑀺𑀁𑀲𑀺𑀢𑀸 𑀫𑁂 𑀦 𑀯𑀺𑀚𑁆𑀚𑀢𑀺;_  
_𑀤𑀻𑀧𑀜𑁆𑀘 𑀓𑀸𑀢𑀼𑀫𑀺𑀘𑁆𑀙𑀸𑀫𑀺,_  
_𑀬𑀁 𑀚𑀭𑀸 𑀦𑀸𑀪𑀺𑀓𑀻𑀭𑀢𑀺”𑁇_  


(76.)

2187\. _“𑀧𑀼𑀢𑁆𑀢𑁄 𑀯𑀸 𑀧𑀺𑀢𑀭𑀁 𑀬𑀸𑀘𑁂,_  
_𑀧𑀺𑀢𑀸 𑀯𑀸 𑀧𑀼𑀢𑁆𑀢𑀫𑁄𑀭𑀲𑀁;_  
_𑀦𑁂𑀕𑀫𑁄 𑀢𑀁 𑀬𑀸𑀘𑁂 𑀢𑀸𑀢,_  
_𑀫𑀸 𑀧𑀩𑁆𑀩𑀚 𑀬𑀼𑀥𑀜𑁆𑀘𑀬”𑁇_  


(77.)

2188\. _“𑀫𑀸 𑀫𑀁 𑀤𑁂𑀯 𑀦𑀺𑀯𑀸𑀭𑁂𑀳𑀺,_  
_𑀧𑀩𑁆𑀩𑀚𑀦𑁆𑀢𑀁 𑀭𑀣𑁂𑀲𑀪;_  
_𑀫𑀸𑀳𑀁 𑀓𑀸𑀫𑁂𑀳𑀺 𑀲𑀫𑁆𑀫𑀢𑁆𑀢𑁄,_  
_𑀚𑀭𑀸𑀬 𑀯𑀲𑀫𑀦𑁆𑀯𑀕𑀽”𑁇_  


(78.)

2189\. _“𑀅𑀳𑀁 𑀢𑀁 𑀢𑀸𑀢 𑀬𑀸𑀘𑀸𑀫𑀺,_  
_𑀅𑀳𑀁 𑀧𑀼𑀢𑁆𑀢 𑀦𑀺𑀯𑀸𑀭𑀬𑁂;_  
_𑀘𑀺𑀭𑀁 𑀢𑀁 𑀤𑀝𑁆𑀞𑀼𑀫𑀺𑀘𑁆𑀙𑀸𑀫𑀺,_  
_𑀫𑀸 𑀧𑀩𑁆𑀩𑀚 𑀬𑀼𑀥𑀜𑁆𑀘𑀬”𑁇_  


(79.)

2190\. _“𑀉𑀲𑁆𑀲𑀸𑀯𑁄𑀯 𑀢𑀺𑀡𑀕𑁆𑀕𑀫𑁆𑀳𑀺,_  
_𑀲𑀽𑀭𑀺𑀬𑀼𑀕𑁆𑀕𑀫𑀦𑀁 𑀧𑀢𑀺;_  
_𑀏𑀯𑀫𑀸𑀬𑀼 𑀫𑀦𑀼𑀲𑁆𑀲𑀸𑀦𑀁,_  
_𑀫𑀸 𑀫𑀁 𑀅𑀫𑁆𑀫 𑀦𑀺𑀯𑀸𑀭𑀬”𑁇_  


(80.)

2191\. _“𑀢𑀭𑀫𑀸𑀦𑁄 𑀇𑀫𑀁 𑀬𑀸𑀦𑀁,_  
_𑀆𑀭𑁄𑀧𑁂𑀢𑀼 𑀭𑀣𑁂𑀲𑀪;_  
_𑀫𑀸 𑀫𑁂 𑀫𑀸𑀢𑀸 𑀢𑀭𑀦𑁆𑀢𑀲𑁆𑀲,_  
_𑀅𑀦𑁆𑀢𑀭𑀸𑀬𑀓𑀭𑀸 𑀅𑀳𑀼”𑁇_  


(81.)

2192\. _“𑀅𑀪𑀺𑀥𑀸𑀯𑀣 𑀪𑀤𑁆𑀤𑀦𑁆𑀢𑁂,_  
_𑀲𑀼𑀜𑁆𑀜𑀁 𑀳𑁂𑀲𑁆𑀲𑀢𑀺 𑀭𑀫𑁆𑀫𑀓𑀁;_  
_𑀬𑀼𑀥𑀜𑁆𑀘𑀬𑁄 𑀅𑀦𑀼𑀜𑁆𑀜𑀸𑀢𑁄,_  
_𑀲𑀩𑁆𑀩𑀤𑀢𑁆𑀢𑁂𑀦 𑀭𑀸𑀚𑀺𑀦𑀸𑁇_  


(82.)

2193\. _𑀬𑁄𑀳𑀼 𑀲𑁂𑀝𑁆𑀞𑁄 𑀲𑀳𑀲𑁆𑀲𑀲𑁆𑀲,_  
_𑀬𑀼𑀯𑀸 𑀓𑀜𑁆𑀘𑀦𑀲𑀦𑁆𑀦𑀺𑀪𑁄;_  
_𑀲𑁄𑀬𑀁 𑀓𑀼𑀫𑀸𑀭𑁄 𑀧𑀩𑁆𑀩𑀚𑀺𑀢𑁄,_  
_𑀓𑀸𑀲𑀸𑀬𑀯𑀲𑀦𑁄 𑀩𑀮𑀻”𑁇_  


(83.)

2194\. _“𑀉𑀪𑁄 𑀓𑀼𑀫𑀸𑀭𑀸 𑀧𑀩𑁆𑀩𑀚𑀺𑀢𑀸,_  
_𑀬𑀼𑀥𑀜𑁆𑀘𑀬𑁄 𑀬𑀼𑀥𑀺𑀝𑁆𑀞𑀺𑀮𑁄;_  
_𑀧𑀳𑀸𑀬 𑀫𑀸𑀢𑀸𑀧𑀺𑀢𑀭𑁄,_  
_𑀲𑀗𑁆𑀕𑀁 𑀙𑁂𑀢𑁆𑀯𑀸𑀦 𑀫𑀘𑁆𑀘𑀼𑀦𑁄”𑀢𑀺𑁇_  


---

2195\. 𑀬𑀼𑀥𑀜𑁆𑀘𑀬𑀚𑀸𑀢𑀓𑀁 𑀙𑀝𑁆𑀞𑀁𑁇



[Go to previous page (11.1.5 Pānīyajātaka)](/tipitaka/22J/11/11.1/11.1.5.md) / [Go to parent page (11.1 Mātuposakavagga)](/tipitaka/22J/11/11.1.md) / [Go to next page (11.1.7 Dasarathajātaka)](/tipitaka/22J/11/11.1/11.1.7.md)


