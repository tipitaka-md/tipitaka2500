---
title: 3.4.3 Vaḍḍhakīsūkarajātaka
path: /tipitaka/22J/3/3.4/3.4.3
ref: 269176
breadcrumbs:
  - name: Home
    link: /
  - name: 22J Jātakapāḷi
    link: /tipitaka/22J
  - name: 3 Tikanipāta
    link: /tipitaka/22J/3
  - name: 3.4 Abbhantaravagga
    link: /tipitaka/22J/3/3.4
prevL: /tipitaka/22J/3/3.4/3.4.2
upL: /tipitaka/22J/3/3.4
nextL: /tipitaka/22J/3/3.4/3.4.4
---

# 3.4.3 Vaḍḍhakīsūkarajātaka

### Tikanipāta

### Abbhantaravagga

### Vaḍḍhakīsūkarajātaka

(97.)

804. _“Varaṃ varaṃ tvaṃ nihanaṃ pure cari,_  
_Asmiṃ padese abhibhuyya sūkare;_  
_So dāni eko byapagamma jhāyasi,_  
_Balaṃ nu te byaggha na cajja vijjati”._  


(98.)

805. _“Ime sudaṃ yanti disodisaṃ pure,_  
_Bhayaṭṭitā leṇagavesino puthū;_  
_Te dāni saṅgamma vasanti ekato,_  
_Yatthaṭṭhitā duppasahajjame mayā”._  


(99.)

806. _“Namatthu saṃghāna samāgatānaṃ,_  
_Disvā sayaṃ sakhya vadāmi abbhutaṃ;_  
_Byagghaṃ migā yattha jiniṃsu dāṭhino,_  
_Sāmaggiyā dāṭhabalesu muccare”ti._  


===

807. Vaḍḍhakīsūkarajātakaṃ tatiyaṃ.




