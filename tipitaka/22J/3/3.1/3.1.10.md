---
title: 3.1.10 Dūtajātaka
path: /tipitaka/22J/3/3.1/3.1.10
ref: 269153
breadcrumbs:
  - name: Home
    link: /
  - name: 22J Jātakapāḷi
    link: /tipitaka/22J
  - name: 3 Tikanipāta
    link: /tipitaka/22J/3
  - name: 3.1 Saṅkappavagga
    link: /tipitaka/22J/3/3.1
prevL: /tipitaka/22J/3/3.1/3.1.9
upL: /tipitaka/22J/3/3.1
nextL: /tipitaka/22J/3/3.2
---

# 3.1.10 Dūtajātaka

### Tikanipāta

### Saṅkappavagga

### Dūtajātaka

(28.)

706. _“Yassatthā dūramāyanti,_  
_amittamapi yācituṃ;_  
_Tassūdarassahaṃ dūto,_  
_mā me kujjha rathesabha”._  


(29.)

707. _“Yassa divā ca ratto ca,_  
_vasamāyanti māṇavā;_  
_Tassūdarassahaṃ dūto,_  
_mā me kujjha rathesabha._  


(30.)

708. _Dadāmi te brāhmaṇa rohiṇīnaṃ,_  
_Gavaṃ sahassaṃ saha puṅgavena;_  
_Dūto hi dūtassa kathaṃ na dajjaṃ,_  
_Mayampi tasseva bhavāma dūtā”ti._  


===

709. Dūtajātakaṃ dasamaṃ.

  
Saṅkappavaggo paṭhamo.



===

710. Tassuddānaṃ



711. _Usukāravaro tilamuṭṭhi maṇi,_  
_Hayarāja vihaṅgama āsiviso;_  
_Janasandha kahāpaṇavassa puna,_  
_Tiriṭaṃ puna dūtavarena dasāti._  



