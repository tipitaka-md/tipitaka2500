
[Home](/) / [22J Jātakapāḷi](../../../22J.md) / [3 Tikanipāta](../../3.md) / [3.5 Kumbhavagga](../3.5.md)

# 3.5.3 Kāyanibbindajātaka

### Tikanipāta

### Kumbhavagga

### Kāyanibbindajātaka

(127.)

846. _“Phuṭṭhassa me aññatarena byādhinā,_  
_Rogena bāḷhaṃ dukhitassa ruppato;_  
_Parisussati khippamidaṃ kaḷevaraṃ,_  
_Pupphaṃ yathā paṃsuni ātape kataṃ._  


(128.)

847. _Ajaññaṃ jaññasaṅkhātaṃ,_  
_asuciṃ sucisammataṃ;_  
_Nānākuṇapaparipūraṃ,_  
_jaññarūpaṃ apassato._  


(129.)

848. _Dhiratthumaṃ āturaṃ pūtikāyaṃ,_  
_Jegucchiyaṃ assuciṃ byādhidhammaṃ;_  
_Yatthappamattā adhimucchitā pajā,_  
_Hāpenti maggaṃ sugatūpapattiyā”ti._  


---

849. Kāyanibbindajātakaṃ tatiyaṃ.



[Go to previous page (3.5.2 Supattajātaka)](3.5.2.md) / [Go to parent page (3.5 Kumbhavagga)](../3.5.md) / [Go to next page (3.5.4 Jambukhādakajātaka)](3.5.4.md)


