
[Home](/) / [22J Jātakapāḷi](../../../22J.md) / [12 Dvādasakanipāta](../../12.md) / [12.1 Cūḷakuṇālavagga](../12.1.md)

# 𑁧𑁨𑁇𑁧𑁇𑁧 𑀘𑀽𑀍𑀅𑀓𑀼𑀡𑀸𑀮𑀚𑀸𑀢𑀓

* 𑀤𑁆𑀯𑀸𑀤𑀲𑀓𑀦𑀺𑀧𑀸𑀢

* 𑀘𑀽𑀍𑀅𑀓𑀼𑀡𑀸𑀮𑀯𑀕𑁆𑀕

* 𑀘𑀽𑀍𑀅𑀓𑀼𑀡𑀸𑀮𑀚𑀸𑀢𑀓

(1.)

2239\. _“𑀮𑀼𑀤𑁆𑀥𑀸𑀦𑀁 𑀮𑀳𑀼𑀘𑀺𑀢𑁆𑀢𑀸𑀦𑀁,_  
_𑀅𑀓𑀢𑀜𑁆𑀜𑀽𑀦 𑀤𑀼𑀩𑁆𑀪𑀺𑀦𑀁;_  
_𑀦𑀸𑀤𑁂𑀯𑀲𑀢𑁆𑀢𑁄 𑀧𑀼𑀭𑀺𑀲𑁄,_  
_𑀣𑀻𑀦𑀁 𑀲𑀤𑁆𑀥𑀸𑀢𑀼𑀫𑀭𑀳𑀢𑀺𑁇_  


(2.)

2240\. _𑀦 𑀢𑀸 𑀧𑀚𑀸𑀦𑀦𑁆𑀢𑀺 𑀓𑀢𑀁 𑀦 𑀓𑀺𑀘𑁆𑀘𑀁,_  
_𑀦 𑀫𑀸𑀢𑀭𑀁 𑀧𑀺𑀢𑀭𑀁 𑀪𑀸𑀢𑀭𑀁 𑀯𑀸;_  
_𑀅𑀦𑀭𑀺𑀬𑀸 𑀲𑀫𑀢𑀺𑀓𑁆𑀓𑀦𑁆𑀢𑀥𑀫𑁆𑀫𑀸,_  
_𑀲𑀲𑁆𑀲𑁂𑀯 𑀘𑀺𑀢𑁆𑀢𑀲𑁆𑀲 𑀯𑀲𑀁 𑀯𑀚𑀦𑁆𑀢𑀺𑁇_  


(3.)

2241\. _𑀘𑀺𑀭𑀸𑀦𑀼𑀯𑀼𑀢𑁆𑀣𑀫𑁆𑀧𑀺 𑀧𑀺𑀬𑀁 𑀫𑀦𑀸𑀧𑀁,_  
_𑀅𑀦𑀼𑀓𑀫𑁆𑀧𑀓𑀁 𑀧𑀸𑀡𑀲𑀫𑀫𑁆𑀧𑀺 𑀪𑀢𑁆𑀢𑀼𑀁;_  
_𑀆𑀯𑀸𑀲𑀼 𑀓𑀺𑀘𑁆𑀘𑁂𑀲𑀼 𑀘 𑀦𑀁 𑀚𑀳𑀦𑁆𑀢𑀺,_  
_𑀢𑀲𑁆𑀫𑀸𑀳𑀫𑀺𑀢𑁆𑀣𑀻𑀦𑀁 𑀦 𑀯𑀺𑀲𑁆𑀲𑀲𑀸𑀫𑀺𑁇_  


(4.)

2242\. _𑀣𑀻𑀦𑀜𑁆𑀳𑀺 𑀘𑀺𑀢𑁆𑀢𑀁 𑀬𑀣𑀸 𑀯𑀸𑀦𑀭𑀲𑁆𑀲,_  
_𑀓𑀦𑁆𑀦𑀧𑁆𑀧𑀓𑀦𑁆𑀦𑀁 𑀬𑀣𑀸 𑀭𑀼𑀓𑁆𑀔𑀙𑀸𑀬𑀸;_  
_𑀘𑀮𑀸𑀘𑀮𑀁 𑀳𑀤𑀬𑀫𑀺𑀢𑁆𑀣𑀺𑀬𑀸𑀦𑀁,_  
_𑀘𑀓𑁆𑀓𑀲𑁆𑀲 𑀦𑁂𑀫𑀺 𑀯𑀺𑀬 𑀧𑀭𑀺𑀯𑀢𑁆𑀢𑀢𑀺𑁇_  


(5.)

2243\. _𑀬𑀤𑀸 𑀢𑀸 𑀧𑀲𑁆𑀲𑀦𑁆𑀢𑀺 𑀲𑀫𑁂𑀓𑁆𑀔𑀫𑀸𑀦𑀸,_  
_𑀆𑀤𑁂𑀬𑁆𑀬𑀭𑀽𑀧𑀁 𑀧𑀼𑀭𑀺𑀲𑀲𑁆𑀲 𑀯𑀺𑀢𑁆𑀢𑀁;_  
_𑀲𑀡𑁆𑀳𑀸𑀳𑀺 𑀯𑀸𑀘𑀸𑀳𑀺 𑀦𑀬𑀦𑁆𑀢𑀺 𑀫𑁂𑀦𑀁,_  
_𑀓𑀫𑁆𑀩𑁄𑀚𑀓𑀸 𑀚𑀮𑀚𑁂𑀦𑁂𑀯 𑀅𑀲𑁆𑀲𑀁𑁇_  


(6.)

2244\. _𑀬𑀤𑀸 𑀦 𑀧𑀲𑁆𑀲𑀦𑁆𑀢𑀺 𑀲𑀫𑁂𑀓𑁆𑀔𑀫𑀸𑀦𑀸,_  
_𑀆𑀤𑁂𑀬𑁆𑀬𑀭𑀽𑀧𑀁 𑀧𑀼𑀭𑀺𑀲𑀲𑁆𑀲 𑀯𑀺𑀢𑁆𑀢𑀁;_  
_𑀲𑀫𑀦𑁆𑀢𑀢𑁄 𑀦𑀁 𑀧𑀭𑀺𑀯𑀚𑁆𑀚𑀬𑀦𑁆𑀢𑀺,_  
_𑀢𑀺𑀡𑁆𑀡𑁄 𑀦𑀤𑀻𑀧𑀸𑀭𑀕𑀢𑁄𑀯 𑀓𑀼𑀮𑁆𑀮𑀁𑁇_  


(7.)

2245\. _𑀲𑀺𑀮𑁂𑀲𑀽𑀧𑀫𑀸 𑀲𑀺𑀔𑀺𑀭𑀺𑀯 𑀲𑀩𑁆𑀩𑀪𑀓𑁆𑀔𑀸,_  
_𑀢𑀺𑀓𑁆𑀔𑀫𑀸𑀬𑀸 𑀦𑀤𑀻𑀭𑀺𑀯 𑀲𑀻𑀖𑀲𑁄𑀢𑀸;_  
_𑀲𑁂𑀯𑀦𑁆𑀢𑀺 𑀳𑁂𑀢𑀸 𑀧𑀺𑀬𑀫𑀧𑁆𑀧𑀺𑀬𑀜𑁆𑀘,_  
_𑀦𑀸𑀯𑀸 𑀬𑀣𑀸 𑀑𑀭𑀓𑀽𑀮𑀁 𑀧𑀭𑀜𑁆𑀘𑁇_  


(8.)

2246\. _𑀦 𑀢𑀸 𑀏𑀓𑀲𑁆𑀲 𑀦 𑀤𑁆𑀯𑀺𑀦𑁆𑀦𑀁,_  
_𑀆𑀧𑀡𑁄𑀯 𑀧𑀲𑀸𑀭𑀺𑀢𑁄;_  
_𑀬𑁄 𑀢𑀸 𑀫𑀬𑁆𑀳𑀦𑁆𑀢𑀺 𑀫𑀜𑁆𑀜𑁂𑀬𑁆𑀬,_  
_𑀯𑀸𑀢𑀁 𑀚𑀸𑀮𑁂𑀦 𑀩𑀸𑀥𑀬𑁂𑁇_  


(9.)

2247\. _𑀬𑀣𑀸 𑀦𑀤𑀻 𑀘 𑀧𑀦𑁆𑀣𑁄 𑀘,_  
_𑀧𑀸𑀦𑀸𑀕𑀸𑀭𑀁 𑀲𑀪𑀸 𑀧𑀧𑀸;_  
_𑀏𑀯𑀁 𑀮𑁄𑀓𑀺𑀢𑁆𑀣𑀺𑀬𑁄 𑀦𑀸𑀫,_  
_𑀯𑁂𑀮𑀸 𑀢𑀸𑀲𑀁 𑀦 𑀯𑀺𑀚𑁆𑀚𑀢𑀺𑁇_  


(10.)

2248\. _𑀖𑀢𑀸𑀲𑀦𑀲𑀫𑀸 𑀏𑀢𑀸,_  
_𑀓𑀡𑁆𑀳𑀲𑀧𑁆𑀧𑀲𑀺𑀭𑀽𑀧𑀫𑀸;_  
_𑀕𑀸𑀯𑁄 𑀩𑀳𑀺𑀢𑀺𑀡𑀲𑁆𑀲𑁂𑀯,_  
_𑀑𑀫𑀲𑀦𑁆𑀢𑀺 𑀯𑀭𑀁 𑀯𑀭𑀁𑁇_  


(11.)

2249\. _𑀖𑀢𑀸𑀲𑀦𑀁 𑀓𑀼𑀜𑁆𑀚𑀭𑀁 𑀓𑀡𑁆𑀳𑀲𑀧𑁆𑀧𑀁,_  
_𑀫𑀼𑀤𑁆𑀥𑀸𑀪𑀺𑀲𑀺𑀢𑁆𑀢𑀁 𑀧𑀫𑀤𑀸 𑀘 𑀲𑀩𑁆𑀩𑀸;_  
_𑀏𑀢𑁂 𑀦𑀭𑁄 𑀦𑀺𑀘𑁆𑀘𑀬𑀢𑁄 𑀪𑀚𑁂𑀣,_  
_𑀢𑁂𑀲𑀁 𑀳𑀯𑁂 𑀤𑀼𑀩𑁆𑀩𑀺𑀤𑀼 𑀲𑀩𑁆𑀩𑀪𑀸𑀯𑁄𑁇_  


(12.)

2250\. _𑀦𑀘𑁆𑀘𑀦𑁆𑀢𑀯𑀡𑁆𑀡𑀸 𑀦 𑀩𑀳𑀽𑀦𑀁 𑀓𑀦𑁆𑀢𑀸,_  
_𑀦 𑀤𑀓𑁆𑀔𑀺𑀡𑀸 𑀧𑀫𑀤𑀸 𑀲𑁂𑀯𑀺𑀢𑀩𑁆𑀩𑀸;_  
_𑀦 𑀧𑀭𑀲𑁆𑀲 𑀪𑀭𑀺𑀬𑀸 𑀦 𑀥𑀦𑀲𑁆𑀲 𑀳𑁂𑀢𑀼,_  
_𑀏𑀢𑀺𑀢𑁆𑀣𑀺𑀬𑁄 𑀧𑀜𑁆𑀘 𑀦 𑀲𑁂𑀯𑀺𑀢𑀩𑁆𑀩𑀸”𑀢𑀺𑁇_  


---

2251\. 𑀘𑀽𑀍𑀅𑀓𑀼𑀡𑀸𑀮𑀚𑀸𑀢𑀓𑀁 𑀧𑀞𑀫𑀁𑁇



[Go to previous page (12.1 Cūḷakuṇālavagga)](../12.1.md) / [Go to parent page (12.1 Cūḷakuṇālavagga)](../12.1.md) / [Go to next page (12.1.2 Bhaddasālajātaka)](12.1.2.md)


