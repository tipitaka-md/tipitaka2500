
[Home](/) / [22J Jātakapāḷi](../../../22J.md) / [12 Dvādasakanipāta](../../12.md) / [12.1 Cūḷakuṇālavagga](../12.1.md)

# 12.1.8 Meṇḍakapañhajātaka

* Dvādasakanipāta

* Cūḷakuṇālavagga

* Meṇḍakapañhajātaka

(94.)

2339\. _“Yesaṃ na kadāci bhūtapubbaṃ,_  
_Sakhyaṃ sattapadampimasmi loke;_  
_Jātā amittā duve sahāyā,_  
_Paṭisandhāya caranti kissa hetu”._  


(95.)

2340\. _“Yadi me ajja pātarāsakāle,_  
_Pañhaṃ na sakkuṇeyyātha vattumetaṃ;_  
_Raṭṭhā pabbājayissāmi vo sabbe,_  
_Na hi mattho duppaññajātikehi”._  


(96.)

2341\. _“Mahājanasamāgamamhi ghore,_  
_Janakolāhalasaṅgamamhi jāte;_  
_Vikkhittamanā anekacittā,_  
_Pañhaṃ na sakkuṇoma vattumetaṃ._  


(97.)

2342\. _Ekaggacittāva ekamekā,_  
_Rahasi gatā atthaṃ nicintayitvā;_  
_Paviveke sammasitvāna dhīrā,_  
_Atha vakkhanti janinda etamatthaṃ”._  


(98.)

2343\. _“Uggaputtarājaputtiyānaṃ,_  
_Urabbhassa maṃsaṃ piyaṃ manāpaṃ;_  
_Na sunakhassa te adenti maṃsaṃ,_  
_Atha meṇḍassa suṇena sakhyamassa”._  


(99.)

2344\. _“Cammaṃ vihananti eḷakassa,_  
_Assapiṭṭhattharassukhassa hetu;_  
_Na ca te sunakhassa attharanti,_  
_Atha meṇḍassa suṇena sakhyamassa”._  


(100.)

2345\. _“Āvellitasiṅgiko hi meṇḍo,_  
_Na ca sunakhassa visāṇakāni atthi;_  
_Tiṇabhakkho maṃsabhojano ca,_  
_Atha meṇḍassa suṇena sakhyamassa”._  


(101.)

2346\. _“Tiṇamāsi palāsamāsi meṇḍo,_  
_Na ca sunakho tiṇamāsi no palāsaṃ;_  
_Gaṇheyya suṇo sasaṃ biḷāraṃ,_  
_Atha meṇḍassa suṇena sakhyamassa”._  


(102.)

2347\. _“Aṭṭhaḍḍhapado catuppadassa,_  
_Meṇḍo aṭṭhanakho adissamāno;_  
_Chādiyamāharatī ayaṃ imassa,_  
_Maṃsaṃ āharatī ayaṃ amussa._  


(103.)

2348\. _Pāsādavaragato videhaseṭṭho,_  
_Vitihāraṃ aññamaññabhojanānaṃ;_  
_Addakkhi kira sakkhikaṃ janindo,_  
_Bubhukkassa puṇṇaṃmukhassa cetaṃ”._  


(104.)

2349\. _“Lābhā vata me anapparūpā,_  
_Yassa medisā paṇḍitā kulamhi;_  
_Pañhassa gambhīragataṃ nipuṇamatthaṃ,_  
_Paṭivijjhanti subhāsitena dhīrā._  


(105.)

2350\. _Assatarirathañca ekamekaṃ,_  
_Phītaṃ gāmavarañca ekamekaṃ;_  
_Sabbesaṃ vo dammi paṇḍitānaṃ,_  
_Paramappatītamano subhāsitenā”ti._  


---

2351\. Meṇḍakapañhajātakaṃ aṭṭhamaṃ.



[Go to previous page (12.1.7 Kosiyajātaka)](12.1.7.md) / [Go to parent page (12.1 Cūḷakuṇālavagga)](../12.1.md) / [Go to next page (12.1.9 Mahāpadumajātaka)](12.1.9.md)


