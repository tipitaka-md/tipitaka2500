
[Home](/) / [22J Jātakapāḷi](/tipitaka/22J.md) / [12 Dvādasakanipāta](/tipitaka/22J/12.md) / [12.1 Cūḷakuṇālavagga](/tipitaka/22J/12/12.1.md)

# 𑁧𑁨𑁇𑁧𑁇𑁮 𑀫𑁂𑀡𑁆𑀟𑀓𑀧𑀜𑁆𑀳𑀚𑀸𑀢𑀓

### 𑀤𑁆𑀯𑀸𑀤𑀲𑀓𑀦𑀺𑀧𑀸𑀢

### 𑀘𑀽𑀍𑀅𑀓𑀼𑀡𑀸𑀮𑀯𑀕𑁆𑀕

### 𑀫𑁂𑀡𑁆𑀟𑀓𑀧𑀜𑁆𑀳𑀚𑀸𑀢𑀓

(94.)

2339. _“𑀬𑁂𑀲𑀁 𑀦 𑀓𑀤𑀸𑀘𑀺 𑀪𑀽𑀢𑀧𑀼𑀩𑁆𑀩𑀁,_  
_𑀲𑀔𑁆𑀬𑀁 𑀲𑀢𑁆𑀢𑀧𑀤𑀫𑁆𑀧𑀺𑀫𑀲𑁆𑀫𑀺 𑀮𑁄𑀓𑁂;_  
_𑀚𑀸𑀢𑀸 𑀅𑀫𑀺𑀢𑁆𑀢𑀸 𑀤𑀼𑀯𑁂 𑀲𑀳𑀸𑀬𑀸,_  
_𑀧𑀝𑀺𑀲𑀦𑁆𑀥𑀸𑀬 𑀘𑀭𑀦𑁆𑀢𑀺 𑀓𑀺𑀲𑁆𑀲 𑀳𑁂𑀢𑀼”𑁇_  


(95.)

2340. _“𑀬𑀤𑀺 𑀫𑁂 𑀅𑀚𑁆𑀚 𑀧𑀸𑀢𑀭𑀸𑀲𑀓𑀸𑀮𑁂,_  
_𑀧𑀜𑁆𑀳𑀁 𑀦 𑀲𑀓𑁆𑀓𑀼𑀡𑁂𑀬𑁆𑀬𑀸𑀣 𑀯𑀢𑁆𑀢𑀼𑀫𑁂𑀢𑀁;_  
_𑀭𑀝𑁆𑀞𑀸 𑀧𑀩𑁆𑀩𑀸𑀚𑀬𑀺𑀲𑁆𑀲𑀸𑀫𑀺 𑀯𑁄 𑀲𑀩𑁆𑀩𑁂,_  
_𑀦 𑀳𑀺 𑀫𑀢𑁆𑀣𑁄 𑀤𑀼𑀧𑁆𑀧𑀜𑁆𑀜𑀚𑀸𑀢𑀺𑀓𑁂𑀳𑀺”𑁇_  


(96.)

2341. _“𑀫𑀳𑀸𑀚𑀦𑀲𑀫𑀸𑀕𑀫𑀫𑁆𑀳𑀺 𑀖𑁄𑀭𑁂,_  
_𑀚𑀦𑀓𑁄𑀮𑀸𑀳𑀮𑀲𑀗𑁆𑀕𑀫𑀫𑁆𑀳𑀺 𑀚𑀸𑀢𑁂;_  
_𑀯𑀺𑀓𑁆𑀔𑀺𑀢𑁆𑀢𑀫𑀦𑀸 𑀅𑀦𑁂𑀓𑀘𑀺𑀢𑁆𑀢𑀸,_  
_𑀧𑀜𑁆𑀳𑀁 𑀦 𑀲𑀓𑁆𑀓𑀼𑀡𑁄𑀫 𑀯𑀢𑁆𑀢𑀼𑀫𑁂𑀢𑀁𑁇_  


(97.)

2342. _𑀏𑀓𑀕𑁆𑀕𑀘𑀺𑀢𑁆𑀢𑀸𑀯 𑀏𑀓𑀫𑁂𑀓𑀸,_  
_𑀭𑀳𑀲𑀺 𑀕𑀢𑀸 𑀅𑀢𑁆𑀣𑀁 𑀦𑀺𑀘𑀺𑀦𑁆𑀢𑀬𑀺𑀢𑁆𑀯𑀸;_  
_𑀧𑀯𑀺𑀯𑁂𑀓𑁂 𑀲𑀫𑁆𑀫𑀲𑀺𑀢𑁆𑀯𑀸𑀦 𑀥𑀻𑀭𑀸,_  
_𑀅𑀣 𑀯𑀓𑁆𑀔𑀦𑁆𑀢𑀺 𑀚𑀦𑀺𑀦𑁆𑀤 𑀏𑀢𑀫𑀢𑁆𑀣𑀁”𑁇_  


(98.)

2343. _“𑀉𑀕𑁆𑀕𑀧𑀼𑀢𑁆𑀢𑀭𑀸𑀚𑀧𑀼𑀢𑁆𑀢𑀺𑀬𑀸𑀦𑀁,_  
_𑀉𑀭𑀩𑁆𑀪𑀲𑁆𑀲 𑀫𑀁𑀲𑀁 𑀧𑀺𑀬𑀁 𑀫𑀦𑀸𑀧𑀁;_  
_𑀦 𑀲𑀼𑀦𑀔𑀲𑁆𑀲 𑀢𑁂 𑀅𑀤𑁂𑀦𑁆𑀢𑀺 𑀫𑀁𑀲𑀁,_  
_𑀅𑀣 𑀫𑁂𑀡𑁆𑀟𑀲𑁆𑀲 𑀲𑀼𑀡𑁂𑀦 𑀲𑀔𑁆𑀬𑀫𑀲𑁆𑀲”𑁇_  


(99.)

2344. _“𑀘𑀫𑁆𑀫𑀁 𑀯𑀺𑀳𑀦𑀦𑁆𑀢𑀺 𑀏𑀍𑀅𑀓𑀲𑁆𑀲,_  
_𑀅𑀲𑁆𑀲𑀧𑀺𑀝𑁆𑀞𑀢𑁆𑀣𑀭𑀲𑁆𑀲𑀼𑀔𑀲𑁆𑀲 𑀳𑁂𑀢𑀼;_  
_𑀦 𑀘 𑀢𑁂 𑀲𑀼𑀦𑀔𑀲𑁆𑀲 𑀅𑀢𑁆𑀣𑀭𑀦𑁆𑀢𑀺,_  
_𑀅𑀣 𑀫𑁂𑀡𑁆𑀟𑀲𑁆𑀲 𑀲𑀼𑀡𑁂𑀦 𑀲𑀔𑁆𑀬𑀫𑀲𑁆𑀲”𑁇_  


(100.)

2345. _“𑀆𑀯𑁂𑀮𑁆𑀮𑀺𑀢𑀲𑀺𑀗𑁆𑀕𑀺𑀓𑁄 𑀳𑀺 𑀫𑁂𑀡𑁆𑀟𑁄,_  
_𑀦 𑀘 𑀲𑀼𑀦𑀔𑀲𑁆𑀲 𑀯𑀺𑀲𑀸𑀡𑀓𑀸𑀦𑀺 𑀅𑀢𑁆𑀣𑀺;_  
_𑀢𑀺𑀡𑀪𑀓𑁆𑀔𑁄 𑀫𑀁𑀲𑀪𑁄𑀚𑀦𑁄 𑀘,_  
_𑀅𑀣 𑀫𑁂𑀡𑁆𑀟𑀲𑁆𑀲 𑀲𑀼𑀡𑁂𑀦 𑀲𑀔𑁆𑀬𑀫𑀲𑁆𑀲”𑁇_  


(101.)

2346. _“𑀢𑀺𑀡𑀫𑀸𑀲𑀺 𑀧𑀮𑀸𑀲𑀫𑀸𑀲𑀺 𑀫𑁂𑀡𑁆𑀟𑁄,_  
_𑀦 𑀘 𑀲𑀼𑀦𑀔𑁄 𑀢𑀺𑀡𑀫𑀸𑀲𑀺 𑀦𑁄 𑀧𑀮𑀸𑀲𑀁;_  
_𑀕𑀡𑁆𑀳𑁂𑀬𑁆𑀬 𑀲𑀼𑀡𑁄 𑀲𑀲𑀁 𑀩𑀺𑀍𑀆𑀭𑀁,_  
_𑀅𑀣 𑀫𑁂𑀡𑁆𑀟𑀲𑁆𑀲 𑀲𑀼𑀡𑁂𑀦 𑀲𑀔𑁆𑀬𑀫𑀲𑁆𑀲”𑁇_  


(102.)

2347. _“𑀅𑀝𑁆𑀞𑀟𑁆𑀠𑀧𑀤𑁄 𑀘𑀢𑀼𑀧𑁆𑀧𑀤𑀲𑁆𑀲,_  
_𑀫𑁂𑀡𑁆𑀟𑁄 𑀅𑀝𑁆𑀞𑀦𑀔𑁄 𑀅𑀤𑀺𑀲𑁆𑀲𑀫𑀸𑀦𑁄;_  
_𑀙𑀸𑀤𑀺𑀬𑀫𑀸𑀳𑀭𑀢𑀻 𑀅𑀬𑀁 𑀇𑀫𑀲𑁆𑀲,_  
_𑀫𑀁𑀲𑀁 𑀆𑀳𑀭𑀢𑀻 𑀅𑀬𑀁 𑀅𑀫𑀼𑀲𑁆𑀲𑁇_  


(103.)

2348. _𑀧𑀸𑀲𑀸𑀤𑀯𑀭𑀕𑀢𑁄 𑀯𑀺𑀤𑁂𑀳𑀲𑁂𑀝𑁆𑀞𑁄,_  
_𑀯𑀺𑀢𑀺𑀳𑀸𑀭𑀁 𑀅𑀜𑁆𑀜𑀫𑀜𑁆𑀜𑀪𑁄𑀚𑀦𑀸𑀦𑀁;_  
_𑀅𑀤𑁆𑀤𑀓𑁆𑀔𑀺 𑀓𑀺𑀭 𑀲𑀓𑁆𑀔𑀺𑀓𑀁 𑀚𑀦𑀺𑀦𑁆𑀤𑁄,_  
_𑀩𑀼𑀪𑀼𑀓𑁆𑀓𑀲𑁆𑀲 𑀧𑀼𑀡𑁆𑀡𑀁𑀫𑀼𑀔𑀲𑁆𑀲 𑀘𑁂𑀢𑀁”𑁇_  


(104.)

2349. _“𑀮𑀸𑀪𑀸 𑀯𑀢 𑀫𑁂 𑀅𑀦𑀧𑁆𑀧𑀭𑀽𑀧𑀸,_  
_𑀬𑀲𑁆𑀲 𑀫𑁂𑀤𑀺𑀲𑀸 𑀧𑀡𑁆𑀟𑀺𑀢𑀸 𑀓𑀼𑀮𑀫𑁆𑀳𑀺;_  
_𑀧𑀜𑁆𑀳𑀲𑁆𑀲 𑀕𑀫𑁆𑀪𑀻𑀭𑀕𑀢𑀁 𑀦𑀺𑀧𑀼𑀡𑀫𑀢𑁆𑀣𑀁,_  
_𑀧𑀝𑀺𑀯𑀺𑀚𑁆𑀛𑀦𑁆𑀢𑀺 𑀲𑀼𑀪𑀸𑀲𑀺𑀢𑁂𑀦 𑀥𑀻𑀭𑀸𑁇_  


(105.)

2350. _𑀅𑀲𑁆𑀲𑀢𑀭𑀺𑀭𑀣𑀜𑁆𑀘 𑀏𑀓𑀫𑁂𑀓𑀁,_  
_𑀨𑀻𑀢𑀁 𑀕𑀸𑀫𑀯𑀭𑀜𑁆𑀘 𑀏𑀓𑀫𑁂𑀓𑀁;_  
_𑀲𑀩𑁆𑀩𑁂𑀲𑀁 𑀯𑁄 𑀤𑀫𑁆𑀫𑀺 𑀧𑀡𑁆𑀟𑀺𑀢𑀸𑀦𑀁,_  
_𑀧𑀭𑀫𑀧𑁆𑀧𑀢𑀻𑀢𑀫𑀦𑁄 𑀲𑀼𑀪𑀸𑀲𑀺𑀢𑁂𑀦𑀸”𑀢𑀺𑁇_  


---

2351. 𑀫𑁂𑀡𑁆𑀟𑀓𑀧𑀜𑁆𑀳𑀚𑀸𑀢𑀓𑀁 𑀅𑀝𑁆𑀞𑀫𑀁𑁇



[Go to previous page (12.1.7 Kosiyajātaka)](/tipitaka/22J/12/12.1/12.1.7.md) / [Go to parent page (12.1 Cūḷakuṇālavagga)](/tipitaka/22J/12/12.1.md) / [Go to next page (12.1.9 Mahāpadumajātaka)](/tipitaka/22J/12/12.1/12.1.9.md)


