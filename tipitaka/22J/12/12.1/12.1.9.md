
[Home](/) / [22J Jātakapāḷi](../../../22J.md) / [12 Dvādasakanipāta](../../12.md) / [12.1 Cūḷakuṇālavagga](../12.1.md)

# 𑁧𑁨𑁇𑁧𑁇𑁯 𑀫𑀳𑀸𑀧𑀤𑀼𑀫𑀚𑀸𑀢𑀓

* 𑀤𑁆𑀯𑀸𑀤𑀲𑀓𑀦𑀺𑀧𑀸𑀢

* 𑀘𑀽𑀍𑀅𑀓𑀼𑀡𑀸𑀮𑀯𑀕𑁆𑀕

* 𑀫𑀳𑀸𑀧𑀤𑀼𑀫𑀚𑀸𑀢𑀓

(106.)

2352\. _“𑀦𑀸𑀤𑀝𑁆𑀞𑀸 𑀧𑀭𑀢𑁄 𑀤𑁄𑀲𑀁,_  
_𑀅𑀡𑀼𑀁𑀣𑀽𑀮𑀸𑀦𑀺 𑀲𑀩𑁆𑀩𑀲𑁄;_  
_𑀇𑀲𑁆𑀲𑀭𑁄 𑀧𑀡𑀬𑁂 𑀤𑀡𑁆𑀟𑀁,_  
_𑀲𑀸𑀫𑀁 𑀅𑀧𑁆𑀧𑀝𑀺𑀯𑁂𑀓𑁆𑀔𑀺𑀬𑁇_  


(107.)

2353\. _𑀬𑁄 𑀘 𑀅𑀧𑁆𑀧𑀝𑀺𑀯𑁂𑀓𑁆𑀔𑀺𑀢𑁆𑀯𑀸,_  
_𑀤𑀡𑁆𑀟𑀁 𑀓𑀼𑀩𑁆𑀩𑀢𑀺 𑀔𑀢𑁆𑀢𑀺𑀬𑁄;_  
_𑀲𑀓𑀡𑁆𑀝𑀓𑀁 𑀲𑁄 𑀕𑀺𑀮𑀢𑀺,_  
_𑀚𑀘𑁆𑀘𑀦𑁆𑀥𑁄𑀯 𑀲𑀫𑀓𑁆𑀔𑀺𑀓𑀁𑁇_  


(108.)

2354\. _𑀅𑀤𑀡𑁆𑀟𑀺𑀬𑀁 𑀤𑀡𑁆𑀟𑀬𑀢𑀺,_  
_𑀤𑀡𑁆𑀟𑀺𑀬𑀜𑁆𑀘 𑀅𑀤𑀡𑁆𑀟𑀺𑀬𑀁;_  
_𑀅𑀦𑁆𑀥𑁄𑀯 𑀯𑀺𑀲𑀫𑀁 𑀫𑀕𑁆𑀕𑀁,_  
_𑀦 𑀚𑀸𑀦𑀸𑀢𑀺 𑀲𑀫𑀸𑀲𑀫𑀁𑁇_  


(109.)

2355\. _𑀬𑁄 𑀘 𑀏𑀢𑀸𑀦𑀺 𑀞𑀸𑀦𑀸𑀦𑀺,_  
_𑀅𑀡𑀼𑀁𑀣𑀽𑀮𑀸𑀦𑀺 𑀲𑀩𑁆𑀩𑀲𑁄;_  
_𑀲𑀼𑀤𑀺𑀝𑁆𑀞𑀫𑀦𑀼𑀲𑀸𑀲𑁂𑀬𑁆𑀬,_  
_𑀲 𑀯𑁂 𑀯𑁄𑀳𑀭𑀺𑀢𑀼𑀫𑀭𑀳𑀢𑀺𑁇_  


(110.)

2356\. _𑀦𑁂𑀓𑀦𑁆𑀢𑀫𑀼𑀤𑀼𑀦𑀸 𑀲𑀓𑁆𑀓𑀸,_  
_𑀏𑀓𑀦𑁆𑀢𑀢𑀺𑀔𑀺𑀡𑁂𑀦 𑀯𑀸;_  
_𑀅𑀢𑁆𑀢𑀁 𑀫𑀳𑀦𑁆𑀢𑁂 𑀞𑀧𑁂𑀢𑀼𑀁,_  
_𑀢𑀲𑁆𑀫𑀸 𑀉𑀪𑀬𑀫𑀸𑀘𑀭𑁂𑁇_  


(111.)

2357\. _𑀧𑀭𑀺𑀪𑀽𑀢𑁄 𑀫𑀼𑀤𑀼 𑀳𑁄𑀢𑀺,_  
_𑀅𑀢𑀺𑀢𑀺𑀓𑁆𑀔𑁄 𑀘 𑀯𑁂𑀭𑀯𑀸;_  
_𑀏𑀢𑀜𑁆𑀘 𑀉𑀪𑀬𑀁 𑀜𑀢𑁆𑀯𑀸,_  
_𑀅𑀦𑀼𑀫𑀚𑁆𑀛𑀁 𑀲𑀫𑀸𑀘𑀭𑁂𑁇_  


(112.)

2358\. _𑀩𑀳𑀼𑀫𑁆𑀧𑀺 𑀭𑀢𑁆𑀢𑁄 𑀪𑀸𑀲𑁂𑀬𑁆𑀬,_  
_𑀤𑀼𑀝𑁆𑀞𑁄𑀧𑀺 𑀩𑀳𑀼 𑀪𑀸𑀲𑀢𑀺;_  
_𑀦 𑀇𑀢𑁆𑀣𑀺𑀓𑀸𑀭𑀡𑀸 𑀭𑀸𑀚,_  
_𑀧𑀼𑀢𑁆𑀢𑀁 𑀖𑀸𑀢𑁂𑀢𑀼𑀫𑀭𑀳𑀲𑀺”𑁇_  


(113.)

2359\. _“𑀲𑀩𑁆𑀩𑁄𑀯 𑀮𑁄𑀓𑁄 𑀏𑀓𑀢𑁄,_  
_𑀇𑀢𑁆𑀣𑀻 𑀘 𑀅𑀬𑀫𑁂𑀓𑀺𑀓𑀸;_  
_𑀢𑁂𑀦𑀸𑀳𑀁 𑀧𑀝𑀺𑀧𑀚𑁆𑀚𑀺𑀲𑁆𑀲𑀁,_  
_𑀕𑀘𑁆𑀙𑀣 𑀧𑀓𑁆𑀔𑀺𑀧𑀣𑁂𑀯 𑀢𑀁”𑁇_  


(114.)

2360\. _“𑀅𑀦𑁂𑀓𑀢𑀸𑀮𑁂 𑀦𑀭𑀓𑁂,_  
_𑀕𑀫𑁆𑀪𑀻𑀭𑁂 𑀘 𑀲𑀼𑀤𑀼𑀢𑁆𑀢𑀭𑁂;_  
_𑀧𑀸𑀢𑀺𑀢𑁄 𑀕𑀺𑀭𑀺𑀤𑀼𑀕𑁆𑀕𑀲𑁆𑀫𑀺𑀁,_  
_𑀓𑁂𑀦 𑀢𑁆𑀯𑀁 𑀢𑀢𑁆𑀣 𑀦𑀸𑀫𑀭𑀺”𑁇_  


(115.)

2361\. _“𑀦𑀸𑀕𑁄 𑀚𑀸𑀢𑀨𑀡𑁄 𑀢𑀢𑁆𑀣,_  
_𑀣𑀸𑀫𑀯𑀸 𑀕𑀺𑀭𑀺𑀲𑀸𑀦𑀼𑀚𑁄;_  
_𑀧𑀘𑁆𑀘𑀕𑁆𑀕𑀳𑀺 𑀫𑀁 𑀪𑁄𑀕𑁂𑀳𑀺,_  
_𑀢𑁂𑀦𑀸𑀳𑀁 𑀢𑀢𑁆𑀣 𑀦𑀸𑀫𑀭𑀺𑀁”𑁇_  


(116.)

2362\. _“𑀏𑀳𑀺 𑀢𑀁 𑀧𑀝𑀺𑀦𑁂𑀲𑁆𑀲𑀸𑀫𑀺,_  
_𑀭𑀸𑀚𑀧𑀼𑀢𑁆𑀢 𑀲𑀓𑀁 𑀖𑀭𑀁;_  
_𑀭𑀚𑁆𑀚𑀁 𑀓𑀸𑀭𑁂𑀳𑀺 𑀪𑀤𑁆𑀤𑀦𑁆𑀢𑁂,_  
_𑀓𑀺𑀁 𑀅𑀭𑀜𑁆𑀜𑁂 𑀓𑀭𑀺𑀲𑁆𑀲𑀲𑀺”𑁇_  


(117.)

2363\. _“𑀬𑀣𑀸 𑀕𑀺𑀮𑀺𑀢𑁆𑀯𑀸 𑀩𑀍𑀇𑀲𑀁,_  
_𑀉𑀤𑁆𑀥𑀭𑁂𑀬𑁆𑀬 𑀲𑀮𑁄𑀳𑀺𑀢𑀁;_  
_𑀉𑀤𑁆𑀥𑀭𑀺𑀢𑁆𑀯𑀸 𑀲𑀼𑀔𑀻 𑀅𑀲𑁆𑀲,_  
_𑀏𑀯𑀁 𑀧𑀲𑁆𑀲𑀸𑀫𑀺 𑀅𑀢𑁆𑀢𑀦𑀁”𑁇_  


(118.)

2364\. _“𑀓𑀺𑀁 𑀦𑀼 𑀢𑁆𑀯𑀁 𑀩𑀍𑀇𑀲𑀁 𑀩𑁆𑀭𑀽𑀲𑀺,_  
_𑀓𑀺𑀁 𑀢𑁆𑀯𑀁 𑀩𑁆𑀭𑀽𑀲𑀺 𑀲𑀮𑁄𑀳𑀺𑀢𑀁;_  
_𑀓𑀺𑀁 𑀦𑀼 𑀢𑁆𑀯𑀁 𑀉𑀩𑁆𑀪𑀢𑀁 𑀩𑁆𑀭𑀽𑀲𑀺,_  
_𑀢𑀁 𑀫𑁂 𑀅𑀓𑁆𑀔𑀸𑀳𑀺 𑀧𑀼𑀘𑁆𑀙𑀺𑀢𑁄”𑁇_  


(119.)

2365\. _“𑀓𑀸𑀫𑀸𑀳𑀁 𑀩𑀍𑀇𑀲𑀁 𑀩𑁆𑀭𑀽𑀫𑀺,_  
_𑀳𑀢𑁆𑀣𑀺𑀅𑀲𑁆𑀲𑀁 𑀲𑀮𑁄𑀳𑀺𑀢𑀁;_  
_𑀘𑀢𑁆𑀢𑀸𑀳𑀁 𑀉𑀩𑁆𑀪𑀢𑀁 𑀩𑁆𑀭𑀽𑀫𑀺,_  
_𑀏𑀯𑀁 𑀚𑀸𑀦𑀸𑀳𑀺 𑀔𑀢𑁆𑀢𑀺𑀬”𑁇_  


(120.)

2366\. _“𑀘𑀺𑀜𑁆𑀘𑀫𑀸𑀡𑀯𑀺𑀓𑀸 𑀫𑀸𑀢𑀸,_  
_𑀤𑁂𑀯𑀤𑀢𑁆𑀢𑁄 𑀘 𑀫𑁂 𑀧𑀺𑀢𑀸;_  
_𑀆𑀦𑀦𑁆𑀤𑁄 𑀧𑀡𑁆𑀟𑀺𑀢𑁄 𑀦𑀸𑀕𑁄,_  
_𑀲𑀸𑀭𑀺𑀧𑀼𑀢𑁆𑀢𑁄 𑀘 𑀤𑁂𑀯𑀢𑀸;_  
_𑀭𑀸𑀚𑀧𑀼𑀢𑁆𑀢𑁄 𑀅𑀳𑀁 𑀆𑀲𑀺𑀁,_  
_𑀏𑀯𑀁 𑀥𑀸𑀭𑁂𑀣 𑀚𑀸𑀢𑀓𑀦𑁆”𑀢𑀺𑁇_  


---

2367\. 𑀫𑀳𑀸𑀧𑀤𑀼𑀫𑀚𑀸𑀢𑀓𑀁 𑀦𑀯𑀫𑀁𑁇



[Go to previous page (12.1.8 Meṇḍakapañhajātaka)](12.1.8.md) / [Go to parent page (12.1 Cūḷakuṇālavagga)](../12.1.md) / [Go to next page (12.1.10 Mittāmittajātaka)](12.1.10.md)


