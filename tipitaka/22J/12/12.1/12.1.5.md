
[Home](/) / [22J Jātakapāḷi](../../../22J.md) / [12 Dvādasakanipāta](../../12.md) / [12.1 Cūḷakuṇālavagga](../12.1.md)

# 12.1.5 Janasandhajātaka

* Dvādasakanipāta

* Cūḷakuṇālavagga

* Janasandhajātaka

(49.)

2291\. _“Dasa khalu imāni ṭhānāni,_  
_Yāni pubbe akaritvā;_  
_Sa pacchā manutappati,_  
_Iccevāha janasandho._  


(50.)

2292\. _Aladdhā vittaṃ tappati,_  
_pubbe asamudānitaṃ;_  
_Na pubbe dhanamesissaṃ,_  
_iti pacchānutappati._  


(51.)

2293\. _Sakyarūpaṃ pure santaṃ,_  
_mayā sippaṃ na sikkhitaṃ;_  
_Kicchā vutti asippassa,_  
_iti pacchānutappati._  


(52.)

2294\. _Kūṭavedī pure āsiṃ,_  
_pisuṇo piṭṭhimaṃsiko;_  
_Caṇḍo ca pharuso cāpi,_  
_iti pacchānutappati._  


(53.)

2295\. _Pāṇātipātī pure āsiṃ,_  
_luddo cāpi anāriyo;_  
_Bhūtānaṃ nāpacāyissaṃ,_  
_iti pacchānutappati._  


(54.)

2296\. _Bahūsu vata santīsu,_  
_anāpādāsu itthisu;_  
_Paradāraṃ asevissaṃ,_  
_iti pacchānutappati._  


(55.)

2297\. _Bahumhi vata santamhi,_  
_annapāne upaṭṭhite;_  
_Na pubbe adadaṃ dānaṃ,_  
_iti pacchānutappati._  


(56.)

2298\. _Mātaraṃ pitarañcāpi,_  
_jiṇṇakaṃ gatayobbanaṃ;_  
_Pahu santo na posissaṃ,_  
_iti pacchānutappati._  


(57.)

2299\. _Ācariyamanusatthāraṃ,_  
_sabbakāmarasāharaṃ;_  
_Pitaraṃ atimaññissaṃ,_  
_iti pacchānutappati._  


(58.)

2300\. _Samaṇe brāhmaṇe cāpi,_  
_sīlavante bahussute;_  
_Na pubbe payirupāsissaṃ,_  
_iti pacchānutappati._  


(59.)

2301\. _Sādhu hoti tapo ciṇṇo,_  
_santo ca payirupāsito;_  
_Na ca pubbe tapo ciṇṇo,_  
_iti pacchānutappati._  


(60.)

2302\. _Yo ca etāni ṭhānāni,_  
_yoniso paṭipajjati;_  
_Karaṃ purisakiccāni,_  
_sa pacchā nānutappatī”ti._  


---

2303\. Janasandhajātakaṃ pañcamaṃ.



[Go to previous page (12.1.4 Kāmajātaka)](12.1.4.md) / [Go to parent page (12.1 Cūḷakuṇālavagga)](../12.1.md) / [Go to next page (12.1.6 Mahākaṇhajātaka)](12.1.6.md)


