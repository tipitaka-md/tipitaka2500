
[Home](/) / [22J Jātakapāḷi](/tipitaka/22J.md) / [12 Dvādasakanipāta](/tipitaka/22J/12.md) / [12.1 Cūḷakuṇālavagga](/tipitaka/22J/12/12.1.md)

# 𑁧𑁨𑁇𑁧𑁇𑁫 𑀚𑀦𑀲𑀦𑁆𑀥𑀚𑀸𑀢𑀓

### 𑀤𑁆𑀯𑀸𑀤𑀲𑀓𑀦𑀺𑀧𑀸𑀢

### 𑀘𑀽𑀍𑀅𑀓𑀼𑀡𑀸𑀮𑀯𑀕𑁆𑀕

### 𑀚𑀦𑀲𑀦𑁆𑀥𑀚𑀸𑀢𑀓

(49.)

2291. _“𑀤𑀲 𑀔𑀮𑀼 𑀇𑀫𑀸𑀦𑀺 𑀞𑀸𑀦𑀸𑀦𑀺,_  
_𑀬𑀸𑀦𑀺 𑀧𑀼𑀩𑁆𑀩𑁂 𑀅𑀓𑀭𑀺𑀢𑁆𑀯𑀸;_  
_𑀲 𑀧𑀘𑁆𑀙𑀸 𑀫𑀦𑀼𑀢𑀧𑁆𑀧𑀢𑀺,_  
_𑀇𑀘𑁆𑀘𑁂𑀯𑀸𑀳 𑀚𑀦𑀲𑀦𑁆𑀥𑁄𑁇_  


(50.)

2292. _𑀅𑀮𑀤𑁆𑀥𑀸 𑀯𑀺𑀢𑁆𑀢𑀁 𑀢𑀧𑁆𑀧𑀢𑀺,_  
_𑀧𑀼𑀩𑁆𑀩𑁂 𑀅𑀲𑀫𑀼𑀤𑀸𑀦𑀺𑀢𑀁;_  
_𑀦 𑀧𑀼𑀩𑁆𑀩𑁂 𑀥𑀦𑀫𑁂𑀲𑀺𑀲𑁆𑀲𑀁,_  
_𑀇𑀢𑀺 𑀧𑀘𑁆𑀙𑀸𑀦𑀼𑀢𑀧𑁆𑀧𑀢𑀺𑁇_  


(51.)

2293. _𑀲𑀓𑁆𑀬𑀭𑀽𑀧𑀁 𑀧𑀼𑀭𑁂 𑀲𑀦𑁆𑀢𑀁,_  
_𑀫𑀬𑀸 𑀲𑀺𑀧𑁆𑀧𑀁 𑀦 𑀲𑀺𑀓𑁆𑀔𑀺𑀢𑀁;_  
_𑀓𑀺𑀘𑁆𑀙𑀸 𑀯𑀼𑀢𑁆𑀢𑀺 𑀅𑀲𑀺𑀧𑁆𑀧𑀲𑁆𑀲,_  
_𑀇𑀢𑀺 𑀧𑀘𑁆𑀙𑀸𑀦𑀼𑀢𑀧𑁆𑀧𑀢𑀺𑁇_  


(52.)

2294. _𑀓𑀽𑀝𑀯𑁂𑀤𑀻 𑀧𑀼𑀭𑁂 𑀆𑀲𑀺𑀁,_  
_𑀧𑀺𑀲𑀼𑀡𑁄 𑀧𑀺𑀝𑁆𑀞𑀺𑀫𑀁𑀲𑀺𑀓𑁄;_  
_𑀘𑀡𑁆𑀟𑁄 𑀘 𑀨𑀭𑀼𑀲𑁄 𑀘𑀸𑀧𑀺,_  
_𑀇𑀢𑀺 𑀧𑀘𑁆𑀙𑀸𑀦𑀼𑀢𑀧𑁆𑀧𑀢𑀺𑁇_  


(53.)

2295. _𑀧𑀸𑀡𑀸𑀢𑀺𑀧𑀸𑀢𑀻 𑀧𑀼𑀭𑁂 𑀆𑀲𑀺𑀁,_  
_𑀮𑀼𑀤𑁆𑀤𑁄 𑀘𑀸𑀧𑀺 𑀅𑀦𑀸𑀭𑀺𑀬𑁄;_  
_𑀪𑀽𑀢𑀸𑀦𑀁 𑀦𑀸𑀧𑀘𑀸𑀬𑀺𑀲𑁆𑀲𑀁,_  
_𑀇𑀢𑀺 𑀧𑀘𑁆𑀙𑀸𑀦𑀼𑀢𑀧𑁆𑀧𑀢𑀺𑁇_  


(54.)

2296. _𑀩𑀳𑀽𑀲𑀼 𑀯𑀢 𑀲𑀦𑁆𑀢𑀻𑀲𑀼,_  
_𑀅𑀦𑀸𑀧𑀸𑀤𑀸𑀲𑀼 𑀇𑀢𑁆𑀣𑀺𑀲𑀼;_  
_𑀧𑀭𑀤𑀸𑀭𑀁 𑀅𑀲𑁂𑀯𑀺𑀲𑁆𑀲𑀁,_  
_𑀇𑀢𑀺 𑀧𑀘𑁆𑀙𑀸𑀦𑀼𑀢𑀧𑁆𑀧𑀢𑀺𑁇_  


(55.)

2297. _𑀩𑀳𑀼𑀫𑁆𑀳𑀺 𑀯𑀢 𑀲𑀦𑁆𑀢𑀫𑁆𑀳𑀺,_  
_𑀅𑀦𑁆𑀦𑀧𑀸𑀦𑁂 𑀉𑀧𑀝𑁆𑀞𑀺𑀢𑁂;_  
_𑀦 𑀧𑀼𑀩𑁆𑀩𑁂 𑀅𑀤𑀤𑀁 𑀤𑀸𑀦𑀁,_  
_𑀇𑀢𑀺 𑀧𑀘𑁆𑀙𑀸𑀦𑀼𑀢𑀧𑁆𑀧𑀢𑀺𑁇_  


(56.)

2298. _𑀫𑀸𑀢𑀭𑀁 𑀧𑀺𑀢𑀭𑀜𑁆𑀘𑀸𑀧𑀺,_  
_𑀚𑀺𑀡𑁆𑀡𑀓𑀁 𑀕𑀢𑀬𑁄𑀩𑁆𑀩𑀦𑀁;_  
_𑀧𑀳𑀼 𑀲𑀦𑁆𑀢𑁄 𑀦 𑀧𑁄𑀲𑀺𑀲𑁆𑀲𑀁,_  
_𑀇𑀢𑀺 𑀧𑀘𑁆𑀙𑀸𑀦𑀼𑀢𑀧𑁆𑀧𑀢𑀺𑁇_  


(57.)

2299. _𑀆𑀘𑀭𑀺𑀬𑀫𑀦𑀼𑀲𑀢𑁆𑀣𑀸𑀭𑀁,_  
_𑀲𑀩𑁆𑀩𑀓𑀸𑀫𑀭𑀲𑀸𑀳𑀭𑀁;_  
_𑀧𑀺𑀢𑀭𑀁 𑀅𑀢𑀺𑀫𑀜𑁆𑀜𑀺𑀲𑁆𑀲𑀁,_  
_𑀇𑀢𑀺 𑀧𑀘𑁆𑀙𑀸𑀦𑀼𑀢𑀧𑁆𑀧𑀢𑀺𑁇_  


(58.)

2300. _𑀲𑀫𑀡𑁂 𑀩𑁆𑀭𑀸𑀳𑁆𑀫𑀡𑁂 𑀘𑀸𑀧𑀺,_  
_𑀲𑀻𑀮𑀯𑀦𑁆𑀢𑁂 𑀩𑀳𑀼𑀲𑁆𑀲𑀼𑀢𑁂;_  
_𑀦 𑀧𑀼𑀩𑁆𑀩𑁂 𑀧𑀬𑀺𑀭𑀼𑀧𑀸𑀲𑀺𑀲𑁆𑀲𑀁,_  
_𑀇𑀢𑀺 𑀧𑀘𑁆𑀙𑀸𑀦𑀼𑀢𑀧𑁆𑀧𑀢𑀺𑁇_  


(59.)

2301. _𑀲𑀸𑀥𑀼 𑀳𑁄𑀢𑀺 𑀢𑀧𑁄 𑀘𑀺𑀡𑁆𑀡𑁄,_  
_𑀲𑀦𑁆𑀢𑁄 𑀘 𑀧𑀬𑀺𑀭𑀼𑀧𑀸𑀲𑀺𑀢𑁄;_  
_𑀦 𑀘 𑀧𑀼𑀩𑁆𑀩𑁂 𑀢𑀧𑁄 𑀘𑀺𑀡𑁆𑀡𑁄,_  
_𑀇𑀢𑀺 𑀧𑀘𑁆𑀙𑀸𑀦𑀼𑀢𑀧𑁆𑀧𑀢𑀺𑁇_  


(60.)

2302. _𑀬𑁄 𑀘 𑀏𑀢𑀸𑀦𑀺 𑀞𑀸𑀦𑀸𑀦𑀺,_  
_𑀬𑁄𑀦𑀺𑀲𑁄 𑀧𑀝𑀺𑀧𑀚𑁆𑀚𑀢𑀺;_  
_𑀓𑀭𑀁 𑀧𑀼𑀭𑀺𑀲𑀓𑀺𑀘𑁆𑀘𑀸𑀦𑀺,_  
_𑀲 𑀧𑀘𑁆𑀙𑀸 𑀦𑀸𑀦𑀼𑀢𑀧𑁆𑀧𑀢𑀻”𑀢𑀺𑁇_  


---

2303. 𑀚𑀦𑀲𑀦𑁆𑀥𑀚𑀸𑀢𑀓𑀁 𑀧𑀜𑁆𑀘𑀫𑀁𑁇



[Go to previous page (12.1.4 Kāmajātaka)](/tipitaka/22J/12/12.1/12.1.4.md) / [Go to parent page (12.1 Cūḷakuṇālavagga)](/tipitaka/22J/12/12.1.md) / [Go to next page (12.1.6 Mahākaṇhajātaka)](/tipitaka/22J/12/12.1/12.1.6.md)


