
[Home](/) / [22J Jātakapāḷi](../../../22J.md) / [12 Dvādasakanipāta](../../12.md) / [12.1 Cūḷakuṇālavagga](../12.1.md)

# 12.1.2 Bhaddasālajātaka

* Dvādasakanipāta

* Cūḷakuṇālavagga

* Bhaddasālajātaka

(13.)

2252\. _“Kā tvaṃ suddhehi vatthehi,_  
_aghe vehāyasaṃ ṭhitā;_  
_Kena tyāssūni vattanti,_  
_kuto taṃ bhayamāgataṃ”._  


(14.)

2253\. _“Taveva deva vijite,_  
_bhaddasāloti maṃ vidū;_  
_Saṭṭhi vassasahassāni,_  
_tiṭṭhato pūjitassa me._  


(15.)

2254\. _Kārayantā nagarāni,_  
_agāre ca disampati;_  
_Vividhe cāpi pāsāde,_  
_na maṃ te accamaññisuṃ;_  
_Yatheva maṃ te pūjesuṃ,_  
_tatheva tvampi pūjaya”._  


(16.)

2255\. _“Taṃ ivāhaṃ na passāmi,_  
_thūlaṃ kāyena te dumaṃ;_  
_Ārohapariṇāhena,_  
_abhirūposi jātiyā._  


(17.)

2256\. _Pāsādaṃ kārayissāmi,_  
_ekatthambhaṃ manoramaṃ;_  
_Tattha taṃ upanessāmi,_  
_ciraṃ te yakkha jīvitaṃ”._  


(18.)

2257\. _“Evaṃ cittaṃ udapādi,_  
_sarīrena vinābhāvo;_  
_Puthuso maṃ vikantitvā,_  
_khaṇḍaso avakantatha._  


(19.)

2258\. _Agge ca chetvā majjhe ca,_  
_pacchā mūlamhi chindatha;_  
_Evaṃ me chijjamānassa,_  
_na dukkhaṃ maraṇaṃ siyā”._  


(20.)

2259\. _“Hatthapādaṃ yathā chinde,_  
_Kaṇṇanāsañca jīvato;_  
_Tato pacchā siro chinde,_  
_Taṃ dukkhaṃ maraṇaṃ siyā._  


(21.)

2260\. _Sukhaṃ nu khaṇḍaso chinnaṃ,_  
_bhaddasāla vanappati;_  
_Kiṃhetu kiṃ upādāya,_  
_khaṇḍaso chinnamicchasi”._  


(22.)

2261\. _“Yañca hetumupādāya,_  
_hetuṃ dhammūpasaṃhitaṃ;_  
_Khaṇḍaso chinnamicchāmi,_  
_mahārāja suṇohi me._  


(23.)

2262\. _Ñātī me sukhasaṃvaddhā,_  
_mama passe nivātajā;_  
_Tepihaṃ upahiṃseyyaṃ,_  
_paresaṃ asukhocitaṃ”._  


(24.)

2263\. _“Ceteyyarūpaṃ cetesi,_  
_bhaddasāla vanappati;_  
_Hitakāmosi ñātīnaṃ,_  
_abhayaṃ samma dammi te”ti._  


---

2264\. Bhaddasālajātakaṃ dutiyaṃ.



[Go to previous page (12.1.1 Cūḷakuṇālajātaka)](12.1.1.md) / [Go to parent page (12.1 Cūḷakuṇālavagga)](../12.1.md) / [Go to next page (12.1.3 Samuddavāṇijajātaka)](12.1.3.md)


