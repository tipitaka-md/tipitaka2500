
[Home](/) / [22J Jātakapāḷi](../../../22J.md) / [15 Vīsatinipāta](../../15.md) / [15.1 Mātaṅgavagga](../15.1.md)

# 15.1.13 Hatthipālajātaka

* Vīsatinipāta

* Mātaṅgavagga

* Hatthipālajātaka

(337.)

3201\. _“Cirassaṃ vata passāma,_  
_brāhmaṇaṃ devavaṇṇinaṃ;_  
_Mahājaṭaṃ khāridharaṃ,_  
_paṅkadantaṃ rajassiraṃ._  


(338.)

3202\. _Cirassaṃ vata passāma,_  
_isiṃ dhammaguṇe rataṃ;_  
_Kāsāyavatthavasanaṃ,_  
_vākacīraṃ paṭicchadaṃ._  


(339.)

3203\. _Āsanaṃ udakaṃ pajjaṃ,_  
_paṭigaṇhātu no bhavaṃ;_  
_Agghe bhavantaṃ pucchāma,_  
_agghaṃ kurutu no bhavaṃ”._  


(340.)

3204\. _“Adhicca vede pariyesa vittaṃ,_  
_Putte gahe tāta patiṭṭhapetvā;_  
_Gandhe rase paccanubhuyya sabbaṃ,_  
_Araññaṃ sādhu muni so pasattho”._  


(341.)

3205\. _“Vedā na saccā na ca vittalābho,_  
_Na puttalābhena jaraṃ vihanti;_  
_Gandhe rase muccanamāhu santo,_  
_Sakammunā hoti phalūpapatti”._  


(342.)

3206\. _“Addhā hi saccaṃ vacanaṃ tavetaṃ,_  
_Sakammunā hoti phalūpapatti;_  
_Jiṇṇā ca mātāpitaro tavīme,_  
_Passeyyuṃ taṃ vassasataṃ arogaṃ”._  


(343.)

3207\. _“Yassassa sakkhī maraṇena rāja,_  
_Jarāya mettī naravīraseṭṭha;_  
_Yo cāpi jaññā na marissaṃ kadāci,_  
_Passeyyuṃ taṃ vassasataṃ arogaṃ._  


(344.)

3208\. _Yathāpi nāvaṃ puriso dakamhi,_  
_Ereti ce naṃ upaneti tīraṃ;_  
_Evampi byādhī satataṃ jarā ca,_  
_Upaneti maccaṃ vasamantakassa”._  


(345.)

3209\. _“Paṅko ca kāmā palipo ca kāmā,_  
_Manoharā duttarā maccudheyyā;_  
_Etasmiṃ paṅke palipe byasannā,_  
_Hīnattarūpā na taranti pāraṃ._  


(346.)

3210\. _Ayaṃ pure luddamakāsi kammaṃ,_  
_Svāyaṃ gahīto na hi mokkhito me;_  
_Orundhiyā naṃ parirakkhissāmi,_  
_Māyaṃ puna luddamakāsi kammaṃ”._  


(347.)

3211\. _“Gavaṃva naṭṭhaṃ puriso yathā vane,_  
_Anvesatī rāja apassamāno;_  
_Evaṃ naṭṭho esukārī mamattho,_  
_Sohaṃ kathaṃ na gaveseyyaṃ rāja._  


(348.)

3212\. _Hiyyoti hiyyati poso,_  
_Pareti parihāyati;_  
_Anāgataṃ netamatthīti ñatvā,_  
_Uppannachandaṃ ko panudeyya dhīro”._  


(349.)

3213\. _“Passāmi vohaṃ daharaṃ kumāriṃ,_  
_Mattūpamaṃ ketakapupphanettaṃ;_  
_Abhuttabhoge paṭhame vayasmiṃ,_  
_Ādāya maccu vajate kumāriṃ._  


(350.)

3214\. _Yuvā sujāto sumukho sudassano,_  
_Sāmo kusumbhaparikiṇṇamassu;_  
_Hitvāna kāme paṭikacca gehaṃ,_  
_Anujāna maṃ pabbajissāmi deva”._  


(351.)

3215\. _“Sākhāhi rukkho labhate samaññaṃ,_  
_Pahīnasākhaṃ pana khāṇumāhu;_  
_Pahīnaputtassa mamajja bhoti,_  
_Vāseṭṭhi bhikkhācariyāya kālo”._  


(352.)

3216\. _“Aghasmi koñcāva yathā himaccaye,_  
_Katāni jālāni padāliya haṃsā;_  
_Gacchanti puttā ca patī ca mayhaṃ,_  
_Sāhaṃ kathaṃ nānuvaje pajānaṃ”._  


(353.)

3217\. _“Ete bhutvā vamitvā ca,_  
_pakkamanti vihaṅgamā;_  
_Ye ca bhutvāna vamiṃsu,_  
_te me hatthattamāgatā._  


(354.)

3218\. _Avamī brāhmaṇo kāme,_  
_so tvaṃ paccāvamissasi;_  
_Vantādo puriso rāja,_  
_na so hoti pasaṃsiyo”._  


(355.)

3219\. _“Paṅke ca posaṃ palipe byasannaṃ,_  
_Balī yathā dubbalamuddhareyya;_  
_Evampi maṃ tvaṃ udatāri bhoti,_  
_Pañcāli gāthāhi subhāsitāhi”._  


(356.)

3220\. _Idaṃ vatvā mahārājā,_  
_esukārī disampati;_  
_Raṭṭhaṃ hitvāna pabbaji,_  
_nāgo chetvāva bandhanaṃ._  


(357.)

3221\. _“Rājā ca pabbajjamarocayittha,_  
_Raṭṭhaṃ pahāya naravīraseṭṭho;_  
_Tuvampi no hohi yatheva rājā,_  
_Amhehi guttā anusāsa rajjaṃ”._  


(358.)

3222\. _“Rājā ca pabbajjamarocayittha,_  
_Raṭṭhaṃ pahāya naravīraseṭṭho;_  
_Ahampi ekā carissāmi loke,_  
_Hitvāna kāmāni manoramāni._  


(359.)

3223\. _Rājā ca pabbajjamarocayittha,_  
_Raṭṭhaṃ pahāya naravīraseṭṭho;_  
_Ahampi ekā carissāmi loke,_  
_Hitvāna kāmāni yathodhikāni._  


(360.)

3224\. _Accenti kālā tarayanti rattiyo,_  
_Vayoguṇā anupubbaṃ jahanti;_  
_Ahampi ekā carissāmi loke,_  
_Hitvāna kāmāni manoramāni._  


(361.)

3225\. _Accenti kālā tarayanti rattiyo,_  
_Vayoguṇā anupubbaṃ jahanti;_  
_Ahampi ekā carissāmi loke,_  
_Hitvāna kāmāni yathodhikāni._  


(362.)

3226\. _Accenti kālā tarayanti rattiyo,_  
_Vayoguṇā anupubbaṃ jahanti;_  
_Ahampi ekā carissāmi loke,_  
_Sītibhūtā sabbamaticca saṅgan”ti._  


---

3227\. Hatthipālajātakaṃ terasamaṃ.



[Go to previous page (15.1.12 Pañcapaṇḍitajātaka)](15.1.12.md) / [Go to parent page (15.1 Mātaṅgavagga)](../15.1.md) / [Go to next page (15.1.14 Ayogharajātaka)](15.1.14.md)


