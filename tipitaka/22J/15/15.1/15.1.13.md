
[Home](/) / [22J Jātakapāḷi](/tipitaka/22J.md) / [15 Vīsatinipāta](/tipitaka/22J/15.md) / [15.1 Mātaṅgavagga](/tipitaka/22J/15/15.1.md)

# 𑁧𑁫𑁇𑁧𑁇𑁧𑁩 𑀳𑀢𑁆𑀣𑀺𑀧𑀸𑀮𑀚𑀸𑀢𑀓

### 𑀯𑀻𑀲𑀢𑀺𑀦𑀺𑀧𑀸𑀢

### 𑀫𑀸𑀢𑀗𑁆𑀕𑀯𑀕𑁆𑀕

### 𑀳𑀢𑁆𑀣𑀺𑀧𑀸𑀮𑀚𑀸𑀢𑀓

(337.)

3201\. _“𑀘𑀺𑀭𑀲𑁆𑀲𑀁 𑀯𑀢 𑀧𑀲𑁆𑀲𑀸𑀫,_  
_𑀩𑁆𑀭𑀸𑀳𑁆𑀫𑀡𑀁 𑀤𑁂𑀯𑀯𑀡𑁆𑀡𑀺𑀦𑀁;_  
_𑀫𑀳𑀸𑀚𑀝𑀁 𑀔𑀸𑀭𑀺𑀥𑀭𑀁,_  
_𑀧𑀗𑁆𑀓𑀤𑀦𑁆𑀢𑀁 𑀭𑀚𑀲𑁆𑀲𑀺𑀭𑀁𑁇_  


(338.)

3202\. _𑀘𑀺𑀭𑀲𑁆𑀲𑀁 𑀯𑀢 𑀧𑀲𑁆𑀲𑀸𑀫,_  
_𑀇𑀲𑀺𑀁 𑀥𑀫𑁆𑀫𑀕𑀼𑀡𑁂 𑀭𑀢𑀁;_  
_𑀓𑀸𑀲𑀸𑀬𑀯𑀢𑁆𑀣𑀯𑀲𑀦𑀁,_  
_𑀯𑀸𑀓𑀘𑀻𑀭𑀁 𑀧𑀝𑀺𑀘𑁆𑀙𑀤𑀁𑁇_  


(339.)

3203\. _𑀆𑀲𑀦𑀁 𑀉𑀤𑀓𑀁 𑀧𑀚𑁆𑀚𑀁,_  
_𑀧𑀝𑀺𑀕𑀡𑁆𑀳𑀸𑀢𑀼 𑀦𑁄 𑀪𑀯𑀁;_  
_𑀅𑀕𑁆𑀖𑁂 𑀪𑀯𑀦𑁆𑀢𑀁 𑀧𑀼𑀘𑁆𑀙𑀸𑀫,_  
_𑀅𑀕𑁆𑀖𑀁 𑀓𑀼𑀭𑀼𑀢𑀼 𑀦𑁄 𑀪𑀯𑀁”𑁇_  


(340.)

3204\. _“𑀅𑀥𑀺𑀘𑁆𑀘 𑀯𑁂𑀤𑁂 𑀧𑀭𑀺𑀬𑁂𑀲 𑀯𑀺𑀢𑁆𑀢𑀁,_  
_𑀧𑀼𑀢𑁆𑀢𑁂 𑀕𑀳𑁂 𑀢𑀸𑀢 𑀧𑀢𑀺𑀝𑁆𑀞𑀧𑁂𑀢𑁆𑀯𑀸;_  
_𑀕𑀦𑁆𑀥𑁂 𑀭𑀲𑁂 𑀧𑀘𑁆𑀘𑀦𑀼𑀪𑀼𑀬𑁆𑀬 𑀲𑀩𑁆𑀩𑀁,_  
_𑀅𑀭𑀜𑁆𑀜𑀁 𑀲𑀸𑀥𑀼 𑀫𑀼𑀦𑀺 𑀲𑁄 𑀧𑀲𑀢𑁆𑀣𑁄”𑁇_  


(341.)

3205\. _“𑀯𑁂𑀤𑀸 𑀦 𑀲𑀘𑁆𑀘𑀸 𑀦 𑀘 𑀯𑀺𑀢𑁆𑀢𑀮𑀸𑀪𑁄,_  
_𑀦 𑀧𑀼𑀢𑁆𑀢𑀮𑀸𑀪𑁂𑀦 𑀚𑀭𑀁 𑀯𑀺𑀳𑀦𑁆𑀢𑀺;_  
_𑀕𑀦𑁆𑀥𑁂 𑀭𑀲𑁂 𑀫𑀼𑀘𑁆𑀘𑀦𑀫𑀸𑀳𑀼 𑀲𑀦𑁆𑀢𑁄,_  
_𑀲𑀓𑀫𑁆𑀫𑀼𑀦𑀸 𑀳𑁄𑀢𑀺 𑀨𑀮𑀽𑀧𑀧𑀢𑁆𑀢𑀺”𑁇_  


(342.)

3206\. _“𑀅𑀤𑁆𑀥𑀸 𑀳𑀺 𑀲𑀘𑁆𑀘𑀁 𑀯𑀘𑀦𑀁 𑀢𑀯𑁂𑀢𑀁,_  
_𑀲𑀓𑀫𑁆𑀫𑀼𑀦𑀸 𑀳𑁄𑀢𑀺 𑀨𑀮𑀽𑀧𑀧𑀢𑁆𑀢𑀺;_  
_𑀚𑀺𑀡𑁆𑀡𑀸 𑀘 𑀫𑀸𑀢𑀸𑀧𑀺𑀢𑀭𑁄 𑀢𑀯𑀻𑀫𑁂,_  
_𑀧𑀲𑁆𑀲𑁂𑀬𑁆𑀬𑀼𑀁 𑀢𑀁 𑀯𑀲𑁆𑀲𑀲𑀢𑀁 𑀅𑀭𑁄𑀕𑀁”𑁇_  


(343.)

3207\. _“𑀬𑀲𑁆𑀲𑀲𑁆𑀲 𑀲𑀓𑁆𑀔𑀻 𑀫𑀭𑀡𑁂𑀦 𑀭𑀸𑀚,_  
_𑀚𑀭𑀸𑀬 𑀫𑁂𑀢𑁆𑀢𑀻 𑀦𑀭𑀯𑀻𑀭𑀲𑁂𑀝𑁆𑀞;_  
_𑀬𑁄 𑀘𑀸𑀧𑀺 𑀚𑀜𑁆𑀜𑀸 𑀦 𑀫𑀭𑀺𑀲𑁆𑀲𑀁 𑀓𑀤𑀸𑀘𑀺,_  
_𑀧𑀲𑁆𑀲𑁂𑀬𑁆𑀬𑀼𑀁 𑀢𑀁 𑀯𑀲𑁆𑀲𑀲𑀢𑀁 𑀅𑀭𑁄𑀕𑀁𑁇_  


(344.)

3208\. _𑀬𑀣𑀸𑀧𑀺 𑀦𑀸𑀯𑀁 𑀧𑀼𑀭𑀺𑀲𑁄 𑀤𑀓𑀫𑁆𑀳𑀺,_  
_𑀏𑀭𑁂𑀢𑀺 𑀘𑁂 𑀦𑀁 𑀉𑀧𑀦𑁂𑀢𑀺 𑀢𑀻𑀭𑀁;_  
_𑀏𑀯𑀫𑁆𑀧𑀺 𑀩𑁆𑀬𑀸𑀥𑀻 𑀲𑀢𑀢𑀁 𑀚𑀭𑀸 𑀘,_  
_𑀉𑀧𑀦𑁂𑀢𑀺 𑀫𑀘𑁆𑀘𑀁 𑀯𑀲𑀫𑀦𑁆𑀢𑀓𑀲𑁆𑀲”𑁇_  


(345.)

3209\. _“𑀧𑀗𑁆𑀓𑁄 𑀘 𑀓𑀸𑀫𑀸 𑀧𑀮𑀺𑀧𑁄 𑀘 𑀓𑀸𑀫𑀸,_  
_𑀫𑀦𑁄𑀳𑀭𑀸 𑀤𑀼𑀢𑁆𑀢𑀭𑀸 𑀫𑀘𑁆𑀘𑀼𑀥𑁂𑀬𑁆𑀬𑀸;_  
_𑀏𑀢𑀲𑁆𑀫𑀺𑀁 𑀧𑀗𑁆𑀓𑁂 𑀧𑀮𑀺𑀧𑁂 𑀩𑁆𑀬𑀲𑀦𑁆𑀦𑀸,_  
_𑀳𑀻𑀦𑀢𑁆𑀢𑀭𑀽𑀧𑀸 𑀦 𑀢𑀭𑀦𑁆𑀢𑀺 𑀧𑀸𑀭𑀁𑁇_  


(346.)

3210\. _𑀅𑀬𑀁 𑀧𑀼𑀭𑁂 𑀮𑀼𑀤𑁆𑀤𑀫𑀓𑀸𑀲𑀺 𑀓𑀫𑁆𑀫𑀁,_  
_𑀲𑁆𑀯𑀸𑀬𑀁 𑀕𑀳𑀻𑀢𑁄 𑀦 𑀳𑀺 𑀫𑁄𑀓𑁆𑀔𑀺𑀢𑁄 𑀫𑁂;_  
_𑀑𑀭𑀼𑀦𑁆𑀥𑀺𑀬𑀸 𑀦𑀁 𑀧𑀭𑀺𑀭𑀓𑁆𑀔𑀺𑀲𑁆𑀲𑀸𑀫𑀺,_  
_𑀫𑀸𑀬𑀁 𑀧𑀼𑀦 𑀮𑀼𑀤𑁆𑀤𑀫𑀓𑀸𑀲𑀺 𑀓𑀫𑁆𑀫𑀁”𑁇_  


(347.)

3211\. _“𑀕𑀯𑀁𑀯 𑀦𑀝𑁆𑀞𑀁 𑀧𑀼𑀭𑀺𑀲𑁄 𑀬𑀣𑀸 𑀯𑀦𑁂,_  
_𑀅𑀦𑁆𑀯𑁂𑀲𑀢𑀻 𑀭𑀸𑀚 𑀅𑀧𑀲𑁆𑀲𑀫𑀸𑀦𑁄;_  
_𑀏𑀯𑀁 𑀦𑀝𑁆𑀞𑁄 𑀏𑀲𑀼𑀓𑀸𑀭𑀻 𑀫𑀫𑀢𑁆𑀣𑁄,_  
_𑀲𑁄𑀳𑀁 𑀓𑀣𑀁 𑀦 𑀕𑀯𑁂𑀲𑁂𑀬𑁆𑀬𑀁 𑀭𑀸𑀚𑁇_  


(348.)

3212\. _𑀳𑀺𑀬𑁆𑀬𑁄𑀢𑀺 𑀳𑀺𑀬𑁆𑀬𑀢𑀺 𑀧𑁄𑀲𑁄,_  
_𑀧𑀭𑁂𑀢𑀺 𑀧𑀭𑀺𑀳𑀸𑀬𑀢𑀺;_  
_𑀅𑀦𑀸𑀕𑀢𑀁 𑀦𑁂𑀢𑀫𑀢𑁆𑀣𑀻𑀢𑀺 𑀜𑀢𑁆𑀯𑀸,_  
_𑀉𑀧𑁆𑀧𑀦𑁆𑀦𑀙𑀦𑁆𑀤𑀁 𑀓𑁄 𑀧𑀦𑀼𑀤𑁂𑀬𑁆𑀬 𑀥𑀻𑀭𑁄”𑁇_  


(349.)

3213\. _“𑀧𑀲𑁆𑀲𑀸𑀫𑀺 𑀯𑁄𑀳𑀁 𑀤𑀳𑀭𑀁 𑀓𑀼𑀫𑀸𑀭𑀺𑀁,_  
_𑀫𑀢𑁆𑀢𑀽𑀧𑀫𑀁 𑀓𑁂𑀢𑀓𑀧𑀼𑀧𑁆𑀨𑀦𑁂𑀢𑁆𑀢𑀁;_  
_𑀅𑀪𑀼𑀢𑁆𑀢𑀪𑁄𑀕𑁂 𑀧𑀞𑀫𑁂 𑀯𑀬𑀲𑁆𑀫𑀺𑀁,_  
_𑀆𑀤𑀸𑀬 𑀫𑀘𑁆𑀘𑀼 𑀯𑀚𑀢𑁂 𑀓𑀼𑀫𑀸𑀭𑀺𑀁𑁇_  


(350.)

3214\. _𑀬𑀼𑀯𑀸 𑀲𑀼𑀚𑀸𑀢𑁄 𑀲𑀼𑀫𑀼𑀔𑁄 𑀲𑀼𑀤𑀲𑁆𑀲𑀦𑁄,_  
_𑀲𑀸𑀫𑁄 𑀓𑀼𑀲𑀼𑀫𑁆𑀪𑀧𑀭𑀺𑀓𑀺𑀡𑁆𑀡𑀫𑀲𑁆𑀲𑀼;_  
_𑀳𑀺𑀢𑁆𑀯𑀸𑀦 𑀓𑀸𑀫𑁂 𑀧𑀝𑀺𑀓𑀘𑁆𑀘 𑀕𑁂𑀳𑀁,_  
_𑀅𑀦𑀼𑀚𑀸𑀦 𑀫𑀁 𑀧𑀩𑁆𑀩𑀚𑀺𑀲𑁆𑀲𑀸𑀫𑀺 𑀤𑁂𑀯”𑁇_  


(351.)

3215\. _“𑀲𑀸𑀔𑀸𑀳𑀺 𑀭𑀼𑀓𑁆𑀔𑁄 𑀮𑀪𑀢𑁂 𑀲𑀫𑀜𑁆𑀜𑀁,_  
_𑀧𑀳𑀻𑀦𑀲𑀸𑀔𑀁 𑀧𑀦 𑀔𑀸𑀡𑀼𑀫𑀸𑀳𑀼;_  
_𑀧𑀳𑀻𑀦𑀧𑀼𑀢𑁆𑀢𑀲𑁆𑀲 𑀫𑀫𑀚𑁆𑀚 𑀪𑁄𑀢𑀺,_  
_𑀯𑀸𑀲𑁂𑀝𑁆𑀞𑀺 𑀪𑀺𑀓𑁆𑀔𑀸𑀘𑀭𑀺𑀬𑀸𑀬 𑀓𑀸𑀮𑁄”𑁇_  


(352.)

3216\. _“𑀅𑀖𑀲𑁆𑀫𑀺 𑀓𑁄𑀜𑁆𑀘𑀸𑀯 𑀬𑀣𑀸 𑀳𑀺𑀫𑀘𑁆𑀘𑀬𑁂,_  
_𑀓𑀢𑀸𑀦𑀺 𑀚𑀸𑀮𑀸𑀦𑀺 𑀧𑀤𑀸𑀮𑀺𑀬 𑀳𑀁𑀲𑀸;_  
_𑀕𑀘𑁆𑀙𑀦𑁆𑀢𑀺 𑀧𑀼𑀢𑁆𑀢𑀸 𑀘 𑀧𑀢𑀻 𑀘 𑀫𑀬𑁆𑀳𑀁,_  
_𑀲𑀸𑀳𑀁 𑀓𑀣𑀁 𑀦𑀸𑀦𑀼𑀯𑀚𑁂 𑀧𑀚𑀸𑀦𑀁”𑁇_  


(353.)

3217\. _“𑀏𑀢𑁂 𑀪𑀼𑀢𑁆𑀯𑀸 𑀯𑀫𑀺𑀢𑁆𑀯𑀸 𑀘,_  
_𑀧𑀓𑁆𑀓𑀫𑀦𑁆𑀢𑀺 𑀯𑀺𑀳𑀗𑁆𑀕𑀫𑀸;_  
_𑀬𑁂 𑀘 𑀪𑀼𑀢𑁆𑀯𑀸𑀦 𑀯𑀫𑀺𑀁𑀲𑀼,_  
_𑀢𑁂 𑀫𑁂 𑀳𑀢𑁆𑀣𑀢𑁆𑀢𑀫𑀸𑀕𑀢𑀸𑁇_  


(354.)

3218\. _𑀅𑀯𑀫𑀻 𑀩𑁆𑀭𑀸𑀳𑁆𑀫𑀡𑁄 𑀓𑀸𑀫𑁂,_  
_𑀲𑁄 𑀢𑁆𑀯𑀁 𑀧𑀘𑁆𑀘𑀸𑀯𑀫𑀺𑀲𑁆𑀲𑀲𑀺;_  
_𑀯𑀦𑁆𑀢𑀸𑀤𑁄 𑀧𑀼𑀭𑀺𑀲𑁄 𑀭𑀸𑀚,_  
_𑀦 𑀲𑁄 𑀳𑁄𑀢𑀺 𑀧𑀲𑀁𑀲𑀺𑀬𑁄”𑁇_  


(355.)

3219\. _“𑀧𑀗𑁆𑀓𑁂 𑀘 𑀧𑁄𑀲𑀁 𑀧𑀮𑀺𑀧𑁂 𑀩𑁆𑀬𑀲𑀦𑁆𑀦𑀁,_  
_𑀩𑀮𑀻 𑀬𑀣𑀸 𑀤𑀼𑀩𑁆𑀩𑀮𑀫𑀼𑀤𑁆𑀥𑀭𑁂𑀬𑁆𑀬;_  
_𑀏𑀯𑀫𑁆𑀧𑀺 𑀫𑀁 𑀢𑁆𑀯𑀁 𑀉𑀤𑀢𑀸𑀭𑀺 𑀪𑁄𑀢𑀺,_  
_𑀧𑀜𑁆𑀘𑀸𑀮𑀺 𑀕𑀸𑀣𑀸𑀳𑀺 𑀲𑀼𑀪𑀸𑀲𑀺𑀢𑀸𑀳𑀺”𑁇_  


(356.)

3220\. _𑀇𑀤𑀁 𑀯𑀢𑁆𑀯𑀸 𑀫𑀳𑀸𑀭𑀸𑀚𑀸,_  
_𑀏𑀲𑀼𑀓𑀸𑀭𑀻 𑀤𑀺𑀲𑀫𑁆𑀧𑀢𑀺;_  
_𑀭𑀝𑁆𑀞𑀁 𑀳𑀺𑀢𑁆𑀯𑀸𑀦 𑀧𑀩𑁆𑀩𑀚𑀺,_  
_𑀦𑀸𑀕𑁄 𑀙𑁂𑀢𑁆𑀯𑀸𑀯 𑀩𑀦𑁆𑀥𑀦𑀁𑁇_  


(357.)

3221\. _“𑀭𑀸𑀚𑀸 𑀘 𑀧𑀩𑁆𑀩𑀚𑁆𑀚𑀫𑀭𑁄𑀘𑀬𑀺𑀢𑁆𑀣,_  
_𑀭𑀝𑁆𑀞𑀁 𑀧𑀳𑀸𑀬 𑀦𑀭𑀯𑀻𑀭𑀲𑁂𑀝𑁆𑀞𑁄;_  
_𑀢𑀼𑀯𑀫𑁆𑀧𑀺 𑀦𑁄 𑀳𑁄𑀳𑀺 𑀬𑀣𑁂𑀯 𑀭𑀸𑀚𑀸,_  
_𑀅𑀫𑁆𑀳𑁂𑀳𑀺 𑀕𑀼𑀢𑁆𑀢𑀸 𑀅𑀦𑀼𑀲𑀸𑀲 𑀭𑀚𑁆𑀚𑀁”𑁇_  


(358.)

3222\. _“𑀭𑀸𑀚𑀸 𑀘 𑀧𑀩𑁆𑀩𑀚𑁆𑀚𑀫𑀭𑁄𑀘𑀬𑀺𑀢𑁆𑀣,_  
_𑀭𑀝𑁆𑀞𑀁 𑀧𑀳𑀸𑀬 𑀦𑀭𑀯𑀻𑀭𑀲𑁂𑀝𑁆𑀞𑁄;_  
_𑀅𑀳𑀫𑁆𑀧𑀺 𑀏𑀓𑀸 𑀘𑀭𑀺𑀲𑁆𑀲𑀸𑀫𑀺 𑀮𑁄𑀓𑁂,_  
_𑀳𑀺𑀢𑁆𑀯𑀸𑀦 𑀓𑀸𑀫𑀸𑀦𑀺 𑀫𑀦𑁄𑀭𑀫𑀸𑀦𑀺𑁇_  


(359.)

3223\. _𑀭𑀸𑀚𑀸 𑀘 𑀧𑀩𑁆𑀩𑀚𑁆𑀚𑀫𑀭𑁄𑀘𑀬𑀺𑀢𑁆𑀣,_  
_𑀭𑀝𑁆𑀞𑀁 𑀧𑀳𑀸𑀬 𑀦𑀭𑀯𑀻𑀭𑀲𑁂𑀝𑁆𑀞𑁄;_  
_𑀅𑀳𑀫𑁆𑀧𑀺 𑀏𑀓𑀸 𑀘𑀭𑀺𑀲𑁆𑀲𑀸𑀫𑀺 𑀮𑁄𑀓𑁂,_  
_𑀳𑀺𑀢𑁆𑀯𑀸𑀦 𑀓𑀸𑀫𑀸𑀦𑀺 𑀬𑀣𑁄𑀥𑀺𑀓𑀸𑀦𑀺𑁇_  


(360.)

3224\. _𑀅𑀘𑁆𑀘𑁂𑀦𑁆𑀢𑀺 𑀓𑀸𑀮𑀸 𑀢𑀭𑀬𑀦𑁆𑀢𑀺 𑀭𑀢𑁆𑀢𑀺𑀬𑁄,_  
_𑀯𑀬𑁄𑀕𑀼𑀡𑀸 𑀅𑀦𑀼𑀧𑀼𑀩𑁆𑀩𑀁 𑀚𑀳𑀦𑁆𑀢𑀺;_  
_𑀅𑀳𑀫𑁆𑀧𑀺 𑀏𑀓𑀸 𑀘𑀭𑀺𑀲𑁆𑀲𑀸𑀫𑀺 𑀮𑁄𑀓𑁂,_  
_𑀳𑀺𑀢𑁆𑀯𑀸𑀦 𑀓𑀸𑀫𑀸𑀦𑀺 𑀫𑀦𑁄𑀭𑀫𑀸𑀦𑀺𑁇_  


(361.)

3225\. _𑀅𑀘𑁆𑀘𑁂𑀦𑁆𑀢𑀺 𑀓𑀸𑀮𑀸 𑀢𑀭𑀬𑀦𑁆𑀢𑀺 𑀭𑀢𑁆𑀢𑀺𑀬𑁄,_  
_𑀯𑀬𑁄𑀕𑀼𑀡𑀸 𑀅𑀦𑀼𑀧𑀼𑀩𑁆𑀩𑀁 𑀚𑀳𑀦𑁆𑀢𑀺;_  
_𑀅𑀳𑀫𑁆𑀧𑀺 𑀏𑀓𑀸 𑀘𑀭𑀺𑀲𑁆𑀲𑀸𑀫𑀺 𑀮𑁄𑀓𑁂,_  
_𑀳𑀺𑀢𑁆𑀯𑀸𑀦 𑀓𑀸𑀫𑀸𑀦𑀺 𑀬𑀣𑁄𑀥𑀺𑀓𑀸𑀦𑀺𑁇_  


(362.)

3226\. _𑀅𑀘𑁆𑀘𑁂𑀦𑁆𑀢𑀺 𑀓𑀸𑀮𑀸 𑀢𑀭𑀬𑀦𑁆𑀢𑀺 𑀭𑀢𑁆𑀢𑀺𑀬𑁄,_  
_𑀯𑀬𑁄𑀕𑀼𑀡𑀸 𑀅𑀦𑀼𑀧𑀼𑀩𑁆𑀩𑀁 𑀚𑀳𑀦𑁆𑀢𑀺;_  
_𑀅𑀳𑀫𑁆𑀧𑀺 𑀏𑀓𑀸 𑀘𑀭𑀺𑀲𑁆𑀲𑀸𑀫𑀺 𑀮𑁄𑀓𑁂,_  
_𑀲𑀻𑀢𑀺𑀪𑀽𑀢𑀸 𑀲𑀩𑁆𑀩𑀫𑀢𑀺𑀘𑁆𑀘 𑀲𑀗𑁆𑀕𑀦𑁆”𑀢𑀺𑁇_  


---

3227\. 𑀳𑀢𑁆𑀣𑀺𑀧𑀸𑀮𑀚𑀸𑀢𑀓𑀁 𑀢𑁂𑀭𑀲𑀫𑀁𑁇



[Go to previous page (15.1.12 Pañcapaṇḍitajātaka)](/tipitaka/22J/15/15.1/15.1.12.md) / [Go to parent page (15.1 Mātaṅgavagga)](/tipitaka/22J/15/15.1.md) / [Go to next page (15.1.14 Ayogharajātaka)](/tipitaka/22J/15/15.1/15.1.14.md)


