
[Home](/) / [22J Jātakapāḷi](../../../22J.md) / [15 Vīsatinipāta](../../15.md) / [15.1 Mātaṅgavagga](../15.1.md)

# 𑁧𑁫𑁇𑁧𑁇𑁧𑁪 𑀅𑀬𑁄𑀖𑀭𑀚𑀸𑀢𑀓

### 𑀯𑀻𑀲𑀢𑀺𑀦𑀺𑀧𑀸𑀢

### 𑀫𑀸𑀢𑀗𑁆𑀕𑀯𑀕𑁆𑀕

### 𑀅𑀬𑁄𑀖𑀭𑀚𑀸𑀢𑀓

(363.)

3228\. _“𑀬𑀫𑁂𑀓𑀭𑀢𑁆𑀢𑀺𑀁 𑀧𑀞𑀫𑀁,_  
_𑀕𑀩𑁆𑀪𑁂 𑀯𑀲𑀢𑀺 𑀫𑀸𑀡𑀯𑁄;_  
_𑀅𑀩𑁆𑀪𑀼𑀝𑁆𑀞𑀺𑀢𑁄𑀯 𑀲𑁄 𑀬𑀸𑀢𑀺,_  
_𑀲𑀕𑀘𑁆𑀙𑀁 𑀦 𑀦𑀺𑀯𑀢𑁆𑀢𑀢𑀺𑁇_  


(364.)

3229\. _𑀦 𑀬𑀼𑀚𑁆𑀛𑀫𑀸𑀦𑀸 𑀦 𑀩𑀮𑁂𑀦𑀯𑀲𑁆𑀲𑀺𑀢𑀸,_  
_𑀦𑀭𑀸 𑀦 𑀚𑀻𑀭𑀦𑁆𑀢𑀺 𑀦 𑀘𑀸𑀧𑀺 𑀫𑀺𑀬𑁆𑀬𑀭𑁂;_  
_𑀲𑀩𑁆𑀩𑀁 𑀳𑀺𑀤𑀁 𑀚𑀸𑀢𑀺𑀚𑀭𑀸𑀬𑀼𑀧𑀤𑁆𑀤𑀼𑀢𑀁,_  
_𑀢𑀁 𑀫𑁂 𑀫𑀢𑀻 𑀳𑁄𑀢𑀺 𑀘𑀭𑀸𑀫𑀺 𑀥𑀫𑁆𑀫𑀁𑁇_  


(365.)

3230\. _𑀘𑀢𑀼𑀭𑀗𑁆𑀕𑀺𑀦𑀺𑀁 𑀲𑁂𑀦𑀁 𑀲𑀼𑀪𑀺𑀁𑀲𑀭𑀽𑀧𑀁,_  
_𑀚𑀬𑀦𑁆𑀢𑀺 𑀭𑀝𑁆𑀞𑀸𑀥𑀺𑀧𑀢𑀻 𑀧𑀲𑀬𑁆𑀳;_  
_𑀦 𑀫𑀘𑁆𑀘𑀼𑀦𑁄 𑀚𑀬𑀺𑀢𑀼𑀫𑀼𑀲𑁆𑀲𑀳𑀦𑁆𑀢𑀺,_  
_𑀢𑀁 𑀫𑁂 𑀫𑀢𑀻 𑀳𑁄𑀢𑀺 𑀘𑀭𑀸𑀫𑀺 𑀥𑀫𑁆𑀫𑀁𑁇_  


(366.)

3231\. _𑀳𑀢𑁆𑀣𑀻𑀳𑀺 𑀅𑀲𑁆𑀲𑁂𑀳𑀺 𑀭𑀣𑁂𑀳𑀺 𑀧𑀢𑁆𑀢𑀺𑀪𑀺,_  
_𑀧𑀭𑀺𑀯𑀸𑀭𑀺𑀢𑀸 𑀫𑀼𑀘𑁆𑀘𑀭𑁂 𑀏𑀓𑀘𑁆𑀘𑁂𑀬𑁆𑀬𑀸;_  
_𑀦 𑀫𑀘𑁆𑀘𑀼𑀦𑁄 𑀫𑀼𑀘𑁆𑀘𑀺𑀢𑀼𑀫𑀼𑀲𑁆𑀲𑀳𑀦𑁆𑀢𑀺,_  
_𑀢𑀁 𑀫𑁂 𑀫𑀢𑀻 𑀳𑁄𑀢𑀺 𑀘𑀭𑀸𑀫𑀺 𑀥𑀫𑁆𑀫𑀁𑁇_  


(367.)

3232\. _𑀳𑀢𑁆𑀣𑀻𑀳𑀺 𑀅𑀲𑁆𑀲𑁂𑀳𑀺 𑀭𑀣𑁂𑀳𑀺 𑀧𑀢𑁆𑀢𑀺𑀪𑀺,_  
_𑀲𑀽𑀭𑀸 𑀧𑀪𑀜𑁆𑀚𑀦𑁆𑀢𑀺 𑀧𑀥𑀁𑀲𑀬𑀦𑁆𑀢𑀺;_  
_𑀦 𑀫𑀘𑁆𑀘𑀼𑀦𑁄 𑀪𑀜𑁆𑀚𑀺𑀢𑀼𑀫𑀼𑀲𑁆𑀲𑀳𑀦𑁆𑀢𑀺,_  
_𑀢𑀁 𑀫𑁂 𑀫𑀢𑀻 𑀳𑁄𑀢𑀺 𑀘𑀭𑀸𑀫𑀺 𑀥𑀫𑁆𑀫𑀁𑁇_  


(368.)

3233\. _𑀫𑀢𑁆𑀢𑀸 𑀕𑀚𑀸 𑀪𑀺𑀦𑁆𑀦𑀕𑀍𑀆 𑀧𑀪𑀺𑀦𑁆𑀦𑀸,_  
_𑀦𑀕𑀭𑀸𑀦𑀺 𑀫𑀤𑁆𑀤𑀦𑁆𑀢𑀺 𑀚𑀦𑀁 𑀳𑀦𑀦𑁆𑀢𑀺;_  
_𑀦 𑀫𑀘𑁆𑀘𑀼𑀦𑁄 𑀫𑀤𑁆𑀤𑀺𑀢𑀼𑀫𑀼𑀲𑁆𑀲𑀳𑀦𑁆𑀢𑀺,_  
_𑀢𑀁 𑀫𑁂 𑀫𑀢𑀻 𑀳𑁄𑀢𑀺 𑀘𑀭𑀸𑀫𑀺 𑀥𑀫𑁆𑀫𑀁𑁇_  


(369.)

3234\. _𑀇𑀲𑁆𑀲𑀸𑀲𑀺𑀦𑁄 𑀓𑀢𑀳𑀢𑁆𑀣𑀸𑀧𑀺 𑀯𑀻𑀭𑀸,_  
_𑀤𑀽𑀭𑁂𑀧𑀸𑀢𑀻 𑀅𑀓𑁆𑀔𑀡𑀯𑁂𑀥𑀺𑀦𑁄𑀧𑀺;_  
_𑀦 𑀫𑀘𑁆𑀘𑀼𑀦𑁄 𑀯𑀺𑀚𑁆𑀛𑀺𑀢𑀼𑀫𑀼𑀲𑁆𑀲𑀳𑀦𑁆𑀢𑀺,_  
_𑀢𑀁 𑀫𑁂 𑀫𑀢𑀻 𑀳𑁄𑀢𑀺 𑀘𑀭𑀸𑀫𑀺 𑀥𑀫𑁆𑀫𑀁𑁇_  


(370.)

3235\. _𑀲𑀭𑀸𑀦𑀺 𑀔𑀻𑀬𑀦𑁆𑀢𑀺 𑀲𑀲𑁂𑀮𑀓𑀸𑀦𑀦𑀸,_  
_𑀲𑀩𑁆𑀩𑀁 𑀳𑀺𑀤𑀁 𑀔𑀻𑀬𑀢𑀺 𑀤𑀻𑀖𑀫𑀦𑁆𑀢𑀭𑀁;_  
_𑀲𑀩𑁆𑀩𑀁 𑀳𑀺𑀤𑀁 𑀪𑀜𑁆𑀚𑀭𑁂 𑀓𑀸𑀮𑀧𑀭𑀺𑀬𑀸𑀬𑀁,_  
_𑀢𑀁 𑀫𑁂 𑀫𑀢𑀻 𑀳𑁄𑀢𑀺 𑀘𑀭𑀸𑀫𑀺 𑀥𑀫𑁆𑀫𑀁𑁇_  


(371.)

3236\. _𑀲𑀩𑁆𑀩𑁂𑀲 𑀫𑁂𑀯𑀁 𑀳𑀺 𑀦𑀭𑀸𑀦 𑀦𑀸𑀭𑀺𑀦𑀁,_  
_𑀘𑀮𑀸𑀘𑀮𑀁 𑀧𑀸𑀡𑀪𑀼𑀦𑁄𑀥 𑀚𑀻𑀯𑀺𑀢𑀁;_  
_𑀧𑀝𑁄𑀯 𑀥𑀼𑀢𑁆𑀢𑀲𑁆𑀲 𑀤𑀼𑀫𑁄𑀯 𑀓𑀽𑀮𑀚𑁄,_  
_𑀢𑀁 𑀫𑁂 𑀫𑀢𑀻 𑀳𑁄𑀢𑀺 𑀘𑀭𑀸𑀫𑀺 𑀥𑀫𑁆𑀫𑀁𑁇_  


(372.)

3237\. _𑀤𑀼𑀫𑀧𑁆𑀨𑀮𑀸𑀦𑁂𑀯 𑀧𑀢𑀦𑁆𑀢𑀺 𑀫𑀸𑀡𑀯𑀸,_  
_𑀤𑀳𑀭𑀸 𑀘 𑀯𑀼𑀤𑁆𑀥𑀸 𑀘 𑀲𑀭𑀻𑀭𑀪𑁂𑀤𑀸;_  
_𑀦𑀸𑀭𑀺𑀬𑁄 𑀦𑀭𑀸 𑀫𑀚𑁆𑀛𑀺𑀫𑀧𑁄𑀭𑀺𑀲𑀸 𑀘,_  
_𑀢𑀁 𑀫𑁂 𑀫𑀢𑀻 𑀳𑁄𑀢𑀺 𑀘𑀭𑀸𑀫𑀺 𑀥𑀫𑁆𑀫𑀁𑁇_  


(373.)

3238\. _𑀦𑀸𑀬𑀁 𑀯𑀬𑁄 𑀢𑀸𑀭𑀓𑀭𑀸𑀚𑀲𑀦𑁆𑀦𑀺𑀪𑁄,_  
_𑀬𑀤𑀩𑁆𑀪𑀢𑀻𑀢𑀁 𑀕𑀢𑀫𑁂𑀯 𑀤𑀸𑀦𑀺 𑀢𑀁;_  
_𑀚𑀺𑀡𑁆𑀡𑀲𑁆𑀲 𑀳𑀻 𑀦𑀢𑁆𑀣𑀺 𑀭𑀢𑀻 𑀓𑀼𑀢𑁄 𑀲𑀼𑀔𑀁,_  
_𑀢𑀁 𑀫𑁂 𑀫𑀢𑀻 𑀳𑁄𑀢𑀺 𑀘𑀭𑀸𑀫𑀺 𑀥𑀫𑁆𑀫𑀁𑁇_  


(374.)

3239\. _𑀬𑀓𑁆𑀔𑀸 𑀧𑀺𑀲𑀸𑀘𑀸 𑀅𑀣𑀯𑀸𑀧𑀺 𑀧𑁂𑀢𑀸,_  
_𑀓𑀼𑀧𑀺𑀢𑀸 𑀢𑁂 𑀅𑀲𑁆𑀲𑀲𑀦𑁆𑀢𑀺 𑀫𑀦𑀼𑀲𑁆𑀲𑁂;_  
_𑀦 𑀫𑀘𑁆𑀘𑀼𑀦𑁄 𑀅𑀲𑁆𑀲𑀲𑀺𑀢𑀼𑀲𑁆𑀲𑀳𑀦𑁆𑀢𑀺,_  
_𑀢𑀁 𑀫𑁂 𑀫𑀢𑀻 𑀳𑁄𑀢𑀺 𑀘𑀭𑀸𑀫𑀺 𑀥𑀫𑁆𑀫𑀁𑁇_  


(375.)

3240\. _𑀬𑀓𑁆𑀔𑁂 𑀧𑀺𑀲𑀸𑀘𑁂 𑀅𑀣𑀯𑀸𑀧𑀺 𑀧𑁂𑀢𑁂,_  
_𑀓𑀼𑀧𑀺𑀢𑁂𑀧𑀺 𑀢𑁂 𑀦𑀺𑀚𑁆𑀛𑀧𑀦𑀁 𑀓𑀭𑁄𑀦𑁆𑀢𑀺;_  
_𑀦 𑀫𑀘𑁆𑀘𑀼𑀦𑁄 𑀦𑀺𑀚𑁆𑀛𑀧𑀦𑀁 𑀓𑀭𑁄𑀦𑁆𑀢𑀺,_  
_𑀢𑀁 𑀫𑁂 𑀫𑀢𑀻 𑀳𑁄𑀢𑀺 𑀘𑀭𑀸𑀫𑀺 𑀥𑀫𑁆𑀫𑀁𑁇_  


(376.)

3241\. _𑀅𑀧𑀭𑀸𑀥𑀓𑁂 𑀤𑀽𑀲𑀓𑁂 𑀳𑁂𑀞𑀓𑁂 𑀘,_  
_𑀭𑀸𑀚𑀸𑀦𑁄 𑀤𑀡𑁆𑀟𑁂𑀦𑁆𑀢𑀺 𑀯𑀺𑀤𑀺𑀢𑁆𑀯𑀸𑀦 𑀤𑁄𑀲𑀁;_  
_𑀦 𑀫𑀘𑁆𑀘𑀼𑀦𑁄 𑀤𑀡𑁆𑀟𑀬𑀺𑀢𑀼𑀲𑁆𑀲𑀳𑀦𑁆𑀢𑀺,_  
_𑀢𑀁 𑀫𑁂 𑀫𑀢𑀻 𑀳𑁄𑀢𑀺 𑀘𑀭𑀸𑀫𑀺 𑀥𑀫𑁆𑀫𑀁𑁇_  


(377.)

3242\. _𑀅𑀧𑀭𑀸𑀥𑀓𑀸 𑀤𑀽𑀲𑀓𑀸 𑀳𑁂𑀞𑀓𑀸 𑀘,_  
_𑀮𑀪𑀦𑁆𑀢𑀺 𑀢𑁂 𑀭𑀸𑀚𑀺𑀦𑁄 𑀦𑀺𑀚𑁆𑀛𑀧𑁂𑀢𑀼𑀁;_  
_𑀦 𑀫𑀘𑁆𑀘𑀼𑀦𑁄 𑀦𑀺𑀚𑁆𑀛𑀧𑀦𑀁 𑀓𑀭𑁄𑀦𑁆𑀢𑀺,_  
_𑀢𑀁 𑀫𑁂 𑀫𑀢𑀻 𑀳𑁄𑀢𑀺 𑀘𑀭𑀸𑀫𑀺 𑀥𑀫𑁆𑀫𑀁𑁇_  


(378.)

3243\. _𑀦 𑀔𑀢𑁆𑀢𑀺𑀬𑁄𑀢𑀺 𑀦 𑀘 𑀩𑁆𑀭𑀸𑀳𑁆𑀫𑀡𑁄𑀢𑀺,_  
_𑀦 𑀅𑀟𑁆𑀠𑀓𑀸 𑀩𑀮𑀯𑀸 𑀢𑁂𑀚𑀯𑀸𑀧𑀺;_  
_𑀦 𑀫𑀘𑁆𑀘𑀼𑀭𑀸𑀚𑀲𑁆𑀲 𑀅𑀧𑁂𑀓𑁆𑀔𑀫𑀢𑁆𑀣𑀺,_  
_𑀢𑀁 𑀫𑁂 𑀫𑀢𑀻 𑀳𑁄𑀢𑀺 𑀘𑀭𑀸𑀫𑀺 𑀥𑀫𑁆𑀫𑀁𑁇_  


(379.)

3244\. _𑀲𑀻𑀳𑀸 𑀘 𑀩𑁆𑀬𑀕𑁆𑀖𑀸 𑀘 𑀅𑀣𑁄𑀧𑀺 𑀤𑀻𑀧𑀺𑀬𑁄,_  
_𑀧𑀲𑀬𑁆𑀳 𑀔𑀸𑀤𑀦𑁆𑀢𑀺 𑀯𑀺𑀧𑁆𑀨𑀦𑁆𑀤𑀫𑀸𑀦𑀁;_  
_𑀦 𑀫𑀘𑁆𑀘𑀼𑀦𑁄 𑀔𑀸𑀤𑀺𑀢𑀼𑀫𑀼𑀲𑁆𑀲𑀳𑀦𑁆𑀢𑀺,_  
_𑀢𑀁 𑀫𑁂 𑀫𑀢𑀻 𑀳𑁄𑀢𑀺 𑀘𑀭𑀸𑀫𑀺 𑀥𑀫𑁆𑀫𑀁𑁇_  


(380.)

3245\. _𑀫𑀸𑀬𑀸𑀓𑀸𑀭𑀸 𑀭𑀗𑁆𑀕𑀫𑀚𑁆𑀛𑁂 𑀓𑀭𑁄𑀦𑁆𑀢𑀸,_  
_𑀫𑁄𑀳𑁂𑀦𑁆𑀢𑀺 𑀘𑀓𑁆𑀔𑀽𑀦𑀺 𑀚𑀦𑀲𑁆𑀲 𑀢𑀸𑀯𑀤𑁂;_  
_𑀦 𑀫𑀘𑁆𑀘𑀼𑀦𑁄 𑀫𑁄𑀳𑀬𑀺𑀢𑀼𑀲𑁆𑀲𑀳𑀦𑁆𑀢𑀺,_  
_𑀢𑀁 𑀫𑁂 𑀫𑀢𑀻 𑀳𑁄𑀢𑀺 𑀘𑀭𑀸𑀫𑀺 𑀥𑀫𑁆𑀫𑀁𑁇_  


(381.)

3246\. _𑀆𑀲𑀻𑀯𑀺𑀲𑀸 𑀓𑀼𑀧𑀺𑀢𑀸 𑀉𑀕𑁆𑀕𑀢𑁂𑀚𑀸,_  
_𑀟𑀁𑀲𑀦𑁆𑀢𑀺 𑀫𑀸𑀭𑁂𑀦𑁆𑀢𑀺𑀧𑀺 𑀢𑁂 𑀫𑀦𑀼𑀲𑁆𑀲𑁂;_  
_𑀦 𑀫𑀘𑁆𑀘𑀼𑀦𑁄 𑀟𑀁𑀲𑀺𑀢𑀼𑀫𑀼𑀲𑁆𑀲𑀳𑀦𑁆𑀢𑀺,_  
_𑀢𑀁 𑀫𑁂 𑀫𑀢𑀻 𑀳𑁄𑀢𑀺 𑀘𑀭𑀸𑀫𑀺 𑀥𑀫𑁆𑀫𑀁𑁇_  


(382.)

3247\. _𑀆𑀲𑀻𑀯𑀺𑀲𑀸 𑀓𑀼𑀧𑀺𑀢𑀸 𑀬𑀁 𑀟𑀁𑀲𑀦𑁆𑀢𑀺,_  
_𑀢𑀺𑀓𑀺𑀘𑁆𑀙𑀓𑀸 𑀢𑁂𑀲 𑀯𑀺𑀲𑀁 𑀳𑀦𑀦𑁆𑀢𑀺;_  
_𑀦 𑀫𑀘𑁆𑀘𑀼𑀦𑁄 𑀤𑀝𑁆𑀞𑀯𑀺𑀲𑀁 𑀳𑀦𑀦𑁆𑀢𑀺,_  
_𑀢𑀁 𑀫𑁂 𑀫𑀢𑀻 𑀳𑁄𑀢𑀺 𑀘𑀭𑀸𑀫𑀺 𑀥𑀫𑁆𑀫𑀁𑁇_  


(383.)

3248\. _𑀥𑀫𑁆𑀫𑀦𑁆𑀢𑀭𑀻 𑀯𑁂𑀢𑁆𑀢𑀭𑀡𑀻 𑀘 𑀪𑁄𑀚𑁄,_  
_𑀯𑀺𑀲𑀸𑀦𑀺 𑀳𑀦𑁆𑀢𑁆𑀯𑀸𑀦 𑀪𑀼𑀚𑀗𑁆𑀕𑀫𑀸𑀦𑀁;_  
_𑀲𑀼𑀬𑁆𑀬𑀦𑁆𑀢𑀺 𑀢𑁂 𑀓𑀸𑀮𑀓𑀢𑀸 𑀢𑀣𑁂𑀯,_  
_𑀢𑀁 𑀫𑁂 𑀫𑀢𑀻 𑀳𑁄𑀢𑀺 𑀘𑀭𑀸𑀫𑀺 𑀥𑀫𑁆𑀫𑀁𑁇_  


(384.)

3249\. _𑀯𑀺𑀚𑁆𑀚𑀸𑀥𑀭𑀸 𑀖𑁄𑀭𑀫𑀥𑀻𑀬𑀫𑀸𑀦𑀸,_  
_𑀅𑀤𑀲𑁆𑀲𑀦𑀁 𑀑𑀲𑀥𑁂𑀳𑀺 𑀯𑀚𑀦𑁆𑀢𑀺;_  
_𑀦 𑀫𑀘𑁆𑀘𑀼𑀭𑀸𑀚𑀲𑁆𑀲 𑀯𑀚𑀦𑁆𑀢𑀤𑀲𑁆𑀲𑀦𑀁,_  
_𑀢𑀁 𑀫𑁂 𑀫𑀢𑀻 𑀳𑁄𑀢𑀺 𑀘𑀭𑀸𑀫𑀺 𑀥𑀫𑁆𑀫𑀁𑁇_  


(385.)

3250\. _𑀥𑀫𑁆𑀫𑁄 𑀳𑀯𑁂 𑀭𑀓𑁆𑀔𑀢𑀺 𑀥𑀫𑁆𑀫𑀘𑀸𑀭𑀺𑀁,_  
_𑀥𑀫𑁆𑀫𑁄 𑀲𑀼𑀘𑀺𑀡𑁆𑀡𑁄 𑀲𑀼𑀔𑀫𑀸𑀯𑀳𑀸𑀢𑀺;_  
_𑀏𑀲𑀸𑀦𑀺𑀲𑀁𑀲𑁄 𑀥𑀫𑁆𑀫𑁂 𑀲𑀼𑀘𑀺𑀡𑁆𑀡𑁂,_  
_𑀦 𑀤𑀼𑀕𑁆𑀕𑀢𑀺𑀁 𑀕𑀘𑁆𑀙𑀢𑀺 𑀥𑀫𑁆𑀫𑀘𑀸𑀭𑀻𑁇_  


(386.)

3251\. _𑀦 𑀳𑀺 𑀥𑀫𑁆𑀫𑁄 𑀅𑀥𑀫𑁆𑀫𑁄 𑀘,_  
_𑀉𑀪𑁄 𑀲𑀫𑀯𑀺𑀧𑀸𑀓𑀺𑀦𑁄;_  
_𑀅𑀥𑀫𑁆𑀫𑁄 𑀦𑀺𑀭𑀬𑀁 𑀦𑁂𑀢𑀺,_  
_𑀥𑀫𑁆𑀫𑁄 𑀧𑀸𑀧𑁂𑀢𑀺 𑀲𑀼𑀕𑁆𑀕𑀢𑀺𑀦𑁆”𑀢𑀺𑁇 (𑁨𑁬𑁦𑁫)_  


---

3252\. 𑀅𑀬𑁄𑀖𑀭𑀚𑀸𑀢𑀓𑀁 𑀘𑀼𑀤𑁆𑀤𑀲𑀫𑀁𑁇



---

3253\. 𑀯𑀻𑀲𑀢𑀺𑀦𑀺𑀧𑀸𑀢𑀁 𑀦𑀺𑀝𑁆𑀞𑀺𑀢𑀁𑁇



---

3254\. 𑀢𑀲𑁆𑀲𑀼𑀤𑁆𑀤𑀸𑀦𑀁



3255\. _𑀫𑀸𑀢𑀗𑁆𑀕 𑀲𑀫𑁆𑀪𑀽𑀢 𑀲𑀺𑀯𑀺 𑀲𑀺𑀭𑀺𑀫𑀦𑁆𑀢𑁄,_  
_𑀭𑁄𑀳𑀡 𑀳𑀁𑀲 𑀲𑀢𑁆𑀢𑀺𑀕𑀼𑀫𑁆𑀩𑁄 𑀪𑀮𑁆𑀮𑀸𑀢𑀺𑀬;_  
_𑀲𑁄𑀫𑀦𑀲𑁆𑀲 𑀘𑀫𑁆𑀧𑁂𑀬𑁆𑀬 𑀩𑁆𑀭𑀳𑁆𑀫 𑀧𑀜𑁆𑀘-_  
_𑀧𑀡𑁆𑀟𑀺𑀢 𑀘𑀺𑀭𑀲𑁆𑀲𑀁𑀯𑀢 𑀅𑀬𑁄𑀖𑀭𑀸𑀢𑀺𑁇_  


[Go to previous page (15.1.13 Hatthipālajātaka)](15.1.13.md) / [Go to parent page (15.1 Mātaṅgavagga)](../15.1.md) / [Go to next page (16 Tiṃsanipāta)](../../16.md)


