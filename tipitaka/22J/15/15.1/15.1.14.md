
[Home](/) / [22J Jātakapāḷi](../../../22J.md) / [15 Vīsatinipāta](../../15.md) / [15.1 Mātaṅgavagga](../15.1.md)

# 15.1.14 Ayogharajātaka

* Vīsatinipāta

* Mātaṅgavagga

* Ayogharajātaka

(363.)

3228\. _“Yamekarattiṃ paṭhamaṃ,_  
_gabbhe vasati māṇavo;_  
_Abbhuṭṭhitova so yāti,_  
_sagacchaṃ na nivattati._  


(364.)

3229\. _Na yujjhamānā na balenavassitā,_  
_Narā na jīranti na cāpi miyyare;_  
_Sabbaṃ hidaṃ jātijarāyupaddutaṃ,_  
_Taṃ me matī hoti carāmi dhammaṃ._  


(365.)

3230\. _Caturaṅginiṃ senaṃ subhiṃsarūpaṃ,_  
_Jayanti raṭṭhādhipatī pasayha;_  
_Na maccuno jayitumussahanti,_  
_Taṃ me matī hoti carāmi dhammaṃ._  


(366.)

3231\. _Hatthīhi assehi rathehi pattibhi,_  
_Parivāritā muccare ekacceyyā;_  
_Na maccuno muccitumussahanti,_  
_Taṃ me matī hoti carāmi dhammaṃ._  


(367.)

3232\. _Hatthīhi assehi rathehi pattibhi,_  
_Sūrā pabhañjanti padhaṃsayanti;_  
_Na maccuno bhañjitumussahanti,_  
_Taṃ me matī hoti carāmi dhammaṃ._  


(368.)

3233\. _Mattā gajā bhinnagaḷā pabhinnā,_  
_Nagarāni maddanti janaṃ hananti;_  
_Na maccuno madditumussahanti,_  
_Taṃ me matī hoti carāmi dhammaṃ._  


(369.)

3234\. _Issāsino katahatthāpi vīrā,_  
_Dūrepātī akkhaṇavedhinopi;_  
_Na maccuno vijjhitumussahanti,_  
_Taṃ me matī hoti carāmi dhammaṃ._  


(370.)

3235\. _Sarāni khīyanti saselakānanā,_  
_Sabbaṃ hidaṃ khīyati dīghamantaraṃ;_  
_Sabbaṃ hidaṃ bhañjare kālapariyāyaṃ,_  
_Taṃ me matī hoti carāmi dhammaṃ._  


(371.)

3236\. _Sabbesa mevaṃ hi narāna nārinaṃ,_  
_Calācalaṃ pāṇabhunodha jīvitaṃ;_  
_Paṭova dhuttassa dumova kūlajo,_  
_Taṃ me matī hoti carāmi dhammaṃ._  


(372.)

3237\. _Dumapphalāneva patanti māṇavā,_  
_Daharā ca vuddhā ca sarīrabhedā;_  
_Nāriyo narā majjhimaporisā ca,_  
_Taṃ me matī hoti carāmi dhammaṃ._  


(373.)

3238\. _Nāyaṃ vayo tārakarājasannibho,_  
_Yadabbhatītaṃ gatameva dāni taṃ;_  
_Jiṇṇassa hī natthi ratī kuto sukhaṃ,_  
_Taṃ me matī hoti carāmi dhammaṃ._  


(374.)

3239\. _Yakkhā pisācā athavāpi petā,_  
_Kupitā te assasanti manusse;_  
_Na maccuno assasitussahanti,_  
_Taṃ me matī hoti carāmi dhammaṃ._  


(375.)

3240\. _Yakkhe pisāce athavāpi pete,_  
_Kupitepi te nijjhapanaṃ karonti;_  
_Na maccuno nijjhapanaṃ karonti,_  
_Taṃ me matī hoti carāmi dhammaṃ._  


(376.)

3241\. _Aparādhake dūsake heṭhake ca,_  
_Rājāno daṇḍenti viditvāna dosaṃ;_  
_Na maccuno daṇḍayitussahanti,_  
_Taṃ me matī hoti carāmi dhammaṃ._  


(377.)

3242\. _Aparādhakā dūsakā heṭhakā ca,_  
_Labhanti te rājino nijjhapetuṃ;_  
_Na maccuno nijjhapanaṃ karonti,_  
_Taṃ me matī hoti carāmi dhammaṃ._  


(378.)

3243\. _Na khattiyoti na ca brāhmaṇoti,_  
_Na aḍḍhakā balavā tejavāpi;_  
_Na maccurājassa apekkhamatthi,_  
_Taṃ me matī hoti carāmi dhammaṃ._  


(379.)

3244\. _Sīhā ca byagghā ca athopi dīpiyo,_  
_Pasayha khādanti vipphandamānaṃ;_  
_Na maccuno khāditumussahanti,_  
_Taṃ me matī hoti carāmi dhammaṃ._  


(380.)

3245\. _Māyākārā raṅgamajjhe karontā,_  
_Mohenti cakkhūni janassa tāvade;_  
_Na maccuno mohayitussahanti,_  
_Taṃ me matī hoti carāmi dhammaṃ._  


(381.)

3246\. _Āsīvisā kupitā uggatejā,_  
_Ḍaṃsanti mārentipi te manusse;_  
_Na maccuno ḍaṃsitumussahanti,_  
_Taṃ me matī hoti carāmi dhammaṃ._  


(382.)

3247\. _Āsīvisā kupitā yaṃ ḍaṃsanti,_  
_Tikicchakā tesa visaṃ hananti;_  
_Na maccuno daṭṭhavisaṃ hananti,_  
_Taṃ me matī hoti carāmi dhammaṃ._  


(383.)

3248\. _Dhammantarī vettaraṇī ca bhojo,_  
_Visāni hantvāna bhujaṅgamānaṃ;_  
_Suyyanti te kālakatā tatheva,_  
_Taṃ me matī hoti carāmi dhammaṃ._  


(384.)

3249\. _Vijjādharā ghoramadhīyamānā,_  
_Adassanaṃ osadhehi vajanti;_  
_Na maccurājassa vajantadassanaṃ,_  
_Taṃ me matī hoti carāmi dhammaṃ._  


(385.)

3250\. _Dhammo have rakkhati dhammacāriṃ,_  
_Dhammo suciṇṇo sukhamāvahāti;_  
_Esānisaṃso dhamme suciṇṇe,_  
_Na duggatiṃ gacchati dhammacārī._  


(386.)

3251\. _Na hi dhammo adhammo ca,_  
_Ubho samavipākino;_  
_Adhammo nirayaṃ neti,_  
_Dhammo pāpeti suggatin”ti. (2605)_  


---

3252\. Ayogharajātakaṃ cuddasamaṃ.



---

3253\. Vīsatinipātaṃ niṭṭhitaṃ.



---

3254\. Tassuddānaṃ



3255\. _Mātaṅga sambhūta sivi sirimanto,_  
_Rohaṇa haṃsa sattigumbo bhallātiya;_  
_Somanassa campeyya brahma pañca-_  
_Paṇḍita cirassaṃvata ayogharāti._  


[Go to previous page (15.1.13 Hatthipālajātaka)](15.1.13.md) / [Go to parent page (15.1 Mātaṅgavagga)](../15.1.md) / [Go to next page (16 Tiṃsanipāta)](../../16.md)


