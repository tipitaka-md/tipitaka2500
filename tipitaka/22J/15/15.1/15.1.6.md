
[Home](/) / [22J Jātakapāḷi](../../../22J.md) / [15 Vīsatinipāta](../../15.md) / [15.1 Mātaṅgavagga](../15.1.md)

# 15.1.6 Cūḷahaṃsajātaka

* Vīsatinipāta

* Mātaṅgavagga

* Cūḷahaṃsajātaka

(133.)

2990\. _“Ete haṃsā pakkamanti,_  
_vakkaṅgā bhayameritā;_  
_Harittaca hemavaṇṇa,_  
_kāmaṃ sumukha pakkama._  


(134.)

2991\. _Ohāya maṃ ñātigaṇā,_  
_ekaṃ pāsavasaṃ gataṃ;_  
_Anapekkhamānā gacchanti,_  
_kiṃ eko avahiyyasi._  


(135.)

2992\. _Pateva patataṃ seṭṭha,_  
_natthi baddhe sahāyatā;_  
_Mā anīghāya hāpesi,_  
_kāmaṃ sumukha pakkama”._  


(136.)

2993\. _“Nāhaṃ ‘dukkhapareto’ti,_  
_dhataraṭṭha tuvaṃ jahe;_  
_Jīvitaṃ maraṇaṃ vā me,_  
_tayā saddhiṃ bhavissati”._  


(137.)

2994\. _“Etadariyassa kalyāṇaṃ,_  
_yaṃ tvaṃ sumukha bhāsasi;_  
_Tañca vīmaṃsamānohaṃ,_  
_‘patatetaṃ’ avassajiṃ”._  


(138.)

2995\. _“Apadena padaṃ yāti,_  
_antalikkhacaro dijo;_  
_Ārā pāsaṃ na bujjhi tvaṃ,_  
_haṃsānaṃ pavaruttama”._  


(139.)

2996\. _“Yadā parābhavo hoti,_  
_poso jīvitasaṅkhaye;_  
_Atha jālañca pāsañca,_  
_āsajjāpi na bujjhati”._  


(140.)

2997\. _“Ete haṃsā pakkamanti,_  
_vakkaṅgā bhayameritā;_  
_Harittaca hemavaṇṇa,_  
_tvaññeva avahiyyasi._  


(141.)

2998\. _Ete bhutvā ca pitvā ca,_  
_pakkamanti vihaṅgamā;_  
_Anapekkhamānā vakkaṅgā,_  
_tvaññeveko upāsasi._  


(142.)

2999\. _Kiṃ nu tyāyaṃ dijo hoti,_  
_mutto baddhaṃ upāsasi;_  
_Ohāya sakuṇā yanti,_  
_kiṃ eko avahiyyasi”._  


(143.)

3000\. _“Rājā me so dijo mitto,_  
_sakhā pāṇasamo ca me;_  
_Neva naṃ vijahissāmi,_  
_yāva kālassa pariyāyaṃ”._  


(144.)

3001\. _“Yo ca tvaṃ sakhino hetu,_  
_pāṇaṃ cajitumicchasi;_  
_So te sahāyaṃ muñcāmi,_  
_hotu rājā tavānugo”._  


(145.)

3002\. _“Evaṃ luddaka nandassu,_  
_saha sabbehi ñātibhi;_  
_Yathāhamajja nandāmi,_  
_muttaṃ disvā dijādhipaṃ”._  


(146.)

3003\. _“Kaccinnu bhoto kusalaṃ,_  
_kacci bhoto anāmayaṃ;_  
_Kacci raṭṭhamidaṃ phītaṃ,_  
_dhammena manusāsasi”._  


(147.)

3004\. _“Kusalañceva me haṃsa,_  
_atho haṃsa anāmayaṃ;_  
_Atho raṭṭhamidaṃ phītaṃ,_  
_dhammena manusāsahaṃ”._  


(148.)

3005\. _“Kacci bhoto amaccesu,_  
_doso koci na vijjati;_  
_Kacci ārā amittā te,_  
_chāyā dakkhiṇatoriva”._  


(149.)

3006\. _“Athopi me amaccesu,_  
_doso koci na vijjati;_  
_Atho ārā amittā me,_  
_chāyā dakkhiṇatoriva”._  


(150.)

3007\. _“Kacci te sādisī bhariyā,_  
_assavā piyabhāṇinī;_  
_Puttarūpayasūpetā,_  
_tava chandavasānugā”._  


(151.)

3008\. _“Atho me sādisī bhariyā,_  
_assavā piyabhāṇinī;_  
_Puttarūpayasūpetā,_  
_mama chandavasānugā”._  


(152.)

3009\. _“Kacci te bahavo puttā,_  
_sujātā raṭṭhavaḍḍhana;_  
_Paññājavena sampannā,_  
_sammodanti tato tato”._  


(153.)

3010\. _“Satameko ca me puttā,_  
_dhataraṭṭha mayā sutā;_  
_Tesaṃ tvaṃ kiccamakkhāhi,_  
_nāvarujjhanti te vaco”._  


(154.)

3011\. _“Upapannopi ce hoti,_  
_jātiyā vinayena vā;_  
_Atha pacchā kurute yogaṃ,_  
_kicche āpāsu sīdati._  


(155.)

3012\. _Tassa saṃhīrapaññassa,_  
_vivaro jāyate mahā;_  
_Rattimandhova rūpāni,_  
_thūlāni manupassati._  


(156.)

3013\. _Asāre sārayogaññū,_  
_matiṃ na tveva vindati;_  
_Sarabhova giriduggasmiṃ,_  
_antarāyeva sīdati._  


(157.)

3014\. _Hīnajaccopi ce hoti,_  
_uṭṭhātā dhitimā naro;_  
_Ācārasīlasampanno,_  
_nise aggīva bhāsati._  


(158.)

3015\. _Etaṃ me upamaṃ katvā,_  
_putte vijjāsu vācaya;_  
_Saṃvirūḷhetha medhāvī,_  
_khette bījaṃva vuṭṭhiyā”ti._  


---

3016\. Cūḷahaṃsajātakaṃ chaṭṭhaṃ.



[Go to previous page (15.1.5 Rohaṇamigajātaka)](15.1.5.md) / [Go to parent page (15.1 Mātaṅgavagga)](../15.1.md) / [Go to next page (15.1.7 Sattigumbajātaka)](15.1.7.md)


