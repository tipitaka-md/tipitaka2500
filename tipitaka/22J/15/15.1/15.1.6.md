
[Home](/) / [22J Jātakapāḷi](/tipitaka/22J.md) / [15 Vīsatinipāta](/tipitaka/22J/15.md) / [15.1 Mātaṅgavagga](/tipitaka/22J/15/15.1.md)

# 𑁧𑁫𑁇𑁧𑁇𑁬 𑀘𑀽𑀍𑀅𑀳𑀁𑀲𑀚𑀸𑀢𑀓

### 𑀯𑀻𑀲𑀢𑀺𑀦𑀺𑀧𑀸𑀢

### 𑀫𑀸𑀢𑀗𑁆𑀕𑀯𑀕𑁆𑀕

### 𑀘𑀽𑀍𑀅𑀳𑀁𑀲𑀚𑀸𑀢𑀓

(133.)

2990\. _“𑀏𑀢𑁂 𑀳𑀁𑀲𑀸 𑀧𑀓𑁆𑀓𑀫𑀦𑁆𑀢𑀺,_  
_𑀯𑀓𑁆𑀓𑀗𑁆𑀕𑀸 𑀪𑀬𑀫𑁂𑀭𑀺𑀢𑀸;_  
_𑀳𑀭𑀺𑀢𑁆𑀢𑀘 𑀳𑁂𑀫𑀯𑀡𑁆𑀡,_  
_𑀓𑀸𑀫𑀁 𑀲𑀼𑀫𑀼𑀔 𑀧𑀓𑁆𑀓𑀫𑁇_  


(134.)

2991\. _𑀑𑀳𑀸𑀬 𑀫𑀁 𑀜𑀸𑀢𑀺𑀕𑀡𑀸,_  
_𑀏𑀓𑀁 𑀧𑀸𑀲𑀯𑀲𑀁 𑀕𑀢𑀁;_  
_𑀅𑀦𑀧𑁂𑀓𑁆𑀔𑀫𑀸𑀦𑀸 𑀕𑀘𑁆𑀙𑀦𑁆𑀢𑀺,_  
_𑀓𑀺𑀁 𑀏𑀓𑁄 𑀅𑀯𑀳𑀺𑀬𑁆𑀬𑀲𑀺𑁇_  


(135.)

2992\. _𑀧𑀢𑁂𑀯 𑀧𑀢𑀢𑀁 𑀲𑁂𑀝𑁆𑀞,_  
_𑀦𑀢𑁆𑀣𑀺 𑀩𑀤𑁆𑀥𑁂 𑀲𑀳𑀸𑀬𑀢𑀸;_  
_𑀫𑀸 𑀅𑀦𑀻𑀖𑀸𑀬 𑀳𑀸𑀧𑁂𑀲𑀺,_  
_𑀓𑀸𑀫𑀁 𑀲𑀼𑀫𑀼𑀔 𑀧𑀓𑁆𑀓𑀫”𑁇_  


(136.)

2993\. _“𑀦𑀸𑀳𑀁 ‘𑀤𑀼𑀓𑁆𑀔𑀧𑀭𑁂𑀢𑁄’𑀢𑀺,_  
_𑀥𑀢𑀭𑀝𑁆𑀞 𑀢𑀼𑀯𑀁 𑀚𑀳𑁂;_  
_𑀚𑀻𑀯𑀺𑀢𑀁 𑀫𑀭𑀡𑀁 𑀯𑀸 𑀫𑁂,_  
_𑀢𑀬𑀸 𑀲𑀤𑁆𑀥𑀺𑀁 𑀪𑀯𑀺𑀲𑁆𑀲𑀢𑀺”𑁇_  


(137.)

2994\. _“𑀏𑀢𑀤𑀭𑀺𑀬𑀲𑁆𑀲 𑀓𑀮𑁆𑀬𑀸𑀡𑀁,_  
_𑀬𑀁 𑀢𑁆𑀯𑀁 𑀲𑀼𑀫𑀼𑀔 𑀪𑀸𑀲𑀲𑀺;_  
_𑀢𑀜𑁆𑀘 𑀯𑀻𑀫𑀁𑀲𑀫𑀸𑀦𑁄𑀳𑀁,_  
_‘𑀧𑀢𑀢𑁂𑀢𑀁’ 𑀅𑀯𑀲𑁆𑀲𑀚𑀺𑀁”𑁇_  


(138.)

2995\. _“𑀅𑀧𑀤𑁂𑀦 𑀧𑀤𑀁 𑀬𑀸𑀢𑀺,_  
_𑀅𑀦𑁆𑀢𑀮𑀺𑀓𑁆𑀔𑀘𑀭𑁄 𑀤𑀺𑀚𑁄;_  
_𑀆𑀭𑀸 𑀧𑀸𑀲𑀁 𑀦 𑀩𑀼𑀚𑁆𑀛𑀺 𑀢𑁆𑀯𑀁,_  
_𑀳𑀁𑀲𑀸𑀦𑀁 𑀧𑀯𑀭𑀼𑀢𑁆𑀢𑀫”𑁇_  


(139.)

2996\. _“𑀬𑀤𑀸 𑀧𑀭𑀸𑀪𑀯𑁄 𑀳𑁄𑀢𑀺,_  
_𑀧𑁄𑀲𑁄 𑀚𑀻𑀯𑀺𑀢𑀲𑀗𑁆𑀔𑀬𑁂;_  
_𑀅𑀣 𑀚𑀸𑀮𑀜𑁆𑀘 𑀧𑀸𑀲𑀜𑁆𑀘,_  
_𑀆𑀲𑀚𑁆𑀚𑀸𑀧𑀺 𑀦 𑀩𑀼𑀚𑁆𑀛𑀢𑀺”𑁇_  


(140.)

2997\. _“𑀏𑀢𑁂 𑀳𑀁𑀲𑀸 𑀧𑀓𑁆𑀓𑀫𑀦𑁆𑀢𑀺,_  
_𑀯𑀓𑁆𑀓𑀗𑁆𑀕𑀸 𑀪𑀬𑀫𑁂𑀭𑀺𑀢𑀸;_  
_𑀳𑀭𑀺𑀢𑁆𑀢𑀘 𑀳𑁂𑀫𑀯𑀡𑁆𑀡,_  
_𑀢𑁆𑀯𑀜𑁆𑀜𑁂𑀯 𑀅𑀯𑀳𑀺𑀬𑁆𑀬𑀲𑀺𑁇_  


(141.)

2998\. _𑀏𑀢𑁂 𑀪𑀼𑀢𑁆𑀯𑀸 𑀘 𑀧𑀺𑀢𑁆𑀯𑀸 𑀘,_  
_𑀧𑀓𑁆𑀓𑀫𑀦𑁆𑀢𑀺 𑀯𑀺𑀳𑀗𑁆𑀕𑀫𑀸;_  
_𑀅𑀦𑀧𑁂𑀓𑁆𑀔𑀫𑀸𑀦𑀸 𑀯𑀓𑁆𑀓𑀗𑁆𑀕𑀸,_  
_𑀢𑁆𑀯𑀜𑁆𑀜𑁂𑀯𑁂𑀓𑁄 𑀉𑀧𑀸𑀲𑀲𑀺𑁇_  


(142.)

2999\. _𑀓𑀺𑀁 𑀦𑀼 𑀢𑁆𑀬𑀸𑀬𑀁 𑀤𑀺𑀚𑁄 𑀳𑁄𑀢𑀺,_  
_𑀫𑀼𑀢𑁆𑀢𑁄 𑀩𑀤𑁆𑀥𑀁 𑀉𑀧𑀸𑀲𑀲𑀺;_  
_𑀑𑀳𑀸𑀬 𑀲𑀓𑀼𑀡𑀸 𑀬𑀦𑁆𑀢𑀺,_  
_𑀓𑀺𑀁 𑀏𑀓𑁄 𑀅𑀯𑀳𑀺𑀬𑁆𑀬𑀲𑀺”𑁇_  


(143.)

3000\. _“𑀭𑀸𑀚𑀸 𑀫𑁂 𑀲𑁄 𑀤𑀺𑀚𑁄 𑀫𑀺𑀢𑁆𑀢𑁄,_  
_𑀲𑀔𑀸 𑀧𑀸𑀡𑀲𑀫𑁄 𑀘 𑀫𑁂;_  
_𑀦𑁂𑀯 𑀦𑀁 𑀯𑀺𑀚𑀳𑀺𑀲𑁆𑀲𑀸𑀫𑀺,_  
_𑀬𑀸𑀯 𑀓𑀸𑀮𑀲𑁆𑀲 𑀧𑀭𑀺𑀬𑀸𑀬𑀁”𑁇_  


(144.)

3001\. _“𑀬𑁄 𑀘 𑀢𑁆𑀯𑀁 𑀲𑀔𑀺𑀦𑁄 𑀳𑁂𑀢𑀼,_  
_𑀧𑀸𑀡𑀁 𑀘𑀚𑀺𑀢𑀼𑀫𑀺𑀘𑁆𑀙𑀲𑀺;_  
_𑀲𑁄 𑀢𑁂 𑀲𑀳𑀸𑀬𑀁 𑀫𑀼𑀜𑁆𑀘𑀸𑀫𑀺,_  
_𑀳𑁄𑀢𑀼 𑀭𑀸𑀚𑀸 𑀢𑀯𑀸𑀦𑀼𑀕𑁄”𑁇_  


(145.)

3002\. _“𑀏𑀯𑀁 𑀮𑀼𑀤𑁆𑀤𑀓 𑀦𑀦𑁆𑀤𑀲𑁆𑀲𑀼,_  
_𑀲𑀳 𑀲𑀩𑁆𑀩𑁂𑀳𑀺 𑀜𑀸𑀢𑀺𑀪𑀺;_  
_𑀬𑀣𑀸𑀳𑀫𑀚𑁆𑀚 𑀦𑀦𑁆𑀤𑀸𑀫𑀺,_  
_𑀫𑀼𑀢𑁆𑀢𑀁 𑀤𑀺𑀲𑁆𑀯𑀸 𑀤𑀺𑀚𑀸𑀥𑀺𑀧𑀁”𑁇_  


(146.)

3003\. _“𑀓𑀘𑁆𑀘𑀺𑀦𑁆𑀦𑀼 𑀪𑁄𑀢𑁄 𑀓𑀼𑀲𑀮𑀁,_  
_𑀓𑀘𑁆𑀘𑀺 𑀪𑁄𑀢𑁄 𑀅𑀦𑀸𑀫𑀬𑀁;_  
_𑀓𑀘𑁆𑀘𑀺 𑀭𑀝𑁆𑀞𑀫𑀺𑀤𑀁 𑀨𑀻𑀢𑀁,_  
_𑀥𑀫𑁆𑀫𑁂𑀦 𑀫𑀦𑀼𑀲𑀸𑀲𑀲𑀺”𑁇_  


(147.)

3004\. _“𑀓𑀼𑀲𑀮𑀜𑁆𑀘𑁂𑀯 𑀫𑁂 𑀳𑀁𑀲,_  
_𑀅𑀣𑁄 𑀳𑀁𑀲 𑀅𑀦𑀸𑀫𑀬𑀁;_  
_𑀅𑀣𑁄 𑀭𑀝𑁆𑀞𑀫𑀺𑀤𑀁 𑀨𑀻𑀢𑀁,_  
_𑀥𑀫𑁆𑀫𑁂𑀦 𑀫𑀦𑀼𑀲𑀸𑀲𑀳𑀁”𑁇_  


(148.)

3005\. _“𑀓𑀘𑁆𑀘𑀺 𑀪𑁄𑀢𑁄 𑀅𑀫𑀘𑁆𑀘𑁂𑀲𑀼,_  
_𑀤𑁄𑀲𑁄 𑀓𑁄𑀘𑀺 𑀦 𑀯𑀺𑀚𑁆𑀚𑀢𑀺;_  
_𑀓𑀘𑁆𑀘𑀺 𑀆𑀭𑀸 𑀅𑀫𑀺𑀢𑁆𑀢𑀸 𑀢𑁂,_  
_𑀙𑀸𑀬𑀸 𑀤𑀓𑁆𑀔𑀺𑀡𑀢𑁄𑀭𑀺𑀯”𑁇_  


(149.)

3006\. _“𑀅𑀣𑁄𑀧𑀺 𑀫𑁂 𑀅𑀫𑀘𑁆𑀘𑁂𑀲𑀼,_  
_𑀤𑁄𑀲𑁄 𑀓𑁄𑀘𑀺 𑀦 𑀯𑀺𑀚𑁆𑀚𑀢𑀺;_  
_𑀅𑀣𑁄 𑀆𑀭𑀸 𑀅𑀫𑀺𑀢𑁆𑀢𑀸 𑀫𑁂,_  
_𑀙𑀸𑀬𑀸 𑀤𑀓𑁆𑀔𑀺𑀡𑀢𑁄𑀭𑀺𑀯”𑁇_  


(150.)

3007\. _“𑀓𑀘𑁆𑀘𑀺 𑀢𑁂 𑀲𑀸𑀤𑀺𑀲𑀻 𑀪𑀭𑀺𑀬𑀸,_  
_𑀅𑀲𑁆𑀲𑀯𑀸 𑀧𑀺𑀬𑀪𑀸𑀡𑀺𑀦𑀻;_  
_𑀧𑀼𑀢𑁆𑀢𑀭𑀽𑀧𑀬𑀲𑀽𑀧𑁂𑀢𑀸,_  
_𑀢𑀯 𑀙𑀦𑁆𑀤𑀯𑀲𑀸𑀦𑀼𑀕𑀸”𑁇_  


(151.)

3008\. _“𑀅𑀣𑁄 𑀫𑁂 𑀲𑀸𑀤𑀺𑀲𑀻 𑀪𑀭𑀺𑀬𑀸,_  
_𑀅𑀲𑁆𑀲𑀯𑀸 𑀧𑀺𑀬𑀪𑀸𑀡𑀺𑀦𑀻;_  
_𑀧𑀼𑀢𑁆𑀢𑀭𑀽𑀧𑀬𑀲𑀽𑀧𑁂𑀢𑀸,_  
_𑀫𑀫 𑀙𑀦𑁆𑀤𑀯𑀲𑀸𑀦𑀼𑀕𑀸”𑁇_  


(152.)

3009\. _“𑀓𑀘𑁆𑀘𑀺 𑀢𑁂 𑀩𑀳𑀯𑁄 𑀧𑀼𑀢𑁆𑀢𑀸,_  
_𑀲𑀼𑀚𑀸𑀢𑀸 𑀭𑀝𑁆𑀞𑀯𑀟𑁆𑀠𑀦;_  
_𑀧𑀜𑁆𑀜𑀸𑀚𑀯𑁂𑀦 𑀲𑀫𑁆𑀧𑀦𑁆𑀦𑀸,_  
_𑀲𑀫𑁆𑀫𑁄𑀤𑀦𑁆𑀢𑀺 𑀢𑀢𑁄 𑀢𑀢𑁄”𑁇_  


(153.)

3010\. _“𑀲𑀢𑀫𑁂𑀓𑁄 𑀘 𑀫𑁂 𑀧𑀼𑀢𑁆𑀢𑀸,_  
_𑀥𑀢𑀭𑀝𑁆𑀞 𑀫𑀬𑀸 𑀲𑀼𑀢𑀸;_  
_𑀢𑁂𑀲𑀁 𑀢𑁆𑀯𑀁 𑀓𑀺𑀘𑁆𑀘𑀫𑀓𑁆𑀔𑀸𑀳𑀺,_  
_𑀦𑀸𑀯𑀭𑀼𑀚𑁆𑀛𑀦𑁆𑀢𑀺 𑀢𑁂 𑀯𑀘𑁄”𑁇_  


(154.)

3011\. _“𑀉𑀧𑀧𑀦𑁆𑀦𑁄𑀧𑀺 𑀘𑁂 𑀳𑁄𑀢𑀺,_  
_𑀚𑀸𑀢𑀺𑀬𑀸 𑀯𑀺𑀦𑀬𑁂𑀦 𑀯𑀸;_  
_𑀅𑀣 𑀧𑀘𑁆𑀙𑀸 𑀓𑀼𑀭𑀼𑀢𑁂 𑀬𑁄𑀕𑀁,_  
_𑀓𑀺𑀘𑁆𑀙𑁂 𑀆𑀧𑀸𑀲𑀼 𑀲𑀻𑀤𑀢𑀺𑁇_  


(155.)

3012\. _𑀢𑀲𑁆𑀲 𑀲𑀁𑀳𑀻𑀭𑀧𑀜𑁆𑀜𑀲𑁆𑀲,_  
_𑀯𑀺𑀯𑀭𑁄 𑀚𑀸𑀬𑀢𑁂 𑀫𑀳𑀸;_  
_𑀭𑀢𑁆𑀢𑀺𑀫𑀦𑁆𑀥𑁄𑀯 𑀭𑀽𑀧𑀸𑀦𑀺,_  
_𑀣𑀽𑀮𑀸𑀦𑀺 𑀫𑀦𑀼𑀧𑀲𑁆𑀲𑀢𑀺𑁇_  


(156.)

3013\. _𑀅𑀲𑀸𑀭𑁂 𑀲𑀸𑀭𑀬𑁄𑀕𑀜𑁆𑀜𑀽,_  
_𑀫𑀢𑀺𑀁 𑀦 𑀢𑁆𑀯𑁂𑀯 𑀯𑀺𑀦𑁆𑀤𑀢𑀺;_  
_𑀲𑀭𑀪𑁄𑀯 𑀕𑀺𑀭𑀺𑀤𑀼𑀕𑁆𑀕𑀲𑁆𑀫𑀺𑀁,_  
_𑀅𑀦𑁆𑀢𑀭𑀸𑀬𑁂𑀯 𑀲𑀻𑀤𑀢𑀺𑁇_  


(157.)

3014\. _𑀳𑀻𑀦𑀚𑀘𑁆𑀘𑁄𑀧𑀺 𑀘𑁂 𑀳𑁄𑀢𑀺,_  
_𑀉𑀝𑁆𑀞𑀸𑀢𑀸 𑀥𑀺𑀢𑀺𑀫𑀸 𑀦𑀭𑁄;_  
_𑀆𑀘𑀸𑀭𑀲𑀻𑀮𑀲𑀫𑁆𑀧𑀦𑁆𑀦𑁄,_  
_𑀦𑀺𑀲𑁂 𑀅𑀕𑁆𑀕𑀻𑀯 𑀪𑀸𑀲𑀢𑀺𑁇_  


(158.)

3015\. _𑀏𑀢𑀁 𑀫𑁂 𑀉𑀧𑀫𑀁 𑀓𑀢𑁆𑀯𑀸,_  
_𑀧𑀼𑀢𑁆𑀢𑁂 𑀯𑀺𑀚𑁆𑀚𑀸𑀲𑀼 𑀯𑀸𑀘𑀬;_  
_𑀲𑀁𑀯𑀺𑀭𑀽𑀍𑀳𑁂𑀣 𑀫𑁂𑀥𑀸𑀯𑀻,_  
_𑀔𑁂𑀢𑁆𑀢𑁂 𑀩𑀻𑀚𑀁𑀯 𑀯𑀼𑀝𑁆𑀞𑀺𑀬𑀸”𑀢𑀺𑁇_  


---

3016\. 𑀘𑀽𑀍𑀅𑀳𑀁𑀲𑀚𑀸𑀢𑀓𑀁 𑀙𑀝𑁆𑀞𑀁𑁇



[Go to previous page (15.1.5 Rohaṇamigajātaka)](/tipitaka/22J/15/15.1/15.1.5.md) / [Go to parent page (15.1 Mātaṅgavagga)](/tipitaka/22J/15/15.1.md) / [Go to next page (15.1.7 Sattigumbajātaka)](/tipitaka/22J/15/15.1/15.1.7.md)


