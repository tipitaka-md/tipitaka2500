
[Home](/) / [22J Jātakapāḷi](/tipitaka/22J.md) / [15 Vīsatinipāta](/tipitaka/22J/15.md) / [15.1 Mātaṅgavagga](/tipitaka/22J/15/15.1.md)

# 𑁧𑁫𑁇𑁧𑁇𑁧𑁦 𑀘𑀫𑁆𑀧𑁂𑀬𑁆𑀬𑀚𑀸𑀢𑀓

### 𑀯𑀻𑀲𑀢𑀺𑀦𑀺𑀧𑀸𑀢

### 𑀫𑀸𑀢𑀗𑁆𑀕𑀯𑀕𑁆𑀕

### 𑀘𑀫𑁆𑀧𑁂𑀬𑁆𑀬𑀚𑀸𑀢𑀓

(240.)

3101\. _“𑀓𑀸 𑀦𑀼 𑀯𑀺𑀚𑁆𑀚𑀼𑀭𑀺𑀯𑀸𑀪𑀸𑀲𑀺,_  
_𑀑𑀲𑀥𑀻 𑀯𑀺𑀬 𑀢𑀸𑀭𑀓𑀸;_  
_𑀤𑁂𑀯𑀢𑀸 𑀦𑀼𑀲𑀺 𑀕𑀦𑁆𑀥𑀩𑁆𑀩𑀻,_  
_𑀦 𑀢𑀁 𑀫𑀜𑁆𑀜𑀸𑀫𑀺 𑀫𑀸𑀦𑀼𑀲𑀺𑀁”𑁇_  


(241.)

3102\. _“𑀦𑀫𑁆𑀳𑀺 𑀤𑁂𑀯𑀻 𑀦 𑀕𑀦𑁆𑀥𑀩𑁆𑀩𑀻,_  
_𑀦 𑀫𑀳𑀸𑀭𑀸𑀚 𑀫𑀸𑀦𑀼𑀲𑀻;_  
_𑀦𑀸𑀕𑀓𑀜𑁆𑀜𑀸𑀲𑁆𑀫𑀺 𑀪𑀤𑁆𑀤𑀦𑁆𑀢𑁂,_  
_𑀅𑀢𑁆𑀣𑁂𑀦𑀫𑁆𑀳𑀺 𑀇𑀥𑀸𑀕𑀢𑀸”𑁇_  


(242.)

3103\. _“𑀯𑀺𑀩𑁆𑀪𑀦𑁆𑀢𑀘𑀺𑀢𑁆𑀢𑀸 𑀓𑀼𑀧𑀺𑀢𑀺𑀦𑁆𑀤𑁆𑀭𑀺𑀬𑀸𑀲𑀺,_  
_𑀦𑁂𑀢𑁆𑀢𑁂𑀳𑀺 𑀢𑁂 𑀯𑀸𑀭𑀺𑀕𑀡𑀸 𑀲𑀯𑀦𑁆𑀢𑀺;_  
_𑀓𑀺𑀁 𑀢𑁂 𑀦𑀝𑁆𑀞𑀁 𑀓𑀺𑀁 𑀧𑀦 𑀧𑀢𑁆𑀣𑀬𑀸𑀦𑀸,_  
_𑀇𑀥𑀸𑀕𑀢𑀸 𑀦𑀸𑀭𑀺 𑀢𑀤𑀺𑀗𑁆𑀖 𑀩𑁆𑀭𑀽𑀳𑀺”𑁇_  


(243.)

3104\. _“𑀬𑀫𑀼𑀕𑁆𑀕𑀢𑁂𑀚𑁄 𑀉𑀭𑀕𑁄𑀢𑀺 𑀘𑀸𑀳𑀼,_  
_𑀦𑀸𑀕𑁄𑀢𑀺 𑀦𑀁 𑀆𑀳𑀼 𑀚𑀦𑀸 𑀚𑀦𑀺𑀦𑁆𑀤;_  
_𑀢𑀫𑀕𑁆𑀕𑀳𑀻 𑀧𑀼𑀭𑀺𑀲𑁄 𑀚𑀻𑀯𑀺𑀓𑀢𑁆𑀣𑁄,_  
_𑀢𑀁 𑀩𑀦𑁆𑀥𑀦𑀸 𑀫𑀼𑀜𑁆𑀘 𑀧𑀢𑀻 𑀫𑀫𑁂𑀲𑁄”𑁇_  


(244.)

3105\. _“𑀓𑀣𑀁 𑀦𑁆𑀯𑀬𑀁 𑀩𑀮𑀯𑀺𑀭𑀺𑀬𑀽𑀧𑀧𑀦𑁆𑀦𑁄,_  
_𑀳𑀢𑁆𑀣𑀢𑁆𑀢𑀫𑀸𑀕𑀘𑁆𑀙𑀺 𑀯𑀦𑀺𑀩𑁆𑀩𑀓𑀲𑁆𑀲;_  
_𑀅𑀓𑁆𑀔𑀸𑀳𑀺 𑀫𑁂 𑀦𑀸𑀕𑀓𑀜𑁆𑀜𑁂 𑀢𑀫𑀢𑁆𑀣𑀁,_  
_𑀓𑀣𑀁 𑀯𑀺𑀚𑀸𑀦𑁂𑀫𑀼 𑀕𑀳𑀻𑀢𑀦𑀸𑀕𑀁”𑁇_  


(245.)

3106\. _“𑀦𑀕𑀭𑀫𑁆𑀧𑀺 𑀦𑀸𑀕𑁄 𑀪𑀲𑁆𑀫𑀁 𑀓𑀭𑁂𑀬𑁆𑀬,_  
_𑀢𑀣𑀸 𑀳𑀺 𑀲𑁄 𑀩𑀮𑀯𑀺𑀭𑀺𑀬𑀽𑀧𑀧𑀦𑁆𑀦𑁄;_  
_𑀥𑀫𑁆𑀫𑀜𑁆𑀘 𑀦𑀸𑀕𑁄 𑀅𑀧𑀘𑀸𑀬𑀫𑀸𑀦𑁄,_  
_𑀢𑀲𑁆𑀫𑀸 𑀧𑀭𑀓𑁆𑀓𑀫𑁆𑀫 𑀢𑀧𑁄 𑀓𑀭𑁄𑀢𑀺𑁇_  


(246.)

3107\. _𑀘𑀸𑀢𑀼𑀤𑁆𑀤𑀲𑀺𑀁 𑀧𑀜𑁆𑀘𑀤𑀲𑀺𑀜𑁆𑀘 𑀭𑀸𑀚,_  
_𑀘𑀢𑀼𑀧𑁆𑀧𑀣𑁂 𑀲𑀫𑁆𑀫𑀢𑀺 𑀦𑀸𑀕𑀭𑀸𑀚𑀸;_  
_𑀢𑀫𑀕𑁆𑀕𑀳𑀻 𑀧𑀼𑀭𑀺𑀲𑁄 𑀚𑀻𑀯𑀺𑀓𑀢𑁆𑀣𑁄,_  
_𑀢𑀁 𑀩𑀦𑁆𑀥𑀦𑀸 𑀫𑀼𑀜𑁆𑀘 𑀧𑀢𑀻 𑀫𑀫𑁂𑀲𑁄”𑁇_  


(247.)

3108\. _“𑀲𑁄𑀍𑀅𑀲𑀺𑀢𑁆𑀣𑀺𑀲𑀳𑀲𑁆𑀲𑀸𑀦𑀺,_  
_𑀆𑀫𑀼𑀢𑁆𑀢𑀫𑀡𑀺𑀓𑀼𑀡𑁆𑀟𑀮𑀸;_  
_𑀯𑀸𑀭𑀺𑀕𑁂𑀳𑀲𑀬𑀸 𑀦𑀸𑀭𑀻,_  
_𑀢𑀸𑀧𑀺 𑀢𑀁 𑀲𑀭𑀡𑀁 𑀕𑀢𑀸𑁇_  


(248.)

3109\. _𑀥𑀫𑁆𑀫𑁂𑀦 𑀫𑁄𑀘𑁂𑀳𑀺 𑀅𑀲𑀸𑀳𑀲𑁂𑀦,_  
_𑀕𑀸𑀫𑁂𑀦 𑀦𑀺𑀓𑁆𑀔𑁂𑀦 𑀕𑀯𑀁 𑀲𑀢𑁂𑀦;_  
_𑀑𑀲𑁆𑀲𑀝𑁆𑀞𑀓𑀸𑀬𑁄 𑀉𑀭𑀕𑁄 𑀘𑀭𑀸𑀢𑀼,_  
_𑀧𑀼𑀜𑁆𑀜𑀢𑁆𑀣𑀺𑀓𑁄 𑀫𑀼𑀜𑁆𑀘𑀢𑀼 𑀩𑀦𑁆𑀥𑀦𑀲𑁆𑀫𑀸”𑁇_  


(249.)

3110\. _“𑀥𑀫𑁆𑀫𑁂𑀦 𑀫𑁄𑀘𑁂𑀫𑀺 𑀅𑀲𑀸𑀳𑀲𑁂𑀦,_  
_𑀕𑀸𑀫𑁂𑀦 𑀦𑀺𑀓𑁆𑀔𑁂𑀦 𑀕𑀯𑀁 𑀲𑀢𑁂𑀦;_  
_𑀑𑀲𑁆𑀲𑀝𑁆𑀞𑀓𑀸𑀬𑁄 𑀉𑀭𑀕𑁄 𑀘𑀭𑀸𑀢𑀼,_  
_𑀧𑀼𑀜𑁆𑀜𑀢𑁆𑀣𑀺𑀓𑁄 𑀫𑀼𑀜𑁆𑀘𑀢𑀼 𑀩𑀦𑁆𑀥𑀦𑀲𑁆𑀫𑀸𑁇_  


(250.)

3111\. _𑀤𑀫𑁆𑀫𑀺 𑀦𑀺𑀓𑁆𑀔𑀲𑀢𑀁 𑀮𑀼𑀤𑁆𑀤,_  
_𑀣𑀽𑀮𑀜𑁆𑀘 𑀫𑀡𑀺𑀓𑀼𑀡𑁆𑀟𑀮𑀁;_  
_𑀘𑀢𑀼𑀲𑁆𑀲𑀤𑀜𑁆𑀘 𑀧𑀮𑁆𑀮𑀗𑁆𑀓𑀁,_  
_𑀉𑀫𑀸𑀧𑀼𑀧𑁆𑀨𑀲𑀭𑀺𑀦𑁆𑀦𑀺𑀪𑀁𑁇_  


(251.)

3112\. _𑀤𑁆𑀯𑁂 𑀘 𑀲𑀸𑀤𑀺𑀲𑀺𑀬𑁄 𑀪𑀭𑀺𑀬𑀸,_  
_𑀉𑀲𑀪𑀜𑁆𑀘 𑀕𑀯𑀁 𑀲𑀢𑀁;_  
_𑀑𑀲𑁆𑀲𑀝𑁆𑀞𑀓𑀸𑀬𑁄 𑀉𑀭𑀕𑁄 𑀘𑀭𑀸𑀢𑀼,_  
_𑀧𑀼𑀜𑁆𑀜𑀢𑁆𑀣𑀺𑀓𑁄 𑀫𑀼𑀜𑁆𑀘𑀢𑀼 𑀩𑀦𑁆𑀥𑀦𑀲𑁆𑀫𑀸”𑁇_  


(252.)

3113\. _“𑀯𑀺𑀦𑀸𑀧𑀺 𑀤𑀸𑀦𑀸 𑀢𑀯 𑀯𑀘𑀦𑀁 𑀚𑀦𑀺𑀦𑁆𑀤,_  
_𑀫𑀼𑀜𑁆𑀘𑁂𑀫𑀼 𑀦𑀁 𑀉𑀭𑀕𑀁 𑀩𑀦𑁆𑀥𑀦𑀲𑁆𑀫𑀸;_  
_𑀑𑀲𑁆𑀲𑀝𑁆𑀞𑀓𑀸𑀬𑁄 𑀉𑀭𑀕𑁄 𑀘𑀭𑀸𑀢𑀼,_  
_𑀧𑀼𑀜𑁆𑀜𑀢𑁆𑀣𑀺𑀓𑁄 𑀫𑀼𑀜𑁆𑀘𑀢𑀼 𑀩𑀦𑁆𑀥𑀦𑀲𑁆𑀫𑀸”𑁇_  


(253.)

3114\. _𑀫𑀼𑀢𑁆𑀢𑁄 𑀘𑀫𑁆𑀧𑁂𑀬𑁆𑀬𑀓𑁄 𑀦𑀸𑀕𑁄,_  
_𑀭𑀸𑀚𑀸𑀦𑀁 𑀏𑀢𑀤𑀩𑁆𑀭𑀯𑀺;_  
_“𑀦𑀫𑁄 𑀢𑁂 𑀓𑀸𑀲𑀺𑀭𑀸𑀚𑀢𑁆𑀣𑀼,_  
_𑀦𑀫𑁄 𑀢𑁂 𑀓𑀸𑀲𑀺𑀯𑀟𑁆𑀠𑀦;_  
_𑀅𑀜𑁆𑀚𑀮𑀺𑀁 𑀢𑁂 𑀧𑀕𑁆𑀕𑀡𑁆𑀳𑀸𑀫𑀺,_  
_𑀧𑀲𑁆𑀲𑁂𑀬𑁆𑀬𑀁 𑀫𑁂 𑀦𑀺𑀯𑁂𑀲𑀦𑀁”𑁇_  


(254.)

3115\. _“𑀅𑀤𑁆𑀥𑀸 𑀳𑀺 𑀤𑀼𑀩𑁆𑀩𑀺𑀲𑁆𑀲𑀲𑀫𑁂𑀢𑀫𑀸𑀳𑀼,_  
_𑀬𑀁 𑀫𑀸𑀦𑀼𑀲𑁄 𑀯𑀺𑀲𑁆𑀲𑀲𑁂 𑀅𑀫𑀸𑀦𑀼𑀲𑀫𑁆𑀳𑀺;_  
_𑀲𑀘𑁂 𑀘 𑀫𑀁 𑀬𑀸𑀘𑀲𑀺 𑀏𑀢𑀫𑀢𑁆𑀣𑀁,_  
_𑀤𑀓𑁆𑀔𑁂𑀫𑀼 𑀢𑁂 𑀦𑀸𑀕 𑀦𑀺𑀯𑁂𑀲𑀦𑀸𑀦𑀺”𑁇_  


(255.)

3116\. _“𑀲𑀘𑁂𑀧𑀺 𑀯𑀸𑀢𑁄 𑀕𑀺𑀭𑀺𑀫𑀸𑀯𑀳𑁂𑀬𑁆𑀬,_  
_𑀘𑀦𑁆𑀤𑁄 𑀘 𑀲𑀼𑀭𑀺𑀬𑁄 𑀘 𑀙𑀫𑀸 𑀧𑀢𑁂𑀬𑁆𑀬𑀼𑀁;_  
_𑀲𑀩𑁆𑀩𑀸 𑀘 𑀦𑀚𑁆𑀚𑁄 𑀧𑀝𑀺𑀲𑁄𑀢𑀁 𑀯𑀚𑁂𑀬𑁆𑀬𑀼𑀁,_  
_𑀦 𑀢𑁆𑀯𑁂𑀯𑀳𑀁 𑀭𑀸𑀚 𑀫𑀼𑀲𑀸 𑀪𑀡𑁂𑀬𑁆𑀬𑀁𑁇_  


(256.)

3117\. _𑀦𑀪𑀁 𑀨𑀮𑁂𑀬𑁆𑀬 𑀉𑀤𑀥𑀻𑀧𑀺 𑀲𑀼𑀲𑁆𑀲𑁂,_  
_𑀲𑀁𑀯𑀝𑁆𑀝𑀬𑁂 𑀪𑀽𑀢𑀥𑀭𑀸 𑀯𑀲𑀼𑀦𑁆𑀥𑀭𑀸;_  
_𑀲𑀺𑀮𑀼𑀘𑁆𑀘𑀬𑁄 𑀫𑁂𑀭𑀼 𑀲𑀫𑀽𑀮𑀫𑀼𑀧𑁆𑀧𑀢𑁂,_  
_𑀦 𑀢𑁆𑀯𑁂𑀯𑀳𑀁 𑀭𑀸𑀚 𑀫𑀼𑀲𑀸 𑀪𑀡𑁂𑀬𑁆𑀬𑀁”𑁇_  


(257.)

3118\. _“𑀅𑀤𑁆𑀥𑀸 𑀳𑀺 𑀤𑀼𑀩𑁆𑀩𑀺𑀲𑁆𑀲𑀲𑀫𑁂𑀢𑀫𑀸𑀳𑀼,_  
_𑀬𑀁 𑀫𑀸𑀦𑀼𑀲𑁄 𑀯𑀺𑀲𑁆𑀲𑀲𑁂 𑀅𑀫𑀸𑀦𑀼𑀲𑀫𑁆𑀳𑀺;_  
_𑀲𑀘𑁂 𑀘 𑀫𑀁 𑀬𑀸𑀘𑀲𑀺 𑀏𑀢𑀫𑀢𑁆𑀣𑀁,_  
_𑀤𑀓𑁆𑀔𑁂𑀫𑀼 𑀢𑁂 𑀦𑀸𑀕 𑀦𑀺𑀯𑁂𑀲𑀦𑀸𑀦𑀺𑁇_  


(258.)

3119\. _𑀢𑀼𑀫𑁆𑀳𑁂 𑀔𑁄𑀢𑁆𑀣 𑀖𑁄𑀭𑀯𑀺𑀲𑀸 𑀉𑀍𑀆𑀭𑀸,_  
_𑀫𑀳𑀸𑀢𑁂𑀚𑀸 𑀔𑀺𑀧𑁆𑀧𑀓𑁄𑀧𑀻 𑀘 𑀳𑁄𑀣;_  
_𑀫𑀁𑀓𑀸𑀭𑀡𑀸 𑀩𑀦𑁆𑀥𑀦𑀲𑁆𑀫𑀸 𑀧𑀫𑀼𑀢𑁆𑀢𑁄,_  
_𑀅𑀭𑀳𑀲𑀺 𑀦𑁄 𑀚𑀸𑀦𑀺𑀢𑀼𑀬𑁂 𑀓𑀢𑀸𑀦𑀺”𑁇_  


(259.)

3120\. _“𑀲𑁄 𑀧𑀘𑁆𑀘𑀢𑀁 𑀦𑀺𑀭𑀬𑁂 𑀖𑁄𑀭𑀭𑀽𑀧𑁂,_  
_𑀫𑀸 𑀓𑀸𑀬𑀺𑀓𑀁 𑀲𑀸𑀢𑀫𑀮𑀢𑁆𑀣 𑀓𑀺𑀜𑁆𑀘𑀺;_  
_𑀧𑁂𑀍𑀆𑀬 𑀩𑀤𑁆𑀥𑁄 𑀫𑀭𑀡𑀁 𑀉𑀧𑁂𑀢𑀼,_  
_𑀬𑁄 𑀢𑀸𑀤𑀺𑀲𑀁 𑀓𑀫𑁆𑀫𑀓𑀢𑀁 𑀦 𑀚𑀸𑀦𑁂”𑁇_  


(260.)

3121\. _“𑀲𑀘𑁆𑀘𑀧𑁆𑀧𑀝𑀺𑀜𑁆𑀜𑀸 𑀢𑀯 𑀫𑁂𑀲 𑀳𑁄𑀢𑀼,_  
_𑀅𑀓𑁆𑀓𑁄𑀥𑀦𑁄 𑀳𑁄𑀳𑀺 𑀅𑀦𑀼𑀧𑀦𑀸𑀳𑀻;_  
_𑀲𑀩𑁆𑀩𑀜𑁆𑀘 𑀢𑁂 𑀦𑀸𑀕𑀓𑀼𑀮𑀁 𑀲𑀼𑀧𑀡𑁆𑀡𑀸,_  
_𑀅𑀕𑁆𑀕𑀺𑀁𑀯 𑀕𑀺𑀫𑁆𑀳𑁂𑀲𑀼 𑀯𑀺𑀯𑀚𑁆𑀚𑀬𑀦𑁆𑀢𑀼”𑁇_  


(261.)

3122\. _“𑀅𑀦𑀼𑀓𑀫𑁆𑀧𑀲𑀻 𑀦𑀸𑀕𑀓𑀼𑀮𑀁 𑀚𑀦𑀺𑀦𑁆𑀤,_  
_𑀫𑀸𑀢𑀸 𑀬𑀣𑀸 𑀲𑀼𑀧𑁆𑀧𑀺𑀬𑀁 𑀏𑀓𑀧𑀼𑀢𑁆𑀢𑀁;_  
_𑀅𑀳𑀜𑁆𑀘 𑀢𑁂 𑀦𑀸𑀕𑀓𑀼𑀮𑁂𑀦 𑀲𑀤𑁆𑀥𑀺𑀁,_  
_𑀓𑀸𑀳𑀸𑀫𑀺 𑀯𑁂𑀬𑁆𑀬𑀸𑀯𑀝𑀺𑀓𑀁 𑀉𑀍𑀆𑀭𑀁”𑁇_  


(262.)

3123\. _“𑀬𑁄𑀚𑁂𑀦𑁆𑀢𑀼 𑀯𑁂 𑀭𑀸𑀚𑀭𑀣𑁂 𑀲𑀼𑀘𑀺𑀢𑁆𑀢𑁂,_  
_𑀓𑀫𑁆𑀩𑁄𑀚𑀓𑁂 𑀅𑀲𑁆𑀲𑀢𑀭𑁂 𑀲𑀼𑀤𑀦𑁆𑀢𑁂;_  
_𑀦𑀸𑀕𑁂 𑀘 𑀬𑁄𑀚𑁂𑀦𑁆𑀢𑀼 𑀲𑀼𑀯𑀡𑁆𑀡𑀓𑀧𑁆𑀧𑀦𑁂,_  
_𑀤𑀓𑁆𑀔𑁂𑀫𑀼 𑀦𑀸𑀕𑀲𑁆𑀲 𑀦𑀺𑀯𑁂𑀲𑀦𑀸𑀦𑀺”𑁇_  


(263.)

3124\. _𑀪𑁂𑀭𑀻 𑀫𑀼𑀤𑀺𑀗𑁆𑀕𑀸 𑀧𑀡𑀯𑀸 𑀘 𑀲𑀗𑁆𑀔𑀸,_  
_𑀅𑀯𑀚𑁆𑀚𑀬𑀺𑀁𑀲𑀼 𑀉𑀕𑁆𑀕𑀲𑁂𑀦𑀲𑁆𑀲 𑀭𑀜𑁆𑀜𑁄;_  
_𑀧𑀸𑀬𑀸𑀲𑀺 𑀭𑀸𑀚𑀸 𑀩𑀳𑀼𑀲𑁄𑀪𑀫𑀸𑀦𑁄,_  
_𑀧𑀼𑀭𑀓𑁆𑀔𑀢𑁄 𑀦𑀸𑀭𑀺𑀕𑀡𑀲𑁆𑀲 𑀫𑀚𑁆𑀛𑁂𑁇_  


(264.)

3125\. _𑀲𑀼𑀯𑀡𑁆𑀡𑀘𑀺𑀢𑀓𑀁 𑀪𑀽𑀫𑀺𑀁,_  
_𑀅𑀤𑁆𑀤𑀓𑁆𑀔𑀺 𑀓𑀸𑀲𑀺𑀯𑀟𑁆𑀠𑀦𑁄;_  
_𑀲𑁄𑀯𑀡𑁆𑀡𑀫𑀬𑀧𑀸𑀲𑀸𑀤𑁂,_  
_𑀯𑁂𑀍𑀉𑀭𑀺𑀬𑀨𑀮𑀓𑀢𑁆𑀣𑀢𑁂𑁇_  


(265.)

3126\. _𑀲 𑀭𑀸𑀚𑀸 𑀧𑀸𑀯𑀺𑀲𑀺 𑀩𑁆𑀬𑀫𑁆𑀳𑀁,_  
_𑀘𑀫𑁆𑀧𑁂𑀬𑁆𑀬𑀲𑁆𑀲 𑀦𑀺𑀯𑁂𑀲𑀦𑀁;_  
_𑀆𑀤𑀺𑀘𑁆𑀘𑀯𑀡𑁆𑀡𑀲𑀦𑁆𑀦𑀺𑀪𑀁,_  
_𑀓𑀁𑀲𑀯𑀺𑀚𑁆𑀚𑀼 𑀧𑀪𑀲𑁆𑀲𑀭𑀁𑁇_  


(266.)

3127\. _𑀦𑀸𑀦𑀸𑀭𑀼𑀓𑁆𑀔𑁂𑀳𑀺 𑀲𑀜𑁆𑀙𑀦𑁆𑀦𑀁,_  
_𑀦𑀸𑀦𑀸𑀕𑀦𑁆𑀥𑀲𑀫𑀻𑀭𑀺𑀢𑀁;_  
_𑀲𑁄 𑀧𑀸𑀯𑁂𑀓𑁆𑀔𑀺 𑀓𑀸𑀲𑀺𑀭𑀸𑀚𑀸,_  
_𑀘𑀫𑁆𑀧𑁂𑀬𑁆𑀬𑀲𑁆𑀲 𑀦𑀺𑀯𑁂𑀲𑀦𑀁𑁇_  


(267.)

3128\. _𑀧𑀯𑀺𑀝𑁆𑀞𑀲𑁆𑀫𑀺𑀁 𑀓𑀸𑀲𑀺𑀭𑀜𑁆𑀜𑁂,_  
_𑀘𑀫𑁆𑀧𑁂𑀬𑁆𑀬𑀲𑁆𑀲 𑀦𑀺𑀯𑁂𑀲𑀦𑀁;_  
_𑀤𑀺𑀩𑁆𑀩𑀸 𑀢𑀽𑀭𑀺𑀬𑀸 𑀧𑀯𑀚𑁆𑀚𑀺𑀁𑀲𑀼,_  
_𑀦𑀸𑀕𑀓𑀜𑁆𑀜𑀸 𑀘 𑀦𑀘𑁆𑀘𑀺𑀲𑀼𑀁𑁇_  


(268.)

3129\. _𑀢𑀁 𑀦𑀸𑀕𑀓𑀜𑁆𑀜𑀸 𑀘𑀭𑀺𑀢𑀁 𑀕𑀡𑁂𑀦,_  
_𑀅𑀦𑁆𑀯𑀸𑀭𑀼𑀳𑀻 𑀓𑀸𑀲𑀺𑀭𑀸𑀚𑀸 𑀧𑀲𑀦𑁆𑀦𑁄;_  
_𑀦𑀺𑀲𑀻𑀤𑀺 𑀲𑁄𑀯𑀡𑁆𑀡𑀫𑀬𑀫𑁆𑀳𑀺 𑀧𑀻𑀞𑁂,_  
_𑀲𑀸𑀧𑀲𑁆𑀲𑀬𑁂 𑀘𑀦𑁆𑀤𑀦𑀲𑀸𑀭𑀮𑀺𑀢𑁆𑀢𑁂𑁇_  


(269.)

3130\. _𑀲𑁄 𑀢𑀢𑁆𑀣 𑀪𑀼𑀢𑁆𑀯𑀸 𑀘 𑀅𑀣𑁄 𑀭𑀫𑀺𑀢𑁆𑀯𑀸,_  
_𑀘𑀫𑁆𑀧𑁂𑀬𑁆𑀬𑀓𑀁 𑀓𑀸𑀲𑀺𑀭𑀸𑀚𑀸 𑀅𑀯𑁄𑀘;_  
_“𑀯𑀺𑀫𑀸𑀦𑀲𑁂𑀝𑁆𑀞𑀸𑀦𑀺 𑀇𑀫𑀸𑀦𑀺 𑀢𑀼𑀬𑁆𑀳𑀁,_  
_𑀆𑀤𑀺𑀘𑁆𑀘𑀯𑀡𑁆𑀡𑀸𑀦𑀺 𑀧𑀪𑀲𑁆𑀲𑀭𑀸𑀦𑀺;_  
_𑀦𑁂𑀢𑀸𑀤𑀺𑀲𑀁 𑀅𑀢𑁆𑀣𑀺 𑀫𑀦𑀼𑀲𑁆𑀲𑀮𑁄𑀓𑁂,_  
_𑀓𑀺𑀁 𑀧𑀢𑁆𑀣𑀬𑀁 𑀦𑀸𑀕 𑀢𑀧𑁄 𑀓𑀭𑁄𑀲𑀺𑁇_  


(270.)

3131\. _𑀢𑀸 𑀓𑀫𑁆𑀩𑀼𑀓𑀸𑀬𑀽𑀭𑀥𑀭𑀸 𑀲𑀼𑀯𑀢𑁆𑀣𑀸,_  
_𑀯𑀝𑁆𑀝𑀗𑁆𑀕𑀼𑀮𑀻 𑀢𑀫𑁆𑀩𑀢𑀮𑀽𑀧𑀧𑀦𑁆𑀦𑀸;_  
_𑀧𑀕𑁆𑀕𑀬𑁆𑀳 𑀧𑀸𑀬𑁂𑀦𑁆𑀢𑀺 𑀅𑀦𑁄𑀫𑀯𑀡𑁆𑀡𑀸,_  
_𑀦𑁂𑀢𑀸𑀤𑀺𑀲𑀁 𑀅𑀢𑁆𑀣𑀺 𑀫𑀦𑀼𑀲𑁆𑀲𑀮𑁄𑀓𑁂;_  
_𑀓𑀺𑀁 𑀧𑀢𑁆𑀣𑀬𑀁 𑀦𑀸𑀕 𑀢𑀧𑁄 𑀓𑀭𑁄𑀲𑀺𑁇_  


(271.)

3132\. _𑀦𑀚𑁆𑀚𑁄 𑀘 𑀢𑁂𑀫𑀸 𑀧𑀼𑀣𑀼𑀮𑁄𑀫𑀫𑀘𑁆𑀙𑀸,_  
_𑀆𑀝𑀸 𑀲𑀓𑀼𑀦𑁆𑀢𑀸𑀪𑀺𑀭𑀼𑀤𑀸 𑀲𑀼𑀢𑀺𑀢𑁆𑀣𑀸;_  
_𑀦𑁂𑀢𑀸𑀤𑀺𑀲𑀁 𑀅𑀢𑁆𑀣𑀺 𑀫𑀦𑀼𑀲𑁆𑀲𑀮𑁄𑀓𑁂,_  
_𑀓𑀺𑀁 𑀧𑀢𑁆𑀣𑀬𑀁 𑀦𑀸𑀕 𑀢𑀧𑁄 𑀓𑀭𑁄𑀲𑀺𑁇_  


(272.)

3133\. _𑀓𑁄𑀜𑁆𑀘𑀸 𑀫𑀬𑀽𑀭𑀸 𑀤𑀺𑀯𑀺𑀬𑀸 𑀘 𑀳𑀁𑀲𑀸,_  
_𑀯𑀕𑁆𑀕𑀼𑀲𑁆𑀲𑀭𑀸 𑀓𑁄𑀓𑀺𑀮𑀸 𑀲𑀫𑁆𑀧𑀢𑀦𑁆𑀢𑀺;_  
_𑀦𑁂𑀢𑀸𑀤𑀺𑀲𑀁 𑀅𑀢𑁆𑀣𑀺 𑀫𑀦𑀼𑀲𑁆𑀲𑀮𑁄𑀓𑁂,_  
_𑀓𑀺𑀁 𑀧𑀢𑁆𑀣𑀬𑀁 𑀦𑀸𑀕 𑀢𑀧𑁄 𑀓𑀭𑁄𑀲𑀺𑁇_  


(273.)

3134\. _𑀅𑀫𑁆𑀩𑀸 𑀘 𑀲𑀸𑀮𑀸 𑀢𑀺𑀮𑀓𑀸 𑀘 𑀚𑀫𑁆𑀩𑀼𑀬𑁄,_  
_𑀉𑀤𑁆𑀤𑀸𑀮𑀓𑀸 𑀧𑀸𑀝𑀮𑀺𑀬𑁄 𑀘 𑀨𑀼𑀮𑁆𑀮𑀸;_  
_𑀦𑁂𑀢𑀸𑀤𑀺𑀲𑀁 𑀅𑀢𑁆𑀣𑀺 𑀫𑀦𑀼𑀲𑁆𑀲𑀮𑁄𑀓𑁂,_  
_𑀓𑀺𑀁 𑀧𑀢𑁆𑀣𑀬𑀁 𑀦𑀸𑀕 𑀢𑀧𑁄 𑀓𑀭𑁄𑀲𑀺𑁇_  


(274.)

3135\. _𑀇𑀫𑀸 𑀘 𑀢𑁂 𑀧𑁄𑀓𑁆𑀔𑀭𑀜𑁆𑀜𑁄 𑀲𑀫𑀦𑁆𑀢𑀢𑁄,_  
_𑀤𑀺𑀩𑁆𑀩𑀸 𑀘 𑀕𑀦𑁆𑀥𑀸 𑀲𑀢𑀢𑀁 𑀧𑀯𑀸𑀬𑀦𑁆𑀢𑀺;_  
_𑀦𑁂𑀢𑀸𑀤𑀺𑀲𑀁 𑀅𑀢𑁆𑀣𑀺 𑀫𑀦𑀼𑀲𑁆𑀲𑀮𑁄𑀓𑁂,_  
_𑀓𑀺𑀁 𑀧𑀢𑁆𑀣𑀬𑀁 𑀦𑀸𑀕 𑀢𑀧𑁄 𑀓𑀭𑁄𑀲𑀺”𑁇_  


(275.)

3136\. _“𑀦 𑀧𑀼𑀢𑁆𑀢𑀳𑁂𑀢𑀼 𑀦 𑀥𑀦𑀲𑁆𑀲 𑀳𑁂𑀢𑀼,_  
_𑀦 𑀆𑀬𑀼𑀦𑁄 𑀘𑀸𑀧𑀺 𑀚𑀦𑀺𑀦𑁆𑀤 𑀳𑁂𑀢𑀼;_  
_𑀫𑀦𑀼𑀲𑁆𑀲𑀬𑁄𑀦𑀺𑀁 𑀅𑀪𑀺𑀧𑀢𑁆𑀣𑀬𑀸𑀦𑁄,_  
_𑀢𑀲𑁆𑀫𑀸 𑀧𑀭𑀓𑁆𑀓𑀫𑁆𑀫 𑀢𑀧𑁄 𑀓𑀭𑁄𑀫𑀺”𑁇_  


(276.)

3137\. _“𑀢𑁆𑀯𑀁 𑀮𑁄𑀳𑀺𑀢𑀓𑁆𑀔𑁄 𑀯𑀺𑀳𑀢𑀦𑁆𑀢𑀭𑀁𑀲𑁄,_  
_𑀅𑀮𑀗𑁆𑀓𑀢𑁄 𑀓𑀧𑁆𑀧𑀺𑀢𑀓𑁂𑀲𑀫𑀲𑁆𑀲𑀼;_  
_𑀲𑀼𑀭𑁄𑀲𑀺𑀢𑁄 𑀮𑁄𑀳𑀺𑀢𑀘𑀦𑁆𑀤𑀦𑁂𑀦,_  
_𑀕𑀦𑁆𑀥𑀩𑁆𑀩𑀭𑀸𑀚𑀸𑀯 𑀤𑀺𑀲𑀸 𑀧𑀪𑀸𑀲𑀲𑀺𑁇_  


(277.)

3138\. _𑀤𑁂𑀯𑀺𑀤𑁆𑀥𑀺𑀧𑀢𑁆𑀢𑁄𑀲𑀺 𑀫𑀳𑀸𑀦𑀼𑀪𑀸𑀯𑁄,_  
_𑀲𑀩𑁆𑀩𑁂𑀳𑀺 𑀓𑀸𑀫𑁂𑀳𑀺 𑀲𑀫𑀗𑁆𑀕𑀺𑀪𑀽𑀢𑁄;_  
_𑀧𑀼𑀘𑁆𑀙𑀸𑀫𑀺 𑀢𑀁 𑀦𑀸𑀕𑀭𑀸𑀚𑁂𑀢𑀫𑀢𑁆𑀣𑀁,_  
_𑀲𑁂𑀬𑁆𑀬𑁄 𑀇𑀢𑁄 𑀓𑁂𑀦 𑀫𑀦𑀼𑀲𑁆𑀲𑀮𑁄𑀓𑁄”𑁇_  


(278.)

3139\. _“𑀚𑀦𑀺𑀦𑁆𑀤 𑀦𑀸𑀜𑁆𑀜𑀢𑁆𑀭 𑀫𑀦𑀼𑀲𑁆𑀲𑀮𑁄𑀓𑀸,_  
_𑀲𑀼𑀤𑁆𑀥𑀻 𑀯 𑀲𑀁𑀯𑀺𑀚𑁆𑀚𑀢𑀺 𑀲𑀁𑀬𑀫𑁄 𑀯𑀸;_  
_𑀅𑀳𑀜𑁆𑀘 𑀮𑀤𑁆𑀥𑀸𑀦 𑀫𑀦𑀼𑀲𑁆𑀲𑀬𑁄𑀦𑀺𑀁,_  
_𑀓𑀸𑀳𑀸𑀫𑀺 𑀚𑀸𑀢𑀺𑀫𑀭𑀡𑀲𑁆𑀲 𑀅𑀦𑁆𑀢𑀁”𑁇_  


(279.)

3140\. _“𑀅𑀤𑁆𑀥𑀸 𑀳𑀯𑁂 𑀲𑁂𑀯𑀺𑀢𑀩𑁆𑀩𑀸 𑀲𑀧𑀜𑁆𑀜𑀸,_  
_𑀩𑀳𑀼𑀲𑁆𑀲𑀼𑀢𑀸 𑀬𑁂 𑀩𑀳𑀼𑀞𑀸𑀦𑀘𑀺𑀦𑁆𑀢𑀺𑀦𑁄;_  
_𑀦𑀸𑀭𑀺𑀬𑁄 𑀘 𑀤𑀺𑀲𑁆𑀯𑀸𑀦 𑀢𑀼𑀯𑀜𑁆𑀘 𑀦𑀸𑀕,_  
_𑀓𑀸𑀳𑀸𑀫𑀺 𑀧𑀼𑀜𑁆𑀜𑀸𑀦𑀺 𑀅𑀦𑀧𑁆𑀧𑀓𑀸𑀦𑀺”𑁇_  


(280.)

3141\. _“𑀅𑀤𑁆𑀥𑀸 𑀳𑀯𑁂 𑀲𑁂𑀯𑀺𑀢𑀩𑁆𑀩𑀸 𑀲𑀧𑀜𑁆𑀜𑀸,_  
_𑀩𑀳𑀼𑀲𑁆𑀲𑀼𑀢𑀸 𑀬𑁂 𑀩𑀳𑀼𑀞𑀸𑀦𑀘𑀺𑀦𑁆𑀢𑀺𑀦𑁄;_  
_𑀦𑀸𑀭𑀺𑀬𑁄 𑀘 𑀤𑀺𑀲𑁆𑀯𑀸𑀦 𑀫𑀫𑀜𑁆𑀘 𑀭𑀸𑀚,_  
_𑀓𑀭𑁄𑀳𑀺 𑀧𑀼𑀜𑁆𑀜𑀸𑀦𑀺 𑀅𑀦𑀧𑁆𑀧𑀓𑀸𑀦𑀺”𑁇_  


(281.)

3142\. _“𑀇𑀤𑀜𑁆𑀘 𑀫𑁂 𑀚𑀸𑀢𑀭𑀽𑀧𑀁 𑀧𑀳𑀽𑀢𑀁,_  
_𑀭𑀸𑀲𑀻 𑀲𑀼𑀯𑀡𑁆𑀡𑀲𑁆𑀲 𑀘 𑀢𑀸𑀮𑀫𑀢𑁆𑀢𑀸;_  
_𑀇𑀢𑁄 𑀳𑀭𑀺𑀢𑁆𑀯𑀸𑀦 𑀲𑀼𑀯𑀡𑁆𑀡𑀖𑀭𑀸𑀦𑀺,_  
_𑀓𑀭𑀲𑁆𑀲𑀼 𑀭𑀽𑀧𑀺𑀬𑀧𑀸𑀓𑀸𑀭𑀁 𑀓𑀭𑁄𑀦𑁆𑀢𑀼𑁇_  


(282.)

3143\. _𑀫𑀼𑀢𑁆𑀢𑀸 𑀘 𑀯𑀸𑀳𑀲𑀳𑀲𑁆𑀲𑀸𑀦𑀺 𑀧𑀜𑁆𑀘,_  
_𑀯𑁂𑀍𑀉𑀭𑀺𑀬𑀫𑀺𑀲𑁆𑀲𑀸𑀦𑀺 𑀇𑀢𑁄 𑀳𑀭𑀺𑀢𑁆𑀯𑀸;_  
_𑀅𑀦𑁆𑀢𑁂𑀧𑀼𑀭𑁂 𑀪𑀽𑀫𑀺𑀬𑀁 𑀲𑀦𑁆𑀣𑀭𑀦𑁆𑀢𑀼,_  
_𑀦𑀺𑀓𑁆𑀓𑀤𑁆𑀤𑀫𑀸 𑀳𑁂𑀳𑀺𑀢𑀺 𑀦𑀻𑀭𑀚𑀸 𑀘𑁇_  


(283.)

3144\. _𑀏𑀢𑀸𑀤𑀺𑀲𑀁 𑀆𑀯𑀲 𑀭𑀸𑀚𑀲𑁂𑀝𑁆𑀞,_  
_𑀯𑀺𑀫𑀸𑀦𑀲𑁂𑀝𑁆𑀞𑀁 𑀩𑀳𑀼 𑀲𑁄𑀪𑀫𑀸𑀦𑀁;_  
_𑀩𑀸𑀭𑀸𑀡𑀲𑀺𑀁 𑀦𑀕𑀭𑀁 𑀇𑀤𑁆𑀥𑀁 𑀨𑀻𑀢𑀁,_  
_𑀭𑀚𑁆𑀚𑀜𑁆𑀘 𑀓𑀸𑀭𑁂𑀳𑀺 𑀅𑀦𑁄𑀫𑀧𑀜𑁆𑀜𑀸”𑀢𑀺𑁇_  


---

3145\. 𑀘𑀫𑁆𑀧𑁂𑀬𑁆𑀬𑀚𑀸𑀢𑀓𑀁 𑀤𑀲𑀫𑀁𑁇



[Go to previous page (15.1.9 Somanassajātaka)](/tipitaka/22J/15/15.1/15.1.9.md) / [Go to parent page (15.1 Mātaṅgavagga)](/tipitaka/22J/15/15.1.md) / [Go to next page (15.1.11 Mahāpalobhanajātaka)](/tipitaka/22J/15/15.1/15.1.11.md)


