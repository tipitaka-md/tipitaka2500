
[Home](/) / [22J Jātakapāḷi](../../../22J.md) / [15 Vīsatinipāta](../../15.md) / [15.1 Mātaṅgavagga](../15.1.md)

# 15.1.3 Sivijātaka

* Vīsatinipāta

* Mātaṅgavagga

* Sivijātaka

(52.)

2906\. _“Dūre apassaṃ therova,_  
_cakkhuṃ yācitumāgato;_  
_Ekanettā bhavissāma,_  
_cakkhuṃ me dehi yācito”._  


(53.)

2907\. _“Kenānusiṭṭho idha māgatosi,_  
_Vanibbaka cakkhupathāni yācituṃ;_  
_Suduccajaṃ yācasi uttamaṅgaṃ,_  
_Yamāhu nettaṃ purisena duccajaṃ”._  


(54.)

2908\. _“Yamāhu devesu sujampatīti,_  
_Maghavāti naṃ āhu manussaloke;_  
_Tenānusiṭṭho idha māgatosmi,_  
_Vanibbako cakkhupathāni yācituṃ._  


(55.)

2909\. _Vanibbato mayha vaniṃ anuttaraṃ,_  
_Dadāhi te cakkhupathāni yācito;_  
_Dadāhi me cakkhupathaṃ anuttaraṃ,_  
_Yamāhu nettaṃ purisena duccajaṃ”._  


(56.)

2910\. _“Yena atthena āgacchi,_  
_yamatthamabhipatthayaṃ;_  
_Te te ijjhantu saṅkappā,_  
_labha cakkhūni brāhmaṇa._  


(57.)

2911\. _Ekaṃ te yācamānassa,_  
_Ubhayāni dadāmahaṃ;_  
_Sa cakkhumā gaccha janassa pekkhato,_  
_Yadicchase tvaṃ tadate samijjhatu”._  


(58.)

2912\. _“Mā no deva adā cakkhuṃ,_  
_mā no sabbe parākari;_  
_Dhanaṃ dehi mahārāja,_  
_muttā veḷuriyā bahū._  


(59.)

2913\. _Yutte deva rathe dehi,_  
_ājānīye calaṅkate;_  
_Nāge dehi mahārāja,_  
_hemakappanavāsase._  


(60.)

2914\. _Yathā taṃ sivayo sabbe,_  
_sayoggā sarathā sadā;_  
_Samantā parikireyyuṃ,_  
_evaṃ dehi rathesabha”._  


(61.)

2915\. _“Yo ve dassanti vatvāna,_  
_adāne kurute mano;_  
_Bhūmyaṃ so patitaṃ pāsaṃ,_  
_gīvāyaṃ paṭimuñcati._  


(62.)

2916\. _Yo ve dassanti vatvāna,_  
_adāne kurute mano;_  
_Pāpā pāpataro hoti,_  
_sampatto yamasādhanaṃ._  


(63.)

2917\. _Yañhi yāce tañhi dade,_  
_yaṃ na yāce na taṃ dade;_  
_Svāhaṃ tameva dassāmi,_  
_yaṃ maṃ yācati brāhmaṇo”._  


(64.)

2918\. _“Āyuṃ nu vaṇṇaṃ nu sukhaṃ balaṃ nu,_  
_Kiṃ patthayāno nu janinda desi;_  
_Kathañhi rājā sivinaṃ anuttaro,_  
_Cakkhūni dajjā paralokahetu”._  


(65.)

2919\. _“Na vāhametaṃ yasasā dadāmi,_  
_Na puttamicche na dhanaṃ na raṭṭhaṃ;_  
_Satañca dhammo carito purāṇo,_  
_Icceva dāne ramate mano mama”._  
_( )_  


(66.)

2920\. _“Sakhā ca mitto ca mamāsi sīvika,_  
_Susikkhito sādhu karohi me vaco;_  
_Uddharitvā cakkhūni mamaṃ jigīsato,_  
_Hatthesu ṭhapehi vanibbakassa”._  


(67.)

2921\. _Codito sivirājena,_  
_sīviko vacanaṅkaro;_  
_Rañño cakkhūnuddharitvā,_  
_brāhmaṇassūpanāmayi;_  
_Sacakkhu brāhmaṇo āsi,_  
_andho rājā upāvisi._  


(68.)

2922\. _Tato so katipāhassa,_  
_uparūḷhesu cakkhusu;_  
_Sūtaṃ āmantayī rājā,_  
_sivīnaṃ raṭṭhavaḍḍhano._  


(69.)

2923\. _“Yojehi sārathi yānaṃ,_  
_yuttañca paṭivedaya;_  
_Uyyānabhūmiṃ gacchāma,_  
_pokkharañño vanāni ca”._  


(70.)

2924\. _So ca pokkharaṇītīre,_  
_pallaṅkena upāvisi;_  
_Tassa sakko pāturahu,_  
_devarājā sujampati._  


(71.)

2925\. _“Sakkohamasmi devindo,_  
_āgatosmi tavantike;_  
_Varaṃ varassu rājīsi,_  
_yaṃ kiñci manasicchasi”._  


(72.)

2926\. _“Pahūtaṃ me dhanaṃ sakka,_  
_balaṃ koso canappako;_  
_Andhassa me sato dāni,_  
_maraṇaññeva ruccati”._  


(73.)

2927\. _“Yāni saccāni dvipadinda,_  
_tāni bhāsassu khattiya;_  
_Saccaṃ te bhaṇamānassa,_  
_puna cakkhu bhavissati”._  


(74.)

2928\. _“Ye maṃ yācitumāyanti,_  
_nānāgottā vanibbakā;_  
_Yopi maṃ yācate tattha,_  
_sopi me manaso piyo;_  
_Etena saccavajjena,_  
_cakkhu me upapajjatha._  


(75.)

2929\. _Yaṃ maṃ so yācituṃ āgā,_  
_dehi cakkhunti brāhmaṇo;_  
_Tassa cakkhūni pādāsiṃ,_  
_brāhmaṇassa vanibbato._  


(76.)

2930\. _Bhiyyo maṃ āvisī pīti,_  
_somanassañcanappakaṃ;_  
_Etena saccavajjena,_  
_dutiyaṃ me upapajjatha”._  


(77.)

2931\. _“Dhammena bhāsitā gāthā,_  
_sivīnaṃ raṭṭhavaḍḍhana;_  
_Etāni tava nettāni,_  
_dibbāni paṭidissare._  


(78.)

2932\. _Tirokuṭṭaṃ tiroselaṃ,_  
_samatiggayha pabbataṃ;_  
_Samantā yojanasataṃ,_  
_dassanaṃ anubhontu te”._  


(79.)

2933\. _“Ko nīdha vittaṃ na dadeyya yācito,_  
_Api visiṭṭhaṃ supiyampi attano;_  
_Tadiṅgha sabbe sivayo samāgatā,_  
_Dibbāni nettāni mamajja passatha._  


(80.)

2934\. _Tirokuṭṭaṃ tiroselaṃ,_  
_samatiggayha pabbataṃ;_  
_Samantā yojanasataṃ,_  
_dassanaṃ anubhonti me._  


(81.)

2935\. _Na cāgamattā paramatthi kiñci,_  
_Maccānaṃ idha jīvite;_  
_Datvāna mānusaṃ cakkhuṃ,_  
_Laddhaṃ me cakkhuṃ amānusaṃ._  


(82.)

2936\. _Etampi disvā sivayo,_  
_Detha dānāni bhuñjatha;_  
_Datvā ca bhutvā ca yathānubhāvaṃ,_  
_Aninditā saggamupetha ṭhānan”ti._  


---

2937\. Sivijātakaṃ tatiyaṃ.



[Go to previous page (15.1.2 Cittasambhūtajātaka)](15.1.2.md) / [Go to parent page (15.1 Mātaṅgavagga)](../15.1.md) / [Go to next page (15.1.4 Sirīmantajātaka)](15.1.4.md)


