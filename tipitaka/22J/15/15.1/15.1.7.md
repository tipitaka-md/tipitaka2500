
[Home](/) / [22J Jātakapāḷi](../...md) / [15 Vīsatinipāta](...md) / [15.1 Mātaṅgavagga](../22J/15/15.1.md)

# 𑁧𑁫𑁇𑁧𑁇𑁭 𑀲𑀢𑁆𑀢𑀺𑀕𑀼𑀫𑁆𑀩𑀚𑀸𑀢𑀓

* 𑀯𑀻𑀲𑀢𑀺𑀦𑀺𑀧𑀸𑀢

* 𑀫𑀸𑀢𑀗𑁆𑀕𑀯𑀕𑁆𑀕

* 𑀲𑀢𑁆𑀢𑀺𑀕𑀼𑀫𑁆𑀩𑀚𑀸𑀢𑀓

(159.)

3017\. _𑀫𑀺𑀕𑀮𑀼𑀤𑁆𑀤𑁄 𑀫𑀳𑀸𑀭𑀸𑀚𑀸,_  
_𑀧𑀜𑁆𑀘𑀸𑀮𑀸𑀦𑀁 𑀭𑀣𑁂𑀲𑀪𑁄;_  
_𑀦𑀺𑀓𑁆𑀔𑀦𑁆𑀢𑁄 𑀲𑀳 𑀲𑁂𑀦𑀸𑀬,_  
_𑀑𑀕𑀡𑁄 𑀯𑀦𑀫𑀸𑀕𑀫𑀸𑁇_  


(160.)

3018\. _𑀢𑀢𑁆𑀣𑀤𑁆𑀤𑀲𑀸 𑀅𑀭𑀜𑁆𑀜𑀲𑁆𑀫𑀺𑀁,_  
_𑀢𑀓𑁆𑀓𑀭𑀸𑀦𑀁 𑀓𑀼𑀝𑀺𑀁 𑀓𑀢𑀁;_  
_𑀢𑀲𑁆𑀲𑀸 𑀓𑀼𑀝𑀺𑀬𑀸 𑀦𑀺𑀓𑁆𑀔𑀫𑁆𑀫,_  
_𑀲𑀼𑀯𑁄 𑀮𑀼𑀤𑁆𑀤𑀸𑀦𑀺 𑀪𑀸𑀲𑀢𑀺𑁇_  


(161.)

3019\. _“𑀲𑀫𑁆𑀧𑀦𑁆𑀦𑀯𑀸𑀳𑀦𑁄 𑀧𑁄𑀲𑁄,_  
_𑀬𑀼𑀯𑀸 𑀲𑀫𑁆𑀫𑀝𑁆𑀞𑀓𑀼𑀡𑁆𑀟𑀮𑁄;_  
_𑀲𑁄𑀪𑀢𑀺 𑀮𑁄𑀳𑀺𑀢𑀼𑀡𑁆𑀳𑀻𑀲𑁄,_  
_𑀤𑀺𑀯𑀸 𑀲𑀽𑀭𑀺𑀬𑁄𑀯 𑀪𑀸𑀲𑀢𑀺𑁇_  


(162.)

3020\. _𑀫𑀚𑁆𑀛𑀦𑁆𑀳𑀺𑀓𑁂 𑀲𑀫𑁆𑀧𑀢𑀺𑀓𑁂,_  
_𑀲𑀼𑀢𑁆𑀢𑁄 𑀭𑀸𑀚𑀸 𑀲𑀲𑀸𑀭𑀣𑀺;_  
_𑀳𑀦𑁆𑀤𑀲𑁆𑀲𑀸𑀪𑀭𑀡𑀁 𑀲𑀩𑁆𑀩𑀁,_  
_𑀕𑀡𑁆𑀳𑀸𑀫 𑀲𑀸𑀳𑀲𑀸 𑀫𑀬𑀁𑁇_  


(163.)

3021\. _𑀦𑀺𑀲𑀻𑀣𑁂𑀧𑀺 𑀭𑀳𑁄 𑀤𑀸𑀦𑀺,_  
_𑀲𑀼𑀢𑁆𑀢𑁄 𑀭𑀸𑀚𑀸 𑀲𑀲𑀸𑀭𑀣𑀺;_  
_𑀆𑀤𑀸𑀬 𑀯𑀢𑁆𑀣𑀁 𑀫𑀡𑀺𑀓𑀼𑀡𑁆𑀟𑀮𑀜𑁆𑀘,_  
_𑀳𑀦𑁆𑀢𑁆𑀯𑀸𑀦 𑀲𑀸𑀔𑀸𑀳𑀺 𑀅𑀯𑀢𑁆𑀣𑀭𑀸𑀫”𑁇_  


(164.)

3022\. _“𑀓𑀺𑀁 𑀦𑀼 𑀉𑀫𑁆𑀫𑀢𑁆𑀢𑀭𑀽𑀧𑁄𑀯,_  
_𑀲𑀢𑁆𑀢𑀺𑀕𑀼𑀫𑁆𑀩 𑀧𑀪𑀸𑀲𑀲𑀺;_  
_𑀤𑀼𑀭𑀸𑀲𑀤𑀸 𑀳𑀺 𑀭𑀸𑀚𑀸𑀦𑁄,_  
_𑀅𑀕𑁆𑀕𑀺 𑀧𑀚𑁆𑀚𑀮𑀺𑀢𑁄 𑀬𑀣𑀸”𑁇_  


(165.)

3023\. _“𑀅𑀣 𑀢𑁆𑀯𑀁 𑀧𑀢𑀺𑀓𑁄𑀮𑀫𑁆𑀩,_  
_𑀫𑀢𑁆𑀢𑁄 𑀣𑀼𑀮𑁆𑀮𑀸𑀦𑀺 𑀕𑀚𑁆𑀚𑀲𑀺;_  
_𑀫𑀸𑀢𑀭𑀺 𑀫𑀬𑁆𑀳𑀁 𑀦𑀕𑁆𑀕𑀸𑀬,_  
_𑀓𑀺𑀁 𑀦𑀼 𑀢𑁆𑀯𑀁 𑀯𑀺𑀚𑀺𑀕𑀼𑀘𑁆𑀙𑀲𑁂”𑁇_  


(166.)

3024\. _“𑀉𑀝𑁆𑀞𑁂𑀳𑀺 𑀲𑀫𑁆𑀫 𑀢𑀭𑀫𑀸𑀦𑁄,_  
_𑀭𑀣𑀁 𑀬𑁄𑀚𑁂𑀳𑀺 𑀲𑀸𑀭𑀣𑀺;_  
_𑀲𑀓𑀼𑀡𑁄 𑀫𑁂 𑀦 𑀭𑀼𑀘𑁆𑀘𑀢𑀺,_  
_𑀅𑀜𑁆𑀜𑀁 𑀕𑀘𑁆𑀙𑀸𑀫 𑀅𑀲𑁆𑀲𑀫𑀁”𑁇_  


(167.)

3025\. _“𑀬𑀼𑀢𑁆𑀢𑁄 𑀭𑀣𑁄 𑀫𑀳𑀸𑀭𑀸𑀚,_  
_𑀬𑀼𑀢𑁆𑀢𑁄 𑀘 𑀩𑀮𑀯𑀸𑀳𑀦𑁄;_  
_𑀅𑀥𑀺𑀢𑀺𑀝𑁆𑀞 𑀫𑀳𑀸𑀭𑀸𑀚,_  
_𑀅𑀜𑁆𑀜𑀁 𑀕𑀘𑁆𑀙𑀸𑀫 𑀅𑀲𑁆𑀲𑀫𑀁”𑁇_  


(168.)

3026\. _“𑀓𑁄 𑀦𑀼𑀫𑁂𑀯 𑀕𑀢𑀸 𑀲𑀩𑁆𑀩𑁂,_  
_𑀬𑁂 𑀅𑀲𑁆𑀫𑀺𑀁 𑀧𑀭𑀺𑀘𑀸𑀭𑀓𑀸;_  
_𑀏𑀲 𑀕𑀘𑁆𑀙𑀢𑀺 𑀧𑀜𑁆𑀘𑀸𑀮𑁄,_  
_𑀫𑀼𑀢𑁆𑀢𑁄 𑀢𑁂𑀲𑀁 𑀅𑀤𑀲𑁆𑀲𑀦𑀸𑁇_  


(169.)

3027\. _𑀓𑁄𑀤𑀡𑁆𑀟𑀓𑀸𑀦𑀺 𑀕𑀡𑁆𑀳𑀣,_  
_𑀲𑀢𑁆𑀢𑀺𑀬𑁄 𑀢𑁄𑀫𑀭𑀸𑀦𑀺 𑀘;_  
_𑀏𑀲 𑀕𑀘𑁆𑀙𑀢𑀺 𑀧𑀜𑁆𑀘𑀸𑀮𑁄,_  
_𑀫𑀸 𑀯𑁄 𑀫𑀼𑀜𑁆𑀘𑀺𑀢𑁆𑀣 𑀚𑀻𑀯𑀢𑀁”𑁇_  


(170.)

3028\. _𑀅𑀣𑀸𑀧𑀭𑁄 𑀧𑀝𑀺𑀦𑀦𑁆𑀤𑀺𑀢𑁆𑀣,_  
_𑀲𑀼𑀯𑁄 𑀮𑁄𑀳𑀺𑀢𑀢𑀼𑀡𑁆𑀟𑀓𑁄;_  
_“𑀲𑁆𑀯𑀸𑀕𑀢𑀁 𑀢𑁂 𑀫𑀳𑀸𑀭𑀸𑀚,_  
_𑀅𑀣𑁄 𑀢𑁂 𑀅𑀤𑀼𑀭𑀸𑀕𑀢𑀁;_  
_𑀇𑀲𑁆𑀲𑀭𑁄𑀲𑀺 𑀅𑀦𑀼𑀧𑁆𑀧𑀢𑁆𑀢𑁄,_  
_𑀬𑀁 𑀇𑀥𑀢𑁆𑀣𑀺 𑀧𑀯𑁂𑀤𑀬𑁇_  


(171.)

3029\. _𑀢𑀺𑀦𑁆𑀤𑀼𑀓𑀸𑀦𑀺 𑀧𑀺𑀬𑀸𑀮𑀸𑀦𑀺,_  
_𑀫𑀥𑀼𑀓𑁂 𑀓𑀸𑀲𑀼𑀫𑀸𑀭𑀺𑀬𑁄;_  
_𑀨𑀮𑀸𑀦𑀺 𑀔𑀼𑀤𑁆𑀤𑀓𑀧𑁆𑀧𑀸𑀦𑀺,_  
_𑀪𑀼𑀜𑁆𑀚 𑀭𑀸𑀚 𑀯𑀭𑀁 𑀯𑀭𑀁𑁇_  


(172.)

3030\. _𑀇𑀤𑀫𑁆𑀧𑀺 𑀧𑀸𑀦𑀻𑀬𑀁 𑀲𑀻𑀢𑀁,_  
_𑀆𑀪𑀢𑀁 𑀕𑀺𑀭𑀺𑀕𑀩𑁆𑀪𑀭𑀸;_  
_𑀢𑀢𑁄 𑀧𑀺𑀯 𑀫𑀳𑀸𑀭𑀸𑀚,_  
_𑀲𑀘𑁂 𑀢𑁆𑀯𑀁 𑀅𑀪𑀺𑀓𑀗𑁆𑀔𑀲𑀺𑁇_  


(173.)

3031\. _𑀅𑀭𑀜𑁆𑀜𑀁 𑀉𑀜𑁆𑀙𑀸𑀬 𑀕𑀢𑀸,_  
_𑀬𑁂 𑀅𑀲𑁆𑀫𑀺𑀁 𑀧𑀭𑀺𑀘𑀸𑀭𑀓𑀸;_  
_𑀲𑀬𑀁 𑀉𑀝𑁆𑀞𑀸𑀬 𑀕𑀡𑁆𑀳𑀯𑁆𑀳𑁄,_  
_𑀳𑀢𑁆𑀣𑀸 𑀫𑁂 𑀦𑀢𑁆𑀣𑀺 𑀤𑀸𑀢𑀯𑁂”𑁇_  


(174.)

3032\. _“𑀪𑀤𑁆𑀤𑀓𑁄 𑀯𑀢𑀬𑀁 𑀧𑀓𑁆𑀔𑀻,_  
_𑀤𑀺𑀚𑁄 𑀧𑀭𑀫𑀥𑀫𑁆𑀫𑀺𑀓𑁄;_  
_𑀅𑀣𑁂𑀲𑁄 𑀇𑀢𑀭𑁄 𑀧𑀓𑁆𑀔𑀻,_  
_𑀲𑀼𑀯𑁄 𑀮𑀼𑀤𑁆𑀤𑀸𑀦𑀺 𑀪𑀸𑀲𑀢𑀺𑁇_  


(175.)

3033\. _‘𑀏𑀢𑀁 𑀳𑀦𑀣 𑀩𑀦𑁆𑀥𑀣,_  
_𑀫𑀸 𑀯𑁄 𑀫𑀼𑀜𑁆𑀘𑀺𑀢𑁆𑀣 𑀚𑀻𑀯𑀢𑀁’;_  
_𑀇𑀘𑁆𑀘𑁂𑀯𑀁 𑀯𑀺𑀮𑀧𑀦𑁆𑀢𑀲𑁆𑀲,_  
_𑀲𑁄𑀢𑁆𑀣𑀺𑀁 𑀧𑀢𑁆𑀢𑁄𑀲𑁆𑀫𑀺 𑀅𑀲𑁆𑀲𑀫𑀁”𑁇_  


(176.)

3034\. _“𑀪𑀸𑀢𑀭𑁄𑀲𑁆𑀫 𑀫𑀳𑀸𑀭𑀸𑀚,_  
_𑀲𑁄𑀤𑀭𑀺𑀬𑀸 𑀏𑀓𑀫𑀸𑀢𑀼𑀓𑀸;_  
_𑀏𑀓𑀭𑀼𑀓𑁆𑀔𑀲𑁆𑀫𑀺𑀁 𑀲𑀁𑀯𑀟𑁆𑀠𑀸,_  
_𑀦𑀸𑀦𑀸𑀔𑁂𑀢𑁆𑀢𑀕𑀢𑀸 𑀉𑀪𑁄𑁇_  


(177.)

3035\. _𑀲𑀢𑁆𑀢𑀺𑀕𑀼𑀫𑁆𑀩𑁄 𑀘 𑀘𑁄𑀭𑀸𑀦𑀁,_  
_𑀅𑀳𑀜𑁆𑀘 𑀇𑀲𑀻𑀦𑀁 𑀇𑀥;_  
_𑀅𑀲𑀢𑀁 𑀲𑁄, 𑀲𑀢𑀁 𑀅𑀳𑀁,_  
_𑀢𑁂𑀦 𑀥𑀫𑁆𑀫𑁂𑀦 𑀦𑁄 𑀯𑀺𑀦𑀸”𑁇_  


(178.)

3036\. _“𑀢𑀢𑁆𑀣 𑀯𑀥𑁄 𑀘 𑀩𑀦𑁆𑀥𑁄 𑀘,_  
_𑀦𑀺𑀓𑀢𑀻 𑀯𑀜𑁆𑀘𑀦𑀸𑀦𑀺 𑀘;_  
_𑀆𑀮𑁄𑀧𑀸 𑀲𑀸𑀳𑀲𑀸𑀓𑀸𑀭𑀸,_  
_𑀢𑀸𑀦𑀺 𑀲𑁄 𑀢𑀢𑁆𑀣 𑀲𑀺𑀓𑁆𑀔𑀢𑀺𑁇_  


(179.)

3037\. _𑀇𑀥 𑀲𑀘𑁆𑀘𑀜𑁆𑀘 𑀥𑀫𑁆𑀫𑁄 𑀘,_  
_𑀅𑀳𑀺𑀁𑀲𑀸 𑀲𑀁𑀬𑀫𑁄 𑀤𑀫𑁄;_  
_𑀆𑀲𑀦𑀽𑀤𑀓𑀤𑀸𑀬𑀻𑀦𑀁,_  
_𑀅𑀗𑁆𑀓𑁂 𑀯𑀤𑁆𑀥𑁄𑀲𑁆𑀫𑀺 𑀪𑀸𑀭𑀥”𑁇_  


(180.)

3038\. _“𑀬𑀁 𑀬𑀜𑁆𑀳𑀺 𑀭𑀸𑀚 𑀪𑀚𑀢𑀺,_  
_𑀲𑀦𑁆𑀢𑀁 𑀯𑀸 𑀬𑀤𑀺 𑀯𑀸 𑀅𑀲𑀁;_  
_𑀲𑀻𑀮𑀯𑀦𑁆𑀢𑀁 𑀯𑀺𑀲𑀻𑀮𑀁 𑀯𑀸,_  
_𑀯𑀲𑀁 𑀢𑀲𑁆𑀲𑁂𑀯 𑀕𑀘𑁆𑀙𑀢𑀺𑁇_  


(181.)

3039\. _𑀬𑀸𑀤𑀺𑀲𑀁 𑀓𑀼𑀭𑀼𑀢𑁂 𑀫𑀺𑀢𑁆𑀢𑀁,_  
_𑀬𑀸𑀤𑀺𑀲𑀁 𑀘𑀽𑀧𑀲𑁂𑀯𑀢𑀺;_  
_𑀲𑁄𑀧𑀺 𑀢𑀸𑀤𑀺𑀲𑀓𑁄 𑀳𑁄𑀢𑀺,_  
_𑀲𑀳𑀯𑀸𑀲𑁄 𑀳𑀺 𑀢𑀸𑀤𑀺𑀲𑁄𑁇_  


(182.)

3040\. _𑀲𑁂𑀯𑀫𑀸𑀦𑁄 𑀲𑁂𑀯𑀫𑀸𑀦𑀁,_  
_𑀲𑀫𑁆𑀨𑀼𑀝𑁆𑀞𑁄 𑀲𑀫𑁆𑀨𑀼𑀲𑀁 𑀧𑀭𑀁;_  
_𑀲𑀭𑁄 𑀤𑀺𑀤𑁆𑀥𑁄 𑀓𑀮𑀸𑀧𑀁𑀯,_  
_𑀅𑀮𑀺𑀢𑁆𑀢𑀫𑀼𑀧𑀮𑀺𑀫𑁆𑀧𑀢𑀺;_  
_𑀉𑀧𑀮𑁂𑀧𑀪𑀬𑀸 𑀥𑀻𑀭𑁄,_  
_𑀦𑁂𑀯 𑀧𑀸𑀧𑀲𑀔𑀸 𑀲𑀺𑀬𑀸𑁇_  


(183.)

3041\. _𑀧𑀽𑀢𑀺𑀫𑀘𑁆𑀙𑀁 𑀓𑀼𑀲𑀕𑁆𑀕𑁂𑀦,_  
_𑀬𑁄 𑀦𑀭𑁄 𑀉𑀧𑀦𑀬𑁆𑀳𑀢𑀺;_  
_𑀓𑀼𑀲𑀸𑀧𑀺 𑀧𑀽𑀢𑀺 𑀯𑀸𑀬𑀦𑁆𑀢𑀺,_  
_𑀏𑀯𑀁 𑀩𑀸𑀮𑀽𑀧𑀲𑁂𑀯𑀦𑀸𑁇_  


(184.)

3042\. _𑀢𑀕𑀭𑀜𑁆𑀘 𑀧𑀮𑀸𑀲𑁂𑀦,_  
_𑀬𑁄 𑀦𑀭𑁄 𑀉𑀧𑀦𑀬𑁆𑀳𑀢𑀺;_  
_𑀧𑀢𑁆𑀢𑀸𑀧𑀺 𑀲𑀼𑀭𑀪𑀺 𑀯𑀸𑀬𑀦𑁆𑀢𑀺,_  
_𑀏𑀯𑀁 𑀥𑀻𑀭𑀽𑀧𑀲𑁂𑀯𑀦𑀸𑁇_  


(185.)

3043\. _𑀢𑀲𑁆𑀫𑀸 𑀧𑀢𑁆𑀢𑀧𑀼𑀝𑀲𑁆𑀲𑁂𑀯,_  
_𑀜𑀢𑁆𑀯𑀸 𑀲𑀫𑁆𑀧𑀸𑀓𑀫𑀢𑁆𑀢𑀦𑁄;_  
_𑀅𑀲𑀦𑁆𑀢𑁂 𑀦𑁄𑀧𑀲𑁂𑀯𑁂𑀬𑁆𑀬,_  
_𑀲𑀦𑁆𑀢𑁂 𑀲𑁂𑀯𑁂𑀬𑁆𑀬 𑀧𑀡𑁆𑀟𑀺𑀢𑁄;_  
_𑀅𑀲𑀦𑁆𑀢𑁄 𑀦𑀺𑀭𑀬𑀁 𑀦𑁂𑀦𑁆𑀢𑀺,_  
_𑀲𑀦𑁆𑀢𑁄 𑀧𑀸𑀧𑁂𑀦𑁆𑀢𑀺 𑀲𑀼𑀕𑁆𑀕𑀢𑀺𑀦𑁆”𑀢𑀺𑁇_  


---

3044\. 𑀲𑀢𑁆𑀢𑀺𑀕𑀼𑀫𑁆𑀩𑀚𑀸𑀢𑀓𑀁 𑀲𑀢𑁆𑀢𑀫𑀁𑁇



[Go to previous page (15.1.6 Cūḷahaṃsajātaka)](15.1.6.md) / [Go to parent page (15.1 Mātaṅgavagga)](../22J/15/15.1.md) / [Go to next page (15.1.8 Bhallātiyajātaka)](15.1.8.md)


