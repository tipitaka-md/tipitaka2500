
[Home](/) / [22J Jātakapāḷi](../../../22J.md) / [15 Vīsatinipāta](../../15.md) / [15.1 Mātaṅgavagga](../15.1.md)

# 15.1.7 Sattigumbajātaka

* Vīsatinipāta

* Mātaṅgavagga

* Sattigumbajātaka

(159.)

3017\. _Migaluddo mahārājā,_  
_pañcālānaṃ rathesabho;_  
_Nikkhanto saha senāya,_  
_ogaṇo vanamāgamā._  


(160.)

3018\. _Tatthaddasā araññasmiṃ,_  
_takkarānaṃ kuṭiṃ kataṃ;_  
_Tassā kuṭiyā nikkhamma,_  
_suvo luddāni bhāsati._  


(161.)

3019\. _“Sampannavāhano poso,_  
_yuvā sammaṭṭhakuṇḍalo;_  
_Sobhati lohituṇhīso,_  
_divā sūriyova bhāsati._  


(162.)

3020\. _Majjhanhike sampatike,_  
_sutto rājā sasārathi;_  
_Handassābharaṇaṃ sabbaṃ,_  
_gaṇhāma sāhasā mayaṃ._  


(163.)

3021\. _Nisīthepi raho dāni,_  
_Sutto rājā sasārathi;_  
_Ādāya vatthaṃ maṇikuṇḍalañca,_  
_Hantvāna sākhāhi avattharāma”._  


(164.)

3022\. _“Kiṃ nu ummattarūpova,_  
_sattigumba pabhāsasi;_  
_Durāsadā hi rājāno,_  
_aggi pajjalito yathā”._  


(165.)

3023\. _“Atha tvaṃ patikolamba,_  
_matto thullāni gajjasi;_  
_Mātari mayhaṃ naggāya,_  
_kiṃ nu tvaṃ vijigucchase”._  


(166.)

3024\. _“Uṭṭhehi samma taramāno,_  
_rathaṃ yojehi sārathi;_  
_Sakuṇo me na ruccati,_  
_aññaṃ gacchāma assamaṃ”._  


(167.)

3025\. _“Yutto ratho mahārāja,_  
_yutto ca balavāhano;_  
_Adhitiṭṭha mahārāja,_  
_aññaṃ gacchāma assamaṃ”._  


(168.)

3026\. _“Ko numeva gatā sabbe,_  
_ye asmiṃ paricārakā;_  
_Esa gacchati pañcālo,_  
_mutto tesaṃ adassanā._  


(169.)

3027\. _Kodaṇḍakāni gaṇhatha,_  
_sattiyo tomarāni ca;_  
_Esa gacchati pañcālo,_  
_mā vo muñcittha jīvataṃ”._  


(170.)

3028\. _Athāparo paṭinandittha,_  
_suvo lohitatuṇḍako;_  
_“Svāgataṃ te mahārāja,_  
_atho te adurāgataṃ;_  
_Issarosi anuppatto,_  
_yaṃ idhatthi pavedaya._  


(171.)

3029\. _Tindukāni piyālāni,_  
_madhuke kāsumāriyo;_  
_Phalāni khuddakappāni,_  
_bhuñja rāja varaṃ varaṃ._  


(172.)

3030\. _Idampi pānīyaṃ sītaṃ,_  
_ābhataṃ girigabbharā;_  
_Tato piva mahārāja,_  
_sace tvaṃ abhikaṅkhasi._  


(173.)

3031\. _Araññaṃ uñchāya gatā,_  
_ye asmiṃ paricārakā;_  
_Sayaṃ uṭṭhāya gaṇhavho,_  
_hatthā me natthi dātave”._  


(174.)

3032\. _“Bhaddako vatayaṃ pakkhī,_  
_dijo paramadhammiko;_  
_Atheso itaro pakkhī,_  
_suvo luddāni bhāsati._  


(175.)

3033\. _‘Etaṃ hanatha bandhatha,_  
_Mā vo muñcittha jīvataṃ’;_  
_Iccevaṃ vilapantassa,_  
_Sotthiṃ pattosmi assamaṃ”._  


(176.)

3034\. _“Bhātarosma mahārāja,_  
_sodariyā ekamātukā;_  
_Ekarukkhasmiṃ saṃvaḍḍhā,_  
_nānākhettagatā ubho._  


(177.)

3035\. _Sattigumbo ca corānaṃ,_  
_ahañca isīnaṃ idha;_  
_Asataṃ so, sataṃ ahaṃ,_  
_tena dhammena no vinā”._  


(178.)

3036\. _“Tattha vadho ca bandho ca,_  
_nikatī vañcanāni ca;_  
_Ālopā sāhasākārā,_  
_tāni so tattha sikkhati._  


(179.)

3037\. _Idha saccañca dhammo ca,_  
_Ahiṃsā saṃyamo damo;_  
_Āsanūdakadāyīnaṃ,_  
_Aṅke vaddhosmi bhāradha”._  


(180.)

3038\. _“Yaṃ yañhi rāja bhajati,_  
_santaṃ vā yadi vā asaṃ;_  
_Sīlavantaṃ visīlaṃ vā,_  
_vasaṃ tasseva gacchati._  


(181.)

3039\. _Yādisaṃ kurute mittaṃ,_  
_yādisaṃ cūpasevati;_  
_Sopi tādisako hoti,_  
_sahavāso hi tādiso._  


(182.)

3040\. _Sevamāno sevamānaṃ,_  
_samphuṭṭho samphusaṃ paraṃ;_  
_Saro diddho kalāpaṃva,_  
_alittamupalimpati;_  
_Upalepabhayā dhīro,_  
_neva pāpasakhā siyā._  


(183.)

3041\. _Pūtimacchaṃ kusaggena,_  
_yo naro upanayhati;_  
_Kusāpi pūti vāyanti,_  
_evaṃ bālūpasevanā._  


(184.)

3042\. _Tagarañca palāsena,_  
_yo naro upanayhati;_  
_Pattāpi surabhi vāyanti,_  
_evaṃ dhīrūpasevanā._  


(185.)

3043\. _Tasmā pattapuṭasseva,_  
_ñatvā sampākamattano;_  
_Asante nopaseveyya,_  
_sante seveyya paṇḍito;_  
_Asanto nirayaṃ nenti,_  
_santo pāpenti suggatin”ti._  


---

3044\. Sattigumbajātakaṃ sattamaṃ.



[Go to previous page (15.1.6 Cūḷahaṃsajātaka)](15.1.6.md) / [Go to parent page (15.1 Mātaṅgavagga)](../15.1.md) / [Go to next page (15.1.8 Bhallātiyajātaka)](15.1.8.md)


