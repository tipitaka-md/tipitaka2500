
[Home](/) / [22J Jātakapāḷi](../../../22J.md) / [15 Vīsatinipāta](../../15.md) / [15.1 Mātaṅgavagga](../15.1.md)

# 𑁧𑁫𑁇𑁧𑁇𑁧𑁨 𑀧𑀜𑁆𑀘𑀧𑀡𑁆𑀟𑀺𑀢𑀚𑀸𑀢𑀓

* 𑀯𑀻𑀲𑀢𑀺𑀦𑀺𑀧𑀸𑀢

* 𑀫𑀸𑀢𑀗𑁆𑀕𑀯𑀕𑁆𑀕

* 𑀧𑀜𑁆𑀘𑀧𑀡𑁆𑀟𑀺𑀢𑀚𑀸𑀢𑀓

(315.)

3178\. _“𑀧𑀜𑁆𑀘 𑀧𑀡𑁆𑀟𑀺𑀢𑀸 𑀲𑀫𑀸𑀕𑀢𑀸𑀢𑁆𑀣,_  
_𑀧𑀜𑁆𑀳𑀸 𑀫𑁂 𑀧𑀝𑀺𑀪𑀸𑀢𑀺 𑀢𑀁 𑀲𑀼𑀡𑀸𑀣;_  
_𑀦𑀺𑀦𑁆𑀤𑀺𑀬𑀫𑀢𑁆𑀣𑀁 𑀧𑀲𑀁𑀲𑀺𑀬𑀁 𑀯𑀸,_  
_𑀓𑀲𑁆𑀲𑁂𑀯𑀸𑀯𑀺𑀓𑀭𑁂𑀬𑁆𑀬 𑀕𑀼𑀬𑁆𑀳𑀫𑀢𑁆𑀣𑀁”𑁇_  


(316.)

3179\. _“𑀢𑁆𑀯𑀁 𑀆𑀯𑀺𑀓𑀭𑁄𑀳𑀺 𑀪𑀽𑀫𑀺𑀧𑀸𑀮,_  
_𑀪𑀢𑁆𑀢𑀸 𑀪𑀸𑀭𑀲𑀳𑁄 𑀢𑀼𑀯𑀁 𑀯𑀤𑁂 𑀢𑀁;_  
_𑀢𑀯 𑀙𑀦𑁆𑀤𑀭𑀼𑀘𑀻𑀦𑀺 𑀲𑀫𑁆𑀫𑀲𑀺𑀢𑁆𑀯𑀸,_  
_𑀅𑀣 𑀯𑀓𑁆𑀔𑀦𑁆𑀢𑀺 𑀚𑀦𑀺𑀦𑁆𑀤 𑀧𑀜𑁆𑀘 𑀥𑀻𑀭𑀸”𑁇_  


(317.)

3180\. _“𑀬𑀸 𑀲𑀻𑀮𑀯𑀢𑀻 𑀅𑀦𑀜𑁆𑀜𑀣𑁂𑀬𑁆𑀬𑀸,_  
_𑀪𑀢𑁆𑀢𑀼𑀘𑁆𑀙𑀦𑁆𑀤𑀯𑀲𑀸𑀦𑀼𑀕𑀸 𑀫𑀦𑀸𑀧𑀸;_  
_𑀦𑀺𑀦𑁆𑀤𑀺𑀬𑀫𑀢𑁆𑀣𑀁 𑀧𑀲𑀁𑀲𑀺𑀬𑀁 𑀯𑀸,_  
_𑀪𑀭𑀺𑀬𑀸𑀬𑀸𑀯𑀺𑀓𑀭𑁂𑀬𑁆𑀬 𑀕𑀼𑀬𑁆𑀳𑀫𑀢𑁆𑀣𑀁”𑁇_  


(318.)

3181\. _“𑀬𑁄 𑀓𑀺𑀘𑁆𑀙𑀕𑀢𑀲𑁆𑀲 𑀆𑀢𑀼𑀭𑀲𑁆𑀲,_  
_𑀲𑀭𑀡𑀁 𑀳𑁄𑀢𑀺 𑀕𑀢𑀻 𑀧𑀭𑀸𑀬𑀦𑀜𑁆𑀘;_  
_𑀦𑀺𑀦𑁆𑀤𑀺𑀬𑀫𑀢𑁆𑀣𑀁 𑀧𑀲𑀁𑀲𑀺𑀬𑀁 𑀯𑀸,_  
_𑀲𑀔𑀺𑀦𑁄 𑀯𑀸𑀯𑀺𑀓𑀭𑁂𑀬𑁆𑀬 𑀕𑀼𑀬𑁆𑀳𑀫𑀢𑁆𑀣𑀁”𑁇_  


(319.)

3182\. _“𑀚𑁂𑀝𑁆𑀞𑁄 𑀅𑀣 𑀫𑀚𑁆𑀛𑀺𑀫𑁄 𑀓𑀦𑀺𑀝𑁆𑀞𑁄,_  
_𑀬𑁄 𑀘𑁂 𑀲𑀻𑀮𑀲𑀫𑀸𑀳𑀺𑀢𑁄 𑀞𑀺𑀢𑀢𑁆𑀢𑁄;_  
_𑀦𑀺𑀦𑁆𑀤𑀺𑀬𑀫𑀢𑁆𑀣𑀁 𑀧𑀲𑀁𑀲𑀺𑀬𑀁 𑀯𑀸,_  
_𑀪𑀸𑀢𑀼 𑀯𑀸𑀯𑀻𑀓𑀭𑁂𑀬𑁆𑀬 𑀕𑀼𑀬𑁆𑀳𑀫𑀢𑁆𑀣𑀁”𑁇_  


(320.)

3183\. _“𑀬𑁄 𑀯𑁂 𑀧𑀺𑀢𑀼𑀳𑀤𑀬𑀲𑁆𑀲 𑀧𑀤𑁆𑀥𑀕𑀽,_  
_𑀅𑀦𑀼𑀚𑀸𑀢𑁄 𑀧𑀺𑀢𑀭𑀁 𑀅𑀦𑁄𑀫𑀧𑀜𑁆𑀜𑁄;_  
_𑀦𑀺𑀦𑁆𑀤𑀺𑀬𑀫𑀢𑁆𑀣𑀁 𑀧𑀲𑀁𑀲𑀺𑀬𑀁 𑀯𑀸,_  
_𑀧𑀼𑀢𑁆𑀢𑀲𑁆𑀲𑀸𑀯𑀺𑀓𑀭𑁂𑀬𑁆𑀬 𑀕𑀼𑀬𑁆𑀳𑀫𑀢𑁆𑀣𑀁”𑁇_  


(321.)

3184\. _“𑀫𑀸𑀢𑀸 𑀤𑁆𑀯𑀺𑀧𑀤𑀸𑀚𑀦𑀺𑀦𑁆𑀤𑀲𑁂𑀝𑁆𑀞,_  
_𑀬𑀸 𑀦𑀁 𑀧𑁄𑀲𑁂𑀢𑀺 𑀙𑀦𑁆𑀤𑀲𑀸 𑀧𑀺𑀬𑁂𑀦;_  
_𑀦𑀺𑀦𑁆𑀤𑀺𑀬𑀫𑀢𑁆𑀣𑀁 𑀧𑀲𑀁𑀲𑀺𑀬𑀁 𑀯𑀸,_  
_𑀫𑀸𑀢𑀼𑀬𑀸𑀯𑀻𑀓𑀭𑁂𑀬𑁆𑀬 𑀕𑀼𑀬𑁆𑀳𑀫𑀢𑁆𑀣𑀁”𑁇_  


(322.)

3185\. _“𑀕𑀼𑀬𑁆𑀳𑀲𑁆𑀲 𑀳𑀺 𑀕𑀼𑀬𑁆𑀳𑀫𑁂𑀯 𑀲𑀸𑀥𑀼,_  
_𑀦 𑀳𑀺 𑀕𑀼𑀬𑁆𑀳𑀲𑁆𑀲 𑀧𑀲𑀢𑁆𑀣𑀫𑀸𑀯𑀺𑀓𑀫𑁆𑀫𑀁;_  
_𑀅𑀦𑀺𑀧𑁆𑀨𑀦𑁆𑀦𑀢𑀸 𑀲𑀳𑁂𑀬𑁆𑀬 𑀥𑀻𑀭𑁄,_  
_𑀦𑀺𑀧𑁆𑀨𑀦𑁆𑀦𑁄𑀯 𑀬𑀣𑀸𑀲𑀼𑀔𑀁 𑀪𑀡𑁂𑀬𑁆𑀬”𑁇_  


(323.)

3186\. _“𑀓𑀺𑀁 𑀢𑁆𑀯𑀁 𑀯𑀺𑀫𑀦𑁄𑀲𑀺 𑀭𑀸𑀚𑀲𑁂𑀝𑁆𑀞,_  
_𑀤𑁆𑀯𑀺𑀧𑀤𑀚𑀦𑀺𑀦𑁆𑀤 𑀯𑀘𑀦𑀁 𑀲𑀼𑀡𑁄𑀫 𑀫𑁂𑀢𑀁;_  
_𑀓𑀺𑀁 𑀘𑀺𑀦𑁆𑀢𑀬𑀫𑀸𑀦𑁄 𑀤𑀼𑀫𑁆𑀫𑀦𑁄𑀲𑀺,_  
_𑀦𑀽𑀦 𑀤𑁂𑀯 𑀅𑀧𑀭𑀸𑀥𑁄 𑀅𑀢𑁆𑀣𑀺 𑀫𑀬𑁆𑀳𑀁”𑁇_  


(324.)

3187\. _“‘𑀧𑀡𑁆𑀳𑁂 𑀯𑀚𑁆𑀛𑁄 𑀫𑀳𑁄𑀲𑀥𑁄’𑀢𑀺,_  
_𑀆𑀡𑀢𑁆𑀢𑁄 𑀫𑁂 𑀯𑀥𑀸𑀬 𑀪𑀽𑀭𑀺𑀧𑀜𑁆𑀜𑁄;_  
_𑀢𑀁 𑀘𑀺𑀦𑁆𑀢𑀬𑀫𑀸𑀦𑁄 𑀤𑀼𑀫𑁆𑀫𑀦𑁄𑀲𑁆𑀫𑀺,_  
_𑀦 𑀳𑀺 𑀤𑁂𑀯𑀻 𑀅𑀧𑀭𑀸𑀥𑁄 𑀅𑀢𑁆𑀣𑀺 𑀢𑀼𑀬𑁆𑀳𑀁”𑁇_  


(325.)

3188\. _“𑀅𑀪𑀺𑀤𑁄𑀲𑀕𑀢𑁄 𑀤𑀸𑀦𑀺 𑀏𑀳𑀺𑀲𑀺,_  
_𑀓𑀺𑀁 𑀲𑀼𑀢𑁆𑀯𑀸 𑀓𑀺𑀁 𑀲𑀗𑁆𑀓𑀢𑁂 𑀫𑀦𑁄 𑀢𑁂;_  
_𑀓𑁄 𑀢𑁂 𑀓𑀺𑀫𑀯𑁄𑀘 𑀪𑀽𑀭𑀺𑀧𑀜𑁆𑀜,_  
_𑀇𑀗𑁆𑀖 𑀯𑀘𑀦𑀁 𑀲𑀼𑀡𑁄𑀫 𑀩𑁆𑀭𑀽𑀳𑀺 𑀫𑁂𑀢𑀁”𑁇_  


(326.)

3189\. _“‘𑀧𑀡𑁆𑀳𑁂 𑀯𑀚𑁆𑀛𑁄 𑀫𑀳𑁄𑀲𑀥𑁄’𑀢𑀺,_  
_𑀬𑀤𑀺 𑀢𑁂 𑀫𑀦𑁆𑀢𑀬𑀺𑀢𑀁 𑀚𑀦𑀺𑀦𑁆𑀤 𑀤𑁄𑀲𑀁;_  
_𑀪𑀭𑀺𑀬𑀸𑀬 𑀭𑀳𑁄𑀕𑀢𑁄 𑀅𑀲𑀁𑀲𑀺,_  
_𑀕𑀼𑀬𑁆𑀳𑀁 𑀧𑀸𑀢𑀼𑀓𑀢𑀁 𑀲𑀼𑀢𑀁 𑀫𑀫𑁂𑀢𑀁”𑁇_  


(327.)

3190\. _“𑀬𑀁 𑀲𑀸𑀮𑀯𑀦𑀲𑁆𑀫𑀺𑀁 𑀲𑁂𑀦𑀓𑁄,_  
_𑀧𑀸𑀧𑀓𑀫𑁆𑀫𑀁 𑀅𑀓𑀸𑀲𑀺 𑀅𑀲𑀩𑁆𑀪𑀺𑀭𑀽𑀧𑀁;_  
_𑀲𑀔𑀺𑀦𑁄𑀯 𑀭𑀳𑁄𑀕𑀢𑁄 𑀅𑀲𑀁𑀲𑀺,_  
_𑀕𑀼𑀬𑁆𑀳𑀁 𑀧𑀸𑀢𑀼𑀓𑀢𑀁 𑀲𑀼𑀢𑀁 𑀫𑀫𑁂𑀢𑀁𑁇_  


(328.)

3191\. _𑀧𑀼𑀓𑁆𑀓𑀼𑀲 𑀧𑀼𑀭𑀺𑀲𑀲𑁆𑀲 𑀢𑁂 𑀚𑀦𑀺𑀦𑁆𑀤,_  
_𑀉𑀧𑁆𑀧𑀦𑁆𑀦𑁄 𑀭𑁄𑀕𑁄 𑀅𑀭𑀸𑀚𑀬𑀼𑀢𑁆𑀢𑁄;_  
_𑀪𑀸𑀢𑀼𑀜𑁆𑀘 𑀭𑀳𑁄𑀕𑀢𑁄 𑀅𑀲𑀁𑀲𑀺,_  
_𑀕𑀼𑀬𑁆𑀳𑀁 𑀧𑀸𑀢𑀼𑀓𑀢𑀁 𑀲𑀼𑀢𑀁 𑀫𑀫𑁂𑀢𑀁𑁇_  


(329.)

3192\. _𑀆𑀩𑀸𑀥𑁄𑀬𑀁 𑀅𑀲𑀩𑁆𑀪𑀺𑀭𑀽𑀧𑁄,_  
_𑀓𑀸𑀫𑀺𑀦𑁆𑀤𑁄 𑀦𑀭𑀤𑁂𑀯𑁂𑀦 𑀨𑀼𑀝𑁆𑀞𑁄;_  
_𑀧𑀼𑀢𑁆𑀢𑀲𑁆𑀲 𑀭𑀳𑁄𑀕𑀢𑁄 𑀅𑀲𑀁𑀲𑀺,_  
_𑀕𑀼𑀬𑁆𑀳𑀁 𑀧𑀸𑀢𑀼𑀓𑀢𑀁 𑀲𑀼𑀢𑀁 𑀫𑀫𑁂𑀢𑀁𑁇_  


(330.)

3193\. _𑀅𑀝𑁆𑀞𑀯𑀗𑁆𑀓𑀁 𑀫𑀡𑀺𑀭𑀢𑀦𑀁 𑀉𑀍𑀆𑀭𑀁,_  
_𑀲𑀓𑁆𑀓𑁄 𑀢𑁂 𑀅𑀤𑀤𑀸 𑀧𑀺𑀢𑀸𑀫𑀳𑀲𑁆𑀲;_  
_𑀤𑁂𑀯𑀺𑀦𑁆𑀤𑀲𑁆𑀲 𑀕𑀢𑀁 𑀢𑀤𑀚𑁆𑀚 𑀳𑀢𑁆𑀣𑀁,_  
_𑀫𑀸𑀢𑀼𑀜𑁆𑀘 𑀭𑀳𑁄𑀕𑀢𑁄 𑀅𑀲𑀁𑀲𑀺;_  
_𑀕𑀼𑀬𑁆𑀳𑀁 𑀧𑀸𑀢𑀼𑀓𑀢𑀁 𑀲𑀼𑀢𑀁 𑀫𑀫𑁂𑀢𑀁𑁇_  


(331.)

3194\. _𑀕𑀼𑀬𑁆𑀳𑀲𑁆𑀲 𑀳𑀺 𑀕𑀼𑀬𑁆𑀳𑀫𑁂𑀯 𑀲𑀸𑀥𑀼,_  
_𑀦 𑀳𑀺 𑀕𑀼𑀬𑁆𑀳𑀲𑁆𑀲 𑀧𑀲𑀢𑁆𑀣𑀫𑀸𑀯𑀺𑀓𑀫𑁆𑀫𑀁;_  
_𑀅𑀦𑀺𑀧𑁆𑀨𑀦𑁆𑀦𑀢𑀸 𑀲𑀳𑁂𑀬𑁆𑀬 𑀥𑀻𑀭𑁄,_  
_𑀦𑀺𑀧𑁆𑀨𑀦𑁆𑀦𑁄𑀯 𑀬𑀣𑀸𑀲𑀼𑀔𑀁 𑀪𑀡𑁂𑀬𑁆𑀬𑁇_  


(332.)

3195\. _𑀦 𑀕𑀼𑀬𑁆𑀳𑀫𑀢𑁆𑀣𑀁 𑀯𑀺𑀯𑀭𑁂𑀬𑁆𑀬,_  
_𑀭𑀓𑁆𑀔𑁂𑀬𑁆𑀬 𑀦𑀁 𑀬𑀣𑀸 𑀦𑀺𑀥𑀺𑀁;_  
_𑀦 𑀳𑀺 𑀧𑀸𑀢𑀼𑀓𑀢𑁄 𑀲𑀸𑀥𑀼,_  
_𑀕𑀼𑀬𑁆𑀳𑁄 𑀅𑀢𑁆𑀣𑁄 𑀧𑀚𑀸𑀦𑀢𑀸𑁇_  


(333.)

3196\. _𑀣𑀺𑀬𑀸 𑀕𑀼𑀬𑁆𑀳𑀁 𑀦 𑀲𑀁𑀲𑁂𑀬𑁆𑀬,_  
_𑀅𑀫𑀺𑀢𑁆𑀢𑀲𑁆𑀲 𑀘 𑀧𑀡𑁆𑀟𑀺𑀢𑁄;_  
_𑀬𑁄 𑀘𑀸𑀫𑀺𑀲𑁂𑀦 𑀲𑀁𑀳𑀻𑀭𑁄,_  
_𑀳𑀤𑀬𑀢𑁆𑀣𑁂𑀦𑁄 𑀘 𑀬𑁄 𑀦𑀭𑁄𑁇_  


(334.)

3197\. _𑀕𑀼𑀬𑁆𑀳𑀫𑀢𑁆𑀣𑀁 𑀅𑀲𑀫𑁆𑀩𑀼𑀤𑁆𑀥𑀁,_  
_𑀲𑀫𑁆𑀩𑁄𑀥𑀬𑀢𑀺 𑀬𑁄 𑀦𑀭𑁄;_  
_𑀫𑀦𑁆𑀢𑀪𑁂𑀤𑀪𑀬𑀸 𑀢𑀲𑁆𑀲,_  
_𑀤𑀸𑀲𑀪𑀽𑀢𑁄 𑀢𑀺𑀢𑀺𑀓𑁆𑀔𑀢𑀺𑁇_  


(335.)

3198\. _𑀬𑀸𑀯𑀦𑁆𑀢𑁄 𑀧𑀼𑀭𑀺𑀲𑀲𑁆𑀲𑀢𑁆𑀣𑀁,_  
_𑀕𑀼𑀬𑁆𑀳𑀁 𑀚𑀸𑀦𑀦𑁆𑀢𑀺 𑀫𑀦𑁆𑀢𑀺𑀦𑀁;_  
_𑀢𑀸𑀯𑀦𑁆𑀢𑁄 𑀢𑀲𑁆𑀲 𑀉𑀩𑁆𑀩𑁂𑀕𑀸,_  
_𑀢𑀲𑁆𑀫𑀸 𑀕𑀼𑀬𑁆𑀳𑀁 𑀦 𑀯𑀺𑀲𑁆𑀲𑀚𑁂𑁇_  


(336.)

3199\. _𑀯𑀺𑀯𑀺𑀘𑁆𑀘 𑀪𑀸𑀲𑁂𑀬𑁆𑀬 𑀤𑀺𑀯𑀸 𑀭𑀳𑀲𑁆𑀲𑀁,_  
_𑀭𑀢𑁆𑀢𑀺𑀁 𑀕𑀺𑀭𑀁 𑀦𑀸𑀢𑀺𑀯𑁂𑀮𑀁 𑀧𑀫𑀼𑀜𑁆𑀘𑁂;_  
_𑀉𑀧𑀲𑁆𑀲𑀼𑀢𑀺𑀓𑀸 𑀳𑀺 𑀲𑀼𑀡𑀦𑁆𑀢𑀺 𑀫𑀦𑁆𑀢𑀁,_  
_𑀢𑀲𑁆𑀫𑀸 𑀫𑀦𑁆𑀢𑁄 𑀔𑀺𑀧𑁆𑀧𑀫𑀼𑀧𑁂𑀢𑀺 𑀪𑁂𑀤𑀦𑁆”𑀢𑀺𑁇_  


---

3200\. 𑀧𑀜𑁆𑀘𑀧𑀡𑁆𑀟𑀺𑀢𑀚𑀸𑀢𑀓𑀁 𑀤𑁆𑀯𑀸𑀤𑀲𑀫𑀁𑁇



[Go to previous page (15.1.11 Mahāpalobhanajātaka)](15.1.11.md) / [Go to parent page (15.1 Mātaṅgavagga)](../15.1.md) / [Go to next page (15.1.13 Hatthipālajātaka)](15.1.13.md)


