
[Home](/) / [22J Jātakapāḷi](../../../22J.md) / [15 Vīsatinipāta](../../15.md) / [15.1 Mātaṅgavagga](../15.1.md)

# 15.1.12 Pañcapaṇḍitajātaka

* Vīsatinipāta

* Mātaṅgavagga

* Pañcapaṇḍitajātaka

(315.)

3178\. _“Pañca paṇḍitā samāgatāttha,_  
_Pañhā me paṭibhāti taṃ suṇātha;_  
_Nindiyamatthaṃ pasaṃsiyaṃ vā,_  
_Kassevāvikareyya guyhamatthaṃ”._  


(316.)

3179\. _“Tvaṃ āvikarohi bhūmipāla,_  
_Bhattā bhārasaho tuvaṃ vade taṃ;_  
_Tava chandarucīni sammasitvā,_  
_Atha vakkhanti janinda pañca dhīrā”._  


(317.)

3180\. _“Yā sīlavatī anaññatheyyā,_  
_Bhattucchandavasānugā manāpā;_  
_Nindiyamatthaṃ pasaṃsiyaṃ vā,_  
_Bhariyāyāvikareyya guyhamatthaṃ”._  


(318.)

3181\. _“Yo kicchagatassa āturassa,_  
_Saraṇaṃ hoti gatī parāyanañca;_  
_Nindiyamatthaṃ pasaṃsiyaṃ vā,_  
_Sakhino vāvikareyya guyhamatthaṃ”._  


(319.)

3182\. _“Jeṭṭho atha majjhimo kaniṭṭho,_  
_Yo ce sīlasamāhito ṭhitatto;_  
_Nindiyamatthaṃ pasaṃsiyaṃ vā,_  
_Bhātu vāvīkareyya guyhamatthaṃ”._  


(320.)

3183\. _“Yo ve pituhadayassa paddhagū,_  
_Anujāto pitaraṃ anomapañño;_  
_Nindiyamatthaṃ pasaṃsiyaṃ vā,_  
_Puttassāvikareyya guyhamatthaṃ”._  


(321.)

3184\. _“Mātā dvipadājanindaseṭṭha,_  
_Yā naṃ poseti chandasā piyena;_  
_Nindiyamatthaṃ pasaṃsiyaṃ vā,_  
_Mātuyāvīkareyya guyhamatthaṃ”._  


(322.)

3185\. _“Guyhassa hi guyhameva sādhu,_  
_Na hi guyhassa pasatthamāvikammaṃ;_  
_Anipphannatā saheyya dhīro,_  
_Nipphannova yathāsukhaṃ bhaṇeyya”._  


(323.)

3186\. _“Kiṃ tvaṃ vimanosi rājaseṭṭha,_  
_Dvipadajaninda vacanaṃ suṇoma metaṃ;_  
_Kiṃ cintayamāno dummanosi,_  
_Nūna deva aparādho atthi mayhaṃ”._  


(324.)

3187\. _“‘Paṇhe vajjho mahosadho’ti,_  
_Āṇatto me vadhāya bhūripañño;_  
_Taṃ cintayamāno dummanosmi,_  
_Na hi devī aparādho atthi tuyhaṃ”._  


(325.)

3188\. _“Abhidosagato dāni ehisi,_  
_Kiṃ sutvā kiṃ saṅkate mano te;_  
_Ko te kimavoca bhūripañña,_  
_Iṅgha vacanaṃ suṇoma brūhi metaṃ”._  


(326.)

3189\. _“‘Paṇhe vajjho mahosadho’ti,_  
_Yadi te mantayitaṃ janinda dosaṃ;_  
_Bhariyāya rahogato asaṃsi,_  
_Guyhaṃ pātukataṃ sutaṃ mametaṃ”._  


(327.)

3190\. _“Yaṃ sālavanasmiṃ senako,_  
_Pāpakammaṃ akāsi asabbhirūpaṃ;_  
_Sakhinova rahogato asaṃsi,_  
_Guyhaṃ pātukataṃ sutaṃ mametaṃ._  


(328.)

3191\. _Pukkusa purisassa te janinda,_  
_Uppanno rogo arājayutto;_  
_Bhātuñca rahogato asaṃsi,_  
_Guyhaṃ pātukataṃ sutaṃ mametaṃ._  


(329.)

3192\. _Ābādhoyaṃ asabbhirūpo,_  
_Kāmindo naradevena phuṭṭho;_  
_Puttassa rahogato asaṃsi,_  
_Guyhaṃ pātukataṃ sutaṃ mametaṃ._  


(330.)

3193\. _Aṭṭhavaṅkaṃ maṇiratanaṃ uḷāraṃ,_  
_Sakko te adadā pitāmahassa;_  
_Devindassa gataṃ tadajja hatthaṃ,_  
_Mātuñca rahogato asaṃsi;_  
_Guyhaṃ pātukataṃ sutaṃ mametaṃ._  


(331.)

3194\. _Guyhassa hi guyhameva sādhu,_  
_Na hi guyhassa pasatthamāvikammaṃ;_  
_Anipphannatā saheyya dhīro,_  
_Nipphannova yathāsukhaṃ bhaṇeyya._  


(332.)

3195\. _Na guyhamatthaṃ vivareyya,_  
_rakkheyya naṃ yathā nidhiṃ;_  
_Na hi pātukato sādhu,_  
_guyho attho pajānatā._  


(333.)

3196\. _Thiyā guyhaṃ na saṃseyya,_  
_amittassa ca paṇḍito;_  
_Yo cāmisena saṃhīro,_  
_hadayattheno ca yo naro._  


(334.)

3197\. _Guyhamatthaṃ asambuddhaṃ,_  
_sambodhayati yo naro;_  
_Mantabhedabhayā tassa,_  
_dāsabhūto titikkhati._  


(335.)

3198\. _Yāvanto purisassatthaṃ,_  
_guyhaṃ jānanti mantinaṃ;_  
_Tāvanto tassa ubbegā,_  
_tasmā guyhaṃ na vissaje._  


(336.)

3199\. _Vivicca bhāseyya divā rahassaṃ,_  
_Rattiṃ giraṃ nātivelaṃ pamuñce;_  
_Upassutikā hi suṇanti mantaṃ,_  
_Tasmā manto khippamupeti bhedan”ti._  


---

3200\. Pañcapaṇḍitajātakaṃ dvādasamaṃ.



[Go to previous page (15.1.11 Mahāpalobhanajātaka)](15.1.11.md) / [Go to parent page (15.1 Mātaṅgavagga)](../15.1.md) / [Go to next page (15.1.13 Hatthipālajātaka)](15.1.13.md)


