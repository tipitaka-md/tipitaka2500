
[Home](/) / [22J Jātakapāḷi](../../../22J.md) / [15 Vīsatinipāta](../../15.md) / [15.1 Mātaṅgavagga](../15.1.md)

# 15.1.9 Somanassajātaka

* Vīsatinipāta

* Mātaṅgavagga

* Somanassajātaka

(211.)

3071\. _“Ko taṃ hiṃsati heṭheti,_  
_Kiṃ dummano socasi appatīto;_  
_Kassajja mātāpitaro rudantu,_  
_Kvajja setu nihato pathabyā”._  


(212.)

3072\. _“Tuṭṭhosmi deva tava dassanena,_  
_Cirassaṃ passāmi taṃ bhūmipāla;_  
_Ahiṃsako reṇumanuppavissa,_  
_Puttena te heṭhayitosmi deva”._  


(213.)

3073\. _“Āyantu dovārikā khaggabandhā,_  
_Kāsāviyā yantu antepurantaṃ;_  
_Hantvāna taṃ somanassaṃ kumāraṃ,_  
_Chetvāna sīsaṃ varamāharantu”._  


(214.)

3074\. _“Pesitā rājino dūtā,_  
_kumāraṃ etadabravuṃ;_  
_Issarena vitiṇṇosi,_  
_vadhaṃ pattosi khattiya”._  


(215.)

3075\. _“Sa rājaputto paridevayanto,_  
_Dasaṅguliṃ añjaliṃ paggahetvā;_  
_Ahampi icchāmi janinda daṭṭhuṃ,_  
_Jīvaṃ maṃ netvā paṭidassayetha”._  


(216.)

3076\. _Tassa taṃ vacanaṃ sutvā,_  
_rañño puttaṃ adassayuṃ;_  
_Putto ca pitaraṃ disvā,_  
_dūratovajjhabhāsatha._  


(217.)

3077\. _“Āgacchuṃ dovārikā khaggabandhā,_  
_Kāsāviyā hantu mamaṃ janinda;_  
_Akkhāhi me pucchito etamatthaṃ,_  
_Aparādho ko nidha mamajja atthi”._  


(218.)

3078\. _“Sāyañca pāto udakaṃ sajāti,_  
_Aggiṃ sadā pāricaratappamatto;_  
_Taṃ tādisaṃ saṃyataṃ brahmacāriṃ,_  
_Kasmā tuvaṃ brūsi gahappatīti”._  


(219.)

3079\. _“Tālā ca mūlā ca phalā ca deva,_  
_Pariggahā vividhā santimassa;_  
_Te rakkhati gopayatappamatto,_  
_Tasmā ahaṃ brūmi gahappatīti”._  


(220.)

3080\. _“Saccaṃ kho etaṃ vadasi kumāra,_  
_Pariggahā vividhā santimassa;_  
_Te rakkhati gopayatappamatto,_  
_Sa brāhmaṇo gahapati tena hoti”._  


(221.)

3081\. _“Suṇantu mayhaṃ parisā samāgatā,_  
_Sanegamā jānapadā ca sabbe;_  
_Bālāyaṃ bālassa vaco nisamma,_  
_Ahetunā ghātayate maṃ janindo._  


(222.)

3082\. _Daḷhasmi mūle visaṭe virūḷhe,_  
_Dunnikkayo veḷu pasākhajāto;_  
_Vandāmi pādāni tava janinda,_  
_Anujāna maṃ pabbajissāmi deva”._  


(223.)

3083\. _“Bhuñjassu bhoge vipule kumāra,_  
_Sabbañca te issariyaṃ dadāmi;_  
_Ajjeva tvaṃ kurūnaṃ hohi rājā,_  
_Mā pabbajī pabbajjā hi dukkhā”._  


(224.)

3084\. _“Kinnūdha deva tavamatthi bhogā,_  
_Pubbevahaṃ devaloke ramissaṃ;_  
_Rūpehi saddehi atho rasehi,_  
_Gandhehi phassehi manoramehi._  


(225.)

3085\. _Bhuttā ca me bhogā tidivasmiṃ deva,_  
_Parivārito accharānaṃ gaṇena;_  
_Tuvañca bālaṃ paraneyyaṃ viditvā,_  
_Na tādise rājakule vaseyyaṃ”._  


(226.)

3086\. _“Sacāhaṃ bālo paraneyyo asmi,_  
_Ekāparādhaṃ khama putta mayhaṃ;_  
_Punapi ce edisakaṃ bhaveyya,_  
_Yathāmatiṃ somanassa karohi”._  


(227.)

3087\. _“Anisamma kataṃ kammaṃ,_  
_anavatthāya cintitaṃ;_  
_Bhesajjasseva vebhaṅgo,_  
_vipāko hoti pāpako._  


(228.)

3088\. _Nisamma ca kataṃ kammaṃ,_  
_sammāvatthāya cintitaṃ;_  
_Bhesajjasseva sampatti,_  
_vipāko hoti bhadrako._  


(229.)

3089\. _Alaso gihī kāmabhogī na sādhu,_  
_Asaññato pabbajito na sādhu;_  
_Rājā na sādhu anisammakārī,_  
_Yo paṇḍito kodhano taṃ na sādhu._  


(230.)

3090\. _Nisamma khattiyo kayirā,_  
_nānisamma disampati;_  
_Nisammakārino rāja,_  
_yaso kitti ca vaḍḍhati._  


(231.)

3091\. _Nisamma daṇḍaṃ paṇayeyya issaro,_  
_Vegā kataṃ tappati bhūmipāla;_  
_Sammāpaṇīdhī ca narassa atthā,_  
_Anānutappā te bhavanti pacchā._  


(232.)

3092\. _Anānutappāni hi ye karonti,_  
_Vibhajja kammāyatanāni loke;_  
_Viññuppasatthāni sukhudrayāni,_  
_Bhavanti buddhānumatāni tāni._  


(233.)

3093\. _Āgacchuṃ dovārikā khaggabandhā,_  
_Kāsāviyā hantu mamaṃ janinda;_  
_Mātuñca aṅkasmimahaṃ nisinno,_  
_Ākaḍḍhito sahasā tehi deva._  


(234.)

3094\. _Kaṭukañhi sambādhaṃ sukicchaṃ patto,_  
_Madhurampi yaṃ jīvitaṃ laddha rāja;_  
_Kicchenahaṃ ajja vadhā pamutto,_  
_Pabbajjamevābhimanohamasmi”._  


(235.)

3095\. _“Putto tavāyaṃ taruṇo sudhamme,_  
_Anukampako somanasso kumāro;_  
_Taṃ yācamāno na labhāmi svajja,_  
_Arahasi naṃ yācitave tuvampi”._  


(236.)

3096\. _“Ramassu bhikkhācariyāya putta,_  
_Nisamma dhammesu paribbajassu;_  
_Sabbesu bhūtesu nidhāya daṇḍaṃ,_  
_Anindito brahmamupehi ṭhānaṃ”._  


(237.)

3097\. _“Acchera rūpaṃ vata yādisañca,_  
_Dukkhitaṃ maṃ dukkhāpayase sudhamme;_  
_Yācassu puttaṃ iti vuccamānā,_  
_Bhiyyova ussāhayase kumāraṃ”._  


(238.)

3098\. _“Ye vippamuttā anavajjabhogino,_  
_Parinibbutā lokamimaṃ caranti;_  
_Tamariyamaggaṃ paṭipajjamānaṃ,_  
_Na ussahe vārayituṃ kumāraṃ”._  


(239.)

3099\. _“Addhā have sevitabbā sapaññā,_  
_Bahussutā ye bahuṭhānacintino;_  
_Yesāyaṃ sutvāna subhāsitāni,_  
_Appossukkā vītasokā sudhammā”ti._  


---

3100\. Somanassajātakaṃ navamaṃ.



[Go to previous page (15.1.8 Bhallātiyajātaka)](15.1.8.md) / [Go to parent page (15.1 Mātaṅgavagga)](../15.1.md) / [Go to next page (15.1.10 Campeyyajātaka)](15.1.10.md)


