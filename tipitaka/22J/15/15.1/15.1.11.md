
[Home](/) / [22J Jātakapāḷi](../...md) / [15 Vīsatinipāta](...md) / [15.1 Mātaṅgavagga](../22J/15/15.1.md)

# 𑁧𑁫𑁇𑁧𑁇𑁧𑁧 𑀫𑀳𑀸𑀧𑀮𑁄𑀪𑀦𑀚𑀸𑀢𑀓

* 𑀯𑀻𑀲𑀢𑀺𑀦𑀺𑀧𑀸𑀢

* 𑀫𑀸𑀢𑀗𑁆𑀕𑀯𑀕𑁆𑀕

* 𑀫𑀳𑀸𑀧𑀮𑁄𑀪𑀦𑀚𑀸𑀢𑀓

(284.)

3146\. _𑀩𑁆𑀭𑀳𑁆𑀫𑀮𑁄𑀓𑀸 𑀘𑀯𑀺𑀢𑁆𑀯𑀸𑀦,_  
_𑀤𑁂𑀯𑀧𑀼𑀢𑁆𑀢𑁄 𑀫𑀳𑀺𑀤𑁆𑀥𑀺𑀓𑁄;_  
_𑀭𑀜𑁆𑀜𑁄 𑀧𑀼𑀢𑁆𑀢𑁄 𑀉𑀤𑀧𑀸𑀤𑀺,_  
_𑀲𑀩𑁆𑀩𑀓𑀸𑀫𑀲𑀫𑀺𑀤𑁆𑀥𑀺𑀲𑀼𑁇_  


(285.)

3147\. _𑀓𑀸𑀫𑀸 𑀯𑀸 𑀓𑀸𑀫𑀲𑀜𑁆𑀜𑀸 𑀯𑀸,_  
_𑀩𑁆𑀭𑀳𑁆𑀫𑀮𑁄𑀓𑁂 𑀦 𑀯𑀺𑀚𑁆𑀚𑀢𑀺;_  
_𑀲𑁆𑀯𑀸𑀲𑁆𑀲𑀼 𑀢𑀸𑀬𑁂𑀯 𑀲𑀜𑁆𑀜𑀸𑀬,_  
_𑀓𑀸𑀫𑁂𑀳𑀺 𑀯𑀺𑀚𑀺𑀕𑀼𑀘𑁆𑀙𑀣𑁇_  


(286.)

3148\. _𑀢𑀲𑁆𑀲 𑀘𑀦𑁆𑀢𑁂𑀧𑀼𑀭𑁂 𑀆𑀲𑀺,_  
_𑀛𑀸𑀦𑀸𑀕𑀸𑀭𑀁 𑀲𑀼𑀫𑀸𑀧𑀺𑀢𑀁;_  
_𑀲𑁄 𑀢𑀢𑁆𑀣 𑀧𑀝𑀺𑀲𑀮𑁆𑀮𑀻𑀦𑁄,_  
_𑀏𑀓𑁄 𑀭𑀳𑀲𑀺 𑀛𑀸𑀬𑀣𑁇_  


(287.)

3149\. _𑀲 𑀭𑀸𑀚𑀸 𑀧𑀭𑀺𑀤𑁂𑀯𑁂𑀲𑀺,_  
_𑀧𑀼𑀢𑁆𑀢𑀲𑁄𑀓𑁂𑀦 𑀅𑀝𑁆𑀝𑀺𑀢𑁄;_  
_“𑀏𑀓𑀧𑀼𑀢𑁆𑀢𑁄 𑀘𑀬𑀁 𑀫𑀬𑁆𑀳𑀁,_  
_𑀦 𑀘 𑀓𑀸𑀫𑀸𑀦𑀺 𑀪𑀼𑀜𑁆𑀚𑀢𑀺𑁇_  


(288.)

3150\. _𑀓𑁄 𑀦𑀼 𑀔𑁆𑀯𑁂𑀢𑁆𑀣 𑀉𑀧𑀸𑀬𑁄 𑀲𑁄,_  
_𑀓𑁄 𑀯𑀸 𑀚𑀸𑀦𑀸𑀢𑀺 𑀓𑀺𑀜𑁆𑀘𑀦𑀁;_  
_𑀬𑁄 𑀫𑁂 𑀧𑀼𑀢𑁆𑀢𑀁 𑀧𑀮𑁄𑀪𑁂𑀬𑁆𑀬,_  
_𑀬𑀣𑀸 𑀓𑀸𑀫𑀸𑀦𑀺 𑀧𑀢𑁆𑀣𑀬𑁂”𑁇_  


(289.)

3151\. _𑀅𑀳𑀼 𑀓𑀼𑀫𑀸𑀭𑀻 𑀢𑀢𑁆𑀣𑁂𑀯,_  
_𑀯𑀡𑁆𑀡𑀭𑀽𑀧𑀲𑀫𑀸𑀳𑀺𑀢𑀸;_  
_𑀓𑀼𑀲𑀮𑀸 𑀦𑀘𑁆𑀘𑀕𑀻𑀢𑀲𑁆𑀲,_  
_𑀯𑀸𑀤𑀺𑀢𑁂 𑀘 𑀧𑀤𑀓𑁆𑀔𑀺𑀡𑀸𑁇_  


(290.)

3152\. _𑀲𑀸 𑀢𑀢𑁆𑀣 𑀉𑀧𑀲𑀗𑁆𑀓𑀫𑁆𑀫,_  
_𑀭𑀸𑀚𑀸𑀦𑀁 𑀏𑀢𑀤𑀩𑁆𑀭𑀯𑀺;_  
_“𑀅𑀳𑀁 𑀔𑁄 𑀦𑀁 𑀧𑀮𑁄𑀪𑁂𑀬𑁆𑀬𑀁,_  
_𑀲𑀘𑁂 𑀪𑀢𑁆𑀢𑀸 𑀪𑀯𑀺𑀲𑁆𑀲𑀢𑀺”𑁇_  


(291.)

3153\. _𑀢𑀁 𑀢𑀣𑀸𑀯𑀸𑀤𑀺𑀦𑀺𑀁 𑀭𑀸𑀚𑀸,_  
_𑀓𑀼𑀫𑀸𑀭𑀺𑀁 𑀏𑀢𑀤𑀩𑁆𑀭𑀯𑀺;_  
_“𑀢𑁆𑀯𑀜𑁆𑀜𑁂𑀯 𑀦𑀁 𑀧𑀮𑁄𑀪𑁂𑀳𑀺,_  
_𑀢𑀯 𑀪𑀢𑁆𑀢𑀸 𑀪𑀯𑀺𑀲𑁆𑀲𑀢𑀺”𑁇_  


(292.)

3154\. _𑀲𑀸 𑀘 𑀅𑀦𑁆𑀢𑁂𑀧𑀼𑀭𑀁 𑀕𑀦𑁆𑀢𑁆𑀯𑀸,_  
_𑀩𑀳𑀼𑀁 𑀓𑀸𑀫𑀼𑀧𑀲𑀁𑀳𑀺𑀢𑀁;_  
_𑀳𑀤𑀬𑀗𑁆𑀕𑀫𑀸 𑀧𑁂𑀫𑀦𑀻𑀬𑀸,_  
_𑀘𑀺𑀢𑁆𑀭𑀸 𑀕𑀸𑀣𑀸 𑀅𑀪𑀸𑀲𑀣𑁇_  


(293.)

3155\. _𑀢𑀲𑁆𑀲𑀸 𑀘 𑀕𑀸𑀬𑀫𑀸𑀦𑀸𑀬,_  
_𑀲𑀤𑁆𑀤𑀁 𑀲𑀼𑀢𑁆𑀯𑀸𑀦 𑀦𑀸𑀭𑀺𑀬𑀸;_  
_𑀓𑀸𑀫𑀘𑁆𑀙𑀦𑁆𑀤𑀲𑁆𑀲 𑀉𑀧𑁆𑀧𑀚𑁆𑀚𑀺,_  
_𑀚𑀦𑀁 𑀲𑁄 𑀧𑀭𑀺𑀧𑀼𑀘𑁆𑀙𑀣𑁇_  


(294.)

3156\. _“𑀓𑀲𑁆𑀲𑁂𑀲𑁄 𑀲𑀤𑁆𑀤𑁄 𑀓𑁄 𑀯𑀸 𑀲𑁄,_  
_𑀪𑀡𑀢𑀺 𑀉𑀘𑁆𑀘𑀸𑀯𑀘𑀁 𑀩𑀳𑀼𑀁;_  
_𑀳𑀤𑀬𑀗𑁆𑀕𑀫𑀁 𑀧𑁂𑀫𑀦𑀻𑀬𑀁,_  
_𑀅𑀳𑁄 𑀓𑀡𑁆𑀡𑀲𑀼𑀔𑀁 𑀫𑀫”𑁇_  


(295.)

3157\. _“𑀏𑀲𑀸 𑀔𑁄 𑀧𑀫𑀤𑀸 𑀤𑁂𑀯,_  
_𑀔𑀺𑀟𑁆𑀟𑀸 𑀏𑀲𑀸 𑀅𑀦𑀧𑁆𑀧𑀺𑀓𑀸;_  
_𑀲𑀘𑁂 𑀢𑁆𑀯𑀁 𑀓𑀸𑀫𑁂 𑀪𑀼𑀜𑁆𑀚𑁂𑀬𑁆𑀬,_  
_𑀪𑀺𑀬𑁆𑀬𑁄 𑀪𑀺𑀬𑁆𑀬𑁄 𑀙𑀸𑀤𑁂𑀬𑁆𑀬𑀼 𑀢𑀁”𑁇_  


(296.)

3158\. _“𑀇𑀗𑁆𑀖 𑀆𑀕𑀘𑁆𑀙𑀢𑁄𑀭𑁂𑀦,_  
_𑀅𑀯𑀺𑀤𑀽𑀭𑀫𑁆𑀳𑀺 𑀕𑀸𑀬𑀢𑀼;_  
_𑀅𑀲𑁆𑀲𑀫𑀲𑁆𑀲 𑀲𑀫𑀻𑀧𑀫𑁆𑀳𑀺,_  
_𑀲𑀦𑁆𑀢𑀺𑀓𑁂 𑀫𑀬𑁆𑀳𑀁 𑀕𑀸𑀬𑀢𑀼”𑁇_  


(297.)

3159\. _𑀢𑀺𑀭𑁄𑀓𑀼𑀝𑁆𑀝𑀫𑁆𑀳𑀺 𑀕𑀸𑀬𑀺𑀢𑁆𑀯𑀸,_  
_𑀛𑀸𑀦𑀸𑀕𑀸𑀭𑀫𑁆𑀳𑀺 𑀧𑀸𑀯𑀺𑀲𑀺;_  
_𑀩𑀦𑁆𑀥𑀺 𑀦𑀁 𑀅𑀦𑀼𑀧𑀼𑀩𑁆𑀩𑁂𑀦,_  
_𑀆𑀭𑀜𑁆𑀜𑀫𑀺𑀯 𑀓𑀼𑀜𑁆𑀚𑀭𑀁𑁇_  


(298.)

3160\. _𑀢𑀲𑁆𑀲 𑀓𑀸𑀫𑀭𑀲𑀁 𑀜𑀢𑁆𑀯𑀸,_  
_𑀇𑀲𑁆𑀲𑀸𑀥𑀫𑁆𑀫𑁄 𑀅𑀚𑀸𑀬𑀣;_  
_“𑀅𑀳𑀫𑁂𑀯 𑀓𑀸𑀫𑁂 𑀪𑀼𑀜𑁆𑀚𑁂𑀬𑁆𑀬𑀁,_  
_𑀫𑀸 𑀅𑀜𑁆𑀜𑁄 𑀧𑀼𑀭𑀺𑀲𑁄 𑀅𑀳𑀼”𑁇_  


(299.)

3161\. _𑀢𑀢𑁄 𑀅𑀲𑀺𑀁 𑀕𑀳𑁂𑀢𑁆𑀯𑀸𑀦,_  
_𑀧𑀼𑀭𑀺𑀲𑁂 𑀳𑀦𑁆𑀢𑀼𑀁 𑀉𑀧𑀓𑁆𑀓𑀫𑀺;_  
_“𑀅𑀳𑀫𑁂𑀯𑁂𑀓𑁄 𑀪𑀼𑀜𑁆𑀚𑀺𑀲𑁆𑀲𑀁,_  
_𑀫𑀸 𑀅𑀜𑁆𑀜𑁄 𑀧𑀼𑀭𑀺𑀲𑁄 𑀲𑀺𑀬𑀸”𑁇_  


(300.)

3162\. _𑀢𑀢𑁄 𑀚𑀸𑀦𑀧𑀤𑀸 𑀲𑀩𑁆𑀩𑁂,_  
_𑀯𑀺𑀓𑁆𑀓𑀦𑁆𑀤𑀺𑀁𑀲𑀼 𑀲𑀫𑀸𑀕𑀢𑀸;_  
_“𑀧𑀼𑀢𑁆𑀢𑁄 𑀢𑁆𑀬𑀸𑀬𑀁 𑀫𑀳𑀸𑀭𑀸𑀚,_  
_𑀚𑀦𑀁 𑀳𑁂𑀞𑁂𑀢𑁆𑀬𑀤𑀽𑀲𑀓𑀁”𑁇_  


(301.)

3163\. _𑀢𑀜𑁆𑀘 𑀭𑀸𑀚𑀸 𑀯𑀺𑀯𑀸𑀳𑁂𑀲𑀺,_  
_𑀲𑀫𑁆𑀳𑀸 𑀭𑀝𑁆𑀞𑀸 𑀘 𑀔𑀢𑁆𑀢𑀺𑀬𑁄;_  
_“𑀬𑀸𑀯𑀢𑀸 𑀯𑀺𑀚𑀺𑀢𑀁 𑀫𑀬𑁆𑀳𑀁,_  
_𑀦 𑀢𑁂 𑀯𑀢𑁆𑀣𑀩𑁆𑀩 𑀢𑀸𑀯𑀤𑁂”𑁇_  


(302.)

3164\. _𑀢𑀢𑁄 𑀲𑁄 𑀪𑀭𑀺𑀬𑀫𑀸𑀤𑀸𑀬,_  
_𑀲𑀫𑀼𑀤𑁆𑀤𑀁 𑀉𑀧𑀲𑀗𑁆𑀓𑀫𑀺;_  
_𑀧𑀡𑁆𑀡𑀲𑀸𑀮𑀁 𑀓𑀭𑀺𑀢𑁆𑀯𑀸𑀦,_  
_𑀯𑀦𑀫𑀼𑀜𑁆𑀙𑀸𑀬 𑀧𑀸𑀯𑀺𑀲𑀺𑁇_  


(303.)

3165\. _𑀅𑀣𑁂𑀢𑁆𑀣 𑀇𑀲𑀺 𑀫𑀸𑀕𑀘𑁆𑀙𑀺,_  
_𑀲𑀫𑀼𑀤𑁆𑀤𑀁 𑀉𑀧𑀭𑀽𑀧𑀭𑀺;_  
_𑀲𑁄 𑀢𑀲𑁆𑀲 𑀕𑁂𑀳𑀁 𑀧𑀸𑀯𑁂𑀓𑁆𑀔𑀺,_  
_𑀪𑀢𑁆𑀢𑀓𑀸𑀮𑁂 𑀉𑀧𑀝𑁆𑀞𑀺𑀢𑁂𑁇_  


(304.)

3166\. _𑀢𑀜𑁆𑀘 𑀪𑀭𑀺𑀬𑀸 𑀧𑀮𑁄𑀪𑁂𑀲𑀺,_  
_𑀧𑀲𑁆𑀲 𑀬𑀸𑀯 𑀲𑀼𑀤𑀸𑀭𑀼𑀡𑀁;_  
_𑀘𑀼𑀢𑁄 𑀲𑁄 𑀩𑁆𑀭𑀳𑁆𑀫𑀘𑀭𑀺𑀬𑀫𑁆𑀳𑀸,_  
_𑀇𑀤𑁆𑀥𑀺𑀬𑀸 𑀧𑀭𑀺𑀳𑀸𑀬𑀣𑁇_  


(305.)

3167\. _𑀭𑀸𑀚𑀧𑀼𑀢𑁆𑀢𑁄 𑀘 𑀉𑀜𑁆𑀙𑀸𑀢𑁄,_  
_𑀯𑀦𑀫𑀽𑀮𑀨𑀮𑀁 𑀩𑀳𑀼𑀁;_  
_𑀲𑀸𑀬𑀁 𑀓𑀸𑀚𑁂𑀦 𑀆𑀤𑀸𑀬,_  
_𑀅𑀲𑁆𑀲𑀫𑀁 𑀉𑀧𑀲𑀗𑁆𑀓𑀫𑀺𑁇_  


(306.)

3168\. _𑀇𑀲𑀻 𑀘 𑀔𑀢𑁆𑀢𑀺𑀬𑀁 𑀤𑀺𑀲𑁆𑀯𑀸,_  
_𑀲𑀫𑀼𑀤𑁆𑀤𑀁 𑀉𑀧𑀲𑀗𑁆𑀓𑀫𑀺;_  
_“𑀯𑁂𑀳𑀸𑀬𑀲𑀁 𑀕𑀫𑀺𑀲𑁆𑀲𑀦𑁆”𑀢𑀺,_  
_𑀲𑀻𑀤𑀢𑁂 𑀲𑁄 𑀫𑀳𑀡𑁆𑀡𑀯𑁂𑁇_  


(307.)

3169\. _𑀔𑀢𑁆𑀢𑀺𑀬𑁄 𑀘 𑀇𑀲𑀺𑀁 𑀤𑀺𑀲𑁆𑀯𑀸,_  
_𑀲𑀻𑀤𑀫𑀸𑀦𑀁 𑀫𑀳𑀡𑁆𑀡𑀯𑁂;_  
_𑀢𑀲𑁆𑀲𑁂𑀯 𑀅𑀦𑀼𑀓𑀫𑁆𑀧𑀸𑀬,_  
_𑀇𑀫𑀸 𑀕𑀸𑀣𑀸 𑀅𑀪𑀸𑀲𑀣𑁇_  


(308.)

3170\. _“𑀅𑀪𑀺𑀚𑁆𑀚𑀫𑀸𑀦𑁂 𑀯𑀸𑀭𑀺𑀲𑁆𑀫𑀺𑀁,_  
_𑀲𑀬𑀁 𑀆𑀕𑀫𑁆𑀫 𑀇𑀤𑁆𑀥𑀺𑀬𑀸;_  
_𑀫𑀺𑀲𑁆𑀲𑀻𑀪𑀸𑀯𑀺𑀢𑁆𑀣𑀺𑀬𑀸 𑀕𑀦𑁆𑀢𑁆𑀯𑀸,_  
_𑀲𑀁𑀲𑀻𑀤𑀲𑀺 𑀫𑀳𑀡𑁆𑀡𑀯𑁂𑁇_  


(309.)

3171\. _𑀆𑀯𑀝𑁆𑀝𑀦𑀻 𑀫𑀳𑀸𑀫𑀸𑀬𑀸,_  
_𑀩𑁆𑀭𑀳𑁆𑀫𑀘𑀭𑀺𑀬𑀯𑀺𑀓𑁄𑀧𑀦𑀸;_  
_𑀲𑀻𑀤𑀦𑁆𑀢𑀺 𑀦𑀁 𑀯𑀺𑀤𑀺𑀢𑁆𑀯𑀸𑀦,_  
_𑀆𑀭𑀓𑀸 𑀧𑀭𑀺𑀯𑀚𑁆𑀚𑀬𑁂𑁇_  


(310.)

3172\. _𑀅𑀦𑀮𑀸 𑀫𑀼𑀤𑀼𑀲𑀫𑁆𑀪𑀸𑀲𑀸,_  
_𑀤𑀼𑀧𑁆𑀧𑀽𑀭𑀸 𑀢𑀸 𑀦𑀤𑀻𑀲𑀫𑀸;_  
_𑀲𑀻𑀤𑀦𑁆𑀢𑀺 𑀦𑀁 𑀯𑀺𑀤𑀺𑀢𑁆𑀯𑀸𑀦,_  
_𑀆𑀭𑀓𑀸 𑀧𑀭𑀺𑀯𑀚𑁆𑀚𑀬𑁂𑁇_  


(311.)

3173\. _𑀬𑀁 𑀏𑀢𑀸 𑀉𑀧𑀲𑁂𑀯𑀦𑁆𑀢𑀺,_  
_𑀙𑀦𑁆𑀤𑀲𑀸 𑀯𑀸 𑀥𑀦𑁂𑀦 𑀯𑀸;_  
_𑀚𑀸𑀢𑀯𑁂𑀤𑁄𑀯 𑀲𑀁 𑀞𑀸𑀦𑀁,_  
_𑀔𑀺𑀧𑁆𑀧𑀁 𑀅𑀦𑀼𑀤𑀳𑀦𑁆𑀢𑀺 𑀦𑀁”𑁇_  


(312.)

3174\. _𑀔𑀢𑁆𑀢𑀺𑀬𑀲𑁆𑀲 𑀯𑀘𑁄 𑀲𑀼𑀢𑁆𑀯𑀸,_  
_𑀇𑀲𑀺𑀲𑁆𑀲 𑀦𑀺𑀩𑁆𑀩𑀺𑀤𑀸 𑀅𑀳𑀼;_  
_𑀮𑀤𑁆𑀥𑀸 𑀧𑁄𑀭𑀸𑀡𑀓𑀁 𑀫𑀕𑁆𑀕𑀁,_  
_𑀕𑀘𑁆𑀙𑀢𑁂 𑀲𑁄 𑀯𑀺𑀳𑀸𑀬𑀲𑀁𑁇_  


(313.)

3175\. _𑀔𑀢𑁆𑀢𑀺𑀬𑁄 𑀘 𑀇𑀲𑀺𑀁 𑀤𑀺𑀲𑁆𑀯𑀸,_  
_𑀕𑀘𑁆𑀙𑀫𑀸𑀦𑀁 𑀯𑀺𑀳𑀸𑀬𑀲𑀁;_  
_𑀲𑀁𑀯𑁂𑀕𑀁 𑀅𑀮𑀪𑀻 𑀥𑀻𑀭𑁄,_  
_𑀧𑀩𑁆𑀩𑀚𑁆𑀚𑀁 𑀲𑀫𑀭𑁄𑀘𑀬𑀺𑁇_  


(314.)

3176\. _𑀢𑀢𑁄 𑀲𑁄 𑀧𑀩𑁆𑀩𑀚𑀺𑀢𑁆𑀯𑀸𑀦,_  
_𑀓𑀸𑀫𑀭𑀸𑀕𑀁 𑀯𑀺𑀭𑀸𑀚𑀬𑀺;_  
_𑀓𑀸𑀫𑀭𑀸𑀕𑀁 𑀯𑀺𑀭𑀸𑀚𑁂𑀢𑁆𑀯𑀸,_  
_𑀩𑁆𑀭𑀳𑁆𑀫𑀮𑁄𑀓𑀽𑀧𑀕𑁄 𑀅𑀳𑀽𑀢𑀺𑁇_  


---

3177\. 𑀫𑀳𑀸𑀧𑀮𑁄𑀪𑀦𑀚𑀸𑀢𑀓𑀁 𑀏𑀓𑀸𑀤𑀲𑀫𑀁𑁇



[Go to previous page (15.1.10 Campeyyajātaka)](15.1.10.md) / [Go to parent page (15.1 Mātaṅgavagga)](../22J/15/15.1.md) / [Go to next page (15.1.12 Pañcapaṇḍitajātaka)](15.1.12.md)


