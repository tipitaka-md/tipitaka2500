
[Home](/) / [22J Jātakapāḷi](../../../22J.md) / [15 Vīsatinipāta](../../15.md) / [15.1 Mātaṅgavagga](../15.1.md)

# 15.1.11 Mahāpalobhanajātaka

* Vīsatinipāta

* Mātaṅgavagga

* Mahāpalobhanajātaka

(284.)

3146\. _Brahmalokā cavitvāna,_  
_devaputto mahiddhiko;_  
_Rañño putto udapādi,_  
_sabbakāmasamiddhisu._  


(285.)

3147\. _Kāmā vā kāmasaññā vā,_  
_brahmaloke na vijjati;_  
_Svāssu tāyeva saññāya,_  
_kāmehi vijigucchatha._  


(286.)

3148\. _Tassa cantepure āsi,_  
_jhānāgāraṃ sumāpitaṃ;_  
_So tattha paṭisallīno,_  
_eko rahasi jhāyatha._  


(287.)

3149\. _Sa rājā paridevesi,_  
_puttasokena aṭṭito;_  
_“Ekaputto cayaṃ mayhaṃ,_  
_na ca kāmāni bhuñjati._  


(288.)

3150\. _Ko nu khvettha upāyo so,_  
_ko vā jānāti kiñcanaṃ;_  
_Yo me puttaṃ palobheyya,_  
_yathā kāmāni patthaye”._  


(289.)

3151\. _Ahu kumārī tattheva,_  
_vaṇṇarūpasamāhitā;_  
_Kusalā naccagītassa,_  
_vādite ca padakkhiṇā._  


(290.)

3152\. _Sā tattha upasaṅkamma,_  
_rājānaṃ etadabravi;_  
_“Ahaṃ kho naṃ palobheyyaṃ,_  
_sace bhattā bhavissati”._  


(291.)

3153\. _Taṃ tathāvādiniṃ rājā,_  
_kumāriṃ etadabravi;_  
_“Tvaññeva naṃ palobhehi,_  
_tava bhattā bhavissati”._  


(292.)

3154\. _Sā ca antepuraṃ gantvā,_  
_bahuṃ kāmupasaṃhitaṃ;_  
_Hadayaṅgamā pemanīyā,_  
_citrā gāthā abhāsatha._  


(293.)

3155\. _Tassā ca gāyamānāya,_  
_saddaṃ sutvāna nāriyā;_  
_Kāmacchandassa uppajji,_  
_janaṃ so paripucchatha._  


(294.)

3156\. _“Kasseso saddo ko vā so,_  
_bhaṇati uccāvacaṃ bahuṃ;_  
_Hadayaṅgamaṃ pemanīyaṃ,_  
_aho kaṇṇasukhaṃ mama”._  


(295.)

3157\. _“Esā kho pamadā deva,_  
_khiḍḍā esā anappikā;_  
_Sace tvaṃ kāme bhuñjeyya,_  
_bhiyyo bhiyyo chādeyyu taṃ”._  


(296.)

3158\. _“Iṅgha āgacchatorena,_  
_avidūramhi gāyatu;_  
_Assamassa samīpamhi,_  
_santike mayhaṃ gāyatu”._  


(297.)

3159\. _Tirokuṭṭamhi gāyitvā,_  
_jhānāgāramhi pāvisi;_  
_Bandhi naṃ anupubbena,_  
_āraññamiva kuñjaraṃ._  


(298.)

3160\. _Tassa kāmarasaṃ ñatvā,_  
_issādhammo ajāyatha;_  
_“Ahameva kāme bhuñjeyyaṃ,_  
_mā añño puriso ahu”._  


(299.)

3161\. _Tato asiṃ gahetvāna,_  
_purise hantuṃ upakkami;_  
_“Ahameveko bhuñjissaṃ,_  
_mā añño puriso siyā”._  


(300.)

3162\. _Tato jānapadā sabbe,_  
_vikkandiṃsu samāgatā;_  
_“Putto tyāyaṃ mahārāja,_  
_janaṃ heṭhetyadūsakaṃ”._  


(301.)

3163\. _Tañca rājā vivāhesi,_  
_samhā raṭṭhā ca khattiyo;_  
_“Yāvatā vijitaṃ mayhaṃ,_  
_na te vatthabba tāvade”._  


(302.)

3164\. _Tato so bhariyamādāya,_  
_samuddaṃ upasaṅkami;_  
_Paṇṇasālaṃ karitvāna,_  
_vanamuñchāya pāvisi._  


(303.)

3165\. _Athettha isi māgacchi,_  
_samuddaṃ uparūpari;_  
_So tassa gehaṃ pāvekkhi,_  
_bhattakāle upaṭṭhite._  


(304.)

3166\. _Tañca bhariyā palobhesi,_  
_passa yāva sudāruṇaṃ;_  
_Cuto so brahmacariyamhā,_  
_iddhiyā parihāyatha._  


(305.)

3167\. _Rājaputto ca uñchāto,_  
_vanamūlaphalaṃ bahuṃ;_  
_Sāyaṃ kājena ādāya,_  
_assamaṃ upasaṅkami._  


(306.)

3168\. _Isī ca khattiyaṃ disvā,_  
_samuddaṃ upasaṅkami;_  
_“Vehāyasaṃ gamissan”ti,_  
_sīdate so mahaṇṇave._  


(307.)

3169\. _Khattiyo ca isiṃ disvā,_  
_sīdamānaṃ mahaṇṇave;_  
_Tasseva anukampāya,_  
_imā gāthā abhāsatha._  


(308.)

3170\. _“Abhijjamāne vārismiṃ,_  
_sayaṃ āgamma iddhiyā;_  
_Missībhāvitthiyā gantvā,_  
_saṃsīdasi mahaṇṇave._  


(309.)

3171\. _Āvaṭṭanī mahāmāyā,_  
_brahmacariyavikopanā;_  
_Sīdanti naṃ viditvāna,_  
_ārakā parivajjaye._  


(310.)

3172\. _Analā mudusambhāsā,_  
_duppūrā tā nadīsamā;_  
_Sīdanti naṃ viditvāna,_  
_ārakā parivajjaye._  


(311.)

3173\. _Yaṃ etā upasevanti,_  
_chandasā vā dhanena vā;_  
_Jātavedova saṃ ṭhānaṃ,_  
_khippaṃ anudahanti naṃ”._  


(312.)

3174\. _Khattiyassa vaco sutvā,_  
_isissa nibbidā ahu;_  
_Laddhā porāṇakaṃ maggaṃ,_  
_gacchate so vihāyasaṃ._  


(313.)

3175\. _Khattiyo ca isiṃ disvā,_  
_gacchamānaṃ vihāyasaṃ;_  
_Saṃvegaṃ alabhī dhīro,_  
_pabbajjaṃ samarocayi._  


(314.)

3176\. _Tato so pabbajitvāna,_  
_kāmarāgaṃ virājayi;_  
_Kāmarāgaṃ virājetvā,_  
_brahmalokūpago ahūti._  


---

3177\. Mahāpalobhanajātakaṃ ekādasamaṃ.



[Go to previous page (15.1.10 Campeyyajātaka)](15.1.10.md) / [Go to parent page (15.1 Mātaṅgavagga)](../15.1.md) / [Go to next page (15.1.12 Pañcapaṇḍitajātaka)](15.1.12.md)


