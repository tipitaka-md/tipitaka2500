
[Home](/) / [22J Jātakapāḷi](../../../22J.md) / [15 Vīsatinipāta](../../15.md) / [15.1 Mātaṅgavagga](../15.1.md)

# 15.1.8 Bhallātiyajātaka

* Vīsatinipāta

* Mātaṅgavagga

* Bhallātiyajātaka

(186.)

3045\. _Bhallātiyo nāma ahosi rājā,_  
_Raṭṭhaṃ pahāya migavaṃ acāri so;_  
_Agamā girivaraṃ gandhamādanaṃ,_  
_Supupphitaṃ kimpurisānuciṇṇaṃ._  


(187.)

3046\. _Sāḷūrasaṃghañca nisedhayitvā,_  
_Dhanuṃ kalāpañca so nikkhipitvā;_  
_Upāgami vacanaṃ vattukāmo,_  
_Yatthaṭṭhitā kimpurisā ahesuṃ._  


(188.)

3047\. _“Himaccaye hemavatāya tīre,_  
_Kimidhaṭṭhitā mantayavho abhiṇhaṃ;_  
_Pucchāmi vo mānusadehavaṇṇe,_  
_Kathaṃ vo jānanti manussaloke”._  


(189.)

3048\. _“Mallaṃ giriṃ paṇḍarakaṃ tikūṭaṃ,_  
_Sītodakā anuvicarāma najjo;_  
_Migā manussāva nibhāsavaṇṇā,_  
_Jānanti no kimpurisāti ludda”._  


(190.)

3049\. _“Sukiccharūpaṃ paridevayavho,_  
_Āliṅgito cāsi piyo piyāya;_  
_Pucchāmi vo mānusadehavaṇṇe,_  
_Kimidha vane rodatha appatītā._  


(191.)

3050\. _Sukiccharūpaṃ paridevayavho,_  
_Āliṅgito cāsi piyo piyāya;_  
_Pucchāmi vo mānusadehavaṇṇe,_  
_Kimidha vane vilapatha appatītā._  


(192.)

3051\. _Sukiccharūpaṃ paridevayavho,_  
_Āliṅgito cāsi piyo piyāya;_  
_Pucchāmi vo mānusadehavaṇṇe,_  
_Kimidha vane socatha appatītā”._  


(193.)

3052\. _“Mayekarattaṃ vippavasimha ludda,_  
_Akāmakā aññamaññaṃ sarantā;_  
_Tamekarattaṃ anutappamānā,_  
_Socāma ‘sā ratti punaṃ na hessati’”._  


(194.)

3053\. _“Yamekarattaṃ anutappathetaṃ,_  
_Dhanaṃ va naṭṭhaṃ pitaraṃ va petaṃ;_  
_Pucchāmi vo mānusadehavaṇṇe,_  
_Kathaṃ vinā vāsamakappayittha”._  


(195.)

3054\. _“Yamimaṃ nadiṃ passasi sīghasotaṃ,_  
_Nānādumacchādanaṃ selakūlaṃ;_  
_Taṃ me piyo uttari vassakāle,_  
_Mamañca maññaṃ anubandhatīti._  


(196.)

3055\. _Ahañca aṅkolakamocināmi,_  
_Atimuttakaṃ sattaliyothikañca;_  
_‘Piyo ca me hehiti mālabhārī,_  
_Ahañca naṃ mālinī ajjhupessaṃ’._  


(197.)

3056\. _Ahañcidaṃ kuravakamocināmi,_  
_Uddālakā pāṭalisindhuvārakā;_  
_‘Piyo ca me hehiti mālabhārī,_  
_Ahañca naṃ mālinī ajjhupessaṃ’._  


(198.)

3057\. _Ahañca sālassa supupphitassa,_  
_Oceyya pupphāni karomi mālaṃ;_  
_‘Piyo ca me hehiti mālabhārī,_  
_Ahañca naṃ mālinī ajjhupessaṃ’._  


(199.)

3058\. _Ahañca sālassa supupphitassa,_  
_Oceyya pupphāni karomi bhāraṃ;_  
_Idañca no hehiti santharatthaṃ,_  
_Yatthajjimaṃ viharissāma rattiṃ._  


(200.)

3059\. _Ahañca kho agaḷuṃ candanañca,_  
_Silāya piṃsāmi pamattarūpā;_  
_‘Piyo ca me hehiti rositaṅgo,_  
_Ahañca naṃ rositā ajjhupessaṃ’._  


(201.)

3060\. _Athāgamā salilaṃ sīghasotaṃ,_  
_Nudaṃ sāle salaḷe kaṇṇikāre;_  
_Āpūratha tena muhuttakena,_  
_Sāyaṃ nadī āsi mayā suduttarā._  


(202.)

3061\. _Ubhosu tīresu mayaṃ tadā ṭhitā,_  
_Sampassantā ubhayo aññamaññaṃ;_  
_Sakimpi rodāma sakiṃ hasāma,_  
_Kicchena no āgamā saṃvarī sā._  


(203.)

3062\. _Pātova kho uggate sūriyamhi,_  
_Catukkaṃ nadiṃ uttariyāna ludda;_  
_Āliṅgiyā aññamaññaṃ mayaṃ ubho,_  
_Sakimpi rodāma sakiṃ hasāma._  


(204.)

3063\. _Tīhūnakaṃ sattasatāni ludda,_  
_Yamidha mayaṃ vippavasimha pubbe;_  
_Vassekimaṃ jīvitaṃ bhūmipāla,_  
_Ko nīdha kantāya vinā vaseyya”._  


(205.)

3064\. _“Āyuñca vo kīvatako nu samma,_  
_Sacepi jānātha vadetha āyuṃ;_  
_Anussavā vuḍḍhato āgamā vā,_  
_Akkhātha me taṃ avikampamānā”._  


(206.)

3065\. _“Āyuñca no vassasahassaṃ ludda,_  
_Na cantarā pāpako atthi rogo;_  
_Appañca dukkhaṃ sukhameva bhiyyo,_  
_Avītarāgā vijahāma jīvitaṃ”._  


(207.)

3066\. _“Idañca sutvāna amānusānaṃ,_  
_Bhallātiyo ittara jīvitanti;_  
_Nivattatha na migavaṃ acari,_  
_Adāsi dānāni abhuñji bhoge._  


(208.)

3067\. _Idañca sutvāna amānusānaṃ,_  
_Sammodatha mā kalahaṃ akattha;_  
_Mā vo tapī attakammāparādho,_  
_Yathāpi te kimpurisekarattaṃ._  


(209.)

3068\. _Idañca sutvāna amānusānaṃ,_  
_Sammodatha mā vivādaṃ akattha;_  
_Mā vo tapī attakammāparādho,_  
_Yathāpi te kimpurisekarattaṃ”._  


(210.)

3069\. _“Vividhaṃ adhimanā suṇomahaṃ,_  
_Vacanapathaṃ tava atthasaṃhitaṃ;_  
_Muñcaṃ giraṃ nudaseva me daraṃ,_  
_Samaṇa sukhāvaha jīva me ciran”ti._  


---

3070\. Bhallātiyajātakaṃ aṭṭhamaṃ.



[Go to previous page (15.1.7 Sattigumbajātaka)](15.1.7.md) / [Go to parent page (15.1 Mātaṅgavagga)](../15.1.md) / [Go to next page (15.1.9 Somanassajātaka)](15.1.9.md)


