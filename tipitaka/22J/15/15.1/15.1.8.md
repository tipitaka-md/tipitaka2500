
[Home](/) / [22J Jātakapāḷi](../../../22J.md) / [15 Vīsatinipāta](../../15.md) / [15.1 Mātaṅgavagga](../15.1.md)

# 𑁧𑁫𑁇𑁧𑁇𑁮 𑀪𑀮𑁆𑀮𑀸𑀢𑀺𑀬𑀚𑀸𑀢𑀓

* 𑀯𑀻𑀲𑀢𑀺𑀦𑀺𑀧𑀸𑀢

* 𑀫𑀸𑀢𑀗𑁆𑀕𑀯𑀕𑁆𑀕

* 𑀪𑀮𑁆𑀮𑀸𑀢𑀺𑀬𑀚𑀸𑀢𑀓

(186.)

3045\. _𑀪𑀮𑁆𑀮𑀸𑀢𑀺𑀬𑁄 𑀦𑀸𑀫 𑀅𑀳𑁄𑀲𑀺 𑀭𑀸𑀚𑀸,_  
_𑀭𑀝𑁆𑀞𑀁 𑀧𑀳𑀸𑀬 𑀫𑀺𑀕𑀯𑀁 𑀅𑀘𑀸𑀭𑀺 𑀲𑁄;_  
_𑀅𑀕𑀫𑀸 𑀕𑀺𑀭𑀺𑀯𑀭𑀁 𑀕𑀦𑁆𑀥𑀫𑀸𑀤𑀦𑀁,_  
_𑀲𑀼𑀧𑀼𑀧𑁆𑀨𑀺𑀢𑀁 𑀓𑀺𑀫𑁆𑀧𑀼𑀭𑀺𑀲𑀸𑀦𑀼𑀘𑀺𑀡𑁆𑀡𑀁𑁇_  


(187.)

3046\. _𑀲𑀸𑀍𑀊𑀭𑀲𑀁𑀖𑀜𑁆𑀘 𑀦𑀺𑀲𑁂𑀥𑀬𑀺𑀢𑁆𑀯𑀸,_  
_𑀥𑀦𑀼𑀁 𑀓𑀮𑀸𑀧𑀜𑁆𑀘 𑀲𑁄 𑀦𑀺𑀓𑁆𑀔𑀺𑀧𑀺𑀢𑁆𑀯𑀸;_  
_𑀉𑀧𑀸𑀕𑀫𑀺 𑀯𑀘𑀦𑀁 𑀯𑀢𑁆𑀢𑀼𑀓𑀸𑀫𑁄,_  
_𑀬𑀢𑁆𑀣𑀝𑁆𑀞𑀺𑀢𑀸 𑀓𑀺𑀫𑁆𑀧𑀼𑀭𑀺𑀲𑀸 𑀅𑀳𑁂𑀲𑀼𑀁𑁇_  


(188.)

3047\. _“𑀳𑀺𑀫𑀘𑁆𑀘𑀬𑁂 𑀳𑁂𑀫𑀯𑀢𑀸𑀬 𑀢𑀻𑀭𑁂,_  
_𑀓𑀺𑀫𑀺𑀥𑀝𑁆𑀞𑀺𑀢𑀸 𑀫𑀦𑁆𑀢𑀬𑀯𑁆𑀳𑁄 𑀅𑀪𑀺𑀡𑁆𑀳𑀁;_  
_𑀧𑀼𑀘𑁆𑀙𑀸𑀫𑀺 𑀯𑁄 𑀫𑀸𑀦𑀼𑀲𑀤𑁂𑀳𑀯𑀡𑁆𑀡𑁂,_  
_𑀓𑀣𑀁 𑀯𑁄 𑀚𑀸𑀦𑀦𑁆𑀢𑀺 𑀫𑀦𑀼𑀲𑁆𑀲𑀮𑁄𑀓𑁂”𑁇_  


(189.)

3048\. _“𑀫𑀮𑁆𑀮𑀁 𑀕𑀺𑀭𑀺𑀁 𑀧𑀡𑁆𑀟𑀭𑀓𑀁 𑀢𑀺𑀓𑀽𑀝𑀁,_  
_𑀲𑀻𑀢𑁄𑀤𑀓𑀸 𑀅𑀦𑀼𑀯𑀺𑀘𑀭𑀸𑀫 𑀦𑀚𑁆𑀚𑁄;_  
_𑀫𑀺𑀕𑀸 𑀫𑀦𑀼𑀲𑁆𑀲𑀸𑀯 𑀦𑀺𑀪𑀸𑀲𑀯𑀡𑁆𑀡𑀸,_  
_𑀚𑀸𑀦𑀦𑁆𑀢𑀺 𑀦𑁄 𑀓𑀺𑀫𑁆𑀧𑀼𑀭𑀺𑀲𑀸𑀢𑀺 𑀮𑀼𑀤𑁆𑀤”𑁇_  


(190.)

3049\. _“𑀲𑀼𑀓𑀺𑀘𑁆𑀙𑀭𑀽𑀧𑀁 𑀧𑀭𑀺𑀤𑁂𑀯𑀬𑀯𑁆𑀳𑁄,_  
_𑀆𑀮𑀺𑀗𑁆𑀕𑀺𑀢𑁄 𑀘𑀸𑀲𑀺 𑀧𑀺𑀬𑁄 𑀧𑀺𑀬𑀸𑀬;_  
_𑀧𑀼𑀘𑁆𑀙𑀸𑀫𑀺 𑀯𑁄 𑀫𑀸𑀦𑀼𑀲𑀤𑁂𑀳𑀯𑀡𑁆𑀡𑁂,_  
_𑀓𑀺𑀫𑀺𑀥 𑀯𑀦𑁂 𑀭𑁄𑀤𑀣 𑀅𑀧𑁆𑀧𑀢𑀻𑀢𑀸𑁇_  


(191.)

3050\. _𑀲𑀼𑀓𑀺𑀘𑁆𑀙𑀭𑀽𑀧𑀁 𑀧𑀭𑀺𑀤𑁂𑀯𑀬𑀯𑁆𑀳𑁄,_  
_𑀆𑀮𑀺𑀗𑁆𑀕𑀺𑀢𑁄 𑀘𑀸𑀲𑀺 𑀧𑀺𑀬𑁄 𑀧𑀺𑀬𑀸𑀬;_  
_𑀧𑀼𑀘𑁆𑀙𑀸𑀫𑀺 𑀯𑁄 𑀫𑀸𑀦𑀼𑀲𑀤𑁂𑀳𑀯𑀡𑁆𑀡𑁂,_  
_𑀓𑀺𑀫𑀺𑀥 𑀯𑀦𑁂 𑀯𑀺𑀮𑀧𑀣 𑀅𑀧𑁆𑀧𑀢𑀻𑀢𑀸𑁇_  


(192.)

3051\. _𑀲𑀼𑀓𑀺𑀘𑁆𑀙𑀭𑀽𑀧𑀁 𑀧𑀭𑀺𑀤𑁂𑀯𑀬𑀯𑁆𑀳𑁄,_  
_𑀆𑀮𑀺𑀗𑁆𑀕𑀺𑀢𑁄 𑀘𑀸𑀲𑀺 𑀧𑀺𑀬𑁄 𑀧𑀺𑀬𑀸𑀬;_  
_𑀧𑀼𑀘𑁆𑀙𑀸𑀫𑀺 𑀯𑁄 𑀫𑀸𑀦𑀼𑀲𑀤𑁂𑀳𑀯𑀡𑁆𑀡𑁂,_  
_𑀓𑀺𑀫𑀺𑀥 𑀯𑀦𑁂 𑀲𑁄𑀘𑀣 𑀅𑀧𑁆𑀧𑀢𑀻𑀢𑀸”𑁇_  


(193.)

3052\. _“𑀫𑀬𑁂𑀓𑀭𑀢𑁆𑀢𑀁 𑀯𑀺𑀧𑁆𑀧𑀯𑀲𑀺𑀫𑁆𑀳 𑀮𑀼𑀤𑁆𑀤,_  
_𑀅𑀓𑀸𑀫𑀓𑀸 𑀅𑀜𑁆𑀜𑀫𑀜𑁆𑀜𑀁 𑀲𑀭𑀦𑁆𑀢𑀸;_  
_𑀢𑀫𑁂𑀓𑀭𑀢𑁆𑀢𑀁 𑀅𑀦𑀼𑀢𑀧𑁆𑀧𑀫𑀸𑀦𑀸,_  
_𑀲𑁄𑀘𑀸𑀫 ‘𑀲𑀸 𑀭𑀢𑁆𑀢𑀺 𑀧𑀼𑀦𑀁 𑀦 𑀳𑁂𑀲𑁆𑀲𑀢𑀺’”𑁇_  


(194.)

3053\. _“𑀬𑀫𑁂𑀓𑀭𑀢𑁆𑀢𑀁 𑀅𑀦𑀼𑀢𑀧𑁆𑀧𑀣𑁂𑀢𑀁,_  
_𑀥𑀦𑀁 𑀯 𑀦𑀝𑁆𑀞𑀁 𑀧𑀺𑀢𑀭𑀁 𑀯 𑀧𑁂𑀢𑀁;_  
_𑀧𑀼𑀘𑁆𑀙𑀸𑀫𑀺 𑀯𑁄 𑀫𑀸𑀦𑀼𑀲𑀤𑁂𑀳𑀯𑀡𑁆𑀡𑁂,_  
_𑀓𑀣𑀁 𑀯𑀺𑀦𑀸 𑀯𑀸𑀲𑀫𑀓𑀧𑁆𑀧𑀬𑀺𑀢𑁆𑀣”𑁇_  


(195.)

3054\. _“𑀬𑀫𑀺𑀫𑀁 𑀦𑀤𑀺𑀁 𑀧𑀲𑁆𑀲𑀲𑀺 𑀲𑀻𑀖𑀲𑁄𑀢𑀁,_  
_𑀦𑀸𑀦𑀸𑀤𑀼𑀫𑀘𑁆𑀙𑀸𑀤𑀦𑀁 𑀲𑁂𑀮𑀓𑀽𑀮𑀁;_  
_𑀢𑀁 𑀫𑁂 𑀧𑀺𑀬𑁄 𑀉𑀢𑁆𑀢𑀭𑀺 𑀯𑀲𑁆𑀲𑀓𑀸𑀮𑁂,_  
_𑀫𑀫𑀜𑁆𑀘 𑀫𑀜𑁆𑀜𑀁 𑀅𑀦𑀼𑀩𑀦𑁆𑀥𑀢𑀻𑀢𑀺𑁇_  


(196.)

3055\. _𑀅𑀳𑀜𑁆𑀘 𑀅𑀗𑁆𑀓𑁄𑀮𑀓𑀫𑁄𑀘𑀺𑀦𑀸𑀫𑀺,_  
_𑀅𑀢𑀺𑀫𑀼𑀢𑁆𑀢𑀓𑀁 𑀲𑀢𑁆𑀢𑀮𑀺𑀬𑁄𑀣𑀺𑀓𑀜𑁆𑀘;_  
_‘𑀧𑀺𑀬𑁄 𑀘 𑀫𑁂 𑀳𑁂𑀳𑀺𑀢𑀺 𑀫𑀸𑀮𑀪𑀸𑀭𑀻,_  
_𑀅𑀳𑀜𑁆𑀘 𑀦𑀁 𑀫𑀸𑀮𑀺𑀦𑀻 𑀅𑀚𑁆𑀛𑀼𑀧𑁂𑀲𑁆𑀲𑀁’𑁇_  


(197.)

3056\. _𑀅𑀳𑀜𑁆𑀘𑀺𑀤𑀁 𑀓𑀼𑀭𑀯𑀓𑀫𑁄𑀘𑀺𑀦𑀸𑀫𑀺,_  
_𑀉𑀤𑁆𑀤𑀸𑀮𑀓𑀸 𑀧𑀸𑀝𑀮𑀺𑀲𑀺𑀦𑁆𑀥𑀼𑀯𑀸𑀭𑀓𑀸;_  
_‘𑀧𑀺𑀬𑁄 𑀘 𑀫𑁂 𑀳𑁂𑀳𑀺𑀢𑀺 𑀫𑀸𑀮𑀪𑀸𑀭𑀻,_  
_𑀅𑀳𑀜𑁆𑀘 𑀦𑀁 𑀫𑀸𑀮𑀺𑀦𑀻 𑀅𑀚𑁆𑀛𑀼𑀧𑁂𑀲𑁆𑀲𑀁’𑁇_  


(198.)

3057\. _𑀅𑀳𑀜𑁆𑀘 𑀲𑀸𑀮𑀲𑁆𑀲 𑀲𑀼𑀧𑀼𑀧𑁆𑀨𑀺𑀢𑀲𑁆𑀲,_  
_𑀑𑀘𑁂𑀬𑁆𑀬 𑀧𑀼𑀧𑁆𑀨𑀸𑀦𑀺 𑀓𑀭𑁄𑀫𑀺 𑀫𑀸𑀮𑀁;_  
_‘𑀧𑀺𑀬𑁄 𑀘 𑀫𑁂 𑀳𑁂𑀳𑀺𑀢𑀺 𑀫𑀸𑀮𑀪𑀸𑀭𑀻,_  
_𑀅𑀳𑀜𑁆𑀘 𑀦𑀁 𑀫𑀸𑀮𑀺𑀦𑀻 𑀅𑀚𑁆𑀛𑀼𑀧𑁂𑀲𑁆𑀲𑀁’𑁇_  


(199.)

3058\. _𑀅𑀳𑀜𑁆𑀘 𑀲𑀸𑀮𑀲𑁆𑀲 𑀲𑀼𑀧𑀼𑀧𑁆𑀨𑀺𑀢𑀲𑁆𑀲,_  
_𑀑𑀘𑁂𑀬𑁆𑀬 𑀧𑀼𑀧𑁆𑀨𑀸𑀦𑀺 𑀓𑀭𑁄𑀫𑀺 𑀪𑀸𑀭𑀁;_  
_𑀇𑀤𑀜𑁆𑀘 𑀦𑁄 𑀳𑁂𑀳𑀺𑀢𑀺 𑀲𑀦𑁆𑀣𑀭𑀢𑁆𑀣𑀁,_  
_𑀬𑀢𑁆𑀣𑀚𑁆𑀚𑀺𑀫𑀁 𑀯𑀺𑀳𑀭𑀺𑀲𑁆𑀲𑀸𑀫 𑀭𑀢𑁆𑀢𑀺𑀁𑁇_  


(200.)

3059\. _𑀅𑀳𑀜𑁆𑀘 𑀔𑁄 𑀅𑀕𑀍𑀉𑀁 𑀘𑀦𑁆𑀤𑀦𑀜𑁆𑀘,_  
_𑀲𑀺𑀮𑀸𑀬 𑀧𑀺𑀁𑀲𑀸𑀫𑀺 𑀧𑀫𑀢𑁆𑀢𑀭𑀽𑀧𑀸;_  
_‘𑀧𑀺𑀬𑁄 𑀘 𑀫𑁂 𑀳𑁂𑀳𑀺𑀢𑀺 𑀭𑁄𑀲𑀺𑀢𑀗𑁆𑀕𑁄,_  
_𑀅𑀳𑀜𑁆𑀘 𑀦𑀁 𑀭𑁄𑀲𑀺𑀢𑀸 𑀅𑀚𑁆𑀛𑀼𑀧𑁂𑀲𑁆𑀲𑀁’𑁇_  


(201.)

3060\. _𑀅𑀣𑀸𑀕𑀫𑀸 𑀲𑀮𑀺𑀮𑀁 𑀲𑀻𑀖𑀲𑁄𑀢𑀁,_  
_𑀦𑀼𑀤𑀁 𑀲𑀸𑀮𑁂 𑀲𑀮𑀍𑀏 𑀓𑀡𑁆𑀡𑀺𑀓𑀸𑀭𑁂;_  
_𑀆𑀧𑀽𑀭𑀣 𑀢𑁂𑀦 𑀫𑀼𑀳𑀼𑀢𑁆𑀢𑀓𑁂𑀦,_  
_𑀲𑀸𑀬𑀁 𑀦𑀤𑀻 𑀆𑀲𑀺 𑀫𑀬𑀸 𑀲𑀼𑀤𑀼𑀢𑁆𑀢𑀭𑀸𑁇_  


(202.)

3061\. _𑀉𑀪𑁄𑀲𑀼 𑀢𑀻𑀭𑁂𑀲𑀼 𑀫𑀬𑀁 𑀢𑀤𑀸 𑀞𑀺𑀢𑀸,_  
_𑀲𑀫𑁆𑀧𑀲𑁆𑀲𑀦𑁆𑀢𑀸 𑀉𑀪𑀬𑁄 𑀅𑀜𑁆𑀜𑀫𑀜𑁆𑀜𑀁;_  
_𑀲𑀓𑀺𑀫𑁆𑀧𑀺 𑀭𑁄𑀤𑀸𑀫 𑀲𑀓𑀺𑀁 𑀳𑀲𑀸𑀫,_  
_𑀓𑀺𑀘𑁆𑀙𑁂𑀦 𑀦𑁄 𑀆𑀕𑀫𑀸 𑀲𑀁𑀯𑀭𑀻 𑀲𑀸𑁇_  


(203.)

3062\. _𑀧𑀸𑀢𑁄𑀯 𑀔𑁄 𑀉𑀕𑁆𑀕𑀢𑁂 𑀲𑀽𑀭𑀺𑀬𑀫𑁆𑀳𑀺,_  
_𑀘𑀢𑀼𑀓𑁆𑀓𑀁 𑀦𑀤𑀺𑀁 𑀉𑀢𑁆𑀢𑀭𑀺𑀬𑀸𑀦 𑀮𑀼𑀤𑁆𑀤;_  
_𑀆𑀮𑀺𑀗𑁆𑀕𑀺𑀬𑀸 𑀅𑀜𑁆𑀜𑀫𑀜𑁆𑀜𑀁 𑀫𑀬𑀁 𑀉𑀪𑁄,_  
_𑀲𑀓𑀺𑀫𑁆𑀧𑀺 𑀭𑁄𑀤𑀸𑀫 𑀲𑀓𑀺𑀁 𑀳𑀲𑀸𑀫𑁇_  


(204.)

3063\. _𑀢𑀻𑀳𑀽𑀦𑀓𑀁 𑀲𑀢𑁆𑀢𑀲𑀢𑀸𑀦𑀺 𑀮𑀼𑀤𑁆𑀤,_  
_𑀬𑀫𑀺𑀥 𑀫𑀬𑀁 𑀯𑀺𑀧𑁆𑀧𑀯𑀲𑀺𑀫𑁆𑀳 𑀧𑀼𑀩𑁆𑀩𑁂;_  
_𑀯𑀲𑁆𑀲𑁂𑀓𑀺𑀫𑀁 𑀚𑀻𑀯𑀺𑀢𑀁 𑀪𑀽𑀫𑀺𑀧𑀸𑀮,_  
_𑀓𑁄 𑀦𑀻𑀥 𑀓𑀦𑁆𑀢𑀸𑀬 𑀯𑀺𑀦𑀸 𑀯𑀲𑁂𑀬𑁆𑀬”𑁇_  


(205.)

3064\. _“𑀆𑀬𑀼𑀜𑁆𑀘 𑀯𑁄 𑀓𑀻𑀯𑀢𑀓𑁄 𑀦𑀼 𑀲𑀫𑁆𑀫,_  
_𑀲𑀘𑁂𑀧𑀺 𑀚𑀸𑀦𑀸𑀣 𑀯𑀤𑁂𑀣 𑀆𑀬𑀼𑀁;_  
_𑀅𑀦𑀼𑀲𑁆𑀲𑀯𑀸 𑀯𑀼𑀟𑁆𑀠𑀢𑁄 𑀆𑀕𑀫𑀸 𑀯𑀸,_  
_𑀅𑀓𑁆𑀔𑀸𑀣 𑀫𑁂 𑀢𑀁 𑀅𑀯𑀺𑀓𑀫𑁆𑀧𑀫𑀸𑀦𑀸”𑁇_  


(206.)

3065\. _“𑀆𑀬𑀼𑀜𑁆𑀘 𑀦𑁄 𑀯𑀲𑁆𑀲𑀲𑀳𑀲𑁆𑀲𑀁 𑀮𑀼𑀤𑁆𑀤,_  
_𑀦 𑀘𑀦𑁆𑀢𑀭𑀸 𑀧𑀸𑀧𑀓𑁄 𑀅𑀢𑁆𑀣𑀺 𑀭𑁄𑀕𑁄;_  
_𑀅𑀧𑁆𑀧𑀜𑁆𑀘 𑀤𑀼𑀓𑁆𑀔𑀁 𑀲𑀼𑀔𑀫𑁂𑀯 𑀪𑀺𑀬𑁆𑀬𑁄,_  
_𑀅𑀯𑀻𑀢𑀭𑀸𑀕𑀸 𑀯𑀺𑀚𑀳𑀸𑀫 𑀚𑀻𑀯𑀺𑀢𑀁”𑁇_  


(207.)

3066\. _“𑀇𑀤𑀜𑁆𑀘 𑀲𑀼𑀢𑁆𑀯𑀸𑀦 𑀅𑀫𑀸𑀦𑀼𑀲𑀸𑀦𑀁,_  
_𑀪𑀮𑁆𑀮𑀸𑀢𑀺𑀬𑁄 𑀇𑀢𑁆𑀢𑀭 𑀚𑀻𑀯𑀺𑀢𑀦𑁆𑀢𑀺;_  
_𑀦𑀺𑀯𑀢𑁆𑀢𑀣 𑀦 𑀫𑀺𑀕𑀯𑀁 𑀅𑀘𑀭𑀺,_  
_𑀅𑀤𑀸𑀲𑀺 𑀤𑀸𑀦𑀸𑀦𑀺 𑀅𑀪𑀼𑀜𑁆𑀚𑀺 𑀪𑁄𑀕𑁂𑁇_  


(208.)

3067\. _𑀇𑀤𑀜𑁆𑀘 𑀲𑀼𑀢𑁆𑀯𑀸𑀦 𑀅𑀫𑀸𑀦𑀼𑀲𑀸𑀦𑀁,_  
_𑀲𑀫𑁆𑀫𑁄𑀤𑀣 𑀫𑀸 𑀓𑀮𑀳𑀁 𑀅𑀓𑀢𑁆𑀣;_  
_𑀫𑀸 𑀯𑁄 𑀢𑀧𑀻 𑀅𑀢𑁆𑀢𑀓𑀫𑁆𑀫𑀸𑀧𑀭𑀸𑀥𑁄,_  
_𑀬𑀣𑀸𑀧𑀺 𑀢𑁂 𑀓𑀺𑀫𑁆𑀧𑀼𑀭𑀺𑀲𑁂𑀓𑀭𑀢𑁆𑀢𑀁𑁇_  


(209.)

3068\. _𑀇𑀤𑀜𑁆𑀘 𑀲𑀼𑀢𑁆𑀯𑀸𑀦 𑀅𑀫𑀸𑀦𑀼𑀲𑀸𑀦𑀁,_  
_𑀲𑀫𑁆𑀫𑁄𑀤𑀣 𑀫𑀸 𑀯𑀺𑀯𑀸𑀤𑀁 𑀅𑀓𑀢𑁆𑀣;_  
_𑀫𑀸 𑀯𑁄 𑀢𑀧𑀻 𑀅𑀢𑁆𑀢𑀓𑀫𑁆𑀫𑀸𑀧𑀭𑀸𑀥𑁄,_  
_𑀬𑀣𑀸𑀧𑀺 𑀢𑁂 𑀓𑀺𑀫𑁆𑀧𑀼𑀭𑀺𑀲𑁂𑀓𑀭𑀢𑁆𑀢𑀁”𑁇_  


(210.)

3069\. _“𑀯𑀺𑀯𑀺𑀥𑀁 𑀅𑀥𑀺𑀫𑀦𑀸 𑀲𑀼𑀡𑁄𑀫𑀳𑀁,_  
_𑀯𑀘𑀦𑀧𑀣𑀁 𑀢𑀯 𑀅𑀢𑁆𑀣𑀲𑀁𑀳𑀺𑀢𑀁;_  
_𑀫𑀼𑀜𑁆𑀘𑀁 𑀕𑀺𑀭𑀁 𑀦𑀼𑀤𑀲𑁂𑀯 𑀫𑁂 𑀤𑀭𑀁,_  
_𑀲𑀫𑀡 𑀲𑀼𑀔𑀸𑀯𑀳 𑀚𑀻𑀯 𑀫𑁂 𑀘𑀺𑀭𑀦𑁆”𑀢𑀺𑁇_  


---

3070\. 𑀪𑀮𑁆𑀮𑀸𑀢𑀺𑀬𑀚𑀸𑀢𑀓𑀁 𑀅𑀝𑁆𑀞𑀫𑀁𑁇



[Go to previous page (15.1.7 Sattigumbajātaka)](15.1.7.md) / [Go to parent page (15.1 Mātaṅgavagga)](../15.1.md) / [Go to next page (15.1.9 Somanassajātaka)](15.1.9.md)


