
[Home](/) / [22J Jātakapāḷi](/tipitaka/22J.md) / [15 Vīsatinipāta](/tipitaka/22J/15.md) / [15.1 Mātaṅgavagga](/tipitaka/22J/15/15.1.md)

# 𑁧𑁫𑁇𑁧𑁇𑁨 𑀘𑀺𑀢𑁆𑀢𑀲𑀫𑁆𑀪𑀽𑀢𑀚𑀸𑀢𑀓

### 𑀯𑀻𑀲𑀢𑀺𑀦𑀺𑀧𑀸𑀢

### 𑀫𑀸𑀢𑀗𑁆𑀕𑀯𑀕𑁆𑀕

### 𑀘𑀺𑀢𑁆𑀢𑀲𑀫𑁆𑀪𑀽𑀢𑀚𑀸𑀢𑀓

(24.)

2877. _“𑀲𑀩𑁆𑀩𑀁 𑀦𑀭𑀸𑀦𑀁 𑀲𑀨𑀮𑀁 𑀲𑀼𑀘𑀺𑀡𑁆𑀡𑀁,_  
_𑀦 𑀓𑀫𑁆𑀫𑀼𑀦𑀸 𑀓𑀺𑀜𑁆𑀘𑀦 𑀫𑁄𑀖𑀫𑀢𑁆𑀣𑀺;_  
_𑀧𑀲𑁆𑀲𑀸𑀫𑀺 𑀲𑀫𑁆𑀪𑀽𑀢𑀁 𑀫𑀳𑀸𑀦𑀼𑀪𑀸𑀯𑀁,_  
_𑀲𑀓𑀫𑁆𑀫𑀼𑀦𑀸 𑀧𑀼𑀜𑁆𑀜𑀨𑀮𑀽𑀧𑀧𑀦𑁆𑀦𑀁𑁇_  


(25.)

2878. _𑀲𑀩𑁆𑀩𑀁 𑀦𑀭𑀸𑀦𑀁 𑀲𑀨𑀮𑀁 𑀲𑀼𑀘𑀺𑀡𑁆𑀡𑀁,_  
_𑀦 𑀓𑀫𑁆𑀫𑀼𑀦𑀸 𑀓𑀺𑀜𑁆𑀘𑀦 𑀫𑁄𑀖𑀫𑀢𑁆𑀣𑀺;_  
_𑀓𑀘𑁆𑀘𑀺𑀦𑁆𑀦𑀼 𑀘𑀺𑀢𑁆𑀢𑀲𑁆𑀲𑀧𑀺 𑀏𑀯𑀫𑁂𑀯𑀁,_  
_𑀇𑀤𑁆𑀥𑁄 𑀫𑀦𑁄 𑀢𑀲𑁆𑀲 𑀬𑀣𑀸𑀧𑀺 𑀫𑀬𑁆𑀳𑀁”𑁇_  


(26.)

2879. _“𑀲𑀩𑁆𑀩𑀁 𑀦𑀭𑀸𑀦𑀁 𑀲𑀨𑀮𑀁 𑀲𑀼𑀘𑀺𑀡𑁆𑀡𑀁,_  
_𑀦 𑀓𑀫𑁆𑀫𑀼𑀦𑀸 𑀓𑀺𑀜𑁆𑀘𑀦 𑀫𑁄𑀖𑀫𑀢𑁆𑀣𑀺;_  
_𑀘𑀺𑀢𑁆𑀢𑀫𑁆𑀧𑀺 𑀚𑀸𑀦𑀸𑀳𑀺 𑀢𑀣𑁂𑀯 𑀤𑁂𑀯,_  
_𑀇𑀤𑁆𑀥𑁄 𑀫𑀦𑁄 𑀢𑀲𑁆𑀲 𑀬𑀣𑀸𑀧𑀺 𑀢𑀼𑀬𑁆𑀳𑀁”𑁇_  


(27.)

2880. _“𑀪𑀯𑀁 𑀦𑀼 𑀘𑀺𑀢𑁆𑀢𑁄 𑀲𑀼𑀢𑀫𑀜𑁆𑀜𑀢𑁄 𑀢𑁂,_  
_𑀉𑀤𑀸𑀳𑀼 𑀢𑁂 𑀓𑁄𑀘𑀺 𑀦𑀁 𑀏𑀢𑀤𑀓𑁆𑀔𑀸;_  
_𑀕𑀸𑀣𑀸 𑀲𑀼𑀕𑀻𑀢𑀸 𑀦 𑀫𑀫𑀢𑁆𑀣𑀺 𑀓𑀗𑁆𑀔𑀸,_  
_𑀤𑀤𑀸𑀫𑀺 𑀢𑁂 𑀕𑀸𑀫𑀯𑀭𑀁 𑀲𑀢𑀜𑁆𑀘”𑁇_  


(28.)

2881. _“𑀦 𑀘𑀸𑀳𑀁 𑀘𑀺𑀢𑁆𑀢𑁄 𑀲𑀼𑀢𑀫𑀜𑁆𑀜𑀢𑁄 𑀫𑁂,_  
_𑀇𑀲𑀻 𑀘 𑀫𑁂 𑀏𑀢𑀫𑀢𑁆𑀣𑀁 𑀅𑀲𑀁𑀲𑀺;_  
_‘𑀕𑀦𑁆𑀢𑁆𑀯𑀸𑀦 𑀭𑀜𑁆𑀜𑁄 𑀧𑀝𑀺𑀕𑀸𑀳𑀺 𑀕𑀸𑀣𑀁,_  
_𑀅𑀧𑀺 𑀢𑁂 𑀯𑀭𑀁 𑀅𑀢𑁆𑀢𑀫𑀦𑁄 𑀤𑀤𑁂𑀬𑁆𑀬’”𑁇_  


(29.)

2882. _“𑀬𑁄𑀚𑁂𑀦𑁆𑀢𑀼 𑀯𑁂 𑀭𑀸𑀚𑀭𑀣𑁂,_  
_𑀲𑀼𑀓𑀢𑁂 𑀘𑀺𑀢𑁆𑀢𑀲𑀺𑀩𑁆𑀩𑀦𑁂;_  
_𑀓𑀘𑁆𑀙𑀁 𑀦𑀸𑀕𑀸𑀦𑀁 𑀩𑀦𑁆𑀥𑀣,_  
_𑀕𑀻𑀯𑁂𑀬𑁆𑀬𑀁 𑀧𑀝𑀺𑀫𑀼𑀜𑁆𑀘𑀣𑁇_  


(30.)

2883. _𑀆𑀳𑀜𑁆𑀜𑀦𑁆𑀢𑀼 𑀪𑁂𑀭𑀺𑀫𑀼𑀤𑀺𑀗𑁆𑀕𑀲𑀗𑁆𑀔𑁂,_  
_𑀲𑀻𑀖𑀸𑀦𑀺 𑀬𑀸𑀦𑀸𑀦𑀺 𑀘 𑀬𑁄𑀚𑀬𑀦𑁆𑀢𑀼;_  
_𑀅𑀚𑁆𑀚𑁂𑀯𑀳𑀁 𑀅𑀲𑁆𑀲𑀫𑀁 𑀢𑀁 𑀕𑀫𑀺𑀲𑁆𑀲𑀁,_  
_𑀬𑀢𑁆𑀣𑁂𑀯 𑀤𑀓𑁆𑀔𑀺𑀲𑁆𑀲𑀫𑀺𑀲𑀺𑀁 𑀦𑀺𑀲𑀺𑀦𑁆𑀦𑀁”𑁇_  


(31.)

2884. _“𑀲𑀼𑀮𑀤𑁆𑀥𑀮𑀸𑀪𑁄 𑀯𑀢 𑀫𑁂 𑀅𑀳𑁄𑀲𑀺,_  
_𑀕𑀸𑀣𑀸 𑀲𑀼𑀕𑀻𑀢𑀸 𑀧𑀭𑀺𑀲𑀸𑀬 𑀫𑀚𑁆𑀛𑁂;_  
_𑀲𑁆𑀯𑀸𑀳𑀁 𑀇𑀲𑀺𑀁 𑀲𑀻𑀮𑀯𑀢𑀽𑀧𑀧𑀦𑁆𑀦𑀁,_  
_𑀤𑀺𑀲𑁆𑀯𑀸 𑀧𑀢𑀻𑀢𑁄 𑀲𑀼𑀫𑀦𑁄𑀳𑀫𑀲𑁆𑀫𑀺”𑁇_  


(32.)

2885. _“𑀆𑀲𑀦𑀁 𑀉𑀤𑀓𑀁 𑀧𑀚𑁆𑀚𑀁,_  
_𑀧𑀝𑀺𑀕𑁆𑀕𑀡𑁆𑀳𑀸𑀢𑀼 𑀦𑁄 𑀪𑀯𑀁;_  
_𑀅𑀕𑁆𑀖𑁂 𑀪𑀯𑀦𑁆𑀢𑀁 𑀧𑀼𑀘𑁆𑀙𑀸𑀫,_  
_𑀅𑀕𑁆𑀖𑀁 𑀓𑀼𑀭𑀼𑀢𑀼 𑀦𑁄 𑀪𑀯𑀁”𑁇_  


(33.)

2886. _“𑀭𑀫𑁆𑀫𑀜𑁆𑀘 𑀢𑁂 𑀆𑀯𑀲𑀣𑀁 𑀓𑀭𑁄𑀦𑁆𑀢𑀼,_  
_𑀦𑀸𑀭𑀻𑀕𑀡𑁂𑀳𑀺 𑀧𑀭𑀺𑀘𑀸𑀭𑀬𑀲𑁆𑀲𑀼;_  
_𑀓𑀭𑁄𑀳𑀺 𑀑𑀓𑀸𑀲𑀫𑀦𑀼𑀕𑁆𑀕𑀳𑀸𑀬,_  
_𑀉𑀪𑁄𑀧𑀺𑀫𑀁 𑀇𑀲𑁆𑀲𑀭𑀺𑀬𑀁 𑀓𑀭𑁄𑀫”𑁇_  


(34.)

2887. _“𑀤𑀺𑀲𑁆𑀯𑀸 𑀨𑀮𑀁 𑀤𑀼𑀘𑁆𑀘𑀭𑀺𑀢𑀲𑁆𑀲 𑀭𑀸𑀚,_  
_𑀅𑀣𑁄 𑀲𑀼𑀘𑀺𑀡𑁆𑀡𑀲𑁆𑀲 𑀫𑀳𑀸𑀯𑀺𑀧𑀸𑀓𑀁;_  
_𑀅𑀢𑁆𑀢𑀸𑀦𑀫𑁂𑀯 𑀧𑀝𑀺𑀲𑀁𑀬𑀫𑀺𑀲𑁆𑀲𑀁,_  
_𑀦 𑀧𑀢𑁆𑀣𑀬𑁂 𑀧𑀼𑀢𑁆𑀢 𑀧𑀲𑀼𑀁 𑀥𑀦𑀁 𑀯𑀸𑁇_  


(35.)

2888. _𑀤𑀲𑁂𑀯𑀺𑀫𑀸 𑀯𑀲𑁆𑀲𑀤𑀲𑀸,_  
_𑀫𑀘𑁆𑀘𑀸𑀦𑀁 𑀇𑀥 𑀚𑀻𑀯𑀺𑀢𑀁;_  
_𑀅𑀧𑀢𑁆𑀢𑀜𑁆𑀜𑁂𑀯 𑀢𑀁 𑀑𑀥𑀺𑀁,_  
_𑀦𑀍𑀑 𑀙𑀺𑀦𑁆𑀦𑁄𑀯 𑀲𑀼𑀲𑁆𑀲𑀢𑀺𑁇_  


(36.)

2889. _𑀢𑀢𑁆𑀣 𑀓𑀸 𑀦𑀦𑁆𑀤𑀺 𑀓𑀸 𑀔𑀺𑀟𑁆𑀟𑀸,_  
_𑀓𑀸 𑀭𑀢𑀻 𑀓𑀸 𑀥𑀦𑁂𑀲𑀦𑀸;_  
_𑀓𑀺𑀁 𑀫𑁂 𑀧𑀼𑀢𑁆𑀢𑁂𑀳𑀺 𑀤𑀸𑀭𑁂𑀳𑀺,_  
_𑀭𑀸𑀚 𑀫𑀼𑀢𑁆𑀢𑁄𑀲𑁆𑀫𑀺 𑀩𑀦𑁆𑀥𑀦𑀸𑁇_  


(37.)

2890. _𑀲𑁄𑀳𑀁 𑀏𑀯𑀁 𑀧𑀚𑀸𑀦𑀸𑀫𑀺,_  
_𑀫𑀘𑁆𑀘𑀼 𑀫𑁂 𑀦𑀧𑁆𑀧𑀫𑀚𑁆𑀚𑀢𑀺;_  
_𑀅𑀦𑁆𑀢𑀓𑁂𑀦𑀸𑀥𑀺𑀧𑀦𑁆𑀦𑀲𑁆𑀲,_  
_𑀓𑀸 𑀭𑀢𑀻 𑀓𑀸 𑀥𑀦𑁂𑀲𑀦𑀸𑁇_  


(38.)

2891. _𑀚𑀸𑀢𑀺 𑀦𑀭𑀸𑀦𑀁 𑀅𑀥𑀫𑀸 𑀚𑀦𑀺𑀦𑁆𑀤,_  
_𑀘𑀡𑁆𑀟𑀸𑀮𑀬𑁄𑀦𑀺 𑀤𑁆𑀯𑀺𑀧𑀤𑀸𑀓𑀦𑀺𑀝𑁆𑀞𑀸;_  
_𑀲𑀓𑁂𑀳𑀺 𑀓𑀫𑁆𑀫𑁂𑀳𑀺 𑀲𑀼𑀧𑀸𑀧𑀓𑁂𑀳𑀺,_  
_𑀘𑀡𑁆𑀟𑀸𑀮𑀕𑀩𑁆𑀪𑁂 𑀅𑀯𑀲𑀺𑀫𑁆𑀳 𑀧𑀼𑀩𑁆𑀩𑁂𑁇_  


(39.)

2892. _𑀘𑀡𑁆𑀟𑀸𑀮𑀸𑀳𑀼𑀫𑁆𑀳 𑀅𑀯𑀦𑁆𑀢𑀻𑀲𑀼,_  
_𑀫𑀺𑀕𑀸 𑀦𑁂𑀭𑀜𑁆𑀚𑀭𑀁 𑀧𑀢𑀺;_  
_𑀉𑀓𑁆𑀓𑀼𑀲𑀸 𑀦𑀫𑁆𑀫𑀤𑀸𑀢𑀻𑀭𑁂,_  
_𑀢𑁆𑀬𑀚𑁆𑀚 𑀩𑁆𑀭𑀸𑀳𑁆𑀫𑀡𑀔𑀢𑁆𑀢𑀺𑀬𑀸𑁇_  


(40.)

2893. _𑀉𑀧𑀦𑀻𑀬𑀢𑀺 𑀚𑀻𑀯𑀺𑀢𑀫𑀧𑁆𑀧𑀫𑀸𑀬𑀼,_  
_𑀚𑀭𑀽𑀧𑀦𑀻𑀢𑀲𑁆𑀲 𑀦 𑀲𑀦𑁆𑀢𑀺 𑀢𑀸𑀡𑀸;_  
_𑀓𑀭𑁄𑀳𑀺 𑀧𑀜𑁆𑀘𑀸𑀮 𑀫𑀫𑁂𑀢 𑀯𑀸𑀓𑁆𑀬𑀁,_  
_𑀫𑀸𑀓𑀸𑀲𑀺 𑀓𑀫𑁆𑀫𑀸𑀦𑀺 𑀤𑀼𑀓𑁆𑀔𑀼𑀤𑁆𑀭𑀬𑀸𑀦𑀺𑁇_  


(41.)

2894. _𑀉𑀧𑀦𑀻𑀬𑀢𑀺 𑀚𑀻𑀯𑀺𑀢𑀫𑀧𑁆𑀧𑀫𑀸𑀬𑀼,_  
_𑀚𑀭𑀽𑀧𑀦𑀻𑀢𑀲𑁆𑀲 𑀦 𑀲𑀦𑁆𑀢𑀺 𑀢𑀸𑀡𑀸;_  
_𑀓𑀭𑁄𑀳𑀺 𑀧𑀜𑁆𑀘𑀸𑀮 𑀫𑀫𑁂𑀢 𑀯𑀸𑀓𑁆𑀬𑀁,_  
_𑀫𑀸𑀓𑀸𑀲𑀺 𑀓𑀫𑁆𑀫𑀸𑀦𑀺 𑀤𑀼𑀓𑁆𑀔𑀧𑁆𑀨𑀮𑀸𑀦𑀺𑁇_  


(42.)

2895. _𑀉𑀧𑀦𑀻𑀬𑀢𑀺 𑀚𑀻𑀯𑀺𑀢𑀫𑀧𑁆𑀧𑀫𑀸𑀬𑀼,_  
_𑀚𑀭𑀽𑀧𑀦𑀻𑀢𑀲𑁆𑀲 𑀦 𑀲𑀦𑁆𑀢𑀺 𑀢𑀸𑀡𑀸;_  
_𑀓𑀭𑁄𑀳𑀺 𑀧𑀜𑁆𑀘𑀸𑀮 𑀫𑀫𑁂𑀢 𑀯𑀸𑀓𑁆𑀬𑀁,_  
_𑀫𑀸𑀓𑀸𑀲𑀺 𑀓𑀫𑁆𑀫𑀸𑀦𑀺 𑀭𑀚𑀲𑁆𑀲𑀺𑀭𑀸𑀦𑀺𑁇_  


(43.)

2896. _𑀉𑀧𑀦𑀻𑀬𑀢𑀺 𑀚𑀻𑀯𑀺𑀢𑀫𑀧𑁆𑀧𑀫𑀸𑀬𑀼,_  
_𑀯𑀡𑁆𑀡𑀁 𑀚𑀭𑀸 𑀳𑀦𑁆𑀢𑀺 𑀦𑀭𑀲𑁆𑀲 𑀚𑀺𑀬𑁆𑀬𑀢𑁄;_  
_𑀓𑀭𑁄𑀳𑀺 𑀧𑀜𑁆𑀘𑀸𑀮 𑀫𑀫𑁂𑀢 𑀯𑀸𑀓𑁆𑀬𑀁,_  
_𑀫𑀸𑀓𑀸𑀲𑀺 𑀓𑀫𑁆𑀫𑀁 𑀦𑀺𑀭𑀬𑀽𑀧𑀧𑀢𑁆𑀢𑀺𑀬𑀸”𑁇_  


(44.)

2897. _“𑀅𑀤𑁆𑀥𑀸 𑀳𑀺 𑀲𑀘𑁆𑀘𑀁 𑀯𑀘𑀦𑀁 𑀢𑀯𑁂𑀢𑀁,_  
_𑀬𑀣𑀸 𑀇𑀲𑀻 𑀪𑀸𑀲𑀲𑀺 𑀏𑀯𑀫𑁂𑀢𑀁;_  
_𑀓𑀸𑀫𑀸 𑀘 𑀫𑁂 𑀲𑀦𑁆𑀢𑀺 𑀅𑀦𑀧𑁆𑀧𑀭𑀽𑀧𑀸,_  
_𑀢𑁂 𑀤𑀼𑀘𑁆𑀘𑀚𑀸 𑀫𑀸𑀤𑀺𑀲𑀓𑁂𑀦 𑀪𑀺𑀓𑁆𑀔𑀼𑁇_  


(45.)

2898. _𑀦𑀸𑀕𑁄 𑀬𑀣𑀸 𑀧𑀗𑁆𑀓𑀫𑀚𑁆𑀛𑁂 𑀩𑁆𑀬𑀲𑀦𑁆𑀦𑁄,_  
_𑀧𑀲𑁆𑀲𑀁 𑀣𑀮𑀁 𑀦𑀸𑀪𑀺𑀲𑀫𑁆𑀪𑁄𑀢𑀺 𑀕𑀦𑁆𑀢𑀼𑀁;_  
_𑀏𑀯𑀫𑁆𑀧𑀳𑀁 𑀓𑀸𑀫𑀧𑀗𑁆𑀓𑁂 𑀩𑁆𑀬𑀲𑀦𑁆𑀦𑁄,_  
_𑀦 𑀪𑀺𑀓𑁆𑀔𑀼𑀦𑁄 𑀫𑀕𑁆𑀕𑀫𑀦𑀼𑀩𑁆𑀩𑀚𑀸𑀫𑀺𑁇_  


(46.)

2899. _𑀬𑀣𑀸𑀧𑀺 𑀫𑀸𑀢𑀸 𑀘 𑀧𑀺𑀢𑀸 𑀘 𑀧𑀼𑀢𑁆𑀢𑀁,_  
_𑀅𑀦𑀼𑀲𑀸𑀲𑀭𑁂 𑀓𑀺𑀦𑁆𑀢𑀺 𑀲𑀼𑀔𑀻 𑀪𑀯𑁂𑀬𑁆𑀬;_  
_𑀏𑀯𑀫𑁆𑀧𑀺 𑀫𑀁 𑀢𑁆𑀯𑀁 𑀅𑀦𑀼𑀲𑀸𑀲 𑀪𑀦𑁆𑀢𑁂,_  
_𑀬𑀣𑀸 𑀘𑀺𑀭𑀁 𑀧𑁂𑀘𑁆𑀘 𑀲𑀼𑀔𑀻 𑀪𑀯𑁂𑀬𑁆𑀬𑀁”𑁇_  


(47.)

2900. _“𑀦𑁄 𑀘𑁂 𑀢𑀼𑀯𑀁 𑀉𑀲𑁆𑀲𑀳𑀲𑁂 𑀚𑀦𑀺𑀦𑁆𑀤,_  
_𑀓𑀸𑀫𑁂 𑀇𑀫𑁂 𑀫𑀸𑀦𑀼𑀲𑀓𑁂 𑀧𑀳𑀸𑀢𑀼𑀁;_  
_𑀥𑀫𑁆𑀫𑀺𑀁 𑀩𑀮𑀺𑀁 𑀧𑀝𑁆𑀞𑀧𑀬𑀲𑁆𑀲𑀼 𑀭𑀸𑀚,_  
_𑀅𑀥𑀫𑁆𑀫𑀓𑀸𑀭𑁄 𑀢𑀯 𑀫𑀸𑀳𑀼 𑀭𑀝𑁆𑀞𑁂𑁇_  


(48.)

2901. _𑀤𑀽𑀢𑀸 𑀯𑀺𑀥𑀸𑀯𑀦𑁆𑀢𑀼 𑀤𑀺𑀲𑀸 𑀘𑀢𑀲𑁆𑀲𑁄,_  
_𑀦𑀺𑀫𑀦𑁆𑀢𑀓𑀸 𑀲𑀫𑀡𑀩𑁆𑀭𑀸𑀳𑁆𑀫𑀡𑀸𑀦𑀁;_  
_𑀢𑁂 𑀅𑀦𑁆𑀦𑀧𑀸𑀦𑁂𑀦 𑀉𑀧𑀝𑁆𑀞𑀳𑀲𑁆𑀲𑀼,_  
_𑀯𑀢𑁆𑀣𑁂𑀦 𑀲𑁂𑀦𑀸𑀲𑀦𑀧𑀘𑁆𑀘𑀬𑁂𑀦 𑀘𑁇_  


(49.)

2902. _𑀅𑀦𑁆𑀦𑁂𑀦 𑀧𑀸𑀦𑁂𑀦 𑀧𑀲𑀦𑁆𑀦𑀘𑀺𑀢𑁆𑀢𑁄,_  
_𑀲𑀦𑁆𑀢𑀧𑁆𑀧𑀬 𑀲𑀫𑀡𑀩𑁆𑀭𑀸𑀳𑁆𑀫𑀡𑁂 𑀘;_  
_𑀤𑀢𑁆𑀯𑀸 𑀘 𑀪𑀼𑀢𑁆𑀯𑀸 𑀘 𑀬𑀣𑀸𑀦𑀼𑀪𑀸𑀯𑀁,_  
_𑀅𑀦𑀺𑀦𑁆𑀤𑀺𑀢𑁄 𑀲𑀕𑁆𑀕𑀫𑀼𑀧𑁂𑀳𑀺 𑀞𑀸𑀦𑀁𑁇_  


(50.)

2903. _𑀲𑀘𑁂 𑀘 𑀢𑀁 𑀭𑀸𑀚 𑀫𑀤𑁄 𑀲𑀳𑁂𑀬𑁆𑀬,_  
_𑀦𑀸𑀭𑀻𑀕𑀡𑁂𑀳𑀺 𑀧𑀭𑀺𑀘𑀸𑀭𑀬𑀦𑁆𑀢𑀁;_  
_𑀇𑀫𑀫𑁂𑀯 𑀕𑀸𑀣𑀁 𑀫𑀦𑀲𑀻 𑀓𑀭𑁄𑀳𑀺,_  
_𑀪𑀸𑀲𑁂𑀲𑀺 𑀘𑁂𑀦𑀁 𑀧𑀭𑀺𑀲𑀸𑀬 𑀫𑀚𑁆𑀛𑁂𑁇_  


(51.)

2904. _𑀅𑀩𑁆𑀪𑁄𑀓𑀸𑀲𑀲𑀬𑁄 𑀚𑀦𑁆𑀢𑀼,_  
_𑀯𑀚𑀦𑁆𑀢𑁆𑀬𑀸 𑀔𑀻𑀭𑀧𑀸𑀬𑀺𑀢𑁄;_  
_𑀧𑀭𑀺𑀓𑀺𑀡𑁆𑀡𑁄 𑀲𑀼𑀯𑀸𑀦𑁂𑀳𑀺,_  
_𑀲𑁆𑀯𑀸𑀚𑁆𑀚 𑀭𑀸𑀚𑀸𑀢𑀺 𑀯𑀼𑀘𑁆𑀘𑀢𑀻”𑀢𑀺𑁇_  


---

2905. 𑀘𑀺𑀢𑁆𑀢𑀲𑀫𑁆𑀪𑀽𑀢𑀚𑀸𑀢𑀓𑀁 𑀤𑀼𑀢𑀺𑀬𑀁𑁇



[Go to previous page (15.1.1 Mātaṅgajātaka)](/tipitaka/22J/15/15.1/15.1.1.md) / [Go to parent page (15.1 Mātaṅgavagga)](/tipitaka/22J/15/15.1.md) / [Go to next page (15.1.3 Sivijātaka)](/tipitaka/22J/15/15.1/15.1.3.md)


