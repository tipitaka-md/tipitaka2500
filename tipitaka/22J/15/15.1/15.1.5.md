
[Home](/) / [22J Jātakapāḷi](../../../22J.md) / [15 Vīsatinipāta](../../15.md) / [15.1 Mātaṅgavagga](../15.1.md)

# 15.1.5 Rohaṇamigajātaka

* Vīsatinipāta

* Mātaṅgavagga

* Rohaṇamigajātaka

(104.)

2960\. _“Ete yūthā patiyanti,_  
_bhītā maraṇassa cittaka;_  
_Gaccha tuvampi mākaṅkhi,_  
_jīvissanti tayā saha”._  


(105.)

2961\. _“Nāhaṃ rohaṇa gacchāmi,_  
_hadayaṃ me avakassati;_  
_Na taṃ ahaṃ jahissāmi,_  
_idha hissāmi jīvitaṃ”._  


(106.)

2962\. _“Te hi nūna marissanti,_  
_andhā apariṇāyakā;_  
_Gaccha tuvampi mākaṅkhi,_  
_jīvissanti tayā saha”._  


(107.)

2963\. _“Nāhaṃ rohaṇa gacchāmi,_  
_hadayaṃ me avakassati;_  
_Na taṃ baddhaṃ jahissāmi,_  
_idha hissāmi jīvitaṃ”._  


(108.)

2964\. _“Gaccha bhīru palāyassu,_  
_kūṭe baddhosmi āyase;_  
_Gaccha tuvampi mākaṅkhi,_  
_jīvissanti tayā saha”._  


(109.)

2965\. _“Nāhaṃ rohaṇa gacchāmi,_  
_hadayaṃ me avakassati;_  
_Na taṃ ahaṃ jahissāmi,_  
_idha hissāmi jīvitaṃ”._  


(110.)

2966\. _“Te hi nūna marissanti,_  
_andhā apariṇāyakā;_  
_Gaccha tuvampi mākaṅkhi,_  
_jīvissanti tayā saha”._  


(111.)

2967\. _“Nāhaṃ rohaṇa gacchāmi,_  
_hadayaṃ me avakassati;_  
_Na taṃ baddhaṃ jahissāmi,_  
_idha hissāmi jīvitaṃ”._  


(112.)

2968\. _“Ayaṃ so luddako eti,_  
_luddarūpo sahāvudho;_  
_Yo no vadhissati ajja,_  
_usunā sattiyā api”._  


(113.)

2969\. _“Sā muhuttaṃ palāyitvā,_  
_bhayaṭṭā bhayatajjitā;_  
_Sudukkaraṃ akarā bhīru,_  
_maraṇāyūpanivattatha”._  


(114.)

2970\. _“Kiṃ nu teme migā honti,_  
_muttā baddhaṃ upāsare;_  
_Na taṃ cajitumicchanti,_  
_jīvitassapi kāraṇā”._  


(115.)

2971\. _“Bhātaro honti me ludda,_  
_sodariyā ekamātukā;_  
_Na maṃ cajitumicchanti,_  
_jīvitassapi kāraṇā”._  


(116.)

2972\. _“Te hi nūna marissanti,_  
_andhā apariṇāyakā;_  
_Pañcannaṃ jīvitaṃ dehi,_  
_bhātaraṃ muñca luddaka”._  


(117.)

2973\. _“So vo ahaṃ pamokkhāmi,_  
_mātāpettibharaṃ migaṃ;_  
_Nandantu mātāpitaro,_  
_muttaṃ disvā mahāmigaṃ”._  


(118.)

2974\. _“Evaṃ luddaka nandassu,_  
_saha sabbehi ñātibhi;_  
_Yathāhamajja nandāmi,_  
_muttaṃ disvā mahāmigaṃ”._  


(119.)

2975\. _“Kathaṃ tvaṃ pamokkho āsi,_  
_Upanītasmi jīvite;_  
_Kathaṃ putta amocesi,_  
_Kūṭapāsamha luddako”._  


(120.)

2976\. _“Bhaṇaṃ kaṇṇasukhaṃ vācaṃ,_  
_hadayaṅgaṃ hadayassitaṃ;_  
_Subhāsitāhi vācāhi,_  
_cittako maṃ amocayi._  


(121.)

2977\. _Bhaṇaṃ kaṇṇasukhaṃ vācaṃ,_  
_hadayaṅgaṃ hadayassitaṃ;_  
_Subhāsitāhi vācāhi,_  
_sutanā maṃ amocayi._  


(122.)

2978\. _Sutvā kaṇṇasukhaṃ vācaṃ,_  
_hadayaṅgaṃ hadayassitaṃ;_  
_Subhāsitāni sutvāna,_  
_luddako maṃ amocayi”._  


(123.)

2979\. _“Evaṃ ānandito hotu,_  
_saha dārehi luddako;_  
_Yathā mayajja nandāma,_  
_disvā rohaṇamāgataṃ”._  


(124.)

2980\. _“Nanu tvaṃ avaca ludda,_  
_‘migacammāni āhariṃ’;_  
_Atha kena nu vaṇṇena,_  
_migacammāni nāhari”._  


(125.)

2981\. _“Āgamā ceva hatthatthaṃ,_  
_kūṭapāsañca so migo;_  
_Abajjhi taṃ migarājaṃ,_  
_tañca muttā upāsare._  


(126.)

2982\. _Tassa me ahu saṃvego,_  
_abbhuto lomahaṃsano;_  
_Imañcāhaṃ migaṃ haññe,_  
_ajja hissāmi jīvitaṃ”._  


(127.)

2983\. _“Kīdisā te migā ludda,_  
_kīdisā dhammikā migā;_  
_Kathaṃvaṇṇā kathaṃsīlā,_  
_bāḷhaṃ kho ne pasaṃsasi”._  


(128.)

2984\. _“Odātasiṅgā sucivālā,_  
_jātarūpatacūpamā;_  
_Pādā lohitakā tesaṃ,_  
_añjitakkhā manoramā”._  


(129.)

2985\. _“Edisā te migā deva,_  
_edisā dhammikā migā;_  
_Mātāpettibharā deva,_  
_na te so abhihārituṃ”._  


(130.)

2986\. _“Dammi nikkhasataṃ ludda,_  
_thūlañca maṇikuṇḍalaṃ;_  
_Catussadañca pallaṅkaṃ,_  
_umāpupphasarinnibhaṃ._  


(131.)

2987\. _Dve ca sādisiyo bhariyā,_  
_usabhañca gavaṃ sataṃ;_  
_Dhammena rajjaṃ kāressaṃ,_  
_bahukāro mesi luddaka._  


(132.)

2988\. _Kasivāṇijjā iṇadānaṃ,_  
_uñchācariyā ca luddaka;_  
_Etena dāraṃ posehi,_  
_mā pāpaṃ akarī punāti”._  


---

2989\. Rohaṇamigajātakaṃ pañcamaṃ.



[Go to previous page (15.1.4 Sirīmantajātaka)](15.1.4.md) / [Go to parent page (15.1 Mātaṅgavagga)](../15.1.md) / [Go to next page (15.1.6 Cūḷahaṃsajātaka)](15.1.6.md)


