
[Home](/) / [22J Jātakapāḷi](../../../22J.md) / [15 Vīsatinipāta](../../15.md) / [15.1 Mātaṅgavagga](../15.1.md)

# 15.1.4 Sirīmantajātaka

* Vīsatinipāta

* Mātaṅgavagga

* Sirīmantajātaka

(83.)

2938\. _“Paññāyupetaṃ siriyā vihīnaṃ,_  
_Yasassinaṃ vāpi apetapaññaṃ;_  
_Pucchāmi taṃ senaka etamatthaṃ,_  
_Kamettha seyyo kusalā vadanti”._  


(84.)

2939\. _“Dhīrā ca bālā ca have janinda,_  
_Sippūpapannā ca asippino ca;_  
_Sujātimantopi ajātimassa,_  
_Yasassino pesakarā bhavanti;_  
_Etampi disvāna ahaṃ vadāmi,_  
_Pañño nihīno sirīmāva seyyo”._  


(85.)

2940\. _“Tuvampi pucchāmi anomapañña,_  
_Mahosadha kevaladhammadassi;_  
_Bālaṃ yasassiṃ paṇḍitaṃ appabhogaṃ,_  
_Kamettha seyyo kusalā vadanti”._  


(86.)

2941\. _“Pāpāni kammāni karoti bālo,_  
_Idhameva seyyo iti maññamāno;_  
_Idhalokadassī paralokamadassī,_  
_Ubhayattha bālo kalimaggahesi;_  
_Etampi disvāna ahaṃ vadāmi,_  
_Paññova seyyo na yasassi bālo”._  


(87.)

2942\. _“Na sippametaṃ vidadhāti bhogaṃ,_  
_Na bandhuvā na sarīravaṇṇo yo;_  
_Passeḷamūgaṃ sukhamedhamānaṃ,_  
_Sirī hi naṃ bhajate goravindaṃ;_  
_Etampi disvāna ahaṃ vadāmi,_  
_Pañño nihīno sirīmāva seyyo”._  


(88.)

2943\. _“Laddhā sukhaṃ majjati appapañño,_  
_Dukkhena phuṭṭhopi pamohameti;_  
_Āgantunā dukkhasukhena phuṭṭho,_  
_Pavedhati vāricarova ghamme;_  
_Etampi disvāna ahaṃ vadāmi,_  
_Paññova seyyo na yasassi bālo”._  


(89.)

2944\. _“Dumaṃ yathā sāduphalaṃ araññe,_  
_Samantato samabhisaranti pakkhī;_  
_Evampi aḍḍhaṃ sadhanaṃ sabhogaṃ,_  
_Bahujjano bhajati atthahetu;_  
_Etampi disvāna ahaṃ vadāmi,_  
_Pañño nihīno sirīmāva seyyo”._  


(90.)

2945\. _“Na sādhu balavā bālo,_  
_Sāhasā vindate dhanaṃ;_  
_Kandantametaṃ dummedhaṃ,_  
_Kaḍḍhanti nirayaṃ bhusaṃ;_  
_Etampi disvāna ahaṃ vadāmi,_  
_Paññova seyyo na yasassi bālo”._  


(91.)

2946\. _“Yā kāci najjo gaṅgamabhissavanti,_  
_Sabbāva tā nāmagottaṃ jahanti;_  
_Gaṅgā samuddaṃ paṭipajjamānā,_  
_Na khāyate iddhiṃ paññopi loke;_  
_Etampi disvāna ahaṃ vadāmi,_  
_Pañño nihīno sirīmāva seyyo”._  


(92.)

2947\. _“Yametamakkhā udadhiṃ mahantaṃ,_  
_Savanti najjo sabbakālamasaṅkhyaṃ;_  
_So sāgaro niccamuḷāravego,_  
_Velaṃ na acceti mahāsamuddo._  


(93.)

2948\. _Evampi bālassa pajappitāni,_  
_Paññaṃ na acceti sirī kadāci;_  
_Etampi disvāna ahaṃ vadāmi,_  
_Paññova seyyo na yasassi bālo”._  


(94.)

2949\. _“Asaññato cepi paresamatthaṃ,_  
_Bhaṇāti sandhānagato yasassī;_  
_Tasseva taṃ rūhati ñātimajjhe,_  
_Sirī hi naṃ kārayate na paññā;_  
_Etampi disvāna ahaṃ vadāmi,_  
_Pañño nihīno sirīmāva seyyo”._  


(95.)

2950\. _“Parassa vā attano vāpi hetu,_  
_Bālo musā bhāsati appapañño;_  
_So nindito hoti sabhāya majjhe,_  
_Pacchāpi so duggatigāmī hoti;_  
_Etampi disvāna ahaṃ vadāmi,_  
_Paññova seyyo na yasassi bālo”._  


(96.)

2951\. _“Atthampi ce bhāsati bhūripañño,_  
_Anāḷhiyo appadhano daliddo;_  
_Na tassa taṃ rūhati ñātimajjhe,_  
_Sirī ca paññāṇavato na hoti;_  
_Etampi disvāna ahaṃ vadāmi,_  
_Pañño nihīno sirīmāva seyyo”._  


(97.)

2952\. _“Parassa vā attano vāpi hetu,_  
_Na bhāsati alikaṃ bhūripañño;_  
_So pūjito hoti sabhāya majjhe,_  
_Pacchāpi so suggatigāmī hoti;_  
_Etampi disvāna ahaṃ vadāmi,_  
_Paññova seyyo na yasassi bālo”._  


(98.)

2953\. _“Hatthī gavassā maṇikuṇḍalā ca,_  
_Thiyo ca iddhesu kulesu jātā;_  
_Sabbāva tā upabhogā bhavanti,_  
_Iddhassa posassa aniddhimanto;_  
_Etampi disvāna ahaṃ vadāmi,_  
_Pañño nihīno sirīmāva seyyo”._  


(99.)

2954\. _“Asaṃvihitakammantaṃ,_  
_Bālaṃ dummedhamantinaṃ;_  
_Sirī jahati dummedhaṃ,_  
_Jiṇṇaṃva urago tacaṃ;_  
_Etampi disvāna ahaṃ vadāmi,_  
_Paññova seyyo na yasassi bālo”._  


(100.)

2955\. _“Pañca paṇḍitā mayaṃ bhaddante,_  
_Sabbe pañjalikā upaṭṭhitā;_  
_Tvaṃ no abhibhuyya issarosi,_  
_Sakkova bhūtapati devarājā;_  
_Etampi disvāna ahaṃ vadāmi,_  
_Pañño nihīno sirīmāva seyyo”._  


(101.)

2956\. _“Dāsova paññassa yasassi bālo,_  
_Atthesu jātesu tathāvidhesu;_  
_Yaṃ paṇḍito nipuṇaṃ saṃvidheti,_  
_Sammohamāpajjati tattha bālo;_  
_Etampi disvāna ahaṃ vadāmi,_  
_Paññova seyyo na yasassi bālo._  


(102.)

2957\. _Addhā hi paññāva sataṃ pasatthā,_  
_Kantā sirī bhogaratā manussā;_  
_Ñāṇañca buddhānamatulyarūpaṃ,_  
_Paññaṃ na acceti sirī kadāci”._  


(103.)

2958\. _“Yaṃ taṃ apucchimha akittayī no,_  
_Mahosadha kevaladhammadassī;_  
_Gavaṃ sahassaṃ usabhañca nāgaṃ,_  
_Ājaññayutte ca rathe dasa ime;_  
_Pañhassa veyyākaraṇena tuṭṭho,_  
_Dadāmi te gāmavarāni soḷasā”ti._  


---

2959\. Sirīmantajātakaṃ catutthaṃ.



[Go to previous page (15.1.3 Sivijātaka)](15.1.3.md) / [Go to parent page (15.1 Mātaṅgavagga)](../15.1.md) / [Go to next page (15.1.5 Rohaṇamigajātaka)](15.1.5.md)


