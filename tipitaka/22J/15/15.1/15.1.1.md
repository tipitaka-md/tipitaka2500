
[Home](/) / [22J Jātakapāḷi](../../../22J.md) / [15 Vīsatinipāta](../../15.md) / [15.1 Mātaṅgavagga](../15.1.md)

# 15.1.1 Mātaṅgajātaka

* Vīsatinipāta

* Mātaṅgavagga

* Mātaṅgajātaka

(1.)

2853\. _“Kuto nu āgacchasi dummavāsī,_  
_Otallako paṃsupisācakova;_  
_Saṅkāracoḷaṃ paṭimuñca kaṇṭhe,_  
_Ko re tuvaṃ hosi adakkhiṇeyyo”._  


(2.)

2854\. _“Annaṃ tavedaṃ pakataṃ yasassi,_  
_Taṃ khajjare bhuñjare piyyare ca;_  
_Jānāsi maṃ tvaṃ paradattūpajīviṃ,_  
_Uttiṭṭhapiṇḍaṃ labhataṃ sapāko”._  


(3.)

2855\. _“Annaṃ mamedaṃ pakataṃ brāhmaṇānaṃ,_  
_Attatthāya saddahato mamedaṃ;_  
_Apehi etto kimidhaṭṭhitosi,_  
_Na mādisā tuyhaṃ dadanti jamma”._  


(4.)

2856\. _“Thale ca ninne ca vapanti bījaṃ,_  
_Anūpakhette phalamāsamānā;_  
_Etāya saddhāya dadāhi dānaṃ,_  
_Appeva ārādhaye dakkhiṇeyye”._  


(5.)

2857\. _“Khettāni mayhaṃ viditāni loke,_  
_Yesāhaṃ bījāni patiṭṭhapemi;_  
_Ye brāhmaṇā jātimantūpapannā,_  
_Tānīdha khettāni supesalāni”._  


(6.)

2858\. _“Jātimado ca atimānitā ca,_  
_Lobho ca doso ca mado ca moho;_  
_Ete aguṇā yesu ca santi sabbe,_  
_Tānīdha khettāni apesalāni._  


(7.)

2859\. _Jātimado ca atimānitā ca,_  
_Lobho ca doso ca mado ca moho;_  
_Ete aguṇā yesu na santi sabbe,_  
_Tānīdha khettāni supesalāni”._  


(8.)

2860\. _“Kvettha gatā upajotiyo ca,_  
_Upajjhāyo ca atha vā gaṇḍakucchi;_  
_Imassa daṇḍañca vadhañca datvā,_  
_Gale gahetvā khalayātha jammaṃ”._  


(9.)

2861\. _“Giriṃ nakhena khaṇasi,_  
_ayo dantehi khādasi;_  
_Jātavedaṃ padahasi,_  
_yo isiṃ paribhāsasi”._  


(10.)

2862\. _“Idaṃ vatvāna mātaṅgo,_  
_isi saccaparakkamo;_  
_Antalikkhasmiṃ pakkāmi,_  
_brāhmaṇānaṃ udikkhataṃ”._  


(11.)

2863\. _“Āvellitaṃ piṭṭhito uttamaṅgaṃ,_  
_Bāhuṃ pasāreti akammaneyyaṃ;_  
_Setāni akkhīni yathā matassa,_  
_Ko me imaṃ puttamakāsi evaṃ”._  


(12.)

2864\. _“Idhāgamā samaṇo dummavāsī,_  
_Otallako paṃsupisācakova;_  
_Saṅkāracoḷaṃ paṭimuñca kaṇṭhe,_  
_So te imaṃ puttamakāsi evaṃ”._  


(13.)

2865\. _“Katamaṃ disaṃ agamā bhūripañño,_  
_Akkhātha me māṇavā etamatthaṃ;_  
_Gantvāna taṃ paṭikaremu accayaṃ,_  
_Appeva naṃ putta labhemu jīvitaṃ”._  


(14.)

2866\. _“Vehāyasaṃ agamā bhūripañño,_  
_Pathaddhuno pannaraseva cando;_  
_Api cāpi so purimadisaṃ agacchi,_  
_Saccappaṭiñño isi sādhurūpo”._  


(15.)

2867\. _“Āvellitaṃ piṭṭhito uttamaṅgaṃ,_  
_Bāhuṃ pasāreti akammaneyyaṃ;_  
_Setāni akkhīni yathā matassa,_  
_Ko me imaṃ puttamakāsi evaṃ”._  


(16.)

2868\. _“Yakkhā have santi mahānubhāvā,_  
_Anvāgatā isayo sādhurūpā;_  
_Te duṭṭhacittaṃ kupitaṃ viditvā,_  
_Yakkhā hi te puttamakaṃsu evaṃ”._  


(17.)

2869\. _“Yakkhā ca me puttamakaṃsu evaṃ,_  
_Tvaññeva me mā kuddho brahmacāri;_  
_Tumheva pāde saraṇaṃ gatāsmi,_  
_Anvāgatā puttasokena bhikkhu”._  


(18.)

2870\. _“Tadeva hi etarahi ca mayhaṃ,_  
_Manopadoso na mamatthi koci;_  
_Putto ca te vedamadena matto,_  
_Atthaṃ na jānāti adhicca vede”._  


(19.)

2871\. _“Addhā have bhikkhu muhuttakena,_  
_Sammuyhateva purisassa saññā;_  
_Ekāparādhaṃ khama bhūripañña,_  
_Na paṇḍitā kodhabalā bhavanti”._  


(20.)

2872\. _“Idañca mayhaṃ uttiṭṭhapiṇḍaṃ,_  
_Tava maṇḍabyo bhuñjatu appapañño;_  
_Yakkhā ca te naṃ na viheṭhayeyyuṃ,_  
_Putto ca te hessati so arogo”._  


(21.)

2873\. _“Maṇḍabya bālosi parittapañño,_  
_Yo puññakhettānamakovidosi;_  
_Mahakkasāvesu dadāsi dānaṃ,_  
_Kiliṭṭhakammesu asaññatesu._  


(22.)

2874\. _Jaṭā ca kesā ajinā nivatthā,_  
_Jarūdapānaṃva mukhaṃ parūḷhaṃ;_  
_Pajaṃ imaṃ passatha dummarūpaṃ,_  
_Na jaṭājinaṃ tāyati appapaññaṃ._  


(23.)

2875\. _Yesaṃ rāgo ca doso ca,_  
_avijjā ca virājitā;_  
_Khīṇāsavā arahanto,_  
_tesu dinnaṃ mahapphalan”ti._  


---

2876\. Mātaṅgajātakaṃ paṭhamaṃ.



[Go to previous page (15.1 Mātaṅgavagga)](../15.1.md) / [Go to parent page (15.1 Mātaṅgavagga)](../15.1.md) / [Go to next page (15.1.2 Cittasambhūtajātaka)](15.1.2.md)


