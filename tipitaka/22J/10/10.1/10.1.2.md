
[Home](/) / [22J Jātakapāḷi](../../../22J.md) / [10 Dasakanipāta](../../10.md) / [10.1 Catudvāravagga](../10.1.md)

# 10.1.2 Kaṇhajātaka

* Dasakanipāta

* Catudvāravagga

* Kaṇhajātaka

(11.)

1920\. _“Kaṇho vatāyaṃ puriso,_  
_kaṇhaṃ bhuñjati bhojanaṃ;_  
_Kaṇhe bhūmipadesasmiṃ,_  
_na mayhaṃ manaso piyo”._  


(12.)

1921\. _“Na kaṇho tacasā hoti,_  
_antosāro hi brāhmaṇo;_  
_Yasmiṃ pāpāni kammāni,_  
_sa ve kaṇho sujampati”._  


(13.)

1922\. _“Etasmiṃ te sulapite,_  
_patirūpe subhāsite;_  
_Varaṃ brāhmaṇa te dammi,_  
_yaṃ kiñci manasicchasi”._  


(14.)

1923\. _“Varañce me ado sakka,_  
_sabbabhūtānamissara;_  
_Sunikkodhaṃ suniddosaṃ,_  
_nillobhaṃ vuttimattano;_  
_Nisnehamabhikaṅkhāmi,_  
_ete me caturo vare”._  


(15.)

1924\. _“Kiṃ nu kodhe vā dose vā,_  
_lobhe snehe ca brāhmaṇa;_  
_Ādīnavaṃ tvaṃ passasi,_  
_taṃ me akkhāhi pucchito”._  


(16.)

1925\. _“Appo hutvā bahu hoti,_  
_vaḍḍhate so akhantijo;_  
_Āsaṅgī bahupāyāso,_  
_tasmā kodhaṃ na rocaye._  


(17.)

1926\. _Duṭṭhassa pharusā vācā,_  
_parāmāso anantarā;_  
_Tato pāṇi tato daṇḍo,_  
_satthassa paramā gati;_  
_Doso kodhasamuṭṭhāno,_  
_tasmā dosaṃ na rocaye._  


(18.)

1927\. _Ālopa sāhasākārā,_  
_nikatī vañcanāni ca;_  
_Dissanti lobhadhammesu,_  
_tasmā lobhaṃ na rocaye._  


(19.)

1928\. _Snehasaṅgathitā ganthā,_  
_senti manomayā puthū;_  
_Te bhusaṃ upatāpenti,_  
_tasmā snehaṃ na rocaye”._  


(20.)

1929\. _“Etasmiṃ te sulapite,_  
_patirūpe subhāsite;_  
_Varaṃ brāhmaṇa te dammi,_  
_yaṃ kiñci manasicchasi”._  


(21.)

1930\. _“Varañce me ado sakka,_  
_sabbabhūtānamissara;_  
_Araññe me viharato,_  
_niccaṃ ekavihārino;_  
_Ābādhā mā uppajjeyyuṃ,_  
_antarāyakarā bhusā”._  


(22.)

1931\. _“Etasmiṃ te sulapite,_  
_patirūpe subhāsite;_  
_Varaṃ brāhmaṇa te dammi,_  
_yaṃ kiñci manasicchasi”._  


(23.)

1932\. _“Varañce me ado sakka,_  
_sabbabhūtānamissara;_  
_Na mano vā sarīraṃ vā,_  
_maṃ-kate sakka kassaci;_  
_Kadāci upahaññetha,_  
_etaṃ sakka varaṃ vare”ti._  


---

1933\. Kaṇhajātakaṃ dutiyaṃ.



[Go to previous page (10.1.1 Catudvārajātaka)](10.1.1.md) / [Go to parent page (10.1 Catudvāravagga)](../10.1.md) / [Go to next page (10.1.3 Catuposathiyajātaka)](10.1.3.md)


