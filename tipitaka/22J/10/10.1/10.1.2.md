
[Home](/) / [22J Jātakapāḷi](../../../22J.md) / [10 Dasakanipāta](../../10.md) / [10.1 Catudvāravagga](../10.1.md)

# 𑁧𑁦𑁇𑁧𑁇𑁨 𑀓𑀡𑁆𑀳𑀚𑀸𑀢𑀓

* 𑀤𑀲𑀓𑀦𑀺𑀧𑀸𑀢

* 𑀘𑀢𑀼𑀤𑁆𑀯𑀸𑀭𑀯𑀕𑁆𑀕

* 𑀓𑀡𑁆𑀳𑀚𑀸𑀢𑀓

(11.)

1920\. _“𑀓𑀡𑁆𑀳𑁄 𑀯𑀢𑀸𑀬𑀁 𑀧𑀼𑀭𑀺𑀲𑁄,_  
_𑀓𑀡𑁆𑀳𑀁 𑀪𑀼𑀜𑁆𑀚𑀢𑀺 𑀪𑁄𑀚𑀦𑀁;_  
_𑀓𑀡𑁆𑀳𑁂 𑀪𑀽𑀫𑀺𑀧𑀤𑁂𑀲𑀲𑁆𑀫𑀺𑀁,_  
_𑀦 𑀫𑀬𑁆𑀳𑀁 𑀫𑀦𑀲𑁄 𑀧𑀺𑀬𑁄”𑁇_  


(12.)

1921\. _“𑀦 𑀓𑀡𑁆𑀳𑁄 𑀢𑀘𑀲𑀸 𑀳𑁄𑀢𑀺,_  
_𑀅𑀦𑁆𑀢𑁄𑀲𑀸𑀭𑁄 𑀳𑀺 𑀩𑁆𑀭𑀸𑀳𑁆𑀫𑀡𑁄;_  
_𑀬𑀲𑁆𑀫𑀺𑀁 𑀧𑀸𑀧𑀸𑀦𑀺 𑀓𑀫𑁆𑀫𑀸𑀦𑀺,_  
_𑀲 𑀯𑁂 𑀓𑀡𑁆𑀳𑁄 𑀲𑀼𑀚𑀫𑁆𑀧𑀢𑀺”𑁇_  


(13.)

1922\. _“𑀏𑀢𑀲𑁆𑀫𑀺𑀁 𑀢𑁂 𑀲𑀼𑀮𑀧𑀺𑀢𑁂,_  
_𑀧𑀢𑀺𑀭𑀽𑀧𑁂 𑀲𑀼𑀪𑀸𑀲𑀺𑀢𑁂;_  
_𑀯𑀭𑀁 𑀩𑁆𑀭𑀸𑀳𑁆𑀫𑀡 𑀢𑁂 𑀤𑀫𑁆𑀫𑀺,_  
_𑀬𑀁 𑀓𑀺𑀜𑁆𑀘𑀺 𑀫𑀦𑀲𑀺𑀘𑁆𑀙𑀲𑀺”𑁇_  


(14.)

1923\. _“𑀯𑀭𑀜𑁆𑀘𑁂 𑀫𑁂 𑀅𑀤𑁄 𑀲𑀓𑁆𑀓,_  
_𑀲𑀩𑁆𑀩𑀪𑀽𑀢𑀸𑀦𑀫𑀺𑀲𑁆𑀲𑀭;_  
_𑀲𑀼𑀦𑀺𑀓𑁆𑀓𑁄𑀥𑀁 𑀲𑀼𑀦𑀺𑀤𑁆𑀤𑁄𑀲𑀁,_  
_𑀦𑀺𑀮𑁆𑀮𑁄𑀪𑀁 𑀯𑀼𑀢𑁆𑀢𑀺𑀫𑀢𑁆𑀢𑀦𑁄;_  
_𑀦𑀺𑀲𑁆𑀦𑁂𑀳𑀫𑀪𑀺𑀓𑀗𑁆𑀔𑀸𑀫𑀺,_  
_𑀏𑀢𑁂 𑀫𑁂 𑀘𑀢𑀼𑀭𑁄 𑀯𑀭𑁂”𑁇_  


(15.)

1924\. _“𑀓𑀺𑀁 𑀦𑀼 𑀓𑁄𑀥𑁂 𑀯𑀸 𑀤𑁄𑀲𑁂 𑀯𑀸,_  
_𑀮𑁄𑀪𑁂 𑀲𑁆𑀦𑁂𑀳𑁂 𑀘 𑀩𑁆𑀭𑀸𑀳𑁆𑀫𑀡;_  
_𑀆𑀤𑀻𑀦𑀯𑀁 𑀢𑁆𑀯𑀁 𑀧𑀲𑁆𑀲𑀲𑀺,_  
_𑀢𑀁 𑀫𑁂 𑀅𑀓𑁆𑀔𑀸𑀳𑀺 𑀧𑀼𑀘𑁆𑀙𑀺𑀢𑁄”𑁇_  


(16.)

1925\. _“𑀅𑀧𑁆𑀧𑁄 𑀳𑀼𑀢𑁆𑀯𑀸 𑀩𑀳𑀼 𑀳𑁄𑀢𑀺,_  
_𑀯𑀟𑁆𑀠𑀢𑁂 𑀲𑁄 𑀅𑀔𑀦𑁆𑀢𑀺𑀚𑁄;_  
_𑀆𑀲𑀗𑁆𑀕𑀻 𑀩𑀳𑀼𑀧𑀸𑀬𑀸𑀲𑁄,_  
_𑀢𑀲𑁆𑀫𑀸 𑀓𑁄𑀥𑀁 𑀦 𑀭𑁄𑀘𑀬𑁂𑁇_  


(17.)

1926\. _𑀤𑀼𑀝𑁆𑀞𑀲𑁆𑀲 𑀨𑀭𑀼𑀲𑀸 𑀯𑀸𑀘𑀸,_  
_𑀧𑀭𑀸𑀫𑀸𑀲𑁄 𑀅𑀦𑀦𑁆𑀢𑀭𑀸;_  
_𑀢𑀢𑁄 𑀧𑀸𑀡𑀺 𑀢𑀢𑁄 𑀤𑀡𑁆𑀟𑁄,_  
_𑀲𑀢𑁆𑀣𑀲𑁆𑀲 𑀧𑀭𑀫𑀸 𑀕𑀢𑀺;_  
_𑀤𑁄𑀲𑁄 𑀓𑁄𑀥𑀲𑀫𑀼𑀝𑁆𑀞𑀸𑀦𑁄,_  
_𑀢𑀲𑁆𑀫𑀸 𑀤𑁄𑀲𑀁 𑀦 𑀭𑁄𑀘𑀬𑁂𑁇_  


(18.)

1927\. _𑀆𑀮𑁄𑀧 𑀲𑀸𑀳𑀲𑀸𑀓𑀸𑀭𑀸,_  
_𑀦𑀺𑀓𑀢𑀻 𑀯𑀜𑁆𑀘𑀦𑀸𑀦𑀺 𑀘;_  
_𑀤𑀺𑀲𑁆𑀲𑀦𑁆𑀢𑀺 𑀮𑁄𑀪𑀥𑀫𑁆𑀫𑁂𑀲𑀼,_  
_𑀢𑀲𑁆𑀫𑀸 𑀮𑁄𑀪𑀁 𑀦 𑀭𑁄𑀘𑀬𑁂𑁇_  


(19.)

1928\. _𑀲𑁆𑀦𑁂𑀳𑀲𑀗𑁆𑀕𑀣𑀺𑀢𑀸 𑀕𑀦𑁆𑀣𑀸,_  
_𑀲𑁂𑀦𑁆𑀢𑀺 𑀫𑀦𑁄𑀫𑀬𑀸 𑀧𑀼𑀣𑀽;_  
_𑀢𑁂 𑀪𑀼𑀲𑀁 𑀉𑀧𑀢𑀸𑀧𑁂𑀦𑁆𑀢𑀺,_  
_𑀢𑀲𑁆𑀫𑀸 𑀲𑁆𑀦𑁂𑀳𑀁 𑀦 𑀭𑁄𑀘𑀬𑁂”𑁇_  


(20.)

1929\. _“𑀏𑀢𑀲𑁆𑀫𑀺𑀁 𑀢𑁂 𑀲𑀼𑀮𑀧𑀺𑀢𑁂,_  
_𑀧𑀢𑀺𑀭𑀽𑀧𑁂 𑀲𑀼𑀪𑀸𑀲𑀺𑀢𑁂;_  
_𑀯𑀭𑀁 𑀩𑁆𑀭𑀸𑀳𑁆𑀫𑀡 𑀢𑁂 𑀤𑀫𑁆𑀫𑀺,_  
_𑀬𑀁 𑀓𑀺𑀜𑁆𑀘𑀺 𑀫𑀦𑀲𑀺𑀘𑁆𑀙𑀲𑀺”𑁇_  


(21.)

1930\. _“𑀯𑀭𑀜𑁆𑀘𑁂 𑀫𑁂 𑀅𑀤𑁄 𑀲𑀓𑁆𑀓,_  
_𑀲𑀩𑁆𑀩𑀪𑀽𑀢𑀸𑀦𑀫𑀺𑀲𑁆𑀲𑀭;_  
_𑀅𑀭𑀜𑁆𑀜𑁂 𑀫𑁂 𑀯𑀺𑀳𑀭𑀢𑁄,_  
_𑀦𑀺𑀘𑁆𑀘𑀁 𑀏𑀓𑀯𑀺𑀳𑀸𑀭𑀺𑀦𑁄;_  
_𑀆𑀩𑀸𑀥𑀸 𑀫𑀸 𑀉𑀧𑁆𑀧𑀚𑁆𑀚𑁂𑀬𑁆𑀬𑀼𑀁,_  
_𑀅𑀦𑁆𑀢𑀭𑀸𑀬𑀓𑀭𑀸 𑀪𑀼𑀲𑀸”𑁇_  


(22.)

1931\. _“𑀏𑀢𑀲𑁆𑀫𑀺𑀁 𑀢𑁂 𑀲𑀼𑀮𑀧𑀺𑀢𑁂,_  
_𑀧𑀢𑀺𑀭𑀽𑀧𑁂 𑀲𑀼𑀪𑀸𑀲𑀺𑀢𑁂;_  
_𑀯𑀭𑀁 𑀩𑁆𑀭𑀸𑀳𑁆𑀫𑀡 𑀢𑁂 𑀤𑀫𑁆𑀫𑀺,_  
_𑀬𑀁 𑀓𑀺𑀜𑁆𑀘𑀺 𑀫𑀦𑀲𑀺𑀘𑁆𑀙𑀲𑀺”𑁇_  


(23.)

1932\. _“𑀯𑀭𑀜𑁆𑀘𑁂 𑀫𑁂 𑀅𑀤𑁄 𑀲𑀓𑁆𑀓,_  
_𑀲𑀩𑁆𑀩𑀪𑀽𑀢𑀸𑀦𑀫𑀺𑀲𑁆𑀲𑀭;_  
_𑀦 𑀫𑀦𑁄 𑀯𑀸 𑀲𑀭𑀻𑀭𑀁 𑀯𑀸,_  
_𑀫𑀁-𑀓𑀢𑁂 𑀲𑀓𑁆𑀓 𑀓𑀲𑁆𑀲𑀘𑀺;_  
_𑀓𑀤𑀸𑀘𑀺 𑀉𑀧𑀳𑀜𑁆𑀜𑁂𑀣,_  
_𑀏𑀢𑀁 𑀲𑀓𑁆𑀓 𑀯𑀭𑀁 𑀯𑀭𑁂”𑀢𑀺𑁇_  


---

1933\. 𑀓𑀡𑁆𑀳𑀚𑀸𑀢𑀓𑀁 𑀤𑀼𑀢𑀺𑀬𑀁𑁇



[Go to previous page (10.1.1 Catudvārajātaka)](10.1.1.md) / [Go to parent page (10.1 Catudvāravagga)](../10.1.md) / [Go to next page (10.1.3 Catuposathiyajātaka)](10.1.3.md)


