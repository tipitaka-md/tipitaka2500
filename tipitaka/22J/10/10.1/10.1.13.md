
[Home](/) / [22J Jātakapāḷi](../../../22J.md) / [10 Dasakanipāta](../../10.md) / [10.1 Catudvāravagga](../10.1.md)

# 𑁧𑁦𑁇𑁧𑁇𑁧𑁩 𑀘𑀓𑁆𑀓𑀯𑀸𑀓𑀚𑀸𑀢𑀓

### 𑀤𑀲𑀓𑀦𑀺𑀧𑀸𑀢

### 𑀘𑀢𑀼𑀤𑁆𑀯𑀸𑀭𑀯𑀕𑁆𑀕

### 𑀘𑀓𑁆𑀓𑀯𑀸𑀓𑀚𑀸𑀢𑀓

(135.)

2055\. _“𑀯𑀡𑁆𑀡𑀯𑀸 𑀅𑀪𑀺𑀭𑀽𑀧𑁄𑀲𑀺,_  
_𑀖𑀦𑁄 𑀲𑀜𑁆𑀚𑀸𑀢𑀭𑁄𑀳𑀺𑀢𑁄;_  
_𑀘𑀓𑁆𑀓𑀯𑀸𑀓 𑀲𑀼𑀭𑀽𑀧𑁄𑀲𑀺,_  
_𑀯𑀺𑀧𑁆𑀧𑀲𑀦𑁆𑀦𑀫𑀼𑀔𑀺𑀦𑁆𑀤𑁆𑀭𑀺𑀬𑁄𑁇_  


(136.)

2056\. _𑀧𑀸𑀞𑀻𑀦𑀁 𑀧𑀸𑀯𑀼𑀲𑀁 𑀫𑀘𑁆𑀙𑀁,_  
_𑀩𑀮𑀚𑀁 𑀫𑀼𑀜𑁆𑀚𑀭𑁄𑀳𑀺𑀢𑀁;_  
_𑀕𑀗𑁆𑀕𑀸𑀬 𑀢𑀻𑀭𑁂 𑀦𑀺𑀲𑀺𑀦𑁆𑀦𑁄,_  
_𑀏𑀯𑀁 𑀪𑀼𑀜𑁆𑀚𑀲𑀺 𑀪𑁄𑀚𑀦𑀁”𑁇_  


(137.)

2057\. _“𑀦 𑀯𑀸𑀳𑀫𑁂𑀢𑀁 𑀪𑀼𑀜𑁆𑀚𑀸𑀫𑀺,_  
_𑀚𑀗𑁆𑀕𑀮𑀸𑀦𑁄𑀤𑀓𑀸𑀦𑀺 𑀯𑀸;_  
_𑀅𑀜𑁆𑀜𑀢𑁆𑀭 𑀲𑁂𑀯𑀸𑀮𑀧𑀡𑀓𑀸,_  
_𑀏𑀢𑀁 𑀫𑁂 𑀲𑀫𑁆𑀫 𑀪𑁄𑀚𑀦𑀁”𑁇_  


(138.)

2058\. _“𑀦 𑀯𑀸𑀳𑀫𑁂𑀢𑀁 𑀲𑀤𑁆𑀤𑀳𑀸𑀫𑀺,_  
_𑀘𑀓𑁆𑀓𑀯𑀸𑀓𑀲𑁆𑀲 𑀪𑁄𑀚𑀦𑀁;_  
_𑀅𑀳𑀫𑁆𑀧𑀺 𑀲𑀫𑁆𑀫 𑀪𑀼𑀜𑁆𑀚𑀸𑀫𑀺,_  
_𑀕𑀸𑀫𑁂 𑀮𑁄𑀡𑀺𑀬𑀢𑁂𑀮𑀺𑀬𑀁𑁇_  


(139.)

2059\. _𑀫𑀦𑀼𑀲𑁆𑀲𑁂𑀲𑀼 𑀓𑀢𑀁 𑀪𑀢𑁆𑀢𑀁,_  
_𑀲𑀼𑀘𑀺𑀁 𑀫𑀁𑀲𑀽𑀧𑀲𑁂𑀘𑀦𑀁;_  
_𑀦 𑀘 𑀫𑁂 𑀢𑀸𑀤𑀺𑀲𑁄 𑀯𑀡𑁆𑀡𑁄,_  
_𑀘𑀓𑁆𑀓𑀯𑀸𑀓 𑀬𑀣𑀸 𑀢𑀼𑀯𑀁”𑁇_  


(140.)

2060\. _“𑀲𑀫𑁆𑀧𑀲𑁆𑀲𑀁 𑀅𑀢𑁆𑀢𑀦𑀺 𑀯𑁂𑀭𑀁,_  
_𑀳𑀺𑀁𑀲𑀬𑀁 𑀫𑀸𑀦𑀼𑀲𑀺𑀁 𑀧𑀚𑀁;_  
_𑀉𑀢𑁆𑀭𑀲𑁆𑀢𑁄 𑀖𑀲𑀲𑀻 𑀪𑀻𑀢𑁄,_  
_𑀢𑁂𑀦 𑀯𑀡𑁆𑀡𑁄 𑀢𑀯𑁂𑀤𑀺𑀲𑁄𑁇_  


(141.)

2061\. _𑀲𑀩𑁆𑀩𑀮𑁄𑀓𑀯𑀺𑀭𑀼𑀤𑁆𑀥𑁄𑀲𑀺,_  
_𑀥𑀗𑁆𑀓 𑀧𑀸𑀧𑁂𑀦 𑀓𑀫𑁆𑀫𑀼𑀦𑀸;_  
_𑀮𑀤𑁆𑀥𑁄 𑀧𑀺𑀡𑁆𑀟𑁄 𑀦 𑀧𑀻𑀡𑁂𑀢𑀺,_  
_𑀢𑁂𑀦 𑀯𑀡𑁆𑀡𑁄 𑀢𑀯𑁂𑀤𑀺𑀲𑁄𑁇_  


(142.)

2062\. _𑀅𑀳𑀫𑁆𑀧𑀺 𑀲𑀫𑁆𑀫 𑀪𑀼𑀜𑁆𑀚𑀸𑀫𑀺,_  
_𑀅𑀳𑀺𑀁𑀲𑀁 𑀲𑀩𑁆𑀩𑀧𑀸𑀡𑀺𑀦𑀁;_  
_𑀅𑀧𑁆𑀧𑁄𑀲𑁆𑀲𑀼𑀓𑁆𑀓𑁄 𑀦𑀺𑀭𑀸𑀲𑀗𑁆𑀓𑀻,_  
_𑀅𑀲𑁄𑀓𑁄 𑀅𑀓𑀼𑀢𑁄𑀪𑀬𑁄𑁇_  


(143.)

2063\. _𑀲𑁄 𑀓𑀭𑀲𑁆𑀲𑀼 𑀆𑀦𑀼𑀪𑀸𑀯𑀁,_  
_𑀯𑀻𑀢𑀺𑀯𑀢𑁆𑀢𑀲𑁆𑀲𑀼 𑀲𑀻𑀮𑀺𑀬𑀁;_  
_𑀅𑀳𑀺𑀁𑀲𑀸𑀬 𑀘𑀭 𑀮𑁄𑀓𑁂,_  
_𑀧𑀺𑀬𑁄 𑀳𑁄𑀳𑀺𑀲𑀺 𑀫𑀁𑀫𑀺𑀯𑁇_  


(144.)

2064\. _𑀬𑁄 𑀦 𑀳𑀦𑁆𑀢𑀺 𑀦 𑀖𑀸𑀢𑁂𑀢𑀺,_  
_𑀦 𑀚𑀺𑀦𑀸𑀢𑀺 𑀦 𑀚𑀸𑀧𑀬𑁂;_  
_𑀫𑁂𑀢𑁆𑀢𑀁𑀲𑁄 𑀲𑀩𑁆𑀩𑀪𑀽𑀢𑁂𑀲𑀼,_  
_𑀯𑁂𑀭𑀁 𑀢𑀲𑁆𑀲 𑀦 𑀓𑁂𑀦𑀘𑀻”𑀢𑀺𑁇_  


---

2065\. 𑀘𑀓𑁆𑀓𑀯𑀸𑀓𑀚𑀸𑀢𑀓𑀁 𑀢𑁂𑀭𑀲𑀫𑀁𑁇



[Go to previous page (10.1.12 Bilārakosiyajātaka)](10.1.12.md) / [Go to parent page (10.1 Catudvāravagga)](../10.1.md) / [Go to next page (10.1.14 Bhūripaññajātaka)](10.1.14.md)


