
[Home](/) / [22J Jātakapāḷi](../../../22J.md) / [10 Dasakanipāta](../../10.md) / [10.1 Catudvāravagga](../10.1.md)

# 10.1.11 Maṭṭhakuṇḍalījātaka

* Dasakanipāta

* Catudvāravagga

* Maṭṭhakuṇḍalījātaka

(115.)

2033\. _“Alaṅkato maṭṭhakuṇḍalī,_  
_Māladhārī haricandanussado;_  
_Bāhā paggayha kandasi,_  
_Vanamajjhe kiṃ dukkhito tuvaṃ”._  


(116.)

2034\. _“Sovaṇṇamayo pabhassaro,_  
_Uppanno rathapañjaro mama;_  
_Tassa cakkayugaṃ na vindāmi,_  
_Tena dukkhena jahāmi jīvitaṃ”._  


(117.)

2035\. _“Sovaṇṇamayaṃ maṇīmayaṃ,_  
_Lohamayaṃ atha rūpiyāmayaṃ;_  
_Pāvada rathaṃ karissāmi te,_  
_Cakkayugaṃ paṭipādayāmi taṃ”._  


(118.)

2036\. _“So māṇavo tassa pāvadi,_  
_Candasūriyā ubhayettha bhātaro;_  
_Sovaṇṇamayo ratho mama,_  
_Tena cakkayugena sobhati”._  


(119.)

2037\. _“Bālo kho tvaṃsi māṇava,_  
_Yo tvaṃ patthayase apatthiyaṃ;_  
_Maññāmi tuvaṃ marissasi,_  
_Na hi tvaṃ lacchasi candasūriye”._  


(120.)

2038\. _“Gamanāgamanampi dissati,_  
_Vaṇṇadhātu ubhayettha vīthiyo;_  
_Peto pana neva dissati,_  
_Ko nu kho kandataṃ bālyataro”._  


(121.)

2039\. _“Saccaṃ kho vadesi māṇava,_  
_Ahameva kandataṃ bālyataro;_  
_Candaṃ viya dārako rudaṃ,_  
_Petaṃ kālakatābhipatthaye._  


(122.)

2040\. _Ādittaṃ vata maṃ santaṃ,_  
_ghatasittaṃva pāvakaṃ;_  
_Vārinā viya osiñcaṃ,_  
_sabbaṃ nibbāpaye daraṃ._  


(123.)

2041\. _Abbahī vata me sallaṃ,_  
_yamāsi hadayassitaṃ;_  
_Yo me sokaparetassa,_  
_puttasokaṃ apānudi._  


(124.)

2042\. _Sohaṃ abbūḷhasallosmi,_  
_vītasoko anāvilo;_  
_Na socāmi na rodāmi,_  
_tava sutvāna māṇavā”ti._  


---

2043\. Maṭṭhakuṇḍalījātakaṃ ekādasamaṃ.



[Go to previous page (10.1.10 Kukkuṭajātaka)](10.1.10.md) / [Go to parent page (10.1 Catudvāravagga)](../10.1.md) / [Go to next page (10.1.12 Bilārakosiyajātaka)](10.1.12.md)


