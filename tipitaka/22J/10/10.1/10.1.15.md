---
title: 10.1.15 Mahāmaṅgalajātaka
path: /tipitaka/22J/10/10.1/10.1.15
ref: 269346
breadcrumbs:
  - name: Home
    link: /
  - name: 22J Jātakapāḷi
    link: /tipitaka/22J
  - name: 10 Dasakanipāta
    link: /tipitaka/22J/10
  - name: 10.1 Catudvāravagga
    link: /tipitaka/22J/10/10.1
prevL: /tipitaka/22J/10/10.1/10.1.14
upL: /tipitaka/22J/10/10.1
nextL: /tipitaka/22J/10/10.1/10.1.16
---

# 10.1.15 Mahāmaṅgalajātaka

### Dasakanipāta

### Catudvāravagga

### Mahāmaṅgalajātaka

(155.)

2077. _“Kiṃsu naro jappamadhiccakāle,_  
_Kaṃ vā vijjaṃ katamaṃ vā sutānaṃ;_  
_So macco asmiñca paramhi loke,_  
_Kathaṃ karo sotthānena gutto”._  


(156.)

2078. _“Yassa devā pitaro ca sabbe,_  
_Sarīsapā sabbabhūtāni cāpi;_  
_Mettāya niccaṃ apacitāni honti,_  
_Bhūtesu ve sotthānaṃ tadāhu”._  


(157.)

2079. _“Yo sabbalokassa nivātavutti,_  
_Itthīpumānaṃ sahadārakānaṃ;_  
_Khantā duruttānamappaṭikūlavādī,_  
_Adhivāsanaṃ sotthānaṃ tadāhu._  


(158.)

2080. _Yo nāvajānāti sahāyamitte,_  
_Sippena kulyāhi dhanena jaccā;_  
_Rucipañño atthakāle matīmā,_  
_Sahāyesu ve sotthānaṃ tadāhu._  


(159.)

2081. _Mittāni ve yassa bhavanti santo,_  
_Saṃvissatthā avisaṃvādakassa;_  
_Na mittadubbhī saṃvibhāgī dhanena,_  
_Mittesu ve sotthānaṃ tadāhu._  


(160.)

2082. _Yassa bhariyā tulyavayā samaggā,_  
_Anubbatā dhammakāmā pajātā;_  
_Koliniyā sīlavatī patibbatā,_  
_Dāresu ve sotthānaṃ tadāhu._  


(161.)

2083. _Yassa rājā bhūtapati yasassī,_  
_Jānāti soceyyaṃ parakkamañca;_  
_Advejjhatā suhadayaṃ mamanti,_  
_Rājūsu ve sotthānaṃ tadāhu._  


(162.)

2084. _Annañca pānañca dadāti saddho,_  
_Mālañca gandhañca vilepanañca;_  
_Pasannacitto anumodamāno,_  
_Saggesu ve sotthānaṃ tadāhu._  


(163.)

2085. _Yamariyadhammena punanti vuddhā,_  
_Ārādhitā samacariyāya santo;_  
_Bahussutā isayo sīlavanto,_  
_Arahantamajjhe sotthānaṃ tadāhu._  


(164.)

2086. _Etāni kho sotthānāni loke,_  
_Viññuppasatthāni sukhudrayāni;_  
_Tānīdha sevetha naro sapañño,_  
_Na hi maṅgale kiñcanamatthi saccan”ti._  


===

2087. Mahāmaṅgalajātakaṃ pannarasamaṃ.




