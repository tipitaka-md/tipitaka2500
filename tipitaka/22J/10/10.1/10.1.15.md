
[Home](/) / [22J Jātakapāḷi](../...md) / [10 Dasakanipāta](...md) / [10.1 Catudvāravagga](../22J/10/10.1.md)

# 𑁧𑁦𑁇𑁧𑁇𑁧𑁫 𑀫𑀳𑀸𑀫𑀗𑁆𑀕𑀮𑀚𑀸𑀢𑀓

* 𑀤𑀲𑀓𑀦𑀺𑀧𑀸𑀢

* 𑀘𑀢𑀼𑀤𑁆𑀯𑀸𑀭𑀯𑀕𑁆𑀕

* 𑀫𑀳𑀸𑀫𑀗𑁆𑀕𑀮𑀚𑀸𑀢𑀓

(155.)

2077\. _“𑀓𑀺𑀁𑀲𑀼 𑀦𑀭𑁄 𑀚𑀧𑁆𑀧𑀫𑀥𑀺𑀘𑁆𑀘𑀓𑀸𑀮𑁂,_  
_𑀓𑀁 𑀯𑀸 𑀯𑀺𑀚𑁆𑀚𑀁 𑀓𑀢𑀫𑀁 𑀯𑀸 𑀲𑀼𑀢𑀸𑀦𑀁;_  
_𑀲𑁄 𑀫𑀘𑁆𑀘𑁄 𑀅𑀲𑁆𑀫𑀺𑀜𑁆𑀘 𑀧𑀭𑀫𑁆𑀳𑀺 𑀮𑁄𑀓𑁂,_  
_𑀓𑀣𑀁 𑀓𑀭𑁄 𑀲𑁄𑀢𑁆𑀣𑀸𑀦𑁂𑀦 𑀕𑀼𑀢𑁆𑀢𑁄”𑁇_  


(156.)

2078\. _“𑀬𑀲𑁆𑀲 𑀤𑁂𑀯𑀸 𑀧𑀺𑀢𑀭𑁄 𑀘 𑀲𑀩𑁆𑀩𑁂,_  
_𑀲𑀭𑀻𑀲𑀧𑀸 𑀲𑀩𑁆𑀩𑀪𑀽𑀢𑀸𑀦𑀺 𑀘𑀸𑀧𑀺;_  
_𑀫𑁂𑀢𑁆𑀢𑀸𑀬 𑀦𑀺𑀘𑁆𑀘𑀁 𑀅𑀧𑀘𑀺𑀢𑀸𑀦𑀺 𑀳𑁄𑀦𑁆𑀢𑀺,_  
_𑀪𑀽𑀢𑁂𑀲𑀼 𑀯𑁂 𑀲𑁄𑀢𑁆𑀣𑀸𑀦𑀁 𑀢𑀤𑀸𑀳𑀼”𑁇_  


(157.)

2079\. _“𑀬𑁄 𑀲𑀩𑁆𑀩𑀮𑁄𑀓𑀲𑁆𑀲 𑀦𑀺𑀯𑀸𑀢𑀯𑀼𑀢𑁆𑀢𑀺,_  
_𑀇𑀢𑁆𑀣𑀻𑀧𑀼𑀫𑀸𑀦𑀁 𑀲𑀳𑀤𑀸𑀭𑀓𑀸𑀦𑀁;_  
_𑀔𑀦𑁆𑀢𑀸 𑀤𑀼𑀭𑀼𑀢𑁆𑀢𑀸𑀦𑀫𑀧𑁆𑀧𑀝𑀺𑀓𑀽𑀮𑀯𑀸𑀤𑀻,_  
_𑀅𑀥𑀺𑀯𑀸𑀲𑀦𑀁 𑀲𑁄𑀢𑁆𑀣𑀸𑀦𑀁 𑀢𑀤𑀸𑀳𑀼𑁇_  


(158.)

2080\. _𑀬𑁄 𑀦𑀸𑀯𑀚𑀸𑀦𑀸𑀢𑀺 𑀲𑀳𑀸𑀬𑀫𑀺𑀢𑁆𑀢𑁂,_  
_𑀲𑀺𑀧𑁆𑀧𑁂𑀦 𑀓𑀼𑀮𑁆𑀬𑀸𑀳𑀺 𑀥𑀦𑁂𑀦 𑀚𑀘𑁆𑀘𑀸;_  
_𑀭𑀼𑀘𑀺𑀧𑀜𑁆𑀜𑁄 𑀅𑀢𑁆𑀣𑀓𑀸𑀮𑁂 𑀫𑀢𑀻𑀫𑀸,_  
_𑀲𑀳𑀸𑀬𑁂𑀲𑀼 𑀯𑁂 𑀲𑁄𑀢𑁆𑀣𑀸𑀦𑀁 𑀢𑀤𑀸𑀳𑀼𑁇_  


(159.)

2081\. _𑀫𑀺𑀢𑁆𑀢𑀸𑀦𑀺 𑀯𑁂 𑀬𑀲𑁆𑀲 𑀪𑀯𑀦𑁆𑀢𑀺 𑀲𑀦𑁆𑀢𑁄,_  
_𑀲𑀁𑀯𑀺𑀲𑁆𑀲𑀢𑁆𑀣𑀸 𑀅𑀯𑀺𑀲𑀁𑀯𑀸𑀤𑀓𑀲𑁆𑀲;_  
_𑀦 𑀫𑀺𑀢𑁆𑀢𑀤𑀼𑀩𑁆𑀪𑀻 𑀲𑀁𑀯𑀺𑀪𑀸𑀕𑀻 𑀥𑀦𑁂𑀦,_  
_𑀫𑀺𑀢𑁆𑀢𑁂𑀲𑀼 𑀯𑁂 𑀲𑁄𑀢𑁆𑀣𑀸𑀦𑀁 𑀢𑀤𑀸𑀳𑀼𑁇_  


(160.)

2082\. _𑀬𑀲𑁆𑀲 𑀪𑀭𑀺𑀬𑀸 𑀢𑀼𑀮𑁆𑀬𑀯𑀬𑀸 𑀲𑀫𑀕𑁆𑀕𑀸,_  
_𑀅𑀦𑀼𑀩𑁆𑀩𑀢𑀸 𑀥𑀫𑁆𑀫𑀓𑀸𑀫𑀸 𑀧𑀚𑀸𑀢𑀸;_  
_𑀓𑁄𑀮𑀺𑀦𑀺𑀬𑀸 𑀲𑀻𑀮𑀯𑀢𑀻 𑀧𑀢𑀺𑀩𑁆𑀩𑀢𑀸,_  
_𑀤𑀸𑀭𑁂𑀲𑀼 𑀯𑁂 𑀲𑁄𑀢𑁆𑀣𑀸𑀦𑀁 𑀢𑀤𑀸𑀳𑀼𑁇_  


(161.)

2083\. _𑀬𑀲𑁆𑀲 𑀭𑀸𑀚𑀸 𑀪𑀽𑀢𑀧𑀢𑀺 𑀬𑀲𑀲𑁆𑀲𑀻,_  
_𑀚𑀸𑀦𑀸𑀢𑀺 𑀲𑁄𑀘𑁂𑀬𑁆𑀬𑀁 𑀧𑀭𑀓𑁆𑀓𑀫𑀜𑁆𑀘;_  
_𑀅𑀤𑁆𑀯𑁂𑀚𑁆𑀛𑀢𑀸 𑀲𑀼𑀳𑀤𑀬𑀁 𑀫𑀫𑀦𑁆𑀢𑀺,_  
_𑀭𑀸𑀚𑀽𑀲𑀼 𑀯𑁂 𑀲𑁄𑀢𑁆𑀣𑀸𑀦𑀁 𑀢𑀤𑀸𑀳𑀼𑁇_  


(162.)

2084\. _𑀅𑀦𑁆𑀦𑀜𑁆𑀘 𑀧𑀸𑀦𑀜𑁆𑀘 𑀤𑀤𑀸𑀢𑀺 𑀲𑀤𑁆𑀥𑁄,_  
_𑀫𑀸𑀮𑀜𑁆𑀘 𑀕𑀦𑁆𑀥𑀜𑁆𑀘 𑀯𑀺𑀮𑁂𑀧𑀦𑀜𑁆𑀘;_  
_𑀧𑀲𑀦𑁆𑀦𑀘𑀺𑀢𑁆𑀢𑁄 𑀅𑀦𑀼𑀫𑁄𑀤𑀫𑀸𑀦𑁄,_  
_𑀲𑀕𑁆𑀕𑁂𑀲𑀼 𑀯𑁂 𑀲𑁄𑀢𑁆𑀣𑀸𑀦𑀁 𑀢𑀤𑀸𑀳𑀼𑁇_  


(163.)

2085\. _𑀬𑀫𑀭𑀺𑀬𑀥𑀫𑁆𑀫𑁂𑀦 𑀧𑀼𑀦𑀦𑁆𑀢𑀺 𑀯𑀼𑀤𑁆𑀥𑀸,_  
_𑀆𑀭𑀸𑀥𑀺𑀢𑀸 𑀲𑀫𑀘𑀭𑀺𑀬𑀸𑀬 𑀲𑀦𑁆𑀢𑁄;_  
_𑀩𑀳𑀼𑀲𑁆𑀲𑀼𑀢𑀸 𑀇𑀲𑀬𑁄 𑀲𑀻𑀮𑀯𑀦𑁆𑀢𑁄,_  
_𑀅𑀭𑀳𑀦𑁆𑀢𑀫𑀚𑁆𑀛𑁂 𑀲𑁄𑀢𑁆𑀣𑀸𑀦𑀁 𑀢𑀤𑀸𑀳𑀼𑁇_  


(164.)

2086\. _𑀏𑀢𑀸𑀦𑀺 𑀔𑁄 𑀲𑁄𑀢𑁆𑀣𑀸𑀦𑀸𑀦𑀺 𑀮𑁄𑀓𑁂,_  
_𑀯𑀺𑀜𑁆𑀜𑀼𑀧𑁆𑀧𑀲𑀢𑁆𑀣𑀸𑀦𑀺 𑀲𑀼𑀔𑀼𑀤𑁆𑀭𑀬𑀸𑀦𑀺;_  
_𑀢𑀸𑀦𑀻𑀥 𑀲𑁂𑀯𑁂𑀣 𑀦𑀭𑁄 𑀲𑀧𑀜𑁆𑀜𑁄,_  
_𑀦 𑀳𑀺 𑀫𑀗𑁆𑀕𑀮𑁂 𑀓𑀺𑀜𑁆𑀘𑀦𑀫𑀢𑁆𑀣𑀺 𑀲𑀘𑁆𑀘𑀦𑁆”𑀢𑀺𑁇_  


---

2087\. 𑀫𑀳𑀸𑀫𑀗𑁆𑀕𑀮𑀚𑀸𑀢𑀓𑀁 𑀧𑀦𑁆𑀦𑀭𑀲𑀫𑀁𑁇



[Go to previous page (10.1.14 Bhūripaññajātaka)](10.1.14.md) / [Go to parent page (10.1 Catudvāravagga)](../22J/10/10.1.md) / [Go to next page (10.1.16 Ghaṭapaṇḍitajātaka)](10.1.16.md)


