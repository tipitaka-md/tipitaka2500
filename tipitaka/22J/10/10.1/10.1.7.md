
[Home](/) / [22J Jātakapāḷi](../../../22J.md) / [10 Dasakanipāta](../../10.md) / [10.1 Catudvāravagga](../10.1.md)

# 𑁧𑁦𑁇𑁧𑁇𑁭 𑀦𑀺𑀕𑁆𑀭𑁄𑀥𑀚𑀸𑀢𑀓

* 𑀤𑀲𑀓𑀦𑀺𑀧𑀸𑀢

* 𑀘𑀢𑀼𑀤𑁆𑀯𑀸𑀭𑀯𑀕𑁆𑀕

* 𑀦𑀺𑀕𑁆𑀭𑁄𑀥𑀚𑀸𑀢𑀓

(72.)

1986\. _“𑀦 𑀯𑀸𑀳𑀫𑁂𑀢𑀁 𑀚𑀸𑀦𑀸𑀫𑀺,_  
_𑀓𑁄 𑀯𑀸𑀬𑀁 𑀓𑀲𑁆𑀲 𑀯𑀸𑀢𑀺 𑀯𑀸;_  
_𑀬𑀣𑀸 𑀲𑀸𑀔𑁄 𑀘𑀭𑀺 𑀏𑀯𑀁,_  
_𑀦𑀺𑀕𑁆𑀭𑁄𑀥 𑀓𑀺𑀦𑁆𑀢𑀺 𑀫𑀜𑁆𑀜𑀲𑀺𑁇_  


(73.)

1987\. _𑀢𑀢𑁄 𑀕𑀮𑀯𑀺𑀦𑀻𑀢𑁂𑀦,_  
_𑀧𑀼𑀭𑀺𑀲𑀸 𑀦𑀻𑀳𑀭𑀺𑀁𑀲𑀼 𑀫𑀁;_  
_𑀤𑀢𑁆𑀯𑀸 𑀫𑀼𑀔𑀧𑀳𑀸𑀭𑀸𑀦𑀺,_  
_𑀲𑀸𑀔𑀲𑁆𑀲 𑀯𑀘𑀦𑀗𑁆𑀓𑀭𑀸𑁇_  


(74.)

1988\. _𑀏𑀢𑀸𑀤𑀺𑀲𑀁 𑀤𑀼𑀫𑁆𑀫𑀢𑀺𑀦𑀸,_  
_𑀅𑀓𑀢𑀜𑁆𑀜𑀼𑀦 𑀤𑀼𑀩𑁆𑀪𑀺𑀦𑀸;_  
_𑀓𑀢𑀁 𑀅𑀦𑀭𑀺𑀬𑀁 𑀲𑀸𑀔𑁂𑀦,_  
_𑀲𑀔𑀺𑀦𑀸 𑀢𑁂 𑀚𑀦𑀸𑀥𑀺𑀧”𑁇_  


(75.)

1989\. _“𑀦 𑀯𑀸𑀳𑀫𑁂𑀢𑀁 𑀚𑀸𑀦𑀸𑀫𑀺,_  
_𑀦𑀧𑀺 𑀫𑁂 𑀓𑁄𑀘𑀺 𑀲𑀁𑀲𑀢𑀺;_  
_𑀬𑀁 𑀫𑁂 𑀢𑁆𑀯𑀁 𑀲𑀫𑁆𑀫 𑀅𑀓𑁆𑀔𑀸𑀲𑀺,_  
_𑀲𑀸𑀔𑁂𑀦 𑀓𑀸𑀭𑀡𑀁 𑀓𑀢𑀁𑁇_  


(76.)

1990\. _𑀲𑀔𑀻𑀦𑀁 𑀲𑀸𑀚𑀻𑀯𑀓𑀭𑁄,_  
_𑀫𑀫 𑀲𑀸𑀔𑀲𑁆𑀲 𑀘𑀽𑀪𑀬𑀁;_  
_𑀢𑁆𑀯𑀁 𑀦𑁄𑀲𑀺𑀲𑁆𑀲𑀭𑀺𑀬𑀁 𑀤𑀸𑀢𑀸,_  
_𑀫𑀦𑀼𑀲𑁆𑀲𑁂𑀲𑀼 𑀫𑀳𑀦𑁆𑀢𑀢𑀁;_  
_𑀢𑀬𑀸𑀫𑀸 𑀮𑀩𑁆𑀪𑀺𑀢𑀸 𑀇𑀤𑁆𑀥𑀻,_  
_𑀏𑀢𑁆𑀣 𑀫𑁂 𑀦𑀢𑁆𑀣𑀺 𑀲𑀁𑀲𑀬𑁄𑁇_  


(77.)

1991\. _𑀬𑀣𑀸𑀧𑀺 𑀩𑀻𑀚𑀫𑀕𑁆𑀕𑀺𑀫𑁆𑀳𑀺,_  
_𑀟𑀬𑁆𑀳𑀢𑀺 𑀦 𑀯𑀺𑀭𑀽𑀳𑀢𑀺;_  
_𑀏𑀯𑀁 𑀓𑀢𑀁 𑀅𑀲𑀧𑁆𑀧𑀼𑀭𑀺𑀲𑁂,_  
_𑀦𑀲𑁆𑀲𑀢𑀺 𑀦 𑀯𑀺𑀭𑀽𑀳𑀢𑀺𑁇_  


(78.)

1992\. _𑀓𑀢𑀜𑁆𑀜𑀼𑀫𑁆𑀳𑀺 𑀘 𑀧𑁄𑀲𑀫𑁆𑀳𑀺,_  
_𑀲𑀻𑀮𑀯𑀦𑁆𑀢𑁂 𑀅𑀭𑀺𑀬𑀯𑀼𑀢𑁆𑀢𑀺𑀦𑁂;_  
_𑀲𑀼𑀔𑁂𑀢𑁆𑀢𑁂 𑀯𑀺𑀬 𑀩𑀻𑀚𑀸𑀦𑀺,_  
_𑀓𑀢𑀁 𑀢𑀫𑁆𑀳𑀺 𑀦 𑀦𑀲𑁆𑀲𑀢𑀺”𑁇_  


(79.)

1993\. _“𑀇𑀫𑀁 𑀚𑀫𑁆𑀫𑀁 𑀦𑁂𑀓𑀢𑀺𑀓𑀁,_  
_𑀅𑀲𑀧𑁆𑀧𑀼𑀭𑀺𑀲𑀘𑀺𑀦𑁆𑀢𑀓𑀁;_  
_𑀳𑀦𑀦𑁆𑀢𑀼 𑀲𑀸𑀔𑀁 𑀲𑀢𑁆𑀢𑀻𑀳𑀺,_  
_𑀦𑀸𑀲𑁆𑀲 𑀇𑀘𑁆𑀙𑀸𑀫𑀺 𑀚𑀻𑀯𑀺𑀢𑀁”𑁇_  


(80.)

1994\. _“𑀔𑀫𑀢𑀲𑁆𑀲 𑀫𑀳𑀸𑀭𑀸𑀚,_  
_𑀧𑀸𑀡𑀸 𑀦 𑀧𑀝𑀺𑀆𑀦𑀬𑀸;_  
_𑀔𑀫 𑀤𑁂𑀯 𑀅𑀲𑀧𑁆𑀧𑀼𑀭𑀺𑀲𑀲𑁆𑀲,_  
_𑀦𑀸𑀲𑁆𑀲 𑀇𑀘𑁆𑀙𑀸𑀫𑀳𑀁 𑀯𑀥𑀁”𑁇_  


(81.)

1995\. _“𑀦𑀺𑀕𑁆𑀭𑁄𑀥𑀫𑁂𑀯 𑀲𑁂𑀯𑁂𑀬𑁆𑀬,_  
_𑀦 𑀲𑀸𑀔𑀫𑀼𑀧𑀲𑀁𑀯𑀲𑁂;_  
_𑀦𑀺𑀕𑁆𑀭𑁄𑀥𑀲𑁆𑀫𑀺𑀁 𑀫𑀢𑀁 𑀲𑁂𑀬𑁆𑀬𑁄,_  
_𑀬𑀜𑁆𑀘𑁂 𑀲𑀸𑀔𑀲𑁆𑀫𑀺 𑀚𑀻𑀯𑀺𑀢𑀦𑁆”𑀢𑀺𑁇_  


---

1996\. 𑀦𑀺𑀕𑁆𑀭𑁄𑀥𑀚𑀸𑀢𑀓𑀁 𑀲𑀢𑁆𑀢𑀫𑀁𑁇



[Go to previous page (10.1.6 Kaṇhadīpāyanajātaka)](10.1.6.md) / [Go to parent page (10.1 Catudvāravagga)](../10.1.md) / [Go to next page (10.1.8 Takkalajātaka)](10.1.8.md)


