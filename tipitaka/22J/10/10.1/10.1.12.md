
[Home](/) / [22J Jātakapāḷi](../../../22J.md) / [10 Dasakanipāta](../../10.md) / [10.1 Catudvāravagga](../10.1.md)

# 10.1.12 Bilārakosiyajātaka

* Dasakanipāta

* Catudvāravagga

* Bilārakosiyajātaka

(125.)

2044\. _“Apacantāpi dicchanti,_  
_santo laddhāna bhojanaṃ;_  
_Kimeva tvaṃ pacamāno,_  
_yaṃ na dajjā na taṃ samaṃ._  


(126.)

2045\. _Maccherā ca pamādā ca,_  
_evaṃ dānaṃ na diyyati;_  
_Puññaṃ ākaṅkhamānena,_  
_deyyaṃ hoti vijānatā._  


(127.)

2046\. _Yasseva bhīto na dadāti maccharī,_  
_Tadevādadato bhayaṃ;_  
_Jighacchā ca pipāsā ca,_  
_Yassa bhāyati maccharī;_  
_Tameva bālaṃ phusati,_  
_Asmiṃ loke paramhi ca._  


(128.)

2047\. _Tasmā vineyya maccheraṃ,_  
_dajjā dānaṃ malābhibhū;_  
_Puññāni paralokasmiṃ,_  
_patiṭṭhā honti pāṇinaṃ”._  


(129.)

2048\. _“Duddadaṃ dadamānānaṃ,_  
_dukkaraṃ kamma kubbataṃ;_  
_Asanto nānukubbanti,_  
_sataṃ dhammo durannayo._  


(130.)

2049\. _Tasmā satañca asataṃ,_  
_nānā hoti ito gati;_  
_Asanto nirayaṃ yanti,_  
_santo saggaparāyaṇā”._  


(131.)

2050\. _“Appasmeke pavecchanti,_  
_bahuneke na dicchare;_  
_Appasmā dakkhiṇā dinnā,_  
_sahassena samaṃ mitā”._  


(132.)

2051\. _“Dhammaṃ care yopi samuñchakaṃ care,_  
_Dārañca posaṃ dadamappakasmiṃ;_  
_Sataṃ sahassānaṃ sahassayāginaṃ,_  
_Kalampi nāgghanti tathāvidhassa te”._  


(133.)

2052\. _“Kenesa yañño vipulo mahagghato,_  
_Samena dinnassa na agghameti;_  
_Kathaṃ sataṃ sahassānaṃ sahassayāginaṃ,_  
_Kalampi nāgghanti tathāvidhassa te”._  


(134.)

2053\. _“Dadanti heke visame niviṭṭhā,_  
_Chetvā vadhitvā atha socayitvā;_  
_Sā dakkhiṇā assumukhā sadaṇḍā,_  
_Samena dinnassa na agghameti;_  
_Evaṃ sataṃ sahassānaṃ sahassayāginaṃ,_  
_Kalampi nāgghanti tathāvidhassa te”ti._  


---

2054\. Bilārakosiyajātakaṃ dvādasamaṃ.



[Go to previous page (10.1.11 Maṭṭhakuṇḍalījātaka)](10.1.11.md) / [Go to parent page (10.1 Catudvāravagga)](../10.1.md) / [Go to next page (10.1.13 Cakkavākajātaka)](10.1.13.md)


