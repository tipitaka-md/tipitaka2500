
[Home](/) / [22J Jātakapāḷi](../../../22J.md) / [10 Dasakanipāta](../../10.md) / [10.1 Catudvāravagga](../10.1.md)

# 𑁧𑁦𑁇𑁧𑁇𑁧𑁨 𑀩𑀺𑀮𑀸𑀭𑀓𑁄𑀲𑀺𑀬𑀚𑀸𑀢𑀓

* 𑀤𑀲𑀓𑀦𑀺𑀧𑀸𑀢

* 𑀘𑀢𑀼𑀤𑁆𑀯𑀸𑀭𑀯𑀕𑁆𑀕

* 𑀩𑀺𑀮𑀸𑀭𑀓𑁄𑀲𑀺𑀬𑀚𑀸𑀢𑀓

(125.)

2044\. _“𑀅𑀧𑀘𑀦𑁆𑀢𑀸𑀧𑀺 𑀤𑀺𑀘𑁆𑀙𑀦𑁆𑀢𑀺,_  
_𑀲𑀦𑁆𑀢𑁄 𑀮𑀤𑁆𑀥𑀸𑀦 𑀪𑁄𑀚𑀦𑀁;_  
_𑀓𑀺𑀫𑁂𑀯 𑀢𑁆𑀯𑀁 𑀧𑀘𑀫𑀸𑀦𑁄,_  
_𑀬𑀁 𑀦 𑀤𑀚𑁆𑀚𑀸 𑀦 𑀢𑀁 𑀲𑀫𑀁𑁇_  


(126.)

2045\. _𑀫𑀘𑁆𑀙𑁂𑀭𑀸 𑀘 𑀧𑀫𑀸𑀤𑀸 𑀘,_  
_𑀏𑀯𑀁 𑀤𑀸𑀦𑀁 𑀦 𑀤𑀺𑀬𑁆𑀬𑀢𑀺;_  
_𑀧𑀼𑀜𑁆𑀜𑀁 𑀆𑀓𑀗𑁆𑀔𑀫𑀸𑀦𑁂𑀦,_  
_𑀤𑁂𑀬𑁆𑀬𑀁 𑀳𑁄𑀢𑀺 𑀯𑀺𑀚𑀸𑀦𑀢𑀸𑁇_  


(127.)

2046\. _𑀬𑀲𑁆𑀲𑁂𑀯 𑀪𑀻𑀢𑁄 𑀦 𑀤𑀤𑀸𑀢𑀺 𑀫𑀘𑁆𑀙𑀭𑀻,_  
_𑀢𑀤𑁂𑀯𑀸𑀤𑀤𑀢𑁄 𑀪𑀬𑀁;_  
_𑀚𑀺𑀖𑀘𑁆𑀙𑀸 𑀘 𑀧𑀺𑀧𑀸𑀲𑀸 𑀘,_  
_𑀬𑀲𑁆𑀲 𑀪𑀸𑀬𑀢𑀺 𑀫𑀘𑁆𑀙𑀭𑀻;_  
_𑀢𑀫𑁂𑀯 𑀩𑀸𑀮𑀁 𑀨𑀼𑀲𑀢𑀺,_  
_𑀅𑀲𑁆𑀫𑀺𑀁 𑀮𑁄𑀓𑁂 𑀧𑀭𑀫𑁆𑀳𑀺 𑀘𑁇_  


(128.)

2047\. _𑀢𑀲𑁆𑀫𑀸 𑀯𑀺𑀦𑁂𑀬𑁆𑀬 𑀫𑀘𑁆𑀙𑁂𑀭𑀁,_  
_𑀤𑀚𑁆𑀚𑀸 𑀤𑀸𑀦𑀁 𑀫𑀮𑀸𑀪𑀺𑀪𑀽;_  
_𑀧𑀼𑀜𑁆𑀜𑀸𑀦𑀺 𑀧𑀭𑀮𑁄𑀓𑀲𑁆𑀫𑀺𑀁,_  
_𑀧𑀢𑀺𑀝𑁆𑀞𑀸 𑀳𑁄𑀦𑁆𑀢𑀺 𑀧𑀸𑀡𑀺𑀦𑀁”𑁇_  


(129.)

2048\. _“𑀤𑀼𑀤𑁆𑀤𑀤𑀁 𑀤𑀤𑀫𑀸𑀦𑀸𑀦𑀁,_  
_𑀤𑀼𑀓𑁆𑀓𑀭𑀁 𑀓𑀫𑁆𑀫 𑀓𑀼𑀩𑁆𑀩𑀢𑀁;_  
_𑀅𑀲𑀦𑁆𑀢𑁄 𑀦𑀸𑀦𑀼𑀓𑀼𑀩𑁆𑀩𑀦𑁆𑀢𑀺,_  
_𑀲𑀢𑀁 𑀥𑀫𑁆𑀫𑁄 𑀤𑀼𑀭𑀦𑁆𑀦𑀬𑁄𑁇_  


(130.)

2049\. _𑀢𑀲𑁆𑀫𑀸 𑀲𑀢𑀜𑁆𑀘 𑀅𑀲𑀢𑀁,_  
_𑀦𑀸𑀦𑀸 𑀳𑁄𑀢𑀺 𑀇𑀢𑁄 𑀕𑀢𑀺;_  
_𑀅𑀲𑀦𑁆𑀢𑁄 𑀦𑀺𑀭𑀬𑀁 𑀬𑀦𑁆𑀢𑀺,_  
_𑀲𑀦𑁆𑀢𑁄 𑀲𑀕𑁆𑀕𑀧𑀭𑀸𑀬𑀡𑀸”𑁇_  


(131.)

2050\. _“𑀅𑀧𑁆𑀧𑀲𑁆𑀫𑁂𑀓𑁂 𑀧𑀯𑁂𑀘𑁆𑀙𑀦𑁆𑀢𑀺,_  
_𑀩𑀳𑀼𑀦𑁂𑀓𑁂 𑀦 𑀤𑀺𑀘𑁆𑀙𑀭𑁂;_  
_𑀅𑀧𑁆𑀧𑀲𑁆𑀫𑀸 𑀤𑀓𑁆𑀔𑀺𑀡𑀸 𑀤𑀺𑀦𑁆𑀦𑀸,_  
_𑀲𑀳𑀲𑁆𑀲𑁂𑀦 𑀲𑀫𑀁 𑀫𑀺𑀢𑀸”𑁇_  


(132.)

2051\. _“𑀥𑀫𑁆𑀫𑀁 𑀘𑀭𑁂 𑀬𑁄𑀧𑀺 𑀲𑀫𑀼𑀜𑁆𑀙𑀓𑀁 𑀘𑀭𑁂,_  
_𑀤𑀸𑀭𑀜𑁆𑀘 𑀧𑁄𑀲𑀁 𑀤𑀤𑀫𑀧𑁆𑀧𑀓𑀲𑁆𑀫𑀺𑀁;_  
_𑀲𑀢𑀁 𑀲𑀳𑀲𑁆𑀲𑀸𑀦𑀁 𑀲𑀳𑀲𑁆𑀲𑀬𑀸𑀕𑀺𑀦𑀁,_  
_𑀓𑀮𑀫𑁆𑀧𑀺 𑀦𑀸𑀕𑁆𑀖𑀦𑁆𑀢𑀺 𑀢𑀣𑀸𑀯𑀺𑀥𑀲𑁆𑀲 𑀢𑁂”𑁇_  


(133.)

2052\. _“𑀓𑁂𑀦𑁂𑀲 𑀬𑀜𑁆𑀜𑁄 𑀯𑀺𑀧𑀼𑀮𑁄 𑀫𑀳𑀕𑁆𑀖𑀢𑁄,_  
_𑀲𑀫𑁂𑀦 𑀤𑀺𑀦𑁆𑀦𑀲𑁆𑀲 𑀦 𑀅𑀕𑁆𑀖𑀫𑁂𑀢𑀺;_  
_𑀓𑀣𑀁 𑀲𑀢𑀁 𑀲𑀳𑀲𑁆𑀲𑀸𑀦𑀁 𑀲𑀳𑀲𑁆𑀲𑀬𑀸𑀕𑀺𑀦𑀁,_  
_𑀓𑀮𑀫𑁆𑀧𑀺 𑀦𑀸𑀕𑁆𑀖𑀦𑁆𑀢𑀺 𑀢𑀣𑀸𑀯𑀺𑀥𑀲𑁆𑀲 𑀢𑁂”𑁇_  


(134.)

2053\. _“𑀤𑀤𑀦𑁆𑀢𑀺 𑀳𑁂𑀓𑁂 𑀯𑀺𑀲𑀫𑁂 𑀦𑀺𑀯𑀺𑀝𑁆𑀞𑀸,_  
_𑀙𑁂𑀢𑁆𑀯𑀸 𑀯𑀥𑀺𑀢𑁆𑀯𑀸 𑀅𑀣 𑀲𑁄𑀘𑀬𑀺𑀢𑁆𑀯𑀸;_  
_𑀲𑀸 𑀤𑀓𑁆𑀔𑀺𑀡𑀸 𑀅𑀲𑁆𑀲𑀼𑀫𑀼𑀔𑀸 𑀲𑀤𑀡𑁆𑀟𑀸,_  
_𑀲𑀫𑁂𑀦 𑀤𑀺𑀦𑁆𑀦𑀲𑁆𑀲 𑀦 𑀅𑀕𑁆𑀖𑀫𑁂𑀢𑀺;_  
_𑀏𑀯𑀁 𑀲𑀢𑀁 𑀲𑀳𑀲𑁆𑀲𑀸𑀦𑀁 𑀲𑀳𑀲𑁆𑀲𑀬𑀸𑀕𑀺𑀦𑀁,_  
_𑀓𑀮𑀫𑁆𑀧𑀺 𑀦𑀸𑀕𑁆𑀖𑀦𑁆𑀢𑀺 𑀢𑀣𑀸𑀯𑀺𑀥𑀲𑁆𑀲 𑀢𑁂”𑀢𑀺𑁇_  


---

2054\. 𑀩𑀺𑀮𑀸𑀭𑀓𑁄𑀲𑀺𑀬𑀚𑀸𑀢𑀓𑀁 𑀤𑁆𑀯𑀸𑀤𑀲𑀫𑀁𑁇



[Go to previous page (10.1.11 Maṭṭhakuṇḍalījātaka)](10.1.11.md) / [Go to parent page (10.1 Catudvāravagga)](../10.1.md) / [Go to next page (10.1.13 Cakkavākajātaka)](10.1.13.md)


