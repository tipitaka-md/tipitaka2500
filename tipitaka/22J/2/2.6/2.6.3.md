---
title: 2.6.3 Khaṇḍajātaka
path: /tipitaka/22J/2/2.6/2.6.3
ref: 269096
breadcrumbs:
  - name: Home
    link: /
  - name: 22J Jātakapāḷi
    link: /tipitaka/22J
  - name: 2 Dukanipāta
    link: /tipitaka/22J/2
  - name: 2.6 Nataṃdaḷhavagga
    link: /tipitaka/22J/2/2.6
prevL: /tipitaka/22J/2/2.6/2.6.2
upL: /tipitaka/22J/2/2.6
nextL: /tipitaka/22J/2/2.6/2.6.4
---

# 2.6.3 Khaṇḍajātaka

### Dukanipāta

### Nataṃdaḷhavagga

### Khaṇḍajātaka

(105.)

508. _“Virūpakkhehi me mettaṃ,_  
_Mettaṃ erāpathehi me;_  
_Chabyāputtehi me mettaṃ,_  
_Mettaṃ kaṇhāgotamakehi ca._  


509. _Apādakehi me mettaṃ,_  
_mettaṃ dvipādakehi me;_  
_Catuppadehi me mettaṃ,_  
_mettaṃ bahuppadehi me._  


510. _Mā maṃ apādako hiṃsi,_  
_mā maṃ hiṃsi dvipādako;_  
_Mā maṃ catuppado hiṃsi,_  
_mā maṃ hiṃsi bahuppado._  


511. _Sabbe sattā sabbe pāṇā,_  
_sabbe bhūtā ca kevalā;_  
_Sabbe bhadrāni passantu,_  
_mā kañci pāpamāgamā._  


(106.)

512. _Appamāṇo buddho,_  
_Appamāṇo dhammo;_  
_Appamāṇo saṃgho,_  
_Pamāṇavantāni sarīsapāni;_  
_Ahivicchikasatapadī,_  
_Uṇṇanābhi sarabū mūsikā._  


513. _Katā me rakkhā katā me parittā,_  
_Paṭikkamantu bhūtāni;_  
_Sohaṃ namo bhagavato,_  
_Namo sattannaṃ sammāsambuddhānan”ti._  


===

514. Khaṇḍajātakaṃ tatiyaṃ.




