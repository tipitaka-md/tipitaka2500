
[Home](/) / [22J Jātakapāḷi](../../../22J.md) / [2 Dukanipāta](../../2.md) / [2.6 Nataṃdaḷhavagga](../2.6.md)

# 2.6.3 Khaṇḍajātaka

* Dukanipāta

* Nataṃdaḷhavagga

* Khaṇḍajātaka

(105.)

508\. _“Virūpakkhehi me mettaṃ,_  
_Mettaṃ erāpathehi me;_  
_Chabyāputtehi me mettaṃ,_  
_Mettaṃ kaṇhāgotamakehi ca._  


509\. _Apādakehi me mettaṃ,_  
_mettaṃ dvipādakehi me;_  
_Catuppadehi me mettaṃ,_  
_mettaṃ bahuppadehi me._  


510\. _Mā maṃ apādako hiṃsi,_  
_mā maṃ hiṃsi dvipādako;_  
_Mā maṃ catuppado hiṃsi,_  
_mā maṃ hiṃsi bahuppado._  


511\. _Sabbe sattā sabbe pāṇā,_  
_sabbe bhūtā ca kevalā;_  
_Sabbe bhadrāni passantu,_  
_mā kañci pāpamāgamā._  


(106.)

512\. _Appamāṇo buddho,_  
_Appamāṇo dhammo;_  
_Appamāṇo saṃgho,_  
_Pamāṇavantāni sarīsapāni;_  
_Ahivicchikasatapadī,_  
_Uṇṇanābhi sarabū mūsikā._  


513\. _Katā me rakkhā katā me parittā,_  
_Paṭikkamantu bhūtāni;_  
_Sohaṃ namo bhagavato,_  
_Namo sattannaṃ sammāsambuddhānan”ti._  


---

514\. Khaṇḍajātakaṃ tatiyaṃ.



[Go to previous page (2.6.2 Keḷisīlajātaka)](2.6.2.md) / [Go to parent page (2.6 Nataṃdaḷhavagga)](../2.6.md) / [Go to next page (2.6.4 Vīrakajātaka)](2.6.4.md)


