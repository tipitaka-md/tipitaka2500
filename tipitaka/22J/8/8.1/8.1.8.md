
[Home](/) / [22J Jātakapāḷi](../...md) / [8 Aṭṭhakanipāta](...md) / [8.1 Kaccānivagga](../22J/8/8.1.md)

# 𑁮𑁇𑁧𑁇𑁮 𑀆𑀤𑀺𑀢𑁆𑀢𑀚𑀸𑀢𑀓

* 𑀅𑀝𑁆𑀞𑀓𑀦𑀺𑀧𑀸𑀢

* 𑀓𑀘𑁆𑀘𑀸𑀦𑀺𑀯𑀕𑁆𑀕

* 𑀆𑀤𑀺𑀢𑁆𑀢𑀚𑀸𑀢𑀓

(69.)

1748\. _“𑀆𑀤𑀺𑀢𑁆𑀢𑀲𑁆𑀫𑀺𑀁 𑀅𑀕𑀸𑀭𑀲𑁆𑀫𑀺𑀁,_  
_𑀬𑀁 𑀦𑀻𑀳𑀭𑀢𑀺 𑀪𑀸𑀚𑀦𑀁;_  
_𑀢𑀁 𑀢𑀲𑁆𑀲 𑀳𑁄𑀢𑀺 𑀅𑀢𑁆𑀣𑀸𑀬,_  
_𑀦𑁄 𑀘 𑀬𑀁 𑀢𑀢𑁆𑀣 𑀟𑀬𑁆𑀳𑀢𑀺𑁇_  


(70.)

1749\. _𑀏𑀯𑀫𑀸𑀤𑀻𑀧𑀺𑀢𑁄 𑀮𑁄𑀓𑁄,_  
_𑀚𑀭𑀸𑀬 𑀫𑀭𑀡𑁂𑀦 𑀘;_  
_𑀦𑀻𑀳𑀭𑁂𑀣𑁂𑀯 𑀤𑀸𑀦𑁂𑀦,_  
_𑀤𑀺𑀦𑁆𑀦𑀁 𑀳𑁄𑀢𑀺 𑀲𑀼𑀦𑀻𑀳𑀢𑀁”𑁇_  


(71.)

1750\. _“𑀬𑁄 𑀥𑀫𑁆𑀫𑀮𑀤𑁆𑀥𑀲𑁆𑀲 𑀤𑀤𑀸𑀢𑀺 𑀤𑀸𑀦𑀁,_  
_𑀉𑀝𑁆𑀞𑀸𑀦𑀯𑀺𑀭𑀺𑀬𑀸𑀥𑀺𑀕𑀢𑀲𑁆𑀲 𑀚𑀦𑁆𑀢𑀼;_  
_𑀅𑀢𑀺𑀓𑁆𑀓𑀫𑁆𑀫 𑀲𑁄 𑀯𑁂𑀢𑀭𑀡𑀺𑀁 𑀬𑀫𑀲𑁆𑀲,_  
_𑀤𑀺𑀩𑁆𑀩𑀸𑀦𑀺 𑀞𑀸𑀦𑀸𑀦𑀺 𑀉𑀧𑁂𑀢𑀺 𑀫𑀘𑁆𑀘𑁄𑁇_  


(72.)

1751\. _𑀤𑀸𑀦𑀜𑁆𑀘 𑀬𑀼𑀤𑁆𑀥𑀜𑁆𑀘 𑀲𑀫𑀸𑀦𑀫𑀸𑀳𑀼,_  
_𑀅𑀧𑁆𑀧𑀸𑀧𑀺 𑀲𑀦𑁆𑀢𑀸 𑀩𑀳𑀼𑀓𑁂 𑀚𑀺𑀦𑀦𑁆𑀢𑀺;_  
_𑀅𑀧𑁆𑀧𑀫𑁆𑀧𑀺 𑀘𑁂 𑀲𑀤𑁆𑀤𑀳𑀸𑀦𑁄 𑀤𑀤𑀸𑀢𑀺,_  
_𑀢𑁂𑀦𑁂𑀯 𑀲𑁄 𑀳𑁄𑀢𑀺 𑀲𑀼𑀔𑀻 𑀧𑀭𑀢𑁆𑀣𑁇_  


(73.)

1752\. _𑀯𑀺𑀘𑁂𑀬𑁆𑀬 𑀤𑀸𑀦𑀁 𑀲𑀼𑀕𑀢𑀧𑁆𑀧𑀲𑀢𑁆𑀣𑀁,_  
_𑀬𑁂 𑀤𑀓𑁆𑀔𑀺𑀡𑁂𑀬𑁆𑀬𑀸 𑀇𑀥 𑀚𑀻𑀯𑀮𑁄𑀓𑁂;_  
_𑀏𑀢𑁂𑀲𑀼 𑀤𑀺𑀦𑁆𑀦𑀸𑀦𑀺 𑀫𑀳𑀧𑁆𑀨𑀮𑀸𑀦𑀺,_  
_𑀩𑀻𑀚𑀸𑀦𑀺 𑀯𑀼𑀢𑁆𑀢𑀸𑀦𑀺 𑀬𑀣𑀸 𑀲𑀼𑀔𑁂𑀢𑁆𑀢𑁂𑁇_  


(74.)

1753\. _𑀬𑁄 𑀧𑀸𑀡𑀪𑀽𑀢𑀸𑀦𑀺 𑀅𑀳𑁂𑀞𑀬𑀁 𑀘𑀭𑀁,_  
_𑀧𑀭𑀽𑀧𑀯𑀸𑀤𑀸 𑀦 𑀓𑀭𑁄𑀢𑀺 𑀧𑀸𑀧𑀁;_  
_𑀪𑀻𑀭𑀼𑀁 𑀧𑀲𑀁𑀲𑀦𑁆𑀢𑀺 𑀦 𑀢𑀢𑁆𑀣 𑀲𑀽𑀭𑀁,_  
_𑀪𑀬𑀸 𑀳𑀺 𑀲𑀦𑁆𑀢𑁄 𑀦 𑀓𑀭𑁄𑀦𑁆𑀢𑀺 𑀧𑀸𑀧𑀁𑁇_  


(75.)

1754\. _𑀳𑀻𑀦𑁂𑀦 𑀩𑁆𑀭𑀳𑁆𑀫𑀘𑀭𑀺𑀬𑁂𑀦,_  
_𑀔𑀢𑁆𑀢𑀺𑀬𑁂 𑀉𑀧𑀧𑀚𑁆𑀚𑀢𑀺;_  
_𑀫𑀚𑁆𑀛𑀺𑀫𑁂𑀦 𑀘 𑀤𑁂𑀯𑀢𑁆𑀢𑀁,_  
_𑀉𑀢𑁆𑀢𑀫𑁂𑀦 𑀯𑀺𑀲𑀼𑀚𑁆𑀛𑀢𑀺𑁇_  


(76.)

1755\. _𑀅𑀤𑁆𑀥𑀸 𑀳𑀺 𑀤𑀸𑀦𑀁 𑀩𑀳𑀼𑀥𑀸 𑀧𑀲𑀢𑁆𑀣𑀁,_  
_𑀤𑀸𑀦𑀸 𑀘 𑀔𑁄 𑀥𑀫𑁆𑀫𑀧𑀤𑀁𑀯 𑀲𑁂𑀬𑁆𑀬𑁄;_  
_𑀧𑀼𑀩𑁆𑀩𑁂𑀯 𑀳𑀺 𑀧𑀼𑀩𑁆𑀩𑀢𑀭𑁂𑀯 𑀲𑀦𑁆𑀢𑁄,_  
_𑀦𑀺𑀩𑁆𑀩𑀸𑀦𑀫𑁂𑀯𑀚𑁆𑀛𑀕𑀫𑀼𑀁 𑀲𑀧𑀜𑁆𑀜𑀸”𑀢𑀺𑁇_  


---

1756\. 𑀆𑀤𑀺𑀢𑁆𑀢𑀚𑀸𑀢𑀓𑀁 𑀅𑀝𑁆𑀞𑀫𑀁𑁇



[Go to previous page (8.1.7 Indriyajātaka)](8.1.7.md) / [Go to parent page (8.1 Kaccānivagga)](../22J/8/8.1.md) / [Go to next page (8.1.9 Aṭṭhānajātaka)](8.1.9.md)


