
[Home](/) / [22J Jātakapāḷi](../../../22J.md) / [8 Aṭṭhakanipāta](../../8.md) / [8.1 Kaccānivagga](../8.1.md)

# 8.1.8 Ādittajātaka

* Aṭṭhakanipāta

* Kaccānivagga

* Ādittajātaka

(69.)

1748\. _“Ādittasmiṃ agārasmiṃ,_  
_yaṃ nīharati bhājanaṃ;_  
_Taṃ tassa hoti atthāya,_  
_no ca yaṃ tattha ḍayhati._  


(70.)

1749\. _Evamādīpito loko,_  
_jarāya maraṇena ca;_  
_Nīharetheva dānena,_  
_dinnaṃ hoti sunīhataṃ”._  


(71.)

1750\. _“Yo dhammaladdhassa dadāti dānaṃ,_  
_Uṭṭhānaviriyādhigatassa jantu;_  
_Atikkamma so vetaraṇiṃ yamassa,_  
_Dibbāni ṭhānāni upeti macco._  


(72.)

1751\. _Dānañca yuddhañca samānamāhu,_  
_Appāpi santā bahuke jinanti;_  
_Appampi ce saddahāno dadāti,_  
_Teneva so hoti sukhī parattha._  


(73.)

1752\. _Viceyya dānaṃ sugatappasatthaṃ,_  
_Ye dakkhiṇeyyā idha jīvaloke;_  
_Etesu dinnāni mahapphalāni,_  
_Bījāni vuttāni yathā sukhette._  


(74.)

1753\. _Yo pāṇabhūtāni aheṭhayaṃ caraṃ,_  
_Parūpavādā na karoti pāpaṃ;_  
_Bhīruṃ pasaṃsanti na tattha sūraṃ,_  
_Bhayā hi santo na karonti pāpaṃ._  


(75.)

1754\. _Hīnena brahmacariyena,_  
_khattiye upapajjati;_  
_Majjhimena ca devattaṃ,_  
_uttamena visujjhati._  


(76.)

1755\. _Addhā hi dānaṃ bahudhā pasatthaṃ,_  
_Dānā ca kho dhammapadaṃva seyyo;_  
_Pubbeva hi pubbatareva santo,_  
_Nibbānamevajjhagamuṃ sapaññā”ti._  


---

1756\. Ādittajātakaṃ aṭṭhamaṃ.



[Go to previous page (8.1.7 Indriyajātaka)](8.1.7.md) / [Go to parent page (8.1 Kaccānivagga)](../8.1.md) / [Go to next page (8.1.9 Aṭṭhānajātaka)](8.1.9.md)


