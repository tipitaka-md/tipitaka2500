
[Home](/) / [22J Jātakapāḷi](../../../22J.md) / [8 Aṭṭhakanipāta](../../8.md) / [8.1 Kaccānivagga](../8.1.md)

# 8.1.7 Indriyajātaka

* Aṭṭhakanipāta

* Kaccānivagga

* Indriyajātaka

(60.)

1738\. _“Yo indriyānaṃ kāmena,_  
_vasaṃ nārada gacchati;_  
_So pariccajjubho loke,_  
_jīvantova visussati._  


(61.)

1739\. _Sukhassānantaraṃ dukkhaṃ,_  
_dukkhassānantaraṃ sukhaṃ;_  
_Sosi patto sukhā dukkhaṃ,_  
_pāṭikaṅkha varaṃ sukhaṃ._  


(62.)

1740\. _Kicchakāle kicchasaho,_  
_yo kicchaṃ nātivattati;_  
_Sa kicchantaṃ sukhaṃ dhīro,_  
_yogaṃ samadhigacchati._  


(63.)

1741\. _Na heva kāmāna kāmā,_  
_nānatthā nātthakāraṇā;_  
_Na katañca niraṅkatvā,_  
_dhammā cavitumarahasi”._  


(64.)

1742\. _“Dakkhaṃ gahapatī sādhu,_  
_saṃvibhajjañca bhojanaṃ;_  
_Ahāso atthalābhesu,_  
_atthabyāpatti abyatho”._  


(65.)

1743\. _“Ettāvatetaṃ paṇḍiccaṃ,_  
_api so devilo bravi;_  
_Na yito kiñci pāpiyo,_  
_yo indriyānaṃ vasaṃ vaje”._  


(66.)

1744\. _“Amittānaṃva hatthatthaṃ,_  
_sivi pappoti māmiva;_  
_Kammaṃ vijjañca dakkheyyaṃ,_  
_vivāhaṃ sīlamaddavaṃ;_  
_Ete ca yase hāpetvā,_  
_nibbatto sehi kammehi._  


(67.)

1745\. _Sohaṃ sahassajīnova,_  
_abandhu aparāyaṇo;_  
_Ariyadhammā apakkanto,_  
_yathā peto tathevahaṃ._  


(68.)

1746\. _Sukhakāme dukkhāpetvā,_  
_āpannosmi padaṃ imaṃ;_  
_So sukhaṃ nādhigacchāmi,_  
_ṭhito bhāṇumatāmivā”ti._  


---

1747\. Indriyajātakaṃ sattamaṃ.



[Go to previous page (8.1.6 Cetiyajātaka)](8.1.6.md) / [Go to parent page (8.1 Kaccānivagga)](../8.1.md) / [Go to next page (8.1.8 Ādittajātaka)](8.1.8.md)


