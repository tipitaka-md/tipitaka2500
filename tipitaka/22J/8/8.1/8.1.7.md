---
title: 8.1.7 Indriyajātaka
path: /tipitaka/22J/8/8.1/8.1.7
ref: 269316
breadcrumbs:
  - name: Home
    link: /
  - name: 22J Jātakapāḷi
    link: /tipitaka/22J
  - name: 8 Aṭṭhakanipāta
    link: /tipitaka/22J/8
  - name: 8.1 Kaccānivagga
    link: /tipitaka/22J/8/8.1
prevL: /tipitaka/22J/8/8.1/8.1.6
upL: /tipitaka/22J/8/8.1
nextL: /tipitaka/22J/8/8.1/8.1.8
---

# 8.1.7 Indriyajātaka

### Aṭṭhakanipāta

### Kaccānivagga

### Indriyajātaka

(60.)

1738. _“Yo indriyānaṃ kāmena,_  
_vasaṃ nārada gacchati;_  
_So pariccajjubho loke,_  
_jīvantova visussati._  


(61.)

1739. _Sukhassānantaraṃ dukkhaṃ,_  
_dukkhassānantaraṃ sukhaṃ;_  
_Sosi patto sukhā dukkhaṃ,_  
_pāṭikaṅkha varaṃ sukhaṃ._  


(62.)

1740. _Kicchakāle kicchasaho,_  
_yo kicchaṃ nātivattati;_  
_Sa kicchantaṃ sukhaṃ dhīro,_  
_yogaṃ samadhigacchati._  


(63.)

1741. _Na heva kāmāna kāmā,_  
_nānatthā nātthakāraṇā;_  
_Na katañca niraṅkatvā,_  
_dhammā cavitumarahasi”._  


(64.)

1742. _“Dakkhaṃ gahapatī sādhu,_  
_saṃvibhajjañca bhojanaṃ;_  
_Ahāso atthalābhesu,_  
_atthabyāpatti abyatho”._  


(65.)

1743. _“Ettāvatetaṃ paṇḍiccaṃ,_  
_api so devilo bravi;_  
_Na yito kiñci pāpiyo,_  
_yo indriyānaṃ vasaṃ vaje”._  


(66.)

1744. _“Amittānaṃva hatthatthaṃ,_  
_sivi pappoti māmiva;_  
_Kammaṃ vijjañca dakkheyyaṃ,_  
_vivāhaṃ sīlamaddavaṃ;_  
_Ete ca yase hāpetvā,_  
_nibbatto sehi kammehi._  


(67.)

1745. _Sohaṃ sahassajīnova,_  
_abandhu aparāyaṇo;_  
_Ariyadhammā apakkanto,_  
_yathā peto tathevahaṃ._  


(68.)

1746. _Sukhakāme dukkhāpetvā,_  
_āpannosmi padaṃ imaṃ;_  
_So sukhaṃ nādhigacchāmi,_  
_ṭhito bhāṇumatāmivā”ti._  


===

1747. Indriyajātakaṃ sattamaṃ.




