---
title: 8.1.9 Aṭṭhānajātaka
path: /tipitaka/22J/8/8.1/8.1.9
ref: 269318
breadcrumbs:
  - name: Home
    link: /
  - name: 22J Jātakapāḷi
    link: /tipitaka/22J
  - name: 8 Aṭṭhakanipāta
    link: /tipitaka/22J/8
  - name: 8.1 Kaccānivagga
    link: /tipitaka/22J/8/8.1
prevL: /tipitaka/22J/8/8.1/8.1.8
upL: /tipitaka/22J/8/8.1
nextL: /tipitaka/22J/8/8.1/8.1.10
---

# 8.1.9 Aṭṭhānajātaka

### Aṭṭhakanipāta

### Kaccānivagga

### Aṭṭhānajātaka

(77.)

1757. _“Gaṅgā kumudinī santā,_  
_saṅkhavaṇṇā ca kokilā;_  
_Jambu tālaphalaṃ dajjā,_  
_atha nūna tadā siyā._  


(78.)

1758. _Yadā kacchapalomānaṃ,_  
_pāvāro tividho siyā;_  
_Hemantikaṃ pāvuraṇaṃ,_  
_atha nūna tadā siyā._  


(79.)

1759. _Yadā makasapādānaṃ,_  
_aṭṭālo sukato siyā;_  
_Daḷho ca avikampī ca,_  
_atha nūna tadā siyā._  


(80.)

1760. _Yadā sasavisāṇānaṃ,_  
_nisseṇī sukatā siyā;_  
_Saggassārohaṇatthāya,_  
_atha nūna tadā siyā._  


(81.)

1761. _Yadā nisseṇimāruyha,_  
_candaṃ khādeyyu mūsikā;_  
_Rāhuñca paripāteyyuṃ,_  
_atha nūna tadā siyā._  


(82.)

1762. _Yadā surāghaṭaṃ pitvā,_  
_makkhikā gaṇacāriṇī;_  
_Aṅgāre vāsaṃ kappeyyuṃ,_  
_atha nūna tadā siyā._  


(83.)

1763. _Yadā bimboṭṭhasampanno,_  
_gadrabho sumukho siyā;_  
_Kusalo naccagītassa,_  
_atha nūna tadā siyā._  


(84.)

1764. _Yadā kākā ulūkā ca,_  
_mantayeyyuṃ rahogatā;_  
_Aññamaññaṃ pihayeyyuṃ,_  
_atha nūna tadā siyā._  


(85.)

1765. _Yadā muḷāla pattānaṃ,_  
_chattaṃ thirataraṃ siyā;_  
_Vassassa paṭighātāya,_  
_atha nūna tadā siyā._  


(86.)

1766. _Yadā kulako sakuṇo,_  
_pabbataṃ gandhamādanaṃ;_  
_Tuṇḍenādāya gaccheyya,_  
_atha nūna tadā siyā._  


(87.)

1767. _Yadā sāmuddikaṃ nāvaṃ,_  
_sayantaṃ savaṭākaraṃ;_  
_Ceṭo ādāya gaccheyya,_  
_atha nūna tadā siyā”ti._  


===

1768. Aṭṭhānajātakaṃ navamaṃ.




