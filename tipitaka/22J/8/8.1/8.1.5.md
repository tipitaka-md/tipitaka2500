
[Home](/) / [22J Jātakapāḷi](../../../22J.md) / [8 Aṭṭhakanipāta](../../8.md) / [8.1 Kaccānivagga](../8.1.md)

# 8.1.5 Gaṅgamālajātaka

* Aṭṭhakanipāta

* Kaccānivagga

* Gaṅgamālajātaka

(36.)

1712\. _“Aṅgārajātā pathavī,_  
_kukkuḷānugatā mahī;_  
_Atha gāyasi vattāni,_  
_na taṃ tapati ātapo._  


(37.)

1713\. _Uddhaṃ tapati ādicco,_  
_adho tapati vālukā;_  
_Atha gāyasi vattāni,_  
_na taṃ tapati ātapo”._  


(38.)

1714\. _“Na maṃ tapati ātapo,_  
_ātapā tapayanti maṃ;_  
_Atthā hi vividhā rāja,_  
_te tapanti na ātapo”._  


(39.)

1715\. _“Addasaṃ kāma te mūlaṃ,_  
_saṅkappā kāma jāyasi;_  
_Na taṃ saṅkappayissāmi,_  
_evaṃ kāma na hehisi”._  


(40.)

1716\. _“Appāpi kāmā na alaṃ,_  
_bahūhipi na tappati;_  
_Ahahā bālalapanā,_  
_parivajjetha jaggato”._  


(41.)

1717\. _“Appassa kammassa phalaṃ mamedaṃ,_  
_Udayo ajjhāgamā mahattapattaṃ;_  
_Suladdhalābho vata māṇavassa,_  
_Yo pabbajī kāmarāgaṃ pahāya”._  


(42.)

1718\. _“Tapasā pajahanti pāpakammaṃ,_  
_Tapasā nhāpitakumbhakārabhāvaṃ;_  
_Tapasā abhibhuyya gaṅgamāla,_  
_Nāmenālapasajja brahmadattaṃ”._  


(43.)

1719\. _“Sandiṭṭhikameva ‘amma’ passatha,_  
_Khantīsoraccassa ayaṃ vipāko;_  
_Yo sabbajanassa vanditohu,_  
_Taṃ vandāma sarājikā samaccā”._  


(44.)

1720\. _“Mā kiñci avacuttha gaṅgamālaṃ,_  
_Muninaṃ monapathesu sikkhamānaṃ;_  
_Eso hi atari aṇṇavaṃ,_  
_Yaṃ taritvā caranti vītasokā”ti._  


---

1721\. Gaṅgamālajātakaṃ pañcamaṃ.



[Go to previous page (8.1.4 Sumaṅgalajātaka)](8.1.4.md) / [Go to parent page (8.1 Kaccānivagga)](../8.1.md) / [Go to next page (8.1.6 Cetiyajātaka)](8.1.6.md)


