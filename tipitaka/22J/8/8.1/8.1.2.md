
[Home](/) / [22J Jātakapāḷi](../../../22J.md) / [8 Aṭṭhakanipāta](../../8.md) / [8.1 Kaccānivagga](../8.1.md)

# 8.1.2 Aṭṭhasaddajātaka

* Aṭṭhakanipāta

* Kaccānivagga

* Aṭṭhasaddajātaka

(10.)

1683\. _“Idaṃ pure ninnamāhu,_  
_bahumacchaṃ mahodakaṃ;_  
_Āvāso bakarājassa,_  
_pettikaṃ bhavanaṃ mama;_  
_Tyajja bhekena yāpema,_  
_okaṃ na vijahāmase”._  


(11.)

1684\. _“Ko dutiyaṃ asīlissa,_  
_bandharassakkhi bhecchati;_  
_Ko me putte kulāvakaṃ,_  
_mañca sotthiṃ karissati”._  


(12.)

1685\. _“Sabbā parikkhayā pheggu,_  
_yāva tassā gatī ahu;_  
_Khīṇabhakkho mahārāja,_  
_sāre na ramatī ghuṇo”._  


(13.)

1686\. _“Sā nūnāhaṃ ito gantvā,_  
_rañño muttā nivesanā;_  
_Attānaṃ ramayissāmi,_  
_dumasākhaniketinī”._  


(14.)

1687\. _“So nūnāhaṃ ito gantvā,_  
_rañño mutto nivesanā;_  
_Aggodakāni pissāmi,_  
_yūthassa purato vajaṃ”._  


(15.)

1688\. _“Taṃ maṃ kāmehi sammattaṃ,_  
_rattaṃ kāmesu mucchitaṃ;_  
_Ānayī bharato luddo,_  
_bāhiko bhaddamatthu te”._  


(16.)

1689\. _“Andhakāratimisāyaṃ,_  
_tuṅge uparipabbate;_  
_Sā maṃ saṇhena mudunā,_  
_mā pādaṃ khali yasmani”._  


(17.)

1690\. _“Asaṃsayaṃ jātikhayantadassī,_  
_Na gabbhaseyyaṃ punarāvajissaṃ;_  
_Ayamantimā pacchimā gabbhaseyyā,_  
_Khīṇo me saṃsāro punabbhavāyā”ti._  


---

1691\. Aṭṭhasaddajātakaṃ dutiyaṃ.



[Go to previous page (8.1.1 Kaccānijātaka)](8.1.1.md) / [Go to parent page (8.1 Kaccānivagga)](../8.1.md) / [Go to next page (8.1.3 Sulasājātaka)](8.1.3.md)


