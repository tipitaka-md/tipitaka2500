---
title: 8.1.1 Kaccānijātaka
path: /tipitaka/22J/8/8.1/8.1.1
ref: 269310
breadcrumbs:
  - name: Home
    link: /
  - name: 22J Jātakapāḷi
    link: /tipitaka/22J
  - name: 8 Aṭṭhakanipāta
    link: /tipitaka/22J/8
  - name: 8.1 Kaccānivagga
    link: /tipitaka/22J/8/8.1
prevL: /tipitaka/22J/8/8.1
upL: /tipitaka/22J/8/8.1
nextL: /tipitaka/22J/8/8.1/8.1.2
---

# 8.1.1 Kaccānijātaka

### Aṭṭhakanipāta

### Kaccānivagga

### Kaccānijātaka

(1.)

1673. _“Odātavatthā suci allakesā,_  
_Kaccāni kiṃ kumbhimadhissayitvā;_  
_Piṭṭhā tilā dhovasi taṇḍulāni,_  
_Tilodano hehiti kissahetu”._  


(2.)

1674. _“Na kho ayaṃ brāhmaṇa bhojanatthā,_  
_Tilodano hehiti sādhupakko;_  
_Dhammo mato tassa pahuttamajja,_  
_Ahaṃ karissāmi susānamajjhe”._  


(3.)

1675. _“Anuvicca kaccāni karohi kiccaṃ,_  
_Dhammo mato ko nu taveva saṃsi;_  
_Sahassanetto atulānubhāvo,_  
_Na miyyatī dhammavaro kadāci”._  


(4.)

1676. _“Daḷhappamāṇaṃ mama ettha brahme,_  
_Dhammo mato natthi mamettha kaṅkhā;_  
_Yeyeva dāni pāpā bhavanti,_  
_Te teva dāni sukhitā bhavanti._  


(5.)

1677. _Suṇisā hi mayhaṃ vañjhā ahosi,_  
_Sā maṃ vadhitvāna vijāyi puttaṃ;_  
_Sā dāni sabbassa kulassa issarā,_  
_Ahaṃ panamhi apaviddhā ekikā”._  


(6.)

1678. _“Jīvāmi vohaṃ na matohamasmi,_  
_Taveva atthāya idhāgatosmi;_  
_Yā taṃ vadhitvāna vijāyi puttaṃ,_  
_Sahāva puttena karomi bhasmaṃ”._  


(7.)

1679. _“Evañca te ruccati devarāja,_  
_Mameva atthāya idhāgatosi;_  
_Ahañca putto suṇisā ca nattā,_  
_Sammodamānā gharamāvasema”._  


(8.)

1680. _“Evañca te ruccati kātiyāni,_  
_Hatāpi santā na jahāsi dhammaṃ;_  
_Tuvañca putto suṇisā ca nattā,_  
_Sammodamānā gharamāvasetha._  


(9.)

1681. _Sā kātiyānī suṇisāya saddhiṃ,_  
_Sammodamānā gharamāvasittha;_  
_Putto ca nattā ca upaṭṭhahiṃsu,_  
_Devānamindena adhiggahītā”ti._  


===

1682. Kaccānijātakaṃ paṭhamaṃ.




