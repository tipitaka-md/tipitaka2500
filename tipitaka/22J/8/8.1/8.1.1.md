
[Home](/) / [22J Jātakapāḷi](../...md) / [8 Aṭṭhakanipāta](...md) / [8.1 Kaccānivagga](../22J/8/8.1.md)

# 𑁮𑁇𑁧𑁇𑁧 𑀓𑀘𑁆𑀘𑀸𑀦𑀺𑀚𑀸𑀢𑀓

* 𑀅𑀝𑁆𑀞𑀓𑀦𑀺𑀧𑀸𑀢

* 𑀓𑀘𑁆𑀘𑀸𑀦𑀺𑀯𑀕𑁆𑀕

* 𑀓𑀘𑁆𑀘𑀸𑀦𑀺𑀚𑀸𑀢𑀓

(1.)

1673\. _“𑀑𑀤𑀸𑀢𑀯𑀢𑁆𑀣𑀸 𑀲𑀼𑀘𑀺 𑀅𑀮𑁆𑀮𑀓𑁂𑀲𑀸,_  
_𑀓𑀘𑁆𑀘𑀸𑀦𑀺 𑀓𑀺𑀁 𑀓𑀼𑀫𑁆𑀪𑀺𑀫𑀥𑀺𑀲𑁆𑀲𑀬𑀺𑀢𑁆𑀯𑀸;_  
_𑀧𑀺𑀝𑁆𑀞𑀸 𑀢𑀺𑀮𑀸 𑀥𑁄𑀯𑀲𑀺 𑀢𑀡𑁆𑀟𑀼𑀮𑀸𑀦𑀺,_  
_𑀢𑀺𑀮𑁄𑀤𑀦𑁄 𑀳𑁂𑀳𑀺𑀢𑀺 𑀓𑀺𑀲𑁆𑀲𑀳𑁂𑀢𑀼”𑁇_  


(2.)

1674\. _“𑀦 𑀔𑁄 𑀅𑀬𑀁 𑀩𑁆𑀭𑀸𑀳𑁆𑀫𑀡 𑀪𑁄𑀚𑀦𑀢𑁆𑀣𑀸,_  
_𑀢𑀺𑀮𑁄𑀤𑀦𑁄 𑀳𑁂𑀳𑀺𑀢𑀺 𑀲𑀸𑀥𑀼𑀧𑀓𑁆𑀓𑁄;_  
_𑀥𑀫𑁆𑀫𑁄 𑀫𑀢𑁄 𑀢𑀲𑁆𑀲 𑀧𑀳𑀼𑀢𑁆𑀢𑀫𑀚𑁆𑀚,_  
_𑀅𑀳𑀁 𑀓𑀭𑀺𑀲𑁆𑀲𑀸𑀫𑀺 𑀲𑀼𑀲𑀸𑀦𑀫𑀚𑁆𑀛𑁂”𑁇_  


(3.)

1675\. _“𑀅𑀦𑀼𑀯𑀺𑀘𑁆𑀘 𑀓𑀘𑁆𑀘𑀸𑀦𑀺 𑀓𑀭𑁄𑀳𑀺 𑀓𑀺𑀘𑁆𑀘𑀁,_  
_𑀥𑀫𑁆𑀫𑁄 𑀫𑀢𑁄 𑀓𑁄 𑀦𑀼 𑀢𑀯𑁂𑀯 𑀲𑀁𑀲𑀺;_  
_𑀲𑀳𑀲𑁆𑀲𑀦𑁂𑀢𑁆𑀢𑁄 𑀅𑀢𑀼𑀮𑀸𑀦𑀼𑀪𑀸𑀯𑁄,_  
_𑀦 𑀫𑀺𑀬𑁆𑀬𑀢𑀻 𑀥𑀫𑁆𑀫𑀯𑀭𑁄 𑀓𑀤𑀸𑀘𑀺”𑁇_  


(4.)

1676\. _“𑀤𑀍𑀳𑀧𑁆𑀧𑀫𑀸𑀡𑀁 𑀫𑀫 𑀏𑀢𑁆𑀣 𑀩𑁆𑀭𑀳𑁆𑀫𑁂,_  
_𑀥𑀫𑁆𑀫𑁄 𑀫𑀢𑁄 𑀦𑀢𑁆𑀣𑀺 𑀫𑀫𑁂𑀢𑁆𑀣 𑀓𑀗𑁆𑀔𑀸;_  
_𑀬𑁂𑀬𑁂𑀯 𑀤𑀸𑀦𑀺 𑀧𑀸𑀧𑀸 𑀪𑀯𑀦𑁆𑀢𑀺,_  
_𑀢𑁂 𑀢𑁂𑀯 𑀤𑀸𑀦𑀺 𑀲𑀼𑀔𑀺𑀢𑀸 𑀪𑀯𑀦𑁆𑀢𑀺𑁇_  


(5.)

1677\. _𑀲𑀼𑀡𑀺𑀲𑀸 𑀳𑀺 𑀫𑀬𑁆𑀳𑀁 𑀯𑀜𑁆𑀛𑀸 𑀅𑀳𑁄𑀲𑀺,_  
_𑀲𑀸 𑀫𑀁 𑀯𑀥𑀺𑀢𑁆𑀯𑀸𑀦 𑀯𑀺𑀚𑀸𑀬𑀺 𑀧𑀼𑀢𑁆𑀢𑀁;_  
_𑀲𑀸 𑀤𑀸𑀦𑀺 𑀲𑀩𑁆𑀩𑀲𑁆𑀲 𑀓𑀼𑀮𑀲𑁆𑀲 𑀇𑀲𑁆𑀲𑀭𑀸,_  
_𑀅𑀳𑀁 𑀧𑀦𑀫𑁆𑀳𑀺 𑀅𑀧𑀯𑀺𑀤𑁆𑀥𑀸 𑀏𑀓𑀺𑀓𑀸”𑁇_  


(6.)

1678\. _“𑀚𑀻𑀯𑀸𑀫𑀺 𑀯𑁄𑀳𑀁 𑀦 𑀫𑀢𑁄𑀳𑀫𑀲𑁆𑀫𑀺,_  
_𑀢𑀯𑁂𑀯 𑀅𑀢𑁆𑀣𑀸𑀬 𑀇𑀥𑀸𑀕𑀢𑁄𑀲𑁆𑀫𑀺;_  
_𑀬𑀸 𑀢𑀁 𑀯𑀥𑀺𑀢𑁆𑀯𑀸𑀦 𑀯𑀺𑀚𑀸𑀬𑀺 𑀧𑀼𑀢𑁆𑀢𑀁,_  
_𑀲𑀳𑀸𑀯 𑀧𑀼𑀢𑁆𑀢𑁂𑀦 𑀓𑀭𑁄𑀫𑀺 𑀪𑀲𑁆𑀫𑀁”𑁇_  


(7.)

1679\. _“𑀏𑀯𑀜𑁆𑀘 𑀢𑁂 𑀭𑀼𑀘𑁆𑀘𑀢𑀺 𑀤𑁂𑀯𑀭𑀸𑀚,_  
_𑀫𑀫𑁂𑀯 𑀅𑀢𑁆𑀣𑀸𑀬 𑀇𑀥𑀸𑀕𑀢𑁄𑀲𑀺;_  
_𑀅𑀳𑀜𑁆𑀘 𑀧𑀼𑀢𑁆𑀢𑁄 𑀲𑀼𑀡𑀺𑀲𑀸 𑀘 𑀦𑀢𑁆𑀢𑀸,_  
_𑀲𑀫𑁆𑀫𑁄𑀤𑀫𑀸𑀦𑀸 𑀖𑀭𑀫𑀸𑀯𑀲𑁂𑀫”𑁇_  


(8.)

1680\. _“𑀏𑀯𑀜𑁆𑀘 𑀢𑁂 𑀭𑀼𑀘𑁆𑀘𑀢𑀺 𑀓𑀸𑀢𑀺𑀬𑀸𑀦𑀺,_  
_𑀳𑀢𑀸𑀧𑀺 𑀲𑀦𑁆𑀢𑀸 𑀦 𑀚𑀳𑀸𑀲𑀺 𑀥𑀫𑁆𑀫𑀁;_  
_𑀢𑀼𑀯𑀜𑁆𑀘 𑀧𑀼𑀢𑁆𑀢𑁄 𑀲𑀼𑀡𑀺𑀲𑀸 𑀘 𑀦𑀢𑁆𑀢𑀸,_  
_𑀲𑀫𑁆𑀫𑁄𑀤𑀫𑀸𑀦𑀸 𑀖𑀭𑀫𑀸𑀯𑀲𑁂𑀣𑁇_  


(9.)

1681\. _𑀲𑀸 𑀓𑀸𑀢𑀺𑀬𑀸𑀦𑀻 𑀲𑀼𑀡𑀺𑀲𑀸𑀬 𑀲𑀤𑁆𑀥𑀺𑀁,_  
_𑀲𑀫𑁆𑀫𑁄𑀤𑀫𑀸𑀦𑀸 𑀖𑀭𑀫𑀸𑀯𑀲𑀺𑀢𑁆𑀣;_  
_𑀧𑀼𑀢𑁆𑀢𑁄 𑀘 𑀦𑀢𑁆𑀢𑀸 𑀘 𑀉𑀧𑀝𑁆𑀞𑀳𑀺𑀁𑀲𑀼,_  
_𑀤𑁂𑀯𑀸𑀦𑀫𑀺𑀦𑁆𑀤𑁂𑀦 𑀅𑀥𑀺𑀕𑁆𑀕𑀳𑀻𑀢𑀸”𑀢𑀺𑁇_  


---

1682\. 𑀓𑀘𑁆𑀘𑀸𑀦𑀺𑀚𑀸𑀢𑀓𑀁 𑀧𑀞𑀫𑀁𑁇



[Go to previous page (8.1 Kaccānivagga)](../22J/8/8.1.md) / [Go to parent page (8.1 Kaccānivagga)](../22J/8/8.1.md) / [Go to next page (8.1.2 Aṭṭhasaddajātaka)](8.1.2.md)


