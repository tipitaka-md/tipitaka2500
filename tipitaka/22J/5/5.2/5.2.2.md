
[Home](/) / [22J Jātakapāḷi](../../../22J.md) / [5 Pañcakanipāta](../../5.md) / [5.2 Vaṇṇārohavagga](../5.2.md)

# 5.2.2 Sīlavīmaṃsajātaka

* Pañcakanipāta

* Vaṇṇārohavagga

* Sīlavīmaṃsajātaka

(65.)

1223\. _“Sīlaṃ seyyo sutaṃ seyyo,_  
_iti me saṃsayo ahu;_  
_Sīlameva sutā seyyo,_  
_iti me natthi saṃsayo._  


(66.)

1224\. _Moghā jāti ca vaṇṇo ca,_  
_sīlameva kiruttamaṃ;_  
_Sīlena anupetassa,_  
_sutenattho na vijjati._  


(67.)

1225\. _Khattiyo ca adhammaṭṭho,_  
_vesso cādhammanissito;_  
_Te pariccajjubho loke,_  
_upapajjanti duggatiṃ._  


(68.)

1226\. _Khattiyā brāhmaṇā vessā,_  
_suddā caṇḍālapukkusā;_  
_Idha dhammaṃ caritvāna,_  
_bhavanti tidive samā._  


(69.)

1227\. _Na vedā samparāyāya,_  
_Na jāti nāpi bandhavā;_  
_Sakañca sīlaṃ saṃsuddhaṃ,_  
_Samparāyāya sukhāya cā”ti._  


---

1228\. Sīlavīmaṃsajātakaṃ dutiyaṃ.



[Go to previous page (5.2.1 Vaṇṇārohajātaka)](5.2.1.md) / [Go to parent page (5.2 Vaṇṇārohavagga)](../5.2.md) / [Go to next page (5.2.3 Hirijātaka)](5.2.3.md)


