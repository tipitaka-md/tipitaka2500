
[Home](/) / [22J Jātakapāḷi](/tipitaka/22J.md) / [5 Pañcakanipāta](/tipitaka/22J/5.md) / [5.2 Vaṇṇārohavagga](/tipitaka/22J/5/5.2.md)

# 5.2.2 Sīlavīmaṃsajātaka

### Pañcakanipāta

### Vaṇṇārohavagga

### Sīlavīmaṃsajātaka

(65.)

1223. _“Sīlaṃ seyyo sutaṃ seyyo,_  
_iti me saṃsayo ahu;_  
_Sīlameva sutā seyyo,_  
_iti me natthi saṃsayo._  


(66.)

1224. _Moghā jāti ca vaṇṇo ca,_  
_sīlameva kiruttamaṃ;_  
_Sīlena anupetassa,_  
_sutenattho na vijjati._  


(67.)

1225. _Khattiyo ca adhammaṭṭho,_  
_vesso cādhammanissito;_  
_Te pariccajjubho loke,_  
_upapajjanti duggatiṃ._  


(68.)

1226. _Khattiyā brāhmaṇā vessā,_  
_suddā caṇḍālapukkusā;_  
_Idha dhammaṃ caritvāna,_  
_bhavanti tidive samā._  


(69.)

1227. _Na vedā samparāyāya,_  
_Na jāti nāpi bandhavā;_  
_Sakañca sīlaṃ saṃsuddhaṃ,_  
_Samparāyāya sukhāya cā”ti._  


---

1228. Sīlavīmaṃsajātakaṃ dutiyaṃ.



[Go to previous page (5.2.1 Vaṇṇārohajātaka)](/tipitaka/22J/5/5.2/5.2.1.md) / [Go to parent page (5.2 Vaṇṇārohavagga)](/tipitaka/22J/5/5.2.md) / [Go to next page (5.2.3 Hirijātaka)](/tipitaka/22J/5/5.2/5.2.3.md)


