---
title: 5.2.3 Hirijātaka
path: /tipitaka/22J/5/5.2/5.2.3
ref: 269256
breadcrumbs:
  - name: Home
    link: /
  - name: 22J Jātakapāḷi
    link: /tipitaka/22J
  - name: 5 Pañcakanipāta
    link: /tipitaka/22J/5
  - name: 5.2 Vaṇṇārohavagga
    link: /tipitaka/22J/5/5.2
prevL: /tipitaka/22J/5/5.2/5.2.2
upL: /tipitaka/22J/5/5.2
nextL: /tipitaka/22J/5/5.2/5.2.4
---

# 5.2.3 Hirijātaka

### Pañcakanipāta

### Vaṇṇārohavagga

### Hirijātaka

(70.)

1229. _“Hiriṃ tarantaṃ vijigucchamānaṃ,_  
_Tavāhamasmī iti bhāsamānaṃ;_  
_Seyyāni kammāni anādiyantaṃ,_  
_Neso mamanti iti naṃ vijaññā._  


(71.)

1230. _Yañhi kayirā tañhi vade,_  
_yaṃ na kayirā na taṃ vade;_  
_Akarontaṃ bhāsamānaṃ,_  
_parijānanti paṇḍitā._  


(72.)

1231. _Na so mitto yo sadā appamatto,_  
_Bhedāsaṅkī randhamevānupassī;_  
_Yasmiñca setī urasīva putto,_  
_Sa ve mitto yo abhejjo parehi._  


(73.)

1232. _Pāmojjakaraṇaṃ ṭhānaṃ,_  
_pasaṃsāvahanaṃ sukhaṃ;_  
_Phalānisaṃso bhāveti,_  
_vahanto porisaṃ dhuraṃ._  


(74.)

1233. _Pavivekarasaṃ pitvā,_  
_rasaṃ upasamassa ca;_  
_Niddaro hoti nippāpo,_  
_dhammappītirasaṃ pivan”ti._  


===

1234. Hirijātakaṃ tatiyaṃ.




