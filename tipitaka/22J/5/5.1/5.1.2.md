
[Home](/) / [22J Jātakapāḷi](../../../22J.md) / [5 Pañcakanipāta](../../5.md) / [5.1 Maṇikuṇḍalavagga](../5.1.md)

# 5.1.2 Sujātajātaka

* Pañcakanipāta

* Maṇikuṇḍalavagga

* Sujātajātaka

(6.)

1152\. _“Kiṃ nu santaramānova,_  
_lāyitvā haritaṃ tiṇaṃ;_  
_Khāda khādāti lapasi,_  
_gatasattaṃ jaraggavaṃ._  


(7.)

1153\. _Na hi annena pānena,_  
_mato goṇo samuṭṭhahe;_  
_Tvañca tucchaṃ vilapasi,_  
_yathā taṃ dummatī tathā”._  


(8.)

1154\. _“Tatheva tiṭṭhati sīsaṃ,_  
_hatthapādā ca vāladhi;_  
_Sotā tatheva tiṭṭhanti,_  
_maññe goṇo samuṭṭhahe._  


(9.)

1155\. _Nevayyakassa sīsañca,_  
_hatthapādā ca dissare;_  
_Rudaṃ mattikathūpasmiṃ,_  
_nanu tvaññeva dummati”._  


(10.)

1156\. _“Ādittaṃ vata maṃ santaṃ,_  
_ghatasittaṃva pāvakaṃ;_  
_Vārinā viya osiñcaṃ,_  
_sabbaṃ nibbāpaye daraṃ._  


(11.)

1157\. _Abbahī vata me sallaṃ,_  
_yamāsi hadayassitaṃ;_  
_Yo me sokaparetassa,_  
_pitusokaṃ apānudi._  


(12.)

1158\. _Sohaṃ abbūḷhasallosmi,_  
_vītasoko anāvilo;_  
_Na socāmi na rodāmi,_  
_tava sutvāna māṇava._  


(13.)

1159\. _Evaṃ karonti sappaññā,_  
_ye honti anukampakā;_  
_Vinivattenti sokamhā,_  
_sujāto pitaraṃ yathā”ti._  


---

1160\. Sujātajātakaṃ dutiyaṃ.



[Go to previous page (5.1.1 Maṇikuṇḍalajātaka)](5.1.1.md) / [Go to parent page (5.1 Maṇikuṇḍalavagga)](../5.1.md) / [Go to next page (5.1.3 Venasākhajātaka)](5.1.3.md)


