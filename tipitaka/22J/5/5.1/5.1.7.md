
[Home](/) / [22J Jātakapāḷi](../../../22J.md) / [5 Pañcakanipāta](../../5.md) / [5.1 Maṇikuṇḍalavagga](../5.1.md)

# 5.1.7 Laṭukikajātaka

* Pañcakanipāta

* Maṇikuṇḍalavagga

* Laṭukikajātaka

(39.)

1190\. _“Vandāmi taṃ kuñjara saṭṭhihāyanaṃ,_  
_Āraññakaṃ yūthapatiṃ yasassiṃ;_  
_Pakkhehi taṃ pañjalikaṃ karomi,_  
_Mā me vadhī puttake dubbalāya”._  


(40.)

1191\. _“Vandāmi taṃ kuñjara ekacāriṃ,_  
_Āraññakaṃ pabbatasānugocaraṃ;_  
_Pakkhehi taṃ pañjalikaṃ karomi,_  
_Mā me vadhī puttake dubbalāya”._  


(41.)

1192\. _“Vadhissāmi te laṭukike puttakāni,_  
_Kiṃ me tuvaṃ kāhasi dubbalāsi;_  
_Sataṃ sahassānipi tādisīnaṃ,_  
_Vāmena pādena papothayeyyaṃ”._  


(42.)

1193\. _“Na heva sabbattha balena kiccaṃ,_  
_Balañhi bālassa vadhāya hoti;_  
_Karissāmi te nāgarājā anatthaṃ,_  
_Yo me vadhī puttake dubbalāya”._  


(43.)

1194\. _“Kākañca passa laṭukikaṃ,_  
_Maṇḍūkaṃ nīlamakkhikaṃ;_  
_Ete nāgaṃ aghātesuṃ,_  
_Passa verassa verinaṃ;_  
_Tasmā hi veraṃ na kayirātha,_  
_Appiyenapi kenacī”ti._  


---

1195\. Laṭukikajātakaṃ sattamaṃ.



[Go to previous page (5.1.6 Koraṇḍiyajātaka)](5.1.6.md) / [Go to parent page (5.1 Maṇikuṇḍalavagga)](../5.1.md) / [Go to next page (5.1.8 Cūḷadhammapālajātaka)](5.1.8.md)


