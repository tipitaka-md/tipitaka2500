---
title: 5.1.9 Suvaṇṇamigajātaka
path: /tipitaka/22J/5/5.1/5.1.9
ref: 269252
breadcrumbs:
  - name: Home
    link: /
  - name: 22J Jātakapāḷi
    link: /tipitaka/22J
  - name: 5 Pañcakanipāta
    link: /tipitaka/22J/5
  - name: 5.1 Maṇikuṇḍalavagga
    link: /tipitaka/22J/5/5.1
prevL: /tipitaka/22J/5/5.1/5.1.8
upL: /tipitaka/22J/5/5.1
nextL: /tipitaka/22J/5/5.1/5.1.10
---

# 5.1.9 Suvaṇṇamigajātaka

### Pañcakanipāta

### Maṇikuṇḍalavagga

### Suvaṇṇamigajātaka

(50.)

1203. _“Vikkama re haripāda,_  
_vikkama re mahāmiga;_  
_Chinda vārattikaṃ pāsaṃ,_  
_nāhaṃ ekā vane rame”._  


(51.)

1204. _“Vikkamāmi na pāremi,_  
_bhūmiṃ sumbhāmi vegasā;_  
_Daḷho vārattiko pāso,_  
_pādaṃ me parikantati”._  


(52.)

1205. _“Attharassu palāsāni,_  
_asiṃ nibbāha luddaka;_  
_Paṭhamaṃ maṃ vadhitvāna,_  
_hana pacchā mahāmigaṃ”._  


(53.)

1206. _“Na me sutaṃ vā diṭṭhaṃ vā,_  
_Bhāsantiṃ mānusiṃ migiṃ;_  
_Tvañca bhadde sukhī hohi,_  
_Eso cāpi mahāmigo”._  


(54.)

1207. _“Evaṃ luddaka nandassu,_  
_saha sabbehi ñātibhi;_  
_Yathāhamajja nandāmi,_  
_muttaṃ disvā mahāmigan”ti._  


===

1208. Suvaṇṇamigajātakaṃ navamaṃ.




