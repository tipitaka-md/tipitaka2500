
[Home](/) / [22J Jātakapāḷi](../../../22J.md) / [5 Pañcakanipāta](../../5.md) / [5.1 Maṇikuṇḍalavagga](../5.1.md)

# 5.1.10 Suyonandījātaka

* Pañcakanipāta

* Maṇikuṇḍalavagga

* Suyonandījātaka

(55.)

1209\. _“Vāti gandho timirānaṃ,_  
_kusamuddo ca ghosavā;_  
_Dūre ito suyonandī,_  
_tamba kāmā tudanti maṃ”._  


(56.)

1210\. _“Kathaṃ samuddamatari,_  
_Kathaṃ addakkhi sedumaṃ;_  
_Kathaṃ tassā ca tuyhañca,_  
_Ahu saggasamāgamo”._  


(57.)

1211\. _“Kurukacchā payātānaṃ,_  
_vāṇijānaṃ dhanesinaṃ;_  
_Makarehi abhidā nāvā,_  
_phalakenāhamaplaviṃ._  


(58.)

1212\. _Sā maṃ saṇhena mudunā,_  
_niccaṃ candanagandhinī;_  
_Aṅgena uddharī bhaddā,_  
_mātā puttaṃva orasaṃ._  


(59.)

1213\. _Sā maṃ annena pānena,_  
_vatthena sayanena ca;_  
_Attanāpi ca mandakkhī,_  
_evaṃ tamba vijānahī”ti._  


---

1214\. Suyonandījātakaṃ dasamaṃ.

  
Maṇikuṇḍalavaggo paṭhamo.



---

1215\. Tassuddānaṃ



1216\. _Atha jinavaro haritaṃ tiṇako,_  
_Atha bhinnaplavo uragova ghaṭo;_  
_Dariyā puna kuñjara bhūnahatā,_  
_Migamuttamasaggavarena dasāti._  


[Go to previous page (5.1.9 Suvaṇṇamigajātaka)](5.1.9.md) / [Go to parent page (5.1 Maṇikuṇḍalavagga)](../5.1.md) / [Go to next page (5.2 Vaṇṇārohavagga)](../5.2.md)


