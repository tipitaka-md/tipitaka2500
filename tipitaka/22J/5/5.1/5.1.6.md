---
title: 5.1.6 Koraṇḍiyajātaka
path: /tipitaka/22J/5/5.1/5.1.6
ref: 269249
breadcrumbs:
  - name: Home
    link: /
  - name: 22J Jātakapāḷi
    link: /tipitaka/22J
  - name: 5 Pañcakanipāta
    link: /tipitaka/22J/5
  - name: 5.1 Maṇikuṇḍalavagga
    link: /tipitaka/22J/5/5.1
prevL: /tipitaka/22J/5/5.1/5.1.5
upL: /tipitaka/22J/5/5.1
nextL: /tipitaka/22J/5/5.1/5.1.7
---

# 5.1.6 Koraṇḍiyajātaka

### Pañcakanipāta

### Maṇikuṇḍalavagga

### Koraṇḍiyajātaka

(34.)

1184. _“Eko araññe girikandarāyaṃ,_  
_Paggayha paggayha silaṃ pavecchasi;_  
_Punappunaṃ santaramānarūpo,_  
_Koraṇḍiya ko nu tava yidhattho”._  


(35.)

1185. _“Ahañhimaṃ sāgara sevitantaṃ,_  
_Samaṃ karissāmi yathāpi pāṇi;_  
_Vikiriya sānūni ca pabbatāni ca,_  
_Tasmā silaṃ dariyā pakkhipāmi”._  


(36.)

1186. _“Nayimaṃ mahiṃ arahati pāṇikappaṃ,_  
_Samaṃ manusso karaṇāya meko;_  
_Maññāmimaññeva dariṃ jigīsaṃ,_  
_Koraṇḍiya hāhasi jīvalokaṃ”._  


(37.)

1187. _“Sace ahaṃ bhūtadharaṃ na sakkā,_  
_Samaṃ manusso karaṇāya meko;_  
_Evameva tvaṃ brahme ime manusse,_  
_Nānādiṭṭhike nānayissasi te”._  


(38.)

1188. _“Saṃkhittarūpena bhavaṃ mamatthaṃ,_  
_Akkhāsi koraṇḍiya evametaṃ;_  
_Yathā na sakkā pathavī samāyaṃ,_  
_Kattuṃ manussena tathā manussā”ti._  


===

1189. Koraṇḍiyajātakaṃ chaṭṭhaṃ.




