
[Home](/) / [22J Jātakapāḷi](../../../22J.md) / [5 Pañcakanipāta](../../5.md) / [5.3 Aḍḍhavagga](../5.3.md)

# 5.3.1 Dīghītikosalajātaka

* Pañcakanipāta

* Aḍḍhavagga

* Dīghītikosalajātaka

(110.)

1277\. _“Evaṃbhūtassa te rāja,_  
_āgatassa vase mama;_  
_Atthi nu koci pariyāyo,_  
_yo taṃ dukkhā pamocaye”._  


(111.)

1278\. _“Evaṃbhūtassa me tāta,_  
_āgatassa vase tava;_  
_Natthi no koci pariyāyo,_  
_yo maṃ dukkhā pamocaye”._  


(112.)

1279\. _“Nāññaṃ sucaritaṃ rāja,_  
_nāññaṃ rāja subhāsitaṃ;_  
_Tāyate maraṇakāle,_  
_evamevitaraṃ dhanaṃ._  


(113.)

1280\. _Akkocchi maṃ avadhi maṃ,_  
_ajini maṃ ahāsi me;_  
_Ye ca taṃ upanayhanti,_  
_veraṃ tesaṃ na sammati._  


(114.)

1281\. _Akkocchi maṃ avadhi maṃ,_  
_ajini maṃ ahāsi me;_  
_Ye ca taṃ nupanayhanti,_  
_veraṃ tesūpasammati._  


(115.)

1282\. _Na hi verena verāni,_  
_sammantīdha kudācanaṃ;_  
_Averena ca sammanti,_  
_esa dhammo sanantano”ti._  


---

1283\. Dīghītikosalajātakaṃ paṭhamaṃ.



[Go to previous page (5.3 Aḍḍhavagga)](../5.3.md) / [Go to parent page (5.3 Aḍḍhavagga)](../5.3.md) / [Go to next page (5.3.2 Migapotakajātaka)](5.3.2.md)


