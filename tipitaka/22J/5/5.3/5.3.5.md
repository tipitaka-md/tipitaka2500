
[Home](/) / [22J Jātakapāḷi](/tipitaka/22J.md) / [5 Pañcakanipāta](/tipitaka/22J/5.md) / [5.3 Aḍḍhavagga](/tipitaka/22J/5/5.3.md)

# 𑁫𑁇𑁩𑁇𑁫 𑀓𑀧𑁄𑀢𑀚𑀸𑀢𑀓

### 𑀧𑀜𑁆𑀘𑀓𑀦𑀺𑀧𑀸𑀢

### 𑀅𑀟𑁆𑀠𑀯𑀕𑁆𑀕

### 𑀓𑀧𑁄𑀢𑀚𑀸𑀢𑀓

(135.)

1306. _“𑀇𑀤𑀸𑀦𑀺 𑀔𑁄𑀫𑁆𑀳𑀺 𑀲𑀼𑀔𑀺𑀢𑁄 𑀅𑀭𑁄𑀕𑁄,_  
_𑀦𑀺𑀓𑁆𑀓𑀡𑁆𑀝𑀓𑁄 𑀦𑀺𑀧𑁆𑀧𑀢𑀺𑀢𑁄 𑀓𑀧𑁄𑀢𑁄;_  
_𑀓𑀸𑀳𑀸𑀫𑀺 𑀤𑀸𑀦𑀻 𑀳𑀤𑀬𑀲𑁆𑀲 𑀢𑀼𑀝𑁆𑀞𑀺𑀁,_  
_𑀢𑀣𑀸𑀳𑀺𑀫𑀁 𑀫𑀁𑀲𑀲𑀸𑀓𑀁 𑀩𑀮𑁂𑀢𑀺”𑁇_  


(136.)

1307. _“𑀓𑀸𑀬𑀁 𑀩𑀮𑀸𑀓𑀸 𑀲𑀺𑀔𑀺𑀦𑀻,_  
_𑀘𑁄𑀭𑀻 𑀮𑀗𑁆𑀖𑀺𑀧𑀺𑀢𑀸𑀫𑀳𑀸;_  
_𑀑𑀭𑀁 𑀩𑀮𑀸𑀓𑁂 𑀆𑀕𑀘𑁆𑀙,_  
_𑀘𑀡𑁆𑀟𑁄 𑀫𑁂 𑀯𑀸𑀬𑀲𑁄 𑀲𑀔𑀸”𑁇_  


(137.)

1308. _“𑀅𑀮𑀜𑁆𑀳𑀺 𑀢𑁂 𑀚𑀕𑁆𑀖𑀺𑀢𑀸𑀬𑁂,_  
_𑀫𑀫𑀁 𑀤𑀺𑀲𑁆𑀯𑀸𑀦 𑀏𑀤𑀺𑀲𑀁;_  
_𑀯𑀺𑀮𑀽𑀦𑀁 𑀲𑀽𑀤𑀧𑀼𑀢𑁆𑀢𑁂𑀦,_  
_𑀧𑀺𑀝𑁆𑀞𑀫𑀡𑁆𑀟𑁂𑀦 𑀫𑀓𑁆𑀔𑀺𑀢𑀁”𑁇_  


(138.)

1309. _“𑀲𑀼𑀦𑁆𑀳𑀸𑀢𑁄 𑀲𑀼𑀯𑀺𑀮𑀺𑀢𑁆𑀢𑁄𑀲𑀺,_  
_𑀅𑀦𑁆𑀦𑀧𑀸𑀦𑁂𑀦 𑀢𑀧𑁆𑀧𑀺𑀢𑁄;_  
_𑀓𑀡𑁆𑀞𑁂 𑀘 𑀢𑁂 𑀯𑁂𑀍𑀉𑀭𑀺𑀬𑁄,_  
_𑀅𑀕𑀫𑀸 𑀦𑀼 𑀓𑀚𑀗𑁆𑀕𑀮𑀁”𑁇_  


(139.)

1310. _“𑀫𑀸 𑀢𑁂 𑀫𑀺𑀢𑁆𑀢𑁄 𑀅𑀫𑀺𑀢𑁆𑀢𑁄 𑀯𑀸,_  
_𑀅𑀕𑀫𑀸𑀲𑀺 𑀓𑀚𑀗𑁆𑀕𑀮𑀁;_  
_𑀧𑀺𑀜𑁆𑀙𑀸𑀦𑀺 𑀢𑀢𑁆𑀣 𑀮𑀸𑀬𑀺𑀢𑁆𑀯𑀸,_  
_𑀓𑀡𑁆𑀞𑁂 𑀩𑀦𑁆𑀥𑀦𑁆𑀢𑀺 𑀯𑀝𑁆𑀝𑀦𑀁”𑁇_  


(140.)

1311. _“𑀧𑀼𑀦𑀧𑀸𑀧𑀚𑁆𑀚𑀲𑀻 𑀲𑀫𑁆𑀫,_  
_𑀲𑀻𑀮𑀜𑁆𑀳𑀺 𑀢𑀯 𑀢𑀸𑀤𑀺𑀲𑀁;_  
_𑀦 𑀳𑀺 𑀫𑀸𑀦𑀼𑀲𑀓𑀸 𑀪𑁄𑀕𑀸,_  
_𑀲𑀼𑀪𑀼𑀜𑁆𑀚𑀸 𑀳𑁄𑀦𑁆𑀢𑀺 𑀧𑀓𑁆𑀔𑀺𑀦𑀸”𑀢𑀺𑁇 (𑁮𑁪𑁧)_  


---

1312. 𑀓𑀧𑁄𑀢𑀚𑀸𑀢𑀓𑀁 𑀧𑀜𑁆𑀘𑀫𑀁𑁇

  
𑀅𑀟𑁆𑀠𑀯𑀕𑁆𑀕𑁄 𑀢𑀢𑀺𑀬𑁄𑁇



---

1313. 𑀢𑀲𑁆𑀲𑀼𑀤𑁆𑀤𑀸𑀦𑀁



1314. _𑀅𑀣 𑀯𑀡𑁆𑀡 𑀲𑀲𑀻𑀮 𑀳𑀺𑀭𑀺 𑀮𑀪𑀢𑁂,_  
_𑀲𑀼𑀫𑀼𑀔𑀸 𑀯𑀺𑀲 𑀲𑀸𑀍𑀇𑀬𑀫𑀺𑀢𑁆𑀢𑀯𑀭𑁄;_  
_𑀅𑀣 𑀘𑀓𑁆𑀓 𑀧𑀮𑀸𑀲 𑀲𑀭𑀸𑀚 𑀲𑀢𑁄,_  
_𑀬𑀯 𑀩𑀸𑀮 𑀓𑀧𑁄𑀢𑀓 𑀧𑀦𑁆𑀦𑀭𑀲𑀸𑀢𑀺𑁇_  


---

1315. 𑀅𑀣 𑀯𑀕𑁆𑀕𑀼𑀤𑁆𑀤𑀸𑀦𑀁



1316. _𑀚𑀻𑀦𑀜𑁆𑀘 𑀯𑀡𑁆𑀡𑀁 𑀅𑀲𑀫𑀁𑀯𑀕𑀼𑀧𑁆𑀧𑀭𑀺,_  
_𑀲𑀼𑀤𑁂𑀲𑀺𑀢𑀸 𑀚𑀸𑀢𑀓𑀦𑁆𑀢𑀺 𑀲𑀦𑁆𑀢𑀺 𑀯𑀻𑀲𑀢𑀺;_  
_𑀫𑀳𑁂𑀲𑀺𑀦𑁄 𑀩𑁆𑀭𑀳𑁆𑀫𑀘𑀭𑀺𑀢𑁆𑀢𑀫𑀼𑀢𑁆𑀢-_  
_𑀫𑀯𑁄𑀘 𑀕𑀸𑀣𑀸 𑀅𑀢𑁆𑀣𑀯𑀢𑀻 𑀲𑀼𑀩𑁆𑀬𑀜𑁆𑀚𑀦𑀸𑀢𑀺𑁇_  


---

1317. 𑀧𑀜𑁆𑀘𑀓𑀦𑀺𑀧𑀸𑀢𑀁 𑀦𑀺𑀝𑁆𑀞𑀺𑀢𑀁𑁇



[Go to previous page (5.3.4 Cūḷadhanuggahajātaka)](/tipitaka/22J/5/5.3/5.3.4.md) / [Go to parent page (5.3 Aḍḍhavagga)](/tipitaka/22J/5/5.3.md) / [Go to next page (6 Chakkanipāta)](/tipitaka/22J/6.md)


