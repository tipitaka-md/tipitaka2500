---
title: 5.3.4 Cūḷadhanuggahajātaka
path: /tipitaka/22J/5/5.3/5.3.4
ref: 269267
breadcrumbs:
  - name: Home
    link: /
  - name: 22J Jātakapāḷi
    link: /tipitaka/22J
  - name: 5 Pañcakanipāta
    link: /tipitaka/22J/5
  - name: 5.3 Aḍḍhavagga
    link: /tipitaka/22J/5/5.3
prevL: /tipitaka/22J/5/5.3/5.3.3
upL: /tipitaka/22J/5/5.3
nextL: /tipitaka/22J/5/5.3/5.3.5
---

# 5.3.4 Cūḷadhanuggahajātaka

### Pañcakanipāta

### Aḍḍhavagga

### Cūḷadhanuggahajātaka

(128.)

1298. _“Sabbaṃ bhaṇḍaṃ samādāya,_  
_pāraṃ tiṇṇosi brāhmaṇa;_  
_Paccāgaccha lahuṃ khippaṃ,_  
_mampi tārehi dānito”._  


(129.)

1299. _“Asanthutaṃ maṃ cirasanthutena,_  
_Nimīni bhotī addhuvaṃ dhuvena;_  
_Mayāpi bhotī nimineyya aññaṃ,_  
_Ito ahaṃ dūrataraṃ gamissaṃ”._  


(130.)

1300. _“Kāyaṃ eḷagalāgumbe,_  
_karoti ahuhāsiyaṃ;_  
_Nayīdha naccagītaṃ vā,_  
_tāḷaṃ vā susamāhitaṃ;_  
_Anamhikāle susoṇi,_  
_kiṃ nu jagghasi sobhane”._  


(131.)

1301. _“Siṅgāla bāla dummedha,_  
_appapaññosi jambuka;_  
_Jīno macchañca pesiñca,_  
_kapaṇo viya jhāyasi”._  


(132.)

1302. _“Sudassaṃ vajjamaññesaṃ,_  
_attano pana duddasaṃ;_  
_Jīnā patiñca jārañca,_  
_maññe tvaññeva jhāyasi”._  


(133.)

1303. _“Evametaṃ migarāja,_  
_yathā bhāsasi jambuka;_  
_Sā nūnāhaṃ ito gantvā,_  
_bhattu hessaṃ vasānugā”._  


(134.)

1304. _“Yo hare mattikaṃ thālaṃ,_  
_kaṃsathālampi so hare;_  
_Katañceva tayā pāpaṃ,_  
_punapevaṃ karissasī”ti._  


===

1305. Cūḷadhanuggahajātakaṃ catutthaṃ.




