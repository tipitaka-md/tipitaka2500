
[Home](/) / [22J Jātakapāḷi](/tipitaka/22J.md) / [14 Pakiṇṇakanipāta](/tipitaka/22J/14.md) / [14.1 Sālikedāravagga](/tipitaka/22J/14/14.1.md)

# 𑁧𑁪𑁇𑁧𑁇𑁭 𑀧𑀜𑁆𑀘𑀼𑀧𑁄𑀲𑀣𑀺𑀓𑀚𑀸𑀢𑀓

### 𑀧𑀓𑀺𑀡𑁆𑀡𑀓𑀦𑀺𑀧𑀸𑀢

### 𑀲𑀸𑀮𑀺𑀓𑁂𑀤𑀸𑀭𑀯𑀕𑁆𑀕

### 𑀧𑀜𑁆𑀘𑀼𑀧𑁄𑀲𑀣𑀺𑀓𑀚𑀸𑀢𑀓

(127.)

2680\. _“𑀅𑀧𑁆𑀧𑁄𑀲𑁆𑀲𑀼𑀓𑁆𑀓𑁄 𑀤𑀸𑀦𑀺 𑀢𑀼𑀯𑀁 𑀓𑀧𑁄𑀢,_  
_𑀯𑀺𑀳𑀗𑁆𑀕𑀫 𑀦 𑀢𑀯 𑀪𑁄𑀚𑀦𑀢𑁆𑀣𑁄;_  
_𑀔𑀼𑀤𑀁 𑀧𑀺𑀧𑀸𑀲𑀁 𑀅𑀥𑀺𑀯𑀸𑀲𑀬𑀦𑁆𑀢𑁄,_  
_𑀓𑀲𑁆𑀫𑀸 𑀪𑀯𑀁𑀧𑁄𑀲𑀣𑀺𑀓𑁄 𑀓𑀧𑁄𑀢”𑁇_  


(128.)

2681\. _“𑀅𑀳𑀁 𑀧𑀼𑀭𑁂 𑀕𑀺𑀤𑁆𑀥𑀺𑀕𑀢𑁄 𑀓𑀧𑁄𑀢𑀺𑀬𑀸,_  
_𑀅𑀲𑁆𑀫𑀺𑀁 𑀧𑀤𑁂𑀲𑀲𑁆𑀫𑀺𑀫𑀼𑀪𑁄 𑀭𑀫𑀸𑀫;_  
_𑀅𑀣𑀕𑁆𑀕𑀳𑀻 𑀲𑀸𑀓𑀼𑀡𑀺𑀓𑁄 𑀓𑀧𑁄𑀢𑀺𑀁,_  
_𑀅𑀓𑀸𑀫𑀓𑁄 𑀢𑀸𑀬 𑀯𑀺𑀦𑀸 𑀅𑀳𑁄𑀲𑀺𑀁𑁇_  


(129.)

2682\. _𑀦𑀸𑀦𑀸𑀪𑀯𑀸 𑀯𑀺𑀧𑁆𑀧𑀬𑁄𑀕𑁂𑀦 𑀢𑀲𑁆𑀲𑀸,_  
_𑀫𑀦𑁄𑀫𑀬𑀁 𑀯𑁂𑀤𑀦 𑀯𑁂𑀤𑀬𑀸𑀫𑀺;_  
_𑀢𑀲𑁆𑀫𑀸 𑀅𑀳𑀁𑀧𑁄𑀲𑀣𑀁 𑀧𑀸𑀮𑀬𑀸𑀫𑀺,_  
_𑀭𑀸𑀕𑁄 𑀫𑀫𑀁 𑀫𑀸 𑀧𑀼𑀦𑀭𑀸𑀕𑀫𑀸𑀲𑀺”𑁇 (𑁧)_  


(130.)

2683\. _“𑀅𑀦𑀼𑀚𑁆𑀚𑀼𑀕𑀸𑀫𑀻 𑀉𑀭𑀕𑀸 𑀤𑀼𑀚𑀺𑀯𑁆𑀳,_  
_𑀤𑀸𑀞𑀸𑀯𑀼𑀥𑁄 𑀖𑁄𑀭𑀯𑀺𑀲𑁄𑀲𑀺 𑀲𑀧𑁆𑀧;_  
_𑀔𑀼𑀤𑀁 𑀧𑀺𑀧𑀸𑀲𑀁 𑀅𑀥𑀺𑀯𑀸𑀲𑀬𑀦𑁆𑀢𑁄,_  
_𑀓𑀲𑁆𑀫𑀸 𑀪𑀯𑀁𑀧𑁄𑀲𑀣𑀺𑀓𑁄 𑀦𑀼 𑀤𑀻𑀖𑁇_  


(131.)

2684\. _𑀉𑀲𑀪𑁄 𑀅𑀳𑀽 𑀩𑀮𑀯𑀸 𑀕𑀸𑀫𑀺𑀓𑀲𑁆𑀲,_  
_𑀘𑀮𑀓𑁆𑀓𑀓𑀽 𑀯𑀡𑁆𑀡𑀩𑀮𑀽𑀧𑀧𑀦𑁆𑀦𑁄;_  
_𑀲𑁄 𑀫𑀁 𑀅𑀓𑁆𑀓𑀫𑀺 𑀢𑀁 𑀓𑀼𑀧𑀺𑀢𑁄 𑀅𑀟𑀁𑀲𑀺𑀁,_  
_𑀤𑀼𑀓𑁆𑀔𑀸𑀪𑀺𑀢𑀼𑀦𑁆𑀦𑁄 𑀫𑀭𑀡𑀁 𑀉𑀧𑀸𑀕𑀸𑁇_  


(132.)

2685\. _𑀢𑀢𑁄 𑀚𑀦𑀸 𑀦𑀺𑀓𑁆𑀔𑀫𑀺𑀢𑁆𑀯𑀸𑀦 𑀕𑀸𑀫𑀸,_  
_𑀓𑀦𑁆𑀤𑀺𑀢𑁆𑀯𑀸 𑀭𑁄𑀤𑀺𑀢𑁆𑀯𑀸 𑀅𑀧𑀓𑁆𑀓𑀫𑀺𑀁𑀲𑀼;_  
_𑀢𑀲𑁆𑀫𑀸 𑀅𑀳𑀁𑀧𑁄𑀲𑀣𑀁 𑀧𑀸𑀮𑀬𑀸𑀫𑀺,_  
_𑀓𑁄𑀥𑁄 𑀫𑀫𑀁 𑀫𑀸 𑀧𑀼𑀦𑀭𑀸𑀕𑀫𑀸𑀲𑀺𑁇 (𑁨)_  


(133.)

2686\. _𑀫𑀢𑀸𑀦 𑀫𑀁𑀲𑀸𑀦𑀺 𑀩𑀳𑀽 𑀲𑀼𑀲𑀸𑀦𑁂,_  
_𑀫𑀦𑀼𑀜𑁆𑀜𑀭𑀽𑀧𑀁 𑀢𑀯 𑀪𑁄𑀚𑀦𑁂 𑀢𑀁;_  
_𑀔𑀼𑀤𑀁 𑀧𑀺𑀧𑀸𑀲𑀁 𑀅𑀥𑀺𑀯𑀸𑀲𑀬𑀦𑁆𑀢𑁄,_  
_𑀓𑀲𑁆𑀫𑀸 𑀪𑀯𑀁𑀧𑁄𑀲𑀣𑀺𑀓𑁄 𑀲𑀺𑀗𑁆𑀕𑀸𑀮𑁇_  


(134.)

2687\. _𑀧𑀯𑀺𑀲𑀺 𑀓𑀼𑀘𑁆𑀙𑀺𑀁 𑀫𑀳𑀢𑁄 𑀕𑀚𑀲𑁆𑀲,_  
_𑀓𑀼𑀡𑀧𑁂 𑀭𑀢𑁄 𑀳𑀢𑁆𑀣𑀺𑀫𑀁𑀲𑁂𑀲𑀼 𑀕𑀺𑀤𑁆𑀥𑁄;_  
_𑀉𑀡𑁆𑀳𑁄 𑀘 𑀯𑀸𑀢𑁄 𑀢𑀺𑀔𑀺𑀡𑀸 𑀘 𑀭𑀲𑁆𑀫𑀺𑀬𑁄,_  
_𑀢𑁂 𑀲𑁄𑀲𑀬𑀼𑀁 𑀢𑀲𑁆𑀲 𑀓𑀭𑀻𑀲𑀫𑀕𑁆𑀕𑀁𑁇_  


(135.)

2688\. _𑀓𑀺𑀲𑁄 𑀘 𑀧𑀡𑁆𑀟𑀽 𑀘 𑀅𑀳𑀁 𑀪𑀤𑀦𑁆𑀢𑁂,_  
_𑀦 𑀫𑁂 𑀅𑀳𑀽 𑀦𑀺𑀓𑁆𑀔𑀫𑀦𑀸𑀬 𑀫𑀕𑁆𑀕𑁄;_  
_𑀫𑀳𑀸 𑀘 𑀫𑁂𑀖𑁄 𑀲𑀳𑀲𑀸 𑀧𑀯𑀲𑁆𑀲𑀺,_  
_𑀲𑁄 𑀢𑁂𑀫𑀬𑀻 𑀢𑀲𑁆𑀲 𑀓𑀭𑀻𑀲𑀫𑀕𑁆𑀕𑀁𑁇_  


(136.)

2689\. _𑀢𑀢𑁄 𑀅𑀳𑀁 𑀦𑀺𑀓𑁆𑀔𑀫𑀺𑀲𑀁 𑀪𑀤𑀦𑁆𑀢𑁂,_  
_𑀘𑀦𑁆𑀤𑁄 𑀬𑀣𑀸 𑀭𑀸𑀳𑀼𑀫𑀼𑀔𑀸 𑀧𑀫𑀼𑀢𑁆𑀢𑁄;_  
_𑀢𑀲𑁆𑀫𑀸 𑀅𑀳𑀁𑀧𑁄𑀲𑀣𑀁 𑀧𑀸𑀮𑀬𑀸𑀫𑀺,_  
_𑀮𑁄𑀪𑁄 𑀫𑀫𑀁 𑀫𑀸 𑀧𑀼𑀦𑀭𑀸𑀕𑀫𑀸𑀲𑀺𑁇 (𑁩)_  


(137.)

2690\. _𑀯𑀫𑁆𑀫𑀻𑀓𑀣𑀽𑀧𑀲𑁆𑀫𑀺𑀁 𑀓𑀺𑀧𑀺𑀮𑁆𑀮𑀺𑀓𑀸𑀦𑀺,_  
_𑀦𑀺𑀧𑁆𑀧𑁄𑀣𑀬𑀦𑁆𑀢𑁄 𑀢𑀼𑀯𑀁 𑀧𑀼𑀭𑁂 𑀘𑀭𑀸𑀲𑀺;_  
_𑀔𑀼𑀤𑀁 𑀧𑀺𑀧𑀸𑀲𑀁 𑀅𑀥𑀺𑀯𑀸𑀲𑀬𑀦𑁆𑀢𑁄,_  
_𑀓𑀲𑁆𑀫𑀸 𑀪𑀯𑀁𑀧𑁄𑀲𑀣𑀺𑀓𑁄 𑀦𑀼 𑀅𑀘𑁆𑀙𑁇_  


(138.)

2691\. _𑀲𑀓𑀁 𑀦𑀺𑀓𑁂𑀢𑀁 𑀅𑀢𑀺𑀳𑀻𑀍𑀅𑀬𑀸𑀦𑁄,_  
_𑀅𑀢𑁆𑀭𑀺𑀘𑁆𑀙𑀢𑀸 𑀫𑀮𑁆𑀮𑀕𑀸𑀫𑀁 𑀅𑀕𑀘𑁆𑀙𑀺𑀁;_  
_𑀢𑀢𑁄 𑀚𑀦𑀸 𑀦𑀺𑀓𑁆𑀔𑀫𑀺𑀢𑁆𑀯𑀸𑀦 𑀕𑀸𑀫𑀸,_  
_𑀓𑁄𑀤𑀡𑁆𑀟𑀓𑁂𑀦 𑀧𑀭𑀺𑀧𑁄𑀣𑀬𑀺𑀁𑀲𑀼 𑀫𑀁𑁇_  


(139.)

2692\. _𑀲𑁄 𑀪𑀺𑀦𑁆𑀦𑀲𑀻𑀲𑁄 𑀭𑀼𑀳𑀺𑀭𑀫𑀓𑁆𑀔𑀺𑀢𑀗𑁆𑀕𑁄,_  
_𑀧𑀘𑁆𑀘𑀸𑀕𑀫𑀸𑀲𑀺𑀁 𑀲𑀓𑀁 𑀦𑀺𑀓𑁂𑀢𑀁;_  
_𑀢𑀲𑁆𑀫𑀸 𑀅𑀳𑀁𑀧𑁄𑀲𑀣𑀁 𑀧𑀸𑀮𑀬𑀸𑀫𑀺,_  
_𑀅𑀢𑁆𑀭𑀺𑀘𑁆𑀙𑀢𑀸 𑀫𑀸 𑀧𑀼𑀦𑀭𑀸𑀕𑀫𑀸𑀲𑀺”𑁇 (𑁪)_  


(140.)

2693\. _“𑀬𑀁 𑀦𑁄 𑀅𑀧𑀼𑀘𑁆𑀙𑀺𑀢𑁆𑀣 𑀢𑀼𑀯𑀁 𑀪𑀤𑀦𑁆𑀢𑁂,_  
_𑀲𑀩𑁆𑀩𑁂𑀯 𑀩𑁆𑀬𑀸𑀓𑀭𑀺𑀫𑁆𑀳 𑀬𑀣𑀸𑀧𑀚𑀸𑀦𑀁;_  
_𑀫𑀬𑀫𑁆𑀧𑀺 𑀧𑀼𑀘𑁆𑀙𑀸𑀫 𑀢𑀼𑀯𑀁 𑀪𑀤𑀦𑁆𑀢𑁂,_  
_𑀓𑀲𑁆𑀫𑀸 𑀪𑀯𑀁𑀧𑁄𑀲𑀣𑀺𑀓𑁄 𑀦𑀼 𑀩𑁆𑀭𑀳𑁆𑀫𑁂”𑁇_  


(141.)

2694\. _“𑀅𑀦𑀽𑀧𑀮𑀺𑀢𑁆𑀢𑁄 𑀫𑀫 𑀅𑀲𑁆𑀲𑀫𑀫𑁆𑀳𑀺,_  
_𑀧𑀘𑁆𑀘𑁂𑀓𑀩𑀼𑀤𑁆𑀥𑁄 𑀫𑀼𑀳𑀼𑀢𑁆𑀢𑀁 𑀦𑀺𑀲𑀻𑀤𑀺;_  
_𑀲𑁄 𑀫𑀁 𑀅𑀯𑁂𑀤𑀻 𑀕𑀢𑀺𑀫𑀸𑀕𑀢𑀺𑀜𑁆𑀘,_  
_𑀦𑀸𑀫𑀜𑁆𑀘 𑀕𑁄𑀢𑁆𑀢𑀁 𑀘𑀭𑀡𑀜𑁆𑀘 𑀲𑀩𑁆𑀩𑀁𑁇_  


(142.)

2695\. _𑀏𑀯𑀫𑁆𑀧𑀳𑀁 𑀯𑀦𑁆𑀤𑀺 𑀦 𑀢𑀲𑁆𑀲 𑀧𑀸𑀤𑁂,_  
_𑀦 𑀘𑀸𑀧𑀺 𑀦𑀁 𑀫𑀸𑀦𑀕𑀢𑁂𑀦 𑀧𑀼𑀘𑁆𑀙𑀺𑀁;_  
_𑀢𑀲𑁆𑀫𑀸 𑀅𑀳𑀁𑀧𑁄𑀲𑀣𑀁 𑀧𑀸𑀮𑀬𑀸𑀫𑀺,_  
_𑀫𑀸𑀦𑁄 𑀫𑀫𑀁 𑀫𑀸 𑀧𑀼𑀦𑀭𑀸𑀕𑀫𑀸𑀲𑀻”𑀢𑀺𑁇 (𑁫)_  


---

2696\. 𑀧𑀜𑁆𑀘𑀼𑀧𑁄𑀲𑀣𑀺𑀓𑀚𑀸𑀢𑀓𑀁 𑀲𑀢𑁆𑀢𑀫𑀁𑁇



[Go to previous page (14.1.6 Surucijātaka)](/tipitaka/22J/14/14.1/14.1.6.md) / [Go to parent page (14.1 Sālikedāravagga)](/tipitaka/22J/14/14.1.md) / [Go to next page (14.1.8 Mahāmorajātaka)](/tipitaka/22J/14/14.1/14.1.8.md)


