
[Home](/) / [22J Jātakapāḷi](/tipitaka/22J.md) / [14 Pakiṇṇakanipāta](/tipitaka/22J/14.md) / [14.1 Sālikedāravagga](/tipitaka/22J/14/14.1.md)

# 𑁧𑁪𑁇𑁧𑁇𑁬 𑀲𑀼𑀭𑀼𑀘𑀺𑀚𑀸𑀢𑀓

### 𑀧𑀓𑀺𑀡𑁆𑀡𑀓𑀦𑀺𑀧𑀸𑀢

### 𑀲𑀸𑀮𑀺𑀓𑁂𑀤𑀸𑀭𑀯𑀕𑁆𑀕

### 𑀲𑀼𑀭𑀼𑀘𑀺𑀚𑀸𑀢𑀓

(102.)

2654\. _“𑀫𑀳𑁂𑀲𑀻 𑀲𑀼𑀭𑀼𑀘𑀺𑀦𑁄 𑀪𑀭𑀺𑀬𑀸,_  
_𑀆𑀦𑀻𑀢𑀸 𑀧𑀞𑀫𑀁 𑀅𑀳𑀁;_  
_𑀤𑀲 𑀯𑀲𑁆𑀲𑀲𑀳𑀲𑁆𑀲𑀸𑀦𑀺,_  
_𑀬𑀁 𑀫𑀁 𑀲𑀼𑀭𑀼𑀘𑀺𑀫𑀸𑀦𑀬𑀺𑁇_  


(103.)

2655\. _𑀲𑀸𑀳𑀁 𑀩𑁆𑀭𑀸𑀳𑁆𑀫𑀡 𑀭𑀸𑀚𑀸𑀦𑀁,_  
_𑀯𑁂𑀤𑁂𑀳𑀁 𑀫𑀺𑀣𑀺𑀮𑀕𑁆𑀕𑀳𑀁;_  
_𑀦𑀸𑀪𑀺𑀚𑀸𑀦𑀸𑀫𑀺 𑀓𑀸𑀬𑁂𑀦,_  
_𑀯𑀸𑀘𑀸𑀬 𑀉𑀤 𑀘𑁂𑀢𑀲𑀸;_  
_𑀲𑀼𑀭𑀼𑀘𑀺𑀁 𑀅𑀢𑀺𑀫𑀜𑁆𑀜𑀺𑀢𑁆𑀣,_  
_𑀆𑀯𑀺 𑀯𑀸 𑀬𑀤𑀺 𑀯𑀸 𑀭𑀳𑁄𑁇_  


(104.)

2656\. _𑀏𑀢𑁂𑀦 𑀲𑀘𑁆𑀘𑀯𑀚𑁆𑀚𑁂𑀦,_  
_𑀧𑀼𑀢𑁆𑀢𑁄 𑀉𑀧𑁆𑀧𑀚𑁆𑀚𑀢𑀁 𑀇𑀲𑁂;_  
_𑀫𑀼𑀲𑀸 𑀫𑁂 𑀪𑀡𑀫𑀸𑀦𑀸𑀬,_  
_𑀫𑀼𑀤𑁆𑀥𑀸 𑀨𑀮𑀢𑀼 𑀲𑀢𑁆𑀢𑀥𑀸𑁇 (𑁧)_  


(105.)

2657\. _𑀪𑀢𑁆𑀢𑀼 𑀫𑀫 𑀲𑀲𑁆𑀲𑀼 𑀫𑀸𑀢𑀸,_  
_𑀧𑀺𑀢𑀸 𑀘𑀸𑀧𑀺 𑀘 𑀲𑀲𑁆𑀲𑀼𑀭𑁄;_  
_𑀢𑁂 𑀫𑀁 𑀩𑁆𑀭𑀳𑁆𑀫𑁂 𑀯𑀺𑀦𑁂𑀢𑀸𑀭𑁄,_  
_𑀬𑀸𑀯 𑀅𑀝𑁆𑀞𑀁𑀲𑀼 𑀚𑀻𑀯𑀺𑀢𑀁𑁇_  


(106.)

2658\. _𑀲𑀸𑀳𑀁 𑀅𑀳𑀺𑀁𑀲𑀸𑀭𑀢𑀺𑀦𑀻,_  
_𑀓𑀸𑀫𑀲𑀸 𑀥𑀫𑁆𑀫𑀘𑀸𑀭𑀺𑀦𑀻;_  
_𑀲𑀓𑁆𑀓𑀘𑁆𑀘𑀁 𑀢𑁂 𑀉𑀧𑀝𑁆𑀞𑀸𑀲𑀺𑀁,_  
_𑀭𑀢𑁆𑀢𑀺𑀦𑁆𑀤𑀺𑀯𑀫𑀢𑀦𑁆𑀤𑀺𑀢𑀸𑁇_  


(107.)

2659\. _𑀏𑀢𑁂𑀦 𑀲𑀘𑁆𑀘𑀯𑀚𑁆𑀚𑁂𑀦,_  
_𑀧𑀼𑀢𑁆𑀢𑁄 𑀉𑀧𑁆𑀧𑀚𑁆𑀚𑀢𑀁 𑀇𑀲𑁂;_  
_𑀫𑀼𑀲𑀸 𑀫𑁂 𑀪𑀡𑀫𑀸𑀦𑀸𑀬,_  
_𑀫𑀼𑀤𑁆𑀥𑀸 𑀨𑀮𑀢𑀼 𑀲𑀢𑁆𑀢𑀥𑀸𑁇 (𑁨)_  


(108.)

2660\. _𑀲𑁄𑀍𑀅𑀲𑀺𑀢𑁆𑀣𑀺𑀲𑀳𑀲𑁆𑀲𑀸𑀦𑀺,_  
_𑀲𑀳𑀪𑀭𑀺𑀬𑀸𑀦𑀺 𑀩𑁆𑀭𑀸𑀳𑁆𑀫𑀡;_  
_𑀢𑀸𑀲𑀼 𑀇𑀲𑁆𑀲𑀸 𑀯𑀸 𑀓𑁄𑀥𑁄 𑀯𑀸,_  
_𑀦𑀸𑀳𑀼 𑀫𑀬𑁆𑀳𑀁 𑀓𑀼𑀤𑀸𑀘𑀦𑀁𑁇_  


(109.)

2661\. _𑀳𑀺𑀢𑁂𑀦 𑀢𑀸𑀲𑀁 𑀦𑀦𑁆𑀤𑀸𑀫𑀺,_  
_𑀦 𑀘 𑀫𑁂 𑀓𑀸𑀘𑀺 𑀅𑀧𑁆𑀧𑀺𑀬𑀸;_  
_𑀅𑀢𑁆𑀢𑀸𑀦𑀁𑀯𑀸𑀦𑀼𑀓𑀫𑁆𑀧𑀸𑀫𑀺,_  
_𑀲𑀤𑀸 𑀲𑀩𑁆𑀩𑀸 𑀲𑀧𑀢𑁆𑀢𑀺𑀬𑁄𑁇_  


(110.)

2662\. _𑀏𑀢𑁂𑀦 𑀲𑀘𑁆𑀘𑀯𑀚𑁆𑀚𑁂𑀦,_  
_𑀧𑀼𑀢𑁆𑀢𑁄 𑀉𑀧𑁆𑀧𑀚𑁆𑀚𑀢𑀁 𑀇𑀲𑁂;_  
_𑀫𑀼𑀲𑀸 𑀫𑁂 𑀪𑀡𑀫𑀸𑀦𑀸𑀬,_  
_𑀫𑀼𑀤𑁆𑀥𑀸 𑀨𑀮𑀢𑀼 𑀲𑀢𑁆𑀢𑀥𑀸𑁇 (𑁩)_  


(111.)

2663\. _𑀤𑀸𑀲𑁂 𑀓𑀫𑁆𑀫𑀓𑀭𑁂 𑀧𑁂𑀲𑁆𑀲𑁂,_  
_𑀬𑁂 𑀘𑀜𑁆𑀜𑁂 𑀅𑀦𑀼𑀚𑀻𑀯𑀺𑀦𑁄;_  
_𑀧𑁂𑀲𑁂𑀫𑀺 𑀲𑀳𑀥𑀫𑁆𑀫𑁂𑀦,_  
_𑀲𑀤𑀸 𑀧𑀫𑀼𑀤𑀺𑀢𑀺𑀦𑁆𑀤𑁆𑀭𑀺𑀬𑀸𑁇_  


(112.)

2664\. _𑀏𑀢𑁂𑀦 𑀲𑀘𑁆𑀘𑀯𑀚𑁆𑀚𑁂𑀦,_  
_𑀧𑀼𑀢𑁆𑀢𑁄 𑀉𑀧𑁆𑀧𑀚𑁆𑀚𑀢𑀁 𑀇𑀲𑁂;_  
_𑀫𑀼𑀲𑀸 𑀫𑁂 𑀪𑀡𑀫𑀸𑀦𑀸𑀬,_  
_𑀫𑀼𑀤𑁆𑀥𑀸 𑀨𑀮𑀢𑀼 𑀲𑀢𑁆𑀢𑀥𑀸𑁇 (𑁪)_  


(113.)

2665\. _𑀲𑀫𑀡𑁂 𑀩𑁆𑀭𑀸𑀳𑁆𑀫𑀡𑁂 𑀘𑀸𑀧𑀺,_  
_𑀅𑀜𑁆𑀜𑁂 𑀘𑀸𑀧𑀺 𑀯𑀦𑀺𑀩𑁆𑀩𑀓𑁂;_  
_𑀢𑀧𑁆𑀧𑁂𑀫𑀺 𑀅𑀦𑁆𑀦𑀧𑀸𑀦𑁂𑀦,_  
_𑀲𑀤𑀸 𑀧𑀬𑀢𑀧𑀸𑀡𑀺𑀦𑀻𑁇_  


(114.)

2666\. _𑀏𑀢𑁂𑀦 𑀲𑀘𑁆𑀘𑀯𑀚𑁆𑀚𑁂𑀦,_  
_𑀧𑀼𑀢𑁆𑀢𑁄 𑀉𑀧𑁆𑀧𑀚𑁆𑀚𑀢𑀁 𑀇𑀲𑁂;_  
_𑀫𑀼𑀲𑀸 𑀫𑁂 𑀪𑀡𑀫𑀸𑀦𑀸𑀬,_  
_𑀫𑀼𑀤𑁆𑀥𑀸 𑀨𑀮𑀢𑀼 𑀲𑀢𑁆𑀢𑀥𑀸𑁇 (𑁫)_  


(115.)

2667\. _𑀘𑀸𑀢𑀼𑀤𑁆𑀤𑀲𑀺𑀁 𑀧𑀜𑁆𑀘𑀤𑁆𑀤𑀲𑀺𑀁,_  
_𑀬𑀸 𑀘 𑀧𑀓𑁆𑀔𑀲𑁆𑀲 𑀅𑀝𑁆𑀞𑀫𑀻;_  
_𑀧𑀸𑀝𑀺𑀳𑀸𑀭𑀺𑀬𑀧𑀓𑁆𑀔𑀜𑁆𑀘,_  
_𑀅𑀝𑁆𑀞𑀗𑁆𑀕𑀲𑀼𑀲𑀫𑀸𑀕𑀢𑀁;_  
_𑀉𑀧𑁄𑀲𑀣𑀁 𑀉𑀧𑀯𑀲𑀸𑀫𑀺,_  
_𑀲𑀤𑀸 𑀲𑀻𑀮𑁂𑀲𑀼 𑀲𑀁𑀯𑀼𑀢𑀸𑁇_  


(116.)

2668\. _𑀏𑀢𑁂𑀦 𑀲𑀘𑁆𑀘𑀯𑀚𑁆𑀚𑁂𑀦,_  
_𑀧𑀼𑀢𑁆𑀢𑁄 𑀉𑀧𑁆𑀧𑀚𑁆𑀚𑀢𑀁 𑀇𑀲𑁂;_  
_𑀫𑀼𑀲𑀸 𑀫𑁂 𑀪𑀡𑀫𑀸𑀦𑀸𑀬,_  
_𑀫𑀼𑀤𑁆𑀥𑀸 𑀨𑀮𑀢𑀼 𑀲𑀢𑁆𑀢𑀥𑀸”𑁇 (𑁬)_  


(117.)

2669\. _“𑀲𑀩𑁆𑀩𑁂𑀯 𑀢𑁂 𑀥𑀫𑁆𑀫𑀕𑀼𑀡𑀸,_  
_𑀭𑀸𑀚𑀧𑀼𑀢𑁆𑀢𑀺 𑀬𑀲𑀲𑁆𑀲𑀺𑀦𑀺;_  
_𑀲𑀁𑀯𑀺𑀚𑁆𑀚𑀦𑁆𑀢𑀺 𑀢𑀬𑀺 𑀪𑀤𑁆𑀤𑁂,_  
_𑀬𑁂 𑀢𑁆𑀯𑀁 𑀓𑀺𑀢𑁆𑀢𑁂𑀲𑀺 𑀅𑀢𑁆𑀢𑀦𑀺𑁇_  


(118.)

2670\. _𑀔𑀢𑁆𑀢𑀺𑀬𑁄 𑀚𑀸𑀢𑀺𑀲𑀫𑁆𑀧𑀦𑁆𑀦𑁄,_  
_𑀅𑀪𑀺𑀚𑀸𑀢𑁄 𑀬𑀲𑀲𑁆𑀲𑀺𑀫𑀸;_  
_𑀥𑀫𑁆𑀫𑀭𑀸𑀚𑀸 𑀯𑀺𑀤𑁂𑀳𑀸𑀦𑀁,_  
_𑀧𑀼𑀢𑁆𑀢𑁄 𑀉𑀧𑁆𑀧𑀚𑁆𑀚𑀢𑁂 𑀢𑀯”𑁇_  


(119.)

2671\. _“𑀤𑀼𑀫𑁆𑀫𑀻 𑀭𑀚𑁄𑀚𑀮𑁆𑀮𑀥𑀭𑁄,_  
_𑀅𑀖𑁂 𑀯𑁂𑀳𑀸𑀬𑀲𑀁 𑀞𑀺𑀢𑁄;_  
_𑀫𑀦𑀼𑀜𑁆𑀜𑀁 𑀪𑀸𑀲𑀲𑁂 𑀯𑀸𑀘𑀁,_  
_𑀬𑀁 𑀫𑀬𑁆𑀳𑀁 𑀳𑀤𑀬𑀗𑁆𑀕𑀫𑀁𑁇_  


(120.)

2672\. _𑀤𑁂𑀯𑀢𑀸𑀦𑀼𑀲𑀺 𑀲𑀕𑁆𑀕𑀫𑁆𑀳𑀸,_  
_𑀇𑀲𑀺 𑀯𑀸𑀲𑀺 𑀫𑀳𑀺𑀤𑁆𑀥𑀺𑀓𑁄;_  
_𑀓𑁄 𑀯𑀸𑀲𑀺 𑀢𑁆𑀯𑀁 𑀅𑀦𑀼𑀧𑁆𑀧𑀢𑁆𑀢𑁄,_  
_𑀅𑀢𑁆𑀢𑀸𑀦𑀁 𑀫𑁂 𑀧𑀯𑁂𑀤𑀬”𑁇_  


(121.)

2673\. _“𑀬𑀁 𑀤𑁂𑀯𑀲𑀗𑁆𑀖𑀸 𑀯𑀦𑁆𑀤𑀦𑁆𑀢𑀺,_  
_𑀲𑀼𑀥𑀫𑁆𑀫𑀸𑀬𑀁 𑀲𑀫𑀸𑀕𑀢𑀸;_  
_𑀲𑁄𑀳𑀁 𑀲𑀓𑁆𑀓𑁄 𑀲𑀳𑀲𑁆𑀲𑀓𑁆𑀔𑁄,_  
_𑀆𑀕𑀢𑁄𑀲𑁆𑀫𑀺 𑀢𑀯𑀦𑁆𑀢𑀺𑀓𑁂𑁇_  


(122.)

2674\. _𑀇𑀢𑁆𑀣𑀺𑀬𑁄 𑀚𑀻𑀯𑀮𑁄𑀓𑀲𑁆𑀫𑀺𑀁,_  
_𑀬𑀸 𑀳𑁄𑀢𑀺 𑀲𑀫𑀘𑀸𑀭𑀺𑀦𑀻;_  
_𑀫𑁂𑀥𑀸𑀯𑀺𑀦𑀻 𑀲𑀻𑀮𑀯𑀢𑀻,_  
_𑀲𑀲𑁆𑀲𑀼𑀤𑁂𑀯𑀸 𑀧𑀢𑀺𑀩𑁆𑀩𑀢𑀸𑁇_  


(123.)

2675\. _𑀢𑀸𑀤𑀺𑀲𑀸𑀬 𑀲𑀼𑀫𑁂𑀥𑀸𑀬,_  
_𑀲𑀼𑀘𑀺𑀓𑀫𑁆𑀫𑀸𑀬 𑀦𑀸𑀭𑀺𑀬𑀸;_  
_𑀤𑁂𑀯𑀸 𑀤𑀲𑁆𑀲𑀦𑀫𑀸𑀬𑀦𑁆𑀢𑀺,_  
_𑀫𑀸𑀦𑀼𑀲𑀺𑀬𑀸 𑀅𑀫𑀸𑀦𑀼𑀲𑀸𑁇_  


(124.)

2676\. _𑀢𑁆𑀯𑀜𑁆𑀘 𑀪𑀤𑁆𑀤𑁂 𑀲𑀼𑀘𑀺𑀡𑁆𑀡𑁂𑀦,_  
_𑀧𑀼𑀩𑁆𑀩𑁂 𑀲𑀼𑀘𑀭𑀺𑀢𑁂𑀦 𑀘;_  
_𑀇𑀥 𑀭𑀸𑀚𑀓𑀼𑀮𑁂 𑀚𑀸𑀢𑀸,_  
_𑀲𑀩𑁆𑀩𑀓𑀸𑀫𑀲𑀫𑀺𑀤𑁆𑀥𑀺𑀦𑀻𑁇_  


(125.)

2677\. _𑀅𑀬𑀜𑁆𑀘 𑀢𑁂 𑀭𑀸𑀚𑀧𑀼𑀢𑁆𑀢𑀺,_  
_𑀉𑀪𑀬𑀢𑁆𑀣 𑀓𑀝𑀕𑁆𑀕𑀳𑁄;_  
_𑀤𑁂𑀯𑀮𑁄𑀓𑀽𑀧𑀧𑀢𑁆𑀢𑀻 𑀘,_  
_𑀓𑀺𑀢𑁆𑀢𑀻 𑀘 𑀇𑀥 𑀚𑀻𑀯𑀺𑀢𑁂𑁇_  


(126.)

2678\. _𑀘𑀺𑀭𑀁 𑀲𑀼𑀫𑁂𑀥𑁂 𑀲𑀼𑀔𑀺𑀦𑀻,_  
_𑀥𑀫𑁆𑀫𑀫𑀢𑁆𑀢𑀦𑀺 𑀧𑀸𑀮𑀬;_  
_𑀏𑀲𑀸𑀳𑀁 𑀢𑀺𑀤𑀺𑀯𑀁 𑀬𑀸𑀫𑀺,_  
_𑀧𑀺𑀬𑀁 𑀫𑁂 𑀢𑀯 𑀤𑀲𑁆𑀲𑀦𑀦𑁆”𑀢𑀺𑁇_  


---

2679\. 𑀲𑀼𑀭𑀼𑀘𑀺𑀚𑀸𑀢𑀓𑀁 𑀙𑀝𑁆𑀞𑀁𑁇



[Go to previous page (14.1.5 Bhisajātaka)](/tipitaka/22J/14/14.1/14.1.5.md) / [Go to parent page (14.1 Sālikedāravagga)](/tipitaka/22J/14/14.1.md) / [Go to next page (14.1.7 Pañcuposathikajātaka)](/tipitaka/22J/14/14.1/14.1.7.md)


