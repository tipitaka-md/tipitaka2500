
[Home](/) / [22J Jātakapāḷi](../../../22J.md) / [14 Pakiṇṇakanipāta](../../14.md) / [14.1 Sālikedāravagga](../14.1.md)

# 𑁧𑁪𑁇𑁧𑁇𑁮 𑀫𑀳𑀸𑀫𑁄𑀭𑀚𑀸𑀢𑀓

### 𑀧𑀓𑀺𑀡𑁆𑀡𑀓𑀦𑀺𑀧𑀸𑀢

### 𑀲𑀸𑀮𑀺𑀓𑁂𑀤𑀸𑀭𑀯𑀕𑁆𑀕

### 𑀫𑀳𑀸𑀫𑁄𑀭𑀚𑀸𑀢𑀓

(143.)

2697\. _“𑀲𑀘𑁂 𑀳𑀺 𑀢𑁆𑀬𑀸𑀳𑀁 𑀥𑀦𑀳𑁂𑀢𑀼 𑀕𑀸𑀳𑀺𑀢𑁄,_  
_𑀫𑀸 𑀫𑀁 𑀯𑀥𑀻 𑀚𑀻𑀯𑀕𑀸𑀳𑀁 𑀕𑀳𑁂𑀢𑁆𑀯𑀸;_  
_𑀭𑀜𑁆𑀜𑁄 𑀘 𑀫𑀁 𑀲𑀫𑁆𑀫 𑀉𑀧𑀦𑁆𑀢𑀺𑀓𑀁 𑀦𑁂𑀳𑀺,_  
_𑀫𑀜𑁆𑀜𑁂 𑀥𑀦𑀁 𑀮𑀘𑁆𑀙𑀲𑀺𑀦𑀧𑁆𑀧𑀭𑀽𑀧𑀁”𑁇_  


(144.)

2698\. _“𑀦 𑀫𑁂 𑀅𑀬𑀁 𑀢𑀼𑀬𑁆𑀳 𑀯𑀥𑀸𑀬 𑀅𑀚𑁆𑀚,_  
_𑀲𑀫𑀸𑀳𑀺𑀢𑁄 𑀘𑀸𑀧𑀥𑀼𑀭𑁂 𑀔𑀼𑀭𑀧𑁆𑀧𑁄;_  
_𑀧𑀸𑀲𑀜𑁆𑀘 𑀢𑁆𑀬𑀸𑀳𑀁 𑀅𑀥𑀺𑀧𑀸𑀢𑀬𑀺𑀲𑁆𑀲𑀁,_  
_𑀬𑀣𑀸𑀲𑀼𑀔𑀁 𑀕𑀘𑁆𑀙𑀢𑀼 𑀫𑁄𑀭𑀭𑀸𑀚𑀸”𑁇_  


(145.)

2699\. _“𑀬𑀁 𑀲𑀢𑁆𑀢 𑀯𑀲𑁆𑀲𑀸𑀦𑀺 𑀫𑀫𑀸𑀦𑀼𑀩𑀦𑁆𑀥𑀺,_  
_𑀭𑀢𑁆𑀢𑀺𑀦𑁆𑀤𑀺𑀯𑀁 𑀔𑀼𑀧𑁆𑀧𑀺𑀧𑀸𑀲𑀁 𑀲𑀳𑀦𑁆𑀢𑁄;_  
_𑀅𑀣 𑀓𑀺𑀲𑁆𑀲 𑀫𑀁 𑀧𑀸𑀲𑀯𑀲𑀽𑀧𑀦𑀻𑀢𑀁,_  
_𑀧𑀫𑀼𑀢𑁆𑀢𑀯𑁂 𑀇𑀘𑁆𑀙𑀲𑀺 𑀩𑀦𑁆𑀥𑀦𑀲𑁆𑀫𑀸𑁇_  


(146.)

2700\. _𑀧𑀸𑀡𑀸𑀢𑀺𑀧𑀸𑀢𑀸 𑀯𑀺𑀭𑀢𑁄 𑀦𑀼𑀲𑀚𑁆𑀚,_  
_𑀅𑀪𑀬𑀁 𑀦𑀼 𑀢𑁂 𑀲𑀩𑁆𑀩𑀪𑀽𑀢𑁂𑀲𑀼 𑀤𑀺𑀦𑁆𑀦𑀁;_  
_𑀬𑀁 𑀫𑀁 𑀢𑀼𑀯𑀁 𑀧𑀸𑀲𑀯𑀲𑀽𑀧𑀦𑀻𑀢𑀁,_  
_𑀧𑀫𑀼𑀢𑁆𑀢𑀯𑁂 𑀇𑀘𑁆𑀙𑀲𑀺 𑀩𑀦𑁆𑀥𑀦𑀲𑁆𑀫𑀸”𑁇_  


(147.)

2701\. _“𑀧𑀸𑀡𑀸𑀢𑀺𑀧𑀸𑀢𑀸 𑀯𑀺𑀭𑀢𑀲𑁆𑀲 𑀩𑁆𑀭𑀽𑀳𑀺,_  
_𑀅𑀪𑀬𑀜𑁆𑀘 𑀬𑁄 𑀲𑀩𑁆𑀩𑀪𑀽𑀢𑁂𑀲𑀼 𑀤𑁂𑀢𑀺;_  
_𑀧𑀼𑀘𑁆𑀙𑀸𑀫𑀺 𑀢𑀁 𑀫𑁄𑀭𑀭𑀸𑀚𑁂𑀢𑀫𑀢𑁆𑀣𑀁,_  
_𑀇𑀢𑁄 𑀘𑀼𑀢𑁄 𑀓𑀺𑀁 𑀮𑀪𑀢𑁂 𑀲𑀼𑀔𑀁 𑀲𑁄”𑁇_  


(148.)

2702\. _“𑀧𑀸𑀡𑀸𑀢𑀺𑀧𑀸𑀢𑀸 𑀯𑀺𑀭𑀢𑀲𑁆𑀲 𑀩𑁆𑀭𑀽𑀫𑀺,_  
_𑀅𑀪𑀬𑀜𑁆𑀘 𑀬𑁄 𑀲𑀩𑁆𑀩𑀪𑀽𑀢𑁂𑀲𑀼 𑀤𑁂𑀢𑀺;_  
_𑀤𑀺𑀝𑁆𑀞𑁂𑀯 𑀥𑀫𑁆𑀫𑁂 𑀮𑀪𑀢𑁂 𑀧𑀲𑀁𑀲𑀁,_  
_𑀲𑀕𑁆𑀕𑀜𑁆𑀘 𑀲𑁄 𑀬𑀸𑀢𑀺 𑀲𑀭𑀻𑀭𑀪𑁂𑀤𑀸”𑁇_  


(149.)

2703\. _“𑀦 𑀲𑀦𑁆𑀢𑀺 𑀤𑁂𑀯𑀸 𑀇𑀢𑀺 𑀆𑀳𑀼 𑀏𑀓𑁂,_  
_𑀇𑀥𑁂𑀯 𑀚𑀻𑀯𑁄 𑀯𑀺𑀪𑀯𑀁 𑀉𑀧𑁂𑀢𑀺;_  
_𑀢𑀣𑀸 𑀨𑀮𑀁 𑀲𑀼𑀓𑀢𑀤𑀼𑀓𑁆𑀓𑀝𑀸𑀦𑀁,_  
_𑀤𑀢𑁆𑀢𑀼𑀧𑀜𑁆𑀜𑀢𑁆𑀢𑀜𑁆𑀘 𑀯𑀤𑀦𑁆𑀢𑀺 𑀤𑀸𑀦𑀁;_  
_𑀢𑁂𑀲𑀁 𑀯𑀘𑁄 𑀅𑀭𑀳𑀢𑀁 𑀲𑀤𑁆𑀤𑀳𑀸𑀦𑁄,_  
_𑀢𑀲𑁆𑀫𑀸 𑀅𑀳𑀁 𑀲𑀓𑀼𑀡𑁂 𑀩𑀸𑀥𑀬𑀸𑀫𑀺”𑁇_  


(150.)

2704\. _“𑀘𑀦𑁆𑀤𑁄 𑀘 𑀲𑀼𑀭𑀺𑀬𑁄 𑀘 𑀉𑀪𑁄 𑀲𑀼𑀤𑀲𑁆𑀲𑀦𑀸,_  
_𑀕𑀘𑁆𑀙𑀦𑁆𑀢𑀺 𑀑𑀪𑀸𑀲𑀬𑀫𑀦𑁆𑀢𑀮𑀺𑀓𑁆𑀔𑁂;_  
_𑀇𑀫𑀲𑁆𑀲 𑀮𑁄𑀓𑀲𑁆𑀲 𑀧𑀭𑀲𑁆𑀲 𑀯𑀸 𑀢𑁂,_  
_𑀓𑀣𑀁 𑀦𑀼 𑀢𑁂 𑀆𑀳𑀼 𑀫𑀦𑀼𑀲𑁆𑀲𑀮𑁄𑀓𑁂”𑁇_  


(151.)

2705\. _“𑀘𑀦𑁆𑀤𑁄 𑀘 𑀲𑀼𑀭𑀺𑀬𑁄 𑀘 𑀉𑀪𑁄 𑀲𑀼𑀤𑀲𑁆𑀲𑀦𑀸,_  
_𑀕𑀘𑁆𑀙𑀦𑁆𑀢𑀺 𑀑𑀪𑀸𑀲𑀬𑀫𑀦𑁆𑀢𑀮𑀺𑀓𑁆𑀔𑁂;_  
_𑀧𑀭𑀲𑁆𑀲 𑀮𑁄𑀓𑀲𑁆𑀲 𑀦 𑀢𑁂 𑀇𑀫𑀲𑁆𑀲,_  
_𑀤𑁂𑀯𑀸𑀢𑀺 𑀢𑁂 𑀆𑀳𑀼 𑀫𑀦𑀼𑀲𑁆𑀲𑀮𑁄𑀓𑁂”𑁇_  


(152.)

2706\. _“𑀏𑀢𑁆𑀣𑁂𑀯 𑀢𑁂 𑀦𑀻𑀳𑀢𑀸 𑀳𑀻𑀦𑀯𑀸𑀤𑀸,_  
_𑀅𑀳𑁂𑀢𑀼𑀓𑀸 𑀬𑁂 𑀦 𑀯𑀤𑀦𑁆𑀢𑀺 𑀓𑀫𑁆𑀫𑀁;_  
_𑀢𑀣𑀸 𑀨𑀮𑀁 𑀲𑀼𑀓𑀢𑀤𑀼𑀓𑁆𑀓𑀝𑀸𑀦𑀁,_  
_𑀤𑀢𑁆𑀢𑀼𑀧𑀜𑁆𑀜𑀢𑁆𑀢𑀁 𑀬𑁂 𑀘 𑀯𑀤𑀦𑁆𑀢𑀺 𑀤𑀸𑀦𑀁”𑁇_  


(153.)

2707\. _“𑀅𑀤𑁆𑀥𑀸 𑀳𑀺 𑀲𑀘𑁆𑀘𑀁 𑀯𑀘𑀦𑀁 𑀢𑀯𑁂𑀤𑀁,_  
_𑀓𑀣𑀜𑁆𑀳𑀺 𑀤𑀸𑀦𑀁 𑀅𑀨𑀮𑀁 𑀪𑀯𑁂𑀬𑁆𑀬;_  
_𑀢𑀣𑀸 𑀨𑀮𑀁 𑀲𑀼𑀓𑀢𑀤𑀼𑀓𑁆𑀓𑀝𑀸𑀦𑀁,_  
_𑀤𑀢𑁆𑀢𑀼𑀧𑀜𑁆𑀜𑀢𑁆𑀢𑀜𑁆𑀘 𑀓𑀣𑀁 𑀪𑀯𑁂𑀬𑁆𑀬𑁇_  


(154.)

2708\. _𑀓𑀣𑀁𑀓𑀭𑁄 𑀓𑀺𑀦𑁆𑀢𑀺𑀓𑀭𑁄 𑀓𑀺𑀫𑀸𑀘𑀭𑀁,_  
_𑀓𑀺𑀁 𑀲𑁂𑀯𑀫𑀸𑀦𑁄 𑀓𑁂𑀦 𑀢𑀧𑁄𑀕𑀼𑀡𑁂𑀦;_  
_𑀅𑀓𑁆𑀔𑀸𑀳𑀺 𑀫𑁂 𑀫𑁄𑀭𑀭𑀸𑀚𑁂𑀢𑀫𑀢𑁆𑀣𑀁,_  
_𑀬𑀣𑀸 𑀅𑀳𑀁 𑀦𑁄 𑀦𑀺𑀭𑀬𑀁 𑀧𑀢𑁂𑀬𑁆𑀬𑀁”𑁇_  


(155.)

2709\. _“𑀬𑁂 𑀓𑁂𑀘𑀺 𑀅𑀢𑁆𑀣𑀺 𑀲𑀫𑀡𑀸 𑀧𑀣𑀩𑁆𑀬𑀸,_  
_𑀓𑀸𑀲𑀸𑀬𑀯𑀢𑁆𑀣𑀸 𑀅𑀦𑀕𑀸𑀭𑀺𑀬𑀸 𑀢𑁂;_  
_𑀧𑀸𑀢𑁄𑀯 𑀧𑀺𑀡𑁆𑀟𑀸𑀬 𑀘𑀭𑀦𑁆𑀢𑀺 𑀓𑀸𑀮𑁂,_  
_𑀯𑀺𑀓𑀸𑀮𑀘𑀭𑀺𑀬𑀸 𑀯𑀺𑀭𑀢𑀸 𑀳𑀺 𑀲𑀦𑁆𑀢𑁄𑁇_  


(156.)

2710\. _𑀢𑁂 𑀢𑀢𑁆𑀣 𑀓𑀸𑀮𑁂𑀦𑀼𑀧𑀲𑀗𑁆𑀓𑀫𑀺𑀢𑁆𑀯𑀸,_  
_𑀧𑀼𑀘𑁆𑀙𑀸𑀳𑀺 𑀬𑀁 𑀢𑁂 𑀫𑀦𑀲𑁄 𑀧𑀺𑀬𑀁 𑀲𑀺𑀬𑀸;_  
_𑀢𑁂 𑀢𑁂 𑀧𑀯𑀓𑁆𑀔𑀦𑁆𑀢𑀺 𑀬𑀣𑀸𑀧𑀚𑀸𑀦𑀁,_  
_𑀇𑀫𑀲𑁆𑀲 𑀮𑁄𑀓𑀲𑁆𑀲 𑀧𑀭𑀲𑁆𑀲 𑀘𑀢𑁆𑀣𑀁”𑁇_  


(157.)

2711\. _“𑀢𑀘𑀁𑀯 𑀚𑀺𑀡𑁆𑀡𑀁 𑀉𑀭𑀕𑁄 𑀧𑀼𑀭𑀸𑀡𑀁,_  
_𑀧𑀡𑁆𑀟𑀽𑀧𑀮𑀸𑀲𑀁 𑀳𑀭𑀺𑀢𑁄 𑀤𑀼𑀫𑁄𑀯;_  
_𑀏𑀲𑀧𑁆𑀧𑀳𑀻𑀦𑁄 𑀫𑀫 𑀮𑀼𑀤𑁆𑀤𑀪𑀸𑀯𑁄,_  
_𑀚𑀳𑀸𑀫𑀳𑀁 𑀮𑀼𑀤𑁆𑀤𑀓𑀪𑀸𑀯𑀫𑀚𑁆𑀚𑁇_  


(158.)

2712\. _𑀬𑁂 𑀘𑀸𑀧𑀺 𑀫𑁂 𑀲𑀓𑀼𑀡𑀸 𑀅𑀢𑁆𑀣𑀺 𑀩𑀤𑁆𑀥𑀸,_  
_𑀲𑀢𑀸𑀦𑀺𑀦𑁂𑀓𑀸𑀦𑀺 𑀦𑀺𑀯𑁂𑀲𑀦𑀲𑁆𑀫𑀺𑀁;_  
_𑀢𑁂𑀲𑀫𑁆𑀧𑀳𑀁 𑀚𑀻𑀯𑀺𑀢𑀫𑀚𑁆𑀚 𑀤𑀫𑁆𑀫𑀺,_  
_𑀫𑁄𑀓𑁆𑀔𑀜𑁆𑀘 𑀢𑁂 𑀧𑀢𑁆𑀢𑀸 𑀲𑀓𑀁 𑀦𑀺𑀓𑁂𑀢𑀁”𑁇_  


(159.)

2713\. _“𑀮𑀼𑀤𑁆𑀤𑁄 𑀘𑀭𑀻 𑀧𑀸𑀲𑀳𑀢𑁆𑀣𑁄 𑀅𑀭𑀜𑁆𑀜𑁂,_  
_𑀩𑀸𑀥𑁂𑀢𑀼 𑀫𑁄𑀭𑀸𑀥𑀺𑀧𑀢𑀺𑀁 𑀬𑀲𑀲𑁆𑀲𑀺𑀁;_  
_𑀩𑀦𑁆𑀥𑀺𑀢𑁆𑀯𑀸 𑀫𑁄𑀭𑀸𑀥𑀺𑀧𑀢𑀺𑀁 𑀬𑀲𑀲𑁆𑀲𑀺𑀁,_  
_𑀤𑀼𑀓𑁆𑀔𑀸 𑀲 𑀧𑀫𑀼𑀘𑁆𑀘𑀺 𑀬𑀣𑀸𑀳𑀁 𑀧𑀫𑀼𑀢𑁆𑀢𑁄”𑀢𑀺𑁇_  


---

2714\. 𑀫𑀳𑀸𑀫𑁄𑀭𑀚𑀸𑀢𑀓𑀁 𑀅𑀝𑁆𑀞𑀫𑀁𑁇



[Go to previous page (14.1.7 Pañcuposathikajātaka)](14.1.7.md) / [Go to parent page (14.1 Sālikedāravagga)](../14.1.md) / [Go to next page (14.1.9 Tacchasūkarajātaka)](14.1.9.md)


