
[Home](/) / [22J Jātakapāḷi](../...md) / [14 Pakiṇṇakanipāta](...md) / [14.1 Sālikedāravagga](../22J/14/14.1.md)

# 𑁧𑁪𑁇𑁧𑁇𑁩 𑀫𑀳𑀸𑀉𑀓𑁆𑀓𑀼𑀲𑀚𑀸𑀢𑀓

* 𑀧𑀓𑀺𑀡𑁆𑀡𑀓𑀦𑀺𑀧𑀸𑀢

* 𑀲𑀸𑀮𑀺𑀓𑁂𑀤𑀸𑀭𑀯𑀕𑁆𑀕

* 𑀫𑀳𑀸𑀉𑀓𑁆𑀓𑀼𑀲𑀚𑀸𑀢𑀓

(44.)

2593\. _“𑀉𑀓𑁆𑀓𑀸 𑀘𑀺𑀮𑀸𑀘𑀸 𑀩𑀦𑁆𑀥𑀦𑁆𑀢𑀺 𑀤𑀻𑀧𑁂,_  
_𑀧𑀚𑀸 𑀫𑀫𑀁 𑀔𑀸𑀤𑀺𑀢𑀼𑀁 𑀧𑀢𑁆𑀣𑀬𑀦𑁆𑀢𑀺;_  
_𑀫𑀺𑀢𑁆𑀢𑀁 𑀲𑀳𑀸𑀬𑀜𑁆𑀘 𑀯𑀤𑁂𑀳𑀺 𑀲𑁂𑀦𑀓,_  
_𑀆𑀘𑀺𑀓𑁆𑀔 𑀜𑀸𑀢𑀺𑀩𑁆𑀬𑀲𑀦𑀁 𑀤𑀺𑀚𑀸𑀦𑀁”𑁇_  


(45.)

2594\. _“𑀤𑀺𑀚𑁄 𑀤𑀺𑀚𑀸𑀦𑀁 𑀧𑀯𑀭𑁄𑀲𑀺 𑀧𑀓𑁆𑀔𑀺𑀫,_  
_𑀉𑀓𑁆𑀓𑀼𑀲𑀭𑀸𑀚 𑀲𑀭𑀡𑀁 𑀢𑀁 𑀉𑀧𑁂𑀫;_  
_𑀧𑀚𑀸 𑀫𑀫𑀁 𑀔𑀸𑀤𑀺𑀢𑀼𑀁 𑀧𑀢𑁆𑀣𑀬𑀦𑁆𑀢𑀺,_  
_𑀮𑀼𑀤𑁆𑀤𑀸 𑀘𑀺𑀮𑀸𑀘𑀸 𑀪𑀯 𑀫𑁂 𑀲𑀼𑀔𑀸𑀬”𑁇_  


(46.)

2595\. _“𑀫𑀺𑀢𑁆𑀢𑀁 𑀲𑀳𑀸𑀬𑀜𑁆𑀘 𑀓𑀭𑁄𑀦𑁆𑀢𑀺 𑀧𑀡𑁆𑀟𑀺𑀢𑀸,_  
_𑀓𑀸𑀮𑁂 𑀅𑀓𑀸𑀮𑁂 𑀲𑀼𑀔𑀫𑁂𑀲𑀫𑀸𑀦𑀸;_  
_𑀓𑀭𑁄𑀫𑀺 𑀢𑁂 𑀲𑁂𑀦𑀓 𑀏𑀢𑀫𑀢𑁆𑀣𑀁,_  
_𑀅𑀭𑀺𑀬𑁄 𑀳𑀺 𑀅𑀭𑀺𑀬𑀲𑁆𑀲 𑀓𑀭𑁄𑀢𑀺 𑀓𑀺𑀘𑁆𑀘𑀁”𑁇_  


(47.)

2596\. _“𑀬𑀁 𑀳𑁄𑀢𑀺 𑀓𑀺𑀘𑁆𑀘𑀁 𑀅𑀦𑀼𑀓𑀫𑁆𑀧𑀓𑁂𑀦,_  
_𑀅𑀭𑀺𑀬𑀲𑁆𑀲 𑀅𑀭𑀺𑀬𑁂𑀦 𑀓𑀢𑀁 𑀢𑀬𑀻𑀤𑀁;_  
_𑀅𑀢𑁆𑀢𑀸𑀦𑀼𑀭𑀓𑁆𑀔𑀻 𑀪𑀯 𑀫𑀸 𑀅𑀤𑀬𑁆𑀳𑀺,_  
_𑀮𑀘𑁆𑀙𑀸𑀫 𑀧𑀼𑀢𑁆𑀢𑁂 𑀢𑀬𑀺 𑀚𑀻𑀯𑀫𑀸𑀦𑁂”𑁇_  


(48.)

2597\. _“𑀢𑀯𑁂𑀯 𑀭𑀓𑁆𑀔𑀸𑀯𑀭𑀡𑀁 𑀓𑀭𑁄𑀦𑁆𑀢𑁄,_  
_𑀲𑀭𑀻𑀭𑀪𑁂𑀤𑀸𑀧𑀺 𑀦 𑀲𑀦𑁆𑀢𑀲𑀸𑀫𑀺;_  
_𑀓𑀭𑁄𑀦𑁆𑀢𑀺 𑀳𑁂𑀓𑁂 𑀲𑀔𑀻𑀦𑀁 𑀲𑀔𑀸𑀭𑁄,_  
_𑀧𑀸𑀡𑀁 𑀘𑀚𑀦𑁆𑀢𑀸 𑀲𑀢𑀫𑁂𑀲 𑀥𑀫𑁆𑀫𑁄”𑁇_  


(49.)

2598\. _“𑀲𑀼𑀤𑀼𑀓𑁆𑀓𑀭𑀁 𑀓𑀫𑁆𑀫𑀫𑀓𑀸𑀲𑀺,_  
_𑀅𑀡𑁆𑀟𑀚𑀸𑀬𑀁 𑀯𑀺𑀳𑀗𑁆𑀕𑀫𑁄;_  
_𑀅𑀢𑁆𑀣𑀸𑀬 𑀓𑀼𑀭𑀭𑁄 𑀧𑀼𑀢𑁆𑀢𑁂,_  
_𑀅𑀟𑁆𑀠𑀭𑀢𑁆𑀢𑁂 𑀅𑀦𑀸𑀕𑀢𑁂”𑁇_  


(50.)

2599\. _“𑀘𑀼𑀢𑀸𑀧𑀺 𑀳𑁂𑀓𑁂 𑀔𑀮𑀺𑀢𑀸 𑀲𑀓𑀫𑁆𑀫𑀼𑀦𑀸,_  
_𑀫𑀺𑀢𑁆𑀢𑀸𑀦𑀼𑀓𑀫𑁆𑀧𑀸𑀬 𑀧𑀢𑀺𑀝𑁆𑀞𑀳𑀦𑁆𑀢𑀺;_  
_𑀧𑀼𑀢𑁆𑀢𑀸 𑀫𑀫𑀝𑁆𑀝𑀸 𑀕𑀢𑀺𑀫𑀸𑀕𑀢𑁄𑀲𑁆𑀫𑀺,_  
_𑀅𑀢𑁆𑀣𑀁 𑀘𑀭𑁂𑀣𑁄 𑀫𑀫 𑀯𑀸𑀭𑀺𑀘𑀭”𑁇_  


(51.)

2600\. _“𑀥𑀦𑁂𑀦 𑀥𑀜𑁆𑀜𑁂𑀦 𑀘 𑀅𑀢𑁆𑀢𑀦𑀸 𑀘,_  
_𑀫𑀺𑀢𑁆𑀢𑀁 𑀲𑀳𑀸𑀬𑀜𑁆𑀘 𑀓𑀭𑁄𑀦𑁆𑀢𑀺 𑀧𑀡𑁆𑀟𑀺𑀢𑀸;_  
_𑀓𑀭𑁄𑀫𑀺 𑀢𑁂 𑀲𑁂𑀦𑀓 𑀏𑀢𑀫𑀢𑁆𑀣𑀁,_  
_𑀅𑀭𑀺𑀬𑁄 𑀳𑀺 𑀅𑀭𑀺𑀬𑀲𑁆𑀲 𑀓𑀭𑁄𑀢𑀺 𑀓𑀺𑀘𑁆𑀘𑀁”𑁇_  


(52.)

2601\. _“𑀅𑀧𑁆𑀧𑁄𑀲𑁆𑀲𑀼𑀓𑁆𑀓𑁄 𑀢𑀸𑀢 𑀢𑀼𑀯𑀁 𑀦𑀺𑀲𑀻𑀤,_  
_𑀧𑀼𑀢𑁆𑀢𑁄 𑀧𑀺𑀢𑀼 𑀘𑀭𑀢𑀺 𑀅𑀢𑁆𑀣𑀘𑀭𑀺𑀬𑀁;_  
_𑀅𑀳𑀁 𑀘𑀭𑀺𑀲𑁆𑀲𑀸𑀫𑀺 𑀢𑀯𑁂𑀢𑀫𑀢𑁆𑀣𑀁,_  
_𑀲𑁂𑀦𑀲𑁆𑀲 𑀧𑀼𑀢𑁆𑀢𑁂 𑀧𑀭𑀺𑀢𑀸𑀬𑀫𑀸𑀦𑁄”𑁇_  


(53.)

2602\. _“𑀅𑀤𑁆𑀥𑀸 𑀳𑀺 𑀢𑀸𑀢 𑀲𑀢𑀫𑁂𑀲 𑀥𑀫𑁆𑀫𑁄,_  
_𑀧𑀼𑀢𑁆𑀢𑁄 𑀧𑀺𑀢𑀼 𑀬𑀁 𑀘𑀭𑁂 𑀅𑀢𑁆𑀣𑀘𑀭𑀺𑀬𑀁;_  
_𑀅𑀧𑁆𑀧𑁂𑀯 𑀫𑀁 𑀤𑀺𑀲𑁆𑀯𑀸𑀦 𑀧𑀯𑀟𑁆𑀠𑀓𑀸𑀬𑀁,_  
_𑀲𑁂𑀦𑀲𑁆𑀲 𑀧𑀼𑀢𑁆𑀢𑀸 𑀦 𑀯𑀺𑀳𑁂𑀞𑀬𑁂𑀬𑁆𑀬𑀼𑀁”𑁇_  


(54.)

2603\. _“𑀧𑀲𑀽 𑀫𑀦𑀼𑀲𑁆𑀲𑀸 𑀫𑀺𑀕𑀯𑀻𑀭𑀲𑁂𑀝𑁆𑀞,_  
_𑀪𑀬𑀝𑁆𑀝𑀺𑀢𑀸 𑀲𑁂𑀝𑁆𑀞𑀫𑀼𑀧𑀩𑁆𑀩𑀚𑀦𑁆𑀢𑀺;_  
_𑀧𑀼𑀢𑁆𑀢𑀸 𑀫𑀫𑀝𑁆𑀝𑀸 𑀕𑀢𑀺𑀫𑀸𑀕𑀢𑁄𑀲𑁆𑀫𑀺,_  
_𑀢𑁆𑀯𑀁 𑀦𑁄𑀲𑀺 𑀭𑀸𑀚𑀸 𑀪𑀯 𑀫𑁂 𑀲𑀼𑀔𑀸𑀬”𑁇_  


(55.)

2604\. _“𑀓𑀭𑁄𑀫𑀺 𑀢𑁂 𑀲𑁂𑀦𑀓 𑀏𑀢𑀫𑀢𑁆𑀣𑀁,_  
_𑀆𑀬𑀸𑀫𑀺 𑀢𑁂 𑀢𑀁 𑀤𑀺𑀲𑀢𑀁 𑀯𑀥𑀸𑀬;_  
_𑀓𑀣𑀜𑁆𑀳𑀺 𑀯𑀺𑀜𑁆𑀜𑀽 𑀧𑀳𑀼 𑀲𑀫𑁆𑀧𑀚𑀸𑀦𑁄,_  
_𑀦 𑀯𑀸𑀬𑀫𑁂 𑀅𑀢𑁆𑀢𑀚𑀦𑀲𑁆𑀲 𑀕𑀼𑀢𑁆𑀢𑀺𑀬𑀸”𑁇_  


(56.)

2605\. _“𑀫𑀺𑀢𑁆𑀢𑀜𑁆𑀘 𑀓𑀬𑀺𑀭𑀸𑀣 𑀲𑀼𑀳𑀤𑀬𑀜𑁆𑀘,_  
_𑀅𑀬𑀺𑀭𑀜𑁆𑀘 𑀓𑀬𑀺𑀭𑀸𑀣 𑀲𑀼𑀔𑀸𑀕𑀫𑀸𑀬;_  
_𑀦𑀺𑀯𑀢𑁆𑀣𑀓𑁄𑀘𑁄𑀯 𑀲𑀭𑁂𑀪𑀺𑀳𑀦𑁆𑀢𑁆𑀯𑀸,_  
_𑀫𑁄𑀤𑀸𑀫 𑀧𑀼𑀢𑁆𑀢𑁂𑀳𑀺 𑀲𑀫𑀗𑁆𑀕𑀺𑀪𑀽𑀢𑀸𑁇_  


(57.)

2606\. _𑀲𑀓𑀫𑀺𑀢𑁆𑀢𑀲𑁆𑀲 𑀓𑀫𑁆𑀫𑁂𑀦,_  
_𑀲𑀳𑀸𑀬𑀲𑁆𑀲𑀸𑀧𑀮𑀸𑀬𑀺𑀦𑁄;_  
_𑀓𑀽𑀚𑀦𑁆𑀢𑀫𑀼𑀧𑀓𑀽𑀚𑀦𑁆𑀢𑀺,_  
_𑀮𑁄𑀫𑀲𑀸 𑀳𑀤𑀬𑀗𑁆𑀕𑀫𑀁𑁇_  


(58.)

2607\. _𑀫𑀺𑀢𑁆𑀢𑀁 𑀲𑀳𑀸𑀬𑀁 𑀅𑀥𑀺𑀕𑀫𑁆𑀫 𑀧𑀡𑁆𑀟𑀺𑀢𑁄,_  
_𑀲𑁄 𑀪𑀼𑀜𑁆𑀚𑀢𑀻 𑀧𑀼𑀢𑁆𑀢 𑀧𑀲𑀼𑀁 𑀥𑀦𑀁 𑀯𑀸;_  
_𑀅𑀳𑀜𑁆𑀘 𑀧𑀼𑀢𑁆𑀢𑀸 𑀘 𑀧𑀢𑀻 𑀘 𑀫𑀬𑁆𑀳𑀁,_  
_𑀫𑀺𑀢𑁆𑀢𑀸𑀦𑀼𑀓𑀫𑁆𑀧𑀸𑀬 𑀲𑀫𑀗𑁆𑀕𑀺𑀪𑀽𑀢𑀸𑁇_  


(59.)

2608\. _𑀭𑀸𑀚𑀯𑀢𑀸 𑀲𑀽𑀭𑀯𑀢𑀸 𑀘 𑀅𑀢𑁆𑀣𑁄,_  
_𑀲𑀫𑁆𑀧𑀦𑁆𑀦𑀲𑀔𑀺𑀲𑁆𑀲 𑀪𑀯𑀦𑁆𑀢𑀺 𑀳𑁂𑀢𑁂;_  
_𑀲𑁄 𑀫𑀺𑀢𑁆𑀢𑀯𑀸 𑀬𑀲𑀯𑀸 𑀉𑀕𑁆𑀕𑀢𑀢𑁆𑀢𑁄,_  
_𑀅𑀲𑁆𑀫𑀺𑀁𑀥𑀮𑁄𑀓𑁂 𑀫𑁄𑀤𑀢𑀺 𑀓𑀸𑀫𑀓𑀸𑀫𑀻𑁇_  


(60.)

2609\. _𑀓𑀭𑀡𑀻𑀬𑀸𑀦𑀺 𑀫𑀺𑀢𑁆𑀢𑀸𑀦𑀺,_  
_𑀤𑀮𑀺𑀤𑁆𑀤𑁂𑀦𑀸𑀧𑀺 𑀲𑁂𑀦𑀓;_  
_𑀧𑀲𑁆𑀲 𑀫𑀺𑀢𑁆𑀢𑀸𑀦𑀼𑀓𑀫𑁆𑀧𑀸𑀬,_  
_𑀲𑀫𑀕𑁆𑀕𑀫𑁆𑀳𑀸 𑀲𑀜𑀸𑀢𑀓𑁂𑁇_  


(61.)

2610\. _𑀲𑀽𑀭𑁂𑀦 𑀩𑀮𑀯𑀦𑁆𑀢𑁂𑀦,_  
_𑀬𑁄 𑀫𑀺𑀢𑁆𑀢𑁂 𑀓𑀼𑀭𑀼𑀢𑁂 𑀤𑀺𑀚𑁄;_  
_𑀏𑀯𑀁 𑀲𑁄 𑀲𑀼𑀔𑀺𑀢𑁄 𑀳𑁄𑀢𑀺,_  
_𑀬𑀣𑀸𑀳𑀁 𑀢𑁆𑀯𑀜𑁆𑀘 𑀲𑁂𑀦𑀓𑀸𑀢𑀺”𑁇_  


---

2611\. 𑀫𑀳𑀸𑀉𑀓𑁆𑀓𑀼𑀲𑀚𑀸𑀢𑀓𑀁 𑀢𑀢𑀺𑀬𑀁𑁇



[Go to previous page (14.1.2 Candakinnarījātaka)](14.1.2.md) / [Go to parent page (14.1 Sālikedāravagga)](../22J/14/14.1.md) / [Go to next page (14.1.4 Uddālakajātaka)](14.1.4.md)


