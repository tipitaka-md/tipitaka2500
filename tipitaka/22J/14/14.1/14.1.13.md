
[Home](/) / [22J Jātakapāḷi](/tipitaka/22J.md) / [14 Pakiṇṇakanipāta](/tipitaka/22J/14.md) / [14.1 Sālikedāravagga](/tipitaka/22J/14/14.1.md)

# 𑁧𑁪𑁇𑁧𑁇𑁧𑁩 𑀪𑀺𑀓𑁆𑀔𑀸𑀧𑀭𑀫𑁆𑀧𑀭𑀚𑀸𑀢𑀓

### 𑀧𑀓𑀺𑀡𑁆𑀡𑀓𑀦𑀺𑀧𑀸𑀢

### 𑀲𑀸𑀮𑀺𑀓𑁂𑀤𑀸𑀭𑀯𑀕𑁆𑀕

### 𑀪𑀺𑀓𑁆𑀔𑀸𑀧𑀭𑀫𑁆𑀧𑀭𑀚𑀸𑀢𑀓

(270.)

2829\. _“𑀲𑀼𑀔𑀼𑀫𑀸𑀮𑀭𑀽𑀧𑀁 𑀤𑀺𑀲𑁆𑀯𑀸,_  
_𑀭𑀝𑁆𑀞𑀸 𑀯𑀺𑀯𑀦𑀫𑀸𑀕𑀢𑀁;_  
_𑀓𑀽𑀝𑀸𑀕𑀸𑀭𑀯𑀭𑀽𑀧𑁂𑀢𑀁,_  
_𑀫𑀳𑀸𑀲𑀬𑀦𑀫𑀼𑀧𑀸𑀲𑀺𑀢𑀁𑁇_  


(271.)

2830\. _𑀢𑀲𑁆𑀲 𑀢𑁂 𑀧𑁂𑀫𑀓𑁂𑀦𑀸𑀳𑀁,_  
_𑀅𑀤𑀸𑀲𑀺𑀁 𑀯𑀟𑁆𑀠𑀫𑁄𑀤𑀦𑀁;_  
_𑀲𑀸𑀮𑀻𑀦𑀁 𑀯𑀺𑀘𑀺𑀢𑀁 𑀪𑀢𑁆𑀢𑀁,_  
_𑀲𑀼𑀘𑀺𑀁 𑀫𑀁𑀲𑀽𑀧𑀲𑁂𑀘𑀦𑀁𑁇_  


(272.)

2831\. _𑀢𑀁 𑀢𑁆𑀯𑀁 𑀪𑀢𑁆𑀢𑀁 𑀧𑀝𑀺𑀕𑁆𑀕𑀬𑁆𑀳,_  
_𑀩𑁆𑀭𑀸𑀳𑁆𑀫𑀡𑀲𑁆𑀲 𑀅𑀤𑀸𑀲𑀬𑀺;_  
_𑀅𑀢𑁆𑀢𑀸𑀦𑀁 𑀅𑀦𑀲𑀺𑀢𑁆𑀯𑀸𑀦,_  
_𑀓𑁄𑀬𑀁 𑀥𑀫𑁆𑀫𑁄 𑀦𑀫𑀢𑁆𑀣𑀼 𑀢𑁂”𑁇_  


(273.)

2832\. _“𑀆𑀘𑀭𑀺𑀬𑁄 𑀩𑁆𑀭𑀸𑀳𑁆𑀫𑀡𑁄 𑀫𑀬𑁆𑀳𑀁,_  
_𑀓𑀺𑀘𑁆𑀘𑀸𑀓𑀺𑀘𑁆𑀘𑁂𑀲𑀼 𑀩𑁆𑀬𑀸𑀯𑀝𑁄;_  
_𑀕𑀭𑀼 𑀘 𑀆𑀫𑀦𑁆𑀢𑀦𑀻𑀬𑁄 𑀘,_  
_𑀤𑀸𑀢𑀼𑀫𑀭𑀳𑀸𑀫𑀺 𑀪𑁄𑀚𑀦𑀁”𑁇_  


(274.)

2833\. _“𑀩𑁆𑀭𑀸𑀳𑁆𑀫𑀡𑀁 𑀤𑀸𑀦𑀺 𑀧𑀼𑀘𑁆𑀙𑀸𑀫𑀺,_  
_𑀕𑁄𑀢𑀫𑀁 𑀭𑀸𑀚𑀧𑀽𑀚𑀺𑀢𑀁;_  
_𑀭𑀸𑀚𑀸 𑀢𑁂 𑀪𑀢𑁆𑀢𑀁 𑀧𑀸𑀤𑀸𑀲𑀺,_  
_𑀲𑀼𑀘𑀺𑀁 𑀫𑀁𑀲𑀽𑀧𑀲𑁂𑀘𑀦𑀁𑁇_  


(275.)

2834\. _𑀢𑀁 𑀢𑁆𑀯𑀁 𑀪𑀢𑁆𑀢𑀁 𑀧𑀝𑀺𑀕𑁆𑀕𑀬𑁆𑀳,_  
_𑀇𑀲𑀺𑀲𑁆𑀲 𑀪𑁄𑀚𑀦𑀁 𑀅𑀤𑀸;_  
_𑀅𑀔𑁂𑀢𑁆𑀢𑀜𑁆𑀜𑀽𑀲𑀺 𑀤𑀸𑀦𑀲𑁆𑀲,_  
_𑀓𑁄𑀬𑀁 𑀥𑀫𑁆𑀫𑁄 𑀦𑀫𑀢𑁆𑀣𑀼 𑀢𑁂”𑁇_  


(276.)

2835\. _“𑀪𑀭𑀸𑀫𑀺 𑀧𑀼𑀢𑁆𑀢𑀤𑀸𑀭𑁂 𑀘,_  
_𑀖𑀭𑁂𑀲𑀼 𑀕𑀥𑀺𑀢𑁄 𑀅𑀳𑀁;_  
_𑀪𑀼𑀜𑁆𑀚𑁂 𑀫𑀸𑀦𑀼𑀲𑀓𑁂 𑀓𑀸𑀫𑁂,_  
_𑀅𑀦𑀼𑀲𑀸𑀲𑀸𑀫𑀺 𑀭𑀸𑀚𑀺𑀦𑁄𑁇_  


(277.)

2836\. _𑀆𑀭𑀜𑁆𑀜𑀺𑀓𑀲𑁆𑀲 𑀇𑀲𑀺𑀦𑁄,_  
_𑀘𑀺𑀭𑀭𑀢𑁆𑀢𑀁 𑀢𑀧𑀲𑁆𑀲𑀺𑀦𑁄;_  
_𑀯𑀼𑀟𑁆𑀠𑀲𑁆𑀲 𑀪𑀸𑀯𑀺𑀢𑀢𑁆𑀢𑀲𑁆𑀲,_  
_𑀤𑀸𑀢𑀼𑀫𑀭𑀳𑀸𑀫𑀺 𑀪𑁄𑀚𑀦𑀁”𑁇_  


(278.)

2837\. _“𑀇𑀲𑀺𑀜𑁆𑀘 𑀤𑀸𑀦𑀺 𑀧𑀼𑀘𑁆𑀙𑀸𑀫𑀺,_  
_𑀓𑀺𑀲𑀁 𑀥𑀫𑀦𑀺𑀲𑀦𑁆𑀣𑀢𑀁;_  
_𑀧𑀭𑀽𑀍𑀳𑀓𑀘𑁆𑀙𑀦𑀔𑀮𑁄𑀫𑀁,_  
_𑀧𑀗𑁆𑀓𑀤𑀦𑁆𑀢𑀁 𑀭𑀚𑀲𑁆𑀲𑀺𑀭𑀁𑁇_  


(279.)

2838\. _𑀏𑀓𑁄 𑀅𑀭𑀜𑁆𑀜𑁂 𑀯𑀺𑀳𑀭𑀲𑀺,_  
_𑀦𑀸𑀯𑀓𑀗𑁆𑀔𑀲𑀺 𑀚𑀻𑀯𑀺𑀢𑀁;_  
_𑀪𑀺𑀓𑁆𑀔𑀼 𑀓𑁂𑀦 𑀢𑀬𑀸 𑀲𑁂𑀬𑁆𑀬𑁄,_  
_𑀬𑀲𑁆𑀲 𑀢𑁆𑀯𑀁 𑀪𑁄𑀚𑀦𑀁 𑀅𑀤𑀸”𑁇_  


(280.)

2839\. _“𑀔𑀡𑀦𑁆𑀢𑀸𑀮𑀼𑀓𑀮𑀫𑁆𑀩𑀸𑀦𑀺,_  
_𑀩𑀺𑀮𑀸𑀮𑀺𑀢𑀓𑁆𑀓𑀮𑀸𑀦𑀺 𑀘;_  
_𑀥𑀼𑀦𑀁 𑀲𑀸𑀫𑀸𑀓𑀦𑀻𑀯𑀸𑀭𑀁,_  
_𑀲𑀁𑀖𑀸𑀭𑀺𑀬𑀁 𑀧𑀲𑀸𑀭𑀺𑀬𑀁𑁇_  


(281.)

2840\. _𑀲𑀸𑀓𑀁 𑀪𑀺𑀲𑀁 𑀫𑀥𑀼𑀁 𑀫𑀁𑀲𑀁,_  
_𑀩𑀤𑀭𑀸𑀫𑀮𑀓𑀸𑀦𑀺 𑀘;_  
_𑀢𑀸𑀦𑀺 𑀆𑀳𑀭𑀺𑀢𑁆𑀯𑀸 𑀪𑀼𑀜𑁆𑀚𑀸𑀫𑀺,_  
_𑀅𑀢𑁆𑀣𑀺 𑀫𑁂 𑀲𑁄 𑀧𑀭𑀺𑀕𑁆𑀕𑀳𑁄𑁇_  


(282.)

2841\. _𑀧𑀘𑀦𑁆𑀢𑁄 𑀅𑀧𑀘𑀦𑁆𑀢𑀲𑁆𑀲,_  
_𑀅𑀫𑀫𑀲𑁆𑀲 𑀲𑀓𑀺𑀜𑁆𑀘𑀦𑁄;_  
_𑀅𑀦𑀸𑀤𑀸𑀦𑀲𑁆𑀲 𑀲𑀸𑀤𑀸𑀦𑁄,_  
_𑀤𑀸𑀢𑀼𑀫𑀭𑀳𑀸𑀫𑀺 𑀪𑁄𑀚𑀦𑀁”𑁇_  


(283.)

2842\. _“𑀪𑀺𑀓𑁆𑀔𑀼𑀜𑁆𑀘 𑀤𑀸𑀦𑀺 𑀧𑀼𑀘𑁆𑀙𑀸𑀫𑀺,_  
_𑀢𑀼𑀡𑁆𑀳𑀻𑀫𑀸𑀲𑀻𑀦 𑀲𑀼𑀩𑁆𑀩𑀢𑀁;_  
_𑀇𑀲𑀺 𑀢𑁂 𑀪𑀢𑁆𑀢𑀁 𑀧𑀸𑀤𑀸𑀲𑀺,_  
_𑀲𑀼𑀘𑀺𑀁 𑀫𑀁𑀲𑀽𑀧𑀲𑁂𑀘𑀦𑀁𑁇_  


(284.)

2843\. _𑀢𑀁 𑀢𑁆𑀯𑀁 𑀪𑀢𑁆𑀢𑀁 𑀧𑀝𑀺𑀕𑁆𑀕𑀬𑁆𑀳,_  
_𑀢𑀼𑀡𑁆𑀳𑀻 𑀪𑀼𑀜𑁆𑀚𑀲𑀺 𑀏𑀓𑀓𑁄;_  
_𑀦𑀸𑀜𑁆𑀜𑀁 𑀓𑀜𑁆𑀘𑀺 𑀦𑀺𑀫𑀦𑁆𑀢𑁂𑀲𑀺,_  
_𑀓𑁄𑀬𑀁 𑀥𑀫𑁆𑀫𑁄 𑀦𑀫𑀢𑁆𑀣𑀼 𑀢𑁂”𑁇_  


(285.)

2844\. _“𑀦 𑀧𑀘𑀸𑀫𑀺 𑀦 𑀧𑀸𑀘𑁂𑀫𑀺,_  
_𑀦 𑀙𑀺𑀦𑁆𑀤𑀸𑀫𑀺 𑀦 𑀙𑁂𑀤𑀬𑁂;_  
_𑀢𑀁 𑀫𑀁 𑀅𑀓𑀺𑀜𑁆𑀘𑀦𑀁 𑀜𑀢𑁆𑀯𑀸,_  
_𑀲𑀩𑁆𑀩𑀧𑀸𑀧𑁂𑀳𑀺 𑀆𑀭𑀢𑀁𑁇_  


(286.)

2845\. _𑀯𑀸𑀫𑁂𑀦 𑀪𑀺𑀓𑁆𑀔𑀫𑀸𑀤𑀸𑀬,_  
_𑀤𑀓𑁆𑀔𑀺𑀡𑁂𑀦 𑀓𑀫𑀡𑁆𑀟𑀮𑀼𑀁;_  
_𑀇𑀲𑀺 𑀫𑁂 𑀪𑀢𑁆𑀢𑀁 𑀧𑀸𑀤𑀸𑀲𑀺,_  
_𑀲𑀼𑀘𑀺𑀁 𑀫𑀁𑀲𑀽𑀧𑀲𑁂𑀘𑀦𑀁𑁇_  


(287.)

2846\. _𑀏𑀢𑁂 𑀳𑀺 𑀤𑀸𑀢𑀼𑀫𑀭𑀳𑀦𑁆𑀢𑀺,_  
_𑀲𑀫𑀫𑀸 𑀲𑀧𑀭𑀺𑀕𑁆𑀕𑀳𑀸;_  
_𑀧𑀘𑁆𑀘𑀦𑀻𑀓𑀫𑀳𑀁 𑀫𑀜𑁆𑀜𑁂,_  
_𑀬𑁄 𑀤𑀸𑀢𑀸𑀭𑀁 𑀦𑀺𑀫𑀦𑁆𑀢𑀬𑁂”𑁇_  


(288.)

2847\. _“𑀅𑀢𑁆𑀣𑀸𑀬 𑀯𑀢 𑀫𑁂 𑀅𑀚𑁆𑀚,_  
_𑀇𑀥𑀸𑀕𑀘𑁆𑀙𑀺 𑀭𑀣𑁂𑀲𑀪𑁄;_  
_𑀲𑁄𑀳𑀁 𑀅𑀚𑁆𑀚 𑀧𑀚𑀸𑀦𑀸𑀫𑀺,_  
_𑀬𑀢𑁆𑀣 𑀤𑀺𑀦𑁆𑀦𑀁 𑀫𑀳𑀧𑁆𑀨𑀮𑀁𑁇_  


(289.)

2848\. _𑀭𑀝𑁆𑀞𑁂𑀲𑀼 𑀕𑀺𑀤𑁆𑀥𑀸 𑀭𑀸𑀚𑀸𑀦𑁄,_  
_𑀓𑀺𑀘𑁆𑀘𑀸𑀓𑀺𑀘𑁆𑀘𑁂𑀲𑀼 𑀩𑁆𑀭𑀸𑀳𑁆𑀫𑀡𑀸;_  
_𑀇𑀲𑀻 𑀫𑀽𑀮𑀨𑀮𑁂 𑀕𑀺𑀤𑁆𑀥𑀸,_  
_𑀯𑀺𑀧𑁆𑀧𑀫𑀼𑀢𑁆𑀢𑀸 𑀘 𑀪𑀺𑀓𑁆𑀔𑀯𑁄”𑀢𑀺𑁇 (𑁨𑁨𑁧𑁯)_  


---

2849\. 𑀪𑀺𑀓𑁆𑀔𑀸𑀧𑀭𑀫𑁆𑀧𑀭𑀚𑀸𑀢𑀓𑀁 𑀢𑁂𑀭𑀲𑀫𑀁𑁇



---

2850\. 𑀧𑀓𑀺𑀡𑁆𑀡𑀓𑀦𑀺𑀧𑀸𑀢𑀁 𑀦𑀺𑀝𑁆𑀞𑀺𑀢𑀁𑁇



---

2851\. 𑀢𑀲𑁆𑀲𑀼𑀤𑁆𑀤𑀸𑀦𑀁



2852\. _𑀲𑀼𑀯 𑀓𑀺𑀦𑁆𑀦𑀭 𑀫𑀼𑀓𑁆𑀓 𑀔𑀭𑀸𑀚𑀺𑀦𑀲𑁄,_  
_𑀪𑀺𑀲𑀚𑀸𑀢 𑀫𑀳𑁂𑀲𑀺 𑀓𑀧𑁄𑀢𑀯𑀭𑁄;_  
_𑀅𑀣 𑀫𑁄𑀭 𑀲𑀢𑀘𑁆𑀙𑀓 𑀯𑀸𑀡𑀺𑀚𑀓𑁄,_  
_𑀅𑀣 𑀭𑀸𑀚 𑀲𑀩𑁆𑀭𑀸𑀳𑁆𑀫𑀡 𑀪𑀺𑀓𑁆𑀔𑀧𑀭𑀦𑁆𑀢𑀺𑁇_  


[Go to previous page (14.1.12 Dasabrāhmaṇajātaka)](/tipitaka/22J/14/14.1/14.1.12.md) / [Go to parent page (14.1 Sālikedāravagga)](/tipitaka/22J/14/14.1.md) / [Go to next page (15 Vīsatinipāta)](/tipitaka/22J/15.md)


