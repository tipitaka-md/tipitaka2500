
[Home](/) / [22J Jātakapāḷi](../../../22J.md) / [14 Pakiṇṇakanipāta](../../14.md) / [14.1 Sālikedāravagga](../14.1.md)

# 14.1.1 Sālikedārajātaka

* Pakiṇṇakanipāta

* Sālikedāravagga

* Sālikedārajātaka

(1.)

2548\. _“Sampannaṃ sālikedāraṃ,_  
_suvā bhuñjanti kosiya;_  
_Paṭivedemi te brahme,_  
_na ne vāretumussahe._  


(2.)

2549\. _Eko ca tattha sakuṇo,_  
_yo nesaṃ sabbasundaro;_  
_Bhutvā sāliṃ yathākāmaṃ,_  
_tuṇḍenādāya gacchati”._  


(3.)

2550\. _“Oḍḍentu vāḷapāsāni,_  
_yathā bajjhetha so dijo;_  
_Jīvañca naṃ gahetvāna,_  
_ānayehi mamantike”._  


(4.)

2551\. _“Ete bhutvā pivitvā ca,_  
_pakkamanti vihaṅgamā;_  
_Eko baddhosmi pāsena,_  
_kiṃ pāpaṃ pakataṃ mayā”._  


(5.)

2552\. _“Udaraṃ nūna aññesaṃ,_  
_suva accodaraṃ tava;_  
_Bhutvā sāliṃ yathākāmaṃ,_  
_tuṇḍenādāya gacchasi._  


(6.)

2553\. _Koṭṭhaṃ nu tattha pūresi,_  
_suva veraṃ nu te mayā;_  
_Puṭṭho me samma akkhāhi,_  
_kuhiṃ sāliṃ nidāhasi”._  


(7.)

2554\. _“Na me veraṃ tayā saddhiṃ,_  
_koṭṭho mayhaṃ na vijjati;_  
_Iṇaṃ muñcāmiṇaṃ dammi,_  
_sampatto koṭasimbaliṃ;_  
_Nidhimpi tattha nidahāmi,_  
_evaṃ jānāhi kosiya”._  


(8.)

2555\. _“Kīdisaṃ te iṇadānaṃ,_  
_iṇamokkho ca kīdiso;_  
_Nidhinidhānamakkhāhi,_  
_atha pāsā pamokkhasi”._  


(9.)

2556\. _“Ajātapakkhā taruṇā,_  
_puttakā mayha kosiya;_  
_Te maṃ bhatā bharissanti,_  
_tasmā tesaṃ iṇaṃ dade._  


(10.)

2557\. _Mātā pitā ca me vuddhā,_  
_jiṇṇakā gatayobbanā;_  
_Tesaṃ tuṇḍena hātūna,_  
_muñce pubbakataṃ iṇaṃ._  


(11.)

2558\. _Aññepi tattha sakuṇā,_  
_khīṇapakkhā sudubbalā;_  
_Tesaṃ puññatthiko dammi,_  
_taṃ nidhiṃ āhu paṇḍitā._  


(12.)

2559\. _Īdisaṃ me iṇadānaṃ,_  
_iṇamokkho ca īdiso;_  
_Nidhinidhānamakkhāmi,_  
_evaṃ jānāhi kosiya”._  


(13.)

2560\. _“Bhaddako vatayaṃ pakkhī,_  
_dijo paramadhammiko;_  
_Ekaccesu manussesu,_  
_ayaṃ dhammo na vijjati._  


(14.)

2561\. _Bhuñja sāliṃ yathākāmaṃ,_  
_saha sabbehi ñātibhi;_  
_Punāpi suva passemu,_  
_piyaṃ me tava dassanaṃ”._  


(15.)

2562\. _“Bhuttañca pītañca tavassamamhi,_  
_Ratī ca no kosiya te sakāse;_  
_Nikkhittadaṇḍesu dadāhi dānaṃ,_  
_Jiṇṇe ca mātāpitaro bharassu”._  


(16.)

2563\. _“Lakkhī vata me udapādi ajja,_  
_Yo addasāsiṃ pavaraṃ dijānaṃ;_  
_Suvassa sutvāna subhāsitāni,_  
_Kāhāmi puññāni anappakāni”._  


(17.)

2564\. _So kosiyo attamano udaggo,_  
_Annañca pānañcabhisaṅkharitvā;_  
_Annena pānena pasannacitto,_  
_Santappayi samaṇabrāhmaṇe cāti._  


---

2565\. Sālikedārajātakaṃ paṭhamaṃ.



[Go to previous page (14.1 Sālikedāravagga)](../14.1.md) / [Go to parent page (14.1 Sālikedāravagga)](../14.1.md) / [Go to next page (14.1.2 Candakinnarījātaka)](14.1.2.md)


