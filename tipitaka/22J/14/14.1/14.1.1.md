
[Home](/) / [22J Jātakapāḷi](/tipitaka/22J.md) / [14 Pakiṇṇakanipāta](/tipitaka/22J/14.md) / [14.1 Sālikedāravagga](/tipitaka/22J/14/14.1.md)

# 𑁧𑁪𑁇𑁧𑁇𑁧 𑀲𑀸𑀮𑀺𑀓𑁂𑀤𑀸𑀭𑀚𑀸𑀢𑀓

### 𑀧𑀓𑀺𑀡𑁆𑀡𑀓𑀦𑀺𑀧𑀸𑀢

### 𑀲𑀸𑀮𑀺𑀓𑁂𑀤𑀸𑀭𑀯𑀕𑁆𑀕

### 𑀲𑀸𑀮𑀺𑀓𑁂𑀤𑀸𑀭𑀚𑀸𑀢𑀓

(1.)

2548. _“𑀲𑀫𑁆𑀧𑀦𑁆𑀦𑀁 𑀲𑀸𑀮𑀺𑀓𑁂𑀤𑀸𑀭𑀁,_  
_𑀲𑀼𑀯𑀸 𑀪𑀼𑀜𑁆𑀚𑀦𑁆𑀢𑀺 𑀓𑁄𑀲𑀺𑀬;_  
_𑀧𑀝𑀺𑀯𑁂𑀤𑁂𑀫𑀺 𑀢𑁂 𑀩𑁆𑀭𑀳𑁆𑀫𑁂,_  
_𑀦 𑀦𑁂 𑀯𑀸𑀭𑁂𑀢𑀼𑀫𑀼𑀲𑁆𑀲𑀳𑁂𑁇_  


(2.)

2549. _𑀏𑀓𑁄 𑀘 𑀢𑀢𑁆𑀣 𑀲𑀓𑀼𑀡𑁄,_  
_𑀬𑁄 𑀦𑁂𑀲𑀁 𑀲𑀩𑁆𑀩𑀲𑀼𑀦𑁆𑀤𑀭𑁄;_  
_𑀪𑀼𑀢𑁆𑀯𑀸 𑀲𑀸𑀮𑀺𑀁 𑀬𑀣𑀸𑀓𑀸𑀫𑀁,_  
_𑀢𑀼𑀡𑁆𑀟𑁂𑀦𑀸𑀤𑀸𑀬 𑀕𑀘𑁆𑀙𑀢𑀺”𑁇_  


(3.)

2550. _“𑀑𑀟𑁆𑀟𑁂𑀦𑁆𑀢𑀼 𑀯𑀸𑀍𑀅𑀧𑀸𑀲𑀸𑀦𑀺,_  
_𑀬𑀣𑀸 𑀩𑀚𑁆𑀛𑁂𑀣 𑀲𑁄 𑀤𑀺𑀚𑁄;_  
_𑀚𑀻𑀯𑀜𑁆𑀘 𑀦𑀁 𑀕𑀳𑁂𑀢𑁆𑀯𑀸𑀦,_  
_𑀆𑀦𑀬𑁂𑀳𑀺 𑀫𑀫𑀦𑁆𑀢𑀺𑀓𑁂”𑁇_  


(4.)

2551. _“𑀏𑀢𑁂 𑀪𑀼𑀢𑁆𑀯𑀸 𑀧𑀺𑀯𑀺𑀢𑁆𑀯𑀸 𑀘,_  
_𑀧𑀓𑁆𑀓𑀫𑀦𑁆𑀢𑀺 𑀯𑀺𑀳𑀗𑁆𑀕𑀫𑀸;_  
_𑀏𑀓𑁄 𑀩𑀤𑁆𑀥𑁄𑀲𑁆𑀫𑀺 𑀧𑀸𑀲𑁂𑀦,_  
_𑀓𑀺𑀁 𑀧𑀸𑀧𑀁 𑀧𑀓𑀢𑀁 𑀫𑀬𑀸”𑁇_  


(5.)

2552. _“𑀉𑀤𑀭𑀁 𑀦𑀽𑀦 𑀅𑀜𑁆𑀜𑁂𑀲𑀁,_  
_𑀲𑀼𑀯 𑀅𑀘𑁆𑀘𑁄𑀤𑀭𑀁 𑀢𑀯;_  
_𑀪𑀼𑀢𑁆𑀯𑀸 𑀲𑀸𑀮𑀺𑀁 𑀬𑀣𑀸𑀓𑀸𑀫𑀁,_  
_𑀢𑀼𑀡𑁆𑀟𑁂𑀦𑀸𑀤𑀸𑀬 𑀕𑀘𑁆𑀙𑀲𑀺𑁇_  


(6.)

2553. _𑀓𑁄𑀝𑁆𑀞𑀁 𑀦𑀼 𑀢𑀢𑁆𑀣 𑀧𑀽𑀭𑁂𑀲𑀺,_  
_𑀲𑀼𑀯 𑀯𑁂𑀭𑀁 𑀦𑀼 𑀢𑁂 𑀫𑀬𑀸;_  
_𑀧𑀼𑀝𑁆𑀞𑁄 𑀫𑁂 𑀲𑀫𑁆𑀫 𑀅𑀓𑁆𑀔𑀸𑀳𑀺,_  
_𑀓𑀼𑀳𑀺𑀁 𑀲𑀸𑀮𑀺𑀁 𑀦𑀺𑀤𑀸𑀳𑀲𑀺”𑁇_  


(7.)

2554. _“𑀦 𑀫𑁂 𑀯𑁂𑀭𑀁 𑀢𑀬𑀸 𑀲𑀤𑁆𑀥𑀺𑀁,_  
_𑀓𑁄𑀝𑁆𑀞𑁄 𑀫𑀬𑁆𑀳𑀁 𑀦 𑀯𑀺𑀚𑁆𑀚𑀢𑀺;_  
_𑀇𑀡𑀁 𑀫𑀼𑀜𑁆𑀘𑀸𑀫𑀺𑀡𑀁 𑀤𑀫𑁆𑀫𑀺,_  
_𑀲𑀫𑁆𑀧𑀢𑁆𑀢𑁄 𑀓𑁄𑀝𑀲𑀺𑀫𑁆𑀩𑀮𑀺𑀁;_  
_𑀦𑀺𑀥𑀺𑀫𑁆𑀧𑀺 𑀢𑀢𑁆𑀣 𑀦𑀺𑀤𑀳𑀸𑀫𑀺,_  
_𑀏𑀯𑀁 𑀚𑀸𑀦𑀸𑀳𑀺 𑀓𑁄𑀲𑀺𑀬”𑁇_  


(8.)

2555. _“𑀓𑀻𑀤𑀺𑀲𑀁 𑀢𑁂 𑀇𑀡𑀤𑀸𑀦𑀁,_  
_𑀇𑀡𑀫𑁄𑀓𑁆𑀔𑁄 𑀘 𑀓𑀻𑀤𑀺𑀲𑁄;_  
_𑀦𑀺𑀥𑀺𑀦𑀺𑀥𑀸𑀦𑀫𑀓𑁆𑀔𑀸𑀳𑀺,_  
_𑀅𑀣 𑀧𑀸𑀲𑀸 𑀧𑀫𑁄𑀓𑁆𑀔𑀲𑀺”𑁇_  


(9.)

2556. _“𑀅𑀚𑀸𑀢𑀧𑀓𑁆𑀔𑀸 𑀢𑀭𑀼𑀡𑀸,_  
_𑀧𑀼𑀢𑁆𑀢𑀓𑀸 𑀫𑀬𑁆𑀳 𑀓𑁄𑀲𑀺𑀬;_  
_𑀢𑁂 𑀫𑀁 𑀪𑀢𑀸 𑀪𑀭𑀺𑀲𑁆𑀲𑀦𑁆𑀢𑀺,_  
_𑀢𑀲𑁆𑀫𑀸 𑀢𑁂𑀲𑀁 𑀇𑀡𑀁 𑀤𑀤𑁂𑁇_  


(10.)

2557. _𑀫𑀸𑀢𑀸 𑀧𑀺𑀢𑀸 𑀘 𑀫𑁂 𑀯𑀼𑀤𑁆𑀥𑀸,_  
_𑀚𑀺𑀡𑁆𑀡𑀓𑀸 𑀕𑀢𑀬𑁄𑀩𑁆𑀩𑀦𑀸;_  
_𑀢𑁂𑀲𑀁 𑀢𑀼𑀡𑁆𑀟𑁂𑀦 𑀳𑀸𑀢𑀽𑀦,_  
_𑀫𑀼𑀜𑁆𑀘𑁂 𑀧𑀼𑀩𑁆𑀩𑀓𑀢𑀁 𑀇𑀡𑀁𑁇_  


(11.)

2558. _𑀅𑀜𑁆𑀜𑁂𑀧𑀺 𑀢𑀢𑁆𑀣 𑀲𑀓𑀼𑀡𑀸,_  
_𑀔𑀻𑀡𑀧𑀓𑁆𑀔𑀸 𑀲𑀼𑀤𑀼𑀩𑁆𑀩𑀮𑀸;_  
_𑀢𑁂𑀲𑀁 𑀧𑀼𑀜𑁆𑀜𑀢𑁆𑀣𑀺𑀓𑁄 𑀤𑀫𑁆𑀫𑀺,_  
_𑀢𑀁 𑀦𑀺𑀥𑀺𑀁 𑀆𑀳𑀼 𑀧𑀡𑁆𑀟𑀺𑀢𑀸𑁇_  


(12.)

2559. _𑀈𑀤𑀺𑀲𑀁 𑀫𑁂 𑀇𑀡𑀤𑀸𑀦𑀁,_  
_𑀇𑀡𑀫𑁄𑀓𑁆𑀔𑁄 𑀘 𑀈𑀤𑀺𑀲𑁄;_  
_𑀦𑀺𑀥𑀺𑀦𑀺𑀥𑀸𑀦𑀫𑀓𑁆𑀔𑀸𑀫𑀺,_  
_𑀏𑀯𑀁 𑀚𑀸𑀦𑀸𑀳𑀺 𑀓𑁄𑀲𑀺𑀬”𑁇_  


(13.)

2560. _“𑀪𑀤𑁆𑀤𑀓𑁄 𑀯𑀢𑀬𑀁 𑀧𑀓𑁆𑀔𑀻,_  
_𑀤𑀺𑀚𑁄 𑀧𑀭𑀫𑀥𑀫𑁆𑀫𑀺𑀓𑁄;_  
_𑀏𑀓𑀘𑁆𑀘𑁂𑀲𑀼 𑀫𑀦𑀼𑀲𑁆𑀲𑁂𑀲𑀼,_  
_𑀅𑀬𑀁 𑀥𑀫𑁆𑀫𑁄 𑀦 𑀯𑀺𑀚𑁆𑀚𑀢𑀺𑁇_  


(14.)

2561. _𑀪𑀼𑀜𑁆𑀚 𑀲𑀸𑀮𑀺𑀁 𑀬𑀣𑀸𑀓𑀸𑀫𑀁,_  
_𑀲𑀳 𑀲𑀩𑁆𑀩𑁂𑀳𑀺 𑀜𑀸𑀢𑀺𑀪𑀺;_  
_𑀧𑀼𑀦𑀸𑀧𑀺 𑀲𑀼𑀯 𑀧𑀲𑁆𑀲𑁂𑀫𑀼,_  
_𑀧𑀺𑀬𑀁 𑀫𑁂 𑀢𑀯 𑀤𑀲𑁆𑀲𑀦𑀁”𑁇_  


(15.)

2562. _“𑀪𑀼𑀢𑁆𑀢𑀜𑁆𑀘 𑀧𑀻𑀢𑀜𑁆𑀘 𑀢𑀯𑀲𑁆𑀲𑀫𑀫𑁆𑀳𑀺,_  
_𑀭𑀢𑀻 𑀘 𑀦𑁄 𑀓𑁄𑀲𑀺𑀬 𑀢𑁂 𑀲𑀓𑀸𑀲𑁂;_  
_𑀦𑀺𑀓𑁆𑀔𑀺𑀢𑁆𑀢𑀤𑀡𑁆𑀟𑁂𑀲𑀼 𑀤𑀤𑀸𑀳𑀺 𑀤𑀸𑀦𑀁,_  
_𑀚𑀺𑀡𑁆𑀡𑁂 𑀘 𑀫𑀸𑀢𑀸𑀧𑀺𑀢𑀭𑁄 𑀪𑀭𑀲𑁆𑀲𑀼”𑁇_  


(16.)

2563. _“𑀮𑀓𑁆𑀔𑀻 𑀯𑀢 𑀫𑁂 𑀉𑀤𑀧𑀸𑀤𑀺 𑀅𑀚𑁆𑀚,_  
_𑀬𑁄 𑀅𑀤𑁆𑀤𑀲𑀸𑀲𑀺𑀁 𑀧𑀯𑀭𑀁 𑀤𑀺𑀚𑀸𑀦𑀁;_  
_𑀲𑀼𑀯𑀲𑁆𑀲 𑀲𑀼𑀢𑁆𑀯𑀸𑀦 𑀲𑀼𑀪𑀸𑀲𑀺𑀢𑀸𑀦𑀺,_  
_𑀓𑀸𑀳𑀸𑀫𑀺 𑀧𑀼𑀜𑁆𑀜𑀸𑀦𑀺 𑀅𑀦𑀧𑁆𑀧𑀓𑀸𑀦𑀺”𑁇_  


(17.)

2564. _𑀲𑁄 𑀓𑁄𑀲𑀺𑀬𑁄 𑀅𑀢𑁆𑀢𑀫𑀦𑁄 𑀉𑀤𑀕𑁆𑀕𑁄,_  
_𑀅𑀦𑁆𑀦𑀜𑁆𑀘 𑀧𑀸𑀦𑀜𑁆𑀘𑀪𑀺𑀲𑀗𑁆𑀔𑀭𑀺𑀢𑁆𑀯𑀸;_  
_𑀅𑀦𑁆𑀦𑁂𑀦 𑀧𑀸𑀦𑁂𑀦 𑀧𑀲𑀦𑁆𑀦𑀘𑀺𑀢𑁆𑀢𑁄,_  
_𑀲𑀦𑁆𑀢𑀧𑁆𑀧𑀬𑀺 𑀲𑀫𑀡𑀩𑁆𑀭𑀸𑀳𑁆𑀫𑀡𑁂 𑀘𑀸𑀢𑀺𑁇_  


---

2565. 𑀲𑀸𑀮𑀺𑀓𑁂𑀤𑀸𑀭𑀚𑀸𑀢𑀓𑀁 𑀧𑀞𑀫𑀁𑁇



[Go to previous page (14.1 Sālikedāravagga)](/tipitaka/22J/14/14.1.md) / [Go to parent page (14.1 Sālikedāravagga)](/tipitaka/22J/14/14.1.md) / [Go to next page (14.1.2 Candakinnarījātaka)](/tipitaka/22J/14/14.1/14.1.2.md)


