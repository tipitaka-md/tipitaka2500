
[Home](/) / [22J Jātakapāḷi](../../../22J.md) / [14 Pakiṇṇakanipāta](../../14.md) / [14.1 Sālikedāravagga](../14.1.md)

# 𑁧𑁪𑁇𑁧𑁇𑁫 𑀪𑀺𑀲𑀚𑀸𑀢𑀓

### 𑀧𑀓𑀺𑀡𑁆𑀡𑀓𑀦𑀺𑀧𑀸𑀢

### 𑀲𑀸𑀮𑀺𑀓𑁂𑀤𑀸𑀭𑀯𑀕𑁆𑀕

### 𑀪𑀺𑀲𑀚𑀸𑀢𑀓

(78.)

2629\. _“𑀅𑀲𑁆𑀲𑀁 𑀕𑀯𑀁 𑀭𑀚𑀢𑀁 𑀚𑀸𑀢𑀭𑀽𑀧𑀁,_  
_𑀪𑀭𑀺𑀬𑀜𑁆𑀘 𑀲𑁄 𑀇𑀥 𑀮𑀪𑀢𑀁 𑀫𑀦𑀸𑀧𑀁;_  
_𑀧𑀼𑀢𑁆𑀢𑁂𑀳𑀺 𑀤𑀸𑀭𑁂𑀳𑀺 𑀲𑀫𑀗𑁆𑀕𑀺 𑀳𑁄𑀢𑀼,_  
_𑀪𑀺𑀲𑀸𑀦𑀺 𑀢𑁂 𑀩𑁆𑀭𑀸𑀳𑁆𑀫𑀡 𑀬𑁄 𑀅𑀳𑀸𑀲𑀺”𑁇_  


(79.)

2630\. _“𑀫𑀸𑀮𑀜𑁆𑀘 𑀲𑁄 𑀓𑀸𑀲𑀺𑀓𑀘𑀦𑁆𑀤𑀦𑀜𑁆𑀘,_  
_𑀥𑀸𑀭𑁂𑀢𑀼 𑀧𑀼𑀢𑁆𑀢𑀲𑁆𑀲 𑀩𑀳𑀽 𑀪𑀯𑀦𑁆𑀢𑀼;_  
_𑀓𑀸𑀫𑁂𑀲𑀼 𑀢𑀺𑀩𑁆𑀩𑀁 𑀓𑀼𑀭𑀼𑀢𑀁 𑀅𑀧𑁂𑀓𑁆𑀔𑀁,_  
_𑀪𑀺𑀲𑀸𑀦𑀺 𑀢𑁂 𑀩𑁆𑀭𑀸𑀳𑁆𑀫𑀡 𑀬𑁄 𑀅𑀳𑀸𑀲𑀺”𑁇_  


(80.)

2631\. _“𑀧𑀳𑀽𑀢𑀥𑀜𑁆𑀜𑁄 𑀓𑀲𑀺𑀫𑀸 𑀬𑀲𑀲𑁆𑀲𑀻,_  
_𑀧𑀼𑀢𑁆𑀢𑁂 𑀕𑀺𑀳𑀻 𑀥𑀦𑀺𑀫𑀸 𑀲𑀩𑁆𑀩𑀓𑀸𑀫𑁂;_  
_𑀯𑀬𑀁 𑀅𑀧𑀲𑁆𑀲𑀁 𑀖𑀭𑀫𑀸𑀯𑀲𑀸𑀢𑀼,_  
_𑀪𑀺𑀲𑀸𑀦𑀺 𑀢𑁂 𑀩𑁆𑀭𑀸𑀳𑁆𑀫𑀡 𑀬𑁄 𑀅𑀳𑀸𑀲𑀺𑁇_  


(81.)

2632\. _𑀲𑁄 𑀔𑀢𑁆𑀢𑀺𑀬𑁄 𑀳𑁄𑀢𑀼 𑀧𑀲𑀬𑁆𑀳𑀓𑀸𑀭𑀻,_  
_𑀭𑀸𑀚𑀸𑀪𑀺𑀭𑀸𑀚𑀸 𑀩𑀮𑀯𑀸 𑀬𑀲𑀲𑁆𑀲𑀻;_  
_𑀲 𑀘𑀸𑀢𑀼𑀭𑀦𑁆𑀢𑀁 𑀫𑀳𑀺𑀫𑀸𑀯𑀲𑀸𑀢𑀼,_  
_𑀪𑀺𑀲𑀸𑀦𑀺 𑀢𑁂 𑀩𑁆𑀭𑀸𑀳𑁆𑀫𑀡 𑀬𑁄 𑀅𑀳𑀸𑀲𑀺𑁇_  


(82.)

2633\. _𑀲𑁄 𑀩𑁆𑀭𑀸𑀳𑁆𑀫𑀡𑁄 𑀳𑁄𑀢𑀼 𑀅𑀯𑀻𑀢𑀭𑀸𑀕𑁄,_  
_𑀫𑀼𑀳𑀼𑀢𑁆𑀢𑀦𑀓𑁆𑀔𑀢𑁆𑀢𑀧𑀣𑁂𑀲𑀼 𑀬𑀼𑀢𑁆𑀢𑁄;_  
_𑀧𑀽𑀚𑁂𑀢𑀼 𑀦𑀁 𑀭𑀝𑁆𑀞𑀧𑀢𑀻 𑀬𑀲𑀲𑁆𑀲𑀻,_  
_𑀪𑀺𑀲𑀸𑀦𑀺 𑀢𑁂 𑀩𑁆𑀭𑀸𑀳𑁆𑀫𑀡 𑀬𑁄 𑀅𑀳𑀸𑀲𑀺𑁇_  


(83.)

2634\. _𑀅𑀚𑁆𑀛𑀸𑀬𑀓𑀁 𑀲𑀩𑁆𑀩𑀲𑀫𑀦𑁆𑀢𑀯𑁂𑀤𑀁,_  
_𑀢𑀧𑀲𑁆𑀲𑀻𑀦𑀁 𑀫𑀜𑁆𑀜𑀢𑀼 𑀲𑀩𑁆𑀩𑀮𑁄𑀓𑁄;_  
_𑀧𑀽𑀚𑁂𑀦𑁆𑀢𑀼 𑀦𑀁 𑀚𑀸𑀦𑀧𑀤𑀸 𑀲𑀫𑁂𑀘𑁆𑀘,_  
_𑀪𑀺𑀲𑀸𑀦𑀺 𑀢𑁂 𑀩𑁆𑀭𑀸𑀳𑁆𑀫𑀡 𑀬𑁄 𑀅𑀳𑀸𑀲𑀺𑁇_  


(84.)

2635\. _𑀘𑀢𑀼𑀲𑁆𑀲𑀤𑀁 𑀕𑀸𑀫𑀯𑀭𑀁 𑀲𑀫𑀺𑀤𑁆𑀥𑀁,_  
_𑀤𑀺𑀦𑁆𑀦𑀜𑁆𑀳𑀺 𑀲𑁄 𑀪𑀼𑀜𑁆𑀚𑀢𑀼 𑀯𑀸𑀲𑀯𑁂𑀦;_  
_𑀅𑀯𑀻𑀢𑀭𑀸𑀕𑁄 𑀫𑀭𑀡𑀁 𑀉𑀧𑁂𑀢𑀼,_  
_𑀪𑀺𑀲𑀸𑀦𑀺 𑀢𑁂 𑀩𑁆𑀭𑀸𑀳𑁆𑀫𑀡 𑀬𑁄 𑀅𑀳𑀸𑀲𑀺𑁇_  


(85.)

2636\. _𑀲𑁄 𑀕𑀸𑀫𑀡𑀻 𑀳𑁄𑀢𑀼 𑀲𑀳𑀸𑀬𑀫𑀚𑁆𑀛𑁂,_  
_𑀦𑀘𑁆𑀘𑁂𑀳𑀺 𑀕𑀻𑀢𑁂𑀳𑀺 𑀧𑀫𑁄𑀤𑀫𑀸𑀦𑁄;_  
_𑀲𑁄 𑀭𑀸𑀚𑀢𑁄 𑀩𑁆𑀬𑀲𑀦 𑀫𑀸𑀮𑀢𑁆𑀣 𑀓𑀺𑀜𑁆𑀘𑀺,_  
_𑀪𑀺𑀲𑀸𑀦𑀺 𑀢𑁂 𑀩𑁆𑀭𑀸𑀳𑁆𑀫𑀡 𑀬𑁄 𑀅𑀳𑀸𑀲𑀺𑁇_  


(86.)

2637\. _𑀬𑀁 𑀏𑀓𑀭𑀸𑀚𑀸 𑀧𑀣𑀯𑀺𑀁 𑀯𑀺𑀚𑁂𑀢𑁆𑀯𑀸,_  
_𑀇𑀢𑁆𑀣𑀻𑀲𑀳𑀲𑁆𑀲𑀸𑀦 𑀞𑀧𑁂𑀢𑀼 𑀅𑀕𑁆𑀕𑀁;_  
_𑀲𑀻𑀫𑀦𑁆𑀢𑀺𑀦𑀻𑀦𑀁 𑀧𑀯𑀭𑀸 𑀪𑀯𑀸𑀢𑀼,_  
_𑀪𑀺𑀲𑀸𑀦𑀺 𑀢𑁂 𑀩𑁆𑀭𑀸𑀳𑁆𑀫𑀡 𑀬𑀸 𑀅𑀳𑀸𑀲𑀺𑁇_  


(87.)

2638\. _𑀇𑀲𑀻𑀦𑀜𑁆𑀳𑀺 𑀲𑀸 𑀲𑀩𑁆𑀩𑀲𑀫𑀸𑀕𑀢𑀸𑀦𑀁,_  
_𑀪𑀼𑀜𑁆𑀚𑁂𑀬𑁆𑀬 𑀲𑀸𑀤𑀼𑀁 𑀅𑀯𑀺𑀓𑀫𑁆𑀧𑀫𑀸𑀦𑀸;_  
_𑀘𑀭𑀸𑀢𑀼 𑀮𑀸𑀪𑁂𑀦 𑀯𑀺𑀓𑀢𑁆𑀣𑀫𑀸𑀦𑀸,_  
_𑀪𑀺𑀲𑀸𑀦𑀺 𑀢𑁂 𑀩𑁆𑀭𑀸𑀳𑁆𑀫𑀡 𑀬𑀸 𑀅𑀳𑀸𑀲𑀺𑁇_  


(88.)

2639\. _𑀆𑀯𑀸𑀲𑀺𑀓𑁄 𑀳𑁄𑀢𑀼 𑀫𑀳𑀸𑀯𑀺𑀳𑀸𑀭𑁂,_  
_𑀦𑀯𑀓𑀫𑁆𑀫𑀺𑀓𑁄 𑀳𑁄𑀢𑀼 𑀕𑀚𑀗𑁆𑀕𑀮𑀸𑀬𑀁;_  
_𑀆𑀮𑁄𑀓𑀲𑀦𑁆𑀥𑀺𑀁 𑀤𑀺𑀯𑀲𑀁 𑀓𑀭𑁄𑀢𑀼,_  
_𑀪𑀺𑀲𑀸𑀦𑀺 𑀢𑁂 𑀩𑁆𑀭𑀸𑀳𑁆𑀫𑀡 𑀬𑁄 𑀅𑀳𑀸𑀲𑀺𑁇_  


(89.)

2640\. _𑀲𑁄 𑀩𑀚𑁆𑀛𑀢𑀽 𑀧𑀸𑀲𑀲𑀢𑁂𑀳𑀺 𑀙𑀩𑁆𑀪𑀺,_  
_𑀭𑀫𑁆𑀫𑀸 𑀯𑀦𑀸 𑀦𑀺𑀬𑁆𑀬𑀢𑀼 𑀭𑀸𑀚𑀥𑀸𑀦𑀺𑀁;_  
_𑀢𑀼𑀢𑁆𑀢𑁂𑀳𑀺 𑀲𑁄 𑀳𑀜𑁆𑀜𑀢𑀼 𑀧𑀸𑀘𑀦𑁂𑀳𑀺,_  
_𑀪𑀺𑀲𑀸𑀦𑀺 𑀢𑁂 𑀩𑁆𑀭𑀸𑀳𑁆𑀫𑀡 𑀬𑁄 𑀅𑀳𑀸𑀲𑀺𑁇_  


(90.)

2641\. _𑀅𑀮𑀓𑁆𑀓𑀫𑀸𑀮𑀻 𑀢𑀺𑀧𑀼𑀓𑀡𑁆𑀡𑀯𑀺𑀤𑁆𑀥𑁄,_  
_𑀮𑀝𑁆𑀞𑀻𑀳𑀢𑁄 𑀲𑀧𑁆𑀧𑀫𑀼𑀔𑀁 𑀉𑀧𑁂𑀢𑀼;_  
_𑀲𑀓𑀘𑁆𑀙𑀩𑀦𑁆𑀥𑁄 𑀯𑀺𑀲𑀺𑀔𑀁 𑀘𑀭𑀸𑀢𑀼,_  
_𑀪𑀺𑀲𑀸𑀦𑀺 𑀢𑁂 𑀩𑁆𑀭𑀸𑀳𑁆𑀫𑀡 𑀬𑁄 𑀅𑀳𑀸𑀲𑀺”𑁇_  


(91.)

2642\. _“𑀬𑁄 𑀯𑁂 𑀅𑀦𑀝𑁆𑀞𑀁𑀯 𑀦𑀝𑁆𑀞𑀦𑁆𑀢𑀺 𑀘𑀸𑀳,_  
_𑀓𑀸𑀫𑁂𑀯 𑀲𑁄 𑀮𑀪𑀢𑀁 𑀪𑀼𑀜𑁆𑀚𑀢𑀜𑁆𑀘;_  
_𑀅𑀕𑀸𑀭𑀫𑀚𑁆𑀛𑁂 𑀫𑀭𑀡𑀁 𑀉𑀧𑁂𑀢𑀼,_  
_𑀬𑁄 𑀯𑀸 𑀪𑁄𑀦𑁆𑀢𑁄 𑀲𑀗𑁆𑀓𑀢𑀺 𑀓𑀜𑁆𑀘𑀺𑀤𑁂𑀯”𑁇_  


(92.)

2643\. _“𑀬𑀤𑁂𑀲𑀫𑀸𑀦𑀸 𑀯𑀺𑀘𑀭𑀦𑁆𑀢𑀺 𑀮𑁄𑀓𑁂,_  
_𑀇𑀝𑁆𑀞𑀜𑁆𑀘 𑀓𑀦𑁆𑀢𑀜𑁆𑀘 𑀩𑀳𑀽𑀦𑀫𑁂𑀢𑀁;_  
_𑀧𑀺𑀬𑀁 𑀫𑀦𑀼𑀜𑁆𑀜𑀁 𑀘𑀺𑀥 𑀚𑀻𑀯𑀮𑁄𑀓𑁂,_  
_𑀓𑀲𑁆𑀫𑀸 𑀇𑀲𑀬𑁄 𑀦𑀧𑁆𑀧𑀲𑀁𑀲𑀦𑁆𑀢𑀺 𑀓𑀸𑀫𑁂”𑁇_  


(93.)

2644\. _“𑀓𑀸𑀫𑁂𑀲𑀼 𑀯𑁂 𑀳𑀜𑁆𑀜𑀭𑁂 𑀩𑀚𑁆𑀛𑀭𑁂 𑀘,_  
_𑀓𑀸𑀫𑁂𑀲𑀼 𑀤𑀼𑀓𑁆𑀔𑀜𑁆𑀘 𑀪𑀬𑀜𑁆𑀘 𑀚𑀸𑀢𑀁;_  
_𑀓𑀸𑀫𑁂𑀲𑀼 𑀪𑀽𑀢𑀸𑀥𑀺𑀧𑀢𑀻 𑀧𑀫𑀢𑁆𑀢𑀸,_  
_𑀧𑀸𑀧𑀸𑀦𑀺 𑀓𑀫𑁆𑀫𑀸𑀦𑀺 𑀓𑀭𑁄𑀦𑁆𑀢𑀺 𑀫𑁄𑀳𑀸𑁇_  


(94.)

2645\. _𑀢𑁂 𑀧𑀸𑀧𑀥𑀫𑁆𑀫𑀸 𑀧𑀲𑀯𑁂𑀢𑁆𑀯 𑀧𑀸𑀧𑀁,_  
_𑀓𑀸𑀬𑀲𑁆𑀲 𑀪𑁂𑀤𑀸 𑀦𑀺𑀭𑀬𑀁 𑀯𑀚𑀦𑁆𑀢𑀺;_  
_𑀆𑀤𑀻𑀦𑀯𑀁 𑀓𑀸𑀫𑀕𑀼𑀡𑁂𑀲𑀼 𑀤𑀺𑀲𑁆𑀯𑀸,_  
_𑀢𑀲𑁆𑀫𑀸 𑀇𑀲𑀬𑁄 𑀦𑀧𑁆𑀧𑀲𑀁𑀲𑀦𑁆𑀢𑀺 𑀓𑀸𑀫𑁂”𑁇_  


(95.)

2646\. _“𑀯𑀻𑀫𑀁𑀲𑀫𑀸𑀦𑁄 𑀇𑀲𑀺𑀦𑁄 𑀪𑀺𑀲𑀸𑀦𑀺,_  
_𑀢𑀻𑀭𑁂 𑀕𑀳𑁂𑀢𑁆𑀯𑀸𑀦 𑀣𑀮𑁂 𑀦𑀺𑀥𑁂𑀲𑀺𑀁;_  
_𑀲𑀼𑀤𑁆𑀥𑀸 𑀅𑀧𑀸𑀧𑀸 𑀇𑀲𑀬𑁄 𑀯𑀲𑀦𑁆𑀢𑀺,_  
_𑀏𑀢𑀸𑀦𑀺 𑀢𑁂 𑀩𑁆𑀭𑀳𑁆𑀫𑀘𑀸𑀭𑀻 𑀪𑀺𑀲𑀸𑀦𑀺”𑁇_  


(96.)

2647\. _“𑀦 𑀢𑁂 𑀦𑀝𑀸 𑀦𑁄 𑀧𑀦 𑀓𑀻𑀍𑀅𑀦𑁂𑀬𑁆𑀬𑀸,_  
_𑀦 𑀩𑀦𑁆𑀥𑀯𑀸 𑀦𑁄 𑀧𑀦 𑀢𑁂 𑀲𑀳𑀸𑀬𑀸;_  
_𑀓𑀺𑀲𑁆𑀫𑀺𑀁 𑀯𑀼𑀧𑀢𑁆𑀣𑀫𑁆𑀪 𑀲𑀳𑀲𑁆𑀲𑀦𑁂𑀢𑁆𑀢,_  
_𑀇𑀲𑀻𑀳𑀺 𑀢𑁆𑀯𑀁 𑀓𑀻𑀍𑀅𑀲𑀺 𑀤𑁂𑀯𑀭𑀸𑀚”𑁇_  


(97.)

2648\. _“𑀆𑀘𑀭𑀺𑀬𑁄 𑀫𑁂𑀲𑀺 𑀧𑀺𑀢𑀸 𑀘 𑀫𑀬𑁆𑀳𑀁,_  
_𑀏𑀲𑀸 𑀧𑀢𑀺𑀝𑁆𑀞𑀸 𑀔𑀮𑀺𑀢𑀲𑁆𑀲 𑀩𑁆𑀭𑀳𑁆𑀫𑁂;_  
_𑀏𑀓𑀸𑀧𑀭𑀸𑀥𑀁 𑀔𑀫 𑀪𑀽𑀭𑀺𑀧𑀜𑁆𑀜,_  
_𑀦 𑀧𑀡𑁆𑀟𑀺𑀢𑀸 𑀓𑁄𑀥𑀩𑀮𑀸 𑀪𑀯𑀦𑁆𑀢𑀺”𑁇_  


(98.)

2649\. _“𑀲𑀼𑀯𑀸𑀲𑀺𑀢𑀁 𑀇𑀲𑀺𑀦𑀁 𑀏𑀓𑀭𑀢𑁆𑀢𑀁,_  
_𑀬𑀁 𑀯𑀸𑀲𑀯𑀁 𑀪𑀽𑀢𑀧𑀢𑀺𑀤𑁆𑀤𑀲𑀸𑀫;_  
_𑀲𑀩𑁆𑀩𑁂𑀯 𑀪𑁄𑀦𑁆𑀢𑁄 𑀲𑀼𑀫𑀦𑀸 𑀪𑀯𑀦𑁆𑀢𑀼,_  
_𑀬𑀁 𑀩𑁆𑀭𑀸𑀳𑁆𑀫𑀡𑁄 𑀧𑀘𑁆𑀘𑀼𑀧𑀸𑀤𑀻 𑀪𑀺𑀲𑀸𑀦𑀺”𑁇_  


(99.)

2650\. _“𑀅𑀳𑀜𑁆𑀘 𑀲𑀸𑀭𑀺𑀧𑀼𑀢𑁆𑀢𑁄 𑀘,_  
_𑀫𑁄𑀕𑁆𑀕𑀮𑁆𑀮𑀸𑀦𑁄 𑀘 𑀓𑀲𑁆𑀲𑀧𑁄;_  
_𑀅𑀦𑀼𑀭𑀼𑀤𑁆𑀥𑁄 𑀧𑀼𑀡𑁆𑀡𑁄 𑀆𑀦𑀦𑁆𑀤𑁄,_  
_𑀢𑀤𑀸𑀲𑀼𑀁 𑀲𑀢𑁆𑀢 𑀪𑀸𑀢𑀭𑁄𑁇_  


(100.)

2651\. _𑀪𑀕𑀺𑀦𑀻 𑀉𑀧𑁆𑀧𑀮𑀯𑀡𑁆𑀡𑀸 𑀘,_  
_𑀤𑀸𑀲𑀻 𑀔𑀼𑀚𑁆𑀚𑀼𑀢𑁆𑀢𑀭𑀸 𑀢𑀤𑀸;_  
_𑀘𑀺𑀢𑁆𑀢𑁄 𑀕𑀳𑀧𑀢𑀺 𑀤𑀸𑀲𑁄,_  
_𑀬𑀓𑁆𑀔𑁄 𑀲𑀸𑀢𑀸𑀕𑀺𑀭𑁄 𑀢𑀤𑀸𑁇_  


(101.)

2652\. _𑀧𑀸𑀮𑀺𑀮𑁂𑀬𑁆𑀬𑁄 𑀢𑀤𑀸 𑀦𑀸𑀕𑁄,_  
_𑀫𑀥𑀼𑀤𑁄 𑀲𑁂𑀝𑁆𑀞𑀯𑀸𑀦𑀭𑁄;_  
_𑀓𑀸𑀍𑀉𑀤𑀸𑀬𑀻 𑀢𑀤𑀸 𑀲𑀓𑁆𑀓𑁄,_  
_𑀏𑀯𑀁 𑀥𑀸𑀭𑁂𑀣 𑀚𑀸𑀢𑀓𑀦𑁆𑀢𑀺”𑁇_  


---

2653\. 𑀪𑀺𑀲𑀚𑀸𑀢𑀓𑀁 𑀧𑀜𑁆𑀘𑀫𑀁𑁇



[Go to previous page (14.1.4 Uddālakajātaka)](14.1.4.md) / [Go to parent page (14.1 Sālikedāravagga)](../14.1.md) / [Go to next page (14.1.6 Surucijātaka)](14.1.6.md)


