
[Home](/) / [22J Jātakapāḷi](../...md) / [14 Pakiṇṇakanipāta](...md) / [14.1 Sālikedāravagga](../22J/14/14.1.md)

# 𑁧𑁪𑁇𑁧𑁇𑁨 𑀘𑀦𑁆𑀤𑀓𑀺𑀦𑁆𑀦𑀭𑀻𑀚𑀸𑀢𑀓

* 𑀧𑀓𑀺𑀡𑁆𑀡𑀓𑀦𑀺𑀧𑀸𑀢

* 𑀲𑀸𑀮𑀺𑀓𑁂𑀤𑀸𑀭𑀯𑀕𑁆𑀕

* 𑀘𑀦𑁆𑀤𑀓𑀺𑀦𑁆𑀦𑀭𑀻𑀚𑀸𑀢𑀓

(18.)

2566\. _“𑀉𑀧𑀦𑀻𑀬𑀢𑀺𑀤𑀁 𑀫𑀜𑁆𑀜𑁂,_  
_𑀘𑀦𑁆𑀤𑁂 𑀮𑁄𑀳𑀺𑀢𑀫𑀤𑁆𑀤𑀦𑁂;_  
_𑀅𑀚𑁆𑀚 𑀚𑀳𑀸𑀫𑀺 𑀚𑀻𑀯𑀺𑀢𑀁,_  
_𑀧𑀸𑀡𑀸 𑀫𑁂 𑀘𑀦𑁆𑀤𑁂 𑀦𑀺𑀭𑀼𑀚𑁆𑀛𑀦𑁆𑀢𑀺𑁇_  


(19.)

2567\. _𑀑𑀲𑀻𑀤𑀺 𑀫𑁂 𑀤𑀼𑀓𑁆𑀔𑀁 𑀳𑀤𑀬𑀁,_  
_𑀫𑁂 𑀟𑀬𑁆𑀳𑀢𑁂 𑀦𑀺𑀢𑀫𑁆𑀫𑀸𑀫𑀺;_  
_𑀢𑀯 𑀘𑀦𑁆𑀤𑀺𑀬𑀸 𑀲𑁄𑀘𑀦𑁆𑀢𑀺𑀬𑀸,_  
_𑀦 𑀦𑀁 𑀅𑀜𑁆𑀜𑁂𑀳𑀺 𑀲𑁄𑀓𑁂𑀳𑀺𑁇_  


(20.)

2568\. _𑀢𑀺𑀡𑀫𑀺𑀯 𑀯𑀦𑀫𑀺𑀯 𑀫𑀺𑀮𑀸𑀬𑀸𑀫𑀺,_  
_𑀦𑀤𑀻 𑀅𑀧𑀭𑀺𑀧𑀼𑀡𑁆𑀡𑀸𑀯 𑀲𑀼𑀲𑁆𑀲𑀸𑀫𑀺;_  
_𑀢𑀯 𑀘𑀦𑁆𑀤𑀺𑀬𑀸 𑀲𑁄𑀘𑀦𑁆𑀢𑀺𑀬𑀸,_  
_𑀦 𑀦𑀁 𑀅𑀜𑁆𑀜𑁂𑀳𑀺 𑀲𑁄𑀓𑁂𑀳𑀺𑁇_  


(21.)

2569\. _𑀯𑀲𑁆𑀲𑀫𑀺𑀯 𑀲𑀭𑁂 𑀧𑀸𑀤𑁂,_  
_𑀇𑀫𑀸𑀦𑀺 𑀅𑀲𑁆𑀲𑀽𑀦𑀺 𑀯𑀢𑁆𑀢𑀭𑁂 𑀫𑀬𑁆𑀳𑀁;_  
_𑀢𑀯 𑀘𑀦𑁆𑀤𑀺𑀬𑀸 𑀲𑁄𑀘𑀦𑁆𑀢𑀺𑀬𑀸,_  
_𑀦 𑀦𑀁 𑀅𑀜𑁆𑀜𑁂𑀳𑀺 𑀲𑁄𑀓𑁂𑀳𑀺”𑁇_  


(22.)

2570\. _“𑀧𑀸𑀧𑁄 𑀔𑁄𑀲𑀺 𑀭𑀸𑀚𑀧𑀼𑀢𑁆𑀢,_  
_𑀬𑁄 𑀫𑁂 𑀇𑀘𑁆𑀙𑀺𑀢𑀁 𑀧𑀢𑀺𑀁 𑀯𑀭𑀸𑀓𑀺𑀬𑀸;_  
_𑀯𑀺𑀚𑁆𑀛𑀲𑀺 𑀯𑀦𑀫𑀽𑀮𑀲𑁆𑀫𑀺𑀁,_  
_𑀲𑁄𑀬𑀁 𑀯𑀺𑀤𑁆𑀥𑁄 𑀙𑀫𑀸 𑀲𑁂𑀢𑀺𑁇_  


(23.)

2571\. _𑀇𑀫𑀁 𑀫𑀬𑁆𑀳𑀁 𑀳𑀤𑀬𑀲𑁄𑀓𑀁,_  
_𑀧𑀝𑀺𑀫𑀼𑀜𑁆𑀘𑀢𑀼 𑀭𑀸𑀚𑀧𑀼𑀢𑁆𑀢 𑀢𑀯 𑀫𑀸𑀢𑀸;_  
_𑀬𑁄 𑀫𑀬𑁆𑀳𑀁 𑀳𑀤𑀬𑀲𑁄𑀓𑁄,_  
_𑀓𑀺𑀫𑁆𑀧𑀼𑀭𑀺𑀲𑀁 𑀅𑀯𑁂𑀓𑁆𑀔𑀫𑀸𑀦𑀸𑀬𑁇_  


(24.)

2572\. _𑀇𑀫𑀁 𑀫𑀬𑁆𑀳𑀁 𑀳𑀤𑀬𑀲𑁄𑀓𑀁,_  
_𑀧𑀝𑀺𑀫𑀼𑀜𑁆𑀘𑀢𑀼 𑀭𑀸𑀚𑀧𑀼𑀢𑁆𑀢 𑀢𑀯 𑀚𑀸𑀬𑀸;_  
_𑀬𑁄 𑀫𑀬𑁆𑀳𑀁 𑀳𑀤𑀬𑀲𑁄𑀓𑁄,_  
_𑀓𑀺𑀫𑁆𑀧𑀼𑀭𑀺𑀲𑀁 𑀅𑀯𑁂𑀓𑁆𑀔𑀫𑀸𑀦𑀸𑀬𑁇_  


(25.)

2573\. _𑀫𑀸 𑀘 𑀧𑀼𑀢𑁆𑀢𑀁 𑀫𑀸 𑀘 𑀧𑀢𑀺𑀁,_  
_𑀅𑀤𑁆𑀤𑀓𑁆𑀔𑀺 𑀭𑀸𑀚𑀧𑀼𑀢𑁆𑀢 𑀢𑀯 𑀫𑀸𑀢𑀸;_  
_𑀬𑁄 𑀓𑀺𑀫𑁆𑀧𑀼𑀭𑀺𑀲𑀁 𑀅𑀯𑀥𑀺,_  
_𑀅𑀤𑀽𑀲𑀓𑀁 𑀫𑀬𑁆𑀳 𑀓𑀸𑀫𑀸 𑀳𑀺𑁇_  


(26.)

2574\. _𑀫𑀸 𑀘 𑀧𑀼𑀢𑁆𑀢𑀁 𑀫𑀸 𑀘 𑀧𑀢𑀺𑀁,_  
_𑀅𑀤𑁆𑀤𑀓𑁆𑀔𑀺 𑀭𑀸𑀚𑀧𑀼𑀢𑁆𑀢 𑀢𑀯 𑀚𑀸𑀬𑀸;_  
_𑀬𑁄 𑀓𑀺𑀫𑁆𑀧𑀼𑀭𑀺𑀲𑀁 𑀅𑀯𑀥𑀺,_  
_𑀅𑀤𑀽𑀲𑀓𑀁 𑀫𑀬𑁆𑀳 𑀓𑀸𑀫𑀸 𑀳𑀺”𑁇_  


(27.)

2575\. _“𑀫𑀸 𑀢𑁆𑀯𑀁 𑀘𑀦𑁆𑀤𑁂 𑀭𑁄𑀤𑀺,_  
_𑀫𑀸 𑀲𑁄𑀘𑀺 𑀯𑀦𑀢𑀺𑀫𑀺𑀭𑀫𑀢𑁆𑀢𑀓𑁆𑀔𑀺;_  
_𑀫𑀫 𑀢𑁆𑀯𑀁 𑀳𑁂𑀳𑀺𑀲𑀺 𑀪𑀭𑀺𑀬𑀸,_  
_𑀭𑀸𑀚𑀓𑀼𑀮𑁂 𑀧𑀽𑀚𑀺𑀢𑀸 𑀦𑀸𑀭𑀻𑀪𑀺”𑁇_  


(28.)

2576\. _“𑀅𑀧𑀺 𑀦𑀽𑀦𑀳𑀁 𑀫𑀭𑀺𑀲𑁆𑀲𑀁,_  
_𑀦𑀸𑀳𑀁 𑀭𑀸𑀚𑀧𑀼𑀢𑁆𑀢 𑀢𑀯 𑀳𑁂𑀲𑁆𑀲𑀁;_  
_𑀬𑁄 𑀓𑀺𑀫𑁆𑀧𑀼𑀭𑀺𑀲𑀁 𑀅𑀯𑀥𑀺,_  
_𑀅𑀤𑀽𑀲𑀓𑀁 𑀫𑀬𑁆𑀳 𑀓𑀸𑀫𑀸 𑀳𑀺”𑁇_  


(29.)

2577\. _“𑀅𑀧𑀺 𑀪𑀻𑀭𑀼𑀓𑁂 𑀅𑀧𑀺 𑀚𑀻𑀯𑀺𑀢𑀼𑀓𑀸𑀫𑀺𑀓𑁂,_  
_𑀓𑀺𑀫𑁆𑀧𑀼𑀭𑀺𑀲𑀺 𑀕𑀘𑁆𑀙 𑀳𑀺𑀫𑀯𑀦𑁆𑀢𑀁;_  
_𑀢𑀸𑀮𑀻𑀲𑀢𑀕𑀭𑀪𑁄𑀚𑀦𑀸,_  
_𑀅𑀜𑁆𑀜𑁂 𑀢𑀁 𑀫𑀺𑀕𑀸 𑀭𑀫𑀺𑀲𑁆𑀲𑀦𑁆𑀢𑀺”𑁇_  


(30.)

2578\. _“𑀢𑁂 𑀧𑀩𑁆𑀩𑀢𑀸 𑀢𑀸 𑀘 𑀓𑀦𑁆𑀤𑀭𑀸,_  
_𑀢𑀸 𑀘 𑀕𑀺𑀭𑀺𑀕𑀼𑀳𑀸𑀬𑁄 𑀢𑀣𑁂𑀯 𑀢𑀺𑀝𑁆𑀞𑀦𑁆𑀢𑀺;_  
_𑀢𑀢𑁆𑀣𑁂𑀯 𑀢𑀁 𑀅𑀧𑀲𑁆𑀲𑀦𑁆𑀢𑀻,_  
_𑀓𑀺𑀫𑁆𑀧𑀼𑀭𑀺𑀲 𑀓𑀣𑀁 𑀅𑀳𑀁 𑀓𑀲𑁆𑀲𑀁𑁇_  


(31.)

2579\. _𑀢𑁂 𑀧𑀡𑁆𑀡𑀲𑀦𑁆𑀣𑀢𑀸 𑀭𑀫𑀡𑀻𑀬𑀸,_  
_𑀯𑀸𑀍𑀅𑀫𑀺𑀕𑁂𑀳𑀺 𑀅𑀦𑀼𑀘𑀺𑀡𑁆𑀡𑀸;_  
_𑀢𑀢𑁆𑀣𑁂𑀯 𑀢𑀁 𑀅𑀧𑀲𑁆𑀲𑀦𑁆𑀢𑀻,_  
_𑀓𑀺𑀫𑁆𑀧𑀼𑀭𑀺𑀲 𑀓𑀣𑀁 𑀅𑀳𑀁 𑀓𑀲𑁆𑀲𑀁𑁇_  


(32.)

2580\. _𑀢𑁂 𑀧𑀼𑀧𑁆𑀨𑀲𑀦𑁆𑀣𑀢𑀸 𑀭𑀫𑀡𑀻𑀬𑀸,_  
_𑀯𑀸𑀍𑀅𑀫𑀺𑀕𑁂𑀳𑀺 𑀅𑀦𑀼𑀘𑀺𑀡𑁆𑀡𑀸;_  
_𑀢𑀢𑁆𑀣𑁂𑀯 𑀢𑀁 𑀅𑀧𑀲𑁆𑀲𑀦𑁆𑀢𑀻,_  
_𑀓𑀺𑀫𑁆𑀧𑀼𑀭𑀺𑀲 𑀓𑀣𑀁 𑀅𑀳𑀁 𑀓𑀲𑁆𑀲𑀁𑁇_  


(33.)

2581\. _𑀅𑀘𑁆𑀙𑀸 𑀲𑀯𑀦𑁆𑀢𑀺 𑀕𑀺𑀭𑀺𑀯𑀦𑀦𑀤𑀺𑀬𑁄,_  
_𑀓𑀼𑀲𑀼𑀫𑀸𑀪𑀺𑀓𑀺𑀡𑁆𑀡𑀲𑁄𑀢𑀸𑀬𑁄;_  
_𑀢𑀢𑁆𑀣𑁂𑀯 𑀢𑀁 𑀅𑀧𑀲𑁆𑀲𑀦𑁆𑀢𑀻,_  
_𑀓𑀺𑀫𑁆𑀧𑀼𑀭𑀺𑀲 𑀓𑀣𑀁 𑀅𑀳𑀁 𑀓𑀲𑁆𑀲𑀁𑁇_  


(34.)

2582\. _𑀦𑀻𑀮𑀸𑀦𑀺 𑀳𑀺𑀫𑀯𑀢𑁄 𑀧𑀩𑁆𑀩𑀢𑀲𑁆𑀲,_  
_𑀓𑀽𑀝𑀸𑀦𑀺 𑀤𑀲𑁆𑀲𑀦𑀻𑀬𑀸𑀦𑀺;_  
_𑀢𑀢𑁆𑀣𑁂𑀯 𑀢𑀁 𑀅𑀧𑀲𑁆𑀲𑀦𑁆𑀢𑀻,_  
_𑀓𑀺𑀫𑁆𑀧𑀼𑀭𑀺𑀲 𑀓𑀣𑀁 𑀅𑀳𑀁 𑀓𑀲𑁆𑀲𑀁𑁇_  


(35.)

2583\. _𑀧𑀻𑀢𑀸𑀦𑀺 𑀳𑀺𑀫𑀯𑀢𑁄 𑀧𑀩𑁆𑀩𑀢𑀲𑁆𑀲,_  
_𑀓𑀽𑀝𑀸𑀦𑀺 𑀤𑀲𑁆𑀲𑀦𑀻𑀬𑀸𑀦𑀺;_  
_𑀢𑀢𑁆𑀣𑁂𑀯 𑀢𑀁 𑀅𑀧𑀲𑁆𑀲𑀦𑁆𑀢𑀻,_  
_𑀓𑀺𑀫𑁆𑀧𑀼𑀭𑀺𑀲 𑀓𑀣𑀁 𑀅𑀳𑀁 𑀓𑀲𑁆𑀲𑀁𑁇_  


(36.)

2584\. _𑀢𑀫𑁆𑀩𑀸𑀦𑀺 𑀳𑀺𑀫𑀯𑀢𑁄 𑀧𑀩𑁆𑀩𑀢𑀲𑁆𑀲,_  
_𑀓𑀽𑀝𑀸𑀦𑀺 𑀤𑀲𑁆𑀲𑀦𑀻𑀬𑀸𑀦𑀺;_  
_𑀢𑀢𑁆𑀣𑁂𑀯 𑀢𑀁 𑀅𑀧𑀲𑁆𑀲𑀦𑁆𑀢𑀻,_  
_𑀓𑀺𑀫𑁆𑀧𑀼𑀭𑀺𑀲 𑀓𑀣𑀁 𑀅𑀳𑀁 𑀓𑀲𑁆𑀲𑀁𑁇_  


(37.)

2585\. _𑀢𑀼𑀗𑁆𑀕𑀸𑀦𑀺 𑀳𑀺𑀫𑀯𑀢𑁄 𑀧𑀩𑁆𑀩𑀢𑀲𑁆𑀲,_  
_𑀓𑀽𑀝𑀸𑀦𑀺 𑀤𑀲𑁆𑀲𑀦𑀻𑀬𑀸𑀦𑀺;_  
_𑀢𑀢𑁆𑀣𑁂𑀯 𑀢𑀁 𑀅𑀧𑀲𑁆𑀲𑀦𑁆𑀢𑀻,_  
_𑀓𑀺𑀫𑁆𑀧𑀼𑀭𑀺𑀲 𑀓𑀣𑀁 𑀅𑀳𑀁 𑀓𑀲𑁆𑀲𑀁𑁇_  


(38.)

2586\. _𑀲𑁂𑀢𑀸𑀦𑀺 𑀳𑀺𑀫𑀯𑀢𑁄 𑀧𑀩𑁆𑀩𑀢𑀲𑁆𑀲,_  
_𑀓𑀽𑀝𑀸𑀦𑀺 𑀤𑀲𑁆𑀲𑀦𑀻𑀬𑀸𑀦𑀺;_  
_𑀢𑀢𑁆𑀣𑁂𑀯 𑀢𑀁 𑀅𑀧𑀲𑁆𑀲𑀦𑁆𑀢𑀻,_  
_𑀓𑀺𑀫𑁆𑀧𑀼𑀭𑀺𑀲 𑀓𑀣𑀁 𑀅𑀳𑀁 𑀓𑀲𑁆𑀲𑀁𑁇_  


(39.)

2587\. _𑀘𑀺𑀢𑁆𑀭𑀸𑀦𑀺 𑀳𑀺𑀫𑀯𑀢𑁄 𑀧𑀩𑁆𑀩𑀢𑀲𑁆𑀲,_  
_𑀓𑀽𑀝𑀸𑀦𑀺 𑀤𑀲𑁆𑀲𑀦𑀻𑀬𑀸𑀦𑀺;_  
_𑀢𑀢𑁆𑀣𑁂𑀯 𑀢𑀁 𑀅𑀧𑀲𑁆𑀲𑀦𑁆𑀢𑀻,_  
_𑀓𑀺𑀫𑁆𑀧𑀼𑀭𑀺𑀲 𑀓𑀣𑀁 𑀅𑀳𑀁 𑀓𑀲𑁆𑀲𑀁𑁇_  


(40.)

2588\. _𑀬𑀓𑁆𑀔𑀕𑀡𑀲𑁂𑀯𑀺𑀢𑁂 𑀕𑀦𑁆𑀥𑀫𑀸𑀤𑀦𑁂,_  
_𑀑𑀲𑀥𑁂𑀪𑀺 𑀲𑀜𑁆𑀙𑀦𑁆𑀦𑁂;_  
_𑀢𑀢𑁆𑀣𑁂𑀯 𑀢𑀁 𑀅𑀧𑀲𑁆𑀲𑀦𑁆𑀢𑀻,_  
_𑀓𑀺𑀫𑁆𑀧𑀼𑀭𑀺𑀲 𑀓𑀣𑀁 𑀅𑀳𑀁 𑀓𑀲𑁆𑀲𑀁𑁇_  


(41.)

2589\. _𑀓𑀺𑀫𑁆𑀧𑀼𑀭𑀺𑀲𑀲𑁂𑀯𑀺𑀢𑁂 𑀕𑀦𑁆𑀥𑀫𑀸𑀤𑀦𑁂,_  
_𑀑𑀲𑀥𑁂𑀪𑀺 𑀲𑀜𑁆𑀙𑀦𑁆𑀦𑁂;_  
_𑀢𑀢𑁆𑀣𑁂𑀯 𑀢𑀁 𑀅𑀧𑀲𑁆𑀲𑀦𑁆𑀢𑀻,_  
_𑀓𑀺𑀫𑁆𑀧𑀼𑀭𑀺𑀲 𑀓𑀣𑀁 𑀅𑀳𑀁 𑀓𑀲𑁆𑀲𑀁”𑁇_  


(42.)

2590\. _“𑀯𑀦𑁆𑀤𑁂 𑀢𑁂 𑀅𑀬𑀺𑀭𑀩𑁆𑀭𑀳𑁆𑀫𑁂,_  
_𑀬𑁄 𑀫𑁂 𑀇𑀘𑁆𑀙𑀺𑀢𑀁 𑀧𑀢𑀺𑀁 𑀯𑀭𑀸𑀓𑀺𑀬𑀸;_  
_𑀅𑀫𑀢𑁂𑀦 𑀅𑀪𑀺𑀲𑀺𑀜𑁆𑀘𑀺,_  
_𑀲𑀫𑀸𑀕𑀢𑀸𑀲𑁆𑀫𑀺 𑀧𑀺𑀬𑀢𑀫𑁂𑀦𑁇_  


(43.)

2591\. _𑀯𑀺𑀘𑀭𑀸𑀫 𑀤𑀸𑀦𑀺 𑀕𑀺𑀭𑀺𑀯𑀦 𑀦𑀤𑀺𑀬𑁄,_  
_𑀓𑀼𑀲𑀼𑀫𑀸𑀪𑀺𑀓𑀺𑀡𑁆𑀡𑀲𑁄𑀢𑀸𑀬𑁄;_  
_𑀦𑀸𑀦𑀸𑀤𑀼𑀫𑀯𑀲𑀦𑀸𑀬𑁄,_  
_𑀧𑀺𑀬𑀁𑀯𑀤𑀸 𑀅𑀜𑁆𑀜𑀫𑀜𑁆𑀜𑀲𑁆𑀲𑀸”𑀢𑀺𑁇_  


---

2592\. 𑀘𑀦𑁆𑀤𑀓𑀺𑀦𑁆𑀦𑀭𑀻𑀚𑀸𑀢𑀓𑀁 𑀤𑀼𑀢𑀺𑀬𑀁𑁇



[Go to previous page (14.1.1 Sālikedārajātaka)](14.1.1.md) / [Go to parent page (14.1 Sālikedāravagga)](../22J/14/14.1.md) / [Go to next page (14.1.3 Mahāukkusajātaka)](14.1.3.md)


