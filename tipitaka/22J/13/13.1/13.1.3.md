
[Home](/) / [22J Jātakapāḷi](../../../22J.md) / [13 Terasakanipāta](../../13.md) / [13.1 Ambavagga](../13.1.md)

# 13.1.3 Javanahaṃsajātaka

* Terasakanipāta

* Ambavagga

* Javanahaṃsajātaka

(27.)

2412\. _“Idheva haṃsa nipata,_  
_piyaṃ me tava dassanaṃ;_  
_Issarosi anuppatto,_  
_yamidhatthi pavedaya”._  


(28.)

2413\. _“Savanena ekassa piyā bhavanti,_  
_Disvā panekassa viyeti chando;_  
_Disvā ca sutvā ca piyā bhavanti,_  
_Kaccinnu me pīyasi dassanena._  


(29.)

2414\. _Savanena piyo mesi,_  
_bhiyyo cāgamma dassanaṃ;_  
_Evaṃ piyadassano me,_  
_vasa haṃsa mamantike”._  


(30.)

2415\. _“Vaseyyāma tavāgāre,_  
_niccaṃ sakkatapūjitā;_  
_Matto ca ekadā vajje,_  
_‘haṃsarājaṃ pacantu me’”._  


(31.)

2416\. _“Dhiratthu taṃ majjapānaṃ,_  
_yaṃ me piyataraṃ tayā;_  
_Na cāpi majjaṃ pissāmi,_  
_yāva me vacchasī ghare”._  


(32.)

2417\. _“Suvijānaṃ siṅgālānaṃ,_  
_sakuṇānañca vassitaṃ;_  
_Manussavassitaṃ rāja,_  
_dubbijānataraṃ tato._  


(33.)

2418\. _Api ce maññatī poso,_  
_ñāti mitto sakhāti vā;_  
_Yo pubbe sumano hutvā,_  
_pacchā sampajjate diso._  


(34.)

2419\. _Yasmiṃ mano nivisati,_  
_avidūre sahāpi so;_  
_Santikepi hi so dūre,_  
_yasmiṃ nāvisate mano._  


(35.)

2420\. _Antopi so hoti pasannacitto,_  
_Pāraṃ samuddassa pasannacitto;_  
_Antopi so hoti paduṭṭhacitto,_  
_Pāraṃ samuddassa paduṭṭhacitto._  


(36.)

2421\. _Saṃvasantā vivasanti,_  
_ye disā te rathesabha;_  
_Ārā santo saṃvasanti,_  
_manasā raṭṭhavaḍḍhana._  


(37.)

2422\. _Aticiraṃ nivāsena,_  
_piyo bhavati appiyo;_  
_Āmanta kho taṃ gacchāma,_  
_purā te homa appiyā”._  


(38.)

2423\. _“Evañce yācamānānaṃ,_  
_Añjaliṃ nāvabujjhasi;_  
_Paricārakānaṃ sataṃ,_  
_Vacanaṃ na karosi no;_  
_Evaṃ taṃ abhiyācāma,_  
_Puna kayirāsi pariyāyaṃ”._  


(39.)

2424\. _“Evañce no viharataṃ,_  
_antarāyo na hessati;_  
_Tuyhañcāpi mahārāja,_  
_mayhañca raṭṭhavaḍḍhana;_  
_Appeva nāma passemu,_  
_ahorattānamaccaye”ti._  


---

2425\. Javanahaṃsajātakaṃ tatiyaṃ.



[Go to previous page (13.1.2 Phandanajātaka)](13.1.2.md) / [Go to parent page (13.1 Ambavagga)](../13.1.md) / [Go to next page (13.1.4 Cūḷanāradajātaka)](13.1.4.md)


