
[Home](/) / [22J Jātakapāḷi](../../../22J.md) / [13 Terasakanipāta](../../13.md) / [13.1 Ambavagga](../13.1.md)

# 13.1.2 Phandanajātaka

* Terasakanipāta

* Ambavagga

* Phandanajātaka

(14.)

2398\. _“Kuṭhārihattho puriso,_  
_vanamogayha tiṭṭhasi;_  
_Puṭṭho me samma akkhāhi,_  
_kiṃ dāruṃ chetumicchasi”._  


(15.)

2399\. _“Isso vanāni carasi,_  
_samāni visamāni ca;_  
_Puṭṭho me samma akkhāhi,_  
_kiṃ dāruṃ nemiyā daḷhaṃ”._  


(16.)

2400\. _“Neva sālo na khadiro,_  
_nāssakaṇṇo kuto dhavo;_  
_Rukkho ca phandano nāma,_  
_taṃ dāruṃ nemiyā daḷhaṃ”._  


(17.)

2401\. _“Kīdisānissa pattāni,_  
_khandho vā pana kīdiso;_  
_Puṭṭho me samma akkhāhi,_  
_yathā jānemu phandanaṃ”._  


(18.)

2402\. _“Yassa sākhā palambanti,_  
_namanti na ca bhañjare;_  
_So rukkho phandano nāma,_  
_yassa mūle ahaṃ ṭhito._  


(19.)

2403\. _Arānaṃ cakkanābhīnaṃ,_  
_īsānemirathassa ca;_  
_Sabbassa te kammaniyo,_  
_ayaṃ hessati phandano”._  


(20.)

2404\. _“Iti phandanarukkhopi,_  
_tāvade ajjhabhāsatha;_  
_Mayhampi vacanaṃ atthi,_  
_bhāradvāja suṇohi me._  


(21.)

2405\. _Issassa upakkhandhamhā,_  
_Ukkacca caturaṅgulaṃ;_  
_Tena nemiṃ pasāresi,_  
_Evaṃ daḷhataraṃ siyā._  


(22.)

2406\. _Iti phandanarukkhopi,_  
_veraṃ appesi tāvade;_  
_Jātānañca ajātānaṃ,_  
_issānaṃ dukkhamāvahi._  


(23.)

2407\. _Iccevaṃ phandano issaṃ,_  
_isso ca pana phandanaṃ;_  
_Aññamaññaṃ vivādena,_  
_aññamaññamaghātayuṃ._  


(24.)

2408\. _Evameva manussānaṃ,_  
_vivādo yattha jāyati;_  
_Mayūranaccaṃ naccanti,_  
_yathā te issaphandanā._  


(25.)

2409\. _Taṃ vo vadāmi bhaddaṃ vo,_  
_yāvantettha samāgatā;_  
_Sammodatha mā vivadatha,_  
_mā hotha issaphandanā._  


(26.)

2410\. _Sāmaggimeva sikkhetha,_  
_buddhehetaṃ pasaṃsitaṃ;_  
_Sāmaggirato dhammaṭṭho,_  
_yogakkhemā na dhaṃsatī”ti._  


---

2411\. Phandanajātakaṃ dutiyaṃ.



[Go to previous page (13.1.1 Ambajātaka)](13.1.1.md) / [Go to parent page (13.1 Ambavagga)](../13.1.md) / [Go to next page (13.1.3 Javanahaṃsajātaka)](13.1.3.md)


