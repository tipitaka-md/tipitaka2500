
[Home](/) / [22J Jātakapāḷi](/tipitaka/22J.md) / [13 Terasakanipāta](/tipitaka/22J/13.md) / [13.1 Ambavagga](/tipitaka/22J/13/13.1.md)

# 𑁧𑁩𑁇𑁧𑁇𑁫 𑀤𑀽𑀢𑀚𑀸𑀢𑀓

### 𑀢𑁂𑀭𑀲𑀓𑀦𑀺𑀧𑀸𑀢

### 𑀅𑀫𑁆𑀩𑀯𑀕𑁆𑀕

### 𑀤𑀽𑀢𑀚𑀸𑀢𑀓

(54.)

2441\. _“𑀤𑀽𑀢𑁂 𑀢𑁂 𑀩𑁆𑀭𑀳𑁆𑀫𑁂 𑀧𑀸𑀳𑁂𑀲𑀺𑀁,_  
_𑀕𑀗𑁆𑀕𑀸𑀢𑀻𑀭𑀲𑁆𑀫𑀺 𑀛𑀸𑀬𑀢𑁄;_  
_𑀢𑁂𑀲𑀁 𑀧𑀼𑀝𑁆𑀞𑁄 𑀦 𑀩𑁆𑀬𑀸𑀓𑀸𑀲𑀺,_  
_𑀤𑀼𑀓𑁆𑀔𑀁 𑀕𑀼𑀬𑁆𑀳𑀫𑀢𑀁 𑀦𑀼 𑀢𑁂”𑁇_  


(55.)

2442\. _“𑀲𑀘𑁂 𑀢𑁂 𑀤𑀼𑀓𑁆𑀔𑀫𑀼𑀧𑁆𑀧𑀚𑁆𑀚𑁂,_  
_𑀓𑀸𑀲𑀻𑀦𑀁 𑀭𑀝𑁆𑀞𑀯𑀟𑁆𑀠𑀦;_  
_𑀫𑀸 𑀔𑁄 𑀦𑀁 𑀢𑀲𑁆𑀲 𑀅𑀓𑁆𑀔𑀸𑀳𑀺,_  
_𑀬𑁄 𑀢𑀁 𑀤𑀼𑀓𑁆𑀔𑀸 𑀦 𑀫𑁄𑀘𑀬𑁂𑁇_  


(56.)

2443\. _𑀬𑁄 𑀢𑀲𑁆𑀲 𑀤𑀼𑀓𑁆𑀔𑀚𑀸𑀢𑀲𑁆𑀲,_  
_𑀏𑀓𑀗𑁆𑀕𑀫𑀧𑀺 𑀪𑀸𑀕𑀲𑁄;_  
_𑀯𑀺𑀧𑁆𑀧𑀫𑁄𑀘𑁂𑀬𑁆𑀬 𑀥𑀫𑁆𑀫𑁂𑀦,_  
_𑀓𑀸𑀫𑀁 𑀢𑀲𑁆𑀲 𑀧𑀯𑁂𑀤𑀬𑁇_  


(57.)

2444\. _𑀲𑀼𑀯𑀺𑀚𑀸𑀦𑀁 𑀲𑀺𑀗𑁆𑀕𑀸𑀮𑀸𑀦𑀁,_  
_𑀲𑀓𑀼𑀡𑀸𑀦𑀜𑁆𑀘 𑀯𑀲𑁆𑀲𑀺𑀢𑀁;_  
_𑀫𑀦𑀼𑀲𑁆𑀲𑀯𑀲𑁆𑀲𑀺𑀢𑀁 𑀭𑀸𑀚,_  
_𑀤𑀼𑀩𑁆𑀩𑀺𑀚𑀸𑀦𑀢𑀭𑀁 𑀢𑀢𑁄𑁇_  


(58.)

2445\. _𑀅𑀧𑀺 𑀘𑁂 𑀫𑀜𑁆𑀜𑀢𑀻 𑀧𑁄𑀲𑁄,_  
_𑀜𑀸𑀢𑀺 𑀫𑀺𑀢𑁆𑀢𑁄 𑀲𑀔𑀸𑀢𑀺 𑀯𑀸;_  
_𑀬𑁄 𑀧𑀼𑀩𑁆𑀩𑁂 𑀲𑀼𑀫𑀦𑁄 𑀳𑀼𑀢𑁆𑀯𑀸,_  
_𑀧𑀘𑁆𑀙𑀸 𑀲𑀫𑁆𑀧𑀚𑁆𑀚𑀢𑁂 𑀤𑀺𑀲𑁄𑁇_  


(59.)

2446\. _𑀬𑁄 𑀅𑀢𑁆𑀢𑀦𑁄 𑀤𑀼𑀓𑁆𑀔𑀫𑀦𑀸𑀦𑀼𑀧𑀼𑀝𑁆𑀞𑁄,_  
_𑀧𑀯𑁂𑀤𑀬𑁂 𑀚𑀦𑁆𑀢𑀼 𑀅𑀓𑀸𑀮𑀭𑀽𑀧𑁂;_  
_𑀆𑀦𑀦𑁆𑀤𑀺𑀦𑁄 𑀢𑀲𑁆𑀲 𑀪𑀯𑀦𑁆𑀢𑀺𑀫𑀺𑀢𑁆𑀢𑀸,_  
_𑀳𑀺𑀢𑁂𑀲𑀺𑀦𑁄 𑀢𑀲𑁆𑀲 𑀤𑀼𑀔𑀻 𑀪𑀯𑀦𑁆𑀢𑀺𑁇_  


(60.)

2447\. _𑀓𑀸𑀮𑀜𑁆𑀘 𑀜𑀢𑁆𑀯𑀸𑀦 𑀢𑀣𑀸𑀯𑀺𑀥𑀲𑁆𑀲,_  
_𑀫𑁂𑀥𑀸𑀯𑀻𑀦𑀁 𑀏𑀓𑀫𑀦𑀁 𑀯𑀺𑀤𑀺𑀢𑁆𑀯𑀸;_  
_𑀅𑀓𑁆𑀔𑁂𑀬𑁆𑀬 𑀢𑀺𑀩𑁆𑀩𑀸𑀦𑀺 𑀧𑀭𑀲𑁆𑀲 𑀥𑀻𑀭𑁄,_  
_𑀲𑀡𑁆𑀳𑀁 𑀕𑀺𑀭𑀁 𑀅𑀢𑁆𑀣𑀯𑀢𑀺𑀁 𑀧𑀫𑀼𑀜𑁆𑀘𑁂𑁇_  


(61.)

2448\. _𑀲𑀘𑁂 𑀘 𑀚𑀜𑁆𑀜𑀸 𑀅𑀯𑀺𑀲𑀬𑁆𑀳𑀫𑀢𑁆𑀢𑀦𑁄,_  
_𑀦 𑀢𑁂 𑀳𑀺 𑀫𑀬𑁆𑀳𑀁 𑀲𑀼𑀔𑀸𑀕𑀫𑀸𑀬;_  
_𑀏𑀓𑁄𑀯 𑀢𑀺𑀩𑁆𑀩𑀸𑀦𑀺 𑀲𑀳𑁂𑀬𑁆𑀬 𑀥𑀻𑀭𑁄,_  
_𑀲𑀘𑁆𑀘𑀁 𑀳𑀺𑀭𑁄𑀢𑁆𑀢𑀧𑁆𑀧𑀫𑀧𑁂𑀓𑁆𑀔𑀫𑀸𑀦𑁄𑁇_  


(62.)

2449\. _𑀅𑀳𑀁 𑀭𑀝𑁆𑀞𑁂 𑀯𑀺𑀘𑀭𑀦𑁆𑀢𑁄,_  
_𑀦𑀺𑀕𑀫𑁂 𑀭𑀸𑀚𑀥𑀸𑀦𑀺𑀬𑁄;_  
_𑀪𑀺𑀓𑁆𑀔𑀫𑀸𑀦𑁄 𑀫𑀳𑀸𑀭𑀸𑀚,_  
_𑀆𑀘𑀭𑀺𑀬𑀲𑁆𑀲 𑀥𑀦𑀢𑁆𑀣𑀺𑀓𑁄𑁇_  


(63.)

2450\. _𑀕𑀳𑀧𑀢𑀻 𑀭𑀸𑀚𑀧𑀼𑀭𑀺𑀲𑁂,_  
_𑀫𑀳𑀸𑀲𑀸𑀮𑁂 𑀘 𑀩𑁆𑀭𑀸𑀳𑁆𑀫𑀡𑁂;_  
_𑀅𑀮𑀢𑁆𑀣𑀁 𑀲𑀢𑁆𑀢 𑀦𑀺𑀓𑁆𑀔𑀸𑀦𑀺,_  
_𑀲𑀼𑀯𑀡𑁆𑀡𑀲𑁆𑀲 𑀚𑀦𑀸𑀥𑀺𑀧;_  
_𑀢𑁂 𑀫𑁂 𑀦𑀝𑁆𑀞𑀸 𑀫𑀳𑀸𑀭𑀸𑀚,_  
_𑀢𑀲𑁆𑀫𑀸 𑀲𑁄𑀘𑀸𑀫𑀳𑀁 𑀪𑀼𑀲𑀁𑁇_  


(64.)

2451\. _𑀧𑀼𑀭𑀺𑀲𑀸 𑀢𑁂 𑀫𑀳𑀸𑀭𑀸𑀚,_  
_𑀫𑀦𑀲𑀸𑀦𑀼𑀯𑀺𑀘𑀺𑀦𑁆𑀢𑀺𑀢𑀸;_  
_𑀦𑀸𑀮𑀁 𑀤𑀼𑀓𑁆𑀔𑀸 𑀧𑀫𑁄𑀘𑁂𑀢𑀼𑀁,_  
_𑀢𑀲𑁆𑀫𑀸 𑀢𑁂𑀲𑀁 𑀦 𑀩𑁆𑀬𑀸𑀳𑀭𑀺𑀁𑁇_  


(65.)

2452\. _𑀢𑁆𑀯𑀜𑁆𑀘 𑀔𑁄 𑀫𑁂 𑀫𑀳𑀸𑀭𑀸𑀚,_  
_𑀫𑀦𑀲𑀸𑀦𑀼𑀯𑀺𑀘𑀺𑀦𑁆𑀢𑀺𑀢𑁄;_  
_𑀅𑀮𑀁 𑀤𑀼𑀓𑁆𑀔𑀸 𑀧𑀫𑁄𑀘𑁂𑀢𑀼𑀁,_  
_𑀢𑀲𑁆𑀫𑀸 𑀢𑀼𑀬𑁆𑀳𑀁 𑀧𑀯𑁂𑀤𑀬𑀺𑀁”𑁇_  


(66.)

2453\. _“𑀢𑀲𑁆𑀲𑀸𑀤𑀸𑀲𑀺 𑀧𑀲𑀦𑁆𑀦𑀢𑁆𑀢𑁄,_  
_𑀓𑀸𑀲𑀻𑀦𑀁 𑀭𑀝𑁆𑀞𑀯𑀟𑁆𑀠𑀦𑁄;_  
_𑀚𑀸𑀢𑀭𑀽𑀧𑀫𑀬𑁂 𑀦𑀺𑀓𑁆𑀔𑁂,_  
_𑀲𑀼𑀯𑀡𑁆𑀡𑀲𑁆𑀲 𑀘𑀢𑀼𑀤𑁆𑀤𑀲𑀸”𑀢𑀺𑁇_  


---

2454\. 𑀤𑀽𑀢𑀚𑀸𑀢𑀓𑀁 𑀧𑀜𑁆𑀘𑀫𑀁𑁇



[Go to previous page (13.1.4 Cūḷanāradajātaka)](/tipitaka/22J/13/13.1/13.1.4.md) / [Go to parent page (13.1 Ambavagga)](/tipitaka/22J/13/13.1.md) / [Go to next page (13.1.6 Kāliṅgabodhijātaka)](/tipitaka/22J/13/13.1/13.1.6.md)


