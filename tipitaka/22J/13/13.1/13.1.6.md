
[Home](/) / [22J Jātakapāḷi](../...md) / [13 Terasakanipāta](...md) / [13.1 Ambavagga](../22J/13/13.1.md)

# 𑁧𑁩𑁇𑁧𑁇𑁬 𑀓𑀸𑀮𑀺𑀗𑁆𑀕𑀩𑁄𑀥𑀺𑀚𑀸𑀢𑀓

* 𑀢𑁂𑀭𑀲𑀓𑀦𑀺𑀧𑀸𑀢

* 𑀅𑀫𑁆𑀩𑀯𑀕𑁆𑀕

* 𑀓𑀸𑀮𑀺𑀗𑁆𑀕𑀩𑁄𑀥𑀺𑀚𑀸𑀢𑀓

(67.)

2455\. _𑀭𑀸𑀚𑀸 𑀓𑀸𑀮𑀺𑀗𑁆𑀕𑁄 𑀘𑀓𑁆𑀓𑀯𑀢𑁆𑀢𑀺,_  
_𑀥𑀫𑁆𑀫𑁂𑀦 𑀧𑀣𑀯𑀺𑀫𑀦𑀼𑀲𑀸𑀲𑀁;_  
_𑀅𑀕𑀫𑀸 𑀩𑁄𑀥𑀺𑀲𑀫𑀻𑀧𑀁,_  
_𑀦𑀸𑀕𑁂𑀦 𑀫𑀳𑀸𑀦𑀼𑀪𑀸𑀯𑁂𑀦𑁇_  


(68.)

2456\. _𑀓𑀸𑀮𑀺𑀗𑁆𑀕𑁄 𑀪𑀸𑀭𑀤𑁆𑀯𑀸𑀚𑁄 𑀘,_  
_𑀭𑀸𑀚𑀸𑀦𑀁 𑀓𑀸𑀮𑀺𑀗𑁆𑀕𑀁 𑀲𑀫𑀡𑀓𑁄𑀮𑀜𑁆𑀜𑀁;_  
_𑀘𑀓𑁆𑀓𑀁 𑀯𑀢𑁆𑀢𑀬𑀢𑁄 𑀧𑀭𑀺𑀕𑁆𑀕𑀳𑁂𑀢𑁆𑀯𑀸,_  
_𑀧𑀜𑁆𑀚𑀮𑀻 𑀇𑀤𑀫𑀯𑁄𑀘𑁇_  


(69.)

2457\. _“𑀧𑀘𑁆𑀘𑁄𑀭𑁄𑀳 𑀫𑀳𑀸𑀭𑀸𑀚,_  
_𑀪𑀽𑀫𑀺𑀪𑀸𑀕𑁄 𑀬𑀣𑀸 𑀲𑀫𑀡𑀼𑀕𑁆𑀕𑀢𑁄;_  
_𑀇𑀥 𑀅𑀦𑀥𑀺𑀯𑀭𑀸 𑀩𑀼𑀤𑁆𑀥𑀸,_  
_𑀅𑀪𑀺𑀲𑀫𑁆𑀩𑀼𑀤𑁆𑀥𑀸 𑀯𑀺𑀭𑁄𑀘𑀦𑁆𑀢𑀺𑁇_  


(70.)

2458\. _𑀧𑀤𑀓𑁆𑀔𑀺𑀡𑀢𑁄 𑀆𑀯𑀝𑁆𑀝𑀸,_  
_𑀢𑀺𑀡𑀮𑀢𑀸 𑀅𑀲𑁆𑀫𑀺𑀁 𑀪𑀽𑀫𑀺𑀪𑀸𑀕𑀲𑁆𑀫𑀺𑀁;_  
_𑀧𑀣𑀯𑀺𑀬𑀸 𑀦𑀸𑀪𑀺𑀬𑀁 𑀫𑀡𑁆𑀟𑁄,_  
_𑀇𑀢𑀺 𑀦𑁄 𑀲𑀼𑀢𑀁 𑀫𑀦𑁆𑀢𑁂 𑀫𑀳𑀸𑀭𑀸𑀚𑁇_  


(71.)

2459\. _𑀲𑀸𑀕𑀭𑀧𑀭𑀺𑀬𑀦𑁆𑀢𑀸𑀬,_  
_𑀫𑁂𑀤𑀺𑀦𑀺𑀬𑀸 𑀲𑀩𑁆𑀩𑀪𑀽𑀢𑀥𑀭𑀡𑀺𑀬𑀸;_  
_𑀧𑀣𑀯𑀺𑀬𑀸 𑀅𑀬𑀁 𑀫𑀡𑁆𑀟𑁄,_  
_𑀑𑀭𑁄𑀳𑀺𑀢𑁆𑀯𑀸 𑀦𑀫𑁄 𑀓𑀭𑁄𑀳𑀺𑁇_  


(72.)

2460\. _𑀬𑁂 𑀢𑁂 𑀪𑀯𑀦𑁆𑀢𑀺 𑀦𑀸𑀕𑀸 𑀘,_  
_𑀅𑀪𑀺𑀚𑀸𑀢𑀸 𑀘 𑀓𑀼𑀜𑁆𑀚𑀭𑀸;_  
_𑀏𑀢𑁆𑀢𑀸𑀯𑀢𑀸 𑀧𑀤𑁂𑀲𑀁 𑀢𑁂,_  
_𑀦𑀸𑀕𑀸 𑀦𑁂𑀯 𑀫𑀼𑀧𑀬𑀦𑁆𑀢𑀺𑁇_  


(73.)

2461\. _𑀅𑀪𑀺𑀚𑀸𑀢𑁄 𑀦𑀸𑀕𑁄 𑀓𑀸𑀫𑀁,_  
_𑀧𑁂𑀲𑁂𑀳𑀺 𑀓𑀼𑀜𑁆𑀚𑀭𑀁 𑀤𑀦𑁆𑀢𑀺𑀁;_  
_𑀏𑀢𑁆𑀢𑀸𑀯𑀢𑀸 𑀧𑀤𑁂𑀲𑁄,_  
_𑀲𑀓𑁆𑀓𑀸 𑀦𑀸𑀕𑁂𑀦 𑀫𑀼𑀧𑀕𑀦𑁆𑀢𑀼𑀁𑁇_  


(74.)

2462\. _𑀢𑀁 𑀲𑀼𑀢𑁆𑀯𑀸 𑀭𑀸𑀚𑀸 𑀓𑀸𑀮𑀺𑀗𑁆𑀕𑁄,_  
_𑀯𑁂𑀬𑁆𑀬𑀜𑁆𑀚𑀦𑀺𑀓𑀯𑀘𑁄 𑀦𑀺𑀲𑀸𑀫𑁂𑀢𑁆𑀯𑀸;_  
_𑀲𑀫𑁆𑀧𑁂𑀲𑁂𑀲𑀺 𑀦𑀸𑀕𑀁 𑀜𑀲𑁆𑀲𑀸𑀫,_  
_𑀫𑀬𑀁 𑀬𑀣𑀺𑀫𑀲𑁆𑀲𑀺𑀤𑀁 𑀯𑀘𑀦𑀁”𑁇_  


(75.)

2463\. _𑀲𑀫𑁆𑀧𑁂𑀲𑀺𑀢𑁄 𑀘 𑀭𑀜𑁆𑀜𑀸,_  
_𑀦𑀸𑀕𑁄 𑀓𑁄𑀜𑁆𑀘𑁄𑀯 𑀅𑀪𑀺𑀦𑀤𑀺𑀢𑁆𑀯𑀸𑀦;_  
_𑀧𑀝𑀺𑀲𑀓𑁆𑀓𑀺𑀢𑁆𑀯𑀸 𑀦𑀺𑀲𑀻𑀤𑀺,_  
_𑀕𑀭𑀼𑀁𑀯 𑀪𑀸𑀭𑀁 𑀅𑀲𑀳𑀫𑀸𑀦𑁄𑁇_  


(76.)

2464\. _𑀓𑀸𑀮𑀺𑀗𑁆𑀕𑀪𑀸𑀭𑀤𑁆𑀯𑀸𑀚𑁄,_  
_𑀦𑀸𑀕𑀁 𑀔𑀻𑀡𑀸𑀬𑀼𑀓𑀁 𑀯𑀺𑀤𑀺𑀢𑁆𑀯𑀸𑀦;_  
_𑀭𑀸𑀚𑀸𑀦𑀁 𑀓𑀸𑀮𑀺𑀗𑁆𑀕𑀁,_  
_𑀢𑀭𑀫𑀸𑀦𑁄 𑀅𑀚𑁆𑀛𑀪𑀸𑀲𑀺𑀢𑁆𑀣;_  
_“𑀅𑀜𑁆𑀜𑀁 𑀲𑀗𑁆𑀓𑀫 𑀦𑀸𑀕𑀁,_  
_𑀦𑀸𑀕𑁄 𑀔𑀻𑀡𑀸𑀬𑀼𑀓𑁄 𑀫𑀳𑀸𑀭𑀸𑀚”𑁇_  


(77.)

2465\. _𑀢𑀁 𑀲𑀼𑀢𑁆𑀯𑀸 𑀓𑀸𑀮𑀺𑀗𑁆𑀕𑁄,_  
_𑀢𑀭𑀫𑀸𑀦𑁄 𑀲𑀗𑁆𑀓𑀫𑀻 𑀦𑀸𑀕𑀁;_  
_𑀲𑀗𑁆𑀓𑀦𑁆𑀢𑁂𑀯 𑀭𑀜𑁆𑀜𑁂,_  
_𑀦𑀸𑀕𑁄 𑀢𑀢𑁆𑀣𑁂𑀯 𑀧𑀢𑀺 𑀪𑀼𑀫𑁆𑀬𑀸;_  
_𑀯𑁂𑀬𑁆𑀬𑀜𑁆𑀚𑀦𑀺𑀓𑀯𑀘𑁄,_  
_𑀬𑀣𑀸 𑀢𑀣𑀸 𑀅𑀳𑀼 𑀦𑀸𑀕𑁄𑁇_  


(78.)

2466\. _𑀓𑀸𑀮𑀺𑀗𑁆𑀕𑁄 𑀭𑀸𑀚𑀸 𑀓𑀸𑀮𑀺𑀗𑁆𑀕𑀁,_  
_𑀩𑁆𑀭𑀸𑀳𑁆𑀫𑀡𑀁 𑀏𑀢𑀤𑀯𑁄𑀘;_  
_“𑀢𑁆𑀯𑀫𑁂𑀯 𑀅𑀲𑀺 𑀲𑀫𑁆𑀩𑀼𑀤𑁆𑀥𑁄,_  
_𑀲𑀩𑁆𑀩𑀜𑁆𑀜𑀽 𑀲𑀩𑁆𑀩𑀤𑀲𑁆𑀲𑀸𑀯𑀻”𑁇_  


(79.)

2467\. _𑀢𑀁 𑀅𑀦𑀥𑀺𑀯𑀸𑀲𑁂𑀦𑁆𑀢𑁄 𑀓𑀸𑀮𑀺𑀗𑁆𑀕𑀁,_  
_𑀩𑁆𑀭𑀸𑀳𑁆𑀫𑀡𑁄 𑀇𑀤𑀫𑀯𑁄𑀘;_  
_“𑀯𑁂𑀬𑁆𑀬𑀜𑁆𑀚𑀦𑀺𑀓𑀸 𑀳𑀺 𑀫𑀬𑀁,_  
_𑀩𑀼𑀤𑁆𑀥𑀸 𑀲𑀩𑁆𑀩𑀜𑁆𑀜𑀼𑀦𑁄 𑀫𑀳𑀸𑀭𑀸𑀚𑁇_  


(80.)

2468\. _𑀲𑀩𑁆𑀩𑀜𑁆𑀜𑀽 𑀲𑀩𑁆𑀩𑀯𑀺𑀤𑀽 𑀘,_  
_𑀩𑀼𑀤𑁆𑀥𑀸 𑀦 𑀮𑀓𑁆𑀔𑀡𑁂𑀦 𑀚𑀸𑀦𑀦𑁆𑀢𑀺;_  
_𑀆𑀕𑀫𑀩𑀮𑀲𑀸 𑀳𑀺 𑀫𑀬𑀁,_  
_𑀩𑀼𑀤𑁆𑀥𑀸 𑀲𑀩𑁆𑀩𑀁 𑀧𑀚𑀸𑀦𑀦𑁆𑀢𑀺”𑁇_  


(81.)

2469\. _𑀫𑀳𑀬𑀺𑀢𑁆𑀯𑀸 𑀲𑀫𑁆𑀩𑁄𑀥𑀺𑀁,_  
_𑀦𑀸𑀦𑀸𑀢𑀼𑀭𑀺𑀬𑁂𑀳𑀺 𑀯𑀚𑁆𑀚𑀫𑀸𑀦𑁂𑀳𑀺;_  
_𑀫𑀸𑀮𑀸𑀯𑀺𑀮𑁂𑀧𑀦𑀁 𑀅𑀪𑀺𑀳𑀭𑀺𑀢𑁆𑀯𑀸,_  
_𑀅𑀣 𑀭𑀸𑀚𑀸 𑀫𑀦𑀼𑀧𑀸𑀬𑀸𑀲𑀺𑁇_  


(82.)

2470\. _𑀲𑀝𑁆𑀞𑀺 𑀯𑀸𑀳𑀲𑀳𑀲𑁆𑀲𑀸𑀦𑀺,_  
_𑀧𑀼𑀧𑁆𑀨𑀸𑀦𑀁 𑀲𑀦𑁆𑀦𑀺𑀧𑀸𑀢𑀬𑀺;_  
_𑀧𑀽𑀚𑁂𑀲𑀺 𑀭𑀸𑀚𑀸 𑀓𑀸𑀮𑀺𑀗𑁆𑀕𑁄,_  
_𑀩𑁄𑀥𑀺𑀫𑀡𑁆𑀟𑀫𑀦𑀼𑀢𑁆𑀢𑀭𑀦𑁆𑀢𑀺𑁇_  


---

2471\. 𑀓𑀸𑀮𑀺𑀗𑁆𑀕𑀩𑁄𑀥𑀺𑀚𑀸𑀢𑀓𑀁 𑀙𑀝𑁆𑀞𑀁𑁇



[Go to previous page (13.1.5 Dūtajātaka)](13.1.5.md) / [Go to parent page (13.1 Ambavagga)](../22J/13/13.1.md) / [Go to next page (13.1.7 Akittijātaka)](13.1.7.md)


