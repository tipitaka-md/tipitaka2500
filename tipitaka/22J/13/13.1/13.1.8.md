
[Home](/) / [22J Jātakapāḷi](../../../22J.md) / [13 Terasakanipāta](../../13.md) / [13.1 Ambavagga](../13.1.md)

# 13.1.8 Takkāriyajātaka

* Terasakanipāta

* Ambavagga

* Takkāriyajātaka

(104.)

2494\. _“Ahameva dubbhāsitaṃ bhāsi bālo,_  
_Bhekovaraññe ahimavhāyamāno;_  
_Takkāriye sobbhamimaṃ patāmi,_  
_Na kireva sādhu ativelabhāṇī”._  


(105.)

2495\. _“Pappoti macco ativelabhāṇī,_  
_Bandhaṃ vadhaṃ sokapariddavañca;_  
_Attānameva garahāsi ettha,_  
_Ācera yaṃ taṃ nikhaṇanti sobbhe”._  


(106.)

2496\. _“Kimevahaṃ tuṇḍilamanupucchiṃ,_  
_Kareyya saṃ bhātaraṃ kāḷikāyaṃ;_  
_Naggovahaṃ vatthayugañca jīno,_  
_Ayampi attho bahutādisova”._  


(107.)

2497\. _“Yo yujjhamānānamayujjhamāno,_  
_Meṇḍantaraṃ accupatī kuliṅgo;_  
_So piṃsito meṇḍasirehi tattha,_  
_Ayampi attho bahutādisova._  


(108.)

2498\. _Caturo janā potthakamaggahesuṃ,_  
_Ekañca posaṃ anurakkhamānā;_  
_Sabbeva te bhinnasirā sayiṃsu,_  
_Ayampi attho bahutādisova._  


(109.)

2499\. _Ajā yathā veḷugumbasmiṃ baddhā,_  
_Avakkhipantī asimajjhagacchi;_  
_Teneva tassā galakāvakantaṃ,_  
_Ayampi attho bahutādisova”._  


(110.)

2500\. _“Ime na devā na gandhabbaputtā,_  
_Migā ime atthavasaṃ gatā me;_  
_Ekañca naṃ sāyamāse pacantu,_  
_Ekaṃ punappātarāse pacantu”._  


(111.)

2501\. _“Sataṃ sahassāni dubhāsitāni,_  
_Kalampi nāgghanti subhāsitassa;_  
_Dubbhāsitaṃ saṅkamāno kileso,_  
_Tasmā tuṇhī kimpurisā na bālyā”._  


(112.)

2502\. _“Yā mesā byāhāsi pamuñcathetaṃ,_  
_Giriñca naṃ himavantaṃ nayantu;_  
_Imañca kho dentu mahānasāya,_  
_Pātova naṃ pātarāse pacantu”._  


(113.)

2503\. _“Pajjunnanāthā pasavo,_  
_pasunāthā ayaṃ pajā;_  
_Tvaṃ nāthosi mahārāja,_  
_nāthohaṃ bhariyāya me;_  
_Dvinnamaññataraṃ ñatvā,_  
_mutto gaccheyya pabbataṃ._  


(114.)

2504\. _Na ve nindā suparivajjayetha,_  
_Nānā janā sevitabbā janinda;_  
_Yeneva eko labhate pasaṃsaṃ,_  
_Teneva añño labhate ninditāraṃ._  


(115.)

2505\. _Sabbo loko paricitto aticitto,_  
_Sabbo loko cittavā samhi citte;_  
_Paccekacittā puthu sabbasattā,_  
_Kassīdha cittassa vasena vatte”._  


(116.)

2506\. _“Tuṇhī ahū kimpuriso sabhariyo,_  
_Yo dāni byāhāsi bhayassa bhīto;_  
_So dāni mutto sukhito arogo,_  
_Vācākirevatthavatī narānan”ti._  


---

2507\. Takkāriyajātakaṃ aṭṭhamaṃ.



[Go to previous page (13.1.7 Akittijātaka)](13.1.7.md) / [Go to parent page (13.1 Ambavagga)](../13.1.md) / [Go to next page (13.1.9 Rurumigarājajātaka)](13.1.9.md)


