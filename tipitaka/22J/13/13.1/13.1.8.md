
[Home](/) / [22J Jātakapāḷi](../../../22J.md) / [13 Terasakanipāta](../../13.md) / [13.1 Ambavagga](../13.1.md)

# 𑁧𑁩𑁇𑁧𑁇𑁮 𑀢𑀓𑁆𑀓𑀸𑀭𑀺𑀬𑀚𑀸𑀢𑀓

* 𑀢𑁂𑀭𑀲𑀓𑀦𑀺𑀧𑀸𑀢

* 𑀅𑀫𑁆𑀩𑀯𑀕𑁆𑀕

* 𑀢𑀓𑁆𑀓𑀸𑀭𑀺𑀬𑀚𑀸𑀢𑀓

(104.)

2494\. _“𑀅𑀳𑀫𑁂𑀯 𑀤𑀼𑀩𑁆𑀪𑀸𑀲𑀺𑀢𑀁 𑀪𑀸𑀲𑀺 𑀩𑀸𑀮𑁄,_  
_𑀪𑁂𑀓𑁄𑀯𑀭𑀜𑁆𑀜𑁂 𑀅𑀳𑀺𑀫𑀯𑁆𑀳𑀸𑀬𑀫𑀸𑀦𑁄;_  
_𑀢𑀓𑁆𑀓𑀸𑀭𑀺𑀬𑁂 𑀲𑁄𑀩𑁆𑀪𑀫𑀺𑀫𑀁 𑀧𑀢𑀸𑀫𑀺,_  
_𑀦 𑀓𑀺𑀭𑁂𑀯 𑀲𑀸𑀥𑀼 𑀅𑀢𑀺𑀯𑁂𑀮𑀪𑀸𑀡𑀻”𑁇_  


(105.)

2495\. _“𑀧𑀧𑁆𑀧𑁄𑀢𑀺 𑀫𑀘𑁆𑀘𑁄 𑀅𑀢𑀺𑀯𑁂𑀮𑀪𑀸𑀡𑀻,_  
_𑀩𑀦𑁆𑀥𑀁 𑀯𑀥𑀁 𑀲𑁄𑀓𑀧𑀭𑀺𑀤𑁆𑀤𑀯𑀜𑁆𑀘;_  
_𑀅𑀢𑁆𑀢𑀸𑀦𑀫𑁂𑀯 𑀕𑀭𑀳𑀸𑀲𑀺 𑀏𑀢𑁆𑀣,_  
_𑀆𑀘𑁂𑀭 𑀬𑀁 𑀢𑀁 𑀦𑀺𑀔𑀡𑀦𑁆𑀢𑀺 𑀲𑁄𑀩𑁆𑀪𑁂”𑁇_  


(106.)

2496\. _“𑀓𑀺𑀫𑁂𑀯𑀳𑀁 𑀢𑀼𑀡𑁆𑀟𑀺𑀮𑀫𑀦𑀼𑀧𑀼𑀘𑁆𑀙𑀺𑀁,_  
_𑀓𑀭𑁂𑀬𑁆𑀬 𑀲𑀁 𑀪𑀸𑀢𑀭𑀁 𑀓𑀸𑀍𑀇𑀓𑀸𑀬𑀁;_  
_𑀦𑀕𑁆𑀕𑁄𑀯𑀳𑀁 𑀯𑀢𑁆𑀣𑀬𑀼𑀕𑀜𑁆𑀘 𑀚𑀻𑀦𑁄,_  
_𑀅𑀬𑀫𑁆𑀧𑀺 𑀅𑀢𑁆𑀣𑁄 𑀩𑀳𑀼𑀢𑀸𑀤𑀺𑀲𑁄𑀯”𑁇_  


(107.)

2497\. _“𑀬𑁄 𑀬𑀼𑀚𑁆𑀛𑀫𑀸𑀦𑀸𑀦𑀫𑀬𑀼𑀚𑁆𑀛𑀫𑀸𑀦𑁄,_  
_𑀫𑁂𑀡𑁆𑀟𑀦𑁆𑀢𑀭𑀁 𑀅𑀘𑁆𑀘𑀼𑀧𑀢𑀻 𑀓𑀼𑀮𑀺𑀗𑁆𑀕𑁄;_  
_𑀲𑁄 𑀧𑀺𑀁𑀲𑀺𑀢𑁄 𑀫𑁂𑀡𑁆𑀟𑀲𑀺𑀭𑁂𑀳𑀺 𑀢𑀢𑁆𑀣,_  
_𑀅𑀬𑀫𑁆𑀧𑀺 𑀅𑀢𑁆𑀣𑁄 𑀩𑀳𑀼𑀢𑀸𑀤𑀺𑀲𑁄𑀯𑁇_  


(108.)

2498\. _𑀘𑀢𑀼𑀭𑁄 𑀚𑀦𑀸 𑀧𑁄𑀢𑁆𑀣𑀓𑀫𑀕𑁆𑀕𑀳𑁂𑀲𑀼𑀁,_  
_𑀏𑀓𑀜𑁆𑀘 𑀧𑁄𑀲𑀁 𑀅𑀦𑀼𑀭𑀓𑁆𑀔𑀫𑀸𑀦𑀸;_  
_𑀲𑀩𑁆𑀩𑁂𑀯 𑀢𑁂 𑀪𑀺𑀦𑁆𑀦𑀲𑀺𑀭𑀸 𑀲𑀬𑀺𑀁𑀲𑀼,_  
_𑀅𑀬𑀫𑁆𑀧𑀺 𑀅𑀢𑁆𑀣𑁄 𑀩𑀳𑀼𑀢𑀸𑀤𑀺𑀲𑁄𑀯𑁇_  


(109.)

2499\. _𑀅𑀚𑀸 𑀬𑀣𑀸 𑀯𑁂𑀍𑀉𑀕𑀼𑀫𑁆𑀩𑀲𑁆𑀫𑀺𑀁 𑀩𑀤𑁆𑀥𑀸,_  
_𑀅𑀯𑀓𑁆𑀔𑀺𑀧𑀦𑁆𑀢𑀻 𑀅𑀲𑀺𑀫𑀚𑁆𑀛𑀕𑀘𑁆𑀙𑀺;_  
_𑀢𑁂𑀦𑁂𑀯 𑀢𑀲𑁆𑀲𑀸 𑀕𑀮𑀓𑀸𑀯𑀓𑀦𑁆𑀢𑀁,_  
_𑀅𑀬𑀫𑁆𑀧𑀺 𑀅𑀢𑁆𑀣𑁄 𑀩𑀳𑀼𑀢𑀸𑀤𑀺𑀲𑁄𑀯”𑁇_  


(110.)

2500\. _“𑀇𑀫𑁂 𑀦 𑀤𑁂𑀯𑀸 𑀦 𑀕𑀦𑁆𑀥𑀩𑁆𑀩𑀧𑀼𑀢𑁆𑀢𑀸,_  
_𑀫𑀺𑀕𑀸 𑀇𑀫𑁂 𑀅𑀢𑁆𑀣𑀯𑀲𑀁 𑀕𑀢𑀸 𑀫𑁂;_  
_𑀏𑀓𑀜𑁆𑀘 𑀦𑀁 𑀲𑀸𑀬𑀫𑀸𑀲𑁂 𑀧𑀘𑀦𑁆𑀢𑀼,_  
_𑀏𑀓𑀁 𑀧𑀼𑀦𑀧𑁆𑀧𑀸𑀢𑀭𑀸𑀲𑁂 𑀧𑀘𑀦𑁆𑀢𑀼”𑁇_  


(111.)

2501\. _“𑀲𑀢𑀁 𑀲𑀳𑀲𑁆𑀲𑀸𑀦𑀺 𑀤𑀼𑀪𑀸𑀲𑀺𑀢𑀸𑀦𑀺,_  
_𑀓𑀮𑀫𑁆𑀧𑀺 𑀦𑀸𑀕𑁆𑀖𑀦𑁆𑀢𑀺 𑀲𑀼𑀪𑀸𑀲𑀺𑀢𑀲𑁆𑀲;_  
_𑀤𑀼𑀩𑁆𑀪𑀸𑀲𑀺𑀢𑀁 𑀲𑀗𑁆𑀓𑀫𑀸𑀦𑁄 𑀓𑀺𑀮𑁂𑀲𑁄,_  
_𑀢𑀲𑁆𑀫𑀸 𑀢𑀼𑀡𑁆𑀳𑀻 𑀓𑀺𑀫𑁆𑀧𑀼𑀭𑀺𑀲𑀸 𑀦 𑀩𑀸𑀮𑁆𑀬𑀸”𑁇_  


(112.)

2502\. _“𑀬𑀸 𑀫𑁂𑀲𑀸 𑀩𑁆𑀬𑀸𑀳𑀸𑀲𑀺 𑀧𑀫𑀼𑀜𑁆𑀘𑀣𑁂𑀢𑀁,_  
_𑀕𑀺𑀭𑀺𑀜𑁆𑀘 𑀦𑀁 𑀳𑀺𑀫𑀯𑀦𑁆𑀢𑀁 𑀦𑀬𑀦𑁆𑀢𑀼;_  
_𑀇𑀫𑀜𑁆𑀘 𑀔𑁄 𑀤𑁂𑀦𑁆𑀢𑀼 𑀫𑀳𑀸𑀦𑀲𑀸𑀬,_  
_𑀧𑀸𑀢𑁄𑀯 𑀦𑀁 𑀧𑀸𑀢𑀭𑀸𑀲𑁂 𑀧𑀘𑀦𑁆𑀢𑀼”𑁇_  


(113.)

2503\. _“𑀧𑀚𑁆𑀚𑀼𑀦𑁆𑀦𑀦𑀸𑀣𑀸 𑀧𑀲𑀯𑁄,_  
_𑀧𑀲𑀼𑀦𑀸𑀣𑀸 𑀅𑀬𑀁 𑀧𑀚𑀸;_  
_𑀢𑁆𑀯𑀁 𑀦𑀸𑀣𑁄𑀲𑀺 𑀫𑀳𑀸𑀭𑀸𑀚,_  
_𑀦𑀸𑀣𑁄𑀳𑀁 𑀪𑀭𑀺𑀬𑀸𑀬 𑀫𑁂;_  
_𑀤𑁆𑀯𑀺𑀦𑁆𑀦𑀫𑀜𑁆𑀜𑀢𑀭𑀁 𑀜𑀢𑁆𑀯𑀸,_  
_𑀫𑀼𑀢𑁆𑀢𑁄 𑀕𑀘𑁆𑀙𑁂𑀬𑁆𑀬 𑀧𑀩𑁆𑀩𑀢𑀁𑁇_  


(114.)

2504\. _𑀦 𑀯𑁂 𑀦𑀺𑀦𑁆𑀤𑀸 𑀲𑀼𑀧𑀭𑀺𑀯𑀚𑁆𑀚𑀬𑁂𑀣,_  
_𑀦𑀸𑀦𑀸 𑀚𑀦𑀸 𑀲𑁂𑀯𑀺𑀢𑀩𑁆𑀩𑀸 𑀚𑀦𑀺𑀦𑁆𑀤;_  
_𑀬𑁂𑀦𑁂𑀯 𑀏𑀓𑁄 𑀮𑀪𑀢𑁂 𑀧𑀲𑀁𑀲𑀁,_  
_𑀢𑁂𑀦𑁂𑀯 𑀅𑀜𑁆𑀜𑁄 𑀮𑀪𑀢𑁂 𑀦𑀺𑀦𑁆𑀤𑀺𑀢𑀸𑀭𑀁𑁇_  


(115.)

2505\. _𑀲𑀩𑁆𑀩𑁄 𑀮𑁄𑀓𑁄 𑀧𑀭𑀺𑀘𑀺𑀢𑁆𑀢𑁄 𑀅𑀢𑀺𑀘𑀺𑀢𑁆𑀢𑁄,_  
_𑀲𑀩𑁆𑀩𑁄 𑀮𑁄𑀓𑁄 𑀘𑀺𑀢𑁆𑀢𑀯𑀸 𑀲𑀫𑁆𑀳𑀺 𑀘𑀺𑀢𑁆𑀢𑁂;_  
_𑀧𑀘𑁆𑀘𑁂𑀓𑀘𑀺𑀢𑁆𑀢𑀸 𑀧𑀼𑀣𑀼 𑀲𑀩𑁆𑀩𑀲𑀢𑁆𑀢𑀸,_  
_𑀓𑀲𑁆𑀲𑀻𑀥 𑀘𑀺𑀢𑁆𑀢𑀲𑁆𑀲 𑀯𑀲𑁂𑀦 𑀯𑀢𑁆𑀢𑁂”𑁇_  


(116.)

2506\. _“𑀢𑀼𑀡𑁆𑀳𑀻 𑀅𑀳𑀽 𑀓𑀺𑀫𑁆𑀧𑀼𑀭𑀺𑀲𑁄 𑀲𑀪𑀭𑀺𑀬𑁄,_  
_𑀬𑁄 𑀤𑀸𑀦𑀺 𑀩𑁆𑀬𑀸𑀳𑀸𑀲𑀺 𑀪𑀬𑀲𑁆𑀲 𑀪𑀻𑀢𑁄;_  
_𑀲𑁄 𑀤𑀸𑀦𑀺 𑀫𑀼𑀢𑁆𑀢𑁄 𑀲𑀼𑀔𑀺𑀢𑁄 𑀅𑀭𑁄𑀕𑁄,_  
_𑀯𑀸𑀘𑀸𑀓𑀺𑀭𑁂𑀯𑀢𑁆𑀣𑀯𑀢𑀻 𑀦𑀭𑀸𑀦𑀦𑁆”𑀢𑀺𑁇_  


---

2507\. 𑀢𑀓𑁆𑀓𑀸𑀭𑀺𑀬𑀚𑀸𑀢𑀓𑀁 𑀅𑀝𑁆𑀞𑀫𑀁𑁇



[Go to previous page (13.1.7 Akittijātaka)](13.1.7.md) / [Go to parent page (13.1 Ambavagga)](../13.1.md) / [Go to next page (13.1.9 Rurumigarājajātaka)](13.1.9.md)


