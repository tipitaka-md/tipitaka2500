
[Home](/) / [22J Jātakapāḷi](../../../22J.md) / [13 Terasakanipāta](../../13.md) / [13.1 Ambavagga](../13.1.md)

# 13.1.10 Sarabhamigajātaka

* Terasakanipāta

* Ambavagga

* Sarabhamigajātaka

(134.)

2526\. _“Āsīsetheva puriso,_  
_na nibbindeyya paṇḍito;_  
_Passāmi vohaṃ attānaṃ,_  
_yathā icchiṃ tathā ahu._  


(135.)

2527\. _Āsīsetheva puriso,_  
_na nibbindeyya paṇḍito;_  
_Passāmi vohaṃ attānaṃ,_  
_udakā thalamubbhataṃ._  


(136.)

2528\. _Vāyametheva puriso,_  
_na nibbindeyya paṇḍito;_  
_Passāmi vohaṃ attānaṃ,_  
_yathā icchiṃ tathā ahu._  


(137.)

2529\. _Vāyametheva puriso,_  
_na nibbindeyya paṇḍito;_  
_Passāmi vohaṃ attānaṃ,_  
_udakā thalamubbhataṃ._  


(138.)

2530\. _Dukkhūpanītopi naro sapañño,_  
_Āsaṃ na chindeyya sukhāgamāya;_  
_Bahū hi phassā ahitā hitā ca,_  
_Avitakkitā maccamupabbajanti._  


(139.)

2531\. _Acintitampi bhavati,_  
_cintitampi vinassati;_  
_Na hi cintāmayā bhogā,_  
_itthiyā purisassa vā”._  


(140.)

2532\. _“Sarabhaṃ giriduggasmiṃ,_  
_yaṃ tvaṃ anusarī pure;_  
_Alīnacittassa tuvaṃ,_  
_vikkantamanujīvasi._  


(141.)

2533\. _Yo taṃ viduggā narakā samuddhari,_  
_Silāya yoggaṃ sarabho karitvā;_  
_Dukkhūpanītaṃ maccumukhā pamocayi,_  
_Alīnacittaṃ ta migaṃ vadesi”._  


(142.)

2534\. _“Kiṃ tvaṃ nu tattheva tadā ahosi,_  
_Udāhu te koci naṃ etadakkhā;_  
_Vivaṭṭacchaddo nusi sabbadassī,_  
_Ñāṇaṃ nu te brāhmaṇa bhiṃsarūpaṃ”._  


(143.)

2535\. _“Na cevahaṃ tattha tadā ahosiṃ,_  
_Na cāpi me koci naṃ etadakkhā;_  
_Gāthāpadānañca subhāsitānaṃ,_  
_Atthaṃ tadānenti janinda dhīrā”._  


(144.)

2536\. _“Ādāya pattiṃ paraviriyaghātiṃ,_  
_Cāpe saraṃ kiṃ vicikicchase tuvaṃ;_  
_Nunno saro sarabhaṃ hantu khippaṃ,_  
_Annañhi etaṃ varapañña rañño”._  


(145.)

2537\. _“Addhā pajānāmi ahampi etaṃ,_  
_Annaṃ migo brāhmaṇa khattiyassa;_  
_Pubbe katañca apacāyamāno,_  
_Tasmā migaṃ sarabhaṃ no hanāmi”._  


(146.)

2538\. _“Neso migo mahārāja,_  
_asureso disampati;_  
_Etaṃ hantvā manussinda,_  
_bhavassu amarādhipo._  


(147.)

2539\. _Sace ca rājā vicikicchase tuvaṃ,_  
_Hantuṃ migaṃ sarabhaṃ sahāyakaṃ;_  
_Saputtadāro naravīraseṭṭha,_  
_Gantā tuvaṃ vetaraṇiṃ yamassa”._  


(148.)

2540\. _“Kāmaṃ ahaṃ jānapadā ca sabbe,_  
_Puttā ca dārā ca sahāyasaṅghā;_  
_Gacchemu taṃ vetaraṇiṃ yamassa,_  
_Na tveva hañño mama pāṇado yo._  


(149.)

2541\. _Ayaṃ migo kicchagatassa mayhaṃ,_  
_Ekassa kattā vivanasmi ghore;_  
_Taṃ tādisaṃ pubbakiccaṃ saranto,_  
_Jānaṃ mahābrahme kathaṃ haneyyaṃ”._  


(150.)

2542\. _“Mittābhirādhī cirameva jīva,_  
_Rajjaṃ imaṃ dhammaguṇe pasāsa;_  
_Nārīgaṇehi paricāriyanto,_  
_Modassu raṭṭhe tidiveva vāsavo._  


(151.)

2543\. _Akkodhano niccapasannacitto,_  
_Sabbātithī yācayogo bhavitvā;_  
_Datvā ca bhutvā ca yathānubhāvaṃ,_  
_Anindito saggamupehi ṭhānan”ti. (1930)_  


---

2544\. Sarabhamigajātakaṃ dasamaṃ.



---

2545\. Terasakanipātaṃ niṭṭhitaṃ.



---

2546\. Tassuddānaṃ



2547\. _Varaamba kuṭhāri sahaṃsavaro,_  
_Atharaññasmiṃ dūtakapañcamako;_  
_Atha bodhi akitti sutakkarinā,_  
_Atha rurumigenaparo sarabhoti._  


[Go to previous page (13.1.9 Rurumigarājajātaka)](13.1.9.md) / [Go to parent page (13.1 Ambavagga)](../13.1.md) / [Go to next page (14 Pakiṇṇakanipāta)](../../14.md)


