
[Home](/) / [22J Jātakapāḷi](../../../22J.md) / [13 Terasakanipāta](../../13.md) / [13.1 Ambavagga](../13.1.md)

# 13.1.1 Ambajātaka

* Terasakanipāta

* Ambavagga

* Ambajātaka

(1.)

2384\. _“Ahāsi me ambaphalāni pubbe,_  
_Aṇūni thūlāni ca brahmacāri;_  
_Teheva mantehi na dāni tuyhaṃ,_  
_Dumapphalā pātubhavanti brahme”._  


(2.)

2385\. _“Nakkhattayogaṃ paṭimānayāmi,_  
_Khaṇaṃ muhuttañca mante na passaṃ;_  
_Nakkhattayogañca khaṇañca laddhā,_  
_Addhāharissambaphalaṃ pahūtaṃ”._  


(3.)

2386\. _“Nakkhattayogaṃ na pure abhāṇi,_  
_Khaṇaṃ muhuttaṃ na pure asaṃsi;_  
_Sayaṃ harī ambaphalaṃ pahūtaṃ,_  
_Vaṇṇena gandhena rasenupetaṃ._  


(4.)

2387\. _Mantābhijappena pure hi tuyhaṃ,_  
_Dumapphalā pātubhavanti brahme;_  
_Svājja na pāresi jappampi mantaṃ,_  
_Ayaṃ so ko nāma tavajja dhammo”._  


(5.)

2388\. _“Caṇḍālaputto mama sampadāsi,_  
_Dhammena mante pakatiñca saṃsi;_  
_Mā cassu me pucchito nāmagottaṃ,_  
_Guyhittho atthaṃ vijaheyya manto._  


(6.)

2389\. _Sohaṃ janindena janamhi puṭṭho,_  
_Makkhābhibhūto alikaṃ abhāṇiṃ;_  
_‘Mantā ime brāhmaṇassā’ti micchā,_  
_Pahīnamanto kapaṇo rudāmi”._  


(7.)

2390\. _“Eraṇḍā pucimandā vā,_  
_atha vā pālibhaddakā;_  
_Madhuṃ madhutthiko vinde,_  
_so hi tassa dumuttamo._  


(8.)

2391\. _Khattiyā brāhmaṇā vessā,_  
_suddā caṇḍālapukkusā;_  
_Yamhā dhammaṃ vijāneyya,_  
_so hi tassa naruttamo._  


(9.)

2392\. _Imassa daṇḍañca vadhañca datvā,_  
_Gale gahetvā khalayātha jammaṃ;_  
_Yo uttamatthaṃ kasirena laddhaṃ,_  
_Mānātimānena vināsayittha”._  


(10.)

2393\. _“Yathā samaṃ maññamāno pateyya,_  
_Sobbhaṃ guhaṃ narakaṃ pūtipādaṃ;_  
_Rajjūti vā akkame kaṇhasappaṃ,_  
_Andho yathā jotimadhiṭṭhaheyya;_  
_Evampi maṃ tvaṃ khalitaṃ sapañña,_  
_Pahīnamantassa punappadāhi”._  


(11.)

2394\. _“Dhammena mantaṃ tava sampadāsiṃ,_  
_Tuvampi dhammena pariggahesi;_  
_Pakatimpi te attamano asaṃsiṃ,_  
_Dhamme ṭhitaṃ taṃ na jaheyya manto._  


(12.)

2395\. _Yo bāla mantaṃ kasirena laddhaṃ,_  
_Yaṃ dullabhaṃ ajja manussaloke;_  
_Kiñcāpi laddhā jīvituṃ appapañño,_  
_Vināsayī alikaṃ bhāsamāno._  


(13.)

2396\. _Bālassa mūḷhassa akataññuno ca,_  
_Musā bhaṇantassa asaññatassa;_  
_Mante mayaṃ tādisake na dema,_  
_Kuto mantā gaccha na mayha ruccasī”ti._  


---

2397\. Ambajātakaṃ paṭhamaṃ.



[Go to previous page (13.1 Ambavagga)](../13.1.md) / [Go to parent page (13.1 Ambavagga)](../13.1.md) / [Go to next page (13.1.2 Phandanajātaka)](13.1.2.md)


