
[Home](/) / [22J Jātakapāḷi](../../../22J.md) / [13 Terasakanipāta](../../13.md) / [13.1 Ambavagga](../13.1.md)

# 𑁧𑁩𑁇𑁧𑁇𑁧 𑀅𑀫𑁆𑀩𑀚𑀸𑀢𑀓

* 𑀢𑁂𑀭𑀲𑀓𑀦𑀺𑀧𑀸𑀢

* 𑀅𑀫𑁆𑀩𑀯𑀕𑁆𑀕

* 𑀅𑀫𑁆𑀩𑀚𑀸𑀢𑀓

(1.)

2384\. _“𑀅𑀳𑀸𑀲𑀺 𑀫𑁂 𑀅𑀫𑁆𑀩𑀨𑀮𑀸𑀦𑀺 𑀧𑀼𑀩𑁆𑀩𑁂,_  
_𑀅𑀡𑀽𑀦𑀺 𑀣𑀽𑀮𑀸𑀦𑀺 𑀘 𑀩𑁆𑀭𑀳𑁆𑀫𑀘𑀸𑀭𑀺;_  
_𑀢𑁂𑀳𑁂𑀯 𑀫𑀦𑁆𑀢𑁂𑀳𑀺 𑀦 𑀤𑀸𑀦𑀺 𑀢𑀼𑀬𑁆𑀳𑀁,_  
_𑀤𑀼𑀫𑀧𑁆𑀨𑀮𑀸 𑀧𑀸𑀢𑀼𑀪𑀯𑀦𑁆𑀢𑀺 𑀩𑁆𑀭𑀳𑁆𑀫𑁂”𑁇_  


(2.)

2385\. _“𑀦𑀓𑁆𑀔𑀢𑁆𑀢𑀬𑁄𑀕𑀁 𑀧𑀝𑀺𑀫𑀸𑀦𑀬𑀸𑀫𑀺,_  
_𑀔𑀡𑀁 𑀫𑀼𑀳𑀼𑀢𑁆𑀢𑀜𑁆𑀘 𑀫𑀦𑁆𑀢𑁂 𑀦 𑀧𑀲𑁆𑀲𑀁;_  
_𑀦𑀓𑁆𑀔𑀢𑁆𑀢𑀬𑁄𑀕𑀜𑁆𑀘 𑀔𑀡𑀜𑁆𑀘 𑀮𑀤𑁆𑀥𑀸,_  
_𑀅𑀤𑁆𑀥𑀸𑀳𑀭𑀺𑀲𑁆𑀲𑀫𑁆𑀩𑀨𑀮𑀁 𑀧𑀳𑀽𑀢𑀁”𑁇_  


(3.)

2386\. _“𑀦𑀓𑁆𑀔𑀢𑁆𑀢𑀬𑁄𑀕𑀁 𑀦 𑀧𑀼𑀭𑁂 𑀅𑀪𑀸𑀡𑀺,_  
_𑀔𑀡𑀁 𑀫𑀼𑀳𑀼𑀢𑁆𑀢𑀁 𑀦 𑀧𑀼𑀭𑁂 𑀅𑀲𑀁𑀲𑀺;_  
_𑀲𑀬𑀁 𑀳𑀭𑀻 𑀅𑀫𑁆𑀩𑀨𑀮𑀁 𑀧𑀳𑀽𑀢𑀁,_  
_𑀯𑀡𑁆𑀡𑁂𑀦 𑀕𑀦𑁆𑀥𑁂𑀦 𑀭𑀲𑁂𑀦𑀼𑀧𑁂𑀢𑀁𑁇_  


(4.)

2387\. _𑀫𑀦𑁆𑀢𑀸𑀪𑀺𑀚𑀧𑁆𑀧𑁂𑀦 𑀧𑀼𑀭𑁂 𑀳𑀺 𑀢𑀼𑀬𑁆𑀳𑀁,_  
_𑀤𑀼𑀫𑀧𑁆𑀨𑀮𑀸 𑀧𑀸𑀢𑀼𑀪𑀯𑀦𑁆𑀢𑀺 𑀩𑁆𑀭𑀳𑁆𑀫𑁂;_  
_𑀲𑁆𑀯𑀸𑀚𑁆𑀚 𑀦 𑀧𑀸𑀭𑁂𑀲𑀺 𑀚𑀧𑁆𑀧𑀫𑁆𑀧𑀺 𑀫𑀦𑁆𑀢𑀁,_  
_𑀅𑀬𑀁 𑀲𑁄 𑀓𑁄 𑀦𑀸𑀫 𑀢𑀯𑀚𑁆𑀚 𑀥𑀫𑁆𑀫𑁄”𑁇_  


(5.)

2388\. _“𑀘𑀡𑁆𑀟𑀸𑀮𑀧𑀼𑀢𑁆𑀢𑁄 𑀫𑀫 𑀲𑀫𑁆𑀧𑀤𑀸𑀲𑀺,_  
_𑀥𑀫𑁆𑀫𑁂𑀦 𑀫𑀦𑁆𑀢𑁂 𑀧𑀓𑀢𑀺𑀜𑁆𑀘 𑀲𑀁𑀲𑀺;_  
_𑀫𑀸 𑀘𑀲𑁆𑀲𑀼 𑀫𑁂 𑀧𑀼𑀘𑁆𑀙𑀺𑀢𑁄 𑀦𑀸𑀫𑀕𑁄𑀢𑁆𑀢𑀁,_  
_𑀕𑀼𑀬𑁆𑀳𑀺𑀢𑁆𑀣𑁄 𑀅𑀢𑁆𑀣𑀁 𑀯𑀺𑀚𑀳𑁂𑀬𑁆𑀬 𑀫𑀦𑁆𑀢𑁄𑁇_  


(6.)

2389\. _𑀲𑁄𑀳𑀁 𑀚𑀦𑀺𑀦𑁆𑀤𑁂𑀦 𑀚𑀦𑀫𑁆𑀳𑀺 𑀧𑀼𑀝𑁆𑀞𑁄,_  
_𑀫𑀓𑁆𑀔𑀸𑀪𑀺𑀪𑀽𑀢𑁄 𑀅𑀮𑀺𑀓𑀁 𑀅𑀪𑀸𑀡𑀺𑀁;_  
_‘𑀫𑀦𑁆𑀢𑀸 𑀇𑀫𑁂 𑀩𑁆𑀭𑀸𑀳𑁆𑀫𑀡𑀲𑁆𑀲𑀸’𑀢𑀺 𑀫𑀺𑀘𑁆𑀙𑀸,_  
_𑀧𑀳𑀻𑀦𑀫𑀦𑁆𑀢𑁄 𑀓𑀧𑀡𑁄 𑀭𑀼𑀤𑀸𑀫𑀺”𑁇_  


(7.)

2390\. _“𑀏𑀭𑀡𑁆𑀟𑀸 𑀧𑀼𑀘𑀺𑀫𑀦𑁆𑀤𑀸 𑀯𑀸,_  
_𑀅𑀣 𑀯𑀸 𑀧𑀸𑀮𑀺𑀪𑀤𑁆𑀤𑀓𑀸;_  
_𑀫𑀥𑀼𑀁 𑀫𑀥𑀼𑀢𑁆𑀣𑀺𑀓𑁄 𑀯𑀺𑀦𑁆𑀤𑁂,_  
_𑀲𑁄 𑀳𑀺 𑀢𑀲𑁆𑀲 𑀤𑀼𑀫𑀼𑀢𑁆𑀢𑀫𑁄𑁇_  


(8.)

2391\. _𑀔𑀢𑁆𑀢𑀺𑀬𑀸 𑀩𑁆𑀭𑀸𑀳𑁆𑀫𑀡𑀸 𑀯𑁂𑀲𑁆𑀲𑀸,_  
_𑀲𑀼𑀤𑁆𑀤𑀸 𑀘𑀡𑁆𑀟𑀸𑀮𑀧𑀼𑀓𑁆𑀓𑀼𑀲𑀸;_  
_𑀬𑀫𑁆𑀳𑀸 𑀥𑀫𑁆𑀫𑀁 𑀯𑀺𑀚𑀸𑀦𑁂𑀬𑁆𑀬,_  
_𑀲𑁄 𑀳𑀺 𑀢𑀲𑁆𑀲 𑀦𑀭𑀼𑀢𑁆𑀢𑀫𑁄𑁇_  


(9.)

2392\. _𑀇𑀫𑀲𑁆𑀲 𑀤𑀡𑁆𑀟𑀜𑁆𑀘 𑀯𑀥𑀜𑁆𑀘 𑀤𑀢𑁆𑀯𑀸,_  
_𑀕𑀮𑁂 𑀕𑀳𑁂𑀢𑁆𑀯𑀸 𑀔𑀮𑀬𑀸𑀣 𑀚𑀫𑁆𑀫𑀁;_  
_𑀬𑁄 𑀉𑀢𑁆𑀢𑀫𑀢𑁆𑀣𑀁 𑀓𑀲𑀺𑀭𑁂𑀦 𑀮𑀤𑁆𑀥𑀁,_  
_𑀫𑀸𑀦𑀸𑀢𑀺𑀫𑀸𑀦𑁂𑀦 𑀯𑀺𑀦𑀸𑀲𑀬𑀺𑀢𑁆𑀣”𑁇_  


(10.)

2393\. _“𑀬𑀣𑀸 𑀲𑀫𑀁 𑀫𑀜𑁆𑀜𑀫𑀸𑀦𑁄 𑀧𑀢𑁂𑀬𑁆𑀬,_  
_𑀲𑁄𑀩𑁆𑀪𑀁 𑀕𑀼𑀳𑀁 𑀦𑀭𑀓𑀁 𑀧𑀽𑀢𑀺𑀧𑀸𑀤𑀁;_  
_𑀭𑀚𑁆𑀚𑀽𑀢𑀺 𑀯𑀸 𑀅𑀓𑁆𑀓𑀫𑁂 𑀓𑀡𑁆𑀳𑀲𑀧𑁆𑀧𑀁,_  
_𑀅𑀦𑁆𑀥𑁄 𑀬𑀣𑀸 𑀚𑁄𑀢𑀺𑀫𑀥𑀺𑀝𑁆𑀞𑀳𑁂𑀬𑁆𑀬;_  
_𑀏𑀯𑀫𑁆𑀧𑀺 𑀫𑀁 𑀢𑁆𑀯𑀁 𑀔𑀮𑀺𑀢𑀁 𑀲𑀧𑀜𑁆𑀜,_  
_𑀧𑀳𑀻𑀦𑀫𑀦𑁆𑀢𑀲𑁆𑀲 𑀧𑀼𑀦𑀧𑁆𑀧𑀤𑀸𑀳𑀺”𑁇_  


(11.)

2394\. _“𑀥𑀫𑁆𑀫𑁂𑀦 𑀫𑀦𑁆𑀢𑀁 𑀢𑀯 𑀲𑀫𑁆𑀧𑀤𑀸𑀲𑀺𑀁,_  
_𑀢𑀼𑀯𑀫𑁆𑀧𑀺 𑀥𑀫𑁆𑀫𑁂𑀦 𑀧𑀭𑀺𑀕𑁆𑀕𑀳𑁂𑀲𑀺;_  
_𑀧𑀓𑀢𑀺𑀫𑁆𑀧𑀺 𑀢𑁂 𑀅𑀢𑁆𑀢𑀫𑀦𑁄 𑀅𑀲𑀁𑀲𑀺𑀁,_  
_𑀥𑀫𑁆𑀫𑁂 𑀞𑀺𑀢𑀁 𑀢𑀁 𑀦 𑀚𑀳𑁂𑀬𑁆𑀬 𑀫𑀦𑁆𑀢𑁄𑁇_  


(12.)

2395\. _𑀬𑁄 𑀩𑀸𑀮 𑀫𑀦𑁆𑀢𑀁 𑀓𑀲𑀺𑀭𑁂𑀦 𑀮𑀤𑁆𑀥𑀁,_  
_𑀬𑀁 𑀤𑀼𑀮𑁆𑀮𑀪𑀁 𑀅𑀚𑁆𑀚 𑀫𑀦𑀼𑀲𑁆𑀲𑀮𑁄𑀓𑁂;_  
_𑀓𑀺𑀜𑁆𑀘𑀸𑀧𑀺 𑀮𑀤𑁆𑀥𑀸 𑀚𑀻𑀯𑀺𑀢𑀼𑀁 𑀅𑀧𑁆𑀧𑀧𑀜𑁆𑀜𑁄,_  
_𑀯𑀺𑀦𑀸𑀲𑀬𑀻 𑀅𑀮𑀺𑀓𑀁 𑀪𑀸𑀲𑀫𑀸𑀦𑁄𑁇_  


(13.)

2396\. _𑀩𑀸𑀮𑀲𑁆𑀲 𑀫𑀽𑀍𑀳𑀲𑁆𑀲 𑀅𑀓𑀢𑀜𑁆𑀜𑀼𑀦𑁄 𑀘,_  
_𑀫𑀼𑀲𑀸 𑀪𑀡𑀦𑁆𑀢𑀲𑁆𑀲 𑀅𑀲𑀜𑁆𑀜𑀢𑀲𑁆𑀲;_  
_𑀫𑀦𑁆𑀢𑁂 𑀫𑀬𑀁 𑀢𑀸𑀤𑀺𑀲𑀓𑁂 𑀦 𑀤𑁂𑀫,_  
_𑀓𑀼𑀢𑁄 𑀫𑀦𑁆𑀢𑀸 𑀕𑀘𑁆𑀙 𑀦 𑀫𑀬𑁆𑀳 𑀭𑀼𑀘𑁆𑀘𑀲𑀻”𑀢𑀺𑁇_  


---

2397\. 𑀅𑀫𑁆𑀩𑀚𑀸𑀢𑀓𑀁 𑀧𑀞𑀫𑀁𑁇



[Go to previous page (13.1 Ambavagga)](../13.1.md) / [Go to parent page (13.1 Ambavagga)](../13.1.md) / [Go to next page (13.1.2 Phandanajātaka)](13.1.2.md)


