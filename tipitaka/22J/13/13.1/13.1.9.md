
[Home](/) / [22J Jātakapāḷi](../../../22J.md) / [13 Terasakanipāta](../../13.md) / [13.1 Ambavagga](../13.1.md)

# 13.1.9 Rurumigarājajātaka

* Terasakanipāta

* Ambavagga

* Rurumigarājajātaka

(117.)

2508\. _“Tassa gāmavaraṃ dammi,_  
_Nāriyo ca alaṅkatā;_  
_Yo metaṃ migamakkhāti,_  
_Migānaṃ migamuttamaṃ”._  


(118.)

2509\. _“Mayhaṃ gāmavaraṃ dehi,_  
_nāriyo ca alaṅkatā;_  
_Ahaṃ te migamakkhissaṃ,_  
_migānaṃ migamuttamaṃ._  


(119.)

2510\. _Etasmiṃ vanasaṇḍasmiṃ,_  
_ambā sālā ca pupphitā;_  
_Indagopakasañchannā,_  
_ettheso tiṭṭhate migo”._  


(120.)

2511\. _“Dhanuṃ advejjhaṃ katvāna,_  
_usuṃ sannayhupāgami;_  
_Migo ca disvā rājānaṃ,_  
_dūrato ajjhabhāsatha._  


(121.)

2512\. _Āgamehi mahārāja,_  
_mā maṃ vijjhi rathesabha;_  
_Ko nu te idamakkhāsi,_  
_ettheso tiṭṭhate migo”._  


(122.)

2513\. _“Esa pāpacaro poso,_  
_samma tiṭṭhati ārakā;_  
_Soyaṃ me idamakkhāsi,_  
_ettheso tiṭṭhate migo”._  


(123.)

2514\. _“Saccaṃ kireva māhaṃsu,_  
_narā ekacciyā idha;_  
_Kaṭṭhaṃ niplavitaṃ seyyo,_  
_na tvevekacciyo naro”._  


(124.)

2515\. _“Kiṃ nu ruru garahasi migānaṃ,_  
_Kiṃ pakkhīnaṃ kiṃ pana mānusānaṃ;_  
_Bhayañhi maṃ vindatinapparūpaṃ,_  
_Sutvāna taṃ mānusiṃ bhāsamānaṃ”._  


(125.)

2516\. _“Yamuddhariṃ vāhane vuyhamānaṃ,_  
_Mahodake salile sīghasote;_  
_Tatonidānaṃ bhayamāgataṃ mama,_  
_Dukkho have rāja asabbhi saṅgamo”._  


(126.)

2517\. _“Sohaṃ catuppattamimaṃ vihaṅgamaṃ,_  
_Tanucchidaṃ hadaye ossajāmi;_  
_Hanāmi taṃ mittadubbhiṃ akiccakāriṃ,_  
_Yo tādisaṃ kammakataṃ na jāne”._  


(127.)

2518\. _“Dhīrassa bālassa have janinda,_  
_Santo vadhaṃ nappasaṃsanti jātu;_  
_Kāmaṃ gharaṃ gacchatu pāpadhammo,_  
_Yañcassa bhaṭṭhaṃ tadetassa dehi;_  
_Ahañca te kāmakaro bhavāmi”._  


(128.)

2519\. _“Addhā rurū aññataro sataṃ so,_  
_Yo dubbhato mānusassa na dubbhi;_  
_Kāmaṃ gharaṃ gacchatu pāpadhammo,_  
_Yañcassa bhaṭṭhaṃ tadetassa dammi;_  
_Ahañca te kāmacāraṃ dadāmi”._  


(129.)

2520\. _“Suvijānaṃ siṅgālānaṃ,_  
_sakuṇānañca vassitaṃ;_  
_Manussavassitaṃ rāja,_  
_dubbijānataraṃ tato._  


(130.)

2521\. _Api ce maññatī poso,_  
_ñāti mitto sakhāti vā;_  
_Yo pubbe sumano hutvā,_  
_pacchā sampajjate diso”._  


(131.)

2522\. _“Samāgatā jānapadā,_  
_negamā ca samāgatā;_  
_Migā sassāni khādanti,_  
_taṃ devo paṭisedhatu”._  


(132.)

2523\. _“Kāmaṃ janapado māsi,_  
_raṭṭhañcāpi vinassatu;_  
_Na tvevāhaṃ ruruṃ dubbhe,_  
_datvā abhayadakkhiṇaṃ._  


(133.)

2524\. _Mā me janapado āsi,_  
_raṭṭhañcāpi vinassatu;_  
_Na tvevāhaṃ migarājassa,_  
_varaṃ datvā musā bhaṇe”ti._  


---

2525\. Rurumigarājajātakaṃ navamaṃ.



[Go to previous page (13.1.8 Takkāriyajātaka)](13.1.8.md) / [Go to parent page (13.1 Ambavagga)](../13.1.md) / [Go to next page (13.1.10 Sarabhamigajātaka)](13.1.10.md)


