
[Home](/) / [22J Jātakapāḷi](../../../22J.md) / [13 Terasakanipāta](../../13.md) / [13.1 Ambavagga](../13.1.md)

# 𑁧𑁩𑁇𑁧𑁇𑁯 𑀭𑀼𑀭𑀼𑀫𑀺𑀕𑀭𑀸𑀚𑀚𑀸𑀢𑀓

* 𑀢𑁂𑀭𑀲𑀓𑀦𑀺𑀧𑀸𑀢

* 𑀅𑀫𑁆𑀩𑀯𑀕𑁆𑀕

* 𑀭𑀼𑀭𑀼𑀫𑀺𑀕𑀭𑀸𑀚𑀚𑀸𑀢𑀓

(117.)

2508\. _“𑀢𑀲𑁆𑀲 𑀕𑀸𑀫𑀯𑀭𑀁 𑀤𑀫𑁆𑀫𑀺,_  
_𑀦𑀸𑀭𑀺𑀬𑁄 𑀘 𑀅𑀮𑀗𑁆𑀓𑀢𑀸;_  
_𑀬𑁄 𑀫𑁂𑀢𑀁 𑀫𑀺𑀕𑀫𑀓𑁆𑀔𑀸𑀢𑀺,_  
_𑀫𑀺𑀕𑀸𑀦𑀁 𑀫𑀺𑀕𑀫𑀼𑀢𑁆𑀢𑀫𑀁”𑁇_  


(118.)

2509\. _“𑀫𑀬𑁆𑀳𑀁 𑀕𑀸𑀫𑀯𑀭𑀁 𑀤𑁂𑀳𑀺,_  
_𑀦𑀸𑀭𑀺𑀬𑁄 𑀘 𑀅𑀮𑀗𑁆𑀓𑀢𑀸;_  
_𑀅𑀳𑀁 𑀢𑁂 𑀫𑀺𑀕𑀫𑀓𑁆𑀔𑀺𑀲𑁆𑀲𑀁,_  
_𑀫𑀺𑀕𑀸𑀦𑀁 𑀫𑀺𑀕𑀫𑀼𑀢𑁆𑀢𑀫𑀁𑁇_  


(119.)

2510\. _𑀏𑀢𑀲𑁆𑀫𑀺𑀁 𑀯𑀦𑀲𑀡𑁆𑀟𑀲𑁆𑀫𑀺𑀁,_  
_𑀅𑀫𑁆𑀩𑀸 𑀲𑀸𑀮𑀸 𑀘 𑀧𑀼𑀧𑁆𑀨𑀺𑀢𑀸;_  
_𑀇𑀦𑁆𑀤𑀕𑁄𑀧𑀓𑀲𑀜𑁆𑀙𑀦𑁆𑀦𑀸,_  
_𑀏𑀢𑁆𑀣𑁂𑀲𑁄 𑀢𑀺𑀝𑁆𑀞𑀢𑁂 𑀫𑀺𑀕𑁄”𑁇_  


(120.)

2511\. _“𑀥𑀦𑀼𑀁 𑀅𑀤𑁆𑀯𑁂𑀚𑁆𑀛𑀁 𑀓𑀢𑁆𑀯𑀸𑀦,_  
_𑀉𑀲𑀼𑀁 𑀲𑀦𑁆𑀦𑀬𑁆𑀳𑀼𑀧𑀸𑀕𑀫𑀺;_  
_𑀫𑀺𑀕𑁄 𑀘 𑀤𑀺𑀲𑁆𑀯𑀸 𑀭𑀸𑀚𑀸𑀦𑀁,_  
_𑀤𑀽𑀭𑀢𑁄 𑀅𑀚𑁆𑀛𑀪𑀸𑀲𑀣𑁇_  


(121.)

2512\. _𑀆𑀕𑀫𑁂𑀳𑀺 𑀫𑀳𑀸𑀭𑀸𑀚,_  
_𑀫𑀸 𑀫𑀁 𑀯𑀺𑀚𑁆𑀛𑀺 𑀭𑀣𑁂𑀲𑀪;_  
_𑀓𑁄 𑀦𑀼 𑀢𑁂 𑀇𑀤𑀫𑀓𑁆𑀔𑀸𑀲𑀺,_  
_𑀏𑀢𑁆𑀣𑁂𑀲𑁄 𑀢𑀺𑀝𑁆𑀞𑀢𑁂 𑀫𑀺𑀕𑁄”𑁇_  


(122.)

2513\. _“𑀏𑀲 𑀧𑀸𑀧𑀘𑀭𑁄 𑀧𑁄𑀲𑁄,_  
_𑀲𑀫𑁆𑀫 𑀢𑀺𑀝𑁆𑀞𑀢𑀺 𑀆𑀭𑀓𑀸;_  
_𑀲𑁄𑀬𑀁 𑀫𑁂 𑀇𑀤𑀫𑀓𑁆𑀔𑀸𑀲𑀺,_  
_𑀏𑀢𑁆𑀣𑁂𑀲𑁄 𑀢𑀺𑀝𑁆𑀞𑀢𑁂 𑀫𑀺𑀕𑁄”𑁇_  


(123.)

2514\. _“𑀲𑀘𑁆𑀘𑀁 𑀓𑀺𑀭𑁂𑀯 𑀫𑀸𑀳𑀁𑀲𑀼,_  
_𑀦𑀭𑀸 𑀏𑀓𑀘𑁆𑀘𑀺𑀬𑀸 𑀇𑀥;_  
_𑀓𑀝𑁆𑀞𑀁 𑀦𑀺𑀧𑁆𑀮𑀯𑀺𑀢𑀁 𑀲𑁂𑀬𑁆𑀬𑁄,_  
_𑀦 𑀢𑁆𑀯𑁂𑀯𑁂𑀓𑀘𑁆𑀘𑀺𑀬𑁄 𑀦𑀭𑁄”𑁇_  


(124.)

2515\. _“𑀓𑀺𑀁 𑀦𑀼 𑀭𑀼𑀭𑀼 𑀕𑀭𑀳𑀲𑀺 𑀫𑀺𑀕𑀸𑀦𑀁,_  
_𑀓𑀺𑀁 𑀧𑀓𑁆𑀔𑀻𑀦𑀁 𑀓𑀺𑀁 𑀧𑀦 𑀫𑀸𑀦𑀼𑀲𑀸𑀦𑀁;_  
_𑀪𑀬𑀜𑁆𑀳𑀺 𑀫𑀁 𑀯𑀺𑀦𑁆𑀤𑀢𑀺𑀦𑀧𑁆𑀧𑀭𑀽𑀧𑀁,_  
_𑀲𑀼𑀢𑁆𑀯𑀸𑀦 𑀢𑀁 𑀫𑀸𑀦𑀼𑀲𑀺𑀁 𑀪𑀸𑀲𑀫𑀸𑀦𑀁”𑁇_  


(125.)

2516\. _“𑀬𑀫𑀼𑀤𑁆𑀥𑀭𑀺𑀁 𑀯𑀸𑀳𑀦𑁂 𑀯𑀼𑀬𑁆𑀳𑀫𑀸𑀦𑀁,_  
_𑀫𑀳𑁄𑀤𑀓𑁂 𑀲𑀮𑀺𑀮𑁂 𑀲𑀻𑀖𑀲𑁄𑀢𑁂;_  
_𑀢𑀢𑁄𑀦𑀺𑀤𑀸𑀦𑀁 𑀪𑀬𑀫𑀸𑀕𑀢𑀁 𑀫𑀫,_  
_𑀤𑀼𑀓𑁆𑀔𑁄 𑀳𑀯𑁂 𑀭𑀸𑀚 𑀅𑀲𑀩𑁆𑀪𑀺 𑀲𑀗𑁆𑀕𑀫𑁄”𑁇_  


(126.)

2517\. _“𑀲𑁄𑀳𑀁 𑀘𑀢𑀼𑀧𑁆𑀧𑀢𑁆𑀢𑀫𑀺𑀫𑀁 𑀯𑀺𑀳𑀗𑁆𑀕𑀫𑀁,_  
_𑀢𑀦𑀼𑀘𑁆𑀙𑀺𑀤𑀁 𑀳𑀤𑀬𑁂 𑀑𑀲𑁆𑀲𑀚𑀸𑀫𑀺;_  
_𑀳𑀦𑀸𑀫𑀺 𑀢𑀁 𑀫𑀺𑀢𑁆𑀢𑀤𑀼𑀩𑁆𑀪𑀺𑀁 𑀅𑀓𑀺𑀘𑁆𑀘𑀓𑀸𑀭𑀺𑀁,_  
_𑀬𑁄 𑀢𑀸𑀤𑀺𑀲𑀁 𑀓𑀫𑁆𑀫𑀓𑀢𑀁 𑀦 𑀚𑀸𑀦𑁂”𑁇_  


(127.)

2518\. _“𑀥𑀻𑀭𑀲𑁆𑀲 𑀩𑀸𑀮𑀲𑁆𑀲 𑀳𑀯𑁂 𑀚𑀦𑀺𑀦𑁆𑀤,_  
_𑀲𑀦𑁆𑀢𑁄 𑀯𑀥𑀁 𑀦𑀧𑁆𑀧𑀲𑀁𑀲𑀦𑁆𑀢𑀺 𑀚𑀸𑀢𑀼;_  
_𑀓𑀸𑀫𑀁 𑀖𑀭𑀁 𑀕𑀘𑁆𑀙𑀢𑀼 𑀧𑀸𑀧𑀥𑀫𑁆𑀫𑁄,_  
_𑀬𑀜𑁆𑀘𑀲𑁆𑀲 𑀪𑀝𑁆𑀞𑀁 𑀢𑀤𑁂𑀢𑀲𑁆𑀲 𑀤𑁂𑀳𑀺;_  
_𑀅𑀳𑀜𑁆𑀘 𑀢𑁂 𑀓𑀸𑀫𑀓𑀭𑁄 𑀪𑀯𑀸𑀫𑀺”𑁇_  


(128.)

2519\. _“𑀅𑀤𑁆𑀥𑀸 𑀭𑀼𑀭𑀽 𑀅𑀜𑁆𑀜𑀢𑀭𑁄 𑀲𑀢𑀁 𑀲𑁄,_  
_𑀬𑁄 𑀤𑀼𑀩𑁆𑀪𑀢𑁄 𑀫𑀸𑀦𑀼𑀲𑀲𑁆𑀲 𑀦 𑀤𑀼𑀩𑁆𑀪𑀺;_  
_𑀓𑀸𑀫𑀁 𑀖𑀭𑀁 𑀕𑀘𑁆𑀙𑀢𑀼 𑀧𑀸𑀧𑀥𑀫𑁆𑀫𑁄,_  
_𑀬𑀜𑁆𑀘𑀲𑁆𑀲 𑀪𑀝𑁆𑀞𑀁 𑀢𑀤𑁂𑀢𑀲𑁆𑀲 𑀤𑀫𑁆𑀫𑀺;_  
_𑀅𑀳𑀜𑁆𑀘 𑀢𑁂 𑀓𑀸𑀫𑀘𑀸𑀭𑀁 𑀤𑀤𑀸𑀫𑀺”𑁇_  


(129.)

2520\. _“𑀲𑀼𑀯𑀺𑀚𑀸𑀦𑀁 𑀲𑀺𑀗𑁆𑀕𑀸𑀮𑀸𑀦𑀁,_  
_𑀲𑀓𑀼𑀡𑀸𑀦𑀜𑁆𑀘 𑀯𑀲𑁆𑀲𑀺𑀢𑀁;_  
_𑀫𑀦𑀼𑀲𑁆𑀲𑀯𑀲𑁆𑀲𑀺𑀢𑀁 𑀭𑀸𑀚,_  
_𑀤𑀼𑀩𑁆𑀩𑀺𑀚𑀸𑀦𑀢𑀭𑀁 𑀢𑀢𑁄𑁇_  


(130.)

2521\. _𑀅𑀧𑀺 𑀘𑁂 𑀫𑀜𑁆𑀜𑀢𑀻 𑀧𑁄𑀲𑁄,_  
_𑀜𑀸𑀢𑀺 𑀫𑀺𑀢𑁆𑀢𑁄 𑀲𑀔𑀸𑀢𑀺 𑀯𑀸;_  
_𑀬𑁄 𑀧𑀼𑀩𑁆𑀩𑁂 𑀲𑀼𑀫𑀦𑁄 𑀳𑀼𑀢𑁆𑀯𑀸,_  
_𑀧𑀘𑁆𑀙𑀸 𑀲𑀫𑁆𑀧𑀚𑁆𑀚𑀢𑁂 𑀤𑀺𑀲𑁄”𑁇_  


(131.)

2522\. _“𑀲𑀫𑀸𑀕𑀢𑀸 𑀚𑀸𑀦𑀧𑀤𑀸,_  
_𑀦𑁂𑀕𑀫𑀸 𑀘 𑀲𑀫𑀸𑀕𑀢𑀸;_  
_𑀫𑀺𑀕𑀸 𑀲𑀲𑁆𑀲𑀸𑀦𑀺 𑀔𑀸𑀤𑀦𑁆𑀢𑀺,_  
_𑀢𑀁 𑀤𑁂𑀯𑁄 𑀧𑀝𑀺𑀲𑁂𑀥𑀢𑀼”𑁇_  


(132.)

2523\. _“𑀓𑀸𑀫𑀁 𑀚𑀦𑀧𑀤𑁄 𑀫𑀸𑀲𑀺,_  
_𑀭𑀝𑁆𑀞𑀜𑁆𑀘𑀸𑀧𑀺 𑀯𑀺𑀦𑀲𑁆𑀲𑀢𑀼;_  
_𑀦 𑀢𑁆𑀯𑁂𑀯𑀸𑀳𑀁 𑀭𑀼𑀭𑀼𑀁 𑀤𑀼𑀩𑁆𑀪𑁂,_  
_𑀤𑀢𑁆𑀯𑀸 𑀅𑀪𑀬𑀤𑀓𑁆𑀔𑀺𑀡𑀁𑁇_  


(133.)

2524\. _𑀫𑀸 𑀫𑁂 𑀚𑀦𑀧𑀤𑁄 𑀆𑀲𑀺,_  
_𑀭𑀝𑁆𑀞𑀜𑁆𑀘𑀸𑀧𑀺 𑀯𑀺𑀦𑀲𑁆𑀲𑀢𑀼;_  
_𑀦 𑀢𑁆𑀯𑁂𑀯𑀸𑀳𑀁 𑀫𑀺𑀕𑀭𑀸𑀚𑀲𑁆𑀲,_  
_𑀯𑀭𑀁 𑀤𑀢𑁆𑀯𑀸 𑀫𑀼𑀲𑀸 𑀪𑀡𑁂”𑀢𑀺𑁇_  


---

2525\. 𑀭𑀼𑀭𑀼𑀫𑀺𑀕𑀭𑀸𑀚𑀚𑀸𑀢𑀓𑀁 𑀦𑀯𑀫𑀁𑁇



[Go to previous page (13.1.8 Takkāriyajātaka)](13.1.8.md) / [Go to parent page (13.1 Ambavagga)](../13.1.md) / [Go to next page (13.1.10 Sarabhamigajātaka)](13.1.10.md)


