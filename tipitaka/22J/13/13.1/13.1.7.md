
[Home](/) / [22J Jātakapāḷi](../...md) / [13 Terasakanipāta](...md) / [13.1 Ambavagga](../22J/13/13.1.md)

# 𑁧𑁩𑁇𑁧𑁇𑁭 𑀅𑀓𑀺𑀢𑁆𑀢𑀺𑀚𑀸𑀢𑀓

* 𑀢𑁂𑀭𑀲𑀓𑀦𑀺𑀧𑀸𑀢

* 𑀅𑀫𑁆𑀩𑀯𑀕𑁆𑀕

* 𑀅𑀓𑀺𑀢𑁆𑀢𑀺𑀚𑀸𑀢𑀓

(83.)

2472\. _“𑀅𑀓𑀺𑀢𑁆𑀢𑀺𑀁 𑀤𑀺𑀲𑁆𑀯𑀸 𑀲𑀫𑁆𑀫𑀦𑁆𑀢𑀁,_  
_𑀲𑀓𑁆𑀓𑁄 𑀪𑀽𑀢𑀧𑀢𑀻 𑀩𑁆𑀭𑀯𑀺;_  
_𑀓𑀺𑀁 𑀧𑀢𑁆𑀣𑀬𑀁 𑀫𑀳𑀸𑀩𑁆𑀭𑀳𑁆𑀫𑁂,_  
_𑀏𑀓𑁄 𑀲𑀫𑁆𑀫𑀲𑀺 𑀖𑀫𑁆𑀫𑀦𑀺”𑁇_  


(84.)

2473\. _“𑀤𑀼𑀓𑁆𑀔𑁄 𑀧𑀼𑀦𑀩𑁆𑀪𑀯𑁄 𑀲𑀓𑁆𑀓,_  
_𑀲𑀭𑀻𑀭𑀲𑁆𑀲 𑀘 𑀪𑁂𑀤𑀦𑀁;_  
_𑀲𑀫𑁆𑀫𑁄𑀳𑀫𑀭𑀡𑀁 𑀤𑀼𑀓𑁆𑀔𑀁,_  
_𑀢𑀲𑁆𑀫𑀸 𑀲𑀫𑁆𑀫𑀸𑀫𑀺 𑀯𑀸𑀲𑀯”𑁇_  


(85.)

2474\. _“𑀏𑀢𑀲𑁆𑀫𑀺𑀁 𑀢𑁂 𑀲𑀼𑀮𑀧𑀺𑀢𑁂,_  
_𑀧𑀢𑀺𑀭𑀽𑀧𑁂 𑀲𑀼𑀪𑀸𑀲𑀺𑀢𑁂;_  
_𑀯𑀭𑀁 𑀓𑀲𑁆𑀲𑀧 𑀢𑁂 𑀤𑀫𑁆𑀫𑀺,_  
_𑀬𑀁 𑀓𑀺𑀜𑁆𑀘𑀺 𑀫𑀦𑀲𑀺𑀘𑁆𑀙𑀲𑀺”𑁇_  


(86.)

2475\. _“𑀯𑀭𑀜𑁆𑀘𑁂 𑀫𑁂 𑀅𑀤𑁄 𑀲𑀓𑁆𑀓,_  
_𑀲𑀩𑁆𑀩𑀪𑀽𑀢𑀸𑀦𑀫𑀺𑀲𑁆𑀲𑀭;_  
_𑀬𑁂𑀦 𑀧𑀼𑀢𑁆𑀢𑁂 𑀘 𑀤𑀸𑀭𑁂 𑀘,_  
_𑀥𑀦𑀥𑀜𑁆𑀜𑀁 𑀧𑀺𑀬𑀸𑀦𑀺 𑀘;_  
_𑀮𑀤𑁆𑀥𑀸 𑀦𑀭𑀸 𑀦 𑀢𑀧𑁆𑀧𑀦𑁆𑀢𑀺,_  
_𑀲𑁄 𑀮𑁄𑀪𑁄 𑀦 𑀫𑀬𑀻 𑀯𑀲𑁂”𑁇_  


(87.)

2476\. _“𑀏𑀢𑀲𑁆𑀫𑀺𑀁 𑀢𑁂 𑀲𑀼𑀮𑀧𑀺𑀢𑁂,_  
_𑀧𑀢𑀺𑀭𑀽𑀧𑁂 𑀲𑀼𑀪𑀸𑀲𑀺𑀢𑁂;_  
_𑀯𑀭𑀁 𑀓𑀲𑁆𑀲𑀧 𑀢𑁂 𑀤𑀫𑁆𑀫𑀺,_  
_𑀬𑀁 𑀓𑀺𑀜𑁆𑀘𑀺 𑀫𑀦𑀲𑀺𑀘𑁆𑀙𑀲𑀺”𑁇_  


(88.)

2477\. _“𑀯𑀭𑀜𑁆𑀘𑁂 𑀫𑁂 𑀅𑀤𑁄 𑀲𑀓𑁆𑀓,_  
_𑀲𑀩𑁆𑀩𑀪𑀽𑀢𑀸𑀦𑀫𑀺𑀲𑁆𑀲𑀭;_  
_𑀔𑁂𑀢𑁆𑀢𑀁 𑀯𑀢𑁆𑀣𑀼𑀁 𑀳𑀺𑀭𑀜𑁆𑀜𑀜𑁆𑀘,_  
_𑀕𑀯𑀸𑀲𑁆𑀲𑀁 𑀤𑀸𑀲𑀧𑁄𑀭𑀺𑀲𑀁;_  
_𑀬𑁂𑀦 𑀚𑀸𑀢𑁂𑀦 𑀚𑀻𑀬𑀦𑁆𑀢𑀺,_  
_𑀲𑁄 𑀤𑁄𑀲𑁄 𑀦 𑀫𑀬𑀻 𑀯𑀲𑁂”𑁇_  


(89.)

2478\. _“𑀏𑀢𑀲𑁆𑀫𑀺𑀁 𑀢𑁂 𑀲𑀼𑀮𑀧𑀺𑀢𑁂,_  
_𑀧𑀢𑀺𑀭𑀽𑀧𑁂 𑀲𑀼𑀪𑀸𑀲𑀺𑀢𑁂;_  
_𑀯𑀭𑀁 𑀓𑀲𑁆𑀲𑀧 𑀢𑁂 𑀤𑀫𑁆𑀫𑀺,_  
_𑀬𑀁 𑀓𑀺𑀜𑁆𑀘𑀺 𑀫𑀦𑀲𑀺𑀘𑁆𑀙𑀲𑀺”𑁇_  


(90.)

2479\. _“𑀯𑀭𑀜𑁆𑀘𑁂 𑀫𑁂 𑀅𑀤𑁄 𑀲𑀓𑁆𑀓,_  
_𑀲𑀩𑁆𑀩𑀪𑀽𑀢𑀸𑀦𑀫𑀺𑀲𑁆𑀲𑀭;_  
_𑀩𑀸𑀮𑀁 𑀦 𑀧𑀲𑁆𑀲𑁂 𑀦 𑀲𑀼𑀡𑁂,_  
_𑀦 𑀘 𑀩𑀸𑀮𑁂𑀦 𑀲𑀁𑀯𑀲𑁂;_  
_𑀩𑀸𑀮𑁂𑀦𑀮𑁆𑀮𑀸𑀧𑀲𑀮𑁆𑀮𑀸𑀧𑀁,_  
_𑀦 𑀓𑀭𑁂 𑀦 𑀘 𑀭𑁄𑀘𑀬𑁂”𑁇_  


(91.)

2480\. _“𑀓𑀺𑀁 𑀦𑀼 𑀢𑁂 𑀅𑀓𑀭𑀁 𑀩𑀸𑀮𑁄,_  
_𑀯𑀤 𑀓𑀲𑁆𑀲𑀧 𑀓𑀸𑀭𑀡𑀁;_  
_𑀓𑁂𑀦 𑀓𑀲𑁆𑀲𑀧 𑀩𑀸𑀮𑀲𑁆𑀲,_  
_𑀤𑀲𑁆𑀲𑀦𑀁 𑀦𑀸𑀪𑀺𑀓𑀗𑁆𑀔𑀲𑀺”𑁇_  


(92.)

2481\. _“𑀅𑀦𑀬𑀁 𑀦𑀬𑀢𑀺 𑀤𑀼𑀫𑁆𑀫𑁂𑀥𑁄,_  
_𑀅𑀥𑀼𑀭𑀸𑀬𑀁 𑀦𑀺𑀬𑀼𑀜𑁆𑀚𑀢𑀺;_  
_𑀤𑀼𑀦𑁆𑀦𑀬𑁄 𑀲𑁂𑀬𑁆𑀬𑀲𑁄 𑀳𑁄𑀢𑀺,_  
_𑀲𑀫𑁆𑀫𑀸 𑀯𑀼𑀢𑁆𑀢𑁄 𑀧𑀓𑀼𑀧𑁆𑀧𑀢𑀺;_  
_𑀯𑀺𑀦𑀬𑀁 𑀲𑁄 𑀦 𑀚𑀸𑀦𑀸𑀢𑀺,_  
_𑀲𑀸𑀥𑀼 𑀢𑀲𑁆𑀲 𑀅𑀤𑀲𑁆𑀲𑀦𑀁”𑁇_  


(93.)

2482\. _“𑀏𑀢𑀲𑁆𑀫𑀺𑀁 𑀢𑁂 𑀲𑀼𑀮𑀧𑀺𑀢𑁂,_  
_𑀧𑀢𑀺𑀭𑀽𑀧𑁂 𑀲𑀼𑀪𑀸𑀲𑀺𑀢𑁂;_  
_𑀯𑀭𑀁 𑀓𑀲𑁆𑀲𑀧 𑀢𑁂 𑀤𑀫𑁆𑀫𑀺,_  
_𑀬𑀁 𑀓𑀺𑀜𑁆𑀘𑀺 𑀫𑀦𑀲𑀺𑀘𑁆𑀙𑀲𑀺”𑁇_  


(94.)

2483\. _“𑀯𑀭𑀜𑁆𑀘𑁂 𑀫𑁂 𑀅𑀤𑁄 𑀲𑀓𑁆𑀓,_  
_𑀲𑀩𑁆𑀩𑀪𑀽𑀢𑀸𑀦𑀫𑀺𑀲𑁆𑀲𑀭;_  
_𑀥𑀻𑀭𑀁 𑀧𑀲𑁆𑀲𑁂 𑀲𑀼𑀡𑁂 𑀥𑀻𑀭𑀁,_  
_𑀥𑀻𑀭𑁂𑀦 𑀲𑀳 𑀲𑀁𑀯𑀲𑁂;_  
_𑀥𑀻𑀭𑁂𑀦𑀮𑁆𑀮𑀸𑀧𑀲𑀮𑁆𑀮𑀸𑀧𑀁,_  
_𑀢𑀁 𑀓𑀭𑁂 𑀢𑀜𑁆𑀘 𑀭𑁄𑀘𑀬𑁂”𑁇_  


(95.)

2484\. _“𑀓𑀺𑀁 𑀦𑀼 𑀢𑁂 𑀅𑀓𑀭𑀁 𑀥𑀻𑀭𑁄,_  
_𑀯𑀤 𑀓𑀲𑁆𑀲𑀧 𑀓𑀸𑀭𑀡𑀁;_  
_𑀓𑁂𑀦 𑀓𑀲𑁆𑀲𑀧 𑀥𑀻𑀭𑀲𑁆𑀲,_  
_𑀤𑀲𑁆𑀲𑀦𑀁 𑀅𑀪𑀺𑀓𑀗𑁆𑀔𑀲𑀺”𑁇_  


(96.)

2485\. _“𑀦𑀬𑀁 𑀦𑀬𑀢𑀺 𑀫𑁂𑀥𑀸𑀯𑀻,_  
_𑀅𑀥𑀼𑀭𑀸𑀬𑀁 𑀦 𑀬𑀼𑀜𑁆𑀚𑀢𑀺;_  
_𑀲𑀼𑀦𑀬𑁄 𑀲𑁂𑀬𑁆𑀬𑀲𑁄 𑀳𑁄𑀢𑀺,_  
_𑀲𑀫𑁆𑀫𑀸 𑀯𑀼𑀢𑁆𑀢𑁄 𑀦 𑀓𑀼𑀧𑁆𑀧𑀢𑀺;_  
_𑀯𑀺𑀦𑀬𑀁 𑀲𑁄 𑀧𑀚𑀸𑀦𑀸𑀢𑀺,_  
_𑀲𑀸𑀥𑀼 𑀢𑁂𑀦 𑀲𑀫𑀸𑀕𑀫𑁄”𑁇_  


(97.)

2486\. _“𑀏𑀢𑀲𑁆𑀫𑀺𑀁 𑀢𑁂 𑀲𑀼𑀮𑀧𑀺𑀢𑁂,_  
_𑀧𑀢𑀺𑀭𑀽𑀧𑁂 𑀲𑀼𑀪𑀸𑀲𑀺𑀢𑁂;_  
_𑀯𑀭𑀁 𑀓𑀲𑁆𑀲𑀧 𑀢𑁂 𑀤𑀫𑁆𑀫𑀺,_  
_𑀬𑀁 𑀓𑀺𑀜𑁆𑀘𑀺 𑀫𑀦𑀲𑀺𑀘𑁆𑀙𑀲𑀺”𑁇_  


(98.)

2487\. _“𑀯𑀭𑀜𑁆𑀘𑁂 𑀫𑁂 𑀅𑀤𑁄 𑀲𑀓𑁆𑀓,_  
_𑀲𑀩𑁆𑀩𑀪𑀽𑀢𑀸𑀦𑀫𑀺𑀲𑁆𑀲𑀭;_  
_𑀢𑀢𑁄 𑀭𑀢𑁆𑀬𑀸 𑀯𑀺𑀯𑀲𑀸𑀦𑁂,_  
_𑀲𑀽𑀭𑀺𑀬𑀼𑀕𑁆𑀕𑀫𑀦𑀁 𑀧𑀢𑀺;_  
_𑀤𑀺𑀩𑁆𑀩𑀸 𑀪𑀓𑁆𑀔𑀸 𑀧𑀸𑀢𑀼𑀪𑀯𑁂𑀬𑁆𑀬𑀼𑀁,_  
_𑀲𑀻𑀮𑀯𑀦𑁆𑀢𑁄 𑀘 𑀬𑀸𑀘𑀓𑀸𑁇_  


(99.)

2488\. _𑀤𑀤𑀢𑁄 𑀫𑁂 𑀦 𑀔𑀻𑀬𑁂𑀣,_  
_𑀤𑀢𑁆𑀯𑀸 𑀦𑀸𑀦𑀼𑀢𑀧𑁂𑀬𑁆𑀬𑀳𑀁;_  
_𑀤𑀤𑀁 𑀘𑀺𑀢𑁆𑀢𑀁 𑀧𑀲𑀸𑀤𑁂𑀬𑁆𑀬𑀁,_  
_𑀏𑀢𑀁 𑀲𑀓𑁆𑀓 𑀯𑀭𑀁 𑀯𑀭𑁂”𑁇_  


(100.)

2489\. _“𑀏𑀢𑀲𑁆𑀫𑀺𑀁 𑀢𑁂 𑀲𑀼𑀮𑀧𑀺𑀢𑁂,_  
_𑀧𑀢𑀺𑀭𑀽𑀧𑁂 𑀲𑀼𑀪𑀸𑀲𑀺𑀢𑁂;_  
_𑀯𑀭𑀁 𑀓𑀲𑁆𑀲𑀧 𑀢𑁂 𑀤𑀫𑁆𑀫𑀺,_  
_𑀬𑀁 𑀓𑀺𑀜𑁆𑀘𑀺 𑀫𑀦𑀲𑀺𑀘𑁆𑀙𑀲𑀺”𑁇_  


(101.)

2490\. _“𑀯𑀭𑀜𑁆𑀘𑁂 𑀫𑁂 𑀅𑀤𑁄 𑀲𑀓𑁆𑀓,_  
_𑀲𑀩𑁆𑀩𑀪𑀽𑀢𑀸𑀦𑀫𑀺𑀲𑁆𑀲𑀭;_  
_𑀦 𑀫𑀁 𑀧𑀼𑀦 𑀉𑀧𑁂𑀬𑁆𑀬𑀸𑀲𑀺,_  
_𑀏𑀢𑀁 𑀲𑀓𑁆𑀓 𑀯𑀭𑀁 𑀯𑀭𑁂”𑁇_  


(102.)

2491\. _“𑀩𑀳𑀽𑀳𑀺 𑀯𑀢𑀘𑀭𑀺𑀬𑀸𑀳𑀺,_  
_𑀦𑀭𑀸 𑀘 𑀅𑀣 𑀦𑀸𑀭𑀺𑀬𑁄;_  
_𑀤𑀲𑁆𑀲𑀦𑀁 𑀅𑀪𑀺𑀓𑀗𑁆𑀔𑀦𑁆𑀢𑀺,_  
_𑀓𑀺𑀁 𑀦𑀼 𑀫𑁂 𑀤𑀲𑁆𑀲𑀦𑁂 𑀪𑀬𑀁”𑁇_  


(103.)

2492\. _“𑀢𑀁 𑀢𑀸𑀤𑀺𑀲𑀁 𑀤𑁂𑀯𑀯𑀡𑁆𑀡𑀁,_  
_𑀲𑀩𑁆𑀩𑀓𑀸𑀫𑀲𑀫𑀺𑀤𑁆𑀥𑀺𑀦𑀁;_  
_𑀤𑀺𑀲𑁆𑀯𑀸 𑀢𑀧𑁄 𑀧𑀫𑀚𑁆𑀚𑁂𑀬𑁆𑀬𑀁,_  
_𑀏𑀢𑀁 𑀢𑁂 𑀤𑀲𑁆𑀲𑀦𑁂 𑀪𑀬𑀦𑁆”𑀢𑀺𑁇_  


---

2493\. 𑀅𑀓𑀺𑀢𑁆𑀢𑀺𑀚𑀸𑀢𑀓𑀁 𑀲𑀢𑁆𑀢𑀫𑀁𑁇



[Go to previous page (13.1.6 Kāliṅgabodhijātaka)](13.1.6.md) / [Go to parent page (13.1 Ambavagga)](../22J/13/13.1.md) / [Go to next page (13.1.8 Takkāriyajātaka)](13.1.8.md)


