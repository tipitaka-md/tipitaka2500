
[Home](/) / [22J Jātakapāḷi](../../../22J.md) / [13 Terasakanipāta](../../13.md) / [13.1 Ambavagga](../13.1.md)

# 13.1.7 Akittijātaka

* Terasakanipāta

* Ambavagga

* Akittijātaka

(83.)

2472\. _“Akittiṃ disvā sammantaṃ,_  
_sakko bhūtapatī bravi;_  
_Kiṃ patthayaṃ mahābrahme,_  
_eko sammasi ghammani”._  


(84.)

2473\. _“Dukkho punabbhavo sakka,_  
_sarīrassa ca bhedanaṃ;_  
_Sammohamaraṇaṃ dukkhaṃ,_  
_tasmā sammāmi vāsava”._  


(85.)

2474\. _“Etasmiṃ te sulapite,_  
_patirūpe subhāsite;_  
_Varaṃ kassapa te dammi,_  
_yaṃ kiñci manasicchasi”._  


(86.)

2475\. _“Varañce me ado sakka,_  
_sabbabhūtānamissara;_  
_Yena putte ca dāre ca,_  
_dhanadhaññaṃ piyāni ca;_  
_Laddhā narā na tappanti,_  
_so lobho na mayī vase”._  


(87.)

2476\. _“Etasmiṃ te sulapite,_  
_patirūpe subhāsite;_  
_Varaṃ kassapa te dammi,_  
_yaṃ kiñci manasicchasi”._  


(88.)

2477\. _“Varañce me ado sakka,_  
_sabbabhūtānamissara;_  
_Khettaṃ vatthuṃ hiraññañca,_  
_gavāssaṃ dāsaporisaṃ;_  
_Yena jātena jīyanti,_  
_so doso na mayī vase”._  


(89.)

2478\. _“Etasmiṃ te sulapite,_  
_patirūpe subhāsite;_  
_Varaṃ kassapa te dammi,_  
_yaṃ kiñci manasicchasi”._  


(90.)

2479\. _“Varañce me ado sakka,_  
_sabbabhūtānamissara;_  
_Bālaṃ na passe na suṇe,_  
_na ca bālena saṃvase;_  
_Bālenallāpasallāpaṃ,_  
_na kare na ca rocaye”._  


(91.)

2480\. _“Kiṃ nu te akaraṃ bālo,_  
_vada kassapa kāraṇaṃ;_  
_Kena kassapa bālassa,_  
_dassanaṃ nābhikaṅkhasi”._  


(92.)

2481\. _“Anayaṃ nayati dummedho,_  
_adhurāyaṃ niyuñjati;_  
_Dunnayo seyyaso hoti,_  
_sammā vutto pakuppati;_  
_Vinayaṃ so na jānāti,_  
_sādhu tassa adassanaṃ”._  


(93.)

2482\. _“Etasmiṃ te sulapite,_  
_patirūpe subhāsite;_  
_Varaṃ kassapa te dammi,_  
_yaṃ kiñci manasicchasi”._  


(94.)

2483\. _“Varañce me ado sakka,_  
_sabbabhūtānamissara;_  
_Dhīraṃ passe suṇe dhīraṃ,_  
_dhīrena saha saṃvase;_  
_Dhīrenallāpasallāpaṃ,_  
_taṃ kare tañca rocaye”._  


(95.)

2484\. _“Kiṃ nu te akaraṃ dhīro,_  
_vada kassapa kāraṇaṃ;_  
_Kena kassapa dhīrassa,_  
_dassanaṃ abhikaṅkhasi”._  


(96.)

2485\. _“Nayaṃ nayati medhāvī,_  
_adhurāyaṃ na yuñjati;_  
_Sunayo seyyaso hoti,_  
_sammā vutto na kuppati;_  
_Vinayaṃ so pajānāti,_  
_sādhu tena samāgamo”._  


(97.)

2486\. _“Etasmiṃ te sulapite,_  
_patirūpe subhāsite;_  
_Varaṃ kassapa te dammi,_  
_yaṃ kiñci manasicchasi”._  


(98.)

2487\. _“Varañce me ado sakka,_  
_sabbabhūtānamissara;_  
_Tato ratyā vivasāne,_  
_sūriyuggamanaṃ pati;_  
_Dibbā bhakkhā pātubhaveyyuṃ,_  
_sīlavanto ca yācakā._  


(99.)

2488\. _Dadato me na khīyetha,_  
_datvā nānutapeyyahaṃ;_  
_Dadaṃ cittaṃ pasādeyyaṃ,_  
_etaṃ sakka varaṃ vare”._  


(100.)

2489\. _“Etasmiṃ te sulapite,_  
_patirūpe subhāsite;_  
_Varaṃ kassapa te dammi,_  
_yaṃ kiñci manasicchasi”._  


(101.)

2490\. _“Varañce me ado sakka,_  
_sabbabhūtānamissara;_  
_Na maṃ puna upeyyāsi,_  
_etaṃ sakka varaṃ vare”._  


(102.)

2491\. _“Bahūhi vatacariyāhi,_  
_narā ca atha nāriyo;_  
_Dassanaṃ abhikaṅkhanti,_  
_kiṃ nu me dassane bhayaṃ”._  


(103.)

2492\. _“Taṃ tādisaṃ devavaṇṇaṃ,_  
_sabbakāmasamiddhinaṃ;_  
_Disvā tapo pamajjeyyaṃ,_  
_etaṃ te dassane bhayan”ti._  


---

2493\. Akittijātakaṃ sattamaṃ.



[Go to previous page (13.1.6 Kāliṅgabodhijātaka)](13.1.6.md) / [Go to parent page (13.1 Ambavagga)](../13.1.md) / [Go to next page (13.1.8 Takkāriyajātaka)](13.1.8.md)


