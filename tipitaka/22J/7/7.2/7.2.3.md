
[Home](/) / [22J Jātakapāḷi](../../../22J.md) / [7 Sattakanipāta](../../7.md) / [7.2 Gandhāravagga](../7.2.md)

# 7.2.3 Kumbhakārajātaka

* Sattakanipāta

* Gandhāravagga

* Kumbhakārajātaka

(90.)

1588\. _“Ambāhamaddaṃ vanamantarasmiṃ,_  
_Nīlobhāsaṃ phalitaṃ saṃvirūḷhaṃ;_  
_Tamaddasaṃ phalahetu vibhaggaṃ,_  
_Taṃ disvā bhikkhācariyaṃ carāmi._  


(91.)

1589\. _Selaṃ sumaṭṭhaṃ naravīraniṭṭhitaṃ,_  
_Nārī yugaṃ dhārayi appasaddaṃ;_  
_Dutiyañca āgamma ahosi saddo,_  
_Taṃ disvā bhikkhācariyaṃ carāmi._  


(92.)

1590\. _Dijā dijaṃ kuṇapamāharantaṃ,_  
_Ekaṃ samānaṃ bahukā samecca;_  
_Āhārahetū paripātayiṃsu,_  
_Taṃ disvā bhikkhācariyaṃ carāmi._  


(93.)

1591\. _Usabhāhamaddaṃ yūthassa majjhe,_  
_Calakkakuṃ vaṇṇabalūpapannaṃ;_  
_Tamaddasaṃ kāmahetu vitunnaṃ,_  
_Taṃ disvā bhikkhācariyaṃ carāmi”._  


(94.)

1592\. _“Karaṇḍako kaliṅgānaṃ,_  
_gandhārānañca naggaji;_  
_Nimirājā videhānaṃ,_  
_pañcālānañca dummukho;_  
_Ete raṭṭhāni hitvāna,_  
_pabbajiṃsu akiñcanā._  


(95.)

1593\. _Sabbepime devasamā samāgatā,_  
_Aggī yathā pajjalito tathevime;_  
_Ahampi eko carissāmi bhaggavi,_  
_Hitvāna kāmāni yathodhikāni”._  


(96.)

1594\. _“Ayameva kālo na hi añño atthi,_  
_Anusāsitā me na bhaveyya pacchā;_  
_Ahampi ekā carissāmi bhaggava,_  
_Sakuṇīva muttā purisassa hatthā”._  


(97.)

1595\. _“Āmaṃ pakkañca jānanti,_  
_atho loṇaṃ aloṇakaṃ;_  
_Tamahaṃ disvāna pabbajiṃ,_  
_careva tvaṃ carāmahan”ti._  


---

1596\. Kumbhakārajātakaṃ tatiyaṃ.



[Go to previous page (7.2.2 Mahākapijātaka)](7.2.2.md) / [Go to parent page (7.2 Gandhāravagga)](../7.2.md) / [Go to next page (7.2.4 Daḷhadhammajātaka)](7.2.4.md)


