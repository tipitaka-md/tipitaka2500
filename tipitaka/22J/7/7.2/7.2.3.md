
[Home](/) / [22J Jātakapāḷi](/tipitaka/22J.md) / [7 Sattakanipāta](/tipitaka/22J/7.md) / [7.2 Gandhāravagga](/tipitaka/22J/7/7.2.md)

# 𑁭𑁇𑁨𑁇𑁩 𑀓𑀼𑀫𑁆𑀪𑀓𑀸𑀭𑀚𑀸𑀢𑀓

### 𑀲𑀢𑁆𑀢𑀓𑀦𑀺𑀧𑀸𑀢

### 𑀕𑀦𑁆𑀥𑀸𑀭𑀯𑀕𑁆𑀕

### 𑀓𑀼𑀫𑁆𑀪𑀓𑀸𑀭𑀚𑀸𑀢𑀓

(90.)

1588\. _“𑀅𑀫𑁆𑀩𑀸𑀳𑀫𑀤𑁆𑀤𑀁 𑀯𑀦𑀫𑀦𑁆𑀢𑀭𑀲𑁆𑀫𑀺𑀁,_  
_𑀦𑀻𑀮𑁄𑀪𑀸𑀲𑀁 𑀨𑀮𑀺𑀢𑀁 𑀲𑀁𑀯𑀺𑀭𑀽𑀍𑀳𑀁;_  
_𑀢𑀫𑀤𑁆𑀤𑀲𑀁 𑀨𑀮𑀳𑁂𑀢𑀼 𑀯𑀺𑀪𑀕𑁆𑀕𑀁,_  
_𑀢𑀁 𑀤𑀺𑀲𑁆𑀯𑀸 𑀪𑀺𑀓𑁆𑀔𑀸𑀘𑀭𑀺𑀬𑀁 𑀘𑀭𑀸𑀫𑀺𑁇_  


(91.)

1589\. _𑀲𑁂𑀮𑀁 𑀲𑀼𑀫𑀝𑁆𑀞𑀁 𑀦𑀭𑀯𑀻𑀭𑀦𑀺𑀝𑁆𑀞𑀺𑀢𑀁,_  
_𑀦𑀸𑀭𑀻 𑀬𑀼𑀕𑀁 𑀥𑀸𑀭𑀬𑀺 𑀅𑀧𑁆𑀧𑀲𑀤𑁆𑀤𑀁;_  
_𑀤𑀼𑀢𑀺𑀬𑀜𑁆𑀘 𑀆𑀕𑀫𑁆𑀫 𑀅𑀳𑁄𑀲𑀺 𑀲𑀤𑁆𑀤𑁄,_  
_𑀢𑀁 𑀤𑀺𑀲𑁆𑀯𑀸 𑀪𑀺𑀓𑁆𑀔𑀸𑀘𑀭𑀺𑀬𑀁 𑀘𑀭𑀸𑀫𑀺𑁇_  


(92.)

1590\. _𑀤𑀺𑀚𑀸 𑀤𑀺𑀚𑀁 𑀓𑀼𑀡𑀧𑀫𑀸𑀳𑀭𑀦𑁆𑀢𑀁,_  
_𑀏𑀓𑀁 𑀲𑀫𑀸𑀦𑀁 𑀩𑀳𑀼𑀓𑀸 𑀲𑀫𑁂𑀘𑁆𑀘;_  
_𑀆𑀳𑀸𑀭𑀳𑁂𑀢𑀽 𑀧𑀭𑀺𑀧𑀸𑀢𑀬𑀺𑀁𑀲𑀼,_  
_𑀢𑀁 𑀤𑀺𑀲𑁆𑀯𑀸 𑀪𑀺𑀓𑁆𑀔𑀸𑀘𑀭𑀺𑀬𑀁 𑀘𑀭𑀸𑀫𑀺𑁇_  


(93.)

1591\. _𑀉𑀲𑀪𑀸𑀳𑀫𑀤𑁆𑀤𑀁 𑀬𑀽𑀣𑀲𑁆𑀲 𑀫𑀚𑁆𑀛𑁂,_  
_𑀘𑀮𑀓𑁆𑀓𑀓𑀼𑀁 𑀯𑀡𑁆𑀡𑀩𑀮𑀽𑀧𑀧𑀦𑁆𑀦𑀁;_  
_𑀢𑀫𑀤𑁆𑀤𑀲𑀁 𑀓𑀸𑀫𑀳𑁂𑀢𑀼 𑀯𑀺𑀢𑀼𑀦𑁆𑀦𑀁,_  
_𑀢𑀁 𑀤𑀺𑀲𑁆𑀯𑀸 𑀪𑀺𑀓𑁆𑀔𑀸𑀘𑀭𑀺𑀬𑀁 𑀘𑀭𑀸𑀫𑀺”𑁇_  


(94.)

1592\. _“𑀓𑀭𑀡𑁆𑀟𑀓𑁄 𑀓𑀮𑀺𑀗𑁆𑀕𑀸𑀦𑀁,_  
_𑀕𑀦𑁆𑀥𑀸𑀭𑀸𑀦𑀜𑁆𑀘 𑀦𑀕𑁆𑀕𑀚𑀺;_  
_𑀦𑀺𑀫𑀺𑀭𑀸𑀚𑀸 𑀯𑀺𑀤𑁂𑀳𑀸𑀦𑀁,_  
_𑀧𑀜𑁆𑀘𑀸𑀮𑀸𑀦𑀜𑁆𑀘 𑀤𑀼𑀫𑁆𑀫𑀼𑀔𑁄;_  
_𑀏𑀢𑁂 𑀭𑀝𑁆𑀞𑀸𑀦𑀺 𑀳𑀺𑀢𑁆𑀯𑀸𑀦,_  
_𑀧𑀩𑁆𑀩𑀚𑀺𑀁𑀲𑀼 𑀅𑀓𑀺𑀜𑁆𑀘𑀦𑀸𑁇_  


(95.)

1593\. _𑀲𑀩𑁆𑀩𑁂𑀧𑀺𑀫𑁂 𑀤𑁂𑀯𑀲𑀫𑀸 𑀲𑀫𑀸𑀕𑀢𑀸,_  
_𑀅𑀕𑁆𑀕𑀻 𑀬𑀣𑀸 𑀧𑀚𑁆𑀚𑀮𑀺𑀢𑁄 𑀢𑀣𑁂𑀯𑀺𑀫𑁂;_  
_𑀅𑀳𑀫𑁆𑀧𑀺 𑀏𑀓𑁄 𑀘𑀭𑀺𑀲𑁆𑀲𑀸𑀫𑀺 𑀪𑀕𑁆𑀕𑀯𑀺,_  
_𑀳𑀺𑀢𑁆𑀯𑀸𑀦 𑀓𑀸𑀫𑀸𑀦𑀺 𑀬𑀣𑁄𑀥𑀺𑀓𑀸𑀦𑀺”𑁇_  


(96.)

1594\. _“𑀅𑀬𑀫𑁂𑀯 𑀓𑀸𑀮𑁄 𑀦 𑀳𑀺 𑀅𑀜𑁆𑀜𑁄 𑀅𑀢𑁆𑀣𑀺,_  
_𑀅𑀦𑀼𑀲𑀸𑀲𑀺𑀢𑀸 𑀫𑁂 𑀦 𑀪𑀯𑁂𑀬𑁆𑀬 𑀧𑀘𑁆𑀙𑀸;_  
_𑀅𑀳𑀫𑁆𑀧𑀺 𑀏𑀓𑀸 𑀘𑀭𑀺𑀲𑁆𑀲𑀸𑀫𑀺 𑀪𑀕𑁆𑀕𑀯,_  
_𑀲𑀓𑀼𑀡𑀻𑀯 𑀫𑀼𑀢𑁆𑀢𑀸 𑀧𑀼𑀭𑀺𑀲𑀲𑁆𑀲 𑀳𑀢𑁆𑀣𑀸”𑁇_  


(97.)

1595\. _“𑀆𑀫𑀁 𑀧𑀓𑁆𑀓𑀜𑁆𑀘 𑀚𑀸𑀦𑀦𑁆𑀢𑀺,_  
_𑀅𑀣𑁄 𑀮𑁄𑀡𑀁 𑀅𑀮𑁄𑀡𑀓𑀁;_  
_𑀢𑀫𑀳𑀁 𑀤𑀺𑀲𑁆𑀯𑀸𑀦 𑀧𑀩𑁆𑀩𑀚𑀺𑀁,_  
_𑀘𑀭𑁂𑀯 𑀢𑁆𑀯𑀁 𑀘𑀭𑀸𑀫𑀳𑀦𑁆”𑀢𑀺𑁇_  


---

1596\. 𑀓𑀼𑀫𑁆𑀪𑀓𑀸𑀭𑀚𑀸𑀢𑀓𑀁 𑀢𑀢𑀺𑀬𑀁𑁇



[Go to previous page (7.2.2 Mahākapijātaka)](/tipitaka/22J/7/7.2/7.2.2.md) / [Go to parent page (7.2 Gandhāravagga)](/tipitaka/22J/7/7.2.md) / [Go to next page (7.2.4 Daḷhadhammajātaka)](/tipitaka/22J/7/7.2/7.2.4.md)


