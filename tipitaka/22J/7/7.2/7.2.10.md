
[Home](/) / [22J Jātakapāḷi](../../../22J.md) / [7 Sattakanipāta](../../7.md) / [7.2 Gandhāravagga](../7.2.md)

# 7.2.10 Kummāsapiṇḍijātaka

* Sattakanipāta

* Gandhāravagga

* Kummāsapiṇḍijātaka

(142.)

1647\. _“Na kiratthi anomadassisu,_  
_Pāricariyā buddhesu appikā;_  
_Sukkhāya aloṇikāya ca,_  
_Passaphalaṃ kummāsapiṇḍiyā._  


(143.)

1648\. _Hatthigavassā cime bahū,_  
_Dhanadhaññaṃ pathavī ca kevalā;_  
_Nāriyo cimā accharūpamā,_  
_Passa phalaṃ kummāsapiṇḍiyā”._  


(144.)

1649\. _“Abhikkhaṇaṃ rājakuñjara,_  
_Gāthā bhāsasi kosalādhipa;_  
_Pucchāmi taṃ raṭṭhavaḍḍhana,_  
_Bāḷhaṃ pītimano pabhāsasi”._  


(145.)

1650\. _“Imasmiññeva nagare,_  
_kule aññatare ahuṃ;_  
_Parakammakaro āsiṃ,_  
_bhatako sīlasaṃvuto._  


(146.)

1651\. _Kammāya nikkhamantohaṃ,_  
_caturo samaṇeddasaṃ;_  
_Ācārasīlasampanne,_  
_sītibhūte anāsave._  


(147.)

1652\. _Tesu cittaṃ pasādetvā,_  
_nisīdetvā paṇṇasanthate;_  
_Adaṃ buddhāna kummāsaṃ,_  
_pasanno sehi pāṇibhi._  


(148.)

1653\. _Tassa kammassa kusalassa,_  
_idaṃ me edisaṃ phalaṃ;_  
_Anubhomi idaṃ rajjaṃ,_  
_phītaṃ dharaṇimuttamaṃ”._  


(149.)

1654\. _“Dadaṃ bhuñja mā ca pamādo,_  
_Cakkaṃ vattaya kosalādhipa;_  
_Mā rāja adhammiko ahu,_  
_Dhammaṃ pālaya kosalādhipa”._  


(150.)

1655\. _“Sohaṃ tadeva punappunaṃ,_  
_Vaṭumaṃ ācarissāmi sobhane;_  
_Ariyācaritaṃ sukosale,_  
_Arahanto me manāpāva passituṃ._  


(151.)

1656\. _Devī viya accharūpamā,_  
_Majjhe nārigaṇassa sobhasi;_  
_Kiṃ kammamakāsi bhaddakaṃ,_  
_Kenāsi vaṇṇavatī sukosale”._  


(152.)

1657\. _“Ambaṭṭhakulassa khattiya,_  
_Dāsyāhaṃ parapesiyā ahuṃ;_  
_Saññatā ca dhammajīvinī,_  
_Sīlavatī ca apāpadassanā._  


(153.)

1658\. _Uddhaṭabhattaṃ ahaṃ tadā,_  
_Caramānassa adāsi bhikkhuno;_  
_Vittā sumanā sayaṃ ahaṃ,_  
_Tassa kammassa phalaṃ mamedisan”ti._  


---

1659\. Kummāsapiṇḍijātakaṃ dasamaṃ.



[Go to previous page (7.2.9 Jāgarajātaka)](7.2.9.md) / [Go to parent page (7.2 Gandhāravagga)](../7.2.md) / [Go to next page (7.2.11 Parantapajātaka)](7.2.11.md)


