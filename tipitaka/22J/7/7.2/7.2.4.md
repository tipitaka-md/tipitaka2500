
[Home](/) / [22J Jātakapāḷi](../../../22J.md) / [7 Sattakanipāta](../../7.md) / [7.2 Gandhāravagga](../7.2.md)

# 7.2.4 Daḷhadhammajātaka

* Sattakanipāta

* Gandhāravagga

* Daḷhadhammajātaka

(98.)

1597\. _“Ahañce daḷhadhammassa,_  
_vahantī nābhirādhayiṃ;_  
_Dharantī urasi sallaṃ,_  
_yuddhe vikkantacārinī._  


(99.)

1598\. _Nūna rājā na jānāti,_  
_mama vikkamaporisaṃ;_  
_Saṅgāme sukatantāni,_  
_dūtavippahitāni ca._  


(100.)

1599\. _Sā nūnāhaṃ marissāmi,_  
_abandhu aparāyinī;_  
_Tadā hi kumbhakārassa,_  
_dinnā chakaṇahārikā”._  


(101.)

1600\. _“Yāvatāsīsatī poso,_  
_tāvadeva pavīṇati;_  
_Atthāpāye jahanti naṃ,_  
_oṭṭhibyādhiṃva khattiyo._  


(102.)

1601\. _Yo pubbe katakalyāṇo,_  
_katattho nāvabujjhati;_  
_Atthā tassa palujjanti,_  
_ye honti abhipatthitā._  


(103.)

1602\. _Yo pubbe katakalyāṇo,_  
_katattho manubujjhati;_  
_Atthā tassa pavaḍḍhanti,_  
_ye honti abhipatthitā._  


(104.)

1603\. _Taṃ vo vadāmi bhaddante,_  
_yāvantettha samāgatā;_  
_Sabbe kataññuno hotha,_  
_ciraṃ saggamhi ṭhassathā”ti._  


---

1604\. Daḷhadhammajātakaṃ catutthaṃ.



[Go to previous page (7.2.3 Kumbhakārajātaka)](7.2.3.md) / [Go to parent page (7.2 Gandhāravagga)](../7.2.md) / [Go to next page (7.2.5 Somadattajātaka)](7.2.5.md)


