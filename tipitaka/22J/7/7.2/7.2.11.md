
[Home](/) / [22J Jātakapāḷi](../../../22J.md) / [7 Sattakanipāta](../../7.md) / [7.2 Gandhāravagga](../7.2.md)

# 7.2.11 Parantapajātaka

* Sattakanipāta

* Gandhāravagga

* Parantapajātaka

(154.)

1660\. _“Āgamissati me pāpaṃ,_  
_āgamissati me bhayaṃ;_  
_Tadā hi calitā sākhā,_  
_manussena migena vā”._  


(155.)

1661\. _“Bhīruyā nūna me kāmo,_  
_avidūre vasantiyā;_  
_Karissati kisaṃ paṇḍuṃ,_  
_sāva sākhā parantapaṃ._  


(156.)

1662\. _Socayissati maṃ kantā,_  
_gāme vasamaninditā;_  
_Karissati kisaṃ paṇḍuṃ,_  
_sāva sākhā parantapaṃ._  


(157.)

1663\. _Tayā maṃ asitāpaṅgi,_  
_sitāni bhaṇitāni ca;_  
_Kisaṃ paṇḍuṃ karissanti,_  
_sāva sākhā parantapaṃ”._  


(158.)

1664\. _“Agamā nūna so saddo,_  
_asaṃsi nūna so tava;_  
_Akkhātaṃ nūna taṃ tena,_  
_yo taṃ sākhamakampayi._  


(159.)

1665\. _Idaṃ kho taṃ samāgamma,_  
_mama bālassa cintitaṃ;_  
_Tadā hi calitā sākhā,_  
_manussena migena vā”._  


(160.)

1666\. _“Tatheva tvaṃ avedesi,_  
_Avañci pitaraṃ mama;_  
_Hantvā sākhāhi chādento,_  
_Āgamissati me bhayan”ti. (1140)_  


---

1667\. Parantapajātakaṃ ekādasamaṃ.

  
Gandhāravaggo dutiyo.



---

1668\. Tassuddānaṃ



1669\. _Varagāma mahākapi bhaggava ca,_  
_Daḷhadhamma sakuñjara kesavaro;_  
_Urago vidhuro puna jāgarataṃ,_  
_Atha kosalādhipa parantapa cāti._  


---

1670\. Atha vagguddānaṃ



1671\. _Atha sattanipātamhi,_  
_vaggaṃ me bhaṇato suṇa;_  
_Kukku ca puna gandhāro,_  
_dveva vuttā mahesināti._  


---

1672\. Sattakanipātaṃ niṭṭhitaṃ.



[Go to previous page (7.2.10 Kummāsapiṇḍijātaka)](7.2.10.md) / [Go to parent page (7.2 Gandhāravagga)](../7.2.md) / [Go to next page (8 Aṭṭhakanipāta)](../../8.md)


