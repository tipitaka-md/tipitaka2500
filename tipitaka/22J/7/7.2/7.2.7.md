
[Home](/) / [22J Jātakapāḷi](../../../22J.md) / [7 Sattakanipāta](../../7.md) / [7.2 Gandhāravagga](../7.2.md)

# 7.2.7 Koṭasimbalijātaka

* Sattakanipāta

* Gandhāravagga

* Koṭasimbalijātaka

(121.)

1623\. _“Ahaṃ dasasataṃbyāmaṃ,_  
_uragamādāya āgato;_  
_Tañca mañca mahākāyaṃ,_  
_dhārayaṃ nappavedhasi._  


(122.)

1624\. _Athimaṃ khuddakaṃ pakkhiṃ,_  
_Appamaṃsataraṃ mayā;_  
_Dhārayaṃ byathasi bhītā,_  
_Kamatthaṃ koṭasimbali”._  


(123.)

1625\. _“Maṃsabhakkho tuvaṃ rāja,_  
_phalabhakkho ayaṃ dijo;_  
_Ayaṃ nigrodhabījāni,_  
_pilakkhudumbarāni ca;_  
_Assatthāni ca bhakkhitvā,_  
_khandhe me ohadissati._  


(124.)

1626\. _Te rukkhā saṃvirūhanti,_  
_mama passe nivātajā;_  
_Te maṃ pariyonandhissanti,_  
_arukkhaṃ maṃ karissare._  


(125.)

1627\. _Santi aññepi rukkhā se,_  
_mūlino khandhino dumā;_  
_Iminā sakuṇajātena,_  
_bījamāharitā hatā._  


(126.)

1628\. _Ajjhārūhābhivaḍḍhanti,_  
_brahantampi vanappatiṃ;_  
_Tasmā rāja pavedhāmi,_  
_sampassaṃnāgataṃ bhayaṃ”._  


(127.)

1629\. _“Saṅkeyya saṅkitabbāni,_  
_rakkheyyānāgataṃ bhayaṃ;_  
_Anāgatabhayā dhīro,_  
_ubho loke avekkhatī”ti._  


---

1630\. Koṭasimbalijātakaṃ sattamaṃ.



[Go to previous page (7.2.6 Susīmajātaka)](7.2.6.md) / [Go to parent page (7.2 Gandhāravagga)](../7.2.md) / [Go to next page (7.2.8 Dhūmakārijātaka)](7.2.8.md)


