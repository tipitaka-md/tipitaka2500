
[Home](/) / [22J Jātakapāḷi](../../../22J.md) / [7 Sattakanipāta](../../7.md) / [7.2 Gandhāravagga](../7.2.md)

# 7.2.1 Gandhārajātaka

* Sattakanipāta

* Gandhāravagga

* Gandhārajātaka

(76.)

1572\. _“Hitvā gāmasahassāni,_  
_paripuṇṇāni soḷasa;_  
_Koṭṭhāgārāni phītāni,_  
_sannidhiṃ dāni kubbasi”._  


(77.)

1573\. _“Hitvā gandhāravisayaṃ,_  
_pahūtadhanadhāriyaṃ;_  
_Pasāsanato nikkhanto,_  
_idha dāni pasāsasi”._  


(78.)

1574\. _“Dhammaṃ bhaṇāmi vedeha,_  
_adhammo me na ruccati;_  
_Dhammaṃ me bhaṇamānassa,_  
_na pāpamupalimpati”._  


(79.)

1575\. _“Yena kenaci vaṇṇena,_  
_paro labhati ruppanaṃ;_  
_Mahatthiyampi ce vācaṃ,_  
_na taṃ bhāseyya paṇḍito”._  


(80.)

1576\. _“Kāmaṃ ruppatu vā mā vā,_  
_bhusaṃva vikirīyatu;_  
_Dhammaṃ me bhaṇamānassa,_  
_na pāpamupalimpati”._  


(81.)

1577\. _“No ce assa sakā buddhi,_  
_vinayo vā susikkhito;_  
_Vane andhamahiṃsova,_  
_careyya bahuko jano._  


(82.)

1578\. _Yasmā ca panidhekacce,_  
_āceramhi susikkhitā;_  
_Tasmā vinītavinayā,_  
_caranti susamāhitā”ti._  


---

1579\. Gandhārajātakaṃ paṭhamaṃ.



[Go to previous page (7.2 Gandhāravagga)](../7.2.md) / [Go to parent page (7.2 Gandhāravagga)](../7.2.md) / [Go to next page (7.2.2 Mahākapijātaka)](7.2.2.md)


