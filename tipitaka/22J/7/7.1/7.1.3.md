---
title: 7.1.3 Sutanujātaka
path: /tipitaka/22J/7/7.1/7.1.3
ref: 269291
breadcrumbs:
  - name: Home
    link: /
  - name: 22J Jātakapāḷi
    link: /tipitaka/22J
  - name: 7 Sattakanipāta
    link: /tipitaka/22J/7
  - name: 7.1 Kukkuvagga
    link: /tipitaka/22J/7/7.1
prevL: /tipitaka/22J/7/7.1/7.1.2
upL: /tipitaka/22J/7/7.1
nextL: /tipitaka/22J/7/7.1/7.1.4
---

# 7.1.3 Sutanujātaka

### Sattakanipāta

### Kukkuvagga

### Sutanujātaka

(15.)

1501. _“Rājā te bhattaṃ pāhesi,_  
_Suciṃ maṃsūpasecanaṃ;_  
_Maghadevasmiṃ adhivatthe,_  
_Ehi nikkhamma bhuñjasu”._  


(16.)

1502. _“Ehi māṇava orena,_  
_bhikkhamādāya sūpitaṃ;_  
_Tvañca māṇava bhikkhā ca,_  
_ubho bhakkhā bhavissatha”._  


(17.)

1503. _“Appakena tuvaṃ yakkha,_  
_thullamatthaṃ jahissasi;_  
_Bhikkhaṃ te nāharissanti,_  
_janā maraṇasaññino._  


(18.)

1504. _Laddhāya yakkhā tava niccabhikkhaṃ,_  
_Suciṃ paṇītaṃ rasasā upetaṃ;_  
_Bhikkhañca te āhariyo naro idha,_  
_Sudullabho hehiti bhakkhite mayi”._  


(19.)

1505. _“Mameva sutano attho,_  
_yathā bhāsasi māṇava;_  
_Mayā tvaṃ samanuññāto,_  
_sotthiṃ passāhi mātaraṃ._  


(20.)

1506. _Khaggaṃ chattañca pātiñca,_  
_gacchamādāya māṇava;_  
_Sotthiṃ passatu te mātā,_  
_tvañca passāhi mātaraṃ”._  


(21.)

1507. _“Evaṃ yakkha sukhī hohi,_  
_saha sabbehi ñātibhi;_  
_Dhanañca me adhigataṃ,_  
_rañño ca vacanaṃ katan”ti._  


===

1508. Sutanujātakaṃ tatiyaṃ.




