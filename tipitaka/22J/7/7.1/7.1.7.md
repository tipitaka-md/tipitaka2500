---
title: 7.1.7 Sattubhastajātaka
path: /tipitaka/22J/7/7.1/7.1.7
ref: 269295
breadcrumbs:
  - name: Home
    link: /
  - name: 22J Jātakapāḷi
    link: /tipitaka/22J
  - name: 7 Sattakanipāta
    link: /tipitaka/22J/7
  - name: 7.1 Kukkuvagga
    link: /tipitaka/22J/7/7.1
prevL: /tipitaka/22J/7/7.1/7.1.6
upL: /tipitaka/22J/7/7.1
nextL: /tipitaka/22J/7/7.1/7.1.8
---

# 7.1.7 Sattubhastajātaka

### Sattakanipāta

### Kukkuvagga

### Sattubhastajātaka

(46.)

1536. _“Vibbhantacitto kupitindriyosi,_  
_Nettehi te vārigaṇā savanti;_  
_Kiṃ te naṭṭhaṃ kiṃ pana patthayāno,_  
_Idhāgamā brahme tadiṅgha brūhi”._  


(47.)

1537. _“Miyyetha bhariyā vajato mamajja,_  
_Agacchato maraṇamāha yakkho;_  
_Etena dukkhena pavedhitosmi,_  
_Akkhāhi me senaka etamatthaṃ”._  


(48.)

1538. _“Bahūni ṭhānāni vicintayitvā,_  
_Yamettha vakkhāmi tadeva saccaṃ;_  
_Maññāmi te brāhmaṇa sattubhastaṃ,_  
_Ajānato kaṇhasappo paviṭṭho._  


(49.)

1539. _Ādāya daṇḍaṃ parisumbha bhastaṃ,_  
_Passeḷamūgaṃ uragaṃ dujivhaṃ;_  
_Chindajja kaṅkhaṃ vicikicchitāni,_  
_Bhujaṅgamaṃ passa pamuñca bhastaṃ”._  


(50.)

1540. _Saṃviggarūpo parisāya majjhe,_  
_So brāhmaṇo sattubhastaṃ pamuñci;_  
_Atha nikkhami urago uggatejo,_  
_Āsīviso sappo phaṇaṃ karitvā._  


(51.)

1541. _“Suladdhalābhā janakassa rañño,_  
_Yo passatī senakaṃ sādhupaññaṃ;_  
_Vivaṭṭachaddo nusi sabbadassī,_  
_Ñāṇaṃ nu te brāhmaṇa bhiṃsarūpaṃ”._  


(52.)

1542. _“Imāni me sattasatāni atthi,_  
_Gaṇhāhi sabbāni dadāmi tuyhaṃ;_  
_Tayā hi me jīvitamajja laddhaṃ,_  
_Athopi bhariyāya makāsi sotthiṃ”._  


(53.)

1543. _“Na paṇḍitā vetanamādiyanti,_  
_Citrāhi gāthāhi subhāsitāhi;_  
_Itopi te brahme dadantu vittaṃ,_  
_Ādāya tvaṃ gaccha sakaṃ niketan”ti._  


===

1544. Sattubhastajātakaṃ sattamaṃ.




