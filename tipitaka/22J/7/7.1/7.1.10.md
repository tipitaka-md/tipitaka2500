
[Home](/) / [22J Jātakapāḷi](../../../22J.md) / [7 Sattakanipāta](../../7.md) / [7.1 Kukkuvagga](../7.1.md)

# 7.1.10 Bakajātaka

* Sattakanipāta

* Kukkuvagga

* Bakajātaka

(68.)

1561\. _“Dvāsattati gotama puññakammā,_  
_Vasavattino jātijaraṃ atītā;_  
_Ayamantimā vedagū brahmapatti,_  
_Asmābhijappanti janā anekā”._  


(69.)

1562\. _“Appañhi etaṃ na hi dīghamāyu,_  
_Yaṃ tvaṃ baka maññasi dīghamāyuṃ;_  
_Sataṃ sahassāni nirabbudānaṃ,_  
_Āyuṃ pajānāmi tavāha brahme”._  


(70.)

1563\. _“Anantadassī bhagavāhamasmi,_  
_Jātijjaraṃ sokamupātivatto;_  
_Kiṃ me purāṇaṃ vatasīlavattaṃ,_  
_Ācikkha me taṃ yamahaṃ vijaññaṃ”._  


(71.)

1564\. _“Yaṃ tvaṃ apāyesi bahū manusse,_  
_Pipāsite ghammani samparete;_  
_Taṃ te purāṇaṃ vatasīlavattaṃ,_  
_Suttappabuddhova anussarāmi._  


(72.)

1565\. _Yaṃ eṇikūlasmi janaṃ gahītaṃ,_  
_Amocayī gayhaka niyyamānaṃ;_  
_Taṃ te purāṇaṃ vatasīlavattaṃ,_  
_Suttappabuddhova anussarāmi._  


(73.)

1566\. _Gaṅgāya sotasmiṃ gahītanāvaṃ,_  
_Luddena nāgena manussakappā;_  
_Amocayi tvaṃ balasā pasayha,_  
_Taṃ te purāṇaṃ vatasīlavattaṃ;_  
_Suttappabuddhova anussarāmi._  


(74.)

1567\. _Kappo ca te baddhacaro ahosiṃ,_  
_Sambuddhimantaṃ vatinaṃ amaññaṃ;_  
_Taṃ te purāṇaṃ vatasīlavattaṃ,_  
_Suttappabuddhova anussarāmi”._  


(75.)

1568\. _“Addhā pajānāsi mametamāyuṃ,_  
_Aññampi jānāsi tathā hi buddho;_  
_Tathā hi tāyaṃ jalitānubhāvo,_  
_Obhāsayaṃ tiṭṭhati brahmalokan”ti._  


---

1569\. Bakajātakaṃ dasamaṃ.

  
Kukkuvaggo paṭhamo.



---

1570\. Tassuddānaṃ



1571\. _Varakaṇṇika cāpavaro sutano,_  
_Atha gijjha sarohitamacchavaro;_  
_Puna paṇṇaka senaka yācanako,_  
_Atha veri sabrahmabakena dasāti._  


[Go to previous page (7.1.9 Kapijātaka)](7.1.9.md) / [Go to parent page (7.1 Kukkuvagga)](../7.1.md) / [Go to next page (7.2 Gandhāravagga)](../7.2.md)


