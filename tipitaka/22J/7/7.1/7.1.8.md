
[Home](/) / [22J Jātakapāḷi](../../../22J.md) / [7 Sattakanipāta](../../7.md) / [7.1 Kukkuvagga](../7.1.md)

# 𑁭𑁇𑁧𑁇𑁮 𑀅𑀝𑁆𑀞𑀺𑀲𑁂𑀦𑀓𑀚𑀸𑀢𑀓

### 𑀲𑀢𑁆𑀢𑀓𑀦𑀺𑀧𑀸𑀢

### 𑀓𑀼𑀓𑁆𑀓𑀼𑀯𑀕𑁆𑀕

### 𑀅𑀝𑁆𑀞𑀺𑀲𑁂𑀦𑀓𑀚𑀸𑀢𑀓

(54.)

1545\. _“𑀬𑁂𑀫𑁂 𑀅𑀳𑀁 𑀦 𑀚𑀸𑀦𑀸𑀫𑀺,_  
_𑀅𑀝𑁆𑀞𑀺𑀲𑁂𑀦 𑀯𑀦𑀺𑀩𑁆𑀩𑀓𑁂;_  
_𑀢𑁂 𑀫𑀁 𑀲𑀗𑁆𑀕𑀫𑁆𑀫 𑀬𑀸𑀘𑀦𑁆𑀢𑀺,_  
_𑀓𑀲𑁆𑀫𑀸 𑀫𑀁 𑀢𑁆𑀯𑀁 𑀦 𑀬𑀸𑀘𑀲𑀺”𑁇_  


(55.)

1546\. _“𑀬𑀸𑀘𑀓𑁄 𑀅𑀧𑁆𑀧𑀺𑀬𑁄 𑀳𑁄𑀢𑀺,_  
_𑀬𑀸𑀘𑀁 𑀅𑀤𑀤𑀫𑀧𑁆𑀧𑀺𑀬𑁄;_  
_𑀢𑀲𑁆𑀫𑀸𑀳𑀁 𑀢𑀁 𑀦 𑀬𑀸𑀘𑀸𑀫𑀺,_  
_𑀫𑀸 𑀫𑁂 𑀯𑀺𑀤𑁂𑀲𑁆𑀲𑀦𑀸 𑀅𑀳𑀼”𑁇_  


(56.)

1547\. _“𑀬𑁄 𑀯𑁂 𑀬𑀸𑀘𑀦𑀚𑀻𑀯𑀸𑀦𑁄,_  
_𑀓𑀸𑀮𑁂 𑀬𑀸𑀘𑀁 𑀦 𑀬𑀸𑀘𑀢𑀺;_  
_𑀧𑀭𑀜𑁆𑀘 𑀧𑀼𑀜𑁆𑀜𑀸 𑀥𑀁𑀲𑁂𑀢𑀺,_  
_𑀅𑀢𑁆𑀢𑀦𑀸𑀧𑀺 𑀦 𑀚𑀻𑀯𑀢𑀺𑁇_  


(57.)

1548\. _𑀬𑁄 𑀘 𑀬𑀸𑀘𑀦𑀚𑀻𑀯𑀸𑀦𑁄,_  
_𑀓𑀸𑀮𑁂 𑀬𑀸𑀘𑀜𑁆𑀳𑀺 𑀬𑀸𑀘𑀢𑀺;_  
_𑀧𑀭𑀜𑁆𑀘 𑀧𑀼𑀜𑁆𑀜𑀁 𑀮𑀩𑁆𑀪𑁂𑀢𑀺,_  
_𑀅𑀢𑁆𑀢𑀦𑀸𑀧𑀺 𑀘 𑀚𑀻𑀯𑀢𑀺𑁇_  


(58.)

1549\. _𑀦 𑀯𑁂 𑀤𑁂𑀲𑁆𑀲𑀦𑁆𑀢𑀺 𑀲𑀧𑁆𑀧𑀜𑁆𑀜𑀸,_  
_𑀤𑀺𑀲𑁆𑀯𑀸 𑀬𑀸𑀘𑀓𑀫𑀸𑀕𑀢𑁂;_  
_𑀩𑁆𑀭𑀳𑁆𑀫𑀘𑀸𑀭𑀺 𑀧𑀺𑀬𑁄 𑀫𑁂𑀲𑀺,_  
_𑀯𑀤 𑀢𑁆𑀯𑀁 𑀪𑀜𑁆𑀜𑀫𑀺𑀘𑁆𑀙𑀲𑀺”𑁇_  


(59.)

1550\. _“𑀦 𑀯𑁂 𑀬𑀸𑀘𑀦𑁆𑀢𑀺 𑀲𑀧𑁆𑀧𑀜𑁆𑀜𑀸,_  
_𑀥𑀻𑀭𑁄 𑀘 𑀯𑁂𑀤𑀺𑀢𑀼𑀫𑀭𑀳𑀢𑀺;_  
_𑀉𑀤𑁆𑀤𑀺𑀲𑁆𑀲 𑀅𑀭𑀺𑀬𑀸 𑀢𑀺𑀝𑁆𑀞𑀦𑁆𑀢𑀺,_  
_𑀏𑀲𑀸 𑀅𑀭𑀺𑀬𑀸𑀦 𑀬𑀸𑀘𑀦𑀸”𑁇_  


(60.)

1551\. _“𑀤𑀤𑀸𑀫𑀺 𑀢𑁂 𑀩𑁆𑀭𑀸𑀳𑁆𑀫𑀡 𑀭𑁄𑀳𑀺𑀡𑀻𑀦𑀁,_  
_𑀕𑀯𑀁 𑀲𑀳𑀲𑁆𑀲𑀁 𑀲𑀳 𑀧𑀼𑀗𑁆𑀕𑀯𑁂𑀦;_  
_𑀅𑀭𑀺𑀬𑁄 𑀳𑀺 𑀅𑀭𑀺𑀬𑀲𑁆𑀲 𑀓𑀣𑀁 𑀦 𑀤𑀚𑁆𑀚𑀸,_  
_𑀲𑀼𑀢𑁆𑀯𑀸𑀦 𑀕𑀸𑀣𑀸 𑀢𑀯 𑀥𑀫𑁆𑀫𑀬𑀼𑀢𑁆𑀢𑀸”𑀢𑀺𑁇_  


---

1552\. 𑀅𑀝𑁆𑀞𑀺𑀲𑁂𑀦𑀓𑀚𑀸𑀢𑀓𑀁 𑀅𑀝𑁆𑀞𑀫𑀁𑁇



[Go to previous page (7.1.7 Sattubhastajātaka)](7.1.7.md) / [Go to parent page (7.1 Kukkuvagga)](../7.1.md) / [Go to next page (7.1.9 Kapijātaka)](7.1.9.md)


