---
title: 7.1.1 Kukkujātaka
path: /tipitaka/22J/7/7.1/7.1.1
ref: 269289
breadcrumbs:
  - name: Home
    link: /
  - name: 22J Jātakapāḷi
    link: /tipitaka/22J
  - name: 7 Sattakanipāta
    link: /tipitaka/22J/7
  - name: 7.1 Kukkuvagga
    link: /tipitaka/22J/7/7.1
prevL: /tipitaka/22J/7/7.1
upL: /tipitaka/22J/7/7.1
nextL: /tipitaka/22J/7/7.1/7.1.2
---

# 7.1.1 Kukkujātaka

### Sattakanipāta

### Kukkuvagga

### Kukkujātaka

(1.)

1485. _“Diyaḍḍhakukkū udayena kaṇṇikā,_  
_Vidatthiyo aṭṭha parikkhipanti naṃ;_  
_Sā siṃsapā sāramayā apheggukā,_  
_Kuhiṃ ṭhitā upparito na dhaṃsati”._  


(2.)

1486. _“Yā tiṃsati sāramayā anujjukā,_  
_Parikiriya gopānasiyo samaṃ ṭhitā;_  
_Tāhi susaṅgahitā balasā pīḷitā,_  
_Samaṃ ṭhitā upparito na dhaṃsati._  


(3.)

1487. _Evampi mittehi daḷhehi paṇḍito,_  
_Abhejjarūpehi sucīhi mantibhi;_  
_Susaṅgahīto siriyā na dhaṃsati,_  
_Gopānasī bhāravahāva kaṇṇikā._  


(4.)

1488. _Kharattacaṃ bellaṃ yathāpi satthavā,_  
_Anāmasantopi karoti tittakaṃ;_  
_Samāharaṃ sāduṃ karoti patthiva,_  
_Asāduṃ kayirā tanubandhamuddharaṃ._  


(5.)

1489. _Evampi gāmanigamesu paṇḍito,_  
_Asāhasaṃ rājadhanāni saṃgharaṃ;_  
_Dhammānuvattī paṭipajjamāno,_  
_Sa phāti kayirā aviheṭhayaṃ paraṃ._  


(6.)

1490. _Odātamūlaṃ sucivārisambhavaṃ,_  
_Jātaṃ yathā pokkharaṇīsu ambujaṃ;_  
_Padumaṃ yathā agginikāsiphālimaṃ,_  
_Na kaddamo na rajo na vāri limpati._  


(7.)

1491. _Evampi vohārasuciṃ asāhasaṃ,_  
_Visuddhakammantamapetapāpakaṃ;_  
_Na limpati kammakilesa tādiso,_  
_Jātaṃ yathā pokkharaṇīsu ambujan”ti._  


===

1492. Kukkujātakaṃ paṭhamaṃ.




