---
title: 7.1.4 Mātuposakagijjhajātaka
path: /tipitaka/22J/7/7.1/7.1.4
ref: 269292
breadcrumbs:
  - name: Home
    link: /
  - name: 22J Jātakapāḷi
    link: /tipitaka/22J
  - name: 7 Sattakanipāta
    link: /tipitaka/22J/7
  - name: 7.1 Kukkuvagga
    link: /tipitaka/22J/7/7.1
prevL: /tipitaka/22J/7/7.1/7.1.3
upL: /tipitaka/22J/7/7.1
nextL: /tipitaka/22J/7/7.1/7.1.5
---

# 7.1.4 Mātuposakagijjhajātaka

### Sattakanipāta

### Kukkuvagga

### Mātuposakagijjhajātaka

(22.)

1509. _“Te kathaṃ nu karissanti,_  
_vuddhā giridarīsayā;_  
_Ahaṃ baddhosmi pāsena,_  
_nilīyassa vasaṃ gato”._  


(23.)

1510. _“Kiṃ gijjha paridevasi,_  
_kā nu te paridevanā;_  
_Na me suto vā diṭṭho vā,_  
_bhāsanto mānusiṃ dijo”._  


(24.)

1511. _“Bharāmi mātāpitaro,_  
_vuddhe giridarīsaye;_  
_Te kathaṃ nu karissanti,_  
_ahaṃ vasaṃ gato tava”._  


(25.)

1512. _“Yannu gijjho yojanasataṃ,_  
_kuṇapāni avekkhati;_  
_Kasmā jālañca pāsañca,_  
_āsajjāpi na bujjhasi”._  


(26.)

1513. _“Yadā parābhavo hoti,_  
_poso jīvitasaṅkhaye;_  
_Atha jālañca pāsañca,_  
_āsajjāpi na bujjhati”._  


(27.)

1514. _“Bharassu mātāpitaro,_  
_vuddhe giridarīsaye;_  
_Mayā tvaṃ samanuññāto,_  
_sotthiṃ passāhi ñātake”._  


(28.)

1515. _“Evaṃ luddaka nandassu,_  
_saha sabbehi ñātibhi;_  
_Bharissaṃ mātāpitaro,_  
_vuddhe giridarīsaye”ti._  


===

1516. Mātuposakagijjhajātakaṃ catutthaṃ.




