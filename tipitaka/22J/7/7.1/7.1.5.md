
[Home](/) / [22J Jātakapāḷi](../../../22J.md) / [7 Sattakanipāta](../../7.md) / [7.1 Kukkuvagga](../7.1.md)

# 7.1.5 Dabbhapupphajātaka

* Sattakanipāta

* Kukkuvagga

* Dabbhapupphajātaka

(29.)

1517\. _“Anutīracārī bhaddante,_  
_sahāyamanudhāva maṃ;_  
_Mahā me gahito maccho,_  
_so maṃ harati vegasā”._  


(30.)

1518\. _“Gambhīracārī bhaddante,_  
_daḷhaṃ gaṇhāhi thāmasā;_  
_Ahaṃ taṃ uddharissāmi,_  
_supaṇṇo uragāmiva”._  


(31.)

1519\. _“Vivādo no samuppanno,_  
_dabbhapuppha suṇohi me;_  
_Samehi medhagaṃ samma,_  
_vivādo vūpasammataṃ”._  


(32.)

1520\. _“Dhammaṭṭhohaṃ pure āsiṃ,_  
_bahū aḍḍā me tīritā;_  
_Samemi medhagaṃ samma,_  
_vivādo vūpasammataṃ._  


(33.)

1521\. _Anutīracāri naṅguṭṭhaṃ,_  
_sīsaṃ gambhīracārino;_  
_Accāyaṃ majjhimo khaṇḍo,_  
_dhammaṭṭhassa bhavissati”._  


(34.)

1522\. _“Cirampi bhakkho abhavissa,_  
_sace na vivademase;_  
_Asīsakaṃ anaṅguṭṭhaṃ,_  
_siṅgālo harati rohitaṃ”._  


(35.)

1523\. _“Yathāpi rājā nandeyya,_  
_rajjaṃ laddhāna khattiyo;_  
_Evāhamajja nandāmi,_  
_disvā puṇṇamukhaṃ patiṃ._  


(36.)

1524\. _Kathaṃ nu thalajo santo,_  
_udake macchaṃ parāmasi;_  
_Puṭṭho me samma akkhāhi,_  
_kathaṃ adhigataṃ tayā”._  


(37.)

1525\. _“Vivādena kisā honti,_  
_vivādena dhanakkhayā;_  
_Jīnā uddā vivādena,_  
_bhuñja māyāvi rohitaṃ._  


(38.)

1526\. _Evameva manussesu,_  
_vivādo yattha jāyati;_  
_Dhammaṭṭhaṃ paṭidhāvanti,_  
_so hi nesaṃ vināyako;_  
_Dhanāpi tattha jīyanti,_  
_rājakoso pavaḍḍhatī”ti._  


---

1527\. Dabbhapupphajātakaṃ pañcamaṃ.



[Go to previous page (7.1.4 Mātuposakagijjhajātaka)](7.1.4.md) / [Go to parent page (7.1 Kukkuvagga)](../7.1.md) / [Go to next page (7.1.6 Paṇṇakajātaka)](7.1.6.md)


