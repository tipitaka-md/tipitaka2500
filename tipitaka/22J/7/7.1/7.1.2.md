---
title: 7.1.2 Manojajātaka
path: /tipitaka/22J/7/7.1/7.1.2
ref: 269290
breadcrumbs:
  - name: Home
    link: /
  - name: 22J Jātakapāḷi
    link: /tipitaka/22J
  - name: 7 Sattakanipāta
    link: /tipitaka/22J/7
  - name: 7.1 Kukkuvagga
    link: /tipitaka/22J/7/7.1
prevL: /tipitaka/22J/7/7.1/7.1.1
upL: /tipitaka/22J/7/7.1
nextL: /tipitaka/22J/7/7.1/7.1.3
---

# 7.1.2 Manojajātaka

### Sattakanipāta

### Kukkuvagga

### Manojajātaka

(8.)

1493. _“Yathā cāpo ninnamati,_  
_jiyā cāpi nikūjati;_  
_Haññate nūna manojo,_  
_migarājā sakhā mama._  


(9.)

1494. _Handa dāni vanantāni,_  
_pakkamāmi yathāsukhaṃ;_  
_Netādisā sakhā honti,_  
_labbhā me jīvato sakhā”._  


(10.)

1495. _“Na pāpajanasaṃsevī,_  
_accantaṃ sukhamedhati;_  
_Manojaṃ passa semānaṃ,_  
_giriyassānusāsanī”._  


(11.)

1496. _“Na pāpasampavaṅkena,_  
_mātā puttena nandati;_  
_Manojaṃ passa semānaṃ,_  
_acchannaṃ samhi lohite”._  


(12.)

1497. _“Evamāpajjate poso,_  
_pāpiyo ca nigacchati;_  
_Yo ve hitānaṃ vacanaṃ,_  
_na karoti atthadassinaṃ”._  


(13.)

1498. _“Evañca so hoti tato ca pāpiyo,_  
_Yo uttamo adhamajanūpasevī;_  
_Passuttamaṃ adhamajanūpasevitaṃ,_  
_Migādhipaṃ saravaraveganiddhutaṃ”._  


(14.)

1499. _“Nihīyati puriso nihīnasevī,_  
_Na ca hāyetha kadāci tulyasevī;_  
_Seṭṭhamupagamaṃ udeti khippaṃ,_  
_Tasmāttanā uttaritaraṃ bhajethā”ti._  


===

1500. Manojajātakaṃ dutiyaṃ.




