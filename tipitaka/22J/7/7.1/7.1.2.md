
[Home](/) / [22J Jātakapāḷi](../../../22J.md) / [7 Sattakanipāta](../../7.md) / [7.1 Kukkuvagga](../7.1.md)

# 7.1.2 Manojajātaka

* Sattakanipāta

* Kukkuvagga

* Manojajātaka

(8.)

1493\. _“Yathā cāpo ninnamati,_  
_jiyā cāpi nikūjati;_  
_Haññate nūna manojo,_  
_migarājā sakhā mama._  


(9.)

1494\. _Handa dāni vanantāni,_  
_pakkamāmi yathāsukhaṃ;_  
_Netādisā sakhā honti,_  
_labbhā me jīvato sakhā”._  


(10.)

1495\. _“Na pāpajanasaṃsevī,_  
_accantaṃ sukhamedhati;_  
_Manojaṃ passa semānaṃ,_  
_giriyassānusāsanī”._  


(11.)

1496\. _“Na pāpasampavaṅkena,_  
_mātā puttena nandati;_  
_Manojaṃ passa semānaṃ,_  
_acchannaṃ samhi lohite”._  


(12.)

1497\. _“Evamāpajjate poso,_  
_pāpiyo ca nigacchati;_  
_Yo ve hitānaṃ vacanaṃ,_  
_na karoti atthadassinaṃ”._  


(13.)

1498\. _“Evañca so hoti tato ca pāpiyo,_  
_Yo uttamo adhamajanūpasevī;_  
_Passuttamaṃ adhamajanūpasevitaṃ,_  
_Migādhipaṃ saravaraveganiddhutaṃ”._  


(14.)

1499\. _“Nihīyati puriso nihīnasevī,_  
_Na ca hāyetha kadāci tulyasevī;_  
_Seṭṭhamupagamaṃ udeti khippaṃ,_  
_Tasmāttanā uttaritaraṃ bhajethā”ti._  


---

1500\. Manojajātakaṃ dutiyaṃ.



[Go to previous page (7.1.1 Kukkujātaka)](7.1.1.md) / [Go to parent page (7.1 Kukkuvagga)](../7.1.md) / [Go to next page (7.1.3 Sutanujātaka)](7.1.3.md)


