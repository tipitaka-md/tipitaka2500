
[Home](/) / [22J Jātakapāḷi](../../../22J.md) / [16 Tiṃsanipāta](../../16.md) / [16.1 Kiṃchandavagga](../16.1.md)

# 16.1.1 Kiṃchandajātaka

* Tiṃsanipāta

* Kiṃchandavagga

* Kiṃchandajātaka

(1.)

3256\. _“Kiṃchando kimadhippāyo,_  
_eko sammasi ghammani;_  
_Kiṃ patthayāno kiṃ esaṃ,_  
_kena atthena brāhmaṇa”._  


(2.)

3257\. _“Yathā mahā vāridharo,_  
_kumbho supariṇāhavā;_  
_Tathūpamaṃ ambapakkaṃ,_  
_vaṇṇagandharasuttamaṃ._  


(3.)

3258\. _Taṃ vuyhamānaṃ sotena,_  
_disvānāmalamajjhime;_  
_Pāṇīhi naṃ gahetvāna,_  
_agyāyatanamāhariṃ._  


(4.)

3259\. _Tato kadalipattesu,_  
_nikkhipitvā sayaṃ ahaṃ;_  
_Satthena naṃ vikappetvā,_  
_khuppipāsaṃ ahāsi me._  


(5.)

3260\. _Sohaṃ apetadaratho,_  
_Byantībhūto dukhakkhamo;_  
_Assādaṃ nādhigacchāmi,_  
_Phalesvaññesu kesuci._  


(6.)

3261\. _Sosetvā nūna maraṇaṃ,_  
_taṃ mamaṃ āvahissati;_  
_Ambaṃ yassa phalaṃ sādu,_  
_madhuraggaṃ manoramaṃ;_  
_Yamuddhariṃ vuyhamānaṃ,_  
_udadhismā mahaṇṇave._  


(7.)

3262\. _Akkhātaṃ te mayā sabbaṃ,_  
_yasmā upavasāmahaṃ;_  
_Rammaṃ pati nisinnosmi,_  
_puthulomāyutā puthu._  


(8.)

3263\. _Tvañca kho meva akkhāhi,_  
_attānamapalāyini;_  
_Kā vā tvamasi kalyāṇi,_  
_kissa vā tvaṃ sumajjhime._  


(9.)

3264\. _Ruppapaṭṭapalimaṭṭhīva,_  
_byagghīva girisānujā;_  
_Yā santi nāriyo devesu,_  
_devānaṃ paricārikā._  


(10.)

3265\. _Yā ca manussalokasmiṃ,_  
_Rūpenānvāgatitthiyo;_  
_Rūpena te sadisī natthi,_  
_Devesu gandhabbamanussaloke;_  
_Puṭṭhāsi me cārupubbaṅgi,_  
_Brūhi nāmañca bandhave”._  


(11.)

3266\. _“Yaṃ tvaṃ pati nisinnosi,_  
_rammaṃ brāhmaṇa kosikiṃ;_  
_Sāhaṃ bhusālayāvutthā,_  
_varavārivahoghasā._  


(12.)

3267\. _Nānādumagaṇākiṇṇā,_  
_bahukā girikandarā;_  
_Mameva pamukhā honti,_  
_abhisandanti pāvuse._  


(13.)

3268\. _Atho bahū vanatodā,_  
_nīlavārivahindharā;_  
_Bahukā nāgavittodā,_  
_abhisandanti vārinā._  


(14.)

3269\. _Tā ambajambulabujā,_  
_nīpā tālā cudumbarā;_  
_Bahūni phalajātāni,_  
_āvahanti abhiṇhaso._  


(15.)

3270\. _Yaṃ kiñci ubhato tīre,_  
_phalaṃ patati ambuni;_  
_Asaṃsayaṃ taṃ sotassa,_  
_phalaṃ hoti vasānugaṃ._  


(16.)

3271\. _Etadaññāya medhāvi,_  
_puthupañña suṇohi me;_  
_Mā rocaya mabhisaṅgaṃ,_  
_paṭisedha janādhipa._  


(17.)

3272\. _Na vāhaṃ vaḍḍhavaṃ maññe,_  
_Yaṃ tvaṃ raṭṭhābhivaḍḍhana;_  
_Āceyyamāno rājisi,_  
_Maraṇaṃ abhikaṅkhasi._  


(18.)

3273\. _Tassa jānanti pitaro,_  
_gandhabbā ca sadevakā;_  
_Ye cāpi isayo loke,_  
_saññatattā tapassino;_  
_Asaṃsayaṃ tepi jānanti,_  
_paṭṭhabhūtā yasassino”._  


(19.)

3274\. _“Evaṃ viditvā vidū sabbadhammaṃ,_  
_Viddhaṃsanaṃ cavanaṃ jīvitassa;_  
_Na cīyatī tassa narassa pāpaṃ,_  
_Sace na ceteti vadhāya tassa._  


(20.)

3275\. _Isipūgasamaññāte,_  
_evaṃ lokyā viditā sati;_  
_Anariyaparisambhāse,_  
_pāpakammaṃ jigīsasi._  


(21.)

3276\. _Sace ahaṃ marissāmi,_  
_tīre te puthusussoṇi;_  
_Asaṃsayaṃ taṃ asiloko,_  
_mayi pete āgamissati._  


(22.)

3277\. _Tasmā hi pāpakaṃ kammaṃ,_  
_rakkhasseva sumajjhime;_  
_Mā taṃ sabbo jano pacchā,_  
_pakuṭṭhāyi mayi mate”._  


(23.)

3278\. _“Aññātametaṃ avisayhasāhi,_  
_Attānamambañca dadāmi te taṃ;_  
_So duccaje kāmaguṇe pahāya,_  
_Santiñca dhammañca adhiṭṭhitosi._  


(24.)

3279\. _Yo hitvā pubbasaññogaṃ,_  
_pacchā saṃyojane ṭhito;_  
_Adhammañceva carati,_  
_pāpañcassa pavaḍḍhati._  


(25.)

3280\. _Ehi taṃ pāpayissāmi,_  
_kāmaṃ appossuko bhava;_  
_Upānayāmi sītasmiṃ,_  
_viharāhi anussuko._  


(26.)

3281\. _Taṃ puppharasamattebhi,_  
_vakkaṅgehi arindama;_  
_Koñcā mayūrā diviyā,_  
_kolaṭṭhimadhusāḷikā;_  
_Kūjitā haṃsapūgehi,_  
_kokilettha pabodhare._  


(27.)

3282\. _Ambettha vippasākhaggā,_  
_palālakhalasannibhā;_  
_Kosambasaḷalā nīpā,_  
_pakkatālavilambino”._  


(28.)

3283\. _“Mālī tiriṭī kāyūrī,_  
_aṅgadī candanussado;_  
_Rattiṃ tvaṃ paricāresi,_  
_divā vedesi vedanaṃ._  


(29.)

3284\. _Soḷasitthisahassāni,_  
_yā temā paricārikā;_  
_Evaṃ mahānubhāvosi,_  
_abbhuto lomahaṃsano._  


(30.)

3285\. _Kiṃ kammamakarī pubbe,_  
_pāpaṃ attadukhāvahaṃ;_  
_Yaṃ karitvā manussesu,_  
_piṭṭhimaṃsāni khādasi”._  


(31.)

3286\. _“Ajjhenāni paṭiggayha,_  
_kāmesu gadhito ahaṃ;_  
_Acariṃ dīghamaddhānaṃ,_  
_paresaṃ ahitāyahaṃ._  


(32.)

3287\. _Yo piṭṭhimaṃsiko hoti,_  
_evaṃ ukkacca khādati;_  
_Yathāhaṃ ajja khādāmi,_  
_piṭṭhimaṃsāni attano”ti._  


---

3288\. Kiṃchandajātakaṃ paṭhamaṃ.



[Go to previous page (16.1 Kiṃchandavagga)](../16.1.md) / [Go to parent page (16.1 Kiṃchandavagga)](../16.1.md) / [Go to next page (16.1.2 Kumbhajātaka)](16.1.2.md)


