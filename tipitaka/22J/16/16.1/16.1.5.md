
[Home](/) / [22J Jātakapāḷi](/tipitaka/22J.md) / [16 Tiṃsanipāta](/tipitaka/22J/16.md) / [16.1 Kiṃchandavagga](/tipitaka/22J/16/16.1.md)

# 𑁧𑁬𑁇𑁧𑁇𑁫 𑀲𑀫𑁆𑀪𑀯𑀚𑀸𑀢𑀓

### 𑀢𑀺𑀁𑀲𑀦𑀺𑀧𑀸𑀢

### 𑀓𑀺𑀁𑀙𑀦𑁆𑀤𑀯𑀕𑁆𑀕

### 𑀲𑀫𑁆𑀪𑀯𑀚𑀸𑀢𑀓

(138.)

3397. _“𑀭𑀚𑁆𑀚𑀜𑁆𑀘 𑀧𑀝𑀺𑀧𑀦𑁆𑀦𑀸𑀲𑁆𑀫,_  
_𑀆𑀥𑀺𑀧𑀘𑁆𑀘𑀁 𑀲𑀼𑀘𑀻𑀭𑀢;_  
_𑀫𑀳𑀢𑁆𑀢𑀁 𑀧𑀢𑁆𑀢𑀼𑀫𑀺𑀘𑁆𑀙𑀸𑀫𑀺,_  
_𑀯𑀺𑀚𑁂𑀢𑀼𑀁 𑀧𑀣𑀯𑀺𑀁 𑀇𑀫𑀁𑁇_  


(139.)

3398. _𑀥𑀫𑁆𑀫𑁂𑀦 𑀦𑁄 𑀅𑀥𑀫𑁆𑀫𑁂𑀦,_  
_𑀅𑀥𑀫𑁆𑀫𑁄 𑀫𑁂 𑀦 𑀭𑀼𑀘𑁆𑀘𑀢𑀺;_  
_𑀓𑀺𑀘𑁆𑀘𑁄𑀯 𑀥𑀫𑁆𑀫𑁄 𑀘𑀭𑀺𑀢𑁄,_  
_𑀭𑀜𑁆𑀜𑁄 𑀳𑁄𑀢𑀺 𑀲𑀼𑀘𑀻𑀭𑀢𑁇_  


(140.)

3399. _𑀇𑀥 𑀘𑁂𑀯𑀸𑀦𑀺𑀦𑁆𑀤𑀺𑀢𑀸 𑀬𑁂𑀦,_  
_𑀧𑁂𑀘𑁆𑀘 𑀬𑁂𑀦 𑀅𑀦𑀺𑀦𑁆𑀤𑀺𑀢𑀸;_  
_𑀬𑀲𑀁 𑀤𑁂𑀯𑀫𑀦𑀼𑀲𑁆𑀲𑁂𑀲𑀼,_  
_𑀬𑁂𑀦 𑀧𑀧𑁆𑀧𑁄𑀫𑀼 𑀩𑁆𑀭𑀸𑀳𑁆𑀫𑀡𑁇_  


(141.)

3400. _𑀬𑁄𑀳𑀁 𑀅𑀢𑁆𑀣𑀜𑁆𑀘 𑀥𑀫𑁆𑀫𑀜𑁆𑀘,_  
_𑀓𑀢𑁆𑀢𑀼𑀫𑀺𑀘𑁆𑀙𑀸𑀫𑀺 𑀩𑁆𑀭𑀸𑀳𑁆𑀫𑀡;_  
_𑀢𑀁 𑀢𑁆𑀯𑀁 𑀅𑀢𑁆𑀣𑀜𑁆𑀘 𑀥𑀫𑁆𑀫𑀜𑁆𑀘,_  
_𑀩𑁆𑀭𑀸𑀳𑁆𑀫𑀡𑀓𑁆𑀔𑀸𑀳𑀺 𑀧𑀼𑀘𑁆𑀙𑀺𑀢𑁄”𑁇_  


(142.)

3401. _“𑀦𑀸𑀜𑁆𑀜𑀢𑁆𑀭 𑀯𑀺𑀥𑀼𑀭𑀸 𑀭𑀸𑀚,_  
_𑀏𑀢𑀤𑀓𑁆𑀔𑀸𑀢𑀼𑀫𑀭𑀳𑀢𑀺;_  
_𑀬𑀁 𑀢𑁆𑀯𑀁 𑀅𑀢𑁆𑀣𑀜𑁆𑀘 𑀥𑀫𑁆𑀫𑀜𑁆𑀘,_  
_𑀓𑀢𑁆𑀢𑀼𑀫𑀺𑀘𑁆𑀙𑀲𑀺 𑀔𑀢𑁆𑀢𑀺𑀬”𑁇_  


(143.)

3402. _“𑀏𑀳𑀺 𑀔𑁄 𑀧𑀳𑀺𑀢𑁄 𑀕𑀘𑁆𑀙,_  
_𑀯𑀺𑀥𑀼𑀭𑀲𑁆𑀲 𑀉𑀧𑀦𑁆𑀢𑀺𑀓𑀁;_  
_𑀦𑀺𑀓𑁆𑀔𑀜𑁆𑀘𑀺𑀫𑀁 𑀲𑀼𑀯𑀡𑁆𑀡𑀲𑁆𑀲,_  
_𑀳𑀭𑀁 𑀕𑀘𑁆𑀙 𑀲𑀼𑀘𑀻𑀭𑀢;_  
_𑀅𑀪𑀺𑀳𑀸𑀭𑀁 𑀇𑀫𑀁 𑀤𑀚𑁆𑀚𑀸,_  
_𑀅𑀢𑁆𑀣𑀥𑀫𑁆𑀫𑀸𑀦𑀼𑀲𑀺𑀝𑁆𑀞𑀺𑀬𑀸”𑁇_  


(144.)

3403. _𑀲𑁆𑀯𑀸𑀥𑀺𑀧𑁆𑀧𑀸𑀕𑀸 𑀪𑀸𑀭𑀤𑁆𑀯𑀸𑀚𑁄,_  
_𑀯𑀺𑀥𑀼𑀭𑀲𑁆𑀲 𑀉𑀧𑀦𑁆𑀢𑀺𑀓𑀁;_  
_𑀢𑀫𑀤𑁆𑀤𑀲 𑀫𑀳𑀸𑀩𑁆𑀭𑀳𑁆𑀫𑀸,_  
_𑀅𑀲𑀫𑀸𑀦𑀁 𑀲𑀓𑁂 𑀖𑀭𑁂𑁇_  


(145.)

3404. _“𑀭𑀜𑁆𑀜𑁄𑀳𑀁 𑀧𑀳𑀺𑀢𑁄 𑀤𑀽𑀢𑁄,_  
_𑀓𑁄𑀭𑀩𑁆𑀬𑀲𑁆𑀲 𑀬𑀲𑀲𑁆𑀲𑀺𑀦𑁄;_  
_‘𑀅𑀢𑁆𑀣𑀁 𑀥𑀫𑁆𑀫𑀜𑁆𑀘 𑀧𑀼𑀘𑁆𑀙𑁂𑀲𑀺’,_  
_𑀇𑀘𑁆𑀘𑀩𑁆𑀭𑀯𑀺 𑀬𑀼𑀥𑀺𑀝𑁆𑀞𑀺𑀮𑁄;_  
_𑀢𑀁 𑀢𑁆𑀯𑀁 𑀅𑀢𑁆𑀣𑀜𑁆𑀘 𑀥𑀫𑁆𑀫𑀜𑁆𑀘,_  
_𑀯𑀺𑀥𑀼𑀭𑀓𑁆𑀔𑀸𑀳𑀺 𑀧𑀼𑀘𑁆𑀙𑀺𑀢𑁄”𑁇_  


(146.)

3405. _“𑀕𑀗𑁆𑀕𑀁 𑀫𑁂 𑀧𑀺𑀤𑀳𑀺𑀲𑁆𑀲𑀦𑁆𑀢𑀺,_  
_𑀦 𑀢𑀁 𑀲𑀓𑁆𑀓𑁄𑀫𑀺 𑀩𑁆𑀭𑀸𑀳𑁆𑀫𑀡;_  
_𑀅𑀧𑀺𑀥𑁂𑀢𑀼𑀁 𑀫𑀳𑀸𑀲𑀺𑀦𑁆𑀥𑀼𑀁,_  
_𑀢𑀁 𑀓𑀣𑀁 𑀲𑁄 𑀪𑀯𑀺𑀲𑁆𑀲𑀢𑀺;_  
_𑀦 𑀢𑁂 𑀲𑀓𑁆𑀓𑁄𑀫𑀺 𑀅𑀓𑁆𑀔𑀸𑀢𑀼𑀁,_  
_𑀅𑀢𑁆𑀣𑀁 𑀥𑀫𑁆𑀫𑀜𑁆𑀘 𑀧𑀼𑀘𑁆𑀙𑀺𑀢𑁄𑁇_  


(147.)

3406. _𑀪𑀤𑁆𑀭𑀓𑀸𑀭𑁄 𑀘 𑀫𑁂 𑀧𑀼𑀢𑁆𑀢𑁄,_  
_𑀑𑀭𑀲𑁄 𑀫𑀫 𑀅𑀢𑁆𑀭𑀚𑁄;_  
_𑀢𑀁 𑀢𑁆𑀯𑀁 𑀅𑀢𑁆𑀣𑀜𑁆𑀘 𑀥𑀫𑁆𑀫𑀜𑁆𑀘,_  
_𑀕𑀦𑁆𑀢𑁆𑀯𑀸 𑀧𑀼𑀘𑁆𑀙𑀲𑁆𑀲𑀼 𑀩𑁆𑀭𑀸𑀳𑁆𑀫𑀡”𑁇_  


(148.)

3407. _𑀲𑁆𑀯𑀸𑀥𑀺𑀧𑁆𑀧𑀸𑀕𑀸 𑀪𑀸𑀭𑀤𑁆𑀯𑀸𑀚𑁄,_  
_𑀪𑀤𑁆𑀭𑀓𑀸𑀭𑀲𑁆𑀲𑀼𑀧𑀦𑁆𑀢𑀺𑀓𑀁;_  
_𑀢𑀫𑀤𑁆𑀤𑀲 𑀫𑀳𑀸𑀩𑁆𑀭𑀳𑁆𑀫𑀸,_  
_𑀦𑀺𑀲𑀺𑀦𑁆𑀦𑀁 𑀲𑀫𑁆𑀳𑀺 𑀯𑁂𑀲𑁆𑀫𑀦𑀺𑁇_  


(149.)

3408. _“𑀭𑀜𑁆𑀜𑁄𑀳𑀁 𑀧𑀳𑀺𑀢𑁄 𑀤𑀽𑀢𑁄,_  
_𑀓𑁄𑀭𑀩𑁆𑀬𑀲𑁆𑀲 𑀬𑀲𑀲𑁆𑀲𑀺𑀦𑁄;_  
_‘𑀅𑀢𑁆𑀣𑀁 𑀥𑀫𑁆𑀫𑀜𑁆𑀘 𑀧𑀼𑀘𑁆𑀙𑁂𑀲𑀺’,_  
_𑀇𑀘𑁆𑀘𑀩𑁆𑀭𑀯𑀺 𑀬𑀼𑀥𑀺𑀝𑁆𑀞𑀺𑀮𑁄;_  
_𑀢𑀁 𑀢𑁆𑀯𑀁 𑀅𑀢𑁆𑀣𑀜𑁆𑀘 𑀥𑀫𑁆𑀫𑀜𑁆𑀘,_  
_𑀪𑀤𑁆𑀭𑀓𑀸𑀭 𑀧𑀩𑁆𑀭𑀽𑀳𑀺 𑀫𑁂”𑁇_  


(150.)

3409. _“𑀫𑀁𑀲𑀓𑀸𑀚𑀁 𑀅𑀯𑀳𑀸𑀬,_  
_𑀕𑁄𑀥𑀁 𑀅𑀦𑀼𑀧𑀢𑀸𑀫𑀳𑀁;_  
_𑀦 𑀢𑁂 𑀲𑀓𑁆𑀓𑁄𑀫𑀺 𑀅𑀓𑁆𑀔𑀸𑀢𑀼𑀁,_  
_𑀅𑀢𑁆𑀣𑀁 𑀥𑀫𑁆𑀫𑀜𑁆𑀘 𑀧𑀼𑀘𑁆𑀙𑀺𑀢𑁄𑁇_  


(151.)

3410. _𑀲𑀜𑁆𑀘𑀬𑁄 𑀦𑀸𑀫 𑀫𑁂 𑀪𑀸𑀢𑀸,_  
_𑀓𑀦𑀺𑀝𑁆𑀞𑁄 𑀫𑁂 𑀲𑀼𑀘𑀻𑀭𑀢;_  
_𑀢𑀁 𑀢𑁆𑀯𑀁 𑀅𑀢𑁆𑀣𑀜𑁆𑀘 𑀥𑀫𑁆𑀫𑀜𑁆𑀘,_  
_𑀕𑀦𑁆𑀢𑁆𑀯𑀸 𑀧𑀼𑀘𑁆𑀙𑀲𑁆𑀲𑀼 𑀩𑁆𑀭𑀸𑀳𑁆𑀫𑀡”𑁇_  


(152.)

3411. _𑀲𑁆𑀯𑀸𑀥𑀺𑀧𑁆𑀧𑀸𑀕𑀸 𑀪𑀸𑀭𑀤𑁆𑀯𑀸𑀚𑁄,_  
_𑀲𑀜𑁆𑀘𑀬𑀲𑁆𑀲 𑀉𑀧𑀦𑁆𑀢𑀺𑀓𑀁;_  
_𑀢𑀫𑀤𑁆𑀤𑀲 𑀫𑀳𑀸𑀩𑁆𑀭𑀳𑁆𑀫𑀸,_  
_𑀦𑀺𑀲𑀺𑀦𑁆𑀦𑀁 𑀲𑀫𑁆𑀳𑀺 𑀯𑁂𑀲𑁆𑀫𑀦𑀺𑁇_  


(153.)

3412. _“𑀭𑀜𑁆𑀜𑁄𑀳𑀁 𑀧𑀳𑀺𑀢𑁄 𑀤𑀽𑀢𑁄,_  
_𑀓𑁄𑀭𑀩𑁆𑀬𑀲𑁆𑀲 𑀬𑀲𑀲𑁆𑀲𑀺𑀦𑁄;_  
_‘𑀅𑀢𑁆𑀣𑀁 𑀥𑀫𑁆𑀫𑀜𑁆𑀘 𑀧𑀼𑀘𑁆𑀙𑁂𑀲𑀺’,_  
_𑀇𑀘𑁆𑀘𑀩𑁆𑀭𑀯𑀺 𑀬𑀼𑀥𑀺𑀝𑁆𑀞𑀺𑀮𑁄;_  
_𑀢𑀁 𑀢𑁆𑀯𑀁 𑀅𑀢𑁆𑀣𑀜𑁆𑀘 𑀥𑀫𑁆𑀫𑀜𑁆𑀘,_  
_𑀲𑀜𑁆𑀘𑀬𑀓𑁆𑀔𑀸𑀳𑀺 𑀧𑀼𑀘𑁆𑀙𑀺𑀢𑁄”𑁇_  


(154.)

3413. _“𑀲𑀤𑀸 𑀫𑀁 𑀕𑀺𑀮𑀢𑁂 𑀫𑀘𑁆𑀘𑀼,_  
_𑀲𑀸𑀬𑀁 𑀧𑀸𑀢𑁄 𑀲𑀼𑀘𑀻𑀭𑀢;_  
_𑀦 𑀢𑁂 𑀲𑀓𑁆𑀓𑁄𑀫𑀺 𑀅𑀓𑁆𑀔𑀸𑀢𑀼𑀁,_  
_𑀅𑀢𑁆𑀣𑀁 𑀥𑀫𑁆𑀫𑀜𑁆𑀘 𑀧𑀼𑀘𑁆𑀙𑀺𑀢𑁄𑁇_  


(155.)

3414. _𑀲𑀫𑁆𑀪𑀯𑁄 𑀦𑀸𑀫 𑀫𑁂 𑀪𑀸𑀢𑀸,_  
_𑀓𑀦𑀺𑀝𑁆𑀞𑁄 𑀫𑁂 𑀲𑀼𑀘𑀻𑀭𑀢;_  
_𑀢𑀁 𑀢𑁆𑀯𑀁 𑀅𑀢𑁆𑀣𑀜𑁆𑀘 𑀥𑀫𑁆𑀫𑀜𑁆𑀘,_  
_𑀕𑀦𑁆𑀢𑁆𑀯𑀸 𑀧𑀼𑀘𑁆𑀙𑀲𑁆𑀲𑀼 𑀩𑁆𑀭𑀸𑀳𑁆𑀫𑀡”𑁇_  


(156.)

3415. _“𑀅𑀩𑁆𑀪𑀼𑀢𑁄 𑀯𑀢 𑀪𑁄 𑀥𑀫𑁆𑀫𑁄,_  
_𑀦𑀸𑀬𑀁 𑀅𑀲𑁆𑀫𑀸𑀓 𑀭𑀼𑀘𑁆𑀘𑀢𑀺;_  
_𑀢𑀬𑁄 𑀚𑀦𑀸 𑀧𑀺𑀢𑀸𑀧𑀼𑀢𑁆𑀢𑀸,_  
_𑀢𑁂 𑀲𑀼 𑀧𑀜𑁆𑀜𑀸𑀬 𑀦𑁄 𑀯𑀺𑀤𑀽𑁇_  


(157.)

3416. _𑀦 𑀢𑀁 𑀲𑀓𑁆𑀓𑁄𑀣 𑀅𑀓𑁆𑀔𑀸𑀢𑀼𑀁,_  
_𑀅𑀢𑁆𑀣𑀁 𑀥𑀫𑁆𑀫𑀜𑁆𑀘 𑀧𑀼𑀘𑁆𑀙𑀺𑀢𑀸;_  
_𑀓𑀣𑀁 𑀦𑀼 𑀤𑀳𑀭𑁄 𑀚𑀜𑁆𑀜𑀸,_  
_𑀅𑀢𑁆𑀣𑀁 𑀥𑀫𑁆𑀫𑀜𑁆𑀘 𑀧𑀼𑀘𑁆𑀙𑀺𑀢𑁄”𑁇_  


(158.)

3417. _“𑀫𑀸 𑀦𑀁 𑀤𑀳𑀭𑁄𑀢𑀺 𑀉𑀜𑁆𑀜𑀸𑀲𑀺,_  
_𑀅𑀧𑀼𑀘𑁆𑀙𑀺𑀢𑁆𑀯𑀸𑀦 𑀲𑀫𑁆𑀪𑀯𑀁;_  
_𑀧𑀼𑀘𑁆𑀙𑀺𑀢𑁆𑀯𑀸 𑀲𑀫𑁆𑀪𑀯𑀁 𑀚𑀜𑁆𑀜𑀸,_  
_𑀅𑀢𑁆𑀣𑀁 𑀥𑀫𑁆𑀫𑀜𑁆𑀘 𑀩𑁆𑀭𑀸𑀳𑁆𑀫𑀡𑁇_  


(159.)

3418. _𑀬𑀣𑀸𑀧𑀺 𑀘𑀦𑁆𑀤𑁄 𑀯𑀺𑀫𑀮𑁄,_  
_𑀕𑀘𑁆𑀙𑀁 𑀆𑀓𑀸𑀲𑀥𑀸𑀢𑀼𑀬𑀸;_  
_𑀲𑀩𑁆𑀩𑁂 𑀢𑀸𑀭𑀸𑀕𑀡𑁂 𑀮𑁄𑀓𑁂,_  
_𑀆𑀪𑀸𑀬 𑀅𑀢𑀺𑀭𑁄𑀘𑀢𑀺𑁇_  


(160.)

3419. _𑀏𑀯𑀫𑁆𑀧𑀺 𑀤𑀳𑀭𑀽𑀧𑁂𑀢𑁄,_  
_𑀧𑀜𑁆𑀜𑀸𑀬𑁄𑀕𑁂𑀦 𑀲𑀫𑁆𑀪𑀯𑁄;_  
_𑀫𑀸 𑀦𑀁 𑀤𑀳𑀭𑁄𑀢𑀺 𑀉𑀜𑁆𑀜𑀸𑀲𑀺,_  
_𑀅𑀧𑀼𑀘𑁆𑀙𑀺𑀢𑁆𑀯𑀸𑀦 𑀲𑀫𑁆𑀪𑀯𑀁;_  
_𑀧𑀼𑀘𑁆𑀙𑀺𑀢𑁆𑀯𑀸 𑀲𑀫𑁆𑀪𑀯𑀁 𑀚𑀜𑁆𑀜𑀸,_  
_𑀅𑀢𑁆𑀣𑀁 𑀥𑀫𑁆𑀫𑀜𑁆𑀘 𑀩𑁆𑀭𑀸𑀳𑁆𑀫𑀡𑁇_  


(161.)

3420. _𑀬𑀣𑀸𑀧𑀺 𑀭𑀫𑁆𑀫𑀓𑁄 𑀫𑀸𑀲𑁄,_  
_𑀕𑀺𑀫𑁆𑀳𑀸𑀦𑀁 𑀳𑁄𑀢𑀺 𑀩𑁆𑀭𑀸𑀳𑁆𑀫𑀡;_  
_𑀅𑀢𑁂𑀯𑀜𑁆𑀜𑁂𑀳𑀺 𑀫𑀸𑀲𑁂𑀳𑀺,_  
_𑀤𑀼𑀫𑀧𑀼𑀧𑁆𑀨𑁂𑀳𑀺 𑀲𑁄𑀪𑀢𑀺𑁇_  


(162.)

3421. _𑀏𑀯𑀫𑁆𑀧𑀺 𑀤𑀳𑀭𑀽𑀧𑁂𑀢𑁄,_  
_𑀧𑀜𑁆𑀜𑀸𑀬𑁄𑀕𑁂𑀦 𑀲𑀫𑁆𑀪𑀯𑁄;_  
_𑀫𑀸 𑀦𑀁 𑀤𑀳𑀭𑁄𑀢𑀺 𑀉𑀜𑁆𑀜𑀸𑀲𑀺,_  
_𑀅𑀧𑀼𑀘𑁆𑀙𑀺𑀢𑁆𑀯𑀸𑀦 𑀲𑀫𑁆𑀪𑀯𑀁;_  
_𑀧𑀼𑀘𑁆𑀙𑀺𑀢𑁆𑀯𑀸 𑀲𑀫𑁆𑀪𑀯𑀁 𑀚𑀜𑁆𑀜𑀸,_  
_𑀅𑀢𑁆𑀣𑀁 𑀥𑀫𑁆𑀫𑀜𑁆𑀘 𑀩𑁆𑀭𑀸𑀳𑁆𑀫𑀡𑁇_  


(163.)

3422. _𑀬𑀣𑀸𑀧𑀺 𑀳𑀺𑀫𑀯𑀸 𑀩𑁆𑀭𑀳𑁆𑀫𑁂,_  
_𑀧𑀩𑁆𑀩𑀢𑁄 𑀕𑀦𑁆𑀥𑀫𑀸𑀤𑀦𑁄;_  
_𑀦𑀸𑀦𑀸𑀭𑀼𑀓𑁆𑀔𑁂𑀳𑀺 𑀲𑀜𑁆𑀙𑀦𑁆𑀦𑁄,_  
_𑀫𑀳𑀸𑀪𑀽𑀢𑀕𑀡𑀸𑀮𑀬𑁄;_  
_𑀑𑀲𑀥𑁂𑀳𑀺 𑀘 𑀤𑀺𑀩𑁆𑀩𑁂𑀳𑀺,_  
_𑀤𑀺𑀲𑀸 𑀪𑀸𑀢𑀺 𑀧𑀯𑀸𑀢𑀺 𑀘𑁇_  


(164.)

3423. _𑀏𑀯𑀫𑁆𑀧𑀺 𑀤𑀳𑀭𑀽𑀧𑁂𑀢𑁄,_  
_𑀧𑀜𑁆𑀜𑀸𑀬𑁄𑀕𑁂𑀦 𑀲𑀫𑁆𑀪𑀯𑁄;_  
_𑀫𑀸 𑀦𑀁 𑀤𑀳𑀭𑁄𑀢𑀺 𑀉𑀜𑁆𑀜𑀸𑀲𑀺,_  
_𑀅𑀧𑀼𑀘𑁆𑀙𑀺𑀢𑁆𑀯𑀸𑀦 𑀲𑀫𑁆𑀪𑀯𑀁;_  
_𑀧𑀼𑀘𑁆𑀙𑀺𑀢𑁆𑀯𑀸 𑀲𑀫𑁆𑀪𑀯𑀁 𑀚𑀜𑁆𑀜𑀸,_  
_𑀅𑀢𑁆𑀣𑀁 𑀥𑀫𑁆𑀫𑀜𑁆𑀘 𑀩𑁆𑀭𑀸𑀳𑁆𑀫𑀡𑁇_  


(165.)

3424. _𑀬𑀣𑀸𑀧𑀺 𑀧𑀸𑀯𑀓𑁄 𑀩𑁆𑀭𑀳𑁆𑀫𑁂,_  
_𑀅𑀘𑁆𑀘𑀺𑀫𑀸𑀮𑀻 𑀬𑀲𑀲𑁆𑀲𑀺𑀫𑀸;_  
_𑀚𑀮𑀫𑀸𑀦𑁄 𑀯𑀦𑁂 𑀕𑀘𑁆𑀙𑁂,_  
_𑀅𑀦𑀮𑁄 𑀓𑀡𑁆𑀳𑀯𑀢𑁆𑀢𑀦𑀻𑁇_  


(166.)

3425. _𑀖𑀢𑀸𑀲𑀦𑁄 𑀥𑀽𑀫𑀓𑁂𑀢𑀼,_  
_𑀉𑀢𑁆𑀢𑀫𑀸𑀳𑁂𑀯𑀦𑀦𑁆𑀤𑀳𑁄;_  
_𑀦𑀺𑀲𑀻𑀣𑁂 𑀧𑀩𑁆𑀩𑀢𑀕𑁆𑀕𑀲𑁆𑀫𑀺𑀁,_  
_𑀧𑀳𑀽𑀢𑁂𑀥𑁄 𑀯𑀺𑀭𑁄𑀘𑀢𑀺𑁇_  


(167.)

3426. _𑀏𑀯𑀫𑁆𑀧𑀺 𑀤𑀳𑀭𑀽𑀧𑁂𑀢𑁄,_  
_𑀧𑀜𑁆𑀜𑀸𑀬𑁄𑀕𑁂𑀦 𑀲𑀫𑁆𑀪𑀯𑁄;_  
_𑀫𑀸 𑀦𑀁 𑀤𑀳𑀭𑁄𑀢𑀺 𑀉𑀜𑁆𑀜𑀸𑀲𑀺,_  
_𑀅𑀧𑀼𑀘𑁆𑀙𑀺𑀢𑁆𑀯𑀸𑀦 𑀲𑀫𑁆𑀪𑀯𑀁;_  
_𑀧𑀼𑀘𑁆𑀙𑀺𑀢𑁆𑀯𑀸 𑀲𑀫𑁆𑀪𑀯𑀁 𑀚𑀜𑁆𑀜𑀸,_  
_𑀅𑀢𑁆𑀣𑀁 𑀥𑀫𑁆𑀫𑀜𑁆𑀘 𑀩𑁆𑀭𑀸𑀳𑁆𑀫𑀡𑁇_  


(168.)

3427. _𑀚𑀯𑁂𑀦 𑀪𑀤𑁆𑀭𑀁 𑀚𑀸𑀦𑀦𑁆𑀢𑀺,_  
_𑀩𑀮𑀻𑀩𑀤𑁆𑀤𑀜𑁆𑀘 𑀯𑀸𑀳𑀺𑀬𑁂;_  
_𑀤𑁄𑀳𑁂𑀦 𑀥𑁂𑀦𑀼𑀁 𑀚𑀸𑀦𑀦𑁆𑀢𑀺,_  
_𑀪𑀸𑀲𑀫𑀸𑀦𑀜𑁆𑀘 𑀧𑀡𑁆𑀟𑀺𑀢𑀁𑁇_  


(169.)

3428. _𑀏𑀯𑀫𑁆𑀧𑀺 𑀤𑀳𑀭𑀽𑀧𑁂𑀢𑁄,_  
_𑀧𑀜𑁆𑀜𑀸𑀬𑁄𑀕𑁂𑀦 𑀲𑀫𑁆𑀪𑀯𑁄;_  
_𑀫𑀸 𑀦𑀁 𑀤𑀳𑀭𑁄𑀢𑀺 𑀉𑀜𑁆𑀜𑀸𑀲𑀺,_  
_𑀅𑀧𑀼𑀘𑁆𑀙𑀺𑀢𑁆𑀯𑀸𑀦 𑀲𑀫𑁆𑀪𑀯𑀁;_  
_𑀧𑀼𑀘𑁆𑀙𑀺𑀢𑁆𑀯𑀸 𑀲𑀫𑁆𑀪𑀯𑀁 𑀚𑀜𑁆𑀜𑀸,_  
_𑀅𑀢𑁆𑀣𑀁 𑀥𑀫𑁆𑀫𑀜𑁆𑀘 𑀩𑁆𑀭𑀸𑀳𑁆𑀫𑀡”𑁇_  


(170.)

3429. _𑀲𑁆𑀯𑀸𑀥𑀺𑀧𑁆𑀧𑀸𑀕𑀸 𑀪𑀸𑀭𑀤𑁆𑀯𑀸𑀚𑁄,_  
_𑀲𑀫𑁆𑀪𑀯𑀲𑁆𑀲 𑀉𑀧𑀦𑁆𑀢𑀺𑀓𑀁;_  
_𑀢𑀫𑀤𑁆𑀤𑀲 𑀫𑀳𑀸𑀩𑁆𑀭𑀳𑁆𑀫𑀸,_  
_𑀓𑀻𑀍𑀅𑀫𑀸𑀦𑀁 𑀩𑀳𑀻𑀧𑀼𑀭𑁂𑁇_  


(171.)

3430. _“𑀭𑀜𑁆𑀜𑁄𑀳𑀁 𑀧𑀳𑀺𑀢𑁄 𑀤𑀽𑀢𑁄,_  
_𑀓𑁄𑀭𑀩𑁆𑀬𑀲𑁆𑀲 𑀬𑀲𑀲𑁆𑀲𑀺𑀦𑁄;_  
_‘𑀅𑀢𑁆𑀣𑀁 𑀥𑀫𑁆𑀫𑀜𑁆𑀘 𑀧𑀼𑀘𑁆𑀙𑁂𑀲𑀺’,_  
_𑀇𑀘𑁆𑀘𑀩𑁆𑀭𑀯𑀺 𑀬𑀼𑀥𑀺𑀝𑁆𑀞𑀺𑀮𑁄;_  
_𑀢𑀁 𑀢𑁆𑀯𑀁 𑀅𑀢𑁆𑀣𑀜𑁆𑀘 𑀥𑀫𑁆𑀫𑀜𑁆𑀘,_  
_𑀲𑀫𑁆𑀪𑀯𑀓𑁆𑀔𑀸𑀳𑀺 𑀧𑀼𑀘𑁆𑀙𑀺𑀢𑁄”𑁇_  


(172.)

3431. _“𑀢𑀕𑁆𑀖 𑀢𑁂 𑀅𑀳𑀫𑀓𑁆𑀔𑀺𑀲𑁆𑀲𑀁,_  
_𑀬𑀣𑀸𑀧𑀺 𑀓𑀼𑀲𑀮𑁄 𑀢𑀣𑀸;_  
_𑀭𑀸𑀚𑀸 𑀘 𑀔𑁄 𑀢𑀁 𑀚𑀸𑀦𑀸𑀢𑀺,_  
_𑀬𑀤𑀺 𑀓𑀸𑀳𑀢𑀺 𑀯𑀸 𑀦 𑀯𑀸𑁇_  


(173.)

3432. _‘𑀅𑀚𑁆𑀚 𑀲𑀼𑀯𑁂’𑀢𑀺 𑀲𑀁𑀲𑁂𑀬𑁆𑀬,_  
_𑀭𑀜𑁆𑀜𑀸 𑀧𑀼𑀝𑁆𑀞𑁄 𑀲𑀼𑀘𑀻𑀭𑀢;_  
_𑀫𑀸 𑀓𑀢𑁆𑀯𑀸 𑀅𑀯𑀲𑀻 𑀭𑀸𑀚𑀸,_  
_𑀅𑀢𑁆𑀣𑁂 𑀚𑀸𑀢𑁂 𑀬𑀼𑀥𑀺𑀝𑁆𑀞𑀺𑀮𑁄𑁇_  


(174.)

3433. _𑀅𑀚𑁆𑀛𑀢𑁆𑀢𑀜𑁆𑀜𑁂𑀯 𑀲𑀁𑀲𑁂𑀬𑁆𑀬,_  
_𑀭𑀜𑁆𑀜𑀸 𑀧𑀼𑀝𑁆𑀞𑁄 𑀲𑀼𑀘𑀻𑀭𑀢;_  
_𑀓𑀼𑀫𑁆𑀫𑀕𑁆𑀕𑀁 𑀦 𑀦𑀺𑀯𑁂𑀲𑁂𑀬𑁆𑀬,_  
_𑀬𑀣𑀸 𑀫𑀽𑀍𑀳𑁄 𑀅𑀘𑁂𑀢𑀲𑁄𑁇_  


(175.)

3434. _𑀅𑀢𑁆𑀢𑀸𑀦𑀁 𑀦𑀸𑀢𑀺𑀯𑀢𑁆𑀢𑁂𑀬𑁆𑀬,_  
_𑀅𑀥𑀫𑁆𑀫𑀁 𑀦 𑀲𑀫𑀸𑀘𑀭𑁂;_  
_𑀅𑀢𑀺𑀢𑁆𑀣𑁂 𑀦𑀧𑁆𑀧𑀢𑀸𑀭𑁂𑀬𑁆𑀬,_  
_𑀅𑀦𑀢𑁆𑀣𑁂 𑀦 𑀬𑀼𑀢𑁄 𑀲𑀺𑀬𑀸𑁇_  


(176.)

3435. _𑀬𑁄 𑀘 𑀏𑀢𑀸𑀦𑀺 𑀞𑀸𑀦𑀸𑀦𑀺,_  
_𑀓𑀢𑁆𑀢𑀼𑀁 𑀚𑀸𑀦𑀸𑀢𑀺 𑀔𑀢𑁆𑀢𑀺𑀬𑁄;_  
_𑀲𑀤𑀸 𑀲𑁄 𑀯𑀟𑁆𑀠𑀢𑁂 𑀭𑀸𑀚𑀸,_  
_𑀲𑀼𑀓𑁆𑀓𑀧𑀓𑁆𑀔𑁂𑀯 𑀘𑀦𑁆𑀤𑀺𑀫𑀸𑁇_  


(177.)

3436. _𑀜𑀸𑀢𑀻𑀦𑀜𑁆𑀘 𑀧𑀺𑀬𑁄 𑀳𑁄𑀢𑀺,_  
_𑀫𑀺𑀢𑁆𑀢𑁂𑀲𑀼 𑀘 𑀯𑀺𑀭𑁄𑀘𑀢𑀺;_  
_𑀓𑀸𑀬𑀲𑁆𑀲 𑀪𑁂𑀤𑀸 𑀲𑀧𑁆𑀧𑀜𑁆𑀜𑁄,_  
_𑀲𑀕𑁆𑀕𑀁 𑀲𑁄 𑀉𑀧𑀧𑀚𑁆𑀚𑀢𑀻”𑀢𑀺𑁇_  


---

3437. 𑀲𑀫𑁆𑀪𑀯𑀚𑀸𑀢𑀓𑀁 𑀧𑀜𑁆𑀘𑀫𑀁𑁇



[Go to previous page (16.1.4 Chaddantajātaka)](/tipitaka/22J/16/16.1/16.1.4.md) / [Go to parent page (16.1 Kiṃchandavagga)](/tipitaka/22J/16/16.1.md) / [Go to next page (16.1.6 Mahākapijātaka)](/tipitaka/22J/16/16.1/16.1.6.md)


