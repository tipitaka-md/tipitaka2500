
[Home](/) / [22J Jātakapāḷi](../../../22J.md) / [16 Tiṃsanipāta](../../16.md) / [16.1 Kiṃchandavagga](../16.1.md)

# 16.1.5 Sambhavajātaka

* Tiṃsanipāta

* Kiṃchandavagga

* Sambhavajātaka

(138.)

3397\. _“Rajjañca paṭipannāsma,_  
_ādhipaccaṃ sucīrata;_  
_Mahattaṃ pattumicchāmi,_  
_vijetuṃ pathaviṃ imaṃ._  


(139.)

3398\. _Dhammena no adhammena,_  
_adhammo me na ruccati;_  
_Kiccova dhammo carito,_  
_rañño hoti sucīrata._  


(140.)

3399\. _Idha cevāninditā yena,_  
_pecca yena aninditā;_  
_Yasaṃ devamanussesu,_  
_yena pappomu brāhmaṇa._  


(141.)

3400\. _Yohaṃ atthañca dhammañca,_  
_kattumicchāmi brāhmaṇa;_  
_Taṃ tvaṃ atthañca dhammañca,_  
_brāhmaṇakkhāhi pucchito”._  


(142.)

3401\. _“Nāññatra vidhurā rāja,_  
_etadakkhātumarahati;_  
_Yaṃ tvaṃ atthañca dhammañca,_  
_kattumicchasi khattiya”._  


(143.)

3402\. _“Ehi kho pahito gaccha,_  
_vidhurassa upantikaṃ;_  
_Nikkhañcimaṃ suvaṇṇassa,_  
_haraṃ gaccha sucīrata;_  
_Abhihāraṃ imaṃ dajjā,_  
_atthadhammānusiṭṭhiyā”._  


(144.)

3403\. _Svādhippāgā bhāradvājo,_  
_vidhurassa upantikaṃ;_  
_Tamaddasa mahābrahmā,_  
_asamānaṃ sake ghare._  


(145.)

3404\. _“Raññohaṃ pahito dūto,_  
_korabyassa yasassino;_  
_‘Atthaṃ dhammañca pucchesi’,_  
_iccabravi yudhiṭṭhilo;_  
_Taṃ tvaṃ atthañca dhammañca,_  
_vidhurakkhāhi pucchito”._  


(146.)

3405\. _“Gaṅgaṃ me pidahissanti,_  
_na taṃ sakkomi brāhmaṇa;_  
_Apidhetuṃ mahāsindhuṃ,_  
_taṃ kathaṃ so bhavissati;_  
_Na te sakkomi akkhātuṃ,_  
_atthaṃ dhammañca pucchito._  


(147.)

3406\. _Bhadrakāro ca me putto,_  
_oraso mama atrajo;_  
_Taṃ tvaṃ atthañca dhammañca,_  
_gantvā pucchassu brāhmaṇa”._  


(148.)

3407\. _Svādhippāgā bhāradvājo,_  
_bhadrakārassupantikaṃ;_  
_Tamaddasa mahābrahmā,_  
_nisinnaṃ samhi vesmani._  


(149.)

3408\. _“Raññohaṃ pahito dūto,_  
_korabyassa yasassino;_  
_‘Atthaṃ dhammañca pucchesi’,_  
_iccabravi yudhiṭṭhilo;_  
_Taṃ tvaṃ atthañca dhammañca,_  
_bhadrakāra pabrūhi me”._  


(150.)

3409\. _“Maṃsakājaṃ avahāya,_  
_godhaṃ anupatāmahaṃ;_  
_Na te sakkomi akkhātuṃ,_  
_atthaṃ dhammañca pucchito._  


(151.)

3410\. _Sañcayo nāma me bhātā,_  
_kaniṭṭho me sucīrata;_  
_Taṃ tvaṃ atthañca dhammañca,_  
_gantvā pucchassu brāhmaṇa”._  


(152.)

3411\. _Svādhippāgā bhāradvājo,_  
_sañcayassa upantikaṃ;_  
_Tamaddasa mahābrahmā,_  
_nisinnaṃ samhi vesmani._  


(153.)

3412\. _“Raññohaṃ pahito dūto,_  
_korabyassa yasassino;_  
_‘Atthaṃ dhammañca pucchesi’,_  
_iccabravi yudhiṭṭhilo;_  
_Taṃ tvaṃ atthañca dhammañca,_  
_sañcayakkhāhi pucchito”._  


(154.)

3413\. _“Sadā maṃ gilate maccu,_  
_sāyaṃ pāto sucīrata;_  
_Na te sakkomi akkhātuṃ,_  
_atthaṃ dhammañca pucchito._  


(155.)

3414\. _Sambhavo nāma me bhātā,_  
_kaniṭṭho me sucīrata;_  
_Taṃ tvaṃ atthañca dhammañca,_  
_gantvā pucchassu brāhmaṇa”._  


(156.)

3415\. _“Abbhuto vata bho dhammo,_  
_nāyaṃ asmāka ruccati;_  
_Tayo janā pitāputtā,_  
_te su paññāya no vidū._  


(157.)

3416\. _Na taṃ sakkotha akkhātuṃ,_  
_atthaṃ dhammañca pucchitā;_  
_Kathaṃ nu daharo jaññā,_  
_atthaṃ dhammañca pucchito”._  


(158.)

3417\. _“Mā naṃ daharoti uññāsi,_  
_apucchitvāna sambhavaṃ;_  
_Pucchitvā sambhavaṃ jaññā,_  
_atthaṃ dhammañca brāhmaṇa._  


(159.)

3418\. _Yathāpi cando vimalo,_  
_gacchaṃ ākāsadhātuyā;_  
_Sabbe tārāgaṇe loke,_  
_ābhāya atirocati._  


(160.)

3419\. _Evampi daharūpeto,_  
_paññāyogena sambhavo;_  
_Mā naṃ daharoti uññāsi,_  
_apucchitvāna sambhavaṃ;_  
_Pucchitvā sambhavaṃ jaññā,_  
_atthaṃ dhammañca brāhmaṇa._  


(161.)

3420\. _Yathāpi rammako māso,_  
_gimhānaṃ hoti brāhmaṇa;_  
_Atevaññehi māsehi,_  
_dumapupphehi sobhati._  


(162.)

3421\. _Evampi daharūpeto,_  
_paññāyogena sambhavo;_  
_Mā naṃ daharoti uññāsi,_  
_apucchitvāna sambhavaṃ;_  
_Pucchitvā sambhavaṃ jaññā,_  
_atthaṃ dhammañca brāhmaṇa._  


(163.)

3422\. _Yathāpi himavā brahme,_  
_pabbato gandhamādano;_  
_Nānārukkhehi sañchanno,_  
_mahābhūtagaṇālayo;_  
_Osadhehi ca dibbehi,_  
_disā bhāti pavāti ca._  


(164.)

3423\. _Evampi daharūpeto,_  
_paññāyogena sambhavo;_  
_Mā naṃ daharoti uññāsi,_  
_apucchitvāna sambhavaṃ;_  
_Pucchitvā sambhavaṃ jaññā,_  
_atthaṃ dhammañca brāhmaṇa._  


(165.)

3424\. _Yathāpi pāvako brahme,_  
_accimālī yasassimā;_  
_Jalamāno vane gacche,_  
_analo kaṇhavattanī._  


(166.)

3425\. _Ghatāsano dhūmaketu,_  
_uttamāhevanandaho;_  
_Nisīthe pabbataggasmiṃ,_  
_pahūtedho virocati._  


(167.)

3426\. _Evampi daharūpeto,_  
_paññāyogena sambhavo;_  
_Mā naṃ daharoti uññāsi,_  
_apucchitvāna sambhavaṃ;_  
_Pucchitvā sambhavaṃ jaññā,_  
_atthaṃ dhammañca brāhmaṇa._  


(168.)

3427\. _Javena bhadraṃ jānanti,_  
_balībaddañca vāhiye;_  
_Dohena dhenuṃ jānanti,_  
_bhāsamānañca paṇḍitaṃ._  


(169.)

3428\. _Evampi daharūpeto,_  
_paññāyogena sambhavo;_  
_Mā naṃ daharoti uññāsi,_  
_apucchitvāna sambhavaṃ;_  
_Pucchitvā sambhavaṃ jaññā,_  
_atthaṃ dhammañca brāhmaṇa”._  


(170.)

3429\. _Svādhippāgā bhāradvājo,_  
_sambhavassa upantikaṃ;_  
_Tamaddasa mahābrahmā,_  
_kīḷamānaṃ bahīpure._  


(171.)

3430\. _“Raññohaṃ pahito dūto,_  
_korabyassa yasassino;_  
_‘Atthaṃ dhammañca pucchesi’,_  
_iccabravi yudhiṭṭhilo;_  
_Taṃ tvaṃ atthañca dhammañca,_  
_sambhavakkhāhi pucchito”._  


(172.)

3431\. _“Taggha te ahamakkhissaṃ,_  
_yathāpi kusalo tathā;_  
_Rājā ca kho taṃ jānāti,_  
_yadi kāhati vā na vā._  


(173.)

3432\. _‘Ajja suve’ti saṃseyya,_  
_raññā puṭṭho sucīrata;_  
_Mā katvā avasī rājā,_  
_atthe jāte yudhiṭṭhilo._  


(174.)

3433\. _Ajjhattaññeva saṃseyya,_  
_raññā puṭṭho sucīrata;_  
_Kummaggaṃ na niveseyya,_  
_yathā mūḷho acetaso._  


(175.)

3434\. _Attānaṃ nātivatteyya,_  
_adhammaṃ na samācare;_  
_Atitthe nappatāreyya,_  
_anatthe na yuto siyā._  


(176.)

3435\. _Yo ca etāni ṭhānāni,_  
_kattuṃ jānāti khattiyo;_  
_Sadā so vaḍḍhate rājā,_  
_sukkapakkheva candimā._  


(177.)

3436\. _Ñātīnañca piyo hoti,_  
_mittesu ca virocati;_  
_Kāyassa bhedā sappañño,_  
_saggaṃ so upapajjatī”ti._  


---

3437\. Sambhavajātakaṃ pañcamaṃ.



[Go to previous page (16.1.4 Chaddantajātaka)](16.1.4.md) / [Go to parent page (16.1 Kiṃchandavagga)](../16.1.md) / [Go to next page (16.1.6 Mahākapijātaka)](16.1.6.md)


