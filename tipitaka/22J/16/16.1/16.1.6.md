
[Home](/) / [22J Jātakapāḷi](../../../22J.md) / [16 Tiṃsanipāta](../../16.md) / [16.1 Kiṃchandavagga](../16.1.md)

# 𑁧𑁬𑁇𑁧𑁇𑁬 𑀫𑀳𑀸𑀓𑀧𑀺𑀚𑀸𑀢𑀓

* 𑀢𑀺𑀁𑀲𑀦𑀺𑀧𑀸𑀢

* 𑀓𑀺𑀁𑀙𑀦𑁆𑀤𑀯𑀕𑁆𑀕

* 𑀫𑀳𑀸𑀓𑀧𑀺𑀚𑀸𑀢𑀓

(178.)

3438\. _𑀩𑀸𑀭𑀸𑀡𑀲𑁆𑀬𑀁 𑀅𑀳𑀽 𑀭𑀸𑀚𑀸,_  
_𑀓𑀸𑀲𑀻𑀦𑀁 𑀭𑀝𑁆𑀞𑀯𑀟𑁆𑀠𑀦𑁄;_  
_𑀫𑀺𑀢𑁆𑀢𑀸𑀫𑀘𑁆𑀘𑀧𑀭𑀺𑀩𑁆𑀬𑀽𑀍𑀳𑁄,_  
_𑀅𑀕𑀫𑀸𑀲𑀺 𑀫𑀺𑀕𑀸𑀚𑀺𑀦𑀁𑁇_  


(179.)

3439\. _𑀢𑀢𑁆𑀣 𑀩𑁆𑀭𑀸𑀳𑁆𑀫𑀡𑀫𑀤𑁆𑀤𑀓𑁆𑀔𑀺,_  
_𑀲𑁂𑀢𑀁 𑀘𑀺𑀢𑁆𑀭𑀁 𑀓𑀺𑀮𑀸𑀲𑀺𑀦𑀁;_  
_𑀯𑀺𑀤𑁆𑀥𑀲𑁆𑀢𑀁 𑀓𑁄𑀯𑀺𑀍𑀆𑀭𑀁𑀯,_  
_𑀓𑀺𑀲𑀁 𑀥𑀫𑀦𑀺𑀲𑀦𑁆𑀣𑀢𑀁𑁇_  


(180.)

3440\. _𑀧𑀭𑀫𑀓𑀸𑀭𑀼𑀜𑁆𑀜𑀢𑀁 𑀧𑀢𑁆𑀢𑀁,_  
_𑀤𑀺𑀲𑁆𑀯𑀸 𑀓𑀺𑀘𑁆𑀙𑀕𑀢𑀁 𑀦𑀭𑀁;_  
_𑀅𑀯𑀘 𑀩𑁆𑀬𑀫𑁆𑀳𑀺𑀢𑁄 𑀭𑀸𑀚𑀸,_  
_“𑀬𑀓𑁆𑀔𑀸𑀦𑀁 𑀓𑀢𑀫𑁄 𑀦𑀼𑀲𑀺𑁇_  


(181.)

3441\. _𑀳𑀢𑁆𑀣𑀧𑀸𑀤𑀸 𑀘 𑀢𑁂 𑀲𑁂𑀢𑀸,_  
_𑀢𑀢𑁄 𑀲𑁂𑀢𑀢𑀭𑀁 𑀲𑀺𑀭𑁄;_  
_𑀕𑀢𑁆𑀢𑀁 𑀓𑀫𑁆𑀫𑀸𑀲𑀯𑀡𑁆𑀡𑀁 𑀢𑁂,_  
_𑀓𑀺𑀮𑀸𑀲𑀩𑀳𑀼𑀮𑁄 𑀘𑀲𑀺𑁇_  


(182.)

3442\. _𑀯𑀝𑁆𑀝𑀦𑀸𑀯𑀍𑀇 𑀲𑀗𑁆𑀓𑀸𑀲𑀸,_  
_𑀧𑀺𑀝𑁆𑀞𑀺 𑀢𑁂 𑀦𑀺𑀦𑁆𑀦𑀢𑀼𑀦𑁆𑀦𑀢𑀸;_  
_𑀓𑀸𑀍𑀅𑀧𑀩𑁆𑀩𑀸𑀯 𑀢𑁂 𑀅𑀗𑁆𑀕𑀸,_  
_𑀦𑀸𑀜𑁆𑀜𑀁 𑀧𑀲𑁆𑀲𑀸𑀫𑀺 𑀏𑀤𑀺𑀲𑀁𑁇_  


(183.)

3443\. _𑀉𑀕𑁆𑀖𑀝𑁆𑀝𑀧𑀸𑀤𑁄 𑀢𑀲𑀺𑀢𑁄,_  
_𑀓𑀺𑀲𑁄 𑀥𑀫𑀦𑀺𑀲𑀦𑁆𑀣𑀢𑁄;_  
_𑀙𑀸𑀢𑁄 𑀆𑀢𑀢𑁆𑀢𑀭𑀽𑀧𑁄𑀲𑀺,_  
_𑀓𑀼𑀢𑁄𑀲𑀺 𑀓𑀢𑁆𑀣 𑀕𑀘𑁆𑀙𑀲𑀺𑁇_  


(184.)

3444\. _𑀤𑀼𑀤𑁆𑀤𑀲𑀻 𑀅𑀧𑁆𑀧𑀓𑀸𑀭𑁄𑀲𑀺,_  
_𑀤𑀼𑀩𑁆𑀩𑀡𑁆𑀡𑁄 𑀪𑀻𑀫𑀤𑀲𑁆𑀲𑀦𑁄;_  
_𑀚𑀦𑁂𑀢𑁆𑀢𑀺 𑀬𑀸𑀧𑀺 𑀢𑁂 𑀫𑀸𑀢𑀸,_  
_𑀦 𑀢𑀁 𑀇𑀘𑁆𑀙𑁂𑀬𑁆𑀬 𑀧𑀲𑁆𑀲𑀺𑀢𑀼𑀁𑁇_  


(185.)

3445\. _𑀓𑀺𑀁 𑀓𑀫𑁆𑀫𑀫𑀓𑀭𑀁 𑀧𑀼𑀩𑁆𑀩𑁂,_  
_𑀓𑀁 𑀅𑀯𑀚𑁆𑀛𑀁 𑀅𑀖𑀸𑀢𑀬𑀺;_  
_𑀓𑀺𑀩𑁆𑀩𑀺𑀲𑀁 𑀬𑀁 𑀓𑀭𑀺𑀢𑁆𑀯𑀸𑀦,_  
_𑀇𑀤𑀁 𑀤𑀼𑀓𑁆𑀔𑀁 𑀉𑀧𑀸𑀕𑀫𑀺”𑁇_  


(186.)

3446\. _“𑀢𑀕𑁆𑀖 𑀢𑁂 𑀅𑀳𑀫𑀓𑁆𑀔𑀺𑀲𑁆𑀲𑀁,_  
_𑀬𑀣𑀸𑀧𑀺 𑀓𑀼𑀲𑀮𑁄 𑀢𑀣𑀸;_  
_𑀲𑀘𑁆𑀘𑀯𑀸𑀤𑀺𑀜𑁆𑀳𑀺 𑀮𑁄𑀓𑀲𑁆𑀫𑀺𑀁,_  
_𑀧𑀲𑀁𑀲𑀦𑁆𑀢𑀻𑀥 𑀧𑀡𑁆𑀟𑀺𑀢𑀸𑁇_  


(187.)

3447\. _𑀏𑀓𑁄 𑀘𑀭𑀁 𑀕𑁄𑀕𑀯𑁂𑀲𑁄,_  
_𑀫𑀽𑀍𑀳𑁄 𑀅𑀘𑁆𑀘𑀲𑀭𑀺𑀁 𑀯𑀦𑁂;_  
_𑀅𑀭𑀜𑁆𑀜𑁂 𑀇𑀭𑀻𑀡𑁂 𑀯𑀺𑀯𑀦𑁂,_  
_𑀦𑀸𑀦𑀸𑀓𑀼𑀜𑁆𑀚𑀭𑀲𑁂𑀯𑀺𑀢𑁂𑁇_  


(188.)

3448\. _𑀯𑀸𑀍𑀅𑀫𑀺𑀕𑀸𑀦𑀼𑀘𑀭𑀺𑀢𑁂,_  
_𑀯𑀺𑀧𑁆𑀧𑀦𑀝𑁆𑀞𑁄𑀲𑁆𑀫𑀺 𑀓𑀸𑀦𑀦𑁂;_  
_𑀅𑀘𑀭𑀺𑀁 𑀢𑀢𑁆𑀣 𑀲𑀢𑁆𑀢𑀸𑀳𑀁,_  
_𑀔𑀼𑀧𑁆𑀧𑀺𑀧𑀸𑀲𑀲𑀫𑀧𑁆𑀧𑀺𑀢𑁄𑁇_  


(189.)

3449\. _𑀢𑀢𑁆𑀣 𑀢𑀺𑀦𑁆𑀤𑀼𑀓𑀫𑀤𑁆𑀤𑀓𑁆𑀔𑀺𑀁,_  
_𑀯𑀺𑀲𑀫𑀝𑁆𑀞𑀁 𑀩𑀼𑀪𑀼𑀓𑁆𑀔𑀺𑀢𑁄;_  
_𑀧𑀧𑀸𑀢𑀫𑀪𑀺𑀮𑀫𑁆𑀩𑀦𑁆𑀢𑀁,_  
_𑀲𑀫𑁆𑀧𑀦𑁆𑀦𑀨𑀮𑀥𑀸𑀭𑀺𑀦𑀁𑁇_  


(190.)

3450\. _𑀯𑀸𑀢𑀲𑁆𑀲𑀺𑀢𑀸𑀦𑀺 𑀪𑀓𑁆𑀔𑁂𑀲𑀺𑀁,_  
_𑀢𑀸𑀦𑀺 𑀭𑀼𑀘𑁆𑀘𑀺𑀁𑀲𑀼 𑀫𑁂 𑀪𑀼𑀲𑀁;_  
_𑀅𑀢𑀺𑀢𑁆𑀢𑁄 𑀭𑀼𑀓𑁆𑀔𑀫𑀸𑀭𑀽𑀳𑀺𑀁,_  
_𑀢𑀢𑁆𑀣 𑀳𑁂𑀲𑁆𑀲𑀸𑀫𑀺 𑀆𑀲𑀺𑀢𑁄𑁇_  


(191.)

3451\. _𑀏𑀓𑀁 𑀫𑁂 𑀪𑀓𑁆𑀔𑀺𑀢𑀁 𑀆𑀲𑀺,_  
_𑀤𑀼𑀢𑀺𑀬𑀁 𑀅𑀪𑀺𑀧𑀢𑁆𑀣𑀺𑀢𑀁;_  
_𑀢𑀢𑁄 𑀲𑀸 𑀪𑀜𑁆𑀚𑀣 𑀲𑀸𑀔𑀸,_  
_𑀙𑀺𑀦𑁆𑀦𑀸 𑀨𑀭𑀲𑀼𑀦𑀸 𑀯𑀺𑀬𑁇_  


(192.)

3452\. _𑀲𑁄𑀳𑀁 𑀲𑀳𑀸𑀯 𑀲𑀸𑀔𑀸𑀳𑀺,_  
_𑀉𑀤𑁆𑀥𑀫𑁆𑀧𑀸𑀤𑁄 𑀅𑀯𑀁𑀲𑀺𑀭𑁄;_  
_𑀅𑀧𑁆𑀧𑀢𑀺𑀝𑁆𑀞𑁂 𑀅𑀦𑀸𑀮𑀫𑁆𑀩𑁂,_  
_𑀕𑀺𑀭𑀺𑀤𑀼𑀕𑁆𑀕𑀲𑁆𑀫𑀺 𑀧𑀸𑀧𑀢𑀁𑁇_  


(193.)

3453\. _𑀬𑀲𑁆𑀫𑀸 𑀘 𑀯𑀸𑀭𑀺 𑀕𑀫𑁆𑀪𑀻𑀭𑀁,_  
_𑀢𑀲𑁆𑀫𑀸 𑀦 𑀲𑀫𑀧𑀚𑁆𑀚𑀺𑀲𑀁;_  
_𑀢𑀢𑁆𑀣 𑀲𑁂𑀲𑀺𑀁 𑀦𑀺𑀭𑀸𑀦𑀦𑁆𑀤𑁄,_  
_𑀅𑀦𑀽𑀦𑀸 𑀤𑀲 𑀭𑀢𑁆𑀢𑀺𑀬𑁄𑁇_  


(194.)

3454\. _𑀅𑀣𑁂𑀢𑁆𑀣 𑀓𑀧𑀺 𑀫𑀸𑀕𑀜𑁆𑀙𑀺,_  
_𑀕𑁄𑀦𑀗𑁆𑀕𑀼𑀮𑁄 𑀤𑀭𑀻𑀘𑀭𑁄;_  
_𑀲𑀸𑀔𑀸𑀳𑀺 𑀲𑀸𑀔𑀁 𑀯𑀺𑀘𑀭𑀦𑁆𑀢𑁄,_  
_𑀔𑀸𑀤𑀫𑀸𑀦𑁄 𑀤𑀼𑀫𑀧𑁆𑀨𑀮𑀁𑁇_  


(195.)

3455\. _𑀲𑁄 𑀫𑀁 𑀤𑀺𑀲𑁆𑀯𑀸 𑀓𑀺𑀲𑀁 𑀧𑀡𑁆𑀟𑀼𑀁,_  
_𑀓𑀸𑀭𑀼𑀜𑁆𑀜𑀫𑀓𑀭𑀁 𑀫𑀬𑀺;_  
_𑀅𑀫𑁆𑀪𑁄 𑀓𑁄 𑀦𑀸𑀫 𑀲𑁄 𑀏𑀢𑁆𑀣,_  
_𑀏𑀯𑀁 𑀤𑀼𑀓𑁆𑀔𑁂𑀦 𑀅𑀝𑁆𑀝𑀺𑀢𑁄𑁇_  


(196.)

3456\. _𑀫𑀦𑀼𑀲𑁆𑀲𑁄 𑀅𑀫𑀦𑀼𑀲𑁆𑀲𑁄 𑀯𑀸,_  
_𑀅𑀢𑁆𑀢𑀸𑀦𑀁 𑀫𑁂 𑀧𑀯𑁂𑀤𑀬;_  
_𑀢𑀲𑁆𑀲𑀜𑁆𑀚𑀮𑀺𑀁 𑀧𑀡𑀸𑀫𑁂𑀢𑁆𑀯𑀸,_  
_𑀇𑀤𑀁 𑀯𑀘𑀦𑀫𑀩𑁆𑀭𑀯𑀺𑀁𑁇_  


(197.)

3457\. _𑀫𑀦𑀼𑀲𑁆𑀲𑁄𑀳𑀁 𑀩𑁆𑀬𑀲𑀫𑁆𑀧𑀢𑁆𑀢𑁄,_  
_𑀲𑀸 𑀫𑁂 𑀦𑀢𑁆𑀣𑀺 𑀇𑀢𑁄 𑀕𑀢𑀺;_  
_𑀢𑀁 𑀯𑁄 𑀯𑀤𑀸𑀫𑀺 𑀪𑀤𑁆𑀤𑀁 𑀯𑁄,_  
_𑀢𑁆𑀯𑀜𑁆𑀘 𑀫𑁂 𑀲𑀭𑀡𑀁 𑀪𑀯𑁇_  


(198.)

3458\. _𑀕𑀭𑀼𑀁 𑀲𑀺𑀮𑀁 𑀕𑀳𑁂𑀢𑁆𑀯𑀸𑀦,_  
_𑀯𑀺𑀘𑀭𑀻 𑀧𑀩𑁆𑀩𑀢𑁂 𑀓𑀧𑀺;_  
_𑀲𑀺𑀮𑀸𑀬 𑀬𑁄𑀕𑁆𑀕𑀁 𑀓𑀢𑁆𑀯𑀸𑀦,_  
_𑀦𑀺𑀲𑀪𑁄 𑀏𑀢𑀤𑀩𑁆𑀭𑀯𑀺𑁇_  


(199.)

3459\. _𑀏𑀳𑀺 𑀫𑁂 𑀧𑀺𑀝𑁆𑀞𑀺𑀫𑀸𑀭𑀼𑀬𑁆𑀳,_  
_𑀕𑀻𑀯𑀁 𑀕𑀡𑁆𑀳𑀸𑀳𑀺 𑀩𑀸𑀳𑀼𑀪𑀺;_  
_𑀅𑀳𑀁 𑀢𑀁 𑀉𑀤𑁆𑀥𑀭𑀺𑀲𑁆𑀲𑀸𑀫𑀺,_  
_𑀕𑀺𑀭𑀺𑀤𑀼𑀕𑁆𑀕𑀢 𑀯𑁂𑀕𑀲𑀸𑁇_  


(200.)

3460\. _𑀢𑀲𑁆𑀲 𑀢𑀁 𑀯𑀘𑀦𑀁 𑀲𑀼𑀢𑁆𑀯𑀸,_  
_𑀯𑀸𑀦𑀭𑀺𑀦𑁆𑀤𑀲𑁆𑀲 𑀲𑀺𑀭𑀻𑀫𑀢𑁄;_  
_𑀧𑀺𑀝𑁆𑀞𑀺𑀫𑀸𑀭𑀼𑀬𑁆𑀳 𑀥𑀻𑀭𑀲𑁆𑀲,_  
_𑀕𑀻𑀯𑀁 𑀩𑀸𑀳𑀸𑀳𑀺 𑀅𑀕𑁆𑀕𑀳𑀺𑀁𑁇_  


(201.)

3461\. _𑀲𑁄 𑀫𑀁 𑀢𑀢𑁄 𑀲𑀫𑀼𑀝𑁆𑀞𑀸𑀲𑀺,_  
_𑀢𑁂𑀚𑀲𑁆𑀲𑀻 𑀩𑀮𑀯𑀸 𑀓𑀧𑀺;_  
_𑀯𑀺𑀳𑀜𑁆𑀜𑀫𑀸𑀦𑁄 𑀓𑀺𑀘𑁆𑀙𑁂𑀦,_  
_𑀕𑀺𑀭𑀺𑀤𑀼𑀕𑁆𑀕𑀢 𑀯𑁂𑀕𑀲𑀸𑁇_  


(202.)

3462\. _𑀉𑀤𑁆𑀥𑀭𑀺𑀢𑁆𑀯𑀸𑀦 𑀫𑀁 𑀲𑀦𑁆𑀢𑁄,_  
_𑀦𑀺𑀲𑀪𑁄 𑀏𑀢𑀤𑀩𑁆𑀭𑀯𑀺;_  
_𑀇𑀗𑁆𑀖 𑀫𑀁 𑀲𑀫𑁆𑀫 𑀭𑀓𑁆𑀔𑀲𑁆𑀲𑀼,_  
_𑀧𑀲𑀼𑀧𑀺𑀲𑁆𑀲𑀁 𑀫𑀼𑀳𑀼𑀢𑁆𑀢𑀓𑀁𑁇_  


(203.)

3463\. _𑀲𑀻𑀳𑀸 𑀩𑁆𑀬𑀕𑁆𑀖𑀸 𑀘 𑀤𑀻𑀧𑀻 𑀘,_  
_𑀅𑀘𑁆𑀙𑀓𑁄𑀓𑀢𑀭𑀘𑁆𑀙𑀬𑁄;_  
_𑀢𑁂 𑀫𑀁 𑀧𑀫𑀢𑁆𑀢𑀁 𑀳𑀺𑀁𑀲𑁂𑀬𑁆𑀬𑀼𑀁,_  
_𑀢𑁂 𑀢𑁆𑀯𑀁 𑀤𑀺𑀲𑁆𑀯𑀸 𑀦𑀺𑀯𑀸𑀭𑀬𑁇_  


(204.)

3464\. _𑀏𑀯𑀁 𑀫𑁂 𑀧𑀭𑀺𑀢𑁆𑀢𑀸𑀢𑀽𑀦,_  
_𑀧𑀲𑀼𑀧𑀻 𑀲𑁄 𑀫𑀼𑀳𑀼𑀢𑁆𑀢𑀓𑀁;_  
_𑀢𑀤𑀸𑀳𑀁 𑀧𑀸𑀧𑀺𑀓𑀁 𑀤𑀺𑀝𑁆𑀞𑀺𑀁,_  
_𑀧𑀝𑀺𑀮𑀘𑁆𑀙𑀺𑀁 𑀅𑀬𑁄𑀦𑀺𑀲𑁄𑁇_  


(205.)

3465\. _𑀪𑀓𑁆𑀔𑁄 𑀅𑀬𑀁 𑀫𑀦𑀼𑀲𑁆𑀲𑀸𑀦𑀁,_  
_𑀬𑀣𑀸 𑀘𑀜𑁆𑀜𑁂 𑀯𑀦𑁂 𑀫𑀺𑀕𑀸;_  
_𑀬𑀁 𑀦𑀽𑀦𑀺𑀫𑀁 𑀯𑀥𑀺𑀢𑁆𑀯𑀸𑀦,_  
_𑀙𑀸𑀢𑁄 𑀔𑀸𑀤𑁂𑀬𑁆𑀬 𑀯𑀸𑀦𑀭𑀁𑁇_  


(206.)

3466\. _𑀅𑀲𑀺𑀢𑁄 𑀘 𑀕𑀫𑀺𑀲𑁆𑀲𑀸𑀫𑀺,_  
_𑀫𑀁𑀲𑀫𑀸𑀤𑀸𑀬 𑀲𑀫𑁆𑀩𑀮𑀁;_  
_𑀓𑀦𑁆𑀢𑀸𑀭𑀁 𑀦𑀺𑀢𑁆𑀣𑀭𑀺𑀲𑁆𑀲𑀸𑀫𑀺,_  
_𑀧𑀸𑀣𑁂𑀬𑁆𑀬𑀁 𑀫𑁂 𑀪𑀯𑀺𑀲𑁆𑀲𑀢𑀺𑁇_  


(207.)

3467\. _𑀢𑀢𑁄 𑀲𑀺𑀮𑀁 𑀕𑀳𑁂𑀢𑁆𑀯𑀸𑀦,_  
_𑀫𑀢𑁆𑀣𑀓𑀁 𑀲𑀦𑁆𑀦𑀺𑀢𑀸𑀍𑀅𑀬𑀺𑀁;_  
_𑀫𑀫 𑀕𑀢𑁆𑀢𑀓𑀺𑀮𑀦𑁆𑀢𑀲𑁆𑀲,_  
_𑀧𑀳𑀸𑀭𑁄 𑀤𑀼𑀩𑁆𑀩𑀮𑁄 𑀅𑀳𑀼𑁇_  


(208.)

3468\. _𑀲𑁄 𑀘 𑀯𑁂𑀕𑁂𑀦𑀼𑀤𑀧𑁆𑀧𑀢𑁆𑀢𑁄,_  
_𑀓𑀧𑀺 𑀭𑀼𑀳𑀺𑀭 𑀫𑀓𑁆𑀔𑀺𑀢𑁄;_  
_𑀅𑀲𑁆𑀲𑀼𑀧𑀼𑀡𑁆𑀡𑁂𑀳𑀺 𑀦𑁂𑀢𑁆𑀢𑁂𑀳𑀺,_  
_𑀭𑁄𑀤𑀦𑁆𑀢𑁄 𑀫𑀁 𑀉𑀤𑀺𑀓𑁆𑀔𑀢𑀺𑁇_  


(209.)

3469\. _‘𑀫𑀸𑀬𑁆𑀬𑁄𑀫𑀁 𑀓𑀭𑀺 𑀪𑀤𑁆𑀤𑀦𑁆𑀢𑁂,_  
_𑀢𑁆𑀯𑀜𑁆𑀘 𑀦𑀸𑀫𑁂𑀤𑀺𑀲𑀁 𑀓𑀭𑀺;_  
_𑀢𑁆𑀯𑀜𑁆𑀘 𑀔𑁄 𑀦𑀸𑀫 𑀤𑀻𑀖𑀸𑀯𑀼,_  
_𑀅𑀜𑁆𑀜𑁂 𑀯𑀸𑀭𑁂𑀢𑀼𑀫𑀭𑀳𑀲𑀺𑁇_  


(210.)

3470\. _𑀅𑀳𑁄 𑀯𑀢 𑀭𑁂 𑀧𑀼𑀭𑀺𑀲,_  
_𑀢𑀸𑀯𑀤𑀼𑀓𑁆𑀓𑀭𑀓𑀸𑀭𑀓;_  
_𑀏𑀤𑀺𑀲𑀸 𑀯𑀺𑀲𑀫𑀸 𑀤𑀼𑀕𑁆𑀕𑀸,_  
_𑀧𑀧𑀸𑀢𑀸 𑀉𑀤𑁆𑀥𑀢𑁄 𑀫𑀬𑀸𑁇_  


(211.)

3471\. _𑀆𑀦𑀻𑀢𑁄 𑀧𑀭𑀮𑁄𑀓𑀸𑀯,_  
_𑀤𑀼𑀩𑁆𑀪𑁂𑀬𑁆𑀬𑀁 𑀫𑀁 𑀅𑀫𑀜𑁆𑀜𑀣;_  
_𑀢𑀁 𑀢𑁂𑀦 𑀧𑀸𑀧𑀥𑀫𑁆𑀫𑁂𑀦,_  
_𑀧𑀸𑀧𑀁 𑀧𑀸𑀧𑁂𑀦 𑀘𑀺𑀦𑁆𑀢𑀺𑀢𑀁𑁇_  


(212.)

3472\. _𑀫𑀸 𑀳𑁂𑀯 𑀢𑁆𑀯𑀁 𑀅𑀥𑀫𑁆𑀫𑀝𑁆𑀞,_  
_𑀯𑁂𑀤𑀦𑀁 𑀓𑀝𑀼𑀓𑀁 𑀨𑀼𑀲𑀺;_  
_𑀫𑀸 𑀳𑁂𑀯 𑀧𑀸𑀧𑀓𑀫𑁆𑀫𑀁 𑀢𑀁,_  
_𑀨𑀮𑀁 𑀯𑁂𑀍𑀉𑀁𑀯 𑀢𑀁 𑀯𑀥𑀺𑁇_  


(213.)

3473\. _𑀢𑀬𑀺𑀫𑁂 𑀦𑀢𑁆𑀣𑀺 𑀯𑀺𑀲𑁆𑀲𑀸𑀲𑁄,_  
_𑀧𑀸𑀧𑀥𑀫𑁆𑀫 𑀅𑀲𑀜𑁆𑀜𑀢;_  
_𑀏𑀳𑀺 𑀫𑁂 𑀧𑀺𑀝𑁆𑀞𑀺𑀢𑁄 𑀕𑀘𑁆𑀙,_  
_𑀤𑀺𑀲𑁆𑀲𑀫𑀸𑀦𑁄𑀯 𑀲𑀦𑁆𑀢𑀺𑀓𑁂𑁇_  


(214.)

3474\. _𑀫𑀼𑀢𑁆𑀢𑁄𑀲𑀺 𑀳𑀢𑁆𑀣𑀸 𑀯𑀸𑀍𑀆𑀦𑀁,_  
_𑀧𑀢𑁆𑀢𑁄𑀲𑀺 𑀫𑀸𑀦𑀼𑀲𑀺𑀁 𑀧𑀤𑀁;_  
_𑀏𑀲 𑀫𑀕𑁆𑀕𑁄 𑀅𑀥𑀫𑁆𑀫𑀝𑁆𑀞,_  
_𑀢𑁂𑀦 𑀕𑀘𑁆𑀙 𑀬𑀣𑀸𑀲𑀼𑀔𑀁’𑁇_  


(215.)

3475\. _𑀇𑀤𑀁 𑀯𑀢𑁆𑀯𑀸 𑀕𑀺𑀭𑀺𑀘𑀭𑁄,_  
_𑀭𑀳𑀤𑁂 𑀧𑀓𑁆𑀔𑀮𑁆𑀬 𑀫𑀢𑁆𑀣𑀓𑀁;_  
_𑀅𑀲𑁆𑀲𑀽𑀦𑀺 𑀲𑀫𑁆𑀧𑀫𑀚𑁆𑀚𑀺𑀢𑁆𑀯𑀸,_  
_𑀢𑀢𑁄 𑀧𑀩𑁆𑀩𑀢𑀫𑀸𑀭𑀼𑀳𑀺𑁇_  


(216.)

3476\. _𑀲𑁄𑀳𑀁 𑀢𑁂𑀦𑀸𑀪𑀺𑀲𑀢𑁆𑀢𑁄𑀲𑁆𑀫𑀺,_  
_𑀧𑀭𑀺𑀍𑀆𑀳𑁂𑀦 𑀅𑀝𑁆𑀝𑀺𑀢𑁄;_  
_𑀟𑀬𑁆𑀳𑀫𑀸𑀦𑁂𑀦 𑀕𑀢𑁆𑀢𑁂𑀦,_  
_𑀯𑀸𑀭𑀺𑀁 𑀧𑀸𑀢𑀼𑀁 𑀉𑀧𑀸𑀕𑀫𑀺𑀁𑁇_  


(217.)

3477\. _𑀅𑀕𑁆𑀕𑀺𑀦𑀸 𑀯𑀺𑀬 𑀲𑀦𑁆𑀢𑀢𑁆𑀢𑁄,_  
_𑀭𑀳𑀤𑁄 𑀭𑀼𑀳𑀺𑀭𑀫𑀓𑁆𑀔𑀺𑀢𑁄;_  
_𑀧𑀼𑀩𑁆𑀩𑀮𑁄𑀳𑀺𑀢𑀲𑀗𑁆𑀓𑀸𑀲𑁄,_  
_𑀲𑀩𑁆𑀩𑁄 𑀫𑁂 𑀲𑀫𑀧𑀚𑁆𑀚𑀣𑁇_  


(218.)

3478\. _𑀬𑀸𑀯𑀦𑁆𑀢𑁄 𑀉𑀤𑀩𑀺𑀦𑁆𑀤𑀽𑀦𑀺,_  
_𑀓𑀸𑀬𑀲𑁆𑀫𑀺𑀁 𑀦𑀺𑀧𑀢𑀺𑀁𑀲𑀼 𑀫𑁂;_  
_𑀢𑀸𑀯𑀦𑁆𑀢𑁄 𑀕𑀡𑁆𑀟 𑀚𑀸𑀬𑁂𑀣,_  
_𑀅𑀤𑁆𑀥𑀩𑁂𑀮𑀼𑀯𑀲𑀸𑀤𑀺𑀲𑀸𑁇_  


(219.)

3479\. _𑀧𑀪𑀺𑀦𑁆𑀦𑀸 𑀧𑀕𑁆𑀖𑀭𑀺𑀁𑀲𑀼 𑀫𑁂,_  
_𑀓𑀼𑀡𑀧𑀸 𑀧𑀼𑀩𑁆𑀩𑀮𑁄𑀳𑀺𑀢𑀸;_  
_𑀬𑁂𑀦 𑀬𑁂𑀦𑁂𑀯 𑀕𑀘𑁆𑀙𑀸𑀫𑀺,_  
_𑀕𑀸𑀫𑁂𑀲𑀼 𑀦𑀺𑀕𑀫𑁂𑀲𑀼 𑀘𑁇_  


(220.)

3480\. _𑀤𑀡𑁆𑀟𑀳𑀢𑁆𑀣𑀸 𑀦𑀺𑀯𑀸𑀭𑁂𑀦𑁆𑀢𑀺,_  
_𑀇𑀢𑁆𑀣𑀺𑀬𑁄 𑀧𑀼𑀭𑀺𑀲𑀸 𑀘 𑀫𑀁;_  
_𑀑𑀓𑁆𑀓𑀺𑀢𑀸 𑀧𑀽𑀢𑀺𑀕𑀦𑁆𑀥𑁂𑀦,_  
_𑀫𑀸𑀲𑁆𑀲𑀼 𑀑𑀭𑁂𑀦 𑀆𑀕𑀫𑀸𑁇_  


(221.)

3481\. _𑀏𑀢𑀸𑀤𑀺𑀲𑀁 𑀇𑀤𑀁 𑀤𑀼𑀓𑁆𑀔𑀁,_  
_𑀲𑀢𑁆𑀢 𑀯𑀲𑁆𑀲𑀸𑀦𑀺 𑀤𑀸𑀦𑀺 𑀫𑁂;_  
_𑀅𑀦𑀼𑀪𑁄𑀫𑀺 𑀲𑀓𑀁 𑀓𑀫𑁆𑀫𑀁,_  
_𑀧𑀼𑀩𑁆𑀩𑁂 𑀤𑀼𑀓𑁆𑀓𑀝𑀫𑀢𑁆𑀢𑀦𑁄𑁇_  


(222.)

3482\. _𑀢𑀁 𑀯𑁄 𑀯𑀤𑀸𑀫𑀺 𑀪𑀤𑁆𑀤𑀦𑁆𑀢𑁂,_  
_𑀬𑀸𑀯𑀦𑁆𑀢𑁂𑀢𑁆𑀣 𑀲𑀫𑀸𑀕𑀢𑀸;_  
_𑀫𑀸𑀲𑁆𑀲𑀼 𑀫𑀺𑀢𑁆𑀢𑀸𑀦 𑀤𑀼𑀩𑁆𑀪𑀺𑀢𑁆𑀣𑁄,_  
_𑀫𑀺𑀢𑁆𑀢𑀤𑀼𑀩𑁆𑀪𑁄 𑀳𑀺 𑀧𑀸𑀧𑀓𑁄𑁇_  


(223.)

3483\. _𑀓𑀼𑀝𑁆𑀞𑀻 𑀓𑀺𑀮𑀸𑀲𑀻 𑀪𑀯𑀢𑀺,_  
_𑀬𑁄 𑀫𑀺𑀢𑁆𑀢𑀸𑀦𑀺𑀥 𑀤𑀼𑀩𑁆𑀪𑀢𑀺;_  
_𑀓𑀸𑀬𑀲𑁆𑀲 𑀪𑁂𑀤𑀸 𑀫𑀺𑀢𑁆𑀢𑀤𑁆𑀤𑀼,_  
_𑀦𑀺𑀭𑀬𑀁 𑀲𑁄𑀧𑀧𑀚𑁆𑀚𑀢𑀻”𑀢𑀺𑁇_  


---

3484\. 𑀫𑀳𑀸𑀓𑀧𑀺𑀚𑀸𑀢𑀓𑀁 𑀙𑀝𑁆𑀞𑀁𑁇



[Go to previous page (16.1.5 Sambhavajātaka)](16.1.5.md) / [Go to parent page (16.1 Kiṃchandavagga)](../16.1.md) / [Go to next page (16.1.7 Dakarakkhasajātaka)](16.1.7.md)


