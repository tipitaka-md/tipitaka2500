
[Home](/) / [22J Jātakapāḷi](/tipitaka/22J.md) / [16 Tiṃsanipāta](/tipitaka/22J/16.md) / [16.1 Kiṃchandavagga](/tipitaka/22J/16/16.1.md)

# 𑁧𑁬𑁇𑁧𑁇𑁧𑁦 𑀕𑀦𑁆𑀥𑀢𑀺𑀦𑁆𑀤𑀼𑀓𑀚𑀸𑀢𑀓

### 𑀢𑀺𑀁𑀲𑀦𑀺𑀧𑀸𑀢

### 𑀓𑀺𑀁𑀙𑀦𑁆𑀤𑀯𑀕𑁆𑀕

### 𑀕𑀦𑁆𑀥𑀢𑀺𑀦𑁆𑀤𑀼𑀓𑀚𑀸𑀢𑀓

(332.)

3596. _“𑀅𑀧𑁆𑀧𑀫𑀸𑀤𑁄 𑀅𑀫𑀢𑀁 𑀧𑀤𑀁,_  
_𑀧𑀫𑀸𑀤𑁄 𑀫𑀘𑁆𑀘𑀼𑀦𑁄 𑀧𑀤𑀁;_  
_𑀅𑀧𑁆𑀧𑀫𑀢𑁆𑀢𑀸 𑀦 𑀫𑀻𑀬𑀦𑁆𑀢𑀺,_  
_𑀬𑁂 𑀧𑀫𑀢𑁆𑀢𑀸 𑀬𑀣𑀸 𑀫𑀢𑀸𑁇_  


(333.)

3597. _𑀫𑀤𑀸 𑀧𑀫𑀸𑀤𑁄 𑀚𑀸𑀬𑁂𑀣,_  
_𑀧𑀫𑀸𑀤𑀸 𑀚𑀸𑀬𑀢𑁂 𑀔𑀬𑁄;_  
_𑀔𑀬𑀸 𑀧𑀤𑁄𑀲𑀸 𑀚𑀸𑀬𑀦𑁆𑀢𑀺,_  
_𑀫𑀸 𑀧𑀫𑀸𑀤𑁄 𑀪𑀭𑀢𑀽𑀲𑀪𑁇_  


(334.)

3598. _𑀩𑀳𑀽 𑀳𑀺 𑀔𑀢𑁆𑀢𑀺𑀬𑀸 𑀚𑀻𑀦𑀸,_  
_𑀅𑀢𑁆𑀣𑀁 𑀭𑀝𑁆𑀞𑀁 𑀧𑀫𑀸𑀤𑀺𑀦𑁄;_  
_𑀅𑀣𑁄𑀧𑀺 𑀕𑀸𑀫𑀺𑀦𑁄 𑀕𑀸𑀫𑀸,_  
_𑀅𑀦𑀕𑀸𑀭𑀸 𑀅𑀕𑀸𑀭𑀺𑀦𑁄𑁇_  


(335.)

3599. _𑀔𑀢𑁆𑀢𑀺𑀬𑀲𑁆𑀲 𑀧𑀫𑀢𑁆𑀢𑀲𑁆𑀲,_  
_𑀭𑀝𑁆𑀞𑀲𑁆𑀫𑀺𑀁 𑀭𑀝𑁆𑀞𑀯𑀟𑁆𑀠𑀦;_  
_𑀲𑀩𑁆𑀩𑁂 𑀪𑁄𑀕𑀸 𑀯𑀺𑀦𑀲𑁆𑀲𑀦𑁆𑀢𑀺,_  
_𑀭𑀜𑁆𑀜𑁄 𑀢𑀁 𑀯𑀼𑀘𑁆𑀘𑀢𑁂 𑀅𑀖𑀁𑁇_  


(336.)

3600. _𑀦𑁂𑀲 𑀥𑀫𑁆𑀫𑁄 𑀫𑀳𑀸𑀭𑀸𑀚,_  
_𑀅𑀢𑀺𑀯𑁂𑀮𑀁 𑀧𑀫𑀚𑁆𑀚𑀲𑀺;_  
_𑀇𑀤𑁆𑀥𑀁 𑀨𑀻𑀢𑀁 𑀚𑀦𑀧𑀤𑀁,_  
_𑀘𑁄𑀭𑀸 𑀯𑀺𑀤𑁆𑀥𑀁𑀲𑀬𑀦𑁆𑀢𑀺 𑀦𑀁𑁇_  


(337.)

3601. _𑀦 𑀢𑁂 𑀧𑀼𑀢𑁆𑀢𑀸 𑀪𑀯𑀺𑀲𑁆𑀲𑀦𑁆𑀢𑀺,_  
_𑀦 𑀳𑀺𑀭𑀜𑁆𑀜𑀁 𑀦 𑀥𑀸𑀦𑀺𑀬𑀁;_  
_𑀭𑀝𑁆𑀞𑁂 𑀯𑀺𑀮𑀼𑀧𑁆𑀧𑀫𑀸𑀦𑀫𑁆𑀳𑀺,_  
_𑀲𑀩𑁆𑀩𑀪𑁄𑀕𑁂𑀳𑀺 𑀚𑀺𑀬𑁆𑀬𑀲𑀺𑁇_  


(338.)

3602. _𑀲𑀩𑁆𑀩𑀪𑁄𑀕𑀸 𑀧𑀭𑀺𑀚𑀺𑀡𑁆𑀡𑀁,_  
_𑀭𑀸𑀚𑀸𑀦𑀁 𑀯𑀸𑀧𑀺 𑀔𑀢𑁆𑀢𑀺𑀬𑀁;_  
_𑀜𑀸𑀢𑀺𑀫𑀺𑀢𑁆𑀢𑀸 𑀲𑀼𑀳𑀚𑁆𑀚𑀸 𑀘,_  
_𑀦 𑀢𑀁 𑀫𑀜𑁆𑀜𑀦𑁆𑀢𑀺 𑀫𑀸𑀦𑀺𑀬𑀁𑁇_  


(339.)

3603. _𑀳𑀢𑁆𑀣𑀸𑀭𑁄𑀳𑀸 𑀅𑀦𑀺𑀓𑀝𑁆𑀞𑀸,_  
_𑀭𑀣𑀺𑀓𑀸 𑀧𑀢𑁆𑀢𑀺𑀓𑀸𑀭𑀓𑀸;_  
_𑀢𑀫𑁂𑀯𑀫𑀼𑀧𑀚𑀻𑀯𑀦𑁆𑀢𑀸,_  
_𑀦 𑀢𑀁 𑀫𑀜𑁆𑀜𑀦𑁆𑀢𑀺 𑀫𑀸𑀦𑀺𑀬𑀁𑁇_  


(340.)

3604. _𑀅𑀲𑀁𑀯𑀺𑀳𑀺𑀢𑀓𑀫𑁆𑀫𑀦𑁆𑀢𑀁,_  
_𑀩𑀸𑀮𑀁 𑀤𑀼𑀫𑁆𑀫𑀦𑁆𑀢𑀺𑀫𑀦𑁆𑀢𑀺𑀦𑀁;_  
_𑀲𑀺𑀭𑀻 𑀚𑀳𑀢𑀺 𑀤𑀼𑀫𑁆𑀫𑁂𑀥𑀁,_  
_𑀚𑀺𑀡𑁆𑀡𑀁𑀯 𑀉𑀭𑀕𑁄 𑀢𑀘𑀁𑁇_  


(341.)

3605. _𑀲𑀼𑀲𑀁𑀯𑀺𑀳𑀺𑀢𑀓𑀫𑁆𑀫𑀦𑁆𑀢𑀁,_  
_𑀓𑀸𑀮𑀼𑀝𑁆𑀞𑀸𑀬𑀺𑀁 𑀅𑀢𑀦𑁆𑀤𑀺𑀢𑀁;_  
_𑀲𑀩𑁆𑀩𑁂 𑀪𑁄𑀕𑀸𑀪𑀺𑀯𑀟𑁆𑀠𑀦𑁆𑀢𑀺,_  
_𑀕𑀸𑀯𑁄 𑀲𑁅𑀲𑀪𑀸𑀫𑀺𑀯𑁇_  


(342.)

3606. _𑀉𑀧𑀲𑁆𑀲𑀼𑀢𑀺𑀁 𑀫𑀳𑀸𑀭𑀸𑀚,_  
_𑀭𑀝𑁆𑀞𑁂 𑀚𑀦𑀧𑀤𑁂 𑀘𑀭;_  
_𑀢𑀢𑁆𑀣 𑀤𑀺𑀲𑁆𑀯𑀸 𑀘 𑀲𑀼𑀢𑁆𑀯𑀸 𑀘,_  
_𑀢𑀢𑁄 𑀢𑀁 𑀧𑀝𑀺𑀧𑀚𑁆𑀚𑀲𑀺”𑁇_  


(343.)

3607. _“𑀏𑀯𑀁 𑀯𑁂𑀤𑁂𑀢𑀼 𑀧𑀜𑁆𑀘𑀸𑀮𑁄,_  
_𑀲𑀗𑁆𑀕𑀸𑀫𑁂 𑀲𑀭𑀫𑀧𑁆𑀧𑀺𑀢𑁄;_  
_𑀬𑀣𑀸𑀳𑀫𑀚𑁆𑀚 𑀯𑁂𑀤𑁂𑀫𑀺,_  
_𑀓𑀡𑁆𑀝𑀓𑁂𑀦 𑀲𑀫𑀧𑁆𑀧𑀺𑀢𑁄”𑁇_  


(344.)

3608. _“𑀚𑀺𑀡𑁆𑀡𑁄 𑀤𑀼𑀩𑁆𑀩𑀮𑀘𑀓𑁆𑀔𑀽𑀲𑀺,_  
_𑀦 𑀭𑀽𑀧𑀁 𑀲𑀸𑀥𑀼 𑀧𑀲𑁆𑀲𑀲𑀺;_  
_𑀓𑀺𑀁 𑀢𑀢𑁆𑀣 𑀩𑁆𑀭𑀳𑁆𑀫𑀤𑀢𑁆𑀢𑀲𑁆𑀲,_  
_𑀬𑀁 𑀢𑀁 𑀫𑀕𑁆𑀕𑁂𑀬𑁆𑀬 𑀓𑀡𑁆𑀝𑀓𑁄”𑁇_  


(345.)

3609. _“𑀩𑀳𑁆𑀯𑁂𑀢𑁆𑀣 𑀩𑁆𑀭𑀳𑁆𑀫𑀤𑀢𑁆𑀢𑀲𑁆𑀲,_  
_𑀲𑁄𑀳𑀁 𑀫𑀕𑁆𑀕𑀲𑁆𑀫𑀺 𑀩𑁆𑀭𑀸𑀳𑁆𑀫𑀡;_  
_𑀅𑀭𑀓𑁆𑀔𑀺𑀢𑀸 𑀚𑀸𑀦𑀧𑀤𑀸,_  
_𑀅𑀥𑀫𑁆𑀫𑀩𑀮𑀺𑀦𑀸 𑀳𑀢𑀸𑁇_  


(346.)

3610. _𑀭𑀢𑁆𑀢𑀺𑀜𑁆𑀳𑀺 𑀘𑁄𑀭𑀸 𑀔𑀸𑀤𑀦𑁆𑀢𑀺,_  
_𑀤𑀺𑀯𑀸 𑀔𑀸𑀤𑀦𑁆𑀢𑀺 𑀢𑀼𑀡𑁆𑀟𑀺𑀬𑀸;_  
_𑀭𑀝𑁆𑀞𑀲𑁆𑀫𑀺𑀁 𑀓𑀽𑀝𑀭𑀸𑀚𑀲𑁆𑀲,_  
_𑀩𑀳𑀼 𑀅𑀥𑀫𑁆𑀫𑀺𑀓𑁄 𑀚𑀦𑁄𑁇_  


(347.)

3611. _𑀏𑀢𑀸𑀤𑀺𑀲𑁂 𑀪𑀬𑁂 𑀚𑀸𑀢𑁂,_  
_𑀪𑀬𑀝𑁆𑀝𑀸 𑀢𑀸𑀢 𑀫𑀸𑀡𑀯𑀸;_  
_𑀦𑀺𑀮𑁆𑀮𑁂𑀦𑀓𑀸𑀦𑀺 𑀓𑀼𑀩𑁆𑀩𑀦𑁆𑀢𑀺,_  
_𑀯𑀦𑁂 𑀆𑀳𑀢𑁆𑀯 𑀓𑀡𑁆𑀝𑀓𑀁”𑁇_  


(348.)

3612. _“𑀓𑀤𑀸𑀲𑁆𑀲𑀼 𑀦𑀸𑀫𑀬𑀁 𑀭𑀸𑀚𑀸,_  
_𑀩𑁆𑀭𑀳𑁆𑀫𑀤𑀢𑁆𑀢𑁄 𑀫𑀭𑀺𑀲𑁆𑀲𑀢𑀺;_  
_𑀬𑀲𑁆𑀲 𑀭𑀝𑁆𑀞𑀫𑁆𑀳𑀺 𑀚𑀺𑀬𑁆𑀬𑀦𑁆𑀢𑀺,_  
_𑀅𑀧𑁆𑀧𑀢𑀺𑀓𑀸 𑀓𑀼𑀫𑀸𑀭𑀺𑀓𑀸”𑁇_  


(349.)

3613. _“𑀤𑀼𑀩𑁆𑀪𑀸𑀲𑀺𑀢𑀜𑁆𑀳𑀺 𑀢𑁂 𑀚𑀫𑁆𑀫𑀺,_  
_𑀅𑀦𑀢𑁆𑀣𑀧𑀤𑀓𑁄𑀯𑀺𑀤𑁂;_  
_𑀓𑀼𑀳𑀺𑀁 𑀭𑀸𑀚𑀸 𑀓𑀼𑀫𑀸𑀭𑀻𑀦𑀁,_  
_𑀪𑀢𑁆𑀢𑀸𑀭𑀁 𑀧𑀭𑀺𑀬𑁂𑀲𑀢𑀺”𑁇_  


(350.)

3614. _“𑀦 𑀫𑁂 𑀤𑀼𑀩𑁆𑀪𑀸𑀲𑀺𑀢𑀁 𑀩𑁆𑀭𑀳𑁆𑀫𑁂,_  
_𑀓𑁄𑀯𑀺𑀤𑀢𑁆𑀣𑀧𑀤𑀸 𑀅𑀳𑀁;_  
_𑀅𑀭𑀓𑁆𑀔𑀺𑀢𑀸 𑀚𑀸𑀦𑀧𑀤𑀸,_  
_𑀅𑀥𑀫𑁆𑀫𑀩𑀮𑀺𑀦𑀸 𑀳𑀢𑀸𑁇_  


(351.)

3615. _𑀭𑀢𑁆𑀢𑀺𑀜𑁆𑀳𑀺 𑀘𑁄𑀭𑀸 𑀔𑀸𑀤𑀦𑁆𑀢𑀺,_  
_𑀤𑀺𑀯𑀸 𑀔𑀸𑀤𑀦𑁆𑀢𑀺 𑀢𑀼𑀡𑁆𑀟𑀺𑀬𑀸;_  
_𑀭𑀝𑁆𑀞𑀲𑁆𑀫𑀺𑀁 𑀓𑀽𑀝𑀭𑀸𑀚𑀲𑁆𑀲,_  
_𑀩𑀳𑀼 𑀅𑀥𑀫𑁆𑀫𑀺𑀓𑁄 𑀚𑀦𑁄;_  
_𑀤𑀼𑀚𑁆𑀚𑀻𑀯𑁂 𑀤𑀼𑀩𑁆𑀪𑀭𑁂 𑀤𑀸𑀭𑁂,_  
_𑀓𑀼𑀢𑁄 𑀪𑀢𑁆𑀢𑀸 𑀓𑀼𑀫𑀸𑀭𑀺𑀬𑁄”𑁇_  


(352.)

3616. _“𑀏𑀯𑀁 𑀲𑀬𑀢𑀼 𑀧𑀜𑁆𑀘𑀸𑀮𑁄,_  
_𑀲𑀗𑁆𑀕𑀸𑀫𑁂 𑀲𑀢𑁆𑀢𑀺𑀬𑀸 𑀳𑀢𑁄;_  
_𑀬𑀣𑀸𑀬𑀁 𑀓𑀧𑀡𑁄 𑀲𑁂𑀢𑀺,_  
_𑀳𑀢𑁄 𑀨𑀸𑀮𑁂𑀦 𑀲𑀸𑀮𑀺𑀬𑁄”𑁇_  


(353.)

3617. _“𑀅𑀥𑀫𑁆𑀫𑁂𑀦 𑀢𑀼𑀯𑀁 𑀚𑀫𑁆𑀫,_  
_𑀩𑁆𑀭𑀳𑁆𑀫𑀤𑀢𑁆𑀢𑀲𑁆𑀲 𑀓𑀼𑀚𑁆𑀛𑀲𑀺;_  
_𑀬𑁄 𑀢𑁆𑀯𑀁 𑀲𑀧𑀲𑀺 𑀭𑀸𑀚𑀸𑀦𑀁,_  
_𑀅𑀧𑀭𑀚𑁆𑀛𑀺𑀢𑁆𑀯𑀸𑀦 𑀅𑀢𑁆𑀢𑀦𑁄”𑁇_  


(354.)

3618. _“𑀥𑀫𑁆𑀫𑁂𑀦 𑀩𑁆𑀭𑀳𑁆𑀫𑀤𑀢𑁆𑀢𑀲𑁆𑀲,_  
_𑀅𑀳𑀁 𑀓𑀼𑀚𑁆𑀛𑀸𑀫𑀺 𑀩𑁆𑀭𑀸𑀳𑁆𑀫𑀡;_  
_𑀅𑀭𑀓𑁆𑀔𑀺𑀢𑀸 𑀚𑀸𑀦𑀧𑀤𑀸,_  
_𑀅𑀥𑀫𑁆𑀫𑀩𑀮𑀺𑀦𑀸 𑀳𑀢𑀸𑁇_  


(355.)

3619. _𑀭𑀢𑁆𑀢𑀺𑀜𑁆𑀳𑀺 𑀘𑁄𑀭𑀸 𑀔𑀸𑀤𑀦𑁆𑀢𑀺,_  
_𑀤𑀺𑀯𑀸 𑀔𑀸𑀤𑀦𑁆𑀢𑀺 𑀢𑀼𑀡𑁆𑀟𑀺𑀬𑀸;_  
_𑀭𑀝𑁆𑀞𑀲𑁆𑀫𑀺𑀁 𑀓𑀽𑀝𑀭𑀸𑀚𑀲𑁆𑀲,_  
_𑀩𑀳𑀼 𑀅𑀥𑀫𑁆𑀫𑀺𑀓𑁄 𑀚𑀦𑁄𑁇_  


(356.)

3620. _𑀲𑀸 𑀦𑀽𑀦 𑀧𑀼𑀦 𑀭𑁂 𑀧𑀓𑁆𑀓𑀸,_  
_𑀯𑀺𑀓𑀸𑀮𑁂 𑀪𑀢𑁆𑀢𑀫𑀸𑀳𑀭𑀺;_  
_𑀪𑀢𑁆𑀢𑀳𑀸𑀭𑀺𑀁 𑀅𑀧𑁂𑀓𑁆𑀔𑀦𑁆𑀢𑁄,_  
_𑀳𑀢𑁄 𑀨𑀸𑀮𑁂𑀦 𑀲𑀸𑀮𑀺𑀬𑁄”𑁇_  


(357.)

3621. _“𑀏𑀯𑀁 𑀳𑀜𑁆𑀜𑀢𑀼 𑀧𑀜𑁆𑀘𑀸𑀮𑁄,_  
_𑀲𑀗𑁆𑀕𑀸𑀫𑁂 𑀅𑀲𑀺𑀦𑀸 𑀳𑀢𑁄;_  
_𑀬𑀣𑀸𑀳𑀫𑀚𑁆𑀚 𑀧𑀳𑀢𑁄,_  
_𑀔𑀻𑀭𑀜𑁆𑀘 𑀫𑁂 𑀧𑀯𑀝𑁆𑀝𑀺𑀢𑀁”𑁇_  


(358.)

3622. _“𑀬𑀁 𑀧𑀲𑀼 𑀔𑀻𑀭𑀁 𑀙𑀟𑁆𑀟𑁂𑀢𑀺,_  
_𑀧𑀲𑀼𑀧𑀸𑀮𑀁 𑀯𑀺𑀳𑀺𑀁𑀲𑀢𑀺;_  
_𑀓𑀺𑀁 𑀢𑀢𑁆𑀣 𑀩𑁆𑀭𑀳𑁆𑀫𑀤𑀢𑁆𑀢𑀲𑁆𑀲,_  
_𑀬𑀁 𑀦𑁄 𑀕𑀭𑀳𑀢𑁂 𑀪𑀯𑀁”𑁇_  


(359.)

3623. _“𑀕𑀸𑀭𑀬𑁆𑀳𑁄 𑀩𑁆𑀭𑀳𑁆𑀫𑁂 𑀧𑀜𑁆𑀘𑀸𑀮𑁄,_  
_𑀩𑁆𑀭𑀳𑁆𑀫𑀤𑀢𑁆𑀢𑀲𑁆𑀲 𑀭𑀸𑀚𑀺𑀦𑁄;_  
_𑀅𑀭𑀓𑁆𑀔𑀺𑀢𑀸 𑀚𑀸𑀦𑀧𑀤𑀸,_  
_𑀅𑀥𑀫𑁆𑀫𑀩𑀮𑀺𑀦𑀸 𑀳𑀢𑀸𑁇_  


(360.)

3624. _𑀭𑀢𑁆𑀢𑀺𑀜𑁆𑀳𑀺 𑀘𑁄𑀭𑀸 𑀔𑀸𑀤𑀦𑁆𑀢𑀺,_  
_𑀤𑀺𑀯𑀸 𑀔𑀸𑀤𑀦𑁆𑀢𑀺 𑀢𑀼𑀡𑁆𑀟𑀺𑀬𑀸;_  
_𑀭𑀝𑁆𑀞𑀲𑁆𑀫𑀺𑀁 𑀓𑀽𑀝𑀭𑀸𑀚𑀲𑁆𑀲,_  
_𑀩𑀳𑀼 𑀅𑀥𑀫𑁆𑀫𑀺𑀓𑁄 𑀚𑀦𑁄𑁇_  


(361.)

3625. _𑀘𑀡𑁆𑀟𑀸 𑀅𑀝𑀦𑀓𑀸 𑀕𑀸𑀯𑀻,_  
_𑀬𑀁 𑀧𑀼𑀭𑁂 𑀦 𑀤𑀼𑀳𑀸𑀫𑀲𑁂;_  
_𑀢𑀁 𑀤𑀸𑀦𑀺 𑀅𑀚𑁆𑀚 𑀤𑁄𑀳𑀸𑀫,_  
_𑀔𑀻𑀭𑀓𑀸𑀫𑁂𑀳𑀼𑀧𑀤𑁆𑀤𑀼𑀢𑀸”𑁇_  


(362.)

3626. _“𑀏𑀯𑀁 𑀓𑀦𑁆𑀤𑀢𑀼 𑀧𑀜𑁆𑀘𑀸𑀮𑁄,_  
_𑀯𑀺𑀧𑀼𑀢𑁆𑀢𑁄 𑀯𑀺𑀧𑁆𑀧𑀲𑀼𑀓𑁆𑀔𑀢𑀼;_  
_𑀬𑀣𑀸𑀬𑀁 𑀓𑀧𑀡𑀸 𑀕𑀸𑀯𑀻,_  
_𑀯𑀺𑀧𑀼𑀢𑁆𑀢𑀸 𑀧𑀭𑀺𑀥𑀸𑀯𑀢𑀺”𑁇_  


(363.)

3627. _“𑀬𑀁 𑀧𑀲𑀼 𑀧𑀲𑀼𑀧𑀸𑀮𑀲𑁆𑀲,_  
_𑀲𑀫𑁆𑀪𑀫𑁂𑀬𑁆𑀬 𑀭𑀯𑁂𑀬𑁆𑀬 𑀯𑀸;_  
_𑀓𑁄 𑀦𑀻𑀥 𑀅𑀧𑀭𑀸𑀥𑀢𑁆𑀣𑀺,_  
_𑀩𑁆𑀭𑀳𑁆𑀫𑀤𑀢𑁆𑀢𑀲𑁆𑀲 𑀭𑀸𑀚𑀺𑀦𑁄”𑁇_  


(364.)

3628. _“𑀅𑀧𑀭𑀸𑀥𑁄 𑀫𑀳𑀸𑀩𑁆𑀭𑀳𑁆𑀫𑁂,_  
_𑀩𑁆𑀭𑀳𑁆𑀫𑀤𑀢𑁆𑀢𑀲𑁆𑀲 𑀭𑀸𑀚𑀺𑀦𑁄;_  
_𑀅𑀭𑀓𑁆𑀔𑀺𑀢𑀸 𑀚𑀸𑀦𑀧𑀤𑀸,_  
_𑀅𑀥𑀫𑁆𑀫𑀩𑀮𑀺𑀦𑀸 𑀳𑀢𑀸𑁇_  


(365.)

3629. _𑀭𑀢𑁆𑀢𑀺𑀜𑁆𑀳𑀺 𑀘𑁄𑀭𑀸 𑀔𑀸𑀤𑀦𑁆𑀢𑀺,_  
_𑀤𑀺𑀯𑀸 𑀔𑀸𑀤𑀦𑁆𑀢𑀺 𑀢𑀼𑀡𑁆𑀟𑀺𑀬𑀸;_  
_𑀭𑀝𑁆𑀞𑀲𑁆𑀫𑀺𑀁 𑀓𑀽𑀝𑀭𑀸𑀚𑀲𑁆𑀲,_  
_𑀩𑀳𑀼 𑀅𑀥𑀫𑁆𑀫𑀺𑀓𑁄 𑀚𑀦𑁄;_  
_𑀓𑀣𑀁 𑀦𑁄 𑀅𑀲𑀺𑀓𑁄𑀲𑀢𑁆𑀣𑀸,_  
_𑀔𑀻𑀭𑀧𑀸 𑀳𑀜𑁆𑀜𑀢𑁂 𑀧𑀚𑀸”𑁇_  


(366.)

3630. _“𑀏𑀯𑀁 𑀔𑀚𑁆𑀚𑀢𑀼 𑀧𑀜𑁆𑀘𑀸𑀮𑁄,_  
_𑀳𑀢𑁄 𑀬𑀼𑀤𑁆𑀥𑁂 𑀲𑀧𑀼𑀢𑁆𑀢𑀓𑁄;_  
_𑀬𑀣𑀸𑀳𑀫𑀚𑁆𑀚 𑀔𑀚𑁆𑀚𑀸𑀫𑀺,_  
_𑀕𑀸𑀫𑀺𑀓𑁂𑀳𑀺 𑀅𑀭𑀜𑁆𑀜𑀚𑁄”𑁇_  


(367.)

3631. _“𑀦 𑀲𑀩𑁆𑀩𑀪𑀽𑀢𑁂𑀲𑀼 𑀯𑀺𑀥𑁂𑀦𑁆𑀢𑀺 𑀭𑀓𑁆𑀔𑀁,_  
_𑀭𑀸𑀚𑀸𑀦𑁄 𑀫𑀡𑁆𑀟𑀽𑀓 𑀫𑀦𑀼𑀲𑁆𑀲𑀮𑁄𑀓𑁂;_  
_𑀦𑁂𑀢𑁆𑀢𑀸𑀯𑀢𑀸 𑀭𑀸𑀚𑀸 𑀅𑀥𑀫𑁆𑀫𑀘𑀸𑀭𑀻,_  
_𑀬𑀁 𑀢𑀸𑀤𑀺𑀲𑀁 𑀚𑀻𑀯𑀫𑀤𑁂𑀬𑁆𑀬𑀼 𑀥𑀗𑁆𑀓𑀸”𑁇_  


(368.)

3632. _“𑀅𑀥𑀫𑁆𑀫𑀭𑀽𑀧𑁄 𑀯𑀢 𑀩𑁆𑀭𑀳𑁆𑀫𑀘𑀸𑀭𑀻,_  
_𑀅𑀦𑀼𑀧𑁆𑀧𑀺𑀬𑀁 𑀪𑀸𑀲𑀲𑀺 𑀔𑀢𑁆𑀢𑀺𑀬𑀲𑁆𑀲;_  
_𑀯𑀺𑀮𑀼𑀧𑁆𑀧𑀫𑀸𑀦𑀸𑀬 𑀧𑀼𑀣𑀼𑀧𑁆𑀧𑀚𑀸𑀬,_  
_𑀧𑀽𑀚𑁂𑀲𑀺 𑀭𑀸𑀚𑀁 𑀧𑀭𑀫𑀧𑁆𑀧𑀫𑀸𑀤𑀁𑁇_  


(369.)

3633. _𑀲𑀘𑁂 𑀇𑀤𑀁 𑀩𑁆𑀭𑀳𑁆𑀫𑁂 𑀲𑀼𑀭𑀚𑁆𑀚𑀓𑀁 𑀲𑀺𑀬𑀸,_  
_𑀨𑀻𑀢𑀁 𑀭𑀝𑁆𑀞𑀁 𑀫𑀼𑀤𑀺𑀢𑀁 𑀯𑀺𑀧𑁆𑀧𑀲𑀦𑁆𑀦𑀁;_  
_𑀪𑀼𑀢𑁆𑀯𑀸 𑀩𑀮𑀺𑀁 𑀅𑀕𑁆𑀕𑀧𑀺𑀡𑁆𑀟𑀜𑁆𑀘 𑀓𑀸𑀓𑀸,_  
_𑀦 𑀫𑀸𑀤𑀺𑀲𑀁 𑀚𑀻𑀯𑀫𑀤𑁂𑀬𑁆𑀬𑀼 𑀥𑀗𑁆𑀓𑀸”𑀢𑀺𑁇 (𑁨𑁯𑁭𑁪)_  


---

3634. 𑀕𑀦𑁆𑀥𑀢𑀺𑀦𑁆𑀤𑀼𑀓𑀚𑀸𑀢𑀓𑀁 𑀤𑀲𑀫𑀁𑁇



---

3635. 𑀢𑀺𑀁𑀲𑀦𑀺𑀧𑀸𑀢𑀁 𑀦𑀺𑀝𑁆𑀞𑀺𑀢𑀁𑁇



---

3636. 𑀢𑀲𑁆𑀲𑀼𑀤𑁆𑀤𑀸𑀦𑀁



3637. _𑀓𑀺𑀁𑀙𑀦𑁆𑀤 𑀓𑀼𑀫𑁆𑀪 𑀚𑀬𑀤𑁆𑀤𑀺𑀲 𑀙𑀤𑁆𑀤𑀦𑁆𑀢,_  
_𑀅𑀣 𑀧𑀡𑁆𑀟𑀺𑀢𑀲𑀫𑁆𑀪𑀯 𑀲𑀺𑀭𑀓𑀧𑀺;_  
_𑀤𑀓𑀭𑀓𑁆𑀔𑀲 𑀧𑀡𑁆𑀟𑀭𑀦𑀸𑀕𑀯𑀭𑁄,_  
_𑀅𑀣 𑀲𑀫𑁆𑀩𑀼𑀮 𑀢𑀺𑀦𑁆𑀤𑀼𑀓𑀤𑁂𑀯𑀲𑀼𑀢𑁄𑀢𑀺𑁇_  


---

3638. 𑀚𑀸𑀢𑀓𑀧𑀸𑀍𑀇𑀬𑀸 𑀧𑀞𑀫𑁄 𑀪𑀸𑀕𑁄 𑀦𑀺𑀝𑁆𑀞𑀺𑀢𑁄𑁇



[Go to previous page (16.1.9 Sambulājātaka)](/tipitaka/22J/16/16.1/16.1.9.md) / [Go to parent page (16.1 Kiṃchandavagga)](/tipitaka/22J/16/16.1.md)


