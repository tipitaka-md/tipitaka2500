
[Home](/) / [22J Jātakapāḷi](../../../22J.md) / [16 Tiṃsanipāta](../../16.md) / [16.1 Kiṃchandavagga](../16.1.md)

# 16.1.7 Dakarakkhasajātaka

* Tiṃsanipāta

* Kiṃchandavagga

* Dakarakkhasajātaka

(224.)

3485\. _“Sace vo vuyhamānānaṃ,_  
_sattannaṃ udakaṇṇave;_  
_Manussabalimesāno,_  
_nāvaṃ gaṇheyya rakkhaso;_  
_Anupubbaṃ kathaṃ datvā,_  
_muñcesi dakarakkhasā”._  


(225.)

3486\. _“Mātaraṃ paṭhamaṃ dajjaṃ,_  
_Bhariyaṃ datvāna bhātaraṃ;_  
_Tato sahāyaṃ datvāna,_  
_Pañcamaṃ dajjaṃ brāhmaṇaṃ;_  
_Chaṭṭhāhaṃ dajjamattānaṃ,_  
_Neva dajjaṃ mahosadhaṃ”._  


(226.)

3487\. _“Posetā te janettī ca,_  
_dīgharattānukampikā;_  
_Chabbhī tayi padussati,_  
_paṇḍitā atthadassinī;_  
_Aññaṃ upanisaṃ katvā,_  
_vadhā taṃ parimocayi._  


(227.)

3488\. _Taṃ tādisiṃ pāṇadadiṃ,_  
_orasaṃ gabbhadhāriniṃ;_  
_Mātaraṃ kena dosena,_  
_dajjāsi dakarakkhino”._  


(228.)

3489\. _“Daharā viyalaṅkāraṃ,_  
_dhāreti apiḷandhanaṃ;_  
_Dovārike anīkaṭṭhe,_  
_ativelaṃ pajagghati._  


(229.)

3490\. _Athopi paṭirājūnaṃ,_  
_sayaṃ dūtāni sāsati;_  
_Mātaraṃ tena dosena,_  
_dajjāhaṃ dakarakkhino”._  


(230.)

3491\. _“Itthigumbassa pavarā,_  
_accantaṃ piyabhāṇinī;_  
_Anuggatā sīlavatī,_  
_chāyāva anapāyinī._  


(231.)

3492\. _Akkodhanā puññavatī,_  
_paṇḍitā atthadassinī;_  
_Ubbariṃ kena dosena,_  
_dajjāsi dakarakkhino”._  


(232.)

3493\. _“Khiḍḍāratisamāpannaṃ,_  
_anatthavasamāgataṃ;_  
_Sā maṃ sakāna puttānaṃ,_  
_ayācaṃ yācate dhanaṃ._  


(233.)

3494\. _Sohaṃ dadāmi sāratto,_  
_bahuṃ uccāvacaṃ dhanaṃ;_  
_Suduccajaṃ cajitvāna,_  
_pacchā socāmi dummano;_  
_Ubbariṃ tena dosena,_  
_dajjāhaṃ dakarakkhino”._  


(234.)

3495\. _“Yenocitā janapadā,_  
_ānītā ca paṭiggahaṃ;_  
_Ābhataṃ pararajjebhi,_  
_abhiṭṭhāya bahuṃ dhanaṃ._  


(235.)

3496\. _Dhanuggahānaṃ pavaraṃ,_  
_sūraṃ tikhiṇamantinaṃ;_  
_Bhātaraṃ kena dosena,_  
_dajjāsi dakarakkhino”._  


(236.)

3497\. _“Yenocitā janapadā,_  
_ānītā ca paṭiggahaṃ;_  
_Ābhataṃ pararajjebhi,_  
_abhiṭṭhāya bahuṃ dhanaṃ._  


(237.)

3498\. _Dhanuggahānaṃ pavaro,_  
_sūro tikhiṇamanti ca;_  
_Mayāyaṃ sukhito rājā,_  
_atimaññati dārako._  


(238.)

3499\. _Upaṭṭhānampi me ayye,_  
_na so eti yathā pure;_  
_Bhātaraṃ tena dosena,_  
_dajjāhaṃ dakarakkhino”._  


(239.)

3500\. _“Ekarattena ubhayo,_  
_tvañceva dhanusekha ca;_  
_Ubho jātettha pañcālā,_  
_sahāyā susamāvayā._  


(240.)

3501\. _Cariyā taṃ anubandhittho,_  
_ekadukkhasukho tava;_  
_Ussukko te divārattiṃ,_  
_sabbakiccesu byāvaṭo;_  
_Sahāyaṃ kena dosena,_  
_dajjāsi dakarakkhino”._  


(241.)

3502\. _“Cariyā maṃ ayaṃ ayye,_  
_pajagghittho mayā saha;_  
_Ajjāpi tena vaṇṇena,_  
_ativelaṃ pajagghati._  


(242.)

3503\. _Ubbariyāpihaṃ ayye,_  
_mantayāmi rahogato;_  
_Anāmanto pavisati,_  
_pubbe appaṭivedito._  


(243.)

3504\. _Laddhadvāro katokāso,_  
_ahirikaṃ anādaraṃ;_  
_Sahāyaṃ tena dosena,_  
_dajjāhaṃ dakarakkhino”._  


(244.)

3505\. _“Kusalo sabbanimittānaṃ,_  
_rutaññū āgatāgamo;_  
_Uppāte supine yutto,_  
_niyyāne ca pavesane._  


(245.)

3506\. _Paṭṭho bhūmantalikkhasmiṃ,_  
_Nakkhattapadakovido;_  
_Brāhmaṇaṃ kena dosena,_  
_Dajjāsi dakarakkhino”._  


(246.)

3507\. _“Parisāyampi me ayye,_  
_ummīlitvā udikkhati;_  
_Tasmā accabhamuṃ luddaṃ,_  
_dajjāhaṃ dakarakkhino”._  


(247.)

3508\. _“Sasamuddapariyāyaṃ,_  
_mahiṃ sāgarakuṇḍalaṃ;_  
_Vasundharaṃ āvasasi,_  
_amaccaparivārito._  


(248.)

3509\. _Cāturanto mahāraṭṭho,_  
_vijitāvī mahabbalo;_  
_Pathabyā ekarājāsi,_  
_yaso te vipulaṃ gato._  


(249.)

3510\. _Soḷasitthisahassāni,_  
_āmuttamaṇikuṇḍalā;_  
_Nānājanapadā nārī,_  
_devakaññūpamā subhā._  


(250.)

3511\. _Evaṃ sabbaṅgasampannaṃ,_  
_sabbakāmasamiddhinaṃ;_  
_Sukhitānaṃ piyaṃ dīghaṃ,_  
_jīvitaṃ āhu khattiya._  


(251.)

3512\. _Atha tvaṃ kena vaṇṇena,_  
_kena vā pana hetunā;_  
_Paṇḍitaṃ anurakkhanto,_  
_pāṇaṃ cajasi duccajaṃ”._  


(252.)

3513\. _“Yatopi āgato ayye,_  
_mama hatthaṃ mahosadho;_  
_Nābhijānāmi dhīrassa,_  
_anumattampi dukkaṭaṃ._  


(253.)

3514\. _Sace ca kismici kāle,_  
_maraṇaṃ me pure siyā;_  
_So me putte paputte ca,_  
_sukhāpeyya mahosadho._  


(254.)

3515\. _Anāgataṃ paccuppannaṃ,_  
_sabbamatthampi passati;_  
_Anāparādhakammantaṃ,_  
_na dajjaṃ dakarakkhino”._  


(255.)

3516\. _“Idaṃ suṇātha pañcālā,_  
_cūḷaneyyassa bhāsitaṃ;_  
_Paṇḍitaṃ anurakkhanto,_  
_pāṇaṃ cajati duccajaṃ._  


(256.)

3517\. _Mātu bhariyāya bhātucca,_  
_sakhino brāhmaṇassa ca;_  
_Attano cāpi pañcālo,_  
_channaṃ cajati jīvitaṃ._  


(257.)

3518\. _Evaṃ mahatthikā paññā,_  
_nipuṇā sādhucintinī;_  
_Diṭṭhadhammahitatthāya,_  
_samparāyasukhāya cā”ti._  


---

3519\. Dakarakkhasajātakaṃ sattamaṃ.



[Go to previous page (16.1.6 Mahākapijātaka)](16.1.6.md) / [Go to parent page (16.1 Kiṃchandavagga)](../16.1.md) / [Go to next page (16.1.8 Paṇḍaranāgarājajātaka)](16.1.8.md)


