
[Home](/) / [22J Jātakapāḷi](../../../22J.md) / [16 Tiṃsanipāta](../../16.md) / [16.1 Kiṃchandavagga](../16.1.md)

# 𑁧𑁬𑁇𑁧𑁇𑁨 𑀓𑀼𑀫𑁆𑀪𑀚𑀸𑀢𑀓

### 𑀢𑀺𑀁𑀲𑀦𑀺𑀧𑀸𑀢

### 𑀓𑀺𑀁𑀙𑀦𑁆𑀤𑀯𑀕𑁆𑀕

### 𑀓𑀼𑀫𑁆𑀪𑀚𑀸𑀢𑀓

(33.)

3289\. _“𑀓𑁄 𑀧𑀸𑀢𑀼𑀭𑀸𑀲𑀻 𑀢𑀺𑀤𑀺𑀯𑀸 𑀦𑀪𑀫𑁆𑀳𑀺,_  
_𑀑𑀪𑀸𑀲𑀬𑀁 𑀲𑀁𑀯𑀭𑀺𑀁 𑀘𑀦𑁆𑀤𑀺𑀫𑀸𑀯;_  
_𑀕𑀢𑁆𑀢𑁂𑀳𑀺 𑀢𑁂 𑀭𑀲𑁆𑀫𑀺𑀬𑁄 𑀦𑀺𑀘𑁆𑀙𑀭𑀦𑁆𑀢𑀺,_  
_𑀲𑀢𑁂𑀭𑀢𑀸 𑀯𑀺𑀚𑁆𑀚𑀼𑀭𑀺𑀯𑀦𑁆𑀢𑀮𑀺𑀓𑁆𑀔𑁂𑁇_  


(34.)

3290\. _𑀲𑁄 𑀙𑀺𑀦𑁆𑀦𑀯𑀸𑀢𑀁 𑀓𑀫𑀲𑀻 𑀅𑀖𑀫𑁆𑀳𑀺,_  
_𑀯𑁂𑀳𑀸𑀬𑀲𑀁 𑀕𑀘𑁆𑀙𑀲𑀺 𑀢𑀺𑀝𑁆𑀞𑀲𑀻 𑀘;_  
_𑀇𑀤𑁆𑀥𑀻 𑀦𑀼 𑀢𑁂 𑀯𑀢𑁆𑀣𑀼𑀓𑀢𑀸 𑀲𑀼𑀪𑀸𑀯𑀺𑀢𑀸,_  
_𑀅𑀦𑀤𑁆𑀥𑀕𑀽𑀦𑀁 𑀅𑀧𑀺 𑀤𑁂𑀯𑀢𑀸𑀦𑀁𑁇_  


(35.)

3291\. _𑀯𑁂𑀳𑀸𑀬𑀲𑀁 𑀕𑀫𑁆𑀫𑀫𑀸𑀕𑀫𑁆𑀫 𑀢𑀺𑀝𑁆𑀞𑀲𑀺,_  
_𑀓𑀼𑀫𑁆𑀪𑀁 𑀓𑀺𑀡𑀸𑀣𑀸𑀢𑀺 𑀬𑀫𑁂𑀢𑀫𑀢𑁆𑀣𑀁;_  
_𑀓𑁄 𑀯𑀸 𑀢𑀼𑀯𑀁 𑀓𑀺𑀲𑁆𑀲 𑀯𑀸 𑀢𑀸𑀬 𑀓𑀼𑀫𑁆𑀪𑁄,_  
_𑀅𑀓𑁆𑀔𑀸𑀳𑀺 𑀫𑁂 𑀩𑁆𑀭𑀸𑀳𑁆𑀫𑀡 𑀏𑀢𑀫𑀢𑁆𑀣𑀁”𑁇_  


(36.)

3292\. _“𑀦 𑀲𑀧𑁆𑀧𑀺𑀓𑀼𑀫𑁆𑀪𑁄 𑀦𑀧𑀺 𑀢𑁂𑀮𑀓𑀼𑀫𑁆𑀪𑁄,_  
_𑀦 𑀨𑀸𑀡𑀺𑀢𑀲𑁆𑀲 𑀦 𑀫𑀥𑀼𑀲𑁆𑀲 𑀓𑀼𑀫𑁆𑀪𑁄;_  
_𑀓𑀼𑀫𑁆𑀪𑀲𑁆𑀲 𑀯𑀚𑁆𑀚𑀸𑀦𑀺 𑀅𑀦𑀧𑁆𑀧𑀓𑀸𑀦𑀺,_  
_𑀤𑁄𑀲𑁂 𑀩𑀳𑀽 𑀓𑀼𑀫𑁆𑀪𑀕𑀢𑁂 𑀲𑀼𑀡𑀸𑀣𑁇_  


(37.)

3293\. _𑀕𑀍𑀏𑀬𑁆𑀬 𑀬𑀁 𑀧𑀺𑀢𑁆𑀯𑀸 𑀧𑀢𑁂 𑀧𑀧𑀸𑀢𑀁,_  
_𑀲𑁄𑀩𑁆𑀪𑀁 𑀕𑀼𑀳𑀁 𑀘𑀦𑁆𑀤𑀦𑀺𑀬𑁄𑀍𑀇𑀕𑀮𑁆𑀮𑀁;_  
_𑀩𑀳𑀼𑀫𑁆𑀧𑀺 𑀪𑀼𑀜𑁆𑀚𑁂𑀬𑁆𑀬 𑀅𑀪𑁄𑀚𑀦𑁂𑀬𑁆𑀬𑀁,_  
_𑀢𑀲𑁆𑀲𑀸 𑀧𑀼𑀡𑁆𑀡𑀁 𑀓𑀼𑀫𑁆𑀪𑀫𑀺𑀫𑀁 𑀓𑀺𑀡𑀸𑀣𑁇_  


(38.)

3294\. _𑀬𑀁 𑀧𑀺𑀢𑁆𑀯 𑀘𑀺𑀢𑁆𑀢𑀲𑁆𑀫𑀺𑀫𑀦𑁂𑀲𑀫𑀸𑀦𑁄,_  
_𑀆𑀳𑀺𑀡𑁆𑀟𑀢𑀻 𑀕𑁄𑀭𑀺𑀯 𑀪𑀓𑁆𑀔𑀲𑀸𑀤𑀻;_  
_𑀅𑀦𑀸𑀣𑀫𑀸𑀦𑁄 𑀉𑀧𑀕𑀸𑀬𑀢𑀺 𑀦𑀘𑁆𑀘𑀢𑀺 𑀘,_  
_𑀢𑀲𑁆𑀲𑀸 𑀧𑀼𑀡𑁆𑀡𑀁 𑀓𑀼𑀫𑁆𑀪𑀫𑀺𑀫𑀁 𑀓𑀺𑀡𑀸𑀣𑁇_  


(39.)

3295\. _𑀬𑀁 𑀯𑁂 𑀧𑀺𑀯𑀺𑀢𑁆𑀯𑀸 𑀅𑀘𑁂𑀮𑁄𑀯 𑀦𑀕𑁆𑀕𑁄,_  
_𑀘𑀭𑁂𑀬𑁆𑀬 𑀕𑀸𑀫𑁂 𑀯𑀺𑀲𑀺𑀔𑀦𑁆𑀢𑀭𑀸𑀦𑀺;_  
_𑀲𑀫𑁆𑀫𑀽𑀍𑀳𑀘𑀺𑀢𑁆𑀢𑁄 𑀅𑀢𑀺𑀯𑁂𑀮𑀲𑀸𑀬𑀻,_  
_𑀢𑀲𑁆𑀲𑀸 𑀧𑀼𑀡𑁆𑀡𑀁 𑀓𑀼𑀫𑁆𑀪𑀫𑀺𑀫𑀁 𑀓𑀺𑀡𑀸𑀣𑁇_  


(40.)

3296\. _𑀬𑀁 𑀧𑀺𑀢𑁆𑀯 𑀉𑀝𑁆𑀞𑀸𑀬 𑀧𑀯𑁂𑀥𑀫𑀸𑀦𑁄,_  
_𑀲𑀻𑀲𑀜𑁆𑀘 𑀩𑀸𑀳𑀼𑀜𑁆𑀘 𑀧𑀘𑀸𑀮𑀬𑀦𑁆𑀢𑁄;_  
_𑀲𑁄 𑀦𑀘𑁆𑀘𑀢𑀻 𑀤𑀸𑀭𑀼𑀓𑀝𑀮𑁆𑀮𑀓𑁄𑀯,_  
_𑀢𑀲𑁆𑀲𑀸 𑀧𑀼𑀡𑁆𑀡𑀁 𑀓𑀼𑀫𑁆𑀪𑀫𑀺𑀫𑀁 𑀓𑀺𑀡𑀸𑀣𑁇_  


(41.)

3297\. _𑀬𑀁 𑀯𑁂 𑀧𑀺𑀯𑀺𑀢𑁆𑀯𑀸 𑀅𑀕𑁆𑀕𑀺𑀤𑀟𑁆𑀠𑀸 𑀲𑀬𑀦𑁆𑀢𑀺,_  
_𑀅𑀣𑁄 𑀲𑀺𑀕𑀸𑀮𑁂𑀳𑀺𑀧𑀺 𑀔𑀸𑀤𑀺𑀢𑀸𑀲𑁂;_  
_𑀩𑀦𑁆𑀥𑀁 𑀯𑀥𑀁 𑀪𑁄𑀕𑀚𑀸𑀦𑀺𑀜𑁆𑀘𑀼𑀧𑁂𑀦𑁆𑀢𑀺,_  
_𑀢𑀲𑁆𑀲𑀸 𑀧𑀼𑀡𑁆𑀡𑀁 𑀓𑀼𑀫𑁆𑀪𑀫𑀺𑀫𑀁 𑀓𑀺𑀡𑀸𑀣𑁇_  


(42.)

3298\. _𑀬𑀁 𑀧𑀺𑀢𑁆𑀯 𑀪𑀸𑀲𑁂𑀬𑁆𑀬 𑀅𑀪𑀸𑀲𑀦𑁂𑀬𑁆𑀬𑀁,_  
_𑀲𑀪𑀸𑀬𑀫𑀸𑀲𑀻𑀦𑁄 𑀅𑀧𑁂𑀢𑀯𑀢𑁆𑀣𑁄;_  
_𑀲𑀫𑁆𑀫𑀓𑁆𑀔𑀺𑀢𑁄 𑀯𑀦𑁆𑀢𑀕𑀢𑁄 𑀩𑁆𑀬𑀲𑀦𑁆𑀦𑁄,_  
_𑀢𑀲𑁆𑀲𑀸 𑀧𑀼𑀡𑁆𑀡𑀁 𑀓𑀼𑀫𑁆𑀪𑀫𑀺𑀫𑀁 𑀓𑀺𑀡𑀸𑀣𑁇_  


(43.)

3299\. _𑀬𑀁 𑀯𑁂 𑀧𑀺𑀯𑀺𑀢𑁆𑀯𑀸 𑀉𑀓𑁆𑀓𑀝𑁆𑀞𑁄 𑀆𑀯𑀺𑀮𑀓𑁆𑀔𑁄,_  
_𑀫𑀫𑁂𑀯 𑀲𑀩𑁆𑀩𑀸 𑀧𑀣𑀯𑀻𑀢𑀺 𑀫𑀜𑁆𑀜𑁂;_  
_𑀦 𑀫𑁂 𑀲𑀫𑁄 𑀘𑀸𑀢𑀼𑀭𑀦𑁆𑀢𑁄𑀧𑀺 𑀭𑀸𑀚𑀸,_  
_𑀢𑀲𑁆𑀲𑀸 𑀧𑀼𑀡𑁆𑀡𑀁 𑀓𑀼𑀫𑁆𑀪𑀫𑀺𑀫𑀁 𑀓𑀺𑀡𑀸𑀣𑁇_  


(44.)

3300\. _𑀫𑀸𑀦𑀸𑀢𑀺𑀫𑀸𑀦𑀸 𑀓𑀮𑀳𑀸𑀦𑀺 𑀧𑁂𑀲𑀼𑀡𑀻,_  
_𑀤𑀼𑀩𑁆𑀩𑀡𑁆𑀡𑀺𑀦𑀻 𑀦𑀕𑁆𑀕𑀬𑀺𑀦𑀻 𑀧𑀮𑀸𑀬𑀺𑀦𑀻;_  
_𑀘𑁄𑀭𑀸𑀦 𑀥𑀼𑀢𑁆𑀢𑀸𑀦 𑀕𑀢𑀻 𑀦𑀺𑀓𑁂𑀢𑁄,_  
_𑀢𑀲𑁆𑀲𑀸 𑀧𑀼𑀡𑁆𑀡𑀁 𑀓𑀼𑀫𑁆𑀪𑀫𑀺𑀫𑀁 𑀓𑀺𑀡𑀸𑀣𑁇_  


(45.)

3301\. _𑀇𑀤𑁆𑀥𑀸𑀦𑀺 𑀨𑀻𑀢𑀸𑀦𑀺 𑀓𑀼𑀮𑀸𑀦𑀺 𑀅𑀲𑁆𑀲𑀼,_  
_𑀅𑀦𑁂𑀓𑀲𑀸𑀳𑀲𑁆𑀲𑀥𑀦𑀸𑀦𑀺 𑀮𑁄𑀓𑁂;_  
_𑀉𑀘𑁆𑀙𑀺𑀦𑁆𑀦𑀤𑀸𑀬𑀚𑁆𑀚𑀓𑀢𑀸𑀦𑀺𑀫𑀸𑀬,_  
_𑀢𑀲𑁆𑀲𑀸 𑀧𑀼𑀡𑁆𑀡𑀁 𑀓𑀼𑀫𑁆𑀪𑀫𑀺𑀫𑀁 𑀓𑀺𑀡𑀸𑀣𑁇_  


(46.)

3302\. _𑀥𑀜𑁆𑀜𑀁 𑀥𑀦𑀁 𑀭𑀚𑀢𑀁 𑀚𑀸𑀢𑀭𑀽𑀧𑀁,_  
_𑀔𑁂𑀢𑁆𑀢𑀁 𑀕𑀯𑀁 𑀬𑀢𑁆𑀣 𑀯𑀺𑀦𑀸𑀲𑀬𑀦𑁆𑀢𑀺;_  
_𑀉𑀘𑁆𑀙𑁂𑀤𑀦𑀻 𑀯𑀺𑀢𑁆𑀢𑀯𑀢𑀁 𑀓𑀼𑀮𑀸𑀦𑀁,_  
_𑀢𑀲𑁆𑀲𑀸 𑀧𑀼𑀡𑁆𑀡𑀁 𑀓𑀼𑀫𑁆𑀪𑀫𑀺𑀫𑀁 𑀓𑀺𑀡𑀸𑀣𑁇_  


(47.)

3303\. _𑀬𑀁 𑀯𑁂 𑀧𑀺𑀢𑁆𑀯𑀸 𑀤𑀺𑀢𑁆𑀢𑀭𑀽𑀧𑁄𑀯 𑀧𑁄𑀲𑁄,_  
_𑀅𑀓𑁆𑀓𑁄𑀲𑀢𑀺 𑀫𑀸𑀢𑀭𑀁 𑀧𑀺𑀢𑀭𑀜𑁆𑀘;_  
_𑀲𑀲𑁆𑀲𑀼𑀫𑁆𑀧𑀺 𑀕𑀡𑁆𑀳𑁂𑀬𑁆𑀬 𑀅𑀣𑁄𑀧𑀺 𑀲𑀼𑀡𑁆𑀳𑀁,_  
_𑀢𑀲𑁆𑀲𑀸 𑀧𑀼𑀡𑁆𑀡𑀁 𑀓𑀼𑀫𑁆𑀪𑀫𑀺𑀫𑀁 𑀓𑀺𑀡𑀸𑀣𑁇_  


(48.)

3304\. _𑀬𑀁 𑀯𑁂 𑀧𑀺𑀢𑁆𑀯𑀸 𑀤𑀺𑀢𑁆𑀢𑀭𑀽𑀧𑀸𑀯 𑀦𑀸𑀭𑀻,_  
_𑀅𑀓𑁆𑀓𑁄𑀲𑀢𑀻 𑀲𑀲𑀼𑀭𑀁 𑀲𑀸𑀫𑀺𑀓𑀜𑁆𑀘;_  
_𑀤𑀸𑀲𑀫𑁆𑀧𑀺 𑀕𑀡𑁆𑀳𑁂 𑀧𑀭𑀺𑀘𑀸𑀭𑀓𑀫𑁆𑀧𑀺,_  
_𑀢𑀲𑁆𑀲𑀸 𑀧𑀼𑀡𑁆𑀡𑀁 𑀓𑀼𑀫𑁆𑀪𑀫𑀺𑀫𑀁 𑀓𑀺𑀡𑀸𑀣𑁇_  


(49.)

3305\. _𑀬𑀁 𑀯𑁂 𑀧𑀺𑀯𑀺𑀢𑁆𑀯𑀸𑀦 𑀳𑀦𑁂𑀬𑁆𑀬 𑀧𑁄𑀲𑁄,_  
_𑀥𑀫𑁆𑀫𑁂 𑀞𑀺𑀢𑀁 𑀲𑀫𑀡𑀁 𑀩𑁆𑀭𑀸𑀳𑁆𑀫𑀡𑀁 𑀯𑀸;_  
_𑀕𑀘𑁆𑀙𑁂 𑀅𑀧𑀸𑀬𑀫𑁆𑀧𑀺 𑀢𑀢𑁄𑀦𑀺𑀤𑀸𑀦𑀁,_  
_𑀢𑀲𑁆𑀲𑀸 𑀧𑀼𑀡𑁆𑀡𑀁 𑀓𑀼𑀫𑁆𑀪𑀫𑀺𑀫𑀁 𑀓𑀺𑀡𑀸𑀣𑁇_  


(50.)

3306\. _𑀬𑀁 𑀯𑁂 𑀧𑀺𑀯𑀺𑀢𑁆𑀯𑀸 𑀤𑀼𑀘𑁆𑀘𑀭𑀺𑀢𑀁 𑀘𑀭𑀦𑁆𑀢𑀺,_  
_𑀓𑀸𑀬𑁂𑀦 𑀯𑀸𑀘𑀸𑀬 𑀘 𑀘𑁂𑀢𑀲𑀸 𑀘;_  
_𑀦𑀺𑀭𑀬𑀁 𑀯𑀚𑀦𑁆𑀢𑀺 𑀤𑀼𑀘𑁆𑀘𑀭𑀺𑀢𑀁 𑀘𑀭𑀺𑀢𑁆𑀯𑀸,_  
_𑀢𑀲𑁆𑀲𑀸 𑀧𑀼𑀡𑁆𑀡𑀁 𑀓𑀼𑀫𑁆𑀪𑀫𑀺𑀫𑀁 𑀓𑀺𑀡𑀸𑀣𑁇_  


(51.)

3307\. _𑀬𑀁 𑀬𑀸𑀘𑀫𑀸𑀦𑀸 𑀦 𑀮𑀪𑀦𑁆𑀢𑀺 𑀧𑀼𑀩𑁆𑀩𑁂,_  
_𑀩𑀳𑀼𑀁 𑀳𑀺𑀭𑀜𑁆𑀜𑀫𑁆𑀧𑀺 𑀧𑀭𑀺𑀘𑁆𑀘𑀚𑀦𑁆𑀢𑀸;_  
_𑀲𑁄 𑀢𑀁 𑀧𑀺𑀯𑀺𑀢𑁆𑀯𑀸 𑀅𑀮𑀺𑀓𑀁 𑀪𑀡𑀸𑀢𑀺,_  
_𑀢𑀲𑁆𑀲𑀸 𑀧𑀼𑀡𑁆𑀡𑀁 𑀓𑀼𑀫𑁆𑀪𑀫𑀺𑀫𑀁 𑀓𑀺𑀡𑀸𑀣𑁇_  


(52.)

3308\. _𑀬𑀁 𑀯𑁂 𑀧𑀺𑀢𑁆𑀯𑀸 𑀧𑁂𑀲𑀦𑁂 𑀧𑁂𑀲𑀺𑀬𑀦𑁆𑀢𑁄,_  
_𑀅𑀘𑁆𑀘𑀸𑀬𑀺𑀓𑁂 𑀓𑀭𑀡𑀻𑀬𑀫𑁆𑀳𑀺 𑀚𑀸𑀢𑁂;_  
_𑀅𑀢𑁆𑀣𑀫𑁆𑀧𑀺 𑀲𑁄 𑀦𑀧𑁆𑀧𑀚𑀸𑀦𑀸𑀢𑀺 𑀯𑀼𑀢𑁆𑀢𑁄,_  
_𑀢𑀲𑁆𑀲𑀸 𑀧𑀼𑀡𑁆𑀡𑀁 𑀓𑀼𑀫𑁆𑀪𑀫𑀺𑀫𑀁 𑀓𑀺𑀡𑀸𑀣𑁇_  


(53.)

3309\. _𑀳𑀺𑀭𑀻𑀫𑀦𑀸𑀧𑀺 𑀅𑀳𑀺𑀭𑀻𑀓𑀪𑀸𑀯𑀁,_  
_𑀧𑀸𑀢𑀼𑀁 𑀓𑀭𑁄𑀦𑁆𑀢𑀺 𑀫𑀤𑀦𑀸𑀬 𑀫𑀢𑁆𑀢𑀸;_  
_𑀥𑀻𑀭𑀸𑀧𑀺 𑀲𑀦𑁆𑀢𑀸 𑀩𑀳𑀼𑀓𑀁 𑀪𑀡𑀦𑁆𑀢𑀺,_  
_𑀢𑀲𑁆𑀲𑀸 𑀧𑀼𑀡𑁆𑀡𑀁 𑀓𑀼𑀫𑁆𑀪𑀫𑀺𑀫𑀁 𑀓𑀺𑀡𑀸𑀣𑁇_  


(54.)

3310\. _𑀬𑀁 𑀯𑁂 𑀧𑀺𑀢𑁆𑀯𑀸 𑀏𑀓𑀣𑀽𑀧𑀸 𑀲𑀬𑀦𑁆𑀢𑀺,_  
_𑀅𑀦𑀸𑀲𑀓𑀸 𑀣𑀡𑁆𑀟𑀺𑀮𑀤𑀼𑀓𑁆𑀔𑀲𑁂𑀬𑁆𑀬𑀁;_  
_𑀤𑀼𑀩𑁆𑀩𑀡𑁆𑀡𑀺𑀬𑀁 𑀆𑀬𑀲𑀓𑁆𑀬𑀜𑁆𑀘𑀼𑀧𑁂𑀦𑁆𑀢𑀺,_  
_𑀢𑀲𑁆𑀲𑀸 𑀧𑀼𑀡𑁆𑀡𑀁 𑀓𑀼𑀫𑁆𑀪𑀫𑀺𑀫𑀁 𑀓𑀺𑀡𑀸𑀣𑁇_  


(55.)

3311\. _𑀬𑀁 𑀯𑁂 𑀧𑀺𑀢𑁆𑀯𑀸 𑀧𑀢𑁆𑀢𑀔𑀦𑁆𑀥𑀸 𑀲𑀬𑀦𑁆𑀢𑀺,_  
_𑀕𑀸𑀯𑁄 𑀓𑀼𑀝𑀳𑀢𑀸𑀯 𑀦 𑀳𑀺 𑀯𑀸𑀭𑀼𑀡𑀺𑀬𑀸;_  
_𑀯𑁂𑀕𑁄 𑀦𑀭𑁂𑀦 𑀲𑀼𑀲𑀳𑁄𑀭𑀺𑀯,_  
_𑀢𑀲𑁆𑀲𑀸 𑀧𑀼𑀡𑁆𑀡𑀁 𑀓𑀼𑀫𑁆𑀪𑀫𑀺𑀫𑀁 𑀓𑀺𑀡𑀸𑀣𑁇_  


(56.)

3312\. _𑀬𑀁 𑀫𑀦𑀼𑀲𑁆𑀲𑀸 𑀯𑀺𑀯𑀚𑁆𑀚𑁂𑀦𑁆𑀢𑀺,_  
_𑀲𑀧𑁆𑀧𑀁 𑀖𑁄𑀭𑀯𑀺𑀲𑀫𑀺𑀯;_  
_𑀢𑀁 𑀮𑁄𑀓𑁂 𑀯𑀺𑀲𑀲𑀫𑀸𑀦𑀁,_  
_𑀓𑁄 𑀦𑀭𑁄 𑀧𑀸𑀢𑀼𑀫𑀭𑀳𑀢𑀺𑁇_  


(57.)

3313\. _𑀬𑀁 𑀯𑁂 𑀧𑀺𑀢𑁆𑀯𑀸 𑀅𑀦𑁆𑀥𑀓𑀯𑁂𑀡𑁆𑀟𑀧𑀼𑀢𑁆𑀢𑀸,_  
_𑀲𑀫𑀼𑀤𑁆𑀤𑀢𑀻𑀭𑁂 𑀧𑀭𑀺𑀘𑀸𑀭𑀬𑀦𑁆𑀢𑀸;_  
_𑀉𑀧𑀓𑁆𑀓𑀫𑀼𑀁 𑀫𑀼𑀲𑀮𑁂𑀳𑀜𑁆𑀜𑀫𑀜𑁆𑀜𑀁,_  
_𑀢𑀲𑁆𑀲𑀸 𑀧𑀼𑀡𑁆𑀡𑀁 𑀓𑀼𑀫𑁆𑀪𑀫𑀺𑀫𑀁 𑀓𑀺𑀡𑀸𑀣𑁇_  


(58.)

3314\. _𑀬𑀁 𑀯𑁂 𑀧𑀺𑀢𑁆𑀯𑀸 𑀧𑀼𑀩𑁆𑀩𑀤𑁂𑀯𑀸 𑀧𑀫𑀢𑁆𑀢𑀸,_  
_𑀢𑀺𑀤𑀺𑀯𑀸 𑀘𑀼𑀢𑀸 𑀲𑀲𑁆𑀲𑀢𑀺𑀬𑀸 𑀲𑀫𑀸𑀬;_  
_𑀢𑀁 𑀢𑀸𑀤𑀺𑀲𑀁 𑀫𑀚𑁆𑀚𑀫𑀺𑀫𑀁 𑀦𑀺𑀭𑀢𑁆𑀣𑀓𑀁,_  
_𑀚𑀸𑀦𑀁 𑀫𑀳𑀸𑀭𑀸𑀚 𑀓𑀣𑀁 𑀧𑀺𑀯𑁂𑀬𑁆𑀬𑁇_  


(59.)

3315\. _𑀦𑀬𑀺𑀫𑀲𑁆𑀫𑀺𑀁 𑀓𑀼𑀫𑁆𑀪𑀲𑁆𑀫𑀺𑀁 𑀤𑀥𑀺 𑀯𑀸 𑀫𑀥𑀼 𑀯𑀸,_  
_𑀏𑀯𑀁 𑀅𑀪𑀺𑀜𑁆𑀜𑀸𑀬 𑀓𑀺𑀡𑀸𑀳𑀺 𑀭𑀸𑀚;_  
_𑀏𑀯𑀜𑁆𑀳𑀺𑀫𑀁 𑀓𑀼𑀫𑁆𑀪𑀕𑀢𑀸 𑀫𑀬𑀸 𑀢𑁂,_  
_𑀅𑀓𑁆𑀔𑀸𑀢𑀭𑀽𑀧𑀁 𑀢𑀯 𑀲𑀩𑁆𑀩𑀫𑀺𑀢𑁆𑀢”𑁇_  


(60.)

3316\. _“𑀦 𑀫𑁂 𑀧𑀺𑀢𑀸 𑀯𑀸 𑀅𑀣𑀯𑀸𑀧𑀺 𑀫𑀸𑀢𑀸,_  
_𑀏𑀢𑀸𑀤𑀺𑀲𑀸 𑀬𑀸𑀤𑀺𑀲𑀓𑁄 𑀢𑀼𑀯𑀁𑀲𑀺;_  
_𑀳𑀺𑀢𑀸𑀦𑀼𑀓𑀫𑁆𑀧𑀻 𑀧𑀭𑀫𑀢𑁆𑀣𑀓𑀸𑀫𑁄,_  
_𑀲𑁄𑀳𑀁 𑀓𑀭𑀺𑀲𑁆𑀲𑀁 𑀯𑀘𑀦𑀁 𑀢𑀯𑀚𑁆𑀚𑁇_  


(61.)

3317\. _𑀤𑀤𑀸𑀫𑀺 𑀢𑁂 𑀕𑀸𑀫𑀯𑀭𑀸𑀦𑀺 𑀧𑀜𑁆𑀘,_  
_𑀤𑀸𑀲𑀻𑀲𑀢𑀁 𑀲𑀢𑁆𑀢 𑀕𑀯𑀁𑀲𑀢𑀸𑀦𑀺;_  
_𑀆𑀚𑀜𑁆𑀜𑀬𑀼𑀢𑁆𑀢𑁂 𑀘 𑀭𑀣𑁂 𑀤𑀲 𑀇𑀫𑁂,_  
_𑀆𑀘𑀭𑀺𑀬𑁄 𑀳𑁄𑀲𑀺 𑀫𑀫𑀢𑁆𑀣𑀓𑀸𑀫𑁄”𑁇_  


(62.)

3318\. _“𑀢𑀯𑁂𑀯 𑀤𑀸𑀲𑀻𑀲𑀢𑀫𑀢𑁆𑀣𑀼 𑀭𑀸𑀚,_  
_𑀕𑀸𑀫𑀸 𑀘 𑀕𑀸𑀯𑁄 𑀘 𑀢𑀯𑁂𑀯 𑀳𑁄𑀦𑁆𑀢𑀼;_  
_𑀆𑀚𑀜𑁆𑀜𑀬𑀼𑀢𑁆𑀢𑀸 𑀘 𑀭𑀣𑀸 𑀢𑀯𑁂𑀯,_  
_𑀲𑀓𑁆𑀓𑁄𑀳𑀫𑀲𑁆𑀫𑀻 𑀢𑀺𑀤𑀲𑀸𑀦𑀫𑀺𑀦𑁆𑀤𑁄𑁇_  


(63.)

3319\. _𑀫𑀁𑀲𑁄𑀤𑀦𑀁 𑀲𑀧𑁆𑀧𑀺𑀧𑀸𑀬𑀸𑀲𑀁 𑀪𑀼𑀜𑁆𑀚,_  
_𑀔𑀸𑀤𑀲𑁆𑀲𑀼 𑀘 𑀢𑁆𑀯𑀁 𑀫𑀥𑀼𑀫𑀸𑀲𑀧𑀽𑀯𑁂;_  
_𑀏𑀯𑀁 𑀢𑀼𑀯𑀁 𑀥𑀫𑁆𑀫𑀭𑀢𑁄 𑀚𑀦𑀺𑀦𑁆𑀤,_  
_𑀅𑀦𑀺𑀦𑁆𑀤𑀺𑀢𑁄 𑀲𑀕𑁆𑀕𑀫𑀼𑀧𑁂𑀳𑀺 𑀞𑀸𑀦𑀦𑁆”𑀢𑀺𑁇_  


---

3320\. 𑀓𑀼𑀫𑁆𑀪𑀚𑀸𑀢𑀓𑀁 𑀤𑀼𑀢𑀺𑀬𑀁𑁇



[Go to previous page (16.1.1 Kiṃchandajātaka)](16.1.1.md) / [Go to parent page (16.1 Kiṃchandavagga)](../16.1.md) / [Go to next page (16.1.3 Jayaddisajātaka)](16.1.3.md)


