
[Home](/) / [22J Jātakapāḷi](../../../22J.md) / [16 Tiṃsanipāta](../../16.md) / [16.1 Kiṃchandavagga](../16.1.md)

# 16.1.2 Kumbhajātaka

* Tiṃsanipāta

* Kiṃchandavagga

* Kumbhajātaka

(33.)

3289\. _“Ko pāturāsī tidivā nabhamhi,_  
_Obhāsayaṃ saṃvariṃ candimāva;_  
_Gattehi te rasmiyo niccharanti,_  
_Sateratā vijjurivantalikkhe._  


(34.)

3290\. _So chinnavātaṃ kamasī aghamhi,_  
_Vehāyasaṃ gacchasi tiṭṭhasī ca;_  
_Iddhī nu te vatthukatā subhāvitā,_  
_Anaddhagūnaṃ api devatānaṃ._  


(35.)

3291\. _Vehāyasaṃ gammamāgamma tiṭṭhasi,_  
_Kumbhaṃ kiṇāthāti yametamatthaṃ;_  
_Ko vā tuvaṃ kissa vā tāya kumbho,_  
_Akkhāhi me brāhmaṇa etamatthaṃ”._  


(36.)

3292\. _“Na sappikumbho napi telakumbho,_  
_Na phāṇitassa na madhussa kumbho;_  
_Kumbhassa vajjāni anappakāni,_  
_Dose bahū kumbhagate suṇātha._  


(37.)

3293\. _Gaḷeyya yaṃ pitvā pate papātaṃ,_  
_Sobbhaṃ guhaṃ candaniyoḷigallaṃ;_  
_Bahumpi bhuñjeyya abhojaneyyaṃ,_  
_Tassā puṇṇaṃ kumbhamimaṃ kiṇātha._  


(38.)

3294\. _Yaṃ pitva cittasmimanesamāno,_  
_Āhiṇḍatī goriva bhakkhasādī;_  
_Anāthamāno upagāyati naccati ca,_  
_Tassā puṇṇaṃ kumbhamimaṃ kiṇātha._  


(39.)

3295\. _Yaṃ ve pivitvā acelova naggo,_  
_Careyya gāme visikhantarāni;_  
_Sammūḷhacitto ativelasāyī,_  
_Tassā puṇṇaṃ kumbhamimaṃ kiṇātha._  


(40.)

3296\. _Yaṃ pitva uṭṭhāya pavedhamāno,_  
_Sīsañca bāhuñca pacālayanto;_  
_So naccatī dārukaṭallakova,_  
_Tassā puṇṇaṃ kumbhamimaṃ kiṇātha._  


(41.)

3297\. _Yaṃ ve pivitvā aggidaḍḍhā sayanti,_  
_Atho sigālehipi khāditāse;_  
_Bandhaṃ vadhaṃ bhogajāniñcupenti,_  
_Tassā puṇṇaṃ kumbhamimaṃ kiṇātha._  


(42.)

3298\. _Yaṃ pitva bhāseyya abhāsaneyyaṃ,_  
_Sabhāyamāsīno apetavattho;_  
_Sammakkhito vantagato byasanno,_  
_Tassā puṇṇaṃ kumbhamimaṃ kiṇātha._  


(43.)

3299\. _Yaṃ ve pivitvā ukkaṭṭho āvilakkho,_  
_Mameva sabbā pathavīti maññe;_  
_Na me samo cāturantopi rājā,_  
_Tassā puṇṇaṃ kumbhamimaṃ kiṇātha._  


(44.)

3300\. _Mānātimānā kalahāni pesuṇī,_  
_Dubbaṇṇinī naggayinī palāyinī;_  
_Corāna dhuttāna gatī niketo,_  
_Tassā puṇṇaṃ kumbhamimaṃ kiṇātha._  


(45.)

3301\. _Iddhāni phītāni kulāni assu,_  
_Anekasāhassadhanāni loke;_  
_Ucchinnadāyajjakatānimāya,_  
_Tassā puṇṇaṃ kumbhamimaṃ kiṇātha._  


(46.)

3302\. _Dhaññaṃ dhanaṃ rajataṃ jātarūpaṃ,_  
_Khettaṃ gavaṃ yattha vināsayanti;_  
_Ucchedanī vittavataṃ kulānaṃ,_  
_Tassā puṇṇaṃ kumbhamimaṃ kiṇātha._  


(47.)

3303\. _Yaṃ ve pitvā dittarūpova poso,_  
_Akkosati mātaraṃ pitarañca;_  
_Sassumpi gaṇheyya athopi suṇhaṃ,_  
_Tassā puṇṇaṃ kumbhamimaṃ kiṇātha._  


(48.)

3304\. _Yaṃ ve pitvā dittarūpāva nārī,_  
_Akkosatī sasuraṃ sāmikañca;_  
_Dāsampi gaṇhe paricārakampi,_  
_Tassā puṇṇaṃ kumbhamimaṃ kiṇātha._  


(49.)

3305\. _Yaṃ ve pivitvāna haneyya poso,_  
_Dhamme ṭhitaṃ samaṇaṃ brāhmaṇaṃ vā;_  
_Gacche apāyampi tatonidānaṃ,_  
_Tassā puṇṇaṃ kumbhamimaṃ kiṇātha._  


(50.)

3306\. _Yaṃ ve pivitvā duccaritaṃ caranti,_  
_Kāyena vācāya ca cetasā ca;_  
_Nirayaṃ vajanti duccaritaṃ caritvā,_  
_Tassā puṇṇaṃ kumbhamimaṃ kiṇātha._  


(51.)

3307\. _Yaṃ yācamānā na labhanti pubbe,_  
_Bahuṃ hiraññampi pariccajantā;_  
_So taṃ pivitvā alikaṃ bhaṇāti,_  
_Tassā puṇṇaṃ kumbhamimaṃ kiṇātha._  


(52.)

3308\. _Yaṃ ve pitvā pesane pesiyanto,_  
_Accāyike karaṇīyamhi jāte;_  
_Atthampi so nappajānāti vutto,_  
_Tassā puṇṇaṃ kumbhamimaṃ kiṇātha._  


(53.)

3309\. _Hirīmanāpi ahirīkabhāvaṃ,_  
_Pātuṃ karonti madanāya mattā;_  
_Dhīrāpi santā bahukaṃ bhaṇanti,_  
_Tassā puṇṇaṃ kumbhamimaṃ kiṇātha._  


(54.)

3310\. _Yaṃ ve pitvā ekathūpā sayanti,_  
_Anāsakā thaṇḍiladukkhaseyyaṃ;_  
_Dubbaṇṇiyaṃ āyasakyañcupenti,_  
_Tassā puṇṇaṃ kumbhamimaṃ kiṇātha._  


(55.)

3311\. _Yaṃ ve pitvā pattakhandhā sayanti,_  
_Gāvo kuṭahatāva na hi vāruṇiyā;_  
_Vego narena susahoriva,_  
_Tassā puṇṇaṃ kumbhamimaṃ kiṇātha._  


(56.)

3312\. _Yaṃ manussā vivajjenti,_  
_sappaṃ ghoravisamiva;_  
_Taṃ loke visasamānaṃ,_  
_ko naro pātumarahati._  


(57.)

3313\. _Yaṃ ve pitvā andhakaveṇḍaputtā,_  
_Samuddatīre paricārayantā;_  
_Upakkamuṃ musalehaññamaññaṃ,_  
_Tassā puṇṇaṃ kumbhamimaṃ kiṇātha._  


(58.)

3314\. _Yaṃ ve pitvā pubbadevā pamattā,_  
_Tidivā cutā sassatiyā samāya;_  
_Taṃ tādisaṃ majjamimaṃ niratthakaṃ,_  
_Jānaṃ mahārāja kathaṃ piveyya._  


(59.)

3315\. _Nayimasmiṃ kumbhasmiṃ dadhi vā madhu vā,_  
_Evaṃ abhiññāya kiṇāhi rāja;_  
_Evañhimaṃ kumbhagatā mayā te,_  
_Akkhātarūpaṃ tava sabbamitta”._  


(60.)

3316\. _“Na me pitā vā athavāpi mātā,_  
_Etādisā yādisako tuvaṃsi;_  
_Hitānukampī paramatthakāmo,_  
_Sohaṃ karissaṃ vacanaṃ tavajja._  


(61.)

3317\. _Dadāmi te gāmavarāni pañca,_  
_Dāsīsataṃ satta gavaṃsatāni;_  
_Ājaññayutte ca rathe dasa ime,_  
_Ācariyo hosi mamatthakāmo”._  


(62.)

3318\. _“Taveva dāsīsatamatthu rāja,_  
_Gāmā ca gāvo ca taveva hontu;_  
_Ājaññayuttā ca rathā taveva,_  
_Sakkohamasmī tidasānamindo._  


(63.)

3319\. _Maṃsodanaṃ sappipāyāsaṃ bhuñja,_  
_Khādassu ca tvaṃ madhumāsapūve;_  
_Evaṃ tuvaṃ dhammarato janinda,_  
_Anindito saggamupehi ṭhānan”ti._  


---

3320\. Kumbhajātakaṃ dutiyaṃ.



[Go to previous page (16.1.1 Kiṃchandajātaka)](16.1.1.md) / [Go to parent page (16.1 Kiṃchandavagga)](../16.1.md) / [Go to next page (16.1.3 Jayaddisajātaka)](16.1.3.md)


