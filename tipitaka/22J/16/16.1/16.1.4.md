
[Home](/) / [22J Jātakapāḷi](../../../22J.md) / [16 Tiṃsanipāta](../../16.md) / [16.1 Kiṃchandavagga](../16.1.md)

# 16.1.4 Chaddantajātaka

* Tiṃsanipāta

* Kiṃchandavagga

* Chaddantajātaka

(97.)

3355\. _“Kiṃ nu socasinuccaṅgi,_  
_paṇḍūsi varavaṇṇini;_  
_Milāyasi visālakkhi,_  
_mālāva parimadditā”._  


(98.)

3356\. _“Dohaḷo me mahārāja,_  
_supinantenupajjhagā;_  
_Na so sulabharūpova,_  
_yādiso mama dohaḷo”._  


(99.)

3357\. _“Ye keci mānusā kāmā,_  
_idha lokasmi nandane;_  
_Sabbe te pacurā mayhaṃ,_  
_ahaṃ te dammi dohaḷaṃ”._  


(100.)

3358\. _“Luddā deva samāyantu,_  
_ye keci vijite tava;_  
_Etesaṃ ahamakkhissaṃ,_  
_yādiso mama dohaḷo”._  


(101.)

3359\. _“Ime te luddakā devi,_  
_katahatthā visāradā;_  
_Vanaññū ca migaññū ca,_  
_mamatthe cattajīvitā”._  


(102.)

3360\. _“Luddaputtā nisāmetha,_  
_yāvantettha samāgatā;_  
_Chabbisāṇaṃ gajaṃ setaṃ,_  
_addasaṃ supine ahaṃ;_  
_Tassa dantehi me attho,_  
_alābhe natthi jīvitaṃ”._  


(103.)

3361\. _“Na no pitūnaṃ na pitāmahānaṃ,_  
_Diṭṭho suto kuñjaro chabbisāṇo;_  
_Yamaddasā supine rājaputtī,_  
_Akkhāhi no yādiso hatthināgo”._  


(104.)

3362\. _“Disā catasso vidisā catasso,_  
_Uddhaṃ adho dasa disā imāyo;_  
_Katamaṃ disaṃ tiṭṭhati nāgarājā,_  
_Yamaddasā supine chabbisāṇaṃ”._  


(105.)

3363\. _“Ito ujuṃ uttariyaṃ disāyaṃ,_  
_Atikkamma so sattagirī brahante;_  
_Suvaṇṇapasso nāma girī uḷāro,_  
_Supupphito kimpurisānuciṇṇo._  


(106.)

3364\. _Āruyha selaṃ bhavanaṃ kinnarānaṃ,_  
_Olokaya pabbatapādamūlaṃ;_  
_Atha dakkhasī meghasamānavaṇṇaṃ,_  
_Nigrodharājaṃ aṭṭhasahassapādaṃ._  


(107.)

3365\. _Tatthacchatī kuñjaro chabbisāṇo,_  
_Sabbaseto duppasaho parebhi;_  
_Rakkhanti naṃ aṭṭhasahassanāgā,_  
_Īsādantā vātajavappahārino._  


(108.)

3366\. _Tiṭṭhanti te tumūlaṃ passasantā,_  
_Kuppanti vātassapi eritassa;_  
_Manussabhūtaṃ pana tattha disvā,_  
_Bhasmaṃ kareyyuṃ nāssa rajopi tassa”._  


(109.)

3367\. _“Bahū hime rājakulamhi santi,_  
_Piḷandhanā jātarūpassa devī;_  
_Muttā maṇī veḷuriyāmayā ca,_  
_Kiṃ kāhasi dantapiḷandhanena;_  
_Māretukāmā kuñjaraṃ chabbisāṇaṃ,_  
_Udāhu ghātessasi luddaputte”._  


(110.)

3368\. _“Sā issitā dukkhitā casmi ludda,_  
_Uddhañca sussāmi anussarantī;_  
_Karohi me luddaka etamatthaṃ,_  
_Dassāmi te gāmavarāni pañca”._  


(111.)

3369\. _“Katthacchatī kattha mupeti ṭhānaṃ,_  
_Vīthissa kā nhāna gatassa hoti;_  
_Kathañhi so nhāyati nāgarājā,_  
_Kathaṃ vijānemu gatiṃ gajassa”._  


(112.)

3370\. _“Tattheva sā pokkharaṇī adūre,_  
_Rammā sutitthā ca mahodikā ca;_  
_Sampupphitā bhamaragaṇānuciṇṇā,_  
_Ettha hi so nhāyati nāgarājā._  


(113.)

3371\. _Sīsaṃ nahātuppalamālabhārī,_  
_Sabbaseto puṇḍarīkattacaṅgī;_  
_Āmodamāno gacchati sanniketaṃ,_  
_Purakkhatvā mahesiṃ sabbabhaddaṃ”._  


(114.)

3372\. _Tattheva so uggahetvāna vākyaṃ,_  
_Ādāya tūṇiñca dhanuñca luddo;_  
_Vituriyati sattagirī brahante,_  
_Suvaṇṇapassaṃ nāma giriṃ uḷāraṃ._  


(115.)

3373\. _Āruyha selaṃ bhavanaṃ kinnarānaṃ,_  
_Olokayī pabbatapādamūlaṃ;_  
_Tatthaddasā meghasamānavaṇṇaṃ,_  
_Nigrodharājaṃ aṭṭhasahassapādaṃ._  


(116.)

3374\. _Tatthaddasā kuñjaraṃ chabbisāṇaṃ,_  
_Sabbasetaṃ duppasahaṃ parebhi;_  
_Rakkhanti naṃ aṭṭhasahassanāgā,_  
_Īsādantā vātajavappahārino._  


(117.)

3375\. _Tatthaddasā pokkharaṇiṃ adūre,_  
_Rammaṃ sutitthañca mahodikañca;_  
_Sampupphitaṃ bhamaragaṇānuciṇṇaṃ,_  
_Yattha hi so nhāyati nāgarājā._  


(118.)

3376\. _Disvāna nāgassa gatiṃ ṭhitiñca,_  
_Vīthissa yā nhānagatassa hoti;_  
_Opātamāgacchi anariyarūpo,_  
_Payojito cittavasānugāya._  


(119.)

3377\. _Khaṇitvāna kāsuṃ phalakehi chādayi,_  
_Attānamodhāya dhanuñca luddo;_  
_Passāgataṃ puthusallena nāgaṃ,_  
_Samappayī dukkaṭakammakārī._  


(120.)

3378\. _Viddho ca nāgo koñcamanādi ghoraṃ,_  
_Sabbe ca nāgā ninnaduṃ ghorarūpaṃ;_  
_Tiṇañca kaṭṭhañca raṇaṃ karontā,_  
_Dhāviṃsu te aṭṭha disā samantato._  


(121.)

3379\. _Vadhissametanti parāmasanto,_  
_Kāsāvamaddakkhi dhajaṃ isīnaṃ;_  
_Dukkhena phuṭṭhassudapādi saññā,_  
_Arahaddhajo sabbhi avajjharūpo._  


(122.)

3380\. _“Anikkasāvo kāsāvaṃ,_  
_yo vatthaṃ paridahissati;_  
_Apeto damasaccena,_  
_na so kāsāvamarahati._  


(123.)

3381\. _Yo ca vantakasāvassa,_  
_sīlesu susamāhito;_  
_Upeto damasaccena,_  
_sa ve kāsāvamarahati”._  


(124.)

3382\. _Samappito puthusallena nāgo,_  
_Aduṭṭhacitto luddakamajjhabhāsi;_  
_“Kimatthayaṃ kissa vā samma hetu,_  
_Mamaṃ vadhī kassa vāyaṃ payogo”._  


(125.)

3383\. _“Kāsissa rañño mahesī bhadante,_  
_Sā pūjitā rājakule subhaddā;_  
_Taṃ addasā sā ca mamaṃ asaṃsi,_  
_Dantehi atthoti ca maṃ avoca”._  


(126.)

3384\. _“Bahū hi me dantayugā uḷārā,_  
_Ye me pitūnañca pitāmahānaṃ;_  
_Jānāti sā kodhanā rājaputtī,_  
_Vadhatthikā veramakāsi bālā._  


(127.)

3385\. _Uṭṭhehi tvaṃ ludda kharaṃ gahetvā,_  
_Dante ime chinda purā marāmi;_  
_Vajjāsi taṃ kodhanaṃ rājaputtiṃ,_  
_‘Nāgo hato handa imassa dantā’”._  


(128.)

3386\. _Uṭṭhāya so luddo kharaṃ gahetvā,_  
_Chetvāna dantāni gajuttamassa;_  
_Vaggū subhe appaṭime pathabyā,_  
_Ādāya pakkāmi tato hi khippaṃ._  


(129.)

3387\. _Bhayaṭṭitā nāgavadhena aṭṭā,_  
_Ye te nāgā aṭṭha disā vidhāvuṃ;_  
_Adisvāna posaṃ gajapaccamittaṃ,_  
_Paccāgamuṃ yena so nāgarājā._  


(130.)

3388\. _Te tattha kanditvā roditvāna nāgā,_  
_Sīse sake paṃsukaṃ okiritvā;_  
_Agamaṃsu te sabbe sakaṃ niketaṃ,_  
_Purakkhatvā mahesiṃ sabbabhaddaṃ._  


(131.)

3389\. _Ādāya dantāni gajuttamassa,_  
_Vaggū subhe appaṭime pathabyā;_  
_Suvaṇṇarājīhi samantamodare,_  
_So luddako kāsipuraṃ upāgami;_  
_Upanesi so rājakaññāya dante,_  
_Nāgo hato handa imassa dantā._  


(132.)

3390\. _Disvāna dantāni gajuttamassa,_  
_Bhattuppiyassa purimāya jātiyā;_  
_Tattheva tassā hadayaṃ aphāli,_  
_Teneva sā kālamakāsi bālā._  


(133.)

3391\. _Sambodhipatto sa mahānubhāvo,_  
_Sitaṃ akāsi parisāya majjhe;_  
_Pucchiṃsu bhikkhū suvimuttacittā,_  
_“Nākāraṇe pātukaronti buddhā._  


(134.)

3392\. _Yamaddasātha dahariṃ kumāriṃ,_  
_Kāsāyavatthaṃ anagāriyaṃ carantiṃ;_  
_Sā kho tadā rājakaññā ahosi,_  
_Ahaṃ tadā nāgarājā ahosiṃ._  


(135.)

3393\. _Ādāya dantāni gajuttamassa,_  
_Vaggū subhe appaṭime pathabyā;_  
_Yo luddako kāsipuraṃ upāgami,_  
_So kho tadā devadatto ahosi”._  


(136.)

3394\. _Anāvasūraṃ cirarattasaṃsitaṃ,_  
_Uccāvacaṃ caritamidaṃ purāṇaṃ;_  
_Vītaddaro vītasoko visallo,_  
_Sayaṃ abhiññāya abhāsi buddho._  


(137.)

3395\. _“Ahaṃ vo tena kālena,_  
_ahosiṃ tattha bhikkhavo;_  
_Nāgarājā tadā homi,_  
_evaṃ dhāretha jātakan”ti._  


---

3396\. Chaddantajātakaṃ catutthaṃ.



[Go to previous page (16.1.3 Jayaddisajātaka)](16.1.3.md) / [Go to parent page (16.1 Kiṃchandavagga)](../16.1.md) / [Go to next page (16.1.5 Sambhavajātaka)](16.1.5.md)


