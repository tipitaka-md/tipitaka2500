
[Home](/) / [22J Jātakapāḷi](/tipitaka/22J.md) / [16 Tiṃsanipāta](/tipitaka/22J/16.md) / [16.1 Kiṃchandavagga](/tipitaka/22J/16/16.1.md)

# 𑁧𑁬𑁇𑁧𑁇𑁪 𑀙𑀤𑁆𑀤𑀦𑁆𑀢𑀚𑀸𑀢𑀓

### 𑀢𑀺𑀁𑀲𑀦𑀺𑀧𑀸𑀢

### 𑀓𑀺𑀁𑀙𑀦𑁆𑀤𑀯𑀕𑁆𑀕

### 𑀙𑀤𑁆𑀤𑀦𑁆𑀢𑀚𑀸𑀢𑀓

(97.)

3355. _“𑀓𑀺𑀁 𑀦𑀼 𑀲𑁄𑀘𑀲𑀺𑀦𑀼𑀘𑁆𑀘𑀗𑁆𑀕𑀺,_  
_𑀧𑀡𑁆𑀟𑀽𑀲𑀺 𑀯𑀭𑀯𑀡𑁆𑀡𑀺𑀦𑀺;_  
_𑀫𑀺𑀮𑀸𑀬𑀲𑀺 𑀯𑀺𑀲𑀸𑀮𑀓𑁆𑀔𑀺,_  
_𑀫𑀸𑀮𑀸𑀯 𑀧𑀭𑀺𑀫𑀤𑁆𑀤𑀺𑀢𑀸”𑁇_  


(98.)

3356. _“𑀤𑁄𑀳𑀍𑀑 𑀫𑁂 𑀫𑀳𑀸𑀭𑀸𑀚,_  
_𑀲𑀼𑀧𑀺𑀦𑀦𑁆𑀢𑁂𑀦𑀼𑀧𑀚𑁆𑀛𑀕𑀸;_  
_𑀦 𑀲𑁄 𑀲𑀼𑀮𑀪𑀭𑀽𑀧𑁄𑀯,_  
_𑀬𑀸𑀤𑀺𑀲𑁄 𑀫𑀫 𑀤𑁄𑀳𑀍𑀑”𑁇_  


(99.)

3357. _“𑀬𑁂 𑀓𑁂𑀘𑀺 𑀫𑀸𑀦𑀼𑀲𑀸 𑀓𑀸𑀫𑀸,_  
_𑀇𑀥 𑀮𑁄𑀓𑀲𑁆𑀫𑀺 𑀦𑀦𑁆𑀤𑀦𑁂;_  
_𑀲𑀩𑁆𑀩𑁂 𑀢𑁂 𑀧𑀘𑀼𑀭𑀸 𑀫𑀬𑁆𑀳𑀁,_  
_𑀅𑀳𑀁 𑀢𑁂 𑀤𑀫𑁆𑀫𑀺 𑀤𑁄𑀳𑀍𑀅𑀁”𑁇_  


(100.)

3358. _“𑀮𑀼𑀤𑁆𑀤𑀸 𑀤𑁂𑀯 𑀲𑀫𑀸𑀬𑀦𑁆𑀢𑀼,_  
_𑀬𑁂 𑀓𑁂𑀘𑀺 𑀯𑀺𑀚𑀺𑀢𑁂 𑀢𑀯;_  
_𑀏𑀢𑁂𑀲𑀁 𑀅𑀳𑀫𑀓𑁆𑀔𑀺𑀲𑁆𑀲𑀁,_  
_𑀬𑀸𑀤𑀺𑀲𑁄 𑀫𑀫 𑀤𑁄𑀳𑀍𑀑”𑁇_  


(101.)

3359. _“𑀇𑀫𑁂 𑀢𑁂 𑀮𑀼𑀤𑁆𑀤𑀓𑀸 𑀤𑁂𑀯𑀺,_  
_𑀓𑀢𑀳𑀢𑁆𑀣𑀸 𑀯𑀺𑀲𑀸𑀭𑀤𑀸;_  
_𑀯𑀦𑀜𑁆𑀜𑀽 𑀘 𑀫𑀺𑀕𑀜𑁆𑀜𑀽 𑀘,_  
_𑀫𑀫𑀢𑁆𑀣𑁂 𑀘𑀢𑁆𑀢𑀚𑀻𑀯𑀺𑀢𑀸”𑁇_  


(102.)

3360. _“𑀮𑀼𑀤𑁆𑀤𑀧𑀼𑀢𑁆𑀢𑀸 𑀦𑀺𑀲𑀸𑀫𑁂𑀣,_  
_𑀬𑀸𑀯𑀦𑁆𑀢𑁂𑀢𑁆𑀣 𑀲𑀫𑀸𑀕𑀢𑀸;_  
_𑀙𑀩𑁆𑀩𑀺𑀲𑀸𑀡𑀁 𑀕𑀚𑀁 𑀲𑁂𑀢𑀁,_  
_𑀅𑀤𑁆𑀤𑀲𑀁 𑀲𑀼𑀧𑀺𑀦𑁂 𑀅𑀳𑀁;_  
_𑀢𑀲𑁆𑀲 𑀤𑀦𑁆𑀢𑁂𑀳𑀺 𑀫𑁂 𑀅𑀢𑁆𑀣𑁄,_  
_𑀅𑀮𑀸𑀪𑁂 𑀦𑀢𑁆𑀣𑀺 𑀚𑀻𑀯𑀺𑀢𑀁”𑁇_  


(103.)

3361. _“𑀦 𑀦𑁄 𑀧𑀺𑀢𑀽𑀦𑀁 𑀦 𑀧𑀺𑀢𑀸𑀫𑀳𑀸𑀦𑀁,_  
_𑀤𑀺𑀝𑁆𑀞𑁄 𑀲𑀼𑀢𑁄 𑀓𑀼𑀜𑁆𑀚𑀭𑁄 𑀙𑀩𑁆𑀩𑀺𑀲𑀸𑀡𑁄;_  
_𑀬𑀫𑀤𑁆𑀤𑀲𑀸 𑀲𑀼𑀧𑀺𑀦𑁂 𑀭𑀸𑀚𑀧𑀼𑀢𑁆𑀢𑀻,_  
_𑀅𑀓𑁆𑀔𑀸𑀳𑀺 𑀦𑁄 𑀬𑀸𑀤𑀺𑀲𑁄 𑀳𑀢𑁆𑀣𑀺𑀦𑀸𑀕𑁄”𑁇_  


(104.)

3362. _“𑀤𑀺𑀲𑀸 𑀘𑀢𑀲𑁆𑀲𑁄 𑀯𑀺𑀤𑀺𑀲𑀸 𑀘𑀢𑀲𑁆𑀲𑁄,_  
_𑀉𑀤𑁆𑀥𑀁 𑀅𑀥𑁄 𑀤𑀲 𑀤𑀺𑀲𑀸 𑀇𑀫𑀸𑀬𑁄;_  
_𑀓𑀢𑀫𑀁 𑀤𑀺𑀲𑀁 𑀢𑀺𑀝𑁆𑀞𑀢𑀺 𑀦𑀸𑀕𑀭𑀸𑀚𑀸,_  
_𑀬𑀫𑀤𑁆𑀤𑀲𑀸 𑀲𑀼𑀧𑀺𑀦𑁂 𑀙𑀩𑁆𑀩𑀺𑀲𑀸𑀡𑀁”𑁇_  


(105.)

3363. _“𑀇𑀢𑁄 𑀉𑀚𑀼𑀁 𑀉𑀢𑁆𑀢𑀭𑀺𑀬𑀁 𑀤𑀺𑀲𑀸𑀬𑀁,_  
_𑀅𑀢𑀺𑀓𑁆𑀓𑀫𑁆𑀫 𑀲𑁄 𑀲𑀢𑁆𑀢𑀕𑀺𑀭𑀻 𑀩𑁆𑀭𑀳𑀦𑁆𑀢𑁂;_  
_𑀲𑀼𑀯𑀡𑁆𑀡𑀧𑀲𑁆𑀲𑁄 𑀦𑀸𑀫 𑀕𑀺𑀭𑀻 𑀉𑀍𑀆𑀭𑁄,_  
_𑀲𑀼𑀧𑀼𑀧𑁆𑀨𑀺𑀢𑁄 𑀓𑀺𑀫𑁆𑀧𑀼𑀭𑀺𑀲𑀸𑀦𑀼𑀘𑀺𑀡𑁆𑀡𑁄𑁇_  


(106.)

3364. _𑀆𑀭𑀼𑀬𑁆𑀳 𑀲𑁂𑀮𑀁 𑀪𑀯𑀦𑀁 𑀓𑀺𑀦𑁆𑀦𑀭𑀸𑀦𑀁,_  
_𑀑𑀮𑁄𑀓𑀬 𑀧𑀩𑁆𑀩𑀢𑀧𑀸𑀤𑀫𑀽𑀮𑀁;_  
_𑀅𑀣 𑀤𑀓𑁆𑀔𑀲𑀻 𑀫𑁂𑀖𑀲𑀫𑀸𑀦𑀯𑀡𑁆𑀡𑀁,_  
_𑀦𑀺𑀕𑁆𑀭𑁄𑀥𑀭𑀸𑀚𑀁 𑀅𑀝𑁆𑀞𑀲𑀳𑀲𑁆𑀲𑀧𑀸𑀤𑀁𑁇_  


(107.)

3365. _𑀢𑀢𑁆𑀣𑀘𑁆𑀙𑀢𑀻 𑀓𑀼𑀜𑁆𑀚𑀭𑁄 𑀙𑀩𑁆𑀩𑀺𑀲𑀸𑀡𑁄,_  
_𑀲𑀩𑁆𑀩𑀲𑁂𑀢𑁄 𑀤𑀼𑀧𑁆𑀧𑀲𑀳𑁄 𑀧𑀭𑁂𑀪𑀺;_  
_𑀭𑀓𑁆𑀔𑀦𑁆𑀢𑀺 𑀦𑀁 𑀅𑀝𑁆𑀞𑀲𑀳𑀲𑁆𑀲𑀦𑀸𑀕𑀸,_  
_𑀈𑀲𑀸𑀤𑀦𑁆𑀢𑀸 𑀯𑀸𑀢𑀚𑀯𑀧𑁆𑀧𑀳𑀸𑀭𑀺𑀦𑁄𑁇_  


(108.)

3366. _𑀢𑀺𑀝𑁆𑀞𑀦𑁆𑀢𑀺 𑀢𑁂 𑀢𑀼𑀫𑀽𑀮𑀁 𑀧𑀲𑁆𑀲𑀲𑀦𑁆𑀢𑀸,_  
_𑀓𑀼𑀧𑁆𑀧𑀦𑁆𑀢𑀺 𑀯𑀸𑀢𑀲𑁆𑀲𑀧𑀺 𑀏𑀭𑀺𑀢𑀲𑁆𑀲;_  
_𑀫𑀦𑀼𑀲𑁆𑀲𑀪𑀽𑀢𑀁 𑀧𑀦 𑀢𑀢𑁆𑀣 𑀤𑀺𑀲𑁆𑀯𑀸,_  
_𑀪𑀲𑁆𑀫𑀁 𑀓𑀭𑁂𑀬𑁆𑀬𑀼𑀁 𑀦𑀸𑀲𑁆𑀲 𑀭𑀚𑁄𑀧𑀺 𑀢𑀲𑁆𑀲”𑁇_  


(109.)

3367. _“𑀩𑀳𑀽 𑀳𑀺𑀫𑁂 𑀭𑀸𑀚𑀓𑀼𑀮𑀫𑁆𑀳𑀺 𑀲𑀦𑁆𑀢𑀺,_  
_𑀧𑀺𑀍𑀅𑀦𑁆𑀥𑀦𑀸 𑀚𑀸𑀢𑀭𑀽𑀧𑀲𑁆𑀲 𑀤𑁂𑀯𑀻;_  
_𑀫𑀼𑀢𑁆𑀢𑀸 𑀫𑀡𑀻 𑀯𑁂𑀍𑀉𑀭𑀺𑀬𑀸𑀫𑀬𑀸 𑀘,_  
_𑀓𑀺𑀁 𑀓𑀸𑀳𑀲𑀺 𑀤𑀦𑁆𑀢𑀧𑀺𑀍𑀅𑀦𑁆𑀥𑀦𑁂𑀦;_  
_𑀫𑀸𑀭𑁂𑀢𑀼𑀓𑀸𑀫𑀸 𑀓𑀼𑀜𑁆𑀚𑀭𑀁 𑀙𑀩𑁆𑀩𑀺𑀲𑀸𑀡𑀁,_  
_𑀉𑀤𑀸𑀳𑀼 𑀖𑀸𑀢𑁂𑀲𑁆𑀲𑀲𑀺 𑀮𑀼𑀤𑁆𑀤𑀧𑀼𑀢𑁆𑀢𑁂”𑁇_  


(110.)

3368. _“𑀲𑀸 𑀇𑀲𑁆𑀲𑀺𑀢𑀸 𑀤𑀼𑀓𑁆𑀔𑀺𑀢𑀸 𑀘𑀲𑁆𑀫𑀺 𑀮𑀼𑀤𑁆𑀤,_  
_𑀉𑀤𑁆𑀥𑀜𑁆𑀘 𑀲𑀼𑀲𑁆𑀲𑀸𑀫𑀺 𑀅𑀦𑀼𑀲𑁆𑀲𑀭𑀦𑁆𑀢𑀻;_  
_𑀓𑀭𑁄𑀳𑀺 𑀫𑁂 𑀮𑀼𑀤𑁆𑀤𑀓 𑀏𑀢𑀫𑀢𑁆𑀣𑀁,_  
_𑀤𑀲𑁆𑀲𑀸𑀫𑀺 𑀢𑁂 𑀕𑀸𑀫𑀯𑀭𑀸𑀦𑀺 𑀧𑀜𑁆𑀘”𑁇_  


(111.)

3369. _“𑀓𑀢𑁆𑀣𑀘𑁆𑀙𑀢𑀻 𑀓𑀢𑁆𑀣 𑀫𑀼𑀧𑁂𑀢𑀺 𑀞𑀸𑀦𑀁,_  
_𑀯𑀻𑀣𑀺𑀲𑁆𑀲 𑀓𑀸 𑀦𑁆𑀳𑀸𑀦 𑀕𑀢𑀲𑁆𑀲 𑀳𑁄𑀢𑀺;_  
_𑀓𑀣𑀜𑁆𑀳𑀺 𑀲𑁄 𑀦𑁆𑀳𑀸𑀬𑀢𑀺 𑀦𑀸𑀕𑀭𑀸𑀚𑀸,_  
_𑀓𑀣𑀁 𑀯𑀺𑀚𑀸𑀦𑁂𑀫𑀼 𑀕𑀢𑀺𑀁 𑀕𑀚𑀲𑁆𑀲”𑁇_  


(112.)

3370. _“𑀢𑀢𑁆𑀣𑁂𑀯 𑀲𑀸 𑀧𑁄𑀓𑁆𑀔𑀭𑀡𑀻 𑀅𑀤𑀽𑀭𑁂,_  
_𑀭𑀫𑁆𑀫𑀸 𑀲𑀼𑀢𑀺𑀢𑁆𑀣𑀸 𑀘 𑀫𑀳𑁄𑀤𑀺𑀓𑀸 𑀘;_  
_𑀲𑀫𑁆𑀧𑀼𑀧𑁆𑀨𑀺𑀢𑀸 𑀪𑀫𑀭𑀕𑀡𑀸𑀦𑀼𑀘𑀺𑀡𑁆𑀡𑀸,_  
_𑀏𑀢𑁆𑀣 𑀳𑀺 𑀲𑁄 𑀦𑁆𑀳𑀸𑀬𑀢𑀺 𑀦𑀸𑀕𑀭𑀸𑀚𑀸𑁇_  


(113.)

3371. _𑀲𑀻𑀲𑀁 𑀦𑀳𑀸𑀢𑀼𑀧𑁆𑀧𑀮𑀫𑀸𑀮𑀪𑀸𑀭𑀻,_  
_𑀲𑀩𑁆𑀩𑀲𑁂𑀢𑁄 𑀧𑀼𑀡𑁆𑀟𑀭𑀻𑀓𑀢𑁆𑀢𑀘𑀗𑁆𑀕𑀻;_  
_𑀆𑀫𑁄𑀤𑀫𑀸𑀦𑁄 𑀕𑀘𑁆𑀙𑀢𑀺 𑀲𑀦𑁆𑀦𑀺𑀓𑁂𑀢𑀁,_  
_𑀧𑀼𑀭𑀓𑁆𑀔𑀢𑁆𑀯𑀸 𑀫𑀳𑁂𑀲𑀺𑀁 𑀲𑀩𑁆𑀩𑀪𑀤𑁆𑀤𑀁”𑁇_  


(114.)

3372. _𑀢𑀢𑁆𑀣𑁂𑀯 𑀲𑁄 𑀉𑀕𑁆𑀕𑀳𑁂𑀢𑁆𑀯𑀸𑀦 𑀯𑀸𑀓𑁆𑀬𑀁,_  
_𑀆𑀤𑀸𑀬 𑀢𑀽𑀡𑀺𑀜𑁆𑀘 𑀥𑀦𑀼𑀜𑁆𑀘 𑀮𑀼𑀤𑁆𑀤𑁄;_  
_𑀯𑀺𑀢𑀼𑀭𑀺𑀬𑀢𑀺 𑀲𑀢𑁆𑀢𑀕𑀺𑀭𑀻 𑀩𑁆𑀭𑀳𑀦𑁆𑀢𑁂,_  
_𑀲𑀼𑀯𑀡𑁆𑀡𑀧𑀲𑁆𑀲𑀁 𑀦𑀸𑀫 𑀕𑀺𑀭𑀺𑀁 𑀉𑀍𑀆𑀭𑀁𑁇_  


(115.)

3373. _𑀆𑀭𑀼𑀬𑁆𑀳 𑀲𑁂𑀮𑀁 𑀪𑀯𑀦𑀁 𑀓𑀺𑀦𑁆𑀦𑀭𑀸𑀦𑀁,_  
_𑀑𑀮𑁄𑀓𑀬𑀻 𑀧𑀩𑁆𑀩𑀢𑀧𑀸𑀤𑀫𑀽𑀮𑀁;_  
_𑀢𑀢𑁆𑀣𑀤𑁆𑀤𑀲𑀸 𑀫𑁂𑀖𑀲𑀫𑀸𑀦𑀯𑀡𑁆𑀡𑀁,_  
_𑀦𑀺𑀕𑁆𑀭𑁄𑀥𑀭𑀸𑀚𑀁 𑀅𑀝𑁆𑀞𑀲𑀳𑀲𑁆𑀲𑀧𑀸𑀤𑀁𑁇_  


(116.)

3374. _𑀢𑀢𑁆𑀣𑀤𑁆𑀤𑀲𑀸 𑀓𑀼𑀜𑁆𑀚𑀭𑀁 𑀙𑀩𑁆𑀩𑀺𑀲𑀸𑀡𑀁,_  
_𑀲𑀩𑁆𑀩𑀲𑁂𑀢𑀁 𑀤𑀼𑀧𑁆𑀧𑀲𑀳𑀁 𑀧𑀭𑁂𑀪𑀺;_  
_𑀭𑀓𑁆𑀔𑀦𑁆𑀢𑀺 𑀦𑀁 𑀅𑀝𑁆𑀞𑀲𑀳𑀲𑁆𑀲𑀦𑀸𑀕𑀸,_  
_𑀈𑀲𑀸𑀤𑀦𑁆𑀢𑀸 𑀯𑀸𑀢𑀚𑀯𑀧𑁆𑀧𑀳𑀸𑀭𑀺𑀦𑁄𑁇_  


(117.)

3375. _𑀢𑀢𑁆𑀣𑀤𑁆𑀤𑀲𑀸 𑀧𑁄𑀓𑁆𑀔𑀭𑀡𑀺𑀁 𑀅𑀤𑀽𑀭𑁂,_  
_𑀭𑀫𑁆𑀫𑀁 𑀲𑀼𑀢𑀺𑀢𑁆𑀣𑀜𑁆𑀘 𑀫𑀳𑁄𑀤𑀺𑀓𑀜𑁆𑀘;_  
_𑀲𑀫𑁆𑀧𑀼𑀧𑁆𑀨𑀺𑀢𑀁 𑀪𑀫𑀭𑀕𑀡𑀸𑀦𑀼𑀘𑀺𑀡𑁆𑀡𑀁,_  
_𑀬𑀢𑁆𑀣 𑀳𑀺 𑀲𑁄 𑀦𑁆𑀳𑀸𑀬𑀢𑀺 𑀦𑀸𑀕𑀭𑀸𑀚𑀸𑁇_  


(118.)

3376. _𑀤𑀺𑀲𑁆𑀯𑀸𑀦 𑀦𑀸𑀕𑀲𑁆𑀲 𑀕𑀢𑀺𑀁 𑀞𑀺𑀢𑀺𑀜𑁆𑀘,_  
_𑀯𑀻𑀣𑀺𑀲𑁆𑀲 𑀬𑀸 𑀦𑁆𑀳𑀸𑀦𑀕𑀢𑀲𑁆𑀲 𑀳𑁄𑀢𑀺;_  
_𑀑𑀧𑀸𑀢𑀫𑀸𑀕𑀘𑁆𑀙𑀺 𑀅𑀦𑀭𑀺𑀬𑀭𑀽𑀧𑁄,_  
_𑀧𑀬𑁄𑀚𑀺𑀢𑁄 𑀘𑀺𑀢𑁆𑀢𑀯𑀲𑀸𑀦𑀼𑀕𑀸𑀬𑁇_  


(119.)

3377. _𑀔𑀡𑀺𑀢𑁆𑀯𑀸𑀦 𑀓𑀸𑀲𑀼𑀁 𑀨𑀮𑀓𑁂𑀳𑀺 𑀙𑀸𑀤𑀬𑀺,_  
_𑀅𑀢𑁆𑀢𑀸𑀦𑀫𑁄𑀥𑀸𑀬 𑀥𑀦𑀼𑀜𑁆𑀘 𑀮𑀼𑀤𑁆𑀤𑁄;_  
_𑀧𑀲𑁆𑀲𑀸𑀕𑀢𑀁 𑀧𑀼𑀣𑀼𑀲𑀮𑁆𑀮𑁂𑀦 𑀦𑀸𑀕𑀁,_  
_𑀲𑀫𑀧𑁆𑀧𑀬𑀻 𑀤𑀼𑀓𑁆𑀓𑀝𑀓𑀫𑁆𑀫𑀓𑀸𑀭𑀻𑁇_  


(120.)

3378. _𑀯𑀺𑀤𑁆𑀥𑁄 𑀘 𑀦𑀸𑀕𑁄 𑀓𑁄𑀜𑁆𑀘𑀫𑀦𑀸𑀤𑀺 𑀖𑁄𑀭𑀁,_  
_𑀲𑀩𑁆𑀩𑁂 𑀘 𑀦𑀸𑀕𑀸 𑀦𑀺𑀦𑁆𑀦𑀤𑀼𑀁 𑀖𑁄𑀭𑀭𑀽𑀧𑀁;_  
_𑀢𑀺𑀡𑀜𑁆𑀘 𑀓𑀝𑁆𑀞𑀜𑁆𑀘 𑀭𑀡𑀁 𑀓𑀭𑁄𑀦𑁆𑀢𑀸,_  
_𑀥𑀸𑀯𑀺𑀁𑀲𑀼 𑀢𑁂 𑀅𑀝𑁆𑀞 𑀤𑀺𑀲𑀸 𑀲𑀫𑀦𑁆𑀢𑀢𑁄𑁇_  


(121.)

3379. _𑀯𑀥𑀺𑀲𑁆𑀲𑀫𑁂𑀢𑀦𑁆𑀢𑀺 𑀧𑀭𑀸𑀫𑀲𑀦𑁆𑀢𑁄,_  
_𑀓𑀸𑀲𑀸𑀯𑀫𑀤𑁆𑀤𑀓𑁆𑀔𑀺 𑀥𑀚𑀁 𑀇𑀲𑀻𑀦𑀁;_  
_𑀤𑀼𑀓𑁆𑀔𑁂𑀦 𑀨𑀼𑀝𑁆𑀞𑀲𑁆𑀲𑀼𑀤𑀧𑀸𑀤𑀺 𑀲𑀜𑁆𑀜𑀸,_  
_𑀅𑀭𑀳𑀤𑁆𑀥𑀚𑁄 𑀲𑀩𑁆𑀪𑀺 𑀅𑀯𑀚𑁆𑀛𑀭𑀽𑀧𑁄𑁇_  


(122.)

3380. _“𑀅𑀦𑀺𑀓𑁆𑀓𑀲𑀸𑀯𑁄 𑀓𑀸𑀲𑀸𑀯𑀁,_  
_𑀬𑁄 𑀯𑀢𑁆𑀣𑀁 𑀧𑀭𑀺𑀤𑀳𑀺𑀲𑁆𑀲𑀢𑀺;_  
_𑀅𑀧𑁂𑀢𑁄 𑀤𑀫𑀲𑀘𑁆𑀘𑁂𑀦,_  
_𑀦 𑀲𑁄 𑀓𑀸𑀲𑀸𑀯𑀫𑀭𑀳𑀢𑀺𑁇_  


(123.)

3381. _𑀬𑁄 𑀘 𑀯𑀦𑁆𑀢𑀓𑀲𑀸𑀯𑀲𑁆𑀲,_  
_𑀲𑀻𑀮𑁂𑀲𑀼 𑀲𑀼𑀲𑀫𑀸𑀳𑀺𑀢𑁄;_  
_𑀉𑀧𑁂𑀢𑁄 𑀤𑀫𑀲𑀘𑁆𑀘𑁂𑀦,_  
_𑀲 𑀯𑁂 𑀓𑀸𑀲𑀸𑀯𑀫𑀭𑀳𑀢𑀺”𑁇_  


(124.)

3382. _𑀲𑀫𑀧𑁆𑀧𑀺𑀢𑁄 𑀧𑀼𑀣𑀼𑀲𑀮𑁆𑀮𑁂𑀦 𑀦𑀸𑀕𑁄,_  
_𑀅𑀤𑀼𑀝𑁆𑀞𑀘𑀺𑀢𑁆𑀢𑁄 𑀮𑀼𑀤𑁆𑀤𑀓𑀫𑀚𑁆𑀛𑀪𑀸𑀲𑀺;_  
_“𑀓𑀺𑀫𑀢𑁆𑀣𑀬𑀁 𑀓𑀺𑀲𑁆𑀲 𑀯𑀸 𑀲𑀫𑁆𑀫 𑀳𑁂𑀢𑀼,_  
_𑀫𑀫𑀁 𑀯𑀥𑀻 𑀓𑀲𑁆𑀲 𑀯𑀸𑀬𑀁 𑀧𑀬𑁄𑀕𑁄”𑁇_  


(125.)

3383. _“𑀓𑀸𑀲𑀺𑀲𑁆𑀲 𑀭𑀜𑁆𑀜𑁄 𑀫𑀳𑁂𑀲𑀻 𑀪𑀤𑀦𑁆𑀢𑁂,_  
_𑀲𑀸 𑀧𑀽𑀚𑀺𑀢𑀸 𑀭𑀸𑀚𑀓𑀼𑀮𑁂 𑀲𑀼𑀪𑀤𑁆𑀤𑀸;_  
_𑀢𑀁 𑀅𑀤𑁆𑀤𑀲𑀸 𑀲𑀸 𑀘 𑀫𑀫𑀁 𑀅𑀲𑀁𑀲𑀺,_  
_𑀤𑀦𑁆𑀢𑁂𑀳𑀺 𑀅𑀢𑁆𑀣𑁄𑀢𑀺 𑀘 𑀫𑀁 𑀅𑀯𑁄𑀘”𑁇_  


(126.)

3384. _“𑀩𑀳𑀽 𑀳𑀺 𑀫𑁂 𑀤𑀦𑁆𑀢𑀬𑀼𑀕𑀸 𑀉𑀍𑀆𑀭𑀸,_  
_𑀬𑁂 𑀫𑁂 𑀧𑀺𑀢𑀽𑀦𑀜𑁆𑀘 𑀧𑀺𑀢𑀸𑀫𑀳𑀸𑀦𑀁;_  
_𑀚𑀸𑀦𑀸𑀢𑀺 𑀲𑀸 𑀓𑁄𑀥𑀦𑀸 𑀭𑀸𑀚𑀧𑀼𑀢𑁆𑀢𑀻,_  
_𑀯𑀥𑀢𑁆𑀣𑀺𑀓𑀸 𑀯𑁂𑀭𑀫𑀓𑀸𑀲𑀺 𑀩𑀸𑀮𑀸𑁇_  


(127.)

3385. _𑀉𑀝𑁆𑀞𑁂𑀳𑀺 𑀢𑁆𑀯𑀁 𑀮𑀼𑀤𑁆𑀤 𑀔𑀭𑀁 𑀕𑀳𑁂𑀢𑁆𑀯𑀸,_  
_𑀤𑀦𑁆𑀢𑁂 𑀇𑀫𑁂 𑀙𑀺𑀦𑁆𑀤 𑀧𑀼𑀭𑀸 𑀫𑀭𑀸𑀫𑀺;_  
_𑀯𑀚𑁆𑀚𑀸𑀲𑀺 𑀢𑀁 𑀓𑁄𑀥𑀦𑀁 𑀭𑀸𑀚𑀧𑀼𑀢𑁆𑀢𑀺𑀁,_  
_‘𑀦𑀸𑀕𑁄 𑀳𑀢𑁄 𑀳𑀦𑁆𑀤 𑀇𑀫𑀲𑁆𑀲 𑀤𑀦𑁆𑀢𑀸’”𑁇_  


(128.)

3386. _𑀉𑀝𑁆𑀞𑀸𑀬 𑀲𑁄 𑀮𑀼𑀤𑁆𑀤𑁄 𑀔𑀭𑀁 𑀕𑀳𑁂𑀢𑁆𑀯𑀸,_  
_𑀙𑁂𑀢𑁆𑀯𑀸𑀦 𑀤𑀦𑁆𑀢𑀸𑀦𑀺 𑀕𑀚𑀼𑀢𑁆𑀢𑀫𑀲𑁆𑀲;_  
_𑀯𑀕𑁆𑀕𑀽 𑀲𑀼𑀪𑁂 𑀅𑀧𑁆𑀧𑀝𑀺𑀫𑁂 𑀧𑀣𑀩𑁆𑀬𑀸,_  
_𑀆𑀤𑀸𑀬 𑀧𑀓𑁆𑀓𑀸𑀫𑀺 𑀢𑀢𑁄 𑀳𑀺 𑀔𑀺𑀧𑁆𑀧𑀁𑁇_  


(129.)

3387. _𑀪𑀬𑀝𑁆𑀝𑀺𑀢𑀸 𑀦𑀸𑀕𑀯𑀥𑁂𑀦 𑀅𑀝𑁆𑀝𑀸,_  
_𑀬𑁂 𑀢𑁂 𑀦𑀸𑀕𑀸 𑀅𑀝𑁆𑀞 𑀤𑀺𑀲𑀸 𑀯𑀺𑀥𑀸𑀯𑀼𑀁;_  
_𑀅𑀤𑀺𑀲𑁆𑀯𑀸𑀦 𑀧𑁄𑀲𑀁 𑀕𑀚𑀧𑀘𑁆𑀘𑀫𑀺𑀢𑁆𑀢𑀁,_  
_𑀧𑀘𑁆𑀘𑀸𑀕𑀫𑀼𑀁 𑀬𑁂𑀦 𑀲𑁄 𑀦𑀸𑀕𑀭𑀸𑀚𑀸𑁇_  


(130.)

3388. _𑀢𑁂 𑀢𑀢𑁆𑀣 𑀓𑀦𑁆𑀤𑀺𑀢𑁆𑀯𑀸 𑀭𑁄𑀤𑀺𑀢𑁆𑀯𑀸𑀦 𑀦𑀸𑀕𑀸,_  
_𑀲𑀻𑀲𑁂 𑀲𑀓𑁂 𑀧𑀁𑀲𑀼𑀓𑀁 𑀑𑀓𑀺𑀭𑀺𑀢𑁆𑀯𑀸;_  
_𑀅𑀕𑀫𑀁𑀲𑀼 𑀢𑁂 𑀲𑀩𑁆𑀩𑁂 𑀲𑀓𑀁 𑀦𑀺𑀓𑁂𑀢𑀁,_  
_𑀧𑀼𑀭𑀓𑁆𑀔𑀢𑁆𑀯𑀸 𑀫𑀳𑁂𑀲𑀺𑀁 𑀲𑀩𑁆𑀩𑀪𑀤𑁆𑀤𑀁𑁇_  


(131.)

3389. _𑀆𑀤𑀸𑀬 𑀤𑀦𑁆𑀢𑀸𑀦𑀺 𑀕𑀚𑀼𑀢𑁆𑀢𑀫𑀲𑁆𑀲,_  
_𑀯𑀕𑁆𑀕𑀽 𑀲𑀼𑀪𑁂 𑀅𑀧𑁆𑀧𑀝𑀺𑀫𑁂 𑀧𑀣𑀩𑁆𑀬𑀸;_  
_𑀲𑀼𑀯𑀡𑁆𑀡𑀭𑀸𑀚𑀻𑀳𑀺 𑀲𑀫𑀦𑁆𑀢𑀫𑁄𑀤𑀭𑁂,_  
_𑀲𑁄 𑀮𑀼𑀤𑁆𑀤𑀓𑁄 𑀓𑀸𑀲𑀺𑀧𑀼𑀭𑀁 𑀉𑀧𑀸𑀕𑀫𑀺;_  
_𑀉𑀧𑀦𑁂𑀲𑀺 𑀲𑁄 𑀭𑀸𑀚𑀓𑀜𑁆𑀜𑀸𑀬 𑀤𑀦𑁆𑀢𑁂,_  
_𑀦𑀸𑀕𑁄 𑀳𑀢𑁄 𑀳𑀦𑁆𑀤 𑀇𑀫𑀲𑁆𑀲 𑀤𑀦𑁆𑀢𑀸𑁇_  


(132.)

3390. _𑀤𑀺𑀲𑁆𑀯𑀸𑀦 𑀤𑀦𑁆𑀢𑀸𑀦𑀺 𑀕𑀚𑀼𑀢𑁆𑀢𑀫𑀲𑁆𑀲,_  
_𑀪𑀢𑁆𑀢𑀼𑀧𑁆𑀧𑀺𑀬𑀲𑁆𑀲 𑀧𑀼𑀭𑀺𑀫𑀸𑀬 𑀚𑀸𑀢𑀺𑀬𑀸;_  
_𑀢𑀢𑁆𑀣𑁂𑀯 𑀢𑀲𑁆𑀲𑀸 𑀳𑀤𑀬𑀁 𑀅𑀨𑀸𑀮𑀺,_  
_𑀢𑁂𑀦𑁂𑀯 𑀲𑀸 𑀓𑀸𑀮𑀫𑀓𑀸𑀲𑀺 𑀩𑀸𑀮𑀸𑁇_  


(133.)

3391. _𑀲𑀫𑁆𑀩𑁄𑀥𑀺𑀧𑀢𑁆𑀢𑁄 𑀲 𑀫𑀳𑀸𑀦𑀼𑀪𑀸𑀯𑁄,_  
_𑀲𑀺𑀢𑀁 𑀅𑀓𑀸𑀲𑀺 𑀧𑀭𑀺𑀲𑀸𑀬 𑀫𑀚𑁆𑀛𑁂;_  
_𑀧𑀼𑀘𑁆𑀙𑀺𑀁𑀲𑀼 𑀪𑀺𑀓𑁆𑀔𑀽 𑀲𑀼𑀯𑀺𑀫𑀼𑀢𑁆𑀢𑀘𑀺𑀢𑁆𑀢𑀸,_  
_“𑀦𑀸𑀓𑀸𑀭𑀡𑁂 𑀧𑀸𑀢𑀼𑀓𑀭𑁄𑀦𑁆𑀢𑀺 𑀩𑀼𑀤𑁆𑀥𑀸𑁇_  


(134.)

3392. _𑀬𑀫𑀤𑁆𑀤𑀲𑀸𑀣 𑀤𑀳𑀭𑀺𑀁 𑀓𑀼𑀫𑀸𑀭𑀺𑀁,_  
_𑀓𑀸𑀲𑀸𑀬𑀯𑀢𑁆𑀣𑀁 𑀅𑀦𑀕𑀸𑀭𑀺𑀬𑀁 𑀘𑀭𑀦𑁆𑀢𑀺𑀁;_  
_𑀲𑀸 𑀔𑁄 𑀢𑀤𑀸 𑀭𑀸𑀚𑀓𑀜𑁆𑀜𑀸 𑀅𑀳𑁄𑀲𑀺,_  
_𑀅𑀳𑀁 𑀢𑀤𑀸 𑀦𑀸𑀕𑀭𑀸𑀚𑀸 𑀅𑀳𑁄𑀲𑀺𑀁𑁇_  


(135.)

3393. _𑀆𑀤𑀸𑀬 𑀤𑀦𑁆𑀢𑀸𑀦𑀺 𑀕𑀚𑀼𑀢𑁆𑀢𑀫𑀲𑁆𑀲,_  
_𑀯𑀕𑁆𑀕𑀽 𑀲𑀼𑀪𑁂 𑀅𑀧𑁆𑀧𑀝𑀺𑀫𑁂 𑀧𑀣𑀩𑁆𑀬𑀸;_  
_𑀬𑁄 𑀮𑀼𑀤𑁆𑀤𑀓𑁄 𑀓𑀸𑀲𑀺𑀧𑀼𑀭𑀁 𑀉𑀧𑀸𑀕𑀫𑀺,_  
_𑀲𑁄 𑀔𑁄 𑀢𑀤𑀸 𑀤𑁂𑀯𑀤𑀢𑁆𑀢𑁄 𑀅𑀳𑁄𑀲𑀺”𑁇_  


(136.)

3394. _𑀅𑀦𑀸𑀯𑀲𑀽𑀭𑀁 𑀘𑀺𑀭𑀭𑀢𑁆𑀢𑀲𑀁𑀲𑀺𑀢𑀁,_  
_𑀉𑀘𑁆𑀘𑀸𑀯𑀘𑀁 𑀘𑀭𑀺𑀢𑀫𑀺𑀤𑀁 𑀧𑀼𑀭𑀸𑀡𑀁;_  
_𑀯𑀻𑀢𑀤𑁆𑀤𑀭𑁄 𑀯𑀻𑀢𑀲𑁄𑀓𑁄 𑀯𑀺𑀲𑀮𑁆𑀮𑁄,_  
_𑀲𑀬𑀁 𑀅𑀪𑀺𑀜𑁆𑀜𑀸𑀬 𑀅𑀪𑀸𑀲𑀺 𑀩𑀼𑀤𑁆𑀥𑁄𑁇_  


(137.)

3395. _“𑀅𑀳𑀁 𑀯𑁄 𑀢𑁂𑀦 𑀓𑀸𑀮𑁂𑀦,_  
_𑀅𑀳𑁄𑀲𑀺𑀁 𑀢𑀢𑁆𑀣 𑀪𑀺𑀓𑁆𑀔𑀯𑁄;_  
_𑀦𑀸𑀕𑀭𑀸𑀚𑀸 𑀢𑀤𑀸 𑀳𑁄𑀫𑀺,_  
_𑀏𑀯𑀁 𑀥𑀸𑀭𑁂𑀣 𑀚𑀸𑀢𑀓𑀦𑁆”𑀢𑀺𑁇_  


---

3396. 𑀙𑀤𑁆𑀤𑀦𑁆𑀢𑀚𑀸𑀢𑀓𑀁 𑀘𑀢𑀼𑀢𑁆𑀣𑀁𑁇



[Go to previous page (16.1.3 Jayaddisajātaka)](/tipitaka/22J/16/16.1/16.1.3.md) / [Go to parent page (16.1 Kiṃchandavagga)](/tipitaka/22J/16/16.1.md) / [Go to next page (16.1.5 Sambhavajātaka)](/tipitaka/22J/16/16.1/16.1.5.md)


