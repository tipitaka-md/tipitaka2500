
[Home](/) / [22J Jātakapāḷi](/tipitaka/22J.md) / [16 Tiṃsanipāta](/tipitaka/22J/16.md) / [16.1 Kiṃchandavagga](/tipitaka/22J/16/16.1.md)

# 𑁧𑁬𑁇𑁧𑁇𑁩 𑀚𑀬𑀤𑁆𑀤𑀺𑀲𑀚𑀸𑀢𑀓

### 𑀢𑀺𑀁𑀲𑀦𑀺𑀧𑀸𑀢

### 𑀓𑀺𑀁𑀙𑀦𑁆𑀤𑀯𑀕𑁆𑀕

### 𑀚𑀬𑀤𑁆𑀤𑀺𑀲𑀚𑀸𑀢𑀓

(64.)

3321. _“𑀘𑀺𑀭𑀲𑁆𑀲𑀁 𑀯𑀢 𑀫𑁂 𑀉𑀤𑀧𑀸𑀤𑀺 𑀅𑀚𑁆𑀚,_  
_𑀪𑀓𑁆𑀔𑁄 𑀫𑀳𑀸 𑀲𑀢𑁆𑀢𑀫𑀺𑀪𑀢𑁆𑀢𑀓𑀸𑀮𑁂;_  
_𑀓𑀼𑀢𑁄𑀲𑀺 𑀓𑁄 𑀯𑀸𑀲𑀺 𑀢𑀤𑀺𑀗𑁆𑀖 𑀩𑁆𑀭𑀽𑀳𑀺,_  
_𑀆𑀘𑀺𑀓𑁆𑀔 𑀚𑀸𑀢𑀺𑀁 𑀯𑀺𑀤𑀺𑀢𑁄 𑀬𑀣𑀸𑀲𑀺”𑁇_  


(65.)

3322. _“𑀧𑀜𑁆𑀘𑀸𑀮𑀭𑀸𑀚𑀸 𑀫𑀺𑀕𑀯𑀁 𑀧𑀯𑀺𑀝𑁆𑀞𑁄,_  
_𑀚𑀬𑀤𑁆𑀤𑀺𑀲𑁄 𑀦𑀸𑀫 𑀬𑀤𑀺𑀲𑁆𑀲𑀼𑀢𑁄 𑀢𑁂;_  
_𑀘𑀭𑀸𑀫𑀺 𑀓𑀘𑁆𑀙𑀸𑀦𑀺 𑀯𑀦𑀸𑀦𑀺 𑀘𑀸𑀳𑀁,_  
_𑀧𑀲𑀤𑀁 𑀇𑀫𑀁 𑀔𑀸𑀤 𑀫𑀫𑀚𑁆𑀚 𑀫𑀼𑀜𑁆𑀘”𑁇_  


(66.)

3323. _“𑀲𑁂𑀦𑁂𑀯 𑀢𑁆𑀯𑀁 𑀧𑀡𑀲𑀺 𑀲𑀲𑁆𑀲𑀫𑀸𑀦𑁄,_  
_𑀫𑀫𑁂𑀲 𑀪𑀓𑁆𑀔𑁄 𑀧𑀲𑀤𑁄 𑀬𑀁 𑀯𑀤𑁂𑀲𑀺;_  
_𑀢𑀁 𑀔𑀸𑀤𑀺𑀬𑀸𑀦 𑀧𑀲𑀤𑀁 𑀚𑀺𑀖𑀜𑁆𑀜𑀁,_  
_𑀔𑀸𑀤𑀺𑀲𑁆𑀲𑀁 𑀧𑀘𑁆𑀙𑀸 𑀦 𑀯𑀺𑀮𑀸𑀧𑀓𑀸𑀮𑁄”𑁇_  


(67.)

3324. _“𑀦 𑀘𑀢𑁆𑀣𑀺 𑀫𑁄𑀓𑁆𑀔𑁄 𑀫𑀫 𑀦𑀺𑀓𑁆𑀓𑀬𑁂𑀦,_  
_𑀕𑀦𑁆𑀢𑁆𑀯𑀸𑀦 𑀧𑀘𑁆𑀘𑀸𑀕𑀫𑀦𑀸𑀬 𑀧𑀡𑁆𑀳𑁂;_  
_𑀢𑀁 𑀲𑀗𑁆𑀕𑀭𑀁 𑀩𑁆𑀭𑀸𑀳𑁆𑀫𑀡𑀲𑁆𑀲𑀧𑁆𑀧𑀤𑀸𑀬,_  
_𑀲𑀘𑁆𑀘𑀸𑀦𑀼𑀭𑀓𑁆𑀔𑀻 𑀧𑀼𑀦𑀭𑀸𑀯𑀚𑀺𑀲𑁆𑀲𑀁”𑁇_  


(68.)

3325. _“𑀓𑀺𑀁 𑀓𑀫𑁆𑀫𑀚𑀸𑀢𑀁 𑀅𑀦𑀼𑀢𑀧𑁆𑀧𑀢𑁂 𑀢𑁆𑀯𑀁,_  
_𑀧𑀢𑁆𑀢𑀁 𑀲𑀫𑀻𑀧𑀁 𑀫𑀭𑀡𑀲𑁆𑀲 𑀭𑀸𑀚;_  
_𑀆𑀘𑀺𑀓𑁆𑀔 𑀫𑁂 𑀢𑀁 𑀅𑀧𑀺 𑀲𑀓𑁆𑀓𑀼𑀡𑁂𑀫𑀼,_  
_𑀅𑀦𑀼𑀚𑀸𑀦𑀺𑀢𑀼𑀁 𑀆𑀕𑀫𑀦𑀸𑀬 𑀧𑀡𑁆𑀳𑁂”𑁇_  


(69.)

3326. _“𑀓𑀢𑀸 𑀫𑀬𑀸 𑀩𑁆𑀭𑀸𑀳𑁆𑀫𑀡𑀲𑁆𑀲 𑀥𑀦𑀸𑀲𑀸,_  
_𑀢𑀁 𑀲𑀗𑁆𑀕𑀭𑀁 𑀧𑀝𑀺𑀫𑀼𑀓𑁆𑀓𑀁 𑀦 𑀫𑀼𑀢𑁆𑀢𑀁;_  
_𑀢𑀁 𑀲𑀗𑁆𑀕𑀭𑀁 𑀩𑁆𑀭𑀸𑀳𑁆𑀫𑀡𑀲𑁆𑀲𑀧𑁆𑀧𑀤𑀸𑀬,_  
_𑀲𑀘𑁆𑀘𑀸𑀦𑀼𑀭𑀓𑁆𑀔𑀻 𑀧𑀼𑀦𑀭𑀸𑀯𑀚𑀺𑀲𑁆𑀲𑀁”𑁇_  


(70.)

3327. _“𑀬𑀸 𑀢𑁂 𑀓𑀢𑀸 𑀩𑁆𑀭𑀸𑀳𑁆𑀫𑀡𑀲𑁆𑀲 𑀥𑀦𑀸𑀲𑀸,_  
_𑀢𑀁 𑀲𑀗𑁆𑀕𑀭𑀁 𑀧𑀝𑀺𑀫𑀼𑀓𑁆𑀓𑀁 𑀦 𑀫𑀼𑀢𑁆𑀢𑀁;_  
_𑀢𑀁 𑀲𑀗𑁆𑀕𑀭𑀁 𑀩𑁆𑀭𑀸𑀳𑁆𑀫𑀡𑀲𑁆𑀲𑀧𑁆𑀧𑀤𑀸𑀬,_  
_𑀲𑀘𑁆𑀘𑀸𑀦𑀼𑀭𑀓𑁆𑀔𑀻 𑀧𑀼𑀦𑀭𑀸𑀯𑀚𑀲𑁆𑀲𑀼”𑁇_  


(71.)

3328. _𑀫𑀼𑀢𑁆𑀢𑁄 𑀘 𑀲𑁄 𑀧𑁄𑀭𑀺𑀲𑀸𑀤𑀲𑁆𑀲 𑀳𑀢𑁆𑀣𑀸,_  
_𑀕𑀦𑁆𑀢𑁆𑀯𑀸 𑀲𑀓𑀁 𑀫𑀦𑁆𑀤𑀺𑀭𑀁 𑀓𑀸𑀫𑀓𑀸𑀫𑀻;_  
_𑀢𑀁 𑀲𑀗𑁆𑀕𑀭𑀁 𑀩𑁆𑀭𑀸𑀳𑁆𑀫𑀡𑀲𑁆𑀲𑀧𑁆𑀧𑀤𑀸𑀬,_  
_𑀆𑀫𑀦𑁆𑀢𑀬𑀻 𑀧𑀼𑀢𑁆𑀢𑀫𑀮𑀻𑀦𑀲𑀢𑁆𑀢𑀁𑁇_  


(72.)

3329. _“𑀅𑀚𑁆𑀚𑁂𑀯 𑀭𑀚𑁆𑀚𑀁 𑀅𑀪𑀺𑀲𑀺𑀜𑁆𑀘𑀬𑀲𑁆𑀲𑀼,_  
_𑀥𑀫𑁆𑀫𑀁 𑀘𑀭 𑀲𑁂𑀲𑀼 𑀧𑀭𑁂𑀲𑀼 𑀘𑀸𑀧𑀺;_  
_𑀅𑀥𑀫𑁆𑀫𑀓𑀸𑀭𑁄 𑀘 𑀢𑁂 𑀫𑀸𑀳𑀼 𑀭𑀝𑁆𑀞𑁂,_  
_𑀕𑀘𑁆𑀙𑀸𑀫𑀳𑀁 𑀧𑁄𑀭𑀺𑀲𑀸𑀤𑀲𑁆𑀲 𑀜𑀢𑁆𑀢𑁂”𑁇_  


(73.)

3330. _“𑀓𑀺𑀁 𑀓𑀫𑁆𑀫 𑀓𑀼𑀩𑁆𑀩𑀁 𑀢𑀯 𑀤𑁂𑀯 𑀧𑀸𑀯,_  
_𑀦𑀸𑀭𑀸𑀥𑀬𑀻 𑀢𑀁 𑀢𑀤𑀺𑀘𑁆𑀙𑀸𑀫𑀺 𑀲𑁄𑀢𑀼𑀁;_  
_𑀬𑀫𑀚𑁆𑀚 𑀭𑀚𑁆𑀚𑀫𑁆𑀳𑀺 𑀉𑀤𑀲𑁆𑀲𑀬𑁂 𑀢𑀼𑀯𑀁,_  
_𑀭𑀚𑁆𑀚𑀫𑁆𑀧𑀺 𑀦𑀺𑀘𑁆𑀙𑁂𑀬𑁆𑀬𑀁 𑀢𑀬𑀸 𑀯𑀺𑀦𑀸𑀳𑀁”𑁇_  


(74.)

3331. _“𑀦 𑀓𑀫𑁆𑀫𑀼𑀦𑀸 𑀯𑀸 𑀯𑀘𑀲𑀸 𑀯 𑀢𑀸𑀢,_  
_𑀅𑀧𑀭𑀸𑀥𑀺𑀢𑁄𑀳𑀁 𑀢𑀼𑀯𑀺𑀬𑀁 𑀲𑀭𑀸𑀫𑀺;_  
_𑀲𑀦𑁆𑀥𑀺𑀜𑁆𑀘 𑀓𑀢𑁆𑀯𑀸 𑀧𑀼𑀭𑀺𑀲𑀸𑀤𑀓𑁂𑀦,_  
_𑀲𑀘𑁆𑀘𑀸𑀦𑀼𑀭𑀓𑁆𑀔𑀻 𑀧𑀼𑀦𑀸𑀳𑀁 𑀕𑀫𑀺𑀲𑁆𑀲𑀁”𑁇_  


(75.)

3332. _“𑀅𑀳𑀁 𑀕𑀫𑀺𑀲𑁆𑀲𑀸𑀫𑀺 𑀇𑀥𑁂𑀯 𑀳𑁄𑀳𑀺,_  
_𑀦𑀢𑁆𑀣𑀺 𑀢𑀢𑁄 𑀚𑀻𑀯𑀢𑁄 𑀯𑀺𑀧𑁆𑀧𑀫𑁄𑀓𑁆𑀔𑁄;_  
_𑀲𑀘𑁂 𑀢𑀼𑀯𑀁 𑀕𑀘𑁆𑀙𑀲𑀺𑀬𑁂𑀯 𑀭𑀸𑀚,_  
_𑀅𑀳𑀫𑁆𑀧𑀺 𑀕𑀘𑁆𑀙𑀸𑀫𑀺 𑀉𑀪𑁄 𑀦 𑀳𑁄𑀫”𑁇_  


(76.)

3333. _“𑀅𑀤𑁆𑀥𑀸 𑀳𑀺 𑀢𑀸𑀢 𑀲𑀢𑀸𑀦𑁂𑀲 𑀥𑀫𑁆𑀫𑁄,_  
_𑀫𑀭𑀡𑀸 𑀘 𑀫𑁂 𑀤𑀼𑀓𑁆𑀔𑀢𑀭𑀁 𑀢𑀤𑀲𑁆𑀲;_  
_𑀓𑀫𑁆𑀫𑀸𑀲𑀧𑀸𑀤𑁄 𑀢𑀁 𑀬𑀤𑀸 𑀧𑀘𑀺𑀢𑁆𑀯𑀸,_  
_𑀧𑀲𑀬𑁆𑀳 𑀔𑀸𑀤𑁂 𑀪𑀺𑀤𑀸 𑀭𑀼𑀓𑁆𑀔𑀲𑀽𑀮𑁂”𑁇_  


(77.)

3334. _“𑀧𑀸𑀡𑁂𑀦 𑀢𑁂 𑀧𑀸𑀡𑀫𑀳𑀁 𑀦𑀺𑀫𑀺𑀲𑁆𑀲𑀁,_  
_𑀫𑀸 𑀢𑁆𑀯𑀁 𑀅𑀕𑀸 𑀧𑁄𑀭𑀺𑀲𑀸𑀤𑀲𑁆𑀲 𑀜𑀢𑁆𑀢𑁂;_  
_𑀏𑀢𑀜𑁆𑀘 𑀢𑁂 𑀧𑀸𑀡𑀫𑀳𑀁 𑀦𑀺𑀫𑀺𑀲𑁆𑀲𑀁,_  
_𑀢𑀲𑁆𑀫𑀸 𑀫𑀢𑀁 𑀚𑀻𑀯𑀺𑀢𑀲𑁆𑀲 𑀯𑀡𑁆𑀡𑁂𑀫𑀺”𑁇_  


(78.)

3335. _𑀢𑀢𑁄 𑀳𑀯𑁂 𑀥𑀺𑀢𑀺𑀫𑀸 𑀭𑀸𑀚𑀧𑀼𑀢𑁆𑀢𑁄,_  
_𑀯𑀦𑁆𑀤𑀺𑀢𑁆𑀯𑀸 𑀫𑀸𑀢𑀼 𑀘 𑀧𑀺𑀢𑀼 𑀘 𑀧𑀸𑀤𑁂;_  
_𑀤𑀼𑀔𑀺𑀦𑀺𑀲𑁆𑀲 𑀫𑀸𑀢𑀸 𑀦𑀺𑀧𑀢𑀸 𑀧𑀣𑀩𑁆𑀬𑀸,_  
_𑀧𑀺𑀢𑀸𑀲𑁆𑀲 𑀧𑀕𑁆𑀕𑀬𑁆𑀳 𑀪𑀼𑀚𑀸𑀦𑀺 𑀓𑀦𑁆𑀤𑀢𑀺𑁇_  


(79.)

3336. _𑀢𑀁 𑀕𑀘𑁆𑀙𑀦𑁆𑀢𑀁 𑀢𑀸𑀯 𑀧𑀺𑀢𑀸 𑀯𑀺𑀤𑀺𑀢𑁆𑀯𑀸,_  
_𑀧𑀭𑀫𑁆𑀫𑀼𑀔𑁄 𑀯𑀦𑁆𑀤𑀢𑀺 𑀧𑀜𑁆𑀚𑀮𑀻𑀓𑁄;_  
_“𑀲𑁄𑀫𑁄 𑀘 𑀭𑀸𑀚𑀸 𑀯𑀭𑀼𑀡𑁄 𑀘 𑀭𑀸𑀚𑀸,_  
_𑀧𑀚𑀸𑀧𑀢𑀻 𑀘𑀦𑁆𑀤𑀺𑀫𑀸 𑀲𑀽𑀭𑀺𑀬𑁄 𑀘;_  
_𑀏𑀢𑁂𑀳𑀺 𑀕𑀼𑀢𑁆𑀢𑁄 𑀧𑀼𑀭𑀺𑀲𑀸𑀤𑀓𑀫𑁆𑀳𑀸,_  
_𑀅𑀦𑀼𑀜𑁆𑀜𑀸𑀢𑁄 𑀲𑁄𑀢𑁆𑀣𑀺 𑀧𑀘𑁆𑀘𑁂𑀳𑀺 𑀢𑀸𑀢”𑁇_  


(80.)

3337. _“𑀬𑀁 𑀤𑀡𑁆𑀟𑀓𑀺𑀭𑀜𑁆𑀜𑁄 𑀕𑀢𑀲𑁆𑀲 𑀫𑀸𑀢𑀸,_  
_𑀭𑀸𑀫𑀲𑁆𑀲𑀓𑀸𑀲𑀺 𑀲𑁄𑀢𑁆𑀣𑀸𑀦𑀁 𑀲𑀼𑀕𑀼𑀢𑁆𑀢𑀸;_  
_𑀢𑀁 𑀢𑁂 𑀅𑀳𑀁 𑀲𑁄𑀢𑁆𑀣𑀸𑀦𑀁 𑀓𑀭𑁄𑀫𑀺,_  
_𑀏𑀢𑁂𑀦 𑀲𑀘𑁆𑀘𑁂𑀦 𑀲𑀭𑀦𑁆𑀢𑀼 𑀤𑁂𑀯𑀸;_  
_𑀅𑀦𑀼𑀜𑁆𑀜𑀸𑀢𑁄 𑀲𑁄𑀢𑁆𑀣𑀺 𑀧𑀘𑁆𑀘𑁂𑀳𑀺 𑀧𑀼𑀢𑁆𑀢”𑁇_  


(81.)

3338. _“𑀆𑀯𑀻 𑀭𑀳𑁄 𑀯𑀸𑀧𑀺 𑀫𑀦𑁄𑀧𑀤𑁄𑀲𑀁,_  
_𑀦𑀸𑀳𑀁 𑀲𑀭𑁂 𑀚𑀸𑀢𑀼 𑀫𑀮𑀻𑀦𑀲𑀢𑁆𑀢𑁂;_  
_𑀏𑀢𑁂𑀦 𑀲𑀘𑁆𑀘𑁂𑀦 𑀲𑀭𑀦𑁆𑀢𑀼 𑀤𑁂𑀯𑀸,_  
_𑀅𑀦𑀼𑀜𑁆𑀜𑀸𑀢𑁄 𑀲𑁄𑀢𑁆𑀣𑀺 𑀧𑀘𑁆𑀘𑁂𑀳𑀺 𑀪𑀸𑀢𑀺𑀓”𑁇_  


(82.)

3339. _“𑀬𑀲𑁆𑀫𑀸 𑀘 𑀫𑁂 𑀅𑀦𑀥𑀺𑀫𑀦𑁄𑀲𑀺 𑀲𑀸𑀫𑀺,_  
_𑀦 𑀘𑀸𑀧𑀺 𑀫𑁂 𑀫𑀦𑀲𑀸 𑀅𑀧𑁆𑀧𑀺𑀬𑁄𑀲𑀺;_  
_𑀏𑀢𑁂𑀦 𑀲𑀘𑁆𑀘𑁂𑀦 𑀲𑀭𑀦𑁆𑀢𑀼 𑀤𑁂𑀯𑀸,_  
_𑀅𑀦𑀼𑀜𑁆𑀜𑀸𑀢𑁄 𑀲𑁄𑀢𑁆𑀣𑀺 𑀧𑀘𑁆𑀘𑁂𑀳𑀺 𑀲𑀸𑀫𑀺”𑁇_  


(83.)

3340. _“𑀩𑁆𑀭𑀳𑀸 𑀉𑀚𑀽 𑀘𑀸𑀭𑀼𑀫𑀼𑀔𑁄 𑀓𑀼𑀢𑁄𑀲𑀺,_  
_𑀦 𑀫𑀁 𑀧𑀚𑀸𑀦𑀸𑀲𑀺 𑀯𑀦𑁂 𑀯𑀲𑀦𑁆𑀢𑀁;_  
_𑀮𑀼𑀤𑁆𑀤𑀁 𑀫𑀁 𑀜𑀢𑁆𑀯𑀸 ‘𑀧𑀼𑀭𑀺𑀲𑀸𑀤𑀓𑁄’𑀢𑀺,_  
_𑀓𑁄 𑀲𑁄𑀢𑁆𑀣𑀺𑀫𑀸𑀚𑀸𑀦𑀫𑀺𑀥𑀸𑀯𑀚𑁂𑀬𑁆𑀬”𑁇_  


(84.)

3341. _“𑀚𑀸𑀦𑀸𑀫𑀺 𑀮𑀼𑀤𑁆𑀤 𑀧𑀼𑀭𑀺𑀲𑀸𑀤𑀓𑁄 𑀢𑁆𑀯𑀁,_  
_𑀦 𑀢𑀁 𑀦 𑀚𑀸𑀦𑀸𑀫𑀺 𑀯𑀦𑁂 𑀯𑀲𑀦𑁆𑀢𑀁;_  
_𑀅𑀳𑀜𑁆𑀘 𑀧𑀼𑀢𑁆𑀢𑁄𑀲𑁆𑀫𑀺 𑀚𑀬𑀤𑁆𑀤𑀺𑀲𑀲𑁆𑀲,_  
_𑀫𑀫𑀚𑁆𑀚 𑀔𑀸𑀤 𑀧𑀺𑀢𑀼𑀦𑁄 𑀧𑀫𑁄𑀓𑁆𑀔𑀸”𑁇_  


(85.)

3342. _“𑀚𑀸𑀦𑀸𑀫𑀺 𑀧𑀼𑀢𑁆𑀢𑁄𑀢𑀺 𑀚𑀬𑀤𑁆𑀤𑀺𑀲𑀲𑁆𑀲,_  
_𑀢𑀣𑀸 𑀳𑀺 𑀯𑁄 𑀫𑀼𑀔𑀯𑀡𑁆𑀡𑁄 𑀉𑀪𑀺𑀦𑁆𑀦𑀁;_  
_𑀲𑀼𑀤𑀼𑀓𑁆𑀓𑀭𑀜𑁆𑀜𑁂𑀯 𑀓𑀢𑀁 𑀢𑀯𑁂𑀤𑀁,_  
_𑀬𑁄 𑀫𑀢𑁆𑀢𑀼𑀫𑀺𑀘𑁆𑀙𑁂 𑀧𑀺𑀢𑀼𑀦𑁄 𑀧𑀫𑁄𑀓𑁆𑀔𑀸”𑁇_  


(86.)

3343. _“𑀦 𑀤𑀼𑀓𑁆𑀓𑀭𑀁 𑀓𑀺𑀜𑁆𑀘𑀺 𑀫𑀳𑁂𑀢𑁆𑀣 𑀫𑀜𑁆𑀜𑁂,_  
_𑀬𑁄 𑀫𑀢𑁆𑀢𑀼𑀫𑀺𑀘𑁆𑀙𑁂 𑀧𑀺𑀢𑀼𑀦𑁄 𑀧𑀫𑁄𑀓𑁆𑀔𑀸;_  
_𑀫𑀸𑀢𑀼 𑀘 𑀳𑁂𑀢𑀼 𑀧𑀭𑀮𑁄𑀓 𑀕𑀦𑁆𑀢𑁆𑀯𑀸,_  
_𑀲𑀼𑀔𑁂𑀦 𑀲𑀕𑁆𑀕𑁂𑀦 𑀘 𑀲𑀫𑁆𑀧𑀬𑀼𑀢𑁆𑀢𑁄”𑁇_  


(87.)

3344. _“𑀅𑀳𑀜𑁆𑀘 𑀔𑁄 𑀅𑀢𑁆𑀢𑀦𑁄 𑀧𑀸𑀧𑀓𑀺𑀭𑀺𑀬𑀁,_  
_𑀆𑀯𑀻 𑀭𑀳𑁄 𑀯𑀸𑀧𑀺 𑀲𑀭𑁂 𑀦 𑀚𑀸𑀢𑀼;_  
_𑀲𑀗𑁆𑀔𑀸𑀢𑀚𑀸𑀢𑀻𑀫𑀭𑀡𑁄𑀳𑀫𑀲𑁆𑀫𑀺,_  
_𑀬𑀣𑁂𑀯 𑀫𑁂 𑀇𑀥 𑀢𑀣𑀸 𑀧𑀭𑀢𑁆𑀣𑁇_  


(88.)

3345. _𑀔𑀸𑀤𑀚𑁆𑀚 𑀫𑀁 𑀤𑀸𑀦𑀺 𑀫𑀳𑀸𑀦𑀼𑀪𑀸𑀯,_  
_𑀓𑀭𑀲𑁆𑀲𑀼 𑀓𑀺𑀘𑁆𑀘𑀸𑀦𑀺 𑀇𑀫𑀁 𑀲𑀭𑀻𑀭𑀁;_  
_𑀭𑀼𑀓𑁆𑀔𑀲𑁆𑀲 𑀯𑀸 𑀢𑁂 𑀧𑀧𑀢𑀸𑀫𑀺 𑀅𑀕𑁆𑀕𑀸,_  
_𑀙𑀸𑀤𑀬𑀫𑀸𑀦𑁄 𑀫𑀬𑁆𑀳𑀁 𑀢𑁆𑀯𑀫𑀤𑁂𑀲𑀺 𑀫𑀁𑀲𑀁”𑁇_  


(89.)

3346. _“𑀇𑀤𑀜𑁆𑀘 𑀢𑁂 𑀭𑀼𑀘𑁆𑀘𑀢𑀺 𑀭𑀸𑀚𑀧𑀼𑀢𑁆𑀢,_  
_𑀘𑀚𑁂𑀲𑀺 𑀧𑀸𑀡𑀁 𑀧𑀺𑀢𑀼𑀦𑁄 𑀧𑀫𑁄𑀓𑁆𑀔𑀸;_  
_𑀢𑀲𑁆𑀫𑀸 𑀳𑀺 𑀲𑁄 𑀢𑁆𑀯𑀁 𑀢𑀭𑀫𑀸𑀦𑀭𑀽𑀧𑁄,_  
_𑀲𑀫𑁆𑀪𑀜𑁆𑀚 𑀓𑀝𑁆𑀞𑀸𑀦𑀺 𑀚𑀮𑁂𑀳𑀺 𑀅𑀕𑁆𑀕𑀺𑀁”𑁇_  


(90.)

3347. _𑀢𑀢𑁄 𑀳𑀯𑁂 𑀥𑀺𑀢𑀺𑀫𑀸 𑀭𑀸𑀚𑀧𑀼𑀢𑁆𑀢𑁄,_  
_𑀤𑀸𑀭𑀼𑀁 𑀲𑀫𑀸𑀳𑀢𑁆𑀯𑀸 𑀫𑀳𑀦𑁆𑀢𑀫𑀕𑁆𑀕𑀺𑀁;_  
_𑀲𑀦𑁆𑀤𑀻𑀧𑀬𑀺𑀢𑁆𑀯𑀸 𑀧𑀝𑀺𑀯𑁂𑀤𑀬𑀺𑀢𑁆𑀣,_  
_“𑀆𑀤𑀻𑀧𑀺𑀢𑁄 𑀤𑀸𑀦𑀺 𑀫𑀳𑀸𑀬𑀫𑀕𑁆𑀕𑀺”𑁇_  


(91.)

3348. _“𑀔𑀸𑀤𑀚𑁆𑀚 𑀫𑀁 𑀤𑀸𑀦𑀺 𑀧𑀲𑀬𑁆𑀳𑀓𑀸𑀭𑀺,_  
_𑀓𑀺𑀁 𑀫𑀁 𑀫𑀼𑀳𑀼𑀁 𑀧𑁂𑀓𑁆𑀔𑀲𑀺 𑀳𑀝𑁆𑀞𑀮𑁄𑀫𑁄;_  
_𑀢𑀣𑀸 𑀢𑀣𑀸 𑀢𑀼𑀬𑁆𑀳𑀫𑀳𑀁 𑀓𑀭𑁄𑀫𑀺,_  
_𑀬𑀣𑀸 𑀬𑀣𑀸 𑀫𑀁 𑀙𑀸𑀤𑀬𑀫𑀸𑀦𑁄 𑀅𑀤𑁂𑀲𑀺”𑁇_  


(92.)

3349. _“𑀓𑁄 𑀢𑀸𑀤𑀺𑀲𑀁 𑀅𑀭𑀳𑀢𑀺 𑀔𑀸𑀤𑀺𑀢𑀸𑀬𑁂,_  
_𑀥𑀫𑁆𑀫𑁂 𑀞𑀺𑀢𑀁 𑀲𑀘𑁆𑀘𑀯𑀸𑀤𑀺𑀁 𑀯𑀤𑀜𑁆𑀜𑀼𑀁;_  
_𑀫𑀼𑀤𑁆𑀥𑀸𑀧𑀺 𑀢𑀲𑁆𑀲 𑀯𑀺𑀨𑀮𑁂𑀬𑁆𑀬 𑀲𑀢𑁆𑀢𑀥𑀸,_  
_𑀬𑁄 𑀢𑀸𑀤𑀺𑀲𑀁 𑀲𑀘𑁆𑀘𑀯𑀸𑀤𑀺𑀁 𑀅𑀤𑁂𑀬𑁆𑀬”𑁇_  


(93.)

3350. _“𑀇𑀤𑀜𑁆𑀳𑀺 𑀲𑁄 𑀩𑁆𑀭𑀸𑀳𑁆𑀫𑀡𑀁 𑀫𑀜𑁆𑀜𑀫𑀸𑀦𑁄,_  
_𑀲𑀲𑁄 𑀅𑀯𑀸𑀲𑁂𑀲𑀺 𑀲𑀓𑁂 𑀲𑀭𑀻𑀭𑁂;_  
_𑀢𑁂𑀦𑁂𑀯 𑀲𑁄 𑀘𑀦𑁆𑀤𑀺𑀫𑀸 𑀤𑁂𑀯𑀧𑀼𑀢𑁆𑀢𑁄,_  
_𑀲𑀲𑀢𑁆𑀣𑀼𑀢𑁄 𑀓𑀸𑀫𑀤𑀼𑀳𑀚𑁆𑀚 𑀬𑀓𑁆𑀔”𑁇_  


(94.)

3351. _“𑀘𑀦𑁆𑀤𑁄 𑀬𑀣𑀸 𑀭𑀸𑀳𑀼𑀫𑀼𑀔𑀸 𑀧𑀫𑀼𑀢𑁆𑀢𑁄,_  
_𑀯𑀺𑀭𑁄𑀘𑀢𑁂 𑀧𑀦𑁆𑀦𑀭𑀲𑁂𑀯 𑀪𑀸𑀡𑀼𑀫𑀸;_  
_𑀏𑀯𑀁 𑀢𑀼𑀯𑀁 𑀧𑁄𑀭𑀺𑀲𑀸𑀤𑀸 𑀧𑀫𑀼𑀢𑁆𑀢𑁄,_  
_𑀯𑀺𑀭𑁄𑀘 𑀓𑀧𑀺𑀮𑁂 𑀫𑀳𑀸𑀦𑀼𑀪𑀸𑀯;_  
_𑀆𑀫𑁄𑀤𑀬𑀁 𑀧𑀺𑀢𑀭𑀁 𑀫𑀸𑀢𑀭𑀜𑁆𑀘,_  
_𑀲𑀩𑁆𑀩𑁄 𑀘 𑀢𑁂 𑀦𑀦𑁆𑀤𑀢𑀼 𑀜𑀸𑀢𑀺𑀧𑀓𑁆𑀔𑁄”𑁇_  


(95.)

3352. _𑀢𑀢𑁄 𑀳𑀯𑁂 𑀥𑀺𑀢𑀺𑀫𑀸 𑀭𑀸𑀚𑀧𑀼𑀢𑁆𑀢𑁄,_  
_𑀓𑀢𑀜𑁆𑀚𑀮𑀻 𑀧𑀭𑀺𑀬𑀸𑀬 𑀧𑁄𑀭𑀺𑀲𑀸𑀤𑀁;_  
_𑀅𑀦𑀼𑀜𑁆𑀜𑀸𑀢𑁄 𑀲𑁄𑀢𑁆𑀣𑀺 𑀲𑀼𑀔𑀻 𑀅𑀭𑁄𑀕𑁄,_  
_𑀧𑀘𑁆𑀘𑀸𑀕𑀫𑀸 𑀓𑀧𑀺𑀮𑀫𑀮𑀻𑀦𑀲𑀢𑁆𑀢𑁄𑁇_  


(96.)

3353. _𑀢𑀁 𑀦𑁂𑀕𑀫𑀸 𑀚𑀸𑀦𑀧𑀤𑀸 𑀘 𑀲𑀩𑁆𑀩𑁂,_  
_𑀳𑀢𑁆𑀣𑀸𑀭𑁄𑀳𑀸 𑀭𑀣𑀺𑀓𑀸 𑀧𑀢𑁆𑀢𑀺𑀓𑀸 𑀘;_  
_𑀦𑀫𑀲𑁆𑀲𑀫𑀸𑀦𑀸 𑀧𑀜𑁆𑀚𑀮𑀺𑀓𑀸 𑀉𑀧𑀸𑀕𑀫𑀼𑀁,_  
_“𑀦𑀫𑀢𑁆𑀣𑀼 𑀢𑁂 𑀤𑀼𑀓𑁆𑀓𑀭𑀓𑀸𑀭𑀓𑁄𑀲𑀻”𑀢𑀺𑁇_  


---

3354. 𑀚𑀬𑀤𑁆𑀤𑀺𑀲𑀚𑀸𑀢𑀓𑀁 𑀢𑀢𑀺𑀬𑀁𑁇



[Go to previous page (16.1.2 Kumbhajātaka)](/tipitaka/22J/16/16.1/16.1.2.md) / [Go to parent page (16.1 Kiṃchandavagga)](/tipitaka/22J/16/16.1.md) / [Go to next page (16.1.4 Chaddantajātaka)](/tipitaka/22J/16/16.1/16.1.4.md)


