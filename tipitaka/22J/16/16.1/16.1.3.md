
[Home](/) / [22J Jātakapāḷi](../../../22J.md) / [16 Tiṃsanipāta](../../16.md) / [16.1 Kiṃchandavagga](../16.1.md)

# 16.1.3 Jayaddisajātaka

* Tiṃsanipāta

* Kiṃchandavagga

* Jayaddisajātaka

(64.)

3321\. _“Cirassaṃ vata me udapādi ajja,_  
_Bhakkho mahā sattamibhattakāle;_  
_Kutosi ko vāsi tadiṅgha brūhi,_  
_Ācikkha jātiṃ vidito yathāsi”._  


(65.)

3322\. _“Pañcālarājā migavaṃ paviṭṭho,_  
_Jayaddiso nāma yadissuto te;_  
_Carāmi kacchāni vanāni cāhaṃ,_  
_Pasadaṃ imaṃ khāda mamajja muñca”._  


(66.)

3323\. _“Seneva tvaṃ paṇasi sassamāno,_  
_Mamesa bhakkho pasado yaṃ vadesi;_  
_Taṃ khādiyāna pasadaṃ jighaññaṃ,_  
_Khādissaṃ pacchā na vilāpakālo”._  


(67.)

3324\. _“Na catthi mokkho mama nikkayena,_  
_Gantvāna paccāgamanāya paṇhe;_  
_Taṃ saṅgaraṃ brāhmaṇassappadāya,_  
_Saccānurakkhī punarāvajissaṃ”._  


(68.)

3325\. _“Kiṃ kammajātaṃ anutappate tvaṃ,_  
_Pattaṃ samīpaṃ maraṇassa rāja;_  
_Ācikkha me taṃ api sakkuṇemu,_  
_Anujānituṃ āgamanāya paṇhe”._  


(69.)

3326\. _“Katā mayā brāhmaṇassa dhanāsā,_  
_Taṃ saṅgaraṃ paṭimukkaṃ na muttaṃ;_  
_Taṃ saṅgaraṃ brāhmaṇassappadāya,_  
_Saccānurakkhī punarāvajissaṃ”._  


(70.)

3327\. _“Yā te katā brāhmaṇassa dhanāsā,_  
_Taṃ saṅgaraṃ paṭimukkaṃ na muttaṃ;_  
_Taṃ saṅgaraṃ brāhmaṇassappadāya,_  
_Saccānurakkhī punarāvajassu”._  


(71.)

3328\. _Mutto ca so porisādassa hatthā,_  
_Gantvā sakaṃ mandiraṃ kāmakāmī;_  
_Taṃ saṅgaraṃ brāhmaṇassappadāya,_  
_Āmantayī puttamalīnasattaṃ._  


(72.)

3329\. _“Ajjeva rajjaṃ abhisiñcayassu,_  
_Dhammaṃ cara sesu paresu cāpi;_  
_Adhammakāro ca te māhu raṭṭhe,_  
_Gacchāmahaṃ porisādassa ñatte”._  


(73.)

3330\. _“Kiṃ kamma kubbaṃ tava deva pāva,_  
_Nārādhayī taṃ tadicchāmi sotuṃ;_  
_Yamajja rajjamhi udassaye tuvaṃ,_  
_Rajjampi niccheyyaṃ tayā vināhaṃ”._  


(74.)

3331\. _“Na kammunā vā vacasā va tāta,_  
_Aparādhitohaṃ tuviyaṃ sarāmi;_  
_Sandhiñca katvā purisādakena,_  
_Saccānurakkhī punāhaṃ gamissaṃ”._  


(75.)

3332\. _“Ahaṃ gamissāmi idheva hohi,_  
_Natthi tato jīvato vippamokkho;_  
_Sace tuvaṃ gacchasiyeva rāja,_  
_Ahampi gacchāmi ubho na homa”._  


(76.)

3333\. _“Addhā hi tāta satānesa dhammo,_  
_Maraṇā ca me dukkhataraṃ tadassa;_  
_Kammāsapādo taṃ yadā pacitvā,_  
_Pasayha khāde bhidā rukkhasūle”._  


(77.)

3334\. _“Pāṇena te pāṇamahaṃ nimissaṃ,_  
_Mā tvaṃ agā porisādassa ñatte;_  
_Etañca te pāṇamahaṃ nimissaṃ,_  
_Tasmā mataṃ jīvitassa vaṇṇemi”._  


(78.)

3335\. _Tato have dhitimā rājaputto,_  
_Vanditvā mātu ca pitu ca pāde;_  
_Dukhinissa mātā nipatā pathabyā,_  
_Pitāssa paggayha bhujāni kandati._  


(79.)

3336\. _Taṃ gacchantaṃ tāva pitā viditvā,_  
_Parammukho vandati pañjalīko;_  
_“Somo ca rājā varuṇo ca rājā,_  
_Pajāpatī candimā sūriyo ca;_  
_Etehi gutto purisādakamhā,_  
_Anuññāto sotthi paccehi tāta”._  


(80.)

3337\. _“Yaṃ daṇḍakirañño gatassa mātā,_  
_Rāmassakāsi sotthānaṃ suguttā;_  
_Taṃ te ahaṃ sotthānaṃ karomi,_  
_Etena saccena sarantu devā;_  
_Anuññāto sotthi paccehi putta”._  


(81.)

3338\. _“Āvī raho vāpi manopadosaṃ,_  
_Nāhaṃ sare jātu malīnasatte;_  
_Etena saccena sarantu devā,_  
_Anuññāto sotthi paccehi bhātika”._  


(82.)

3339\. _“Yasmā ca me anadhimanosi sāmi,_  
_Na cāpi me manasā appiyosi;_  
_Etena saccena sarantu devā,_  
_Anuññāto sotthi paccehi sāmi”._  


(83.)

3340\. _“Brahā ujū cārumukho kutosi,_  
_Na maṃ pajānāsi vane vasantaṃ;_  
_Luddaṃ maṃ ñatvā ‘purisādako’ti,_  
_Ko sotthimājānamidhāvajeyya”._  


(84.)

3341\. _“Jānāmi ludda purisādako tvaṃ,_  
_Na taṃ na jānāmi vane vasantaṃ;_  
_Ahañca puttosmi jayaddisassa,_  
_Mamajja khāda pituno pamokkhā”._  


(85.)

3342\. _“Jānāmi puttoti jayaddisassa,_  
_Tathā hi vo mukhavaṇṇo ubhinnaṃ;_  
_Sudukkaraññeva kataṃ tavedaṃ,_  
_Yo mattumicche pituno pamokkhā”._  


(86.)

3343\. _“Na dukkaraṃ kiñci mahettha maññe,_  
_Yo mattumicche pituno pamokkhā;_  
_Mātu ca hetu paraloka gantvā,_  
_Sukhena saggena ca sampayutto”._  


(87.)

3344\. _“Ahañca kho attano pāpakiriyaṃ,_  
_Āvī raho vāpi sare na jātu;_  
_Saṅkhātajātīmaraṇohamasmi,_  
_Yatheva me idha tathā parattha._  


(88.)

3345\. _Khādajja maṃ dāni mahānubhāva,_  
_Karassu kiccāni imaṃ sarīraṃ;_  
_Rukkhassa vā te papatāmi aggā,_  
_Chādayamāno mayhaṃ tvamadesi maṃsaṃ”._  


(89.)

3346\. _“Idañca te ruccati rājaputta,_  
_Cajesi pāṇaṃ pituno pamokkhā;_  
_Tasmā hi so tvaṃ taramānarūpo,_  
_Sambhañja kaṭṭhāni jalehi aggiṃ”._  


(90.)

3347\. _Tato have dhitimā rājaputto,_  
_Dāruṃ samāhatvā mahantamaggiṃ;_  
_Sandīpayitvā paṭivedayittha,_  
_“Ādīpito dāni mahāyamaggi”._  


(91.)

3348\. _“Khādajja maṃ dāni pasayhakāri,_  
_Kiṃ maṃ muhuṃ pekkhasi haṭṭhalomo;_  
_Tathā tathā tuyhamahaṃ karomi,_  
_Yathā yathā maṃ chādayamāno adesi”._  


(92.)

3349\. _“Ko tādisaṃ arahati khāditāye,_  
_Dhamme ṭhitaṃ saccavādiṃ vadaññuṃ;_  
_Muddhāpi tassa viphaleyya sattadhā,_  
_Yo tādisaṃ saccavādiṃ adeyya”._  


(93.)

3350\. _“Idañhi so brāhmaṇaṃ maññamāno,_  
_Saso avāsesi sake sarīre;_  
_Teneva so candimā devaputto,_  
_Sasatthuto kāmaduhajja yakkha”._  


(94.)

3351\. _“Cando yathā rāhumukhā pamutto,_  
_Virocate pannaraseva bhāṇumā;_  
_Evaṃ tuvaṃ porisādā pamutto,_  
_Viroca kapile mahānubhāva;_  
_Āmodayaṃ pitaraṃ mātarañca,_  
_Sabbo ca te nandatu ñātipakkho”._  


(95.)

3352\. _Tato have dhitimā rājaputto,_  
_Katañjalī pariyāya porisādaṃ;_  
_Anuññāto sotthi sukhī arogo,_  
_Paccāgamā kapilamalīnasatto._  


(96.)

3353\. _Taṃ negamā jānapadā ca sabbe,_  
_Hatthārohā rathikā pattikā ca;_  
_Namassamānā pañjalikā upāgamuṃ,_  
_“Namatthu te dukkarakārakosī”ti._  


---

3354\. Jayaddisajātakaṃ tatiyaṃ.



[Go to previous page (16.1.2 Kumbhajātaka)](16.1.2.md) / [Go to parent page (16.1 Kiṃchandavagga)](../16.1.md) / [Go to next page (16.1.4 Chaddantajātaka)](16.1.4.md)


