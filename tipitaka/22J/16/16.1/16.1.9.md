
[Home](/) / [22J Jātakapāḷi](../../../22J.md) / [16 Tiṃsanipāta](../../16.md) / [16.1 Kiṃchandavagga](../16.1.md)

# 16.1.9 Sambulājātaka

* Tiṃsanipāta

* Kiṃchandavagga

* Sambulājātaka

(297.)

3560\. _“Kā vedhamānā girikandarāyaṃ,_  
_Ekā tuvaṃ tiṭṭhasi saṃhitūru;_  
_Puṭṭhāsi me pāṇipameyyamajjhe,_  
_Akkhāhi me nāmañca bandhave ca._  


(298.)

3561\. _Obhāsayaṃ vanaṃ rammaṃ,_  
_sīhabyagghanisevitaṃ;_  
_Kā vā tvamasi kalyāṇi,_  
_kassa vā tvaṃ sumajjhime;_  
_Abhivādemi taṃ bhadde,_  
_dānavāhaṃ namatthu te”._  


(299.)

3562\. _“Yo putto kāsirājassa,_  
_sotthisenoti taṃ vidū;_  
_Tassāhaṃ sambulā bhariyā,_  
_evaṃ jānāhi dānava;_  
_Abhivādemi taṃ bhante,_  
_sambulāhaṃ namatthu te._  


(300.)

3563\. _Vedehaputto bhaddante,_  
_vane vasati āturo;_  
_Tamahaṃ rogasammattaṃ,_  
_ekā ekaṃ upaṭṭhahaṃ._  


(301.)

3564\. _Ahañca vanamuñchāya,_  
_Madhumaṃsaṃ migābilaṃ;_  
_Yadāharāmi taṃ bhakkho,_  
_Tassa nūnajja nādhati”._  


(302.)

3565\. _“Kiṃ vane rājaputtena,_  
_āturena karissasi;_  
_Sambule pariciṇṇena,_  
_ahaṃ bhattā bhavāmi te”._  


(303.)

3566\. _“Sokaṭṭāya durattāya,_  
_kiṃ rūpaṃ vijjate mama;_  
_Aññaṃ pariyesa bhaddante,_  
_abhirūpataraṃ mayā”._  


(304.)

3567\. _“Ehimaṃ girimāruyha,_  
_bhariyā me catussatā;_  
_Tāsaṃ tvaṃ pavarā hohi,_  
_sabbakāmasamiddhinī._  


(305.)

3568\. _Nūna tārakavaṇṇābhe,_  
_yaṃ kiñci manasicchasi;_  
_Sabbaṃ taṃ pacuraṃ mayhaṃ,_  
_ramassvajja mayā saha._  


(306.)

3569\. _No ce tuvaṃ maheseyyaṃ,_  
_Sambule kārayissasi;_  
_Alaṃ tvaṃ pātarāsāya,_  
_Paṇhe bhakkhā bhavissasi”._  


(307.)

3570\. _Tañca sattajaṭo luddo,_  
_kaḷāro purisādako;_  
_Vane nāthaṃ apassantiṃ,_  
_sambulaṃ aggahī bhuje._  


(308.)

3571\. _Adhipannā pisācena,_  
_luddenāmisacakkhunā;_  
_Sā ca sattuvasaṃ pattā,_  
_patimevānusocati._  


(309.)

3572\. _“Na me idaṃ tathā dukkhaṃ,_  
_yaṃ maṃ khādeyya rakkhaso;_  
_Yañca me ayyaputtassa,_  
_mano hessati aññathā._  


(310.)

3573\. _Na santi devā pavasanti nūna,_  
_Na hi nūna santi idha lokapālā;_  
_Sahasā karontānamasaññatānaṃ,_  
_Na hi nūna santi paṭisedhitāro”._  


(311.)

3574\. _“Itthīnamesā pavarā yasassinī,_  
_Santā samā aggirivuggatejā;_  
_Tañce tuvaṃ rakkhasādesi kaññaṃ,_  
_Muddhā ca hi sattadhā te phaleyya;_  
_Mā tvaṃ dahī muñca patibbatāya”._  


(312.)

3575\. _Sā ca assamamāgacchi,_  
_pamuttā purisādakā;_  
_Nīḷaṃ paḷinaṃ sakuṇīva,_  
_gatasiṅgaṃva ālayaṃ._  


(313.)

3576\. _Sā tattha paridevesi,_  
_rājaputtī yasassinī;_  
_Sambulā utumattakkhā,_  
_vane nāthaṃ apassantī._  


(314.)

3577\. _Samaṇe brāhmaṇe vande,_  
_sampannacaraṇe ise;_  
_Rājaputtaṃ apassantī,_  
_“tumhaṃmhi saraṇaṃ gatā”._  


(315.)

3578\. _Vande sīhe ca byagghe ca,_  
_ye ca aññe vane migā;_  
_Rājaputtaṃ apassantī,_  
_“tumhaṃmhi saraṇaṃ gatā”._  


(316.)

3579\. _Tiṇā latāni osadhyo,_  
_pabbatāni vanāni ca;_  
_Rājaputtaṃ apassantī,_  
_“tumhaṃmhi saraṇaṃ gatā”._  


(317.)

3580\. _Vande indīvarīsāmaṃ,_  
_rattiṃ nakkhattamāliniṃ;_  
_Rājaputtaṃ apassantī,_  
_“tumhaṃmhi saraṇaṃ gatā”._  


(318.)

3581\. _Vande bhāgīrathiṃ gaṅgaṃ,_  
_savantīnaṃ paṭiggahaṃ;_  
_Rājaputtaṃ apassantī,_  
_“tumhaṃmhi saraṇaṃ gatā”._  


(319.)

3582\. _Vande ahaṃ pabbatarājaseṭṭhaṃ,_  
_Himavantaṃ siluccayaṃ;_  
_Rājaputtaṃ apassantī,_  
_“Tumhaṃmhi saraṇaṃ gatā”._  


(320.)

3583\. _“Atisāyaṃ vatāgacchi,_  
_rājaputti yasassini;_  
_Kena nujja samāgacchi,_  
_ko te piyataro mayā”._  


(321.)

3584\. _“Idaṃ khohaṃ tadāvocaṃ,_  
_gahitā tena sattunā;_  
_Na me idaṃ tathā dukkhaṃ,_  
_yaṃ maṃ khādeyya rakkhaso;_  
_Yañca me ayyaputtassa,_  
_mano hessati aññathā”._  


(322.)

3585\. _“Corīnaṃ bahubuddhīnaṃ,_  
_yāsu saccaṃ sudullabhaṃ;_  
_Thīnaṃ bhāvo durājāno,_  
_macchassevodake gataṃ”._  


(323.)

3586\. _“Tathā maṃ saccaṃ pāletu,_  
_pālayissati ce mamaṃ;_  
_Yathāhaṃ nābhijānāmi,_  
_aññaṃ piyataraṃ tayā;_  
_Etena saccavajjena,_  
_byādhi te vūpasammatu”._  


(324.)

3587\. _“Ye kuñjarā sattasatā uḷārā,_  
_Rakkhanti rattindivamuyyutāvudhā;_  
_Dhanuggahānañca satāni soḷasa,_  
_Kathaṃvidhe passasi bhadde sattavo”._  


(325.)

3588\. _“Alaṅkatāyo padumuttarattacā,_  
_Virāgitā passati haṃsagaggarā;_  
_Tāsaṃ suṇitvā mitagītavāditaṃ,_  
_Na dāni me tāta tathā yathā pure._  


(326.)

3589\. _Suvaṇṇasaṅkaccadharā suviggahā,_  
_Alaṅkatā mānusiyaccharūpamā;_  
_Senopiyā tāta aninditaṅgiyo,_  
_Khattiyakaññā paṭilobhayanti naṃ._  


(327.)

3590\. _Sace ahaṃ tāta tathā yathā pure,_  
_Patiṃ tamuñchāya punā vane bhare;_  
_Sammānaye maṃ na ca maṃ vimānaye,_  
_Itopi me tāta tato varaṃ siyā._  


(328.)

3591\. _Yamannapāne vipulasmi ohite,_  
_Nārī vimaṭṭhābharaṇā alaṅkatā;_  
_Sabbaṅgupetā patino ca appiyā,_  
_Abajjha tassā maraṇaṃ tato varaṃ._  


(329.)

3592\. _Api ce daliddā kapaṇā anāḷhiyā,_  
_Kaṭādutīyā patino ca sā piyā;_  
_Sabbaṅgupetāyapi appiyāya,_  
_Ayameva seyyā kapaṇāpi yā piyā”._  


(330.)

3593\. _“Sudullabhitthī purisassa yā hitā,_  
_Bhattitthiyā dullabho yo hito ca;_  
_Hitā ca te sīlavatī ca bhariyā,_  
_Janinda dhammaṃ cara sambulāya”._  


(331.)

3594\. _“Sace tuvaṃ vipule laddhabhoge,_  
_Issāvatiṇṇā maraṇaṃ upesi;_  
_Ahañca te bhadde imā rājakaññā,_  
_Sabbe te vacanakarā bhavāmā”ti._  


---

3595\. Sambulājātakaṃ navamaṃ.



[Go to previous page (16.1.8 Paṇḍaranāgarājajātaka)](16.1.8.md) / [Go to parent page (16.1 Kiṃchandavagga)](../16.1.md) / [Go to next page (16.1.10 Gandhatindukajātaka)](16.1.10.md)


