
[Home](/) / [22J Jātakapāḷi](../...md) / [16 Tiṃsanipāta](...md) / [16.1 Kiṃchandavagga](../22J/16/16.1.md)

# 𑁧𑁬𑁇𑁧𑁇𑁮 𑀧𑀡𑁆𑀟𑀭𑀦𑀸𑀕𑀭𑀸𑀚𑀚𑀸𑀢𑀓

* 𑀢𑀺𑀁𑀲𑀦𑀺𑀧𑀸𑀢

* 𑀓𑀺𑀁𑀙𑀦𑁆𑀤𑀯𑀕𑁆𑀕

* 𑀧𑀡𑁆𑀟𑀭𑀦𑀸𑀕𑀭𑀸𑀚𑀚𑀸𑀢𑀓

(258.)

3520\. _“𑀯𑀺𑀓𑀺𑀡𑁆𑀡𑀯𑀸𑀘𑀁 𑀅𑀦𑀺𑀕𑀼𑀬𑁆𑀳 𑀫𑀦𑁆𑀢𑀁,_  
_𑀅𑀲𑀜𑁆𑀜𑀢𑀁 𑀅𑀧𑀭𑀺𑀘𑀓𑁆𑀔𑀺𑀢𑀸𑀭𑀁;_  
_𑀪𑀬𑀁 𑀢𑀫𑀦𑁆𑀯𑁂𑀢𑀺 𑀲𑀬𑀁 𑀅𑀩𑁄𑀥𑀁,_  
_𑀦𑀸𑀕𑀁 𑀬𑀣𑀸 𑀧𑀡𑁆𑀟𑀭𑀓𑀁 𑀲𑀼𑀧𑀡𑁆𑀡𑁄𑁇_  


(259.)

3521\. _𑀬𑁄 𑀕𑀼𑀬𑁆𑀳𑀫𑀦𑁆𑀢𑀁 𑀧𑀭𑀺𑀭𑀓𑁆𑀔𑀡𑁂𑀬𑁆𑀬𑀁,_  
_𑀫𑁄𑀳𑀸 𑀦𑀭𑁄 𑀲𑀁𑀲𑀢𑀺 𑀳𑀸𑀲𑀫𑀸𑀦𑁄;_  
_𑀢𑀁 𑀪𑀺𑀦𑁆𑀦𑀫𑀦𑁆𑀢𑀁 𑀪𑀬𑀫𑀦𑁆𑀯𑁂𑀢𑀺 𑀔𑀺𑀧𑁆𑀧𑀁,_  
_𑀦𑀸𑀕𑀁 𑀬𑀣𑀸 𑀧𑀡𑁆𑀟𑀭𑀓𑀁 𑀲𑀼𑀧𑀡𑁆𑀡𑁄𑁇_  


(260.)

3522\. _𑀦𑀸𑀦𑀼𑀫𑀺𑀢𑁆𑀢𑁄 𑀕𑀭𑀼𑀁 𑀅𑀢𑁆𑀣𑀁,_  
_𑀕𑀼𑀬𑁆𑀳𑀁 𑀯𑁂𑀤𑀺𑀢𑀼𑀫𑀭𑀳𑀢𑀺;_  
_𑀲𑀼𑀫𑀺𑀢𑁆𑀢𑁄 𑀘 𑀅𑀲𑀫𑁆𑀩𑀼𑀤𑁆𑀥𑀁,_  
_𑀲𑀫𑁆𑀩𑀼𑀤𑁆𑀥𑀁 𑀯𑀸 𑀅𑀦𑀢𑁆𑀣𑀯𑀸𑁇_  


(261.)

3523\. _𑀯𑀺𑀲𑁆𑀲𑀸𑀲𑀫𑀸𑀧𑀚𑁆𑀚𑀺𑀫𑀳𑀁 𑀅𑀘𑁂𑀮𑀁,_  
_𑀲𑀫𑀡𑁄 𑀅𑀬𑀁 𑀲𑀫𑁆𑀫𑀢𑁄 𑀪𑀸𑀯𑀺𑀢𑀢𑁆𑀢𑁄;_  
_𑀢𑀲𑁆𑀲𑀸𑀳𑀫𑀓𑁆𑀔𑀺𑀁 𑀯𑀺𑀯𑀭𑀺𑀁 𑀕𑀼𑀬𑁆𑀳𑀫𑀢𑁆𑀣𑀁,_  
_𑀅𑀢𑀻𑀢𑀫𑀢𑁆𑀣𑁄 𑀓𑀧𑀡𑀁 𑀭𑀼𑀤𑀸𑀫𑀺𑁇_  


(262.)

3524\. _𑀢𑀲𑁆𑀲𑀸𑀳𑀁 𑀧𑀭𑀫𑀁 𑀩𑁆𑀭𑀳𑁆𑀫𑁂 𑀕𑀼𑀬𑁆𑀳𑀁,_  
_𑀯𑀸𑀘𑀜𑁆𑀳𑀺 𑀫𑀁 𑀦𑀸𑀲𑀓𑁆𑀔𑀺𑀁 𑀲𑀁𑀬𑀫𑁂𑀢𑀼𑀁;_  
_𑀢𑀧𑁆𑀧𑀓𑁆𑀔𑀢𑁄 𑀳𑀺 𑀪𑀬𑀫𑀸𑀕𑀢𑀁 𑀫𑀫𑀁,_  
_𑀅𑀢𑀻𑀢𑀫𑀢𑁆𑀣𑁄 𑀓𑀧𑀡𑀁 𑀭𑀼𑀤𑀸𑀫𑀺𑁇_  


(263.)

3525\. _𑀬𑁄 𑀯𑁂 𑀦𑀭𑁄 𑀲𑀼𑀳𑀤𑀁 𑀫𑀜𑁆𑀜𑀫𑀸𑀦𑁄,_  
_𑀕𑀼𑀬𑁆𑀳𑀫𑀢𑁆𑀣𑀁 𑀲𑀁𑀲𑀢𑀺 𑀤𑀼𑀓𑁆𑀓𑀼𑀮𑀻𑀦𑁂;_  
_𑀤𑁄𑀲𑀸 𑀪𑀬𑀸 𑀅𑀣𑀯𑀸 𑀭𑀸𑀕𑀭𑀢𑁆𑀢𑀸,_  
_𑀧𑀮𑁆𑀮𑀢𑁆𑀣𑀺𑀢𑁄 𑀩𑀸𑀮𑁄 𑀅𑀲𑀁𑀲𑀬𑀁 𑀲𑁄𑁇_  


(264.)

3526\. _𑀢𑀺𑀭𑁄𑀓𑁆𑀔𑀯𑀸𑀘𑁄 𑀅𑀲𑀢𑀁 𑀧𑀯𑀺𑀝𑁆𑀞𑁄,_  
_𑀬𑁄 𑀲𑀗𑁆𑀕𑀢𑀻𑀲𑀼 𑀫𑀼𑀤𑀻𑀭𑁂𑀢𑀺 𑀯𑀸𑀓𑁆𑀬𑀁;_  
_𑀆𑀲𑀻𑀯𑀺𑀲𑁄 𑀤𑀼𑀫𑁆𑀫𑀼𑀔𑁄𑀢𑁆𑀬𑀸𑀳𑀼 𑀢𑀁 𑀦𑀭𑀁,_  
_𑀆𑀭𑀸 𑀆𑀭𑀸 𑀲𑀁𑀬𑀫𑁂 𑀢𑀸𑀤𑀺𑀲𑀫𑁆𑀳𑀸𑁇_  


(265.)

3527\. _𑀅𑀦𑁆𑀦𑀁 𑀧𑀸𑀦𑀁 𑀓𑀸𑀲𑀺𑀓𑀘𑀦𑁆𑀤𑀦𑀜𑁆𑀘,_  
_𑀫𑀦𑀸𑀧𑀺𑀢𑁆𑀣𑀺𑀬𑁄 𑀫𑀸𑀮𑀫𑀼𑀘𑁆𑀙𑀸𑀤𑀦𑀜𑁆𑀘;_  
_𑀑𑀳𑀸𑀬 𑀕𑀘𑁆𑀙𑀸𑀫𑀲𑁂 𑀲𑀩𑁆𑀩𑀓𑀸𑀫𑁂,_  
_𑀲𑀼𑀧𑀡𑁆𑀡 𑀧𑀸𑀡𑀽𑀧𑀕𑀢𑀸𑀯 𑀢𑁆𑀬𑀫𑁆𑀳𑀸”𑁇_  


(266.)

3528\. _“𑀓𑁄 𑀦𑀻𑀥 𑀢𑀺𑀡𑁆𑀡𑀁 𑀕𑀭𑀳𑀁 𑀉𑀧𑁂𑀢𑀺,_  
_𑀅𑀲𑁆𑀫𑀺𑀁𑀥𑀮𑁄𑀓𑁂 𑀧𑀸𑀡𑀪𑀽 𑀦𑀸𑀕𑀭𑀸𑀚;_  
_𑀲𑀫𑀡𑁄 𑀲𑀼𑀧𑀡𑁆𑀡𑁄 𑀅𑀣𑀯𑀸 𑀢𑁆𑀯𑀫𑁂𑀯,_  
_𑀓𑀺𑀁 𑀓𑀸𑀭𑀡𑀸 𑀧𑀡𑁆𑀟𑀭𑀓𑀕𑁆𑀕𑀳𑀻𑀢𑁄”𑁇_  


(267.)

3529\. _“𑀲𑀫𑀡𑁄𑀢𑀺 𑀫𑁂 𑀲𑀫𑁆𑀫𑀢𑀢𑁆𑀢𑁄 𑀅𑀳𑁄𑀲𑀺,_  
_𑀧𑀺𑀬𑁄 𑀘 𑀫𑁂 𑀫𑀦𑀲𑀸 𑀪𑀸𑀯𑀺𑀢𑀢𑁆𑀢𑁄;_  
_𑀢𑀲𑁆𑀲𑀸𑀳𑀫𑀓𑁆𑀔𑀺𑀁 𑀯𑀺𑀯𑀭𑀺𑀁 𑀕𑀼𑀬𑁆𑀳𑀫𑀢𑁆𑀣𑀁,_  
_𑀅𑀢𑀻𑀢𑀫𑀢𑁆𑀣𑁄 𑀓𑀧𑀡𑀁 𑀭𑀼𑀤𑀸𑀫𑀺”𑁇_  


(268.)

3530\. _“𑀦 𑀘𑀢𑁆𑀣𑀺 𑀲𑀢𑁆𑀢𑁄 𑀅𑀫𑀭𑁄 𑀧𑀣𑀩𑁆𑀬𑀸,_  
_𑀧𑀜𑁆𑀜𑀸𑀯𑀺𑀥𑀸 𑀦𑀢𑁆𑀣𑀺 𑀦 𑀦𑀺𑀦𑁆𑀤𑀺𑀢𑀩𑁆𑀩𑀸;_  
_𑀲𑀘𑁆𑀘𑁂𑀦 𑀥𑀫𑁆𑀫𑁂𑀦 𑀥𑀺𑀢𑀺𑀬𑀸 𑀤𑀫𑁂𑀦,_  
_𑀅𑀮𑀩𑁆𑀪𑀫𑀩𑁆𑀬𑀸𑀳𑀭𑀢𑀻 𑀦𑀭𑁄 𑀇𑀥𑁇_  


(269.)

3531\. _𑀫𑀸𑀢𑀸𑀧𑀺𑀢𑀸 𑀧𑀭𑀫𑀸 𑀩𑀦𑁆𑀥𑀯𑀸𑀦𑀁,_  
_𑀦𑀸𑀲𑁆𑀲 𑀢𑀢𑀺𑀬𑁄 𑀅𑀦𑀼𑀓𑀫𑁆𑀧𑀓𑀢𑁆𑀣𑀺;_  
_𑀢𑁂𑀲𑀫𑁆𑀧𑀺 𑀕𑀼𑀬𑁆𑀳𑀁 𑀧𑀭𑀫𑀁 𑀦 𑀲𑀁𑀲𑁂,_  
_𑀫𑀦𑁆𑀢𑀲𑁆𑀲 𑀪𑁂𑀤𑀁 𑀧𑀭𑀺𑀲𑀗𑁆𑀓𑀫𑀸𑀦𑁄𑁇_  


(270.)

3532\. _𑀫𑀸𑀢𑀸𑀧𑀺𑀢𑀸 𑀪𑀕𑀺𑀦𑀻 𑀪𑀸𑀢𑀭𑁄 𑀘,_  
_𑀲𑀳𑀸𑀬𑀸 𑀯𑀸 𑀬𑀲𑁆𑀲 𑀳𑁄𑀦𑁆𑀢𑀺 𑀲𑀧𑀓𑁆𑀔𑀸;_  
_𑀢𑁂𑀲𑀫𑁆𑀧𑀺 𑀕𑀼𑀬𑁆𑀳𑀁 𑀧𑀭𑀫𑀁 𑀦 𑀲𑀁𑀲𑁂,_  
_𑀫𑀦𑁆𑀢𑀲𑁆𑀲 𑀪𑁂𑀤𑀁 𑀧𑀭𑀺𑀲𑀗𑁆𑀓𑀫𑀸𑀦𑁄𑁇_  


(271.)

3533\. _𑀪𑀭𑀺𑀬𑀸 𑀘𑁂 𑀧𑀼𑀭𑀺𑀲𑀁 𑀯𑀚𑁆𑀚𑀸,_  
_𑀓𑁄𑀫𑀸𑀭𑀻 𑀧𑀺𑀬𑀪𑀸𑀡𑀺𑀦𑀻;_  
_𑀧𑀼𑀢𑁆𑀢𑀭𑀽𑀧𑀬𑀲𑀽𑀧𑁂𑀢𑀸,_  
_𑀜𑀸𑀢𑀺𑀲𑀗𑁆𑀖𑀧𑀼𑀭𑀓𑁆𑀔𑀢𑀸;_  
_𑀢𑀲𑁆𑀲𑀸𑀧𑀺 𑀕𑀼𑀬𑁆𑀳𑀁 𑀧𑀭𑀫𑀁 𑀦 𑀲𑀁𑀲𑁂,_  
_𑀫𑀦𑁆𑀢𑀲𑁆𑀲 𑀪𑁂𑀤𑀁 𑀧𑀭𑀺𑀲𑀗𑁆𑀓𑀫𑀸𑀦𑁄𑁇_  


(272.)

3534\. _𑀦 𑀕𑀼𑀬𑁆𑀳𑀫𑀢𑁆𑀣𑀁 𑀯𑀺𑀯𑀭𑁂𑀬𑁆𑀬,_  
_𑀭𑀓𑁆𑀔𑁂𑀬𑁆𑀬 𑀦𑀁 𑀬𑀣𑀸 𑀦𑀺𑀥𑀺𑀁;_  
_𑀦 𑀳𑀺 𑀧𑀸𑀢𑀼𑀓𑀢𑁄 𑀲𑀸𑀥𑀼,_  
_𑀕𑀼𑀬𑁆𑀳𑁄 𑀅𑀢𑁆𑀣𑁄 𑀧𑀚𑀸𑀦𑀢𑀸𑁇_  


(273.)

3535\. _𑀣𑀺𑀬𑀸 𑀕𑀼𑀬𑁆𑀳𑀁 𑀦 𑀲𑀁𑀲𑁂𑀬𑁆𑀬,_  
_𑀅𑀫𑀺𑀢𑁆𑀢𑀲𑁆𑀲 𑀘 𑀧𑀡𑁆𑀟𑀺𑀢𑁄;_  
_𑀬𑁄 𑀘𑀸𑀫𑀺𑀲𑁂𑀦 𑀲𑀁𑀳𑀻𑀭𑁄,_  
_𑀳𑀤𑀬𑀢𑁆𑀣𑁂𑀦𑁄 𑀘 𑀬𑁄 𑀦𑀭𑁄𑁇_  


(274.)

3536\. _𑀕𑀼𑀬𑁆𑀳𑀫𑀢𑁆𑀣𑀁 𑀅𑀲𑀫𑁆𑀩𑀼𑀤𑁆𑀥𑀁,_  
_𑀲𑀫𑁆𑀩𑁄𑀥𑀬𑀢𑀺 𑀬𑁄 𑀦𑀭𑁄;_  
_𑀫𑀦𑁆𑀢𑀪𑁂𑀤𑀪𑀬𑀸 𑀢𑀲𑁆𑀲,_  
_𑀤𑀸𑀲𑀪𑀽𑀢𑁄 𑀢𑀺𑀢𑀺𑀓𑁆𑀔𑀢𑀺𑁇_  


(275.)

3537\. _𑀬𑀸𑀯𑀦𑁆𑀢𑁄 𑀧𑀼𑀭𑀺𑀲𑀲𑁆𑀲𑀢𑁆𑀣𑀁,_  
_𑀕𑀼𑀬𑁆𑀳𑀁 𑀚𑀸𑀦𑀦𑁆𑀢𑀺 𑀫𑀦𑁆𑀢𑀺𑀦𑀁;_  
_𑀢𑀸𑀯𑀦𑁆𑀢𑁄 𑀢𑀲𑁆𑀲 𑀉𑀩𑁆𑀩𑁂𑀕𑀸,_  
_𑀢𑀲𑁆𑀫𑀸 𑀕𑀼𑀬𑁆𑀳𑀁 𑀦 𑀯𑀺𑀲𑁆𑀲𑀚𑁂𑁇_  


(276.)

3538\. _𑀯𑀺𑀯𑀺𑀘𑁆𑀘 𑀪𑀸𑀲𑁂𑀬𑁆𑀬 𑀤𑀺𑀯𑀸 𑀭𑀳𑀲𑁆𑀲𑀁,_  
_𑀭𑀢𑁆𑀢𑀺𑀁 𑀕𑀺𑀭𑀁 𑀦𑀸𑀢𑀺𑀯𑁂𑀮𑀁 𑀧𑀫𑀼𑀜𑁆𑀘𑁂;_  
_𑀉𑀧𑀲𑁆𑀲𑀼𑀢𑀺𑀓𑀸 𑀳𑀺 𑀲𑀼𑀡𑀦𑁆𑀢𑀺 𑀫𑀦𑁆𑀢𑀁,_  
_𑀢𑀲𑁆𑀫𑀸 𑀫𑀦𑁆𑀢𑁄 𑀔𑀺𑀧𑁆𑀧𑀫𑀼𑀧𑁂𑀢𑀺 𑀪𑁂𑀤𑀁𑁇_  


(277.)

3539\. _𑀬𑀣𑀸𑀧𑀺 𑀅𑀲𑁆𑀲 𑀦𑀕𑀭𑀁 𑀫𑀳𑀦𑁆𑀢𑀁,_  
_𑀅𑀤𑁆𑀯𑀸𑀭𑀓𑀁 𑀆𑀬𑀲𑀁 𑀪𑀤𑁆𑀤𑀲𑀸𑀮𑀁;_  
_𑀲𑀫𑀦𑁆𑀢𑀔𑀸𑀢𑀸𑀧𑀭𑀺𑀔𑀸𑀉𑀧𑁂𑀢𑀁,_  
_𑀏𑀯𑀫𑁆𑀧𑀺 𑀫𑁂 𑀢𑁂 𑀇𑀥 𑀕𑀼𑀬𑁆𑀳𑀫𑀦𑁆𑀢𑀸𑁇_  


(278.)

3540\. _𑀬𑁂 𑀕𑀼𑀬𑁆𑀳𑀫𑀦𑁆𑀢𑀸 𑀅𑀯𑀺𑀓𑀺𑀡𑁆𑀡𑀯𑀸𑀘𑀸,_  
_𑀤𑀍𑀳𑀸 𑀲𑀤𑀢𑁆𑀣𑁂𑀲𑀼 𑀦𑀭𑀸 𑀤𑀼𑀚𑀺𑀯𑁆𑀳;_  
_𑀆𑀭𑀸 𑀅𑀫𑀺𑀢𑁆𑀢𑀸 𑀩𑁆𑀬𑀯𑀚𑀦𑁆𑀢𑀺 𑀢𑁂𑀳𑀺,_  
_𑀆𑀲𑀻𑀯𑀺𑀲𑀸 𑀯𑀸 𑀭𑀺𑀯 𑀲𑀢𑁆𑀢𑀼𑀲𑀗𑁆𑀖𑀸”𑁇_  


(279.)

3541\. _“𑀳𑀺𑀢𑁆𑀯𑀸 𑀖𑀭𑀁 𑀧𑀩𑁆𑀩𑀚𑀺𑀢𑁄 𑀅𑀘𑁂𑀮𑁄,_  
_𑀦𑀕𑁆𑀕𑁄 𑀫𑀼𑀡𑁆𑀟𑁄 𑀘𑀭𑀢𑀺 𑀖𑀸𑀲𑀳𑁂𑀢𑀼;_  
_𑀢𑀫𑁆𑀳𑀺 𑀦𑀼 𑀔𑁄 𑀯𑀺𑀯𑀭𑀺𑀁 𑀕𑀼𑀬𑁆𑀳𑀫𑀢𑁆𑀣𑀁,_  
_𑀅𑀢𑁆𑀣𑀸 𑀘 𑀥𑀫𑁆𑀫𑀸 𑀘 𑀅𑀧𑀕𑁆𑀕𑀢𑀫𑁆𑀳𑀸𑁇_  


(280.)

3542\. _𑀓𑀣𑀁𑀓𑀭𑁄 𑀳𑁄𑀢𑀺 𑀲𑀼𑀧𑀡𑁆𑀡𑀭𑀸𑀚,_  
_𑀓𑀺𑀁𑀲𑀻𑀮𑁄 𑀓𑁂𑀦 𑀯𑀢𑁂𑀦 𑀯𑀢𑁆𑀢𑀁;_  
_𑀲𑀫𑀡𑁄 𑀘𑀭𑀁 𑀳𑀺𑀢𑁆𑀯𑀸 𑀫𑀫𑀸𑀬𑀺𑀢𑀸𑀦𑀺,_  
_𑀓𑀣𑀁𑀓𑀭𑁄 𑀲𑀕𑁆𑀕𑀫𑀼𑀧𑁂𑀢𑀺 𑀞𑀸𑀦𑀁”𑁇_  


(281.)

3543\. _“𑀳𑀺𑀭𑀺𑀬𑀸 𑀢𑀺𑀢𑀺𑀓𑁆𑀔𑀸𑀬 𑀤𑀫𑁂𑀦𑀼𑀧𑁂𑀢𑁄,_  
_𑀅𑀓𑁆𑀓𑁄𑀥𑀦𑁄 𑀧𑁂𑀲𑀼𑀡𑀺𑀬𑀁 𑀧𑀳𑀸𑀬;_  
_𑀲𑀫𑀡𑁄 𑀘𑀭𑀁 𑀳𑀺𑀢𑁆𑀯𑀸 𑀫𑀫𑀸𑀬𑀺𑀢𑀸𑀦𑀺,_  
_𑀏𑀯𑀁𑀓𑀭𑁄 𑀲𑀕𑁆𑀕𑀫𑀼𑀧𑁂𑀢𑀺 𑀞𑀸𑀦𑀁”𑁇_  


(282.)

3544\. _“𑀫𑀸𑀢𑀸𑀯 𑀧𑀼𑀢𑁆𑀢𑀁 𑀢𑀭𑀼𑀡𑀁 𑀢𑀦𑀼𑀚𑁆𑀚𑀁,_  
_𑀲𑀫𑁆𑀨𑀲𑁆𑀲𑀢𑀸 𑀲𑀩𑁆𑀩𑀕𑀢𑁆𑀢𑀁 𑀨𑀭𑁂𑀢𑀺;_  
_𑀏𑀯𑀫𑁆𑀧𑀺 𑀫𑁂 𑀢𑁆𑀯𑀁 𑀧𑀸𑀢𑀼𑀭𑀳𑀼 𑀤𑀺𑀚𑀺𑀦𑁆𑀤,_  
_𑀫𑀸𑀢𑀸𑀯 𑀧𑀼𑀢𑁆𑀢𑀁 𑀅𑀦𑀼𑀓𑀫𑁆𑀧𑀫𑀸𑀦𑁄”𑁇_  


(283.)

3545\. _“𑀳𑀦𑁆𑀤𑀚𑁆𑀚 𑀢𑁆𑀯𑀁 𑀫𑀼𑀜𑁆𑀘 𑀯𑀥𑀸 𑀤𑀼𑀚𑀺𑀯𑁆𑀳,_  
_𑀢𑀬𑁄 𑀳𑀺 𑀧𑀼𑀢𑁆𑀢𑀸 𑀦 𑀳𑀺 𑀅𑀜𑁆𑀜𑁄 𑀅𑀢𑁆𑀣𑀺;_  
_𑀅𑀦𑁆𑀢𑁂𑀯𑀸𑀲𑀻 𑀤𑀺𑀦𑁆𑀦𑀓𑁄 𑀅𑀢𑁆𑀭𑀚𑁄 𑀘,_  
_𑀭𑀚𑁆𑀚𑀲𑁆𑀲𑀼 𑀧𑀼𑀢𑁆𑀢𑀜𑁆𑀜𑀢𑀭𑁄 𑀫𑁂 𑀅𑀳𑁄𑀲𑀺”𑁇_  


(284.)

3546\. _𑀇𑀘𑁆𑀘𑁂𑀯 𑀯𑀸𑀓𑁆𑀬𑀁 𑀯𑀺𑀲𑀚𑁆𑀚𑀻 𑀲𑀼𑀧𑀡𑁆𑀡𑁄,_  
_𑀪𑀼𑀫𑁆𑀬𑀁 𑀧𑀢𑀺𑀝𑁆𑀞𑀸𑀬 𑀤𑀺𑀚𑁄 𑀤𑀼𑀚𑀺𑀯𑁆𑀳𑀁;_  
_“𑀫𑀼𑀢𑁆𑀢𑀚𑁆𑀚 𑀢𑁆𑀯𑀁 𑀲𑀩𑁆𑀩𑀪𑀬𑀸𑀢𑀺𑀯𑀢𑁆𑀢𑁄,_  
_𑀣𑀮𑀽𑀤𑀓𑁂 𑀳𑁄𑀳𑀺 𑀫𑀬𑀸𑀪𑀺𑀕𑀼𑀢𑁆𑀢𑁄𑁇_  


(285.)

3547\. _𑀆𑀢𑀗𑁆𑀓𑀺𑀦𑀁 𑀬𑀣𑀸 𑀓𑀼𑀲𑀮𑁄 𑀪𑀺𑀲𑀓𑁆𑀓𑁄,_  
_𑀧𑀺𑀧𑀸𑀲𑀺𑀢𑀸𑀦𑀁 𑀭𑀳𑀤𑁄𑀯 𑀲𑀻𑀢𑁄;_  
_𑀯𑁂𑀲𑁆𑀫𑀁 𑀬𑀣𑀸 𑀳𑀺𑀫𑀲𑀻𑀢𑀝𑁆𑀝𑀺𑀢𑀸𑀦𑀁,_  
_𑀏𑀯𑀫𑁆𑀧𑀺 𑀢𑁂 𑀲𑀭𑀡𑀫𑀳𑀁 𑀪𑀯𑀸𑀫𑀺”𑁇_  


(286.)

3548\. _“𑀲𑀦𑁆𑀥𑀺𑀁 𑀓𑀢𑁆𑀯𑀸 𑀅𑀫𑀺𑀢𑁆𑀢𑁂𑀦,_  
_𑀅𑀡𑁆𑀟𑀚𑁂𑀦 𑀚𑀮𑀸𑀩𑀼𑀚;_  
_𑀯𑀺𑀯𑀭𑀺𑀬 𑀤𑀸𑀞𑀁 𑀲𑁂𑀲𑀺,_  
_𑀓𑀼𑀢𑁄 𑀢𑀁 𑀪𑀬𑀫𑀸𑀕𑀢𑀁”𑁇_  


(287.)

3549\. _“𑀲𑀗𑁆𑀓𑁂𑀣𑁂𑀯 𑀅𑀫𑀺𑀢𑁆𑀢𑀲𑁆𑀫𑀺𑀁,_  
_𑀫𑀺𑀢𑁆𑀢𑀲𑁆𑀫𑀺𑀫𑁆𑀧𑀺 𑀦 𑀯𑀺𑀲𑁆𑀲𑀲𑁂;_  
_𑀅𑀪𑀬𑀸 𑀪𑀬𑀫𑀼𑀧𑁆𑀧𑀦𑁆𑀦𑀁,_  
_𑀅𑀧𑀺 𑀫𑀽𑀮𑀸𑀦𑀺 𑀓𑀦𑁆𑀢𑀢𑀺𑁇_  


(288.)

3550\. _𑀓𑀣𑀁 𑀦𑀼 𑀯𑀺𑀲𑁆𑀲𑀲𑁂 𑀢𑁆𑀬𑀫𑁆𑀳𑀺,_  
_𑀬𑁂𑀦𑀸𑀲𑀺 𑀓𑀮𑀳𑁄 𑀓𑀢𑁄;_  
_𑀦𑀺𑀘𑁆𑀘𑀬𑀢𑁆𑀢𑁂𑀦 𑀞𑀸𑀢𑀩𑁆𑀩𑀁,_  
_𑀲𑁄 𑀤𑀺𑀲𑀩𑁆𑀪𑀺 𑀦 𑀭𑀚𑁆𑀚𑀢𑀺𑁇_  


(289.)

3551\. _𑀯𑀺𑀲𑁆𑀲𑀸𑀲𑀬𑁂 𑀦 𑀘 𑀢𑀁 𑀯𑀺𑀲𑁆𑀲𑀬𑁂𑀬𑁆𑀬,_  
_𑀅𑀲𑀗𑁆𑀓𑀺𑀢𑁄 𑀲𑀗𑁆𑀓𑀺𑀢𑁄 𑀘 𑀪𑀯𑁂𑀬𑁆𑀬;_  
_𑀢𑀣𑀸 𑀢𑀣𑀸 𑀯𑀺𑀜𑁆𑀜𑀽 𑀧𑀭𑀓𑁆𑀓𑀫𑁂𑀬𑁆𑀬,_  
_𑀬𑀣𑀸 𑀬𑀣𑀸 𑀪𑀸𑀯𑀁 𑀧𑀭𑁄 𑀦 𑀚𑀜𑁆𑀜𑀸”𑁇_  


(290.)

3552\. _𑀢𑁂 𑀤𑁂𑀯𑀯𑀡𑁆𑀡𑀸 𑀲𑀼𑀔𑀼𑀫𑀸𑀮𑀭𑀽𑀧𑀸,_  
_𑀉𑀪𑁄 𑀲𑀫𑀸 𑀲𑀼𑀚𑀬𑀸 𑀧𑀼𑀜𑁆𑀜𑀔𑀦𑁆𑀥𑀸;_  
_𑀉𑀧𑀸𑀕𑀫𑀼𑀁 𑀓𑀭𑀫𑁆𑀧𑀺𑀬𑀁 𑀅𑀘𑁂𑀮𑀁,_  
_𑀫𑀺𑀲𑁆𑀲𑀻𑀪𑀽𑀢𑀸 𑀅𑀲𑁆𑀲𑀯𑀸𑀳𑀸𑀯 𑀦𑀸𑀕𑀸𑁇_  


(291.)

3553\. _𑀢𑀢𑁄 𑀳𑀯𑁂 𑀧𑀡𑁆𑀟𑀭𑀓𑁄 𑀅𑀘𑁂𑀮𑀁,_  
_𑀲𑀬𑀫𑁂𑀯𑀼𑀧𑀸𑀕𑀫𑁆𑀫 𑀇𑀤𑀁 𑀅𑀯𑁄𑀘;_  
_“𑀫𑀼𑀢𑁆𑀢𑀚𑁆𑀚𑀳𑀁 𑀲𑀩𑁆𑀩𑀪𑀬𑀸𑀢𑀺𑀯𑀢𑁆𑀢𑁄,_  
_𑀦 𑀳𑀺 𑀦𑀽𑀦 𑀢𑀼𑀬𑁆𑀳𑀁 𑀫𑀦𑀲𑁄 𑀧𑀺𑀬𑀫𑁆𑀳𑀸”𑁇_  


(292.)

3554\. _“𑀧𑀺𑀬𑁄 𑀳𑀺 𑀫𑁂 𑀆𑀲𑀺 𑀲𑀼𑀧𑀡𑁆𑀡𑀭𑀸𑀚𑀸,_  
_𑀅𑀲𑀁𑀲𑀬𑀁 𑀧𑀡𑁆𑀟𑀭𑀓𑁂𑀦 𑀲𑀘𑁆𑀘𑀁;_  
_𑀲𑁄 𑀭𑀸𑀕𑀭𑀢𑁆𑀢𑁄𑀯 𑀅𑀓𑀸𑀲𑀺𑀫𑁂𑀢𑀁,_  
_𑀧𑀸𑀧𑀓𑀫𑁆𑀫𑀁 𑀲𑀫𑁆𑀧𑀚𑀸𑀦𑁄 𑀦 𑀫𑁄𑀳𑀸”𑁇_  


(293.)

3555\. _“𑀦 𑀫𑁂 𑀧𑀺𑀬𑀁 𑀅𑀧𑁆𑀧𑀺𑀬𑀁 𑀯𑀸𑀧𑀺 𑀳𑁄𑀢𑀺,_  
_𑀲𑀫𑁆𑀧𑀲𑁆𑀲𑀢𑁄 𑀮𑁄𑀓𑀫𑀺𑀫𑀁 𑀧𑀭𑀜𑁆𑀘;_  
_𑀲𑀼𑀲𑀜𑁆𑀜𑀢𑀸𑀦𑀜𑁆𑀳𑀺 𑀯𑀺𑀬𑀜𑁆𑀚𑀦𑁂𑀦,_  
_𑀅𑀲𑀜𑁆𑀜𑀢𑁄 𑀮𑁄𑀓𑀫𑀺𑀫𑀁 𑀘𑀭𑀸𑀲𑀺𑁇_  


(294.)

3556\. _𑀅𑀭𑀺𑀬𑀸𑀯𑀓𑀸𑀲𑁄𑀲𑀺 𑀅𑀦𑀭𑀺𑀬𑁄𑀯𑀸𑀲𑀺,_  
_𑀅𑀲𑀜𑁆𑀜𑀢𑁄 𑀲𑀜𑁆𑀜𑀢𑀲𑀦𑁆𑀦𑀺𑀓𑀸𑀲𑁄;_  
_𑀓𑀡𑁆𑀳𑀸𑀪𑀺𑀚𑀸𑀢𑀺𑀓𑁄𑀲𑀺 𑀅𑀦𑀭𑀺𑀬𑀭𑀽𑀧𑁄,_  
_𑀧𑀸𑀧𑀁 𑀩𑀳𑀼𑀁 𑀤𑀼𑀘𑁆𑀘𑀭𑀺𑀢𑀁 𑀅𑀘𑀸𑀭𑀺𑁇_  


(295.)

3557\. _𑀅𑀤𑀼𑀝𑁆𑀞𑀲𑁆𑀲 𑀢𑀼𑀯𑀁 𑀤𑀼𑀩𑁆𑀪𑀺,_  
_𑀤𑀼𑀩𑁆𑀪𑀻 𑀘 𑀧𑀺𑀲𑀼𑀡𑁄 𑀘𑀲𑀺;_  
_𑀏𑀢𑁂𑀦 𑀲𑀘𑁆𑀘𑀯𑀚𑁆𑀚𑁂𑀦,_  
_𑀫𑀼𑀤𑁆𑀥𑀸 𑀢𑁂 𑀨𑀮𑀢𑀼 𑀲𑀢𑁆𑀢𑀥𑀸”𑁇_  


(296.)

3558\. _“𑀢𑀲𑁆𑀫𑀸 𑀳𑀺 𑀫𑀺𑀢𑁆𑀢𑀸𑀦𑀁 𑀦 𑀤𑀼𑀩𑁆𑀪𑀺𑀢𑀩𑁆𑀩𑀁,_  
_𑀫𑀺𑀢𑁆𑀢𑀤𑀼𑀩𑁆𑀪𑀸 𑀧𑀸𑀧𑀺𑀬𑁄 𑀦𑀢𑁆𑀣𑀺 𑀅𑀜𑁆𑀜𑁄;_  
_𑀆𑀲𑀺𑀢𑁆𑀢𑀲𑀢𑁆𑀢𑁄 𑀦𑀺𑀳𑀢𑁄 𑀧𑀣𑀩𑁆𑀬𑀸,_  
_𑀇𑀦𑁆𑀤𑀲𑁆𑀲 𑀯𑀸𑀓𑁆𑀬𑁂𑀦 𑀳𑀺 𑀲𑀁𑀯𑀭𑁄 𑀳𑀢𑁄”𑀢𑀺𑁇_  


---

3559\. 𑀧𑀡𑁆𑀟𑀭𑀦𑀸𑀕𑀭𑀸𑀚𑀚𑀸𑀢𑀓𑀁 𑀅𑀝𑁆𑀞𑀫𑀁𑁇



[Go to previous page (16.1.7 Dakarakkhasajātaka)](16.1.7.md) / [Go to parent page (16.1 Kiṃchandavagga)](../22J/16/16.1.md) / [Go to next page (16.1.9 Sambulājātaka)](16.1.9.md)


