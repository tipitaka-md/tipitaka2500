
[Home](/) / [22J Jātakapāḷi](../../../22J.md) / [16 Tiṃsanipāta](../../16.md) / [16.1 Kiṃchandavagga](../16.1.md)

# 16.1.8 Paṇḍaranāgarājajātaka

* Tiṃsanipāta

* Kiṃchandavagga

* Paṇḍaranāgarājajātaka

(258.)

3520\. _“Vikiṇṇavācaṃ aniguyha mantaṃ,_  
_Asaññataṃ aparicakkhitāraṃ;_  
_Bhayaṃ tamanveti sayaṃ abodhaṃ,_  
_Nāgaṃ yathā paṇḍarakaṃ supaṇṇo._  


(259.)

3521\. _Yo guyhamantaṃ parirakkhaṇeyyaṃ,_  
_Mohā naro saṃsati hāsamāno;_  
_Taṃ bhinnamantaṃ bhayamanveti khippaṃ,_  
_Nāgaṃ yathā paṇḍarakaṃ supaṇṇo._  


(260.)

3522\. _Nānumitto garuṃ atthaṃ,_  
_guyhaṃ veditumarahati;_  
_Sumitto ca asambuddhaṃ,_  
_sambuddhaṃ vā anatthavā._  


(261.)

3523\. _Vissāsamāpajjimahaṃ acelaṃ,_  
_Samaṇo ayaṃ sammato bhāvitatto;_  
_Tassāhamakkhiṃ vivariṃ guyhamatthaṃ,_  
_Atītamattho kapaṇaṃ rudāmi._  


(262.)

3524\. _Tassāhaṃ paramaṃ brahme guyhaṃ,_  
_Vācañhi maṃ nāsakkhiṃ saṃyametuṃ;_  
_Tappakkhato hi bhayamāgataṃ mamaṃ,_  
_Atītamattho kapaṇaṃ rudāmi._  


(263.)

3525\. _Yo ve naro suhadaṃ maññamāno,_  
_Guyhamatthaṃ saṃsati dukkulīne;_  
_Dosā bhayā athavā rāgarattā,_  
_Pallatthito bālo asaṃsayaṃ so._  


(264.)

3526\. _Tirokkhavāco asataṃ paviṭṭho,_  
_Yo saṅgatīsu mudīreti vākyaṃ;_  
_Āsīviso dummukhotyāhu taṃ naraṃ,_  
_Ārā ārā saṃyame tādisamhā._  


(265.)

3527\. _Annaṃ pānaṃ kāsikacandanañca,_  
_Manāpitthiyo mālamucchādanañca;_  
_Ohāya gacchāmase sabbakāme,_  
_Supaṇṇa pāṇūpagatāva tyamhā”._  


(266.)

3528\. _“Ko nīdha tiṇṇaṃ garahaṃ upeti,_  
_Asmiṃdhaloke pāṇabhū nāgarāja;_  
_Samaṇo supaṇṇo athavā tvameva,_  
_Kiṃ kāraṇā paṇḍarakaggahīto”._  


(267.)

3529\. _“Samaṇoti me sammatatto ahosi,_  
_Piyo ca me manasā bhāvitatto;_  
_Tassāhamakkhiṃ vivariṃ guyhamatthaṃ,_  
_Atītamattho kapaṇaṃ rudāmi”._  


(268.)

3530\. _“Na catthi satto amaro pathabyā,_  
_Paññāvidhā natthi na ninditabbā;_  
_Saccena dhammena dhitiyā damena,_  
_Alabbhamabyāharatī naro idha._  


(269.)

3531\. _Mātāpitā paramā bandhavānaṃ,_  
_Nāssa tatiyo anukampakatthi;_  
_Tesampi guyhaṃ paramaṃ na saṃse,_  
_Mantassa bhedaṃ parisaṅkamāno._  


(270.)

3532\. _Mātāpitā bhaginī bhātaro ca,_  
_Sahāyā vā yassa honti sapakkhā;_  
_Tesampi guyhaṃ paramaṃ na saṃse,_  
_Mantassa bhedaṃ parisaṅkamāno._  


(271.)

3533\. _Bhariyā ce purisaṃ vajjā,_  
_Komārī piyabhāṇinī;_  
_Puttarūpayasūpetā,_  
_Ñātisaṅghapurakkhatā;_  
_Tassāpi guyhaṃ paramaṃ na saṃse,_  
_Mantassa bhedaṃ parisaṅkamāno._  


(272.)

3534\. _Na guyhamatthaṃ vivareyya,_  
_Rakkheyya naṃ yathā nidhiṃ;_  
_Na hi pātukato sādhu,_  
_Guyho attho pajānatā._  


(273.)

3535\. _Thiyā guyhaṃ na saṃseyya,_  
_amittassa ca paṇḍito;_  
_Yo cāmisena saṃhīro,_  
_hadayattheno ca yo naro._  


(274.)

3536\. _Guyhamatthaṃ asambuddhaṃ,_  
_sambodhayati yo naro;_  
_Mantabhedabhayā tassa,_  
_dāsabhūto titikkhati._  


(275.)

3537\. _Yāvanto purisassatthaṃ,_  
_guyhaṃ jānanti mantinaṃ;_  
_Tāvanto tassa ubbegā,_  
_tasmā guyhaṃ na vissaje._  


(276.)

3538\. _Vivicca bhāseyya divā rahassaṃ,_  
_Rattiṃ giraṃ nātivelaṃ pamuñce;_  
_Upassutikā hi suṇanti mantaṃ,_  
_Tasmā manto khippamupeti bhedaṃ._  


(277.)

3539\. _Yathāpi assa nagaraṃ mahantaṃ,_  
_Advārakaṃ āyasaṃ bhaddasālaṃ;_  
_Samantakhātāparikhāupetaṃ,_  
_Evampi me te idha guyhamantā._  


(278.)

3540\. _Ye guyhamantā avikiṇṇavācā,_  
_Daḷhā sadatthesu narā dujivha;_  
_Ārā amittā byavajanti tehi,_  
_Āsīvisā vā riva sattusaṅghā”._  


(279.)

3541\. _“Hitvā gharaṃ pabbajito acelo,_  
_Naggo muṇḍo carati ghāsahetu;_  
_Tamhi nu kho vivariṃ guyhamatthaṃ,_  
_Atthā ca dhammā ca apaggatamhā._  


(280.)

3542\. _Kathaṃkaro hoti supaṇṇarāja,_  
_Kiṃsīlo kena vatena vattaṃ;_  
_Samaṇo caraṃ hitvā mamāyitāni,_  
_Kathaṃkaro saggamupeti ṭhānaṃ”._  


(281.)

3543\. _“Hiriyā titikkhāya damenupeto,_  
_Akkodhano pesuṇiyaṃ pahāya;_  
_Samaṇo caraṃ hitvā mamāyitāni,_  
_Evaṃkaro saggamupeti ṭhānaṃ”._  


(282.)

3544\. _“Mātāva puttaṃ taruṇaṃ tanujjaṃ,_  
_Samphassatā sabbagattaṃ phareti;_  
_Evampi me tvaṃ pāturahu dijinda,_  
_Mātāva puttaṃ anukampamāno”._  


(283.)

3545\. _“Handajja tvaṃ muñca vadhā dujivha,_  
_Tayo hi puttā na hi añño atthi;_  
_Antevāsī dinnako atrajo ca,_  
_Rajjassu puttaññataro me ahosi”._  


(284.)

3546\. _Icceva vākyaṃ visajjī supaṇṇo,_  
_Bhumyaṃ patiṭṭhāya dijo dujivhaṃ;_  
_“Muttajja tvaṃ sabbabhayātivatto,_  
_Thalūdake hohi mayābhigutto._  


(285.)

3547\. _Ātaṅkinaṃ yathā kusalo bhisakko,_  
_Pipāsitānaṃ rahadova sīto;_  
_Vesmaṃ yathā himasītaṭṭitānaṃ,_  
_Evampi te saraṇamahaṃ bhavāmi”._  


(286.)

3548\. _“Sandhiṃ katvā amittena,_  
_aṇḍajena jalābuja;_  
_Vivariya dāṭhaṃ sesi,_  
_kuto taṃ bhayamāgataṃ”._  


(287.)

3549\. _“Saṅketheva amittasmiṃ,_  
_mittasmimpi na vissase;_  
_Abhayā bhayamuppannaṃ,_  
_api mūlāni kantati._  


(288.)

3550\. _Kathaṃ nu vissase tyamhi,_  
_yenāsi kalaho kato;_  
_Niccayattena ṭhātabbaṃ,_  
_so disabbhi na rajjati._  


(289.)

3551\. _Vissāsaye na ca taṃ vissayeyya,_  
_Asaṅkito saṅkito ca bhaveyya;_  
_Tathā tathā viññū parakkameyya,_  
_Yathā yathā bhāvaṃ paro na jaññā”._  


(290.)

3552\. _Te devavaṇṇā sukhumālarūpā,_  
_Ubho samā sujayā puññakhandhā;_  
_Upāgamuṃ karampiyaṃ acelaṃ,_  
_Missībhūtā assavāhāva nāgā._  


(291.)

3553\. _Tato have paṇḍarako acelaṃ,_  
_Sayamevupāgamma idaṃ avoca;_  
_“Muttajjahaṃ sabbabhayātivatto,_  
_Na hi nūna tuyhaṃ manaso piyamhā”._  


(292.)

3554\. _“Piyo hi me āsi supaṇṇarājā,_  
_Asaṃsayaṃ paṇḍarakena saccaṃ;_  
_So rāgarattova akāsimetaṃ,_  
_Pāpakammaṃ sampajāno na mohā”._  


(293.)

3555\. _“Na me piyaṃ appiyaṃ vāpi hoti,_  
_Sampassato lokamimaṃ parañca;_  
_Susaññatānañhi viyañjanena,_  
_Asaññato lokamimaṃ carāsi._  


(294.)

3556\. _Ariyāvakāsosi anariyovāsi,_  
_Asaññato saññatasannikāso;_  
_Kaṇhābhijātikosi anariyarūpo,_  
_Pāpaṃ bahuṃ duccaritaṃ acāri._  


(295.)

3557\. _Aduṭṭhassa tuvaṃ dubbhi,_  
_dubbhī ca pisuṇo casi;_  
_Etena saccavajjena,_  
_muddhā te phalatu sattadhā”._  


(296.)

3558\. _“Tasmā hi mittānaṃ na dubbhitabbaṃ,_  
_Mittadubbhā pāpiyo natthi añño;_  
_Āsittasatto nihato pathabyā,_  
_Indassa vākyena hi saṃvaro hato”ti._  


---

3559\. Paṇḍaranāgarājajātakaṃ aṭṭhamaṃ.



[Go to previous page (16.1.7 Dakarakkhasajātaka)](16.1.7.md) / [Go to parent page (16.1 Kiṃchandavagga)](../16.1.md) / [Go to next page (16.1.9 Sambulājātaka)](16.1.9.md)


