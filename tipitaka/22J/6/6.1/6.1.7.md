
[Home](/) / [22J Jātakapāḷi](../../../22J.md) / [6 Chakkanipāta](../../6.md) / [6.1 Avāriyavagga](../6.1.md)

# 6.1.7 Sirikāḷakaṇṇijātaka

* Chakkanipāta

* Avāriyavagga

* Sirikāḷakaṇṇijātaka

(40.)

1363\. _“Kā nu kāḷena vaṇṇena,_  
_na cāpi piyadassanā;_  
_Kā vā tvaṃ kassa vā dhītā,_  
_kathaṃ jānemu taṃ mayaṃ”._  


(41.)

1364\. _“Mahārājassahaṃ dhītā,_  
_virūpakkhassa caṇḍiyā;_  
_Ahaṃ kāḷī alakkhikā,_  
_kāḷakaṇṇīti maṃ vidū;_  
_Okāsaṃ yācito dehi,_  
_vasemu tava santike”._  


(42.)

1365\. _“Kiṃsīle kiṃsamācāre,_  
_Purise nivisase tuvaṃ;_  
_Puṭṭhā me kāḷi akkhāhi,_  
_Kathaṃ jānemu taṃ mayaṃ”._  


(43.)

1366\. _“Makkhī paḷāsī sārambhī,_  
_issukī maccharī saṭho;_  
_So mayhaṃ puriso kanto,_  
_laddhaṃ yassa vinassati._  


(44.)

1367\. _Kodhano upanāhī ca,_  
_pisuṇo ca vibhedako;_  
_Kaṇḍakavāco pharuso,_  
_so me kantataro tato._  


(45.)

1368\. _Ajja suveti puriso,_  
_sadatthaṃ nāvabujjhati;_  
_Ovajjamāno kuppati,_  
_seyyaṃ so atimaññati._  


(46.)

1369\. _Davappaluddho puriso,_  
_sabbamittehi dhaṃsati;_  
_So mayhaṃ puriso kanto,_  
_tasmiṃ homi anāmayā”._  


(47.)

1370\. _“Apehi etto tvaṃ kāḷi,_  
_netaṃ amhesu vijjati;_  
_Aññaṃ janapadaṃ gaccha,_  
_nigame rājadhāniyo”._  


(48.)

1371\. _“Ahampi kho taṃ jānāmi,_  
_netaṃ tumhesu vijjati;_  
_Santi loke alakkhikā,_  
_saṃgharanti bahuṃ dhanaṃ;_  
_Ahaṃ devo ca me bhātā,_  
_ubho naṃ vidhamāmase”._  


(49.)

1372\. _“Kā nu dibbena vaṇṇena,_  
_pathabyā supatiṭṭhitā;_  
_Kā vā tvaṃ kassa vā dhītā,_  
_kathaṃ jānemu taṃ mayaṃ”._  


(50.)

1373\. _“Mahārājassahaṃ dhītā,_  
_dhataraṭṭhassa sirīmato;_  
_Ahaṃ sirī ca lakkhī ca,_  
_bhūripaññāti maṃ vidū;_  
_Okāsaṃ yācito dehi,_  
_vasemu tava santike”._  


(51.)

1374\. _“Kiṃsīle kiṃsamācāre,_  
_Purise nivisase tuvaṃ;_  
_Puṭṭhā me lakkhi akkhāhi,_  
_Kathaṃ jānemu taṃ mayaṃ”._  


(52.)

1375\. _“Yo cāpi sīte atha vāpi uṇhe,_  
_Vātātape ḍaṃsasarīsape ca;_  
_Khudhaṃ pipāsaṃ abhibhuyya sabbaṃ,_  
_Rattindivaṃ yo satataṃ niyutto._  


(53.)

1376\. _Kālāgatañca na hāpeti atthaṃ,_  
_So me manāpo nivise ca tamhi;_  
_Akkodhano mittavā cāgavā ca,_  
_Sīlūpapanno asaṭhojubhūto._  


(54.)

1377\. _Saṅgāhako sakhilo saṇhavāco,_  
_Mahattapattopi nivātavutti;_  
_Tasmiṃhaṃ pose vipulā bhavāmi,_  
_Ūmi samuddassa yathāpi vaṇṇaṃ._  


(55.)

1378\. _Yo cāpi mitte atha vā amitte,_  
_Seṭṭhe sarikkhe atha vāpi hīne;_  
_Atthaṃ carantaṃ atha vā anatthaṃ,_  
_Āvī raho saṅgahameva vatte._  


(56.)

1379\. _Vācaṃ na vajjā pharusaṃ kadāci,_  
_Matassa jīvassa ca tassa homi;_  
_Etesaṃ yo aññataraṃ labhitvā,_  
_Kantā sirī majjati appapañño;_  
_Taṃ dittarūpaṃ visamaṃ carantaṃ,_  
_Karīsaṭhānaṃva vivajjayāmi._  


(57.)

1380\. _Attanā kurute lakkhiṃ,_  
_alakkhiṃ kurutattanā;_  
_Na hi lakkhiṃ alakkhiṃ vā,_  
_añño aññassa kārako”ti._  


---

1381\. Sirikāḷakaṇṇijātakaṃ sattamaṃ.



[Go to previous page (6.1.6 Migālopajātaka)](6.1.6.md) / [Go to parent page (6.1 Avāriyavagga)](../6.1.md) / [Go to next page (6.1.8 Kukkuṭajātaka)](6.1.8.md)


