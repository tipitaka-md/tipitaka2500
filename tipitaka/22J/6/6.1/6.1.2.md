
[Home](/) / [22J Jātakapāḷi](../../../22J.md) / [6 Chakkanipāta](../../6.md) / [6.1 Avāriyavagga](../6.1.md)

# 6.1.2 Setaketujātaka

* Chakkanipāta

* Avāriyavagga

* Setaketujātaka

(8.)

1326\. _“Mā tāta kujjhi na hi sādhu kodho,_  
_Bahumpi te adiṭṭhamassutañca;_  
_Mātā pitā disatā setaketu,_  
_Ācariyamāhu disataṃ pasatthā._  


(9.)

1327\. _Agārino annadapānavatthadā,_  
_Avhāyikā tampi disaṃ vadanti;_  
_Esā disā paramā setaketu,_  
_Yaṃ patvā dukkhī sukhino bhavanti”._  


(10.)

1328\. _“Kharājinā jaṭilā paṅkadantā,_  
_Dummakkharūpā yeme jappanti mante;_  
_Kacci nu te mānusake payoge,_  
_Idaṃ vidū parimuttā apāyā”._  


(11.)

1329\. _“Pāpāni kammāni katvāna rāja,_  
_Bahussuto ce na careyya dhammaṃ;_  
_Sahassavedopi na taṃ paṭicca,_  
_Dukkhā pamucce caraṇaṃ apatvā”._  


(12.)

1330\. _“Sahassavedopi na taṃ paṭicca,_  
_Dukkhā pamucce caraṇaṃ apatvā;_  
_Maññāmi vedā aphalā bhavanti,_  
_Sasaṃyamaṃ caraṇameva saccaṃ”._  


(13.)

1331\. _“Na heva vedā aphalā bhavanti,_  
_Sasaṃyamaṃ caraṇameva saccaṃ;_  
_Kittiñhi pappoti adhicca vede,_  
_Santiṃ puṇeti caraṇena danto”ti._  


---

1332\. Setaketujātakaṃ dutiyaṃ.



[Go to previous page (6.1.1 Avāriyajātaka)](6.1.1.md) / [Go to parent page (6.1 Avāriyavagga)](../6.1.md) / [Go to next page (6.1.3 Darīmukhajātaka)](6.1.3.md)


