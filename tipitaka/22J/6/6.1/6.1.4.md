
[Home](/) / [22J Jātakapāḷi](../../../22J.md) / [6 Chakkanipāta](../../6.md) / [6.1 Avāriyavagga](../6.1.md)

# 6.1.4 Nerujātaka

* Chakkanipāta

* Avāriyavagga

* Nerujātaka

(20.)

1340\. _“Kākolā kākasaṅghā ca,_  
_mayañca patataṃ varā;_  
_Sabbeva sadisā homa,_  
_imaṃ āgamma pabbataṃ._  


(21.)

1341\. _Idha sīhā ca byagghā ca,_  
_siṅgālā ca migādhamā;_  
_Sabbeva sadisā honti,_  
_ayaṃ ko nāma pabbato”._  


(22.)

1342\. _“Imaṃ nerūti jānanti,_  
_manussā pabbatuttamaṃ;_  
_Idha vaṇṇena sampannā,_  
_vasanti sabbapāṇino”._  


(23.)

1343\. _“Amānanā yattha siyā,_  
_santānaṃ vā vimānanā;_  
_Hīnasammānanā vāpi,_  
_na tattha vasatiṃ vase._  


(24.)

1344\. _Yatthālaso ca dakkho ca,_  
_sūro bhīru ca pūjiyā;_  
_Na tattha santo vasanti,_  
_avisesakare nare._  


(25.)

1345\. _Nāyaṃ neru vibhajati,_  
_hīnaukkaṭṭhamajjhime;_  
_Avisesakaro neru,_  
_handa neruṃ jahāmase”ti._  


---

1346\. Nerujātakaṃ catutthaṃ.



[Go to previous page (6.1.3 Darīmukhajātaka)](6.1.3.md) / [Go to parent page (6.1 Avāriyavagga)](../6.1.md) / [Go to next page (6.1.5 Āsaṅkajātaka)](6.1.5.md)


