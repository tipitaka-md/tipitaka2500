
[Home](/) / [22J Jātakapāḷi](../../../22J.md) / [6 Chakkanipāta](../../6.md) / [6.1 Avāriyavagga](../6.1.md)

# 6.1.10 Nandiyamigarājajātaka

* Chakkanipāta

* Avāriyavagga

* Nandiyamigarājajātaka

(71.)

1397\. _“Sace brāhmaṇa gacchesi,_  
_sākete ajjunaṃ vanaṃ;_  
_Vajjāsi nandiyaṃ nāma,_  
_puttaṃ asmākamorasaṃ;_  
_Mātā pitā ca te vuddhā,_  
_te taṃ icchanti passituṃ”._  


(72.)

1398\. _“Bhuttā mayā nivāpāni,_  
_Rājino pānabhojanaṃ;_  
_Taṃ rājapiṇḍaṃ avabhottuṃ,_  
_Nāhaṃ brāhmaṇa mussahe”._  


(73.)

1399\. _“Odahissāmahaṃ passaṃ,_  
_khurappānissa rājino;_  
_Tadāhaṃ sukhito mutto,_  
_api passeyya mātaraṃ._  


(74.)

1400\. _Migarājā pure āsiṃ,_  
_kosalassa niketane;_  
_Nandiyo nāma nāmena,_  
_abhirūpo catuppado._  


(75.)

1401\. _Taṃ maṃ vadhitumāgacchi,_  
_dāyasmiṃ ajjune vane;_  
_Dhanuṃ advejjhaṃ katvāna,_  
_usuṃ sannayha kosalo._  


(76.)

1402\. _Tassāhaṃ odahiṃ passaṃ,_  
_khurappānissa rājino;_  
_Tadāhaṃ sukhito mutto,_  
_mātaraṃ daṭṭhumāgato”ti._  


---

1403\. Nandiyamigarājajātakaṃ dasamaṃ.

  
Avāriyavaggo paṭhamo.



---

1404\. Tassuddānaṃ



1405\. _Atha kujjharathesabha ketuvaro,_  
_Sadarīmukha neru latā ca puna;_  
_Apananda sirī ca sucittavaro,_  
_Atha dhammika nandimigena dasāti._  


[Go to previous page (6.1.9 Dhammadhajajātaka)](6.1.9.md) / [Go to parent page (6.1 Avāriyavagga)](../6.1.md) / [Go to next page (6.2 Kharaputtavagga)](../6.2.md)


