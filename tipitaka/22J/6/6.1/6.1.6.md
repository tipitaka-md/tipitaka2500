
[Home](/) / [22J Jātakapāḷi](/tipitaka/22J.md) / [6 Chakkanipāta](/tipitaka/22J/6.md) / [6.1 Avāriyavagga](/tipitaka/22J/6/6.1.md)

# 6.1.6 Migālopajātaka

### Chakkanipāta

### Avāriyavagga

### Migālopajātaka

(34.)

1356\. _“Na me rucci migālopa,_  
_yassa te tādisī gatī;_  
_Atuccaṃ tāta patasi,_  
_abhūmiṃ tāta sevasi._  


(35.)

1357\. _Catukkaṇṇaṃva kedāraṃ,_  
_yadā te pathavī siyā;_  
_Tato tāta nivattassu,_  
_māssu etto paraṃ gami”._  


(36.)

1358\. _“Santi aññepi sakuṇā,_  
_pattayānā vihaṅgamā;_  
_Akkhittā vātavegena,_  
_naṭṭhā te sassatīsamā._  


(37.)

1359\. _Akatvā apanandassa,_  
_pitu vuddhassa sāsanaṃ;_  
_Kālavāte atikkamma,_  
_verambhānaṃ vasaṃ agā._  


(38.)

1360\. _Tassa puttā ca dārā ca,_  
_ye caññe anujīvino;_  
_Sabbe byasanamāpāduṃ,_  
_anovādakare dije._  


(39.)

1361\. _Evampi idha vuddhānaṃ,_  
_yo vākyaṃ nāvabujjhati;_  
_Atisīmacaro ditto,_  
_gijjhovātītasāsano;_  
_Sabbe byasanaṃ papponti,_  
_akatvā vuddhasāsanan”ti._  


---

1362\. Migālopajātakaṃ chaṭṭhaṃ.



[Go to previous page (6.1.5 Āsaṅkajātaka)](/tipitaka/22J/6/6.1/6.1.5.md) / [Go to parent page (6.1 Avāriyavagga)](/tipitaka/22J/6/6.1.md) / [Go to next page (6.1.7 Sirikāḷakaṇṇijātaka)](/tipitaka/22J/6/6.1/6.1.7.md)


