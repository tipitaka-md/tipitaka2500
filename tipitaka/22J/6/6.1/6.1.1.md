
[Home](/) / [22J Jātakapāḷi](../../../22J.md) / [6 Chakkanipāta](../../6.md) / [6.1 Avāriyavagga](../6.1.md)

# 6.1.1 Avāriyajātaka

* Chakkanipāta

* Avāriyavagga

* Avāriyajātaka

(1.)

1318\. _“Māsu kujjha bhūmipati,_  
_māsu kujjha rathesabha;_  
_Kuddhaṃ appaṭikujjhanto,_  
_rājā raṭṭhassa pūjito._  


(2.)

1319\. _Gāme vā yadi vāraññe,_  
_ninne vā yadi vā thale;_  
_Sabbattha anusāsāmi,_  
_māsu kujjha rathesabha”._  


(3.)

1320\. _“Avāriyapitā nāma,_  
_ahu gaṅgāya nāviko;_  
_Pubbe janaṃ tāretvāna,_  
_pacchā yācati vetanaṃ;_  
_Tenassa bhaṇḍanaṃ hoti,_  
_na ca bhogehi vaḍḍhati”._  


(4.)

1321\. _“Atiṇṇaṃyeva yācassu,_  
_apāraṃ tāta nāvika;_  
_Añño hi tiṇṇassa mano,_  
_añño hoti pāresino._  


(5.)

1322\. _Gāme vā yadi vāraññe,_  
_ninne vā yadi vā thale;_  
_Sabbattha anusāsāmi,_  
_māsu kujjhittha nāvika”._  


(6.)

1323\. _“Yāyevānusāsaniyā,_  
_rājā gāmavaraṃ adā;_  
_Tāyevānusāsaniyā,_  
_nāviko paharī mukhaṃ._  


(7.)

1324\. _Bhattaṃ bhinnaṃ hatā bhariyā,_  
_Gabbho ca patito chamā;_  
_Migova jātarūpena,_  
_Na tenatthaṃ abandhi sū”ti._  


---

1325\. Avāriyajātakaṃ paṭhamaṃ.



[Go to previous page (6.1 Avāriyavagga)](../6.1.md) / [Go to parent page (6.1 Avāriyavagga)](../6.1.md) / [Go to next page (6.1.2 Setaketujātaka)](6.1.2.md)


