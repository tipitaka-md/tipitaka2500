
[Home](/) / [22J Jātakapāḷi](/tipitaka/22J.md) / [6 Chakkanipāta](/tipitaka/22J/6.md) / [6.1 Avāriyavagga](/tipitaka/22J/6/6.1.md)

# 6.1.8 Kukkuṭajātaka

### Chakkanipāta

### Avāriyavagga

### Kukkuṭajātaka

(58.)

1382. _“Sucittapattachadana,_  
_tambacūḷa vihaṅgama;_  
_Oroha dumasākhāya,_  
_mudhā bhariyā bhavāmi te”._  


(59.)

1383. _“Catuppadī tvaṃ kalyāṇi,_  
_dvipadāhaṃ manorame;_  
_Migī pakkhī asaññuttā,_  
_aññaṃ pariyesa sāmikaṃ”._  


(60.)

1384. _“Komārikā te hessāmi,_  
_Mañjukā piyabhāṇinī;_  
_Vinda maṃ ariyena vedena,_  
_Sāvaya maṃ yadicchasi”._  


(61.)

1385. _“Kuṇapādini lohitape,_  
_cori kukkuṭapothini;_  
_Na tvaṃ ariyena vedena,_  
_mamaṃ bhattāramicchasi”._  


(62.)

1386. _“Evampi caturā nārī,_  
_disvāna sadhanaṃ naraṃ;_  
_Nenti saṇhāhi vācāhi,_  
_biḷārī viya kukkuṭaṃ._  


(63.)

1387. _Yo ca uppatitaṃ atthaṃ,_  
_na khippamanubujjhati;_  
_Amittavasamanveti,_  
_pacchā ca anutappati._  


(64.)

1388. _Yo ca uppatitaṃ atthaṃ,_  
_khippameva nibodhati;_  
_Muccate sattusambādhā,_  
_kukkuṭova biḷāriyā”ti._  


---

1389. Kukkuṭajātakaṃ aṭṭhamaṃ.



[Go to previous page (6.1.7 Sirikāḷakaṇṇijātaka)](/tipitaka/22J/6/6.1/6.1.7.md) / [Go to parent page (6.1 Avāriyavagga)](/tipitaka/22J/6/6.1.md) / [Go to next page (6.1.9 Dhammadhajajātaka)](/tipitaka/22J/6/6.1/6.1.9.md)


