---
title: 6.1.5 Āsaṅkajātaka
path: /tipitaka/22J/6/6.1/6.1.5
ref: 269273
breadcrumbs:
  - name: Home
    link: /
  - name: 22J Jātakapāḷi
    link: /tipitaka/22J
  - name: 6 Chakkanipāta
    link: /tipitaka/22J/6
  - name: 6.1 Avāriyavagga
    link: /tipitaka/22J/6/6.1
prevL: /tipitaka/22J/6/6.1/6.1.4
upL: /tipitaka/22J/6/6.1
nextL: /tipitaka/22J/6/6.1/6.1.6
---

# 6.1.5 Āsaṅkajātaka

### Chakkanipāta

### Avāriyavagga

### Āsaṅkajātaka

(26.)

1347. _“Āsāvatī nāma latā,_  
_jātā cittalatāvane;_  
_Tassā vassasahassena,_  
_ekaṃ nibbattate phalaṃ._  


(27.)

1348. _Taṃ devā payirupāsanti,_  
_tāva dūraphalaṃ satiṃ;_  
_Āsīseva tuvaṃ rāja,_  
_āsā phalavatī sukhā._  


(28.)

1349. _Āsīsateva so pakkhī,_  
_āsīsateva so dijo;_  
_Tassa cāsā samijjhati,_  
_tāva dūragatā satī;_  
_Āsīseva tuvaṃ rāja,_  
_āsā phalavatī sukhā”._  


(29.)

1350. _“Sampesi kho maṃ vācāya,_  
_na ca sampesi kammunā;_  
_Mālā sereyyakasseva,_  
_vaṇṇavantā agandhikā._  


(30.)

1351. _Aphalaṃ madhuraṃ vācaṃ,_  
_yo mittesu pakubbati;_  
_Adadaṃ avissajaṃ bhogaṃ,_  
_sandhi tenassa jīrati._  


(31.)

1352. _Yañhi kayirā tañhi vade,_  
_yaṃ na kayirā na taṃ vade;_  
_Akarontaṃ bhāsamānaṃ,_  
_parijānanti paṇḍitā._  


(32.)

1353. _Balañca vata me khīṇaṃ,_  
_pātheyyañca na vijjati;_  
_Saṅke pāṇūparodhāya,_  
_handa dāni vajāmahaṃ”._  


(33.)

1354. _“Etadeva hi me nāmaṃ,_  
_Yaṃ nāmasmi rathesabha;_  
_Āgamehi mahārāja,_  
_Pitaraṃ āmantayāmahan”ti._  


===

1355. Āsaṅkajātakaṃ pañcamaṃ.




