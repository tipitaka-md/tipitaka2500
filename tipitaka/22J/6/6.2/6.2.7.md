
[Home](/) / [22J Jātakapāḷi](../...md) / [6 Chakkanipāta](...md) / [6.2 Kharaputtavagga](../22J/6/6.2.md)

# 𑁬𑁇𑁨𑁇𑁭 𑀲𑀺𑀗𑁆𑀖𑀧𑀼𑀧𑁆𑀨𑀚𑀸𑀢𑀓

* 𑀙𑀓𑁆𑀓𑀦𑀺𑀧𑀸𑀢

* 𑀔𑀭𑀧𑀼𑀢𑁆𑀢𑀯𑀕𑁆𑀕

* 𑀲𑀺𑀗𑁆𑀖𑀧𑀼𑀧𑁆𑀨𑀚𑀸𑀢𑀓

(116.)

1451\. _“𑀬𑀫𑁂𑀢𑀁 𑀯𑀸𑀭𑀺𑀚𑀁 𑀧𑀼𑀧𑁆𑀨𑀁,_  
_𑀅𑀤𑀺𑀦𑁆𑀦𑀁 𑀉𑀧𑀲𑀺𑀗𑁆𑀖𑀲𑀺;_  
_𑀏𑀓𑀗𑁆𑀕𑀫𑁂𑀢𑀁 𑀣𑁂𑀬𑁆𑀬𑀸𑀦𑀁,_  
_𑀕𑀦𑁆𑀥𑀣𑁂𑀦𑁄𑀲𑀺 𑀫𑀸𑀭𑀺𑀲”𑁇_  


(117.)

1452\. _“𑀦 𑀳𑀭𑀸𑀫𑀺 𑀦 𑀪𑀜𑁆𑀚𑀸𑀫𑀺,_  
_𑀆𑀭𑀸 𑀲𑀺𑀗𑁆𑀖𑀸𑀫𑀺 𑀯𑀸𑀭𑀺𑀚𑀁;_  
_𑀅𑀣 𑀓𑁂𑀦 𑀦𑀼 𑀯𑀡𑁆𑀡𑁂𑀦,_  
_𑀕𑀦𑁆𑀥𑀣𑁂𑀦𑁄𑀢𑀺 𑀯𑀼𑀘𑁆𑀘𑀢𑀺𑁇_  


(118.)

1453\. _𑀬𑁄𑀬𑀁 𑀪𑀺𑀲𑀸𑀦𑀺 𑀔𑀡𑀢𑀺,_  
_𑀧𑀼𑀡𑁆𑀟𑀭𑀻𑀓𑀸𑀦𑀺 𑀪𑀜𑁆𑀚𑀢𑀺;_  
_𑀏𑀯𑀁 𑀆𑀓𑀺𑀡𑁆𑀡𑀓𑀫𑁆𑀫𑀦𑁆𑀢𑁄,_  
_𑀓𑀲𑁆𑀫𑀸 𑀏𑀲𑁄 𑀦 𑀯𑀼𑀘𑁆𑀘𑀢𑀺”𑁇_  


(119.)

1454\. _“𑀆𑀓𑀺𑀡𑁆𑀡𑀮𑀼𑀤𑁆𑀤𑁄 𑀧𑀼𑀭𑀺𑀲𑁄,_  
_𑀥𑀸𑀢𑀺𑀘𑁂𑀮𑀁𑀯 𑀫𑀓𑁆𑀔𑀺𑀢𑁄;_  
_𑀢𑀲𑁆𑀫𑀺𑀁 𑀫𑁂 𑀯𑀘𑀦𑀁 𑀦𑀢𑁆𑀣𑀺,_  
_𑀢𑀜𑁆𑀘𑀸𑀭𑀳𑀸𑀫𑀺 𑀯𑀢𑁆𑀢𑀯𑁂𑁇_  


(120.)

1455\. _𑀅𑀦𑀗𑁆𑀕𑀡𑀲𑁆𑀲 𑀧𑁄𑀲𑀲𑁆𑀲,_  
_𑀦𑀺𑀘𑁆𑀘𑀁 𑀲𑀼𑀘𑀺𑀕𑀯𑁂𑀲𑀺𑀦𑁄;_  
_𑀯𑀸𑀮𑀕𑁆𑀕𑀫𑀢𑁆𑀢𑀁 𑀧𑀸𑀧𑀲𑁆𑀲,_  
_𑀅𑀩𑁆𑀪𑀸𑀫𑀢𑁆𑀢𑀁𑀯 𑀔𑀸𑀬𑀢𑀺”𑁇_  


(121.)

1456\. _“𑀅𑀤𑁆𑀥𑀸 𑀫𑀁 𑀬𑀓𑁆𑀔 𑀚𑀸𑀦𑀸𑀲𑀺,_  
_𑀅𑀣𑁄 𑀫𑀁 𑀅𑀦𑀼𑀓𑀫𑁆𑀧𑀲𑀺;_  
_𑀧𑀼𑀦𑀧𑀺 𑀬𑀓𑁆𑀔 𑀯𑀚𑁆𑀚𑀸𑀲𑀺,_  
_𑀬𑀤𑀸 𑀧𑀲𑁆𑀲𑀲𑀺 𑀏𑀤𑀺𑀲𑀁”𑁇_  


(122.)

1457\. _“𑀦𑁂𑀯 𑀢𑀁 𑀉𑀧𑀚𑀻𑀯𑀸𑀫𑀺,_  
_𑀦𑀧𑀺 𑀢𑁂 𑀪𑀢𑀓𑀸𑀫𑁆𑀳𑀲𑁂;_  
_𑀢𑁆𑀯𑀫𑁂𑀯 𑀪𑀺𑀓𑁆𑀔𑀼 𑀚𑀸𑀦𑁂𑀬𑁆𑀬,_  
_𑀬𑁂𑀦 𑀕𑀘𑁆𑀙𑁂𑀬𑁆𑀬 𑀲𑀼𑀕𑁆𑀕𑀢𑀺𑀦𑁆”𑀢𑀺𑁇_  


---

1458\. 𑀲𑀺𑀗𑁆𑀖𑀧𑀼𑀧𑁆𑀨𑀚𑀸𑀢𑀓𑀁 𑀲𑀢𑁆𑀢𑀫𑀁𑁇



[Go to previous page (6.2.6 Vijjādharajātaka)](6.2.6.md) / [Go to parent page (6.2 Kharaputtavagga)](../22J/6/6.2.md) / [Go to next page (6.2.8 Vighāsādajātaka)](6.2.8.md)


