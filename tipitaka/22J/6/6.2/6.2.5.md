
[Home](/) / [22J Jātakapāḷi](../../../22J.md) / [6 Chakkanipāta](../../6.md) / [6.2 Kharaputtavagga](../6.2.md)

# 6.2.5 Mayhakajātaka

* Chakkanipāta

* Kharaputtavagga

* Mayhakajātaka

(103.)

1436\. _“Sakuṇo mayhako nāma,_  
_girisānudarīcaro;_  
_Pakkaṃ pipphalimāruyha,_  
_mayhaṃ mayhanti kandati._  


(104.)

1437\. _Tassevaṃ vilapantassa,_  
_dijasaṅghā samāgatā;_  
_Bhutvāna pipphaliṃ yanti,_  
_vilapatveva so dijo._  


(105.)

1438\. _Evameva idhekacco,_  
_saṅgharitvā bahuṃ dhanaṃ;_  
_Nevattano na ñātīnaṃ,_  
_yathodhiṃ paṭipajjati._  


(106.)

1439\. _Na so acchādanaṃ bhattaṃ,_  
_na mālaṃ na vilepanaṃ;_  
_Anubhoti sakiṃ kiñci,_  
_na saṅgaṇhāti ñātake._  


(107.)

1440\. _Tassevaṃ vilapantassa,_  
_mayhaṃ mayhanti rakkhato;_  
_Rājāno atha vā corā,_  
_dāyādā ye va appiyā;_  
_Dhanamādāya gacchanti,_  
_vilapatveva so naro._  


(108.)

1441\. _Dhīro bhoge adhigamma,_  
_saṅgaṇhāti ca ñātake;_  
_Tena so kittiṃ pappoti,_  
_pecca sagge pamodatī”ti._  


---

1442\. Mayhakajātakaṃ pañcamaṃ.



[Go to previous page (6.2.4 Suvaṇṇakakkaṭajātaka)](6.2.4.md) / [Go to parent page (6.2 Kharaputtavagga)](../6.2.md) / [Go to next page (6.2.6 Vijjādharajātaka)](6.2.6.md)


