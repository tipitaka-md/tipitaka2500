
[Home](/) / [22J Jātakapāḷi](../../../22J.md) / [6 Chakkanipāta](../../6.md) / [6.2 Kharaputtavagga](../6.2.md)

# 6.2.8 Vighāsādajātaka

* Chakkanipāta

* Kharaputtavagga

* Vighāsādajātaka

(123.)

1459\. _“Susukhaṃ vata jīvanti,_  
_ye janā vighāsādino;_  
_Diṭṭheva dhamme pāsaṃsā,_  
_samparāye ca suggatī”._  


(124.)

1460\. _“Sukassa bhāsamānassa,_  
_na nisāmetha paṇḍitā;_  
_Idaṃ suṇātha sodariyā,_  
_amhevāyaṃ pasaṃsati”._  


(125.)

1461\. _“Nāhaṃ tumhe pasaṃsāmi,_  
_kuṇapādā suṇātha me;_  
_Ucchiṭṭhabhojino tumhe,_  
_na tumhe vighāsādino”._  


(126.)

1462\. _“Sattavassā pabbajitā,_  
_mejjhāraññe sikhaṇḍino;_  
_Vighāseneva yāpentā,_  
_mayañce bhoto gārayhā;_  
_Ke nu bhoto pasaṃsiyā”._  


(127.)

1463\. _“Tumhe sīhānaṃ byagghānaṃ,_  
_vāḷānañcāvasiṭṭhakaṃ;_  
_Ucchiṭṭheneva yāpentā,_  
_maññivho vighāsādino._  


(128.)

1464\. _Ye brāhmaṇassa samaṇassa,_  
_aññassa vā vanibbino;_  
_Datvāva sesaṃ bhuñjanti,_  
_te janā vighāsādino”ti._  


---

1465\. Vighāsādajātakaṃ aṭṭhamaṃ.



[Go to previous page (6.2.7 Siṅghapupphajātaka)](6.2.7.md) / [Go to parent page (6.2 Kharaputtavagga)](../6.2.md) / [Go to next page (6.2.9 Vaṭṭakajātaka)](6.2.9.md)


