---
title: 6.2.10 Pārāvatajātaka
path: /tipitaka/22J/6/6.2/6.2.10
ref: 269288
breadcrumbs:
  - name: Home
    link: /
  - name: 22J Jātakapāḷi
    link: /tipitaka/22J
  - name: 6 Chakkanipāta
    link: /tipitaka/22J/6
  - name: 6.2 Kharaputtavagga
    link: /tipitaka/22J/6/6.2
prevL: /tipitaka/22J/6/6.2/6.2.9
upL: /tipitaka/22J/6/6.2
nextL: /tipitaka/22J/7
---

# 6.2.10 Pārāvatajātaka

### Chakkanipāta

### Kharaputtavagga

### Pārāvatajātaka

(135.)

1473. _“Cirassaṃ vata passāmi,_  
_sahāyaṃ maṇidhārinaṃ;_  
_Sukatā massukuttiyā,_  
_sobhate vata me sakhā”._  


(136.)

1474. _“Parūḷhakacchanakhalomo,_  
_ahaṃ kammesu byāvaṭo;_  
_Cirassaṃ nhāpitaṃ laddhā,_  
_lomaṃ taṃ ajja hārayiṃ”._  


(137.)

1475. _“Yannu lomaṃ ahāresi,_  
_dullabhaṃ laddha kappakaṃ;_  
_Atha kiñcarahi te samma,_  
_kaṇṭhe kiṇikiṇāyati”._  


(138.)

1476. _“Manussasukhumālānaṃ,_  
_maṇi kaṇṭhesu lambati;_  
_Tesāhaṃ anusikkhāmi,_  
_mā tvaṃ maññi davā kataṃ._  


(139.)

1477. _Sacepimaṃ pihayasi,_  
_massukuttiṃ sukāritaṃ;_  
_Kārayissāmi te samma,_  
_maṇiñcāpi dadāmi te”._  


(140.)

1478. _“Tvaññeva maṇinā channo,_  
_Sukatāya ca massuyā;_  
_Āmanta kho taṃ gacchāmi,_  
_Piyaṃ me tavadassanan”ti. (980)_  


===

1479. Pārāvatajātakaṃ dasamaṃ.

  
Kharaputtavaggo dutiyo.



===

1480. Tassuddānaṃ



1481. _Atha passa sasūci ca tuṇḍilako,_  
_Miga mayhakapañcamapakkhivaro;_  
_Atha pañjali vārija mejjha puna,_  
_Atha vaṭṭa kapotavarena dasāti._  


===

1482. Atha vagguddānaṃ



1483. _Atha vaggaṃ pakittissaṃ,_  
_chanipātaṃ varuttame;_  
_Avāriyā ca kharo ca,_  
_dve ca vuttā subyañjanāti._  


===

1484. Chakkanipātaṃ niṭṭhitaṃ.




