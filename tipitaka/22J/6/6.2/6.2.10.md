
[Home](/) / [22J Jātakapāḷi](../../../22J.md) / [6 Chakkanipāta](../../6.md) / [6.2 Kharaputtavagga](../6.2.md)

# 6.2.10 Pārāvatajātaka

* Chakkanipāta

* Kharaputtavagga

* Pārāvatajātaka

(135.)

1473\. _“Cirassaṃ vata passāmi,_  
_sahāyaṃ maṇidhārinaṃ;_  
_Sukatā massukuttiyā,_  
_sobhate vata me sakhā”._  


(136.)

1474\. _“Parūḷhakacchanakhalomo,_  
_ahaṃ kammesu byāvaṭo;_  
_Cirassaṃ nhāpitaṃ laddhā,_  
_lomaṃ taṃ ajja hārayiṃ”._  


(137.)

1475\. _“Yannu lomaṃ ahāresi,_  
_dullabhaṃ laddha kappakaṃ;_  
_Atha kiñcarahi te samma,_  
_kaṇṭhe kiṇikiṇāyati”._  


(138.)

1476\. _“Manussasukhumālānaṃ,_  
_maṇi kaṇṭhesu lambati;_  
_Tesāhaṃ anusikkhāmi,_  
_mā tvaṃ maññi davā kataṃ._  


(139.)

1477\. _Sacepimaṃ pihayasi,_  
_massukuttiṃ sukāritaṃ;_  
_Kārayissāmi te samma,_  
_maṇiñcāpi dadāmi te”._  


(140.)

1478\. _“Tvaññeva maṇinā channo,_  
_Sukatāya ca massuyā;_  
_Āmanta kho taṃ gacchāmi,_  
_Piyaṃ me tavadassanan”ti. (980)_  


---

1479\. Pārāvatajātakaṃ dasamaṃ.

  
Kharaputtavaggo dutiyo.



---

1480\. Tassuddānaṃ



1481\. _Atha passa sasūci ca tuṇḍilako,_  
_Miga mayhakapañcamapakkhivaro;_  
_Atha pañjali vārija mejjha puna,_  
_Atha vaṭṭa kapotavarena dasāti._  


---

1482\. Atha vagguddānaṃ



1483\. _Atha vaggaṃ pakittissaṃ,_  
_chanipātaṃ varuttame;_  
_Avāriyā ca kharo ca,_  
_dve ca vuttā subyañjanāti._  


---

1484\. Chakkanipātaṃ niṭṭhitaṃ.



[Go to previous page (6.2.9 Vaṭṭakajātaka)](6.2.9.md) / [Go to parent page (6.2 Kharaputtavagga)](../6.2.md) / [Go to next page (7 Sattakanipāta)](../../7.md)


