
[Home](/) / [22J Jātakapāḷi](../../../22J.md) / [6 Chakkanipāta](../../6.md) / [6.2 Kharaputtavagga](../6.2.md)

# 𑁬𑁇𑁨𑁇𑁪 𑀲𑀼𑀯𑀡𑁆𑀡𑀓𑀓𑁆𑀓𑀝𑀚𑀸𑀢𑀓

* 𑀙𑀓𑁆𑀓𑀦𑀺𑀧𑀸𑀢

* 𑀔𑀭𑀧𑀼𑀢𑁆𑀢𑀯𑀕𑁆𑀕

* 𑀲𑀼𑀯𑀡𑁆𑀡𑀓𑀓𑁆𑀓𑀝𑀚𑀸𑀢𑀓

(95.)

1427\. _“𑀲𑀺𑀗𑁆𑀕𑀻𑀫𑀺𑀕𑁄 𑀆𑀬𑀢𑀘𑀓𑁆𑀔𑀼𑀦𑁂𑀢𑁆𑀢𑁄,_  
_𑀅𑀝𑁆𑀞𑀺𑀢𑁆𑀢𑀘𑁄 𑀯𑀸𑀭𑀺𑀲𑀬𑁄 𑀅𑀮𑁄𑀫𑁄;_  
_𑀢𑁂𑀦𑀸𑀪𑀺𑀪𑀽𑀢𑁄 𑀓𑀧𑀡𑀁 𑀭𑀼𑀤𑀸𑀫𑀺,_  
_𑀳𑀭𑁂 𑀲𑀔𑀸 𑀓𑀺𑀲𑁆𑀲 𑀦𑀼 𑀫𑀁 𑀚𑀳𑀸𑀲𑀺”𑁇_  


(96.)

1428\. _𑀲𑁄 𑀧𑀲𑁆𑀲𑀲𑀦𑁆𑀢𑁄 𑀫𑀳𑀢𑀸 𑀨𑀡𑁂𑀦,_  
_𑀪𑀼𑀚𑀗𑁆𑀕𑀫𑁄 𑀓𑀓𑁆𑀓𑀝𑀫𑀚𑁆𑀛𑀧𑀢𑁆𑀢𑁄;_  
_𑀲𑀔𑀸 𑀲𑀔𑀸𑀭𑀁 𑀧𑀭𑀺𑀢𑀸𑀬𑀫𑀸𑀦𑁄,_  
_𑀪𑀼𑀚𑀗𑁆𑀕𑀫𑀁 𑀓𑀓𑁆𑀓𑀝𑀓𑁄 𑀕𑀳𑁂𑀲𑀺𑁇_  


(97.)

1429\. _“𑀦 𑀯𑀸𑀬𑀲𑀁 𑀦𑁄 𑀧𑀦 𑀓𑀡𑁆𑀳𑀲𑀧𑁆𑀧𑀁,_  
_𑀖𑀸𑀲𑀢𑁆𑀣𑀺𑀓𑁄 𑀓𑀓𑁆𑀓𑀝𑀓𑁄 𑀅𑀤𑁂𑀬𑁆𑀬;_  
_𑀧𑀼𑀘𑁆𑀙𑀸𑀫𑀺 𑀢𑀁 𑀆𑀬𑀢𑀘𑀓𑁆𑀔𑀼𑀦𑁂𑀢𑁆𑀢,_  
_𑀅𑀣 𑀓𑀺𑀲𑁆𑀲 𑀳𑁂𑀢𑀼𑀫𑁆𑀳 𑀉𑀪𑁄 𑀕𑀳𑀻𑀢𑀸”𑁇_  


(98.)

1430\. _“𑀅𑀬𑀁 𑀧𑀼𑀭𑀺𑀲𑁄 𑀫𑀫 𑀅𑀢𑁆𑀣𑀓𑀸𑀫𑁄,_  
_𑀬𑁄 𑀫𑀁 𑀕𑀳𑁂𑀢𑁆𑀯𑀸𑀦 𑀤𑀓𑀸𑀬 𑀦𑁂𑀢𑀺;_  
_𑀢𑀲𑁆𑀫𑀺𑀁 𑀫𑀢𑁂 𑀤𑀼𑀓𑁆𑀔𑀫𑀦𑀧𑁆𑀧𑀓𑀁 𑀫𑁂,_  
_𑀅𑀳𑀜𑁆𑀘 𑀏𑀲𑁄 𑀘 𑀉𑀪𑁄 𑀦 𑀳𑁄𑀫𑁇_  


(99.)

1431\. _𑀫𑀫𑀜𑁆𑀘 𑀤𑀺𑀲𑁆𑀯𑀸𑀦 𑀧𑀯𑀤𑁆𑀥𑀓𑀸𑀬𑀁,_  
_𑀲𑀩𑁆𑀩𑁄 𑀚𑀦𑁄 𑀳𑀺𑀁𑀲𑀺𑀢𑀼𑀫𑁂𑀯 𑀫𑀺𑀘𑁆𑀙𑁂;_  
_𑀲𑀸𑀤𑀼𑀜𑁆𑀘 𑀣𑀽𑀮𑀜𑁆𑀘 𑀫𑀼𑀤𑀼𑀜𑁆𑀘 𑀫𑀁𑀲𑀁,_  
_𑀓𑀸𑀓𑀸𑀧𑀺 𑀫𑀁 𑀤𑀺𑀲𑁆𑀯𑀸𑀦 𑀯𑀺𑀳𑁂𑀞𑀬𑁂𑀬𑁆𑀬𑀼𑀁”𑁇_  


(100.)

1432\. _“𑀲𑀘𑁂𑀢𑀲𑁆𑀲 𑀳𑁂𑀢𑀼𑀫𑁆𑀳 𑀉𑀪𑁄 𑀕𑀳𑀻𑀢𑀸,_  
_𑀉𑀝𑁆𑀞𑀸𑀢𑀼 𑀧𑁄𑀲𑁄 𑀯𑀺𑀲𑀫𑀸𑀯𑀫𑀸𑀫𑀺;_  
_𑀫𑀫𑀜𑁆𑀘 𑀓𑀸𑀓𑀜𑁆𑀘 𑀧𑀫𑀼𑀜𑁆𑀘 𑀔𑀺𑀧𑁆𑀧𑀁,_  
_𑀧𑀼𑀭𑁂 𑀯𑀺𑀲𑀁 𑀕𑀸𑀍𑀳𑀫𑀼𑀧𑁂𑀢𑀺 𑀫𑀘𑁆𑀘𑀁”𑁇_  


(101.)

1433\. _“𑀲𑀧𑁆𑀧𑀁 𑀧𑀫𑁄𑀓𑁆𑀔𑀸𑀫𑀺 𑀦 𑀢𑀸𑀯 𑀓𑀸𑀓𑀁,_  
_𑀧𑀝𑀺𑀩𑀦𑁆𑀥𑀓𑁄 𑀳𑁄𑀳𑀺𑀢𑀺 𑀢𑀸𑀯 𑀓𑀸𑀓𑁄;_  
_𑀧𑀼𑀭𑀺𑀲𑀜𑁆𑀘 𑀤𑀺𑀲𑁆𑀯𑀸𑀦 𑀲𑀼𑀔𑀺𑀁 𑀅𑀭𑁄𑀕𑀁,_  
_𑀓𑀸𑀓𑀁 𑀧𑀫𑁄𑀓𑁆𑀔𑀸𑀫𑀺 𑀬𑀣𑁂𑀯 𑀲𑀧𑁆𑀧𑀁”𑁇_  


(102.)

1434\. _“𑀓𑀸𑀓𑁄 𑀢𑀤𑀸 𑀤𑁂𑀯𑀤𑀢𑁆𑀢𑁄 𑀅𑀳𑁄𑀲𑀺,_  
_𑀫𑀸𑀭𑁄 𑀧𑀦 𑀓𑀡𑁆𑀳𑀲𑀧𑁆𑀧𑁄 𑀅𑀳𑁄𑀲𑀺;_  
_𑀆𑀦𑀦𑁆𑀤𑀪𑀤𑁆𑀤𑁄 𑀓𑀓𑁆𑀓𑀝𑀓𑁄 𑀅𑀳𑁄𑀲𑀺,_  
_𑀅𑀳𑀁 𑀢𑀤𑀸 𑀩𑁆𑀭𑀸𑀳𑁆𑀫𑀡𑁄 𑀳𑁄𑀫𑀺 𑀲𑀢𑁆𑀣𑀸”𑀢𑀺𑁇_  


---

1435\. 𑀲𑀼𑀯𑀡𑁆𑀡𑀓𑀓𑁆𑀓𑀝𑀚𑀸𑀢𑀓𑀁 𑀘𑀢𑀼𑀢𑁆𑀣𑀁𑁇



[Go to previous page (6.2.3 Tuṇḍilajātaka)](6.2.3.md) / [Go to parent page (6.2 Kharaputtavagga)](../6.2.md) / [Go to next page (6.2.5 Mayhakajātaka)](6.2.5.md)


