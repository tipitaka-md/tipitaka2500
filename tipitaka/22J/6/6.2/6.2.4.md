---
title: 6.2.4 Suvaṇṇakakkaṭajātaka
path: /tipitaka/22J/6/6.2/6.2.4
ref: 269282
breadcrumbs:
  - name: Home
    link: /
  - name: 22J Jātakapāḷi
    link: /tipitaka/22J
  - name: 6 Chakkanipāta
    link: /tipitaka/22J/6
  - name: 6.2 Kharaputtavagga
    link: /tipitaka/22J/6/6.2
prevL: /tipitaka/22J/6/6.2/6.2.3
upL: /tipitaka/22J/6/6.2
nextL: /tipitaka/22J/6/6.2/6.2.5
---

# 6.2.4 Suvaṇṇakakkaṭajātaka

### Chakkanipāta

### Kharaputtavagga

### Suvaṇṇakakkaṭajātaka

(95.)

1427. _“Siṅgīmigo āyatacakkhunetto,_  
_Aṭṭhittaco vārisayo alomo;_  
_Tenābhibhūto kapaṇaṃ rudāmi,_  
_Hare sakhā kissa nu maṃ jahāsi”._  


(96.)

1428. _So passasanto mahatā phaṇena,_  
_Bhujaṅgamo kakkaṭamajjhapatto;_  
_Sakhā sakhāraṃ paritāyamāno,_  
_Bhujaṅgamaṃ kakkaṭako gahesi._  


(97.)

1429. _“Na vāyasaṃ no pana kaṇhasappaṃ,_  
_Ghāsatthiko kakkaṭako adeyya;_  
_Pucchāmi taṃ āyatacakkhunetta,_  
_Atha kissa hetumha ubho gahītā”._  


(98.)

1430. _“Ayaṃ puriso mama atthakāmo,_  
_Yo maṃ gahetvāna dakāya neti;_  
_Tasmiṃ mate dukkhamanappakaṃ me,_  
_Ahañca eso ca ubho na homa._  


(99.)

1431. _Mamañca disvāna pavaddhakāyaṃ,_  
_Sabbo jano hiṃsitumeva micche;_  
_Sāduñca thūlañca muduñca maṃsaṃ,_  
_Kākāpi maṃ disvāna viheṭhayeyyuṃ”._  


(100.)

1432. _“Sacetassa hetumha ubho gahītā,_  
_Uṭṭhātu poso visamāvamāmi;_  
_Mamañca kākañca pamuñca khippaṃ,_  
_Pure visaṃ gāḷhamupeti maccaṃ”._  


(101.)

1433. _“Sappaṃ pamokkhāmi na tāva kākaṃ,_  
_Paṭibandhako hohiti tāva kāko;_  
_Purisañca disvāna sukhiṃ arogaṃ,_  
_Kākaṃ pamokkhāmi yatheva sappaṃ”._  


(102.)

1434. _“Kāko tadā devadatto ahosi,_  
_Māro pana kaṇhasappo ahosi;_  
_Ānandabhaddo kakkaṭako ahosi,_  
_Ahaṃ tadā brāhmaṇo homi satthā”ti._  


===

1435. Suvaṇṇakakkaṭajātakaṃ catutthaṃ.




