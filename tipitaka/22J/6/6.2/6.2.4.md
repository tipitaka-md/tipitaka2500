
[Home](/) / [22J Jātakapāḷi](../../../22J.md) / [6 Chakkanipāta](../../6.md) / [6.2 Kharaputtavagga](../6.2.md)

# 6.2.4 Suvaṇṇakakkaṭajātaka

* Chakkanipāta

* Kharaputtavagga

* Suvaṇṇakakkaṭajātaka

(95.)

1427\. _“Siṅgīmigo āyatacakkhunetto,_  
_Aṭṭhittaco vārisayo alomo;_  
_Tenābhibhūto kapaṇaṃ rudāmi,_  
_Hare sakhā kissa nu maṃ jahāsi”._  


(96.)

1428\. _So passasanto mahatā phaṇena,_  
_Bhujaṅgamo kakkaṭamajjhapatto;_  
_Sakhā sakhāraṃ paritāyamāno,_  
_Bhujaṅgamaṃ kakkaṭako gahesi._  


(97.)

1429\. _“Na vāyasaṃ no pana kaṇhasappaṃ,_  
_Ghāsatthiko kakkaṭako adeyya;_  
_Pucchāmi taṃ āyatacakkhunetta,_  
_Atha kissa hetumha ubho gahītā”._  


(98.)

1430\. _“Ayaṃ puriso mama atthakāmo,_  
_Yo maṃ gahetvāna dakāya neti;_  
_Tasmiṃ mate dukkhamanappakaṃ me,_  
_Ahañca eso ca ubho na homa._  


(99.)

1431\. _Mamañca disvāna pavaddhakāyaṃ,_  
_Sabbo jano hiṃsitumeva micche;_  
_Sāduñca thūlañca muduñca maṃsaṃ,_  
_Kākāpi maṃ disvāna viheṭhayeyyuṃ”._  


(100.)

1432\. _“Sacetassa hetumha ubho gahītā,_  
_Uṭṭhātu poso visamāvamāmi;_  
_Mamañca kākañca pamuñca khippaṃ,_  
_Pure visaṃ gāḷhamupeti maccaṃ”._  


(101.)

1433\. _“Sappaṃ pamokkhāmi na tāva kākaṃ,_  
_Paṭibandhako hohiti tāva kāko;_  
_Purisañca disvāna sukhiṃ arogaṃ,_  
_Kākaṃ pamokkhāmi yatheva sappaṃ”._  


(102.)

1434\. _“Kāko tadā devadatto ahosi,_  
_Māro pana kaṇhasappo ahosi;_  
_Ānandabhaddo kakkaṭako ahosi,_  
_Ahaṃ tadā brāhmaṇo homi satthā”ti._  


---

1435\. Suvaṇṇakakkaṭajātakaṃ catutthaṃ.



[Go to previous page (6.2.3 Tuṇḍilajātaka)](6.2.3.md) / [Go to parent page (6.2 Kharaputtavagga)](../6.2.md) / [Go to next page (6.2.5 Mayhakajātaka)](6.2.5.md)


