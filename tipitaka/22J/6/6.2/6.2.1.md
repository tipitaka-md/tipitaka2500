---
title: 6.2.1 Kharaputtajātaka
path: /tipitaka/22J/6/6.2/6.2.1
ref: 269279
breadcrumbs:
  - name: Home
    link: /
  - name: 22J Jātakapāḷi
    link: /tipitaka/22J
  - name: 6 Chakkanipāta
    link: /tipitaka/22J/6
  - name: 6.2 Kharaputtavagga
    link: /tipitaka/22J/6/6.2
prevL: /tipitaka/22J/6/6.2
upL: /tipitaka/22J/6/6.2
nextL: /tipitaka/22J/6/6.2/6.2.2
---

# 6.2.1 Kharaputtajātaka

### Chakkanipāta

### Kharaputtavagga

### Kharaputtajātaka

(77.)

1406. _“Saccaṃ kirevamāhaṃsu,_  
_vastaṃ bāloti paṇḍitā;_  
_Passa bālo rahokammaṃ,_  
_āvikubbaṃ na bujjhati”._  


(78.)

1407. _“Tvaṃ khopi samma bālosi,_  
_kharaputta vijānahi;_  
_Rajjuyā hi parikkhitto,_  
_vaṅkoṭṭho ohitomukho._  


(79.)

1408. _Aparampi samma te bālyaṃ,_  
_yo mutto na palāyasi;_  
_So ca bālataro samma,_  
_yaṃ tvaṃ vahasi senakaṃ”._  


(80.)

1409. _“Yannu samma ahaṃ bālo,_  
_ajarāja vijānahi;_  
_Atha kena senako bālo,_  
_taṃ me akkhāhi pucchito”._  


(81.)

1410. _“Uttamatthaṃ labhitvāna,_  
_bhariyāya yo padassati;_  
_Tena jahissatattānaṃ,_  
_sā cevassa na hessati”._  


(82.)

1411. _“Na ve piyammeti janinda tādiso,_  
_Attaṃ niraṃkatvā piyāni sevati;_  
_Attāva seyyo paramā ca seyyo,_  
_Labbhā piyā ocitatthena pacchā”ti._  


===

1412. Kharaputtajātakaṃ paṭhamaṃ.




