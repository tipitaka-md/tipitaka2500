
[Home](/) / [22J Jātakapāḷi](../../../22J.md) / [9 Navakanipāta](../../9.md) / [9.1 Gijjhavagga](../9.1.md)

# 𑁯𑁇𑁧𑁇𑁭 𑀮𑁄𑀫𑀲𑀓𑀲𑁆𑀲𑀧𑀚𑀸𑀢𑀓

* 𑀦𑀯𑀓𑀦𑀺𑀧𑀸𑀢

* 𑀕𑀺𑀚𑁆𑀛𑀯𑀕𑁆𑀕

* 𑀮𑁄𑀫𑀲𑀓𑀲𑁆𑀲𑀧𑀚𑀸𑀢𑀓

(60.)

1846\. _“𑀅𑀲𑁆𑀲 𑀇𑀦𑁆𑀤𑀲𑀫𑁄 𑀭𑀸𑀚,_  
_𑀅𑀘𑁆𑀘𑀦𑁆𑀢𑀁 𑀅𑀚𑀭𑀸𑀫𑀭𑁄;_  
_𑀲𑀘𑁂 𑀢𑁆𑀯𑀁 𑀬𑀜𑁆𑀜𑀁 𑀬𑀸𑀚𑁂𑀬𑁆𑀬,_  
_𑀇𑀲𑀺𑀁 𑀮𑁄𑀫𑀲𑀓𑀲𑁆𑀲𑀧𑀁”𑁇_  


(61.)

1847\. _“𑀲𑀲𑀫𑀼𑀤𑁆𑀤𑀧𑀭𑀺𑀬𑀸𑀬𑀁,_  
_𑀫𑀳𑀺𑀁 𑀲𑀸𑀕𑀭𑀓𑀼𑀡𑁆𑀟𑀮𑀁;_  
_𑀦 𑀇𑀘𑁆𑀙𑁂 𑀲𑀳 𑀦𑀺𑀦𑁆𑀤𑀸𑀬,_  
_𑀏𑀯𑀁 𑀲𑁂𑀬𑁆𑀬 𑀯𑀺𑀚𑀸𑀦𑀳𑀺𑁇_  


(62.)

1848\. _𑀥𑀺𑀭𑀢𑁆𑀣𑀼 𑀢𑀁 𑀬𑀲𑀮𑀸𑀪𑀁,_  
_𑀥𑀦𑀮𑀸𑀪𑀜𑁆𑀘 𑀩𑁆𑀭𑀸𑀳𑁆𑀫𑀡;_  
_𑀬𑀸 𑀯𑀼𑀢𑁆𑀢𑀺 𑀯𑀺𑀦𑀺𑀧𑀸𑀢𑁂𑀦,_  
_𑀅𑀥𑀫𑁆𑀫𑀘𑀭𑀡𑁂𑀦 𑀯𑀸𑁇_  


(63.)

1849\. _𑀅𑀧𑀺 𑀘𑁂 𑀧𑀢𑁆𑀢𑀫𑀸𑀤𑀸𑀬,_  
_𑀅𑀦𑀕𑀸𑀭𑁄 𑀧𑀭𑀺𑀩𑁆𑀩𑀚𑁂;_  
_𑀲𑀸𑀬𑁂𑀯 𑀚𑀻𑀯𑀺𑀓𑀸 𑀲𑁂𑀬𑁆𑀬𑁄,_  
_𑀬𑀸 𑀘𑀸𑀥𑀫𑁆𑀫𑁂𑀦 𑀏𑀲𑀦𑀸𑁇_  


(64.)

1850\. _𑀅𑀧𑀺 𑀘𑁂 𑀧𑀢𑁆𑀢𑀫𑀸𑀤𑀸𑀬,_  
_𑀅𑀦𑀕𑀸𑀭𑁄 𑀧𑀭𑀺𑀩𑁆𑀩𑀚𑁂;_  
_𑀅𑀜𑁆𑀜𑀁 𑀅𑀳𑀺𑀁𑀲𑀬𑀁 𑀮𑁄𑀓𑁂,_  
_𑀅𑀧𑀺 𑀭𑀚𑁆𑀚𑁂𑀦 𑀢𑀁 𑀯𑀭𑀁”𑁇_  


(65.)

1851\. _“𑀩𑀮𑀁 𑀘𑀦𑁆𑀤𑁄 𑀩𑀮𑀁 𑀲𑀼𑀭𑀺𑀬𑁄,_  
_𑀩𑀮𑀁 𑀲𑀫𑀡𑀩𑁆𑀭𑀸𑀳𑁆𑀫𑀡𑀸;_  
_𑀩𑀮𑀁 𑀯𑁂𑀮𑀸 𑀲𑀫𑀼𑀤𑁆𑀤𑀲𑁆𑀲,_  
_𑀩𑀮𑀸𑀢𑀺𑀩𑀮𑀫𑀺𑀢𑁆𑀣𑀺𑀬𑁄𑁇_  


(66.)

1852\. _𑀬𑀣𑀸 𑀉𑀕𑁆𑀕𑀢𑀧𑀁 𑀲𑀦𑁆𑀢𑀁,_  
_𑀇𑀲𑀺𑀁 𑀮𑁄𑀫𑀲𑀓𑀲𑁆𑀲𑀧𑀁;_  
_𑀧𑀺𑀢𑀼 𑀅𑀢𑁆𑀣𑀸 𑀘𑀦𑁆𑀤𑀯𑀢𑀻,_  
_𑀯𑀸𑀚𑀧𑁂𑀬𑁆𑀬𑀁 𑀅𑀬𑀸𑀚𑀬𑀺”𑁇_  


(67.)

1853\. _“𑀢𑀁 𑀮𑁄𑀪𑀧𑀓𑀢𑀁 𑀓𑀫𑁆𑀫𑀁,_  
_𑀓𑀝𑀼𑀓𑀁 𑀓𑀸𑀫𑀳𑁂𑀢𑀼𑀓𑀁;_  
_𑀢𑀲𑁆𑀲 𑀫𑀽𑀮𑀁 𑀕𑀯𑁂𑀲𑀺𑀲𑁆𑀲𑀁,_  
_𑀙𑁂𑀘𑁆𑀙𑀁 𑀭𑀸𑀕𑀁 𑀲𑀩𑀦𑁆𑀥𑀦𑀁𑁇_  


(68.)

1854\. _𑀥𑀺𑀭𑀢𑁆𑀣𑀼 𑀓𑀸𑀫𑁂 𑀲𑀼𑀩𑀳𑀽𑀧𑀺 𑀮𑁄𑀓𑁂,_  
_𑀢𑀧𑁄𑀯 𑀲𑁂𑀬𑁆𑀬𑁄 𑀓𑀸𑀫𑀕𑀼𑀡𑁂𑀳𑀺 𑀭𑀸𑀚;_  
_𑀢𑀧𑁄 𑀓𑀭𑀺𑀲𑁆𑀲𑀸𑀫𑀺 𑀧𑀳𑀸𑀬 𑀓𑀸𑀫𑁂,_  
_𑀢𑀯𑁂𑀯 𑀭𑀝𑁆𑀞𑀁 𑀘𑀦𑁆𑀤𑀯𑀢𑀻 𑀘 𑀳𑁄𑀢𑀽”𑀢𑀺𑁇_  


---

1855\. 𑀮𑁄𑀫𑀲𑀓𑀲𑁆𑀲𑀧𑀚𑀸𑀢𑀓𑀁 𑀲𑀢𑁆𑀢𑀫𑀁𑁇



[Go to previous page (9.1.6 Padakusalamāṇavajātaka)](9.1.6.md) / [Go to parent page (9.1 Gijjhavagga)](../9.1.md) / [Go to next page (9.1.8 Cakkavākajātaka)](9.1.8.md)


