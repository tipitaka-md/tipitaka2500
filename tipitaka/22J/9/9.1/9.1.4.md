
[Home](/) / [22J Jātakapāḷi](../../../22J.md) / [9 Navakanipāta](../../9.md) / [9.1 Gijjhavagga](../9.1.md)

# 9.1.4 Cūḷasuvajātaka

* Navakanipāta

* Gijjhavagga

* Cūḷasuvajātaka

(30.)

1813\. _“Santi rukkhā haripattā,_  
_dumā nekaphalā bahū;_  
_Kasmā nu sukkhe koḷāpe,_  
_suvassa nirato mano”._  


(31.)

1814\. _“Phalassa upabhuñjimhā,_  
_nekavassagaṇe bahū;_  
_Aphalampi viditvāna,_  
_sāva metti yathā pure”._  


(32.)

1815\. _“Sukkhañca rukkhaṃ koḷāpaṃ,_  
_opattamaphalaṃ dumaṃ;_  
_Ohāya sakuṇā yanti,_  
_kiṃ dosaṃ passase dija”._  


(33.)

1816\. _“Ye phalatthā sambhajanti,_  
_aphaloti jahanti naṃ;_  
_Attatthapaññā dummedhā,_  
_te honti pakkhapātino”._  


(34.)

1817\. _“Sādhu sakkhi kataṃ hoti,_  
_metti saṃsati santhavo;_  
_Sacetaṃ dhammaṃ rocesi,_  
_pāsaṃsosi vijānataṃ._  


(35.)

1818\. _So te suva varaṃ dammi,_  
_pattayāna vihaṅgama;_  
_Varaṃ varassu vakkaṅga,_  
_yaṃ kiñci manasicchasi”._  


(36.)

1819\. _“Api nāma naṃ passeyyaṃ,_  
_sapattaṃ saphalaṃ dumaṃ;_  
_Daliddova nidhiṃ laddhā,_  
_nandeyyāhaṃ punappunaṃ”._  


(37.)

1820\. _“Tato amatamādāya,_  
_abhisiñci mahīruhaṃ;_  
_Tassa sākhā virūhiṃsu,_  
_sītacchāyā manoramā”._  


(38.)

1821\. _“Evaṃ sakka sukhī hohi,_  
_saha sabbehi ñātibhi;_  
_Yathāhamajja sukhito,_  
_disvāna saphalaṃ dumaṃ._  


(39.)

1822\. _Suvassa ca varaṃ datvā,_  
_katvāna saphalaṃ dumaṃ;_  
_Pakkāmi saha bhariyāya,_  
_devānaṃ nandanaṃ vanan”ti._  


---

1823\. Cūḷasuvajātakaṃ catutthaṃ.



[Go to previous page (9.1.3 Mahāsuvajātaka)](9.1.3.md) / [Go to parent page (9.1 Gijjhavagga)](../9.1.md) / [Go to next page (9.1.5 Haritacajātaka)](9.1.5.md)


