
[Home](/) / [22J Jātakapāḷi](../../../22J.md) / [9 Navakanipāta](../../9.md) / [9.1 Gijjhavagga](../9.1.md)

# 9.1.9 Haliddirāgajātaka

* Navakanipāta

* Gijjhavagga

* Haliddirāgajātaka

(78.)

1866\. _“Sutitikkhaṃ araññamhi,_  
_pantamhi sayanāsane;_  
_Ye ca gāme titikkhanti,_  
_te uḷāratarā tayā”._  


(79.)

1867\. _“Araññā gāmamāgamma,_  
_kiṃsīlaṃ kiṃvataṃ ahaṃ;_  
_Purisaṃ tāta seveyyaṃ,_  
_taṃ me akkhāhi pucchito”._  


(80.)

1868\. _“Yo te vissāsaye tāta,_  
_vissāsañca khameyya te;_  
_Sussūsī ca titikkhī ca,_  
_taṃ bhajehi ito gato._  


(81.)

1869\. _Yassa kāyena vācāya,_  
_manasā natthi dukkaṭaṃ;_  
_Urasīva patiṭṭhāya,_  
_taṃ bhajehi ito gato._  


(82.)

1870\. _Yo ca dhammena carati,_  
_carantopi na maññati;_  
_Visuddhakāriṃ sappaññaṃ,_  
_taṃ bhajehi ito gato._  


(83.)

1871\. _Haliddirāgaṃ kapicittaṃ,_  
_purisaṃ rāgavirāginaṃ;_  
_Tādisaṃ tāta mā sevi,_  
_nimmanussampi ce siyā._  


(84.)

1872\. _Āsīvisaṃva kupitaṃ,_  
_mīḷhalittaṃ mahāpathaṃ;_  
_Ārakā parivajjehi,_  
_yānīva visamaṃ pathaṃ._  


(85.)

1873\. _Anatthā tāta vaḍḍhanti,_  
_bālaṃ accupasevato;_  
_Māssu bālena saṃgacchi,_  
_amitteneva sabbadā._  


(86.)

1874\. _Taṃ tāhaṃ tāta yācāmi,_  
_karassu vacanaṃ mama;_  
_Māssu bālena saṃgacchi,_  
_dukkho bālehi saṅgamo”ti._  


---

1875\. Haliddirāgajātakaṃ navamaṃ.



[Go to previous page (9.1.8 Cakkavākajātaka)](9.1.8.md) / [Go to parent page (9.1 Gijjhavagga)](../9.1.md) / [Go to next page (9.1.10 Samuggajātaka)](9.1.10.md)


