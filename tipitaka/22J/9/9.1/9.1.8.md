
[Home](/) / [22J Jātakapāḷi](../...md) / [9 Navakanipāta](...md) / [9.1 Gijjhavagga](../22J/9/9.1.md)

# 𑁯𑁇𑁧𑁇𑁮 𑀘𑀓𑁆𑀓𑀯𑀸𑀓𑀚𑀸𑀢𑀓

* 𑀦𑀯𑀓𑀦𑀺𑀧𑀸𑀢

* 𑀕𑀺𑀚𑁆𑀛𑀯𑀕𑁆𑀕

* 𑀘𑀓𑁆𑀓𑀯𑀸𑀓𑀚𑀸𑀢𑀓

(69.)

1856\. _“𑀓𑀸𑀲𑀸𑀬𑀯𑀢𑁆𑀣𑁂 𑀲𑀓𑀼𑀡𑁂 𑀯𑀤𑀸𑀫𑀺,_  
_𑀤𑀼𑀯𑁂 𑀤𑀼𑀯𑁂 𑀦𑀦𑁆𑀤𑀫𑀦𑁂 𑀘𑀭𑀦𑁆𑀢𑁂;_  
_𑀓𑀁 𑀅𑀡𑁆𑀟𑀚𑀁 𑀅𑀡𑁆𑀟𑀚𑀸 𑀫𑀸𑀦𑀼𑀲𑁂𑀲𑀼,_  
_𑀚𑀸𑀢𑀺𑀁 𑀧𑀲𑀁𑀲𑀦𑁆𑀢𑀺 𑀢𑀤𑀺𑀗𑁆𑀖 𑀩𑁆𑀭𑀽𑀣”𑁇_  


(70.)

1857\. _“𑀅𑀫𑁆𑀳𑁂 𑀫𑀦𑀼𑀲𑁆𑀲𑁂𑀲𑀼 𑀫𑀦𑀼𑀲𑁆𑀲𑀳𑀺𑀁𑀲,_  
_𑀅𑀦𑀼𑀩𑁆𑀩𑀢𑁂 𑀘𑀓𑁆𑀓𑀯𑀸𑀓𑁂 𑀯𑀤𑀦𑁆𑀢𑀺;_  
_𑀓𑀮𑁆𑀬𑀸𑀡𑀪𑀸𑀯𑀫𑁆𑀳𑁂 𑀤𑀺𑀚𑁂𑀲𑀼 𑀲𑀫𑁆𑀫𑀢𑀸,_  
_𑀅𑀪𑀺𑀭𑀽𑀧𑀸 𑀯𑀺𑀘𑀭𑀸𑀫 𑀅𑀡𑁆𑀡𑀯𑁂”𑁇_  
_( )_  


(71.)

1858\. _“𑀓𑀺𑀁 𑀅𑀡𑁆𑀡𑀯𑁂 𑀓𑀸𑀦𑀺 𑀨𑀮𑀸𑀦𑀺 𑀪𑀼𑀜𑁆𑀚𑁂,_  
_𑀫𑀁𑀲𑀁 𑀓𑀼𑀢𑁄 𑀔𑀸𑀤𑀣 𑀘𑀓𑁆𑀓𑀯𑀸𑀓𑀸;_  
_𑀓𑀺𑀁 𑀪𑁄𑀚𑀦𑀁 𑀪𑀼𑀜𑁆𑀚𑀣 𑀯𑁄 𑀅𑀦𑁄𑀫𑀸,_  
_𑀩𑀮𑀜𑁆𑀘 𑀯𑀡𑁆𑀡𑁄 𑀘 𑀅𑀦𑀧𑁆𑀧𑀭𑀽𑀧𑀸”𑁇_  


(72.)

1859\. _“𑀦 𑀅𑀡𑁆𑀡𑀯𑁂 𑀲𑀦𑁆𑀢𑀺 𑀨𑀮𑀸𑀦𑀺 𑀥𑀗𑁆𑀓,_  
_𑀫𑀁𑀲𑀁 𑀓𑀼𑀢𑁄 𑀔𑀸𑀤𑀺𑀢𑀼𑀁 𑀘𑀓𑁆𑀓𑀯𑀸𑀓𑁂;_  
_𑀲𑁂𑀯𑀸𑀮𑀪𑀓𑁆𑀔𑀫𑁆𑀳 𑀅𑀧𑀸𑀡𑀪𑁄𑀚𑀦𑀸,_  
_𑀦 𑀖𑀸𑀲𑀳𑁂𑀢𑀽𑀧𑀺 𑀓𑀭𑁄𑀫 𑀧𑀸𑀧𑀁”𑁇_  


(73.)

1860\. _“𑀦 𑀫𑁂 𑀇𑀤𑀁 𑀭𑀼𑀘𑁆𑀘𑀢𑀺 𑀘𑀓𑁆𑀓𑀯𑀸𑀓,_  
_𑀅𑀲𑁆𑀫𑀺𑀁 𑀪𑀯𑁂 𑀪𑁄𑀚𑀦𑀲𑀦𑁆𑀦𑀺𑀓𑀸𑀲𑁄;_  
_𑀅𑀳𑁄𑀲𑀺 𑀧𑀼𑀩𑁆𑀩𑁂 𑀢𑀢𑁄 𑀫𑁂 𑀅𑀜𑁆𑀜𑀣𑀸,_  
_𑀇𑀘𑁆𑀘𑁂𑀯 𑀫𑁂 𑀯𑀺𑀫𑀢𑀺 𑀏𑀢𑁆𑀣 𑀚𑀸𑀢𑀸𑁇_  


(74.)

1861\. _𑀅𑀳𑀫𑁆𑀧𑀺 𑀫𑀁𑀲𑀸𑀦𑀺 𑀨𑀮𑀸𑀦𑀺 𑀪𑀼𑀜𑁆𑀚𑁂,_  
_𑀅𑀦𑁆𑀦𑀸𑀦𑀺 𑀘 𑀮𑁄𑀡𑀺𑀬𑀢𑁂𑀮𑀺𑀬𑀸𑀦𑀺;_  
_𑀭𑀲𑀁 𑀫𑀦𑀼𑀲𑁆𑀲𑁂𑀲𑀼 𑀮𑀪𑀸𑀫𑀺 𑀪𑁄𑀢𑁆𑀢𑀼𑀁,_  
_𑀲𑀽𑀭𑁄𑀯 𑀲𑀗𑁆𑀕𑀸𑀫𑀫𑀼𑀔𑀁 𑀯𑀺𑀚𑁂𑀢𑁆𑀯𑀸;_  
_𑀦 𑀘 𑀫𑁂 𑀢𑀸𑀤𑀺𑀲𑁄 𑀯𑀡𑁆𑀡𑁄,_  
_𑀘𑀓𑁆𑀓𑀯𑀸𑀓 𑀬𑀣𑀸 𑀢𑀯”𑁇_  


(75.)

1862\. _“𑀅𑀲𑀼𑀤𑁆𑀥𑀪𑀓𑁆𑀔𑁄𑀲𑀺 𑀔𑀡𑀸𑀦𑀼𑀧𑀸𑀢𑀻,_  
_𑀓𑀺𑀘𑁆𑀙𑁂𑀦 𑀢𑁂 𑀮𑀩𑁆𑀪𑀢𑀺 𑀅𑀦𑁆𑀦𑀧𑀸𑀦𑀁;_  
_𑀦 𑀢𑀼𑀲𑁆𑀲𑀲𑀻 𑀭𑀼𑀓𑁆𑀔𑀨𑀮𑁂𑀳𑀺 𑀥𑀗𑁆𑀓,_  
_𑀫𑀁𑀲𑀸𑀦𑀺 𑀯𑀸 𑀬𑀸𑀦𑀺 𑀲𑀼𑀲𑀸𑀦𑀫𑀚𑁆𑀛𑁂𑁇_  


(76.)

1863\. _𑀬𑁄 𑀲𑀸𑀳𑀲𑁂𑀦 𑀅𑀥𑀺𑀕𑀫𑁆𑀫 𑀪𑁄𑀕𑁂,_  
_𑀧𑀭𑀺𑀪𑀼𑀜𑁆𑀚𑀢𑀺 𑀥𑀗𑁆𑀓 𑀔𑀡𑀸𑀦𑀼𑀧𑀸𑀢𑀻;_  
_𑀢𑀢𑁄 𑀉𑀧𑀓𑁆𑀓𑁄𑀲𑀢𑀺 𑀦𑀁 𑀲𑀪𑀸𑀯𑁄,_  
_𑀉𑀧𑀓𑁆𑀓𑀼𑀝𑁆𑀞𑁄 𑀯𑀡𑁆𑀡𑀩𑀮𑀁 𑀚𑀳𑀸𑀢𑀺𑁇_  


(77.)

1864\. _𑀅𑀧𑁆𑀧𑀫𑁆𑀧𑀺 𑀘𑁂 𑀦𑀺𑀩𑁆𑀩𑀼𑀢𑀺𑀁 𑀪𑀼𑀜𑁆𑀚𑀢𑀻 𑀬𑀤𑀺,_  
_𑀅𑀲𑀸𑀳𑀲𑁂𑀦 𑀅𑀧𑀭𑀽𑀧𑀖𑀸𑀢𑀻;_  
_𑀩𑀮𑀜𑁆𑀘 𑀯𑀡𑁆𑀡𑁄 𑀘 𑀢𑀤𑀲𑁆𑀲 𑀳𑁄𑀢𑀺,_  
_𑀦 𑀳𑀺 𑀲𑀩𑁆𑀩𑁄 𑀆𑀳𑀸𑀭𑀫𑀬𑁂𑀦 𑀯𑀡𑁆𑀡𑁄”𑀢𑀺𑁇_  


---

1865\. 𑀘𑀓𑁆𑀓𑀯𑀸𑀓𑀚𑀸𑀢𑀓𑀁 𑀅𑀝𑁆𑀞𑀫𑀁𑁇



[Go to previous page (9.1.7 Lomasakassapajātaka)](9.1.7.md) / [Go to parent page (9.1 Gijjhavagga)](../22J/9/9.1.md) / [Go to next page (9.1.9 Haliddirāgajātaka)](9.1.9.md)


