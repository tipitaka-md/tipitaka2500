
[Home](/) / [22J Jātakapāḷi](../../../22J.md) / [9 Navakanipāta](../../9.md) / [9.1 Gijjhavagga](../9.1.md)

# 9.1.6 Padakusalamāṇavajātaka

* Navakanipāta

* Gijjhavagga

* Padakusalamāṇavajātaka

(49.)

1834\. _“Bahussutaṃ cittakathiṃ,_  
_gaṅgā vahati pāṭaliṃ;_  
_Vuyhamānaka bhaddante,_  
_ekaṃ me dehi gāthakaṃ”._  


(50.)

1835\. _“Yena siñcanti dukkhitaṃ,_  
_yena siñcanti āturaṃ;_  
_Tassa majjhe marissāmi,_  
_jātaṃ saraṇato bhayaṃ”._  


(51.)

1836\. _“Yattha bījāni rūhanti,_  
_sattā yattha patiṭṭhitā;_  
_Sā me sīsaṃ nipīḷeti,_  
_jātaṃ saraṇato bhayaṃ”._  


(52.)

1837\. _“Yena bhattāni paccanti,_  
_sītaṃ yena vihaññati;_  
_So maṃ ḍahati gattāni,_  
_jātaṃ saraṇato bhayaṃ”._  


(53.)

1838\. _“Yena bhuttena yāpenti,_  
_puthū brāhmaṇakhattiyā;_  
_So maṃ bhutto byāpādeti,_  
_jātaṃ saraṇato bhayaṃ”._  


(54.)

1839\. _“Gimhānaṃ pacchime māse,_  
_vātamicchanti paṇḍitā;_  
_So maṃ bhañjati gattāni,_  
_jātaṃ saraṇato bhayaṃ”._  


(55.)

1840\. _“Yaṃ nissitā jagatiruhaṃ,_  
_svāyaṃ aggiṃ pamuñcati;_  
_Disā bhajatha vakkaṅgā,_  
_jātaṃ saraṇato bhayaṃ”._  


(56.)

1841\. _“Yamānayiṃ somanassaṃ,_  
_māliniṃ candanussadaṃ;_  
_Sā maṃ gharā nicchubhati,_  
_jātaṃ saraṇato bhayaṃ”._  


(57.)

1842\. _“Yena jātena nandissaṃ,_  
_yassa ca bhavamicchisaṃ;_  
_So maṃ gharā nicchubhati,_  
_jātaṃ saraṇato bhayaṃ”._  


(58.)

1843\. _“Suṇantu me jānapadā,_  
_negamā ca samāgatā;_  
_Yatodakaṃ tadādittaṃ,_  
_yato khemaṃ tato bhayaṃ._  


(59.)

1844\. _Rājā vilumpate raṭṭhaṃ,_  
_brāhmaṇo ca purohito;_  
_Attaguttā viharatha,_  
_jātaṃ saraṇato bhayan”ti._  


---

1845\. Padakusalamāṇavajātakaṃ chaṭṭhaṃ.



[Go to previous page (9.1.5 Haritacajātaka)](9.1.5.md) / [Go to parent page (9.1 Gijjhavagga)](../9.1.md) / [Go to next page (9.1.7 Lomasakassapajātaka)](9.1.7.md)


