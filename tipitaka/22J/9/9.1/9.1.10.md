
[Home](/) / [22J Jātakapāḷi](../../../22J.md) / [9 Navakanipāta](../../9.md) / [9.1 Gijjhavagga](../9.1.md)

# 9.1.10 Samuggajātaka

* Navakanipāta

* Gijjhavagga

* Samuggajātaka

(87.)

1876\. _“Kuto nu āgacchatha bho tayo janā,_  
_Svāgatā etha nisīdathāsane;_  
_Kaccittha bhonto kusalaṃ anāmayaṃ,_  
_Cirassamabbhāgamanaṃ hi vo idha”._  


(88.)

1877\. _“Ahameva eko idha majja patto,_  
_Na cāpi me dutiyo koci vijjati;_  
_Kimeva sandhāya te bhāsitaṃ ise,_  
_‘Kuto nu āgacchatha bho tayo janā’”._  


(89.)

1878\. _“Tuvañca eko bhariyā ca te piyā,_  
_Samuggapakkhittanikiṇṇamantare;_  
_Sā rakkhitā kucchigatāva te sadā,_  
_Vāyussa puttena sahā tahiṃ ratā”._  


(90.)

1879\. _“Saṃviggarūpo isinā viyākato,_  
_So dānavo tattha samuggamuggili;_  
_Addakkhi bhariyaṃ suci māladhāriniṃ,_  
_Vāyussa puttena sahā tahiṃ rataṃ”._  


(91.)

1880\. _“Sudiṭṭharūpamuggatapānuvattinā,_  
_Hīnā narā ye pamadāvasaṃ gatā;_  
_Yathā have pāṇarivettha rakkhitā,_  
_Duṭṭhā mayī aññamabhippamodayi._  


(92.)

1881\. _Divā ca ratto ca mayā upaṭṭhitā,_  
_Tapassinā jotirivā vane vasaṃ;_  
_Sā dhammamukkamma adhammamācari,_  
_Akiriyarūpo pamadāhi santhavo._  


(93.)

1882\. _Sarīramajjhamhi ṭhitātimaññahaṃ,_  
_Mayhaṃ ayanti asatiṃ asaññataṃ;_  
_Sā dhammamukkamma adhammamācari,_  
_Akiriyarūpo pamadāhi santhavo._  


(94.)

1883\. _Surakkhitaṃ meti kathaṃ nu vissase,_  
_Anekacittāsu na hatthi rakkhaṇā;_  
_Etā hi pātālapapātasannibhā,_  
_Etthappamatto byasanaṃ nigaccha”ti._  


(95.)

1884\. _“Tasmā hi te sukhino vītasokā,_  
_Ye mātugāmehi caranti nissaṭā;_  
_Etaṃ sivaṃ uttamamābhipatthayaṃ,_  
_Na mātugāmehi kareyya santhavanti”._  


---

1885\. Samuggajātakaṃ dasamaṃ.



[Go to previous page (9.1.9 Haliddirāgajātaka)](9.1.9.md) / [Go to parent page (9.1 Gijjhavagga)](../9.1.md) / [Go to next page (9.1.11 Pūtimaṃsajātaka)](9.1.11.md)


