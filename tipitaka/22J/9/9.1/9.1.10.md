
[Home](/) / [22J Jātakapāḷi](/tipitaka/22J.md) / [9 Navakanipāta](/tipitaka/22J/9.md) / [9.1 Gijjhavagga](/tipitaka/22J/9/9.1.md)

# 𑁯𑁇𑁧𑁇𑁧𑁦 𑀲𑀫𑀼𑀕𑁆𑀕𑀚𑀸𑀢𑀓

### 𑀦𑀯𑀓𑀦𑀺𑀧𑀸𑀢

### 𑀕𑀺𑀚𑁆𑀛𑀯𑀕𑁆𑀕

### 𑀲𑀫𑀼𑀕𑁆𑀕𑀚𑀸𑀢𑀓

(87.)

1876. _“𑀓𑀼𑀢𑁄 𑀦𑀼 𑀆𑀕𑀘𑁆𑀙𑀣 𑀪𑁄 𑀢𑀬𑁄 𑀚𑀦𑀸,_  
_𑀲𑁆𑀯𑀸𑀕𑀢𑀸 𑀏𑀣 𑀦𑀺𑀲𑀻𑀤𑀣𑀸𑀲𑀦𑁂;_  
_𑀓𑀘𑁆𑀘𑀺𑀢𑁆𑀣 𑀪𑁄𑀦𑁆𑀢𑁄 𑀓𑀼𑀲𑀮𑀁 𑀅𑀦𑀸𑀫𑀬𑀁,_  
_𑀘𑀺𑀭𑀲𑁆𑀲𑀫𑀩𑁆𑀪𑀸𑀕𑀫𑀦𑀁 𑀳𑀺 𑀯𑁄 𑀇𑀥”𑁇_  


(88.)

1877. _“𑀅𑀳𑀫𑁂𑀯 𑀏𑀓𑁄 𑀇𑀥 𑀫𑀚𑁆𑀚 𑀧𑀢𑁆𑀢𑁄,_  
_𑀦 𑀘𑀸𑀧𑀺 𑀫𑁂 𑀤𑀼𑀢𑀺𑀬𑁄 𑀓𑁄𑀘𑀺 𑀯𑀺𑀚𑁆𑀚𑀢𑀺;_  
_𑀓𑀺𑀫𑁂𑀯 𑀲𑀦𑁆𑀥𑀸𑀬 𑀢𑁂 𑀪𑀸𑀲𑀺𑀢𑀁 𑀇𑀲𑁂,_  
_‘𑀓𑀼𑀢𑁄 𑀦𑀼 𑀆𑀕𑀘𑁆𑀙𑀣 𑀪𑁄 𑀢𑀬𑁄 𑀚𑀦𑀸’”𑁇_  


(89.)

1878. _“𑀢𑀼𑀯𑀜𑁆𑀘 𑀏𑀓𑁄 𑀪𑀭𑀺𑀬𑀸 𑀘 𑀢𑁂 𑀧𑀺𑀬𑀸,_  
_𑀲𑀫𑀼𑀕𑁆𑀕𑀧𑀓𑁆𑀔𑀺𑀢𑁆𑀢𑀦𑀺𑀓𑀺𑀡𑁆𑀡𑀫𑀦𑁆𑀢𑀭𑁂;_  
_𑀲𑀸 𑀭𑀓𑁆𑀔𑀺𑀢𑀸 𑀓𑀼𑀘𑁆𑀙𑀺𑀕𑀢𑀸𑀯 𑀢𑁂 𑀲𑀤𑀸,_  
_𑀯𑀸𑀬𑀼𑀲𑁆𑀲 𑀧𑀼𑀢𑁆𑀢𑁂𑀦 𑀲𑀳𑀸 𑀢𑀳𑀺𑀁 𑀭𑀢𑀸”𑁇_  


(90.)

1879. _“𑀲𑀁𑀯𑀺𑀕𑁆𑀕𑀭𑀽𑀧𑁄 𑀇𑀲𑀺𑀦𑀸 𑀯𑀺𑀬𑀸𑀓𑀢𑁄,_  
_𑀲𑁄 𑀤𑀸𑀦𑀯𑁄 𑀢𑀢𑁆𑀣 𑀲𑀫𑀼𑀕𑁆𑀕𑀫𑀼𑀕𑁆𑀕𑀺𑀮𑀺;_  
_𑀅𑀤𑁆𑀤𑀓𑁆𑀔𑀺 𑀪𑀭𑀺𑀬𑀁 𑀲𑀼𑀘𑀺 𑀫𑀸𑀮𑀥𑀸𑀭𑀺𑀦𑀺𑀁,_  
_𑀯𑀸𑀬𑀼𑀲𑁆𑀲 𑀧𑀼𑀢𑁆𑀢𑁂𑀦 𑀲𑀳𑀸 𑀢𑀳𑀺𑀁 𑀭𑀢𑀁”𑁇_  


(91.)

1880. _“𑀲𑀼𑀤𑀺𑀝𑁆𑀞𑀭𑀽𑀧𑀫𑀼𑀕𑁆𑀕𑀢𑀧𑀸𑀦𑀼𑀯𑀢𑁆𑀢𑀺𑀦𑀸,_  
_𑀳𑀻𑀦𑀸 𑀦𑀭𑀸 𑀬𑁂 𑀧𑀫𑀤𑀸𑀯𑀲𑀁 𑀕𑀢𑀸;_  
_𑀬𑀣𑀸 𑀳𑀯𑁂 𑀧𑀸𑀡𑀭𑀺𑀯𑁂𑀢𑁆𑀣 𑀭𑀓𑁆𑀔𑀺𑀢𑀸,_  
_𑀤𑀼𑀝𑁆𑀞𑀸 𑀫𑀬𑀻 𑀅𑀜𑁆𑀜𑀫𑀪𑀺𑀧𑁆𑀧𑀫𑁄𑀤𑀬𑀺𑁇_  


(92.)

1881. _𑀤𑀺𑀯𑀸 𑀘 𑀭𑀢𑁆𑀢𑁄 𑀘 𑀫𑀬𑀸 𑀉𑀧𑀝𑁆𑀞𑀺𑀢𑀸,_  
_𑀢𑀧𑀲𑁆𑀲𑀺𑀦𑀸 𑀚𑁄𑀢𑀺𑀭𑀺𑀯𑀸 𑀯𑀦𑁂 𑀯𑀲𑀁;_  
_𑀲𑀸 𑀥𑀫𑁆𑀫𑀫𑀼𑀓𑁆𑀓𑀫𑁆𑀫 𑀅𑀥𑀫𑁆𑀫𑀫𑀸𑀘𑀭𑀺,_  
_𑀅𑀓𑀺𑀭𑀺𑀬𑀭𑀽𑀧𑁄 𑀧𑀫𑀤𑀸𑀳𑀺 𑀲𑀦𑁆𑀣𑀯𑁄𑁇_  


(93.)

1882. _𑀲𑀭𑀻𑀭𑀫𑀚𑁆𑀛𑀫𑁆𑀳𑀺 𑀞𑀺𑀢𑀸𑀢𑀺𑀫𑀜𑁆𑀜𑀳𑀁,_  
_𑀫𑀬𑁆𑀳𑀁 𑀅𑀬𑀦𑁆𑀢𑀺 𑀅𑀲𑀢𑀺𑀁 𑀅𑀲𑀜𑁆𑀜𑀢𑀁;_  
_𑀲𑀸 𑀥𑀫𑁆𑀫𑀫𑀼𑀓𑁆𑀓𑀫𑁆𑀫 𑀅𑀥𑀫𑁆𑀫𑀫𑀸𑀘𑀭𑀺,_  
_𑀅𑀓𑀺𑀭𑀺𑀬𑀭𑀽𑀧𑁄 𑀧𑀫𑀤𑀸𑀳𑀺 𑀲𑀦𑁆𑀣𑀯𑁄𑁇_  


(94.)

1883. _𑀲𑀼𑀭𑀓𑁆𑀔𑀺𑀢𑀁 𑀫𑁂𑀢𑀺 𑀓𑀣𑀁 𑀦𑀼 𑀯𑀺𑀲𑁆𑀲𑀲𑁂,_  
_𑀅𑀦𑁂𑀓𑀘𑀺𑀢𑁆𑀢𑀸𑀲𑀼 𑀦 𑀳𑀢𑁆𑀣𑀺 𑀭𑀓𑁆𑀔𑀡𑀸;_  
_𑀏𑀢𑀸 𑀳𑀺 𑀧𑀸𑀢𑀸𑀮𑀧𑀧𑀸𑀢𑀲𑀦𑁆𑀦𑀺𑀪𑀸,_  
_𑀏𑀢𑁆𑀣𑀧𑁆𑀧𑀫𑀢𑁆𑀢𑁄 𑀩𑁆𑀬𑀲𑀦𑀁 𑀦𑀺𑀕𑀘𑁆𑀙”𑀢𑀺𑁇_  


(95.)

1884. _“𑀢𑀲𑁆𑀫𑀸 𑀳𑀺 𑀢𑁂 𑀲𑀼𑀔𑀺𑀦𑁄 𑀯𑀻𑀢𑀲𑁄𑀓𑀸,_  
_𑀬𑁂 𑀫𑀸𑀢𑀼𑀕𑀸𑀫𑁂𑀳𑀺 𑀘𑀭𑀦𑁆𑀢𑀺 𑀦𑀺𑀲𑁆𑀲𑀝𑀸;_  
_𑀏𑀢𑀁 𑀲𑀺𑀯𑀁 𑀉𑀢𑁆𑀢𑀫𑀫𑀸𑀪𑀺𑀧𑀢𑁆𑀣𑀬𑀁,_  
_𑀦 𑀫𑀸𑀢𑀼𑀕𑀸𑀫𑁂𑀳𑀺 𑀓𑀭𑁂𑀬𑁆𑀬 𑀲𑀦𑁆𑀣𑀯𑀦𑁆𑀢𑀺”𑁇_  


---

1885. 𑀲𑀫𑀼𑀕𑁆𑀕𑀚𑀸𑀢𑀓𑀁 𑀤𑀲𑀫𑀁𑁇



[Go to previous page (9.1.9 Haliddirāgajātaka)](/tipitaka/22J/9/9.1/9.1.9.md) / [Go to parent page (9.1 Gijjhavagga)](/tipitaka/22J/9/9.1.md) / [Go to next page (9.1.11 Pūtimaṃsajātaka)](/tipitaka/22J/9/9.1/9.1.11.md)


