
[Home](/) / [22J Jātakapāḷi](../../../22J.md) / [9 Navakanipāta](../../9.md) / [9.1 Gijjhavagga](../9.1.md)

# 9.1.2 Kosambiyajātaka

* Navakanipāta

* Gijjhavagga

* Kosambiyajātaka

(10.)

1791\. _“Puthusaddo samajano,_  
_na bālo koci maññatha;_  
_Saṃghasmiṃ bhijjamānasmiṃ,_  
_nāññaṃ bhiyyo amaññaruṃ._  


(11.)

1792\. _Parimuṭṭhā paṇḍitābhāsā,_  
_vācāgocarabhāṇino;_  
_Yāvicchanti mukhāyāmaṃ,_  
_yena nītā na taṃ vidū._  


(12.)

1793\. _Akkocchi maṃ avadhi maṃ,_  
_ajini maṃ ahāsi me;_  
_Ye ca taṃ upanayhanti,_  
_veraṃ tesaṃ na sammati._  


(13.)

1794\. _Akkocchi maṃ avadhi maṃ,_  
_ajini maṃ ahāsi me;_  
_Ye ca taṃ nupanayhanti,_  
_veraṃ tesūpasammati._  


(14.)

1795\. _Na hi verena verāni,_  
_sammantīdha kudācanaṃ;_  
_Averena ca sammanti,_  
_esa dhammo sanantano._  


(15.)

1796\. _Pare ca na vijānanti,_  
_mayamettha yamāmase;_  
_Ye ca tattha vijānanti,_  
_tato sammanti medhagā._  


(16.)

1797\. _Aṭṭhicchinnā pāṇaharā,_  
_gavāssa dhanahārino;_  
_Raṭṭhaṃ vilumpamānānaṃ,_  
_tesampi hoti saṅgati;_  
_Kasmā tumhāka no siyā._  


(17.)

1798\. _Sace labhetha nipakaṃ sahāyaṃ,_  
_Saddhiṃ caraṃ sādhuvihāridhīraṃ;_  
_Abhibhuyya sabbāni parissayāni,_  
_Careyya tenattamano satīmā._  


(18.)

1799\. _No ce labhetha nipakaṃ sahāyaṃ,_  
_Saddhiṃ caraṃ sādhuvihāridhīraṃ;_  
_Rājāva raṭṭhaṃ vijitaṃ pahāya,_  
_Eko care mātaṅgaraññeva nāgo._  


(19.)

1800\. _Ekassa caritaṃ seyyo,_  
_Natthi bāle sahāyatā;_  
_Eko care na pāpāni kayirā,_  
_Appossukko mātaṅgaraññeva nāgo”ti._  


---

1801\. Kosambiyajātakaṃ dutiyaṃ.



[Go to previous page (9.1.1 Gijjhajātaka)](9.1.1.md) / [Go to parent page (9.1 Gijjhavagga)](../9.1.md) / [Go to next page (9.1.3 Mahāsuvajātaka)](9.1.3.md)


