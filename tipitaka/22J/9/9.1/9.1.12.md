
[Home](/) / [22J Jātakapāḷi](/tipitaka/22J.md) / [9 Navakanipāta](/tipitaka/22J/9.md) / [9.1 Gijjhavagga](/tipitaka/22J/9/9.1.md)

# 𑁯𑁇𑁧𑁇𑁧𑁨 𑀤𑀤𑁆𑀤𑀭𑀚𑀸𑀢𑀓

### 𑀦𑀯𑀓𑀦𑀺𑀧𑀸𑀢

### 𑀕𑀺𑀚𑁆𑀛𑀯𑀕𑁆𑀕

### 𑀤𑀤𑁆𑀤𑀭𑀚𑀸𑀢𑀓

(105.)

1896. _“𑀬𑁄 𑀢𑁂 𑀧𑀼𑀢𑁆𑀢𑀓𑁂 𑀅𑀔𑀸𑀤𑀺,_  
_𑀤𑀺𑀦𑁆𑀦𑀪𑀢𑁆𑀢𑁄 𑀅𑀤𑀽𑀲𑀓𑁂;_  
_𑀢𑀲𑁆𑀫𑀺𑀁 𑀤𑀸𑀞𑀁 𑀦𑀺𑀧𑀸𑀢𑁂𑀳𑀺,_  
_𑀫𑀸 𑀢𑁂 𑀫𑀼𑀘𑁆𑀘𑀺𑀢𑁆𑀣 𑀚𑀻𑀯𑀢𑁄”𑁇_  


(106.)

1897. _“𑀆𑀓𑀺𑀡𑁆𑀡𑀮𑀼𑀤𑁆𑀤𑁄 𑀧𑀼𑀭𑀺𑀲𑁄,_  
_𑀥𑀸𑀢𑀺𑀘𑁂𑀮𑀁𑀯 𑀫𑀓𑁆𑀔𑀺𑀢𑁄;_  
_𑀧𑀤𑁂𑀲𑀁 𑀢𑀁 𑀦 𑀧𑀲𑁆𑀲𑀸𑀫𑀺,_  
_𑀬𑀢𑁆𑀣 𑀤𑀸𑀞𑀁 𑀦𑀺𑀧𑀸𑀢𑀬𑁂𑁇_  


(107.)

1898. _𑀅𑀓𑀢𑀜𑁆𑀜𑀼𑀲𑁆𑀲 𑀧𑁄𑀲𑀲𑁆𑀲,_  
_𑀦𑀺𑀘𑁆𑀘𑀁 𑀯𑀺𑀯𑀭𑀤𑀲𑁆𑀲𑀺𑀦𑁄;_  
_𑀲𑀩𑁆𑀩𑀜𑁆𑀘𑁂 𑀧𑀣𑀯𑀺𑀁 𑀤𑀚𑁆𑀚𑀸,_  
_𑀦𑁂𑀯 𑀦𑀁 𑀅𑀪𑀺𑀭𑀸𑀥𑀬𑁂”𑁇_  


(108.)

1899. _“𑀓𑀺𑀁 𑀦𑀼 𑀲𑀼𑀩𑀸𑀳𑀼 𑀢𑀭𑀫𑀸𑀦𑀭𑀽𑀧𑁄,_  
_𑀧𑀘𑁆𑀘𑀸𑀕𑀢𑁄𑀲𑀺 𑀲𑀳 𑀫𑀸𑀡𑀯𑁂𑀦;_  
_𑀓𑀺𑀁 𑀓𑀺𑀘𑁆𑀘𑀫𑀢𑁆𑀣𑀁 𑀇𑀥𑀫𑀢𑁆𑀣𑀺 𑀢𑀼𑀬𑁆𑀳𑀁,_  
_𑀅𑀓𑁆𑀔𑀸𑀳𑀺 𑀫𑁂 𑀧𑀼𑀘𑁆𑀙𑀺𑀢𑁄 𑀏𑀢𑀫𑀢𑁆𑀣𑀁”𑁇_  


(109.)

1900. _“𑀬𑁄 𑀢𑁂 𑀲𑀔𑀸 𑀤𑀤𑁆𑀤𑀭𑁄 𑀲𑀸𑀥𑀼𑀭𑀽𑀧𑁄,_  
_𑀢𑀲𑁆𑀲 𑀯𑀥𑀁 𑀧𑀭𑀺𑀲𑀗𑁆𑀓𑀸𑀫𑀺 𑀅𑀚𑁆𑀚;_  
_𑀧𑀼𑀭𑀺𑀲𑀲𑁆𑀲 𑀓𑀫𑁆𑀫𑀸𑀬𑀢𑀦𑀸𑀦𑀺 𑀲𑀼𑀢𑁆𑀯𑀸,_  
_𑀦𑀸𑀳𑀁 𑀲𑀼𑀔𑀺𑀁 𑀤𑀤𑁆𑀤𑀭𑀁 𑀅𑀚𑁆𑀚 𑀫𑀜𑁆𑀜𑁂”𑁇_  


(110.)

1901. _“𑀓𑀸𑀦𑀺𑀲𑁆𑀲 𑀓𑀫𑁆𑀫𑀸𑀬𑀢𑀦𑀸𑀦𑀺 𑀅𑀲𑁆𑀲𑀼,_  
_𑀧𑀼𑀭𑀺𑀲𑀲𑁆𑀲 𑀯𑀼𑀢𑁆𑀢𑀺𑀲𑀫𑁄𑀥𑀸𑀦𑀢𑀸𑀬;_  
_𑀓𑀁 𑀯𑀸 𑀧𑀝𑀺𑀜𑁆𑀜𑀁 𑀧𑀼𑀭𑀺𑀲𑀲𑁆𑀲 𑀲𑀼𑀢𑁆𑀯𑀸,_  
_𑀧𑀭𑀺𑀲𑀗𑁆𑀓𑀲𑀺 𑀤𑀤𑁆𑀤𑀭𑀁 𑀫𑀸𑀡𑀯𑁂𑀦”𑁇_  


(111.)

1902. _“𑀘𑀺𑀡𑁆𑀡𑀸 𑀓𑀮𑀺𑀗𑁆𑀕𑀸 𑀘𑀭𑀺𑀢𑀸 𑀯𑀡𑀺𑀚𑁆𑀚𑀸,_  
_𑀯𑁂𑀢𑁆𑀢𑀸𑀘𑀭𑁄 𑀲𑀗𑁆𑀓𑀼𑀧𑀣𑁄𑀧𑀺 𑀘𑀺𑀡𑁆𑀡𑁄;_  
_𑀦𑀝𑁂𑀳𑀺 𑀘𑀺𑀡𑁆𑀡𑀁 𑀲𑀳 𑀯𑀸𑀓𑀼𑀭𑁂𑀳𑀺,_  
_𑀤𑀡𑁆𑀟𑁂𑀦 𑀬𑀼𑀤𑁆𑀥𑀫𑁆𑀧𑀺 𑀲𑀫𑀚𑁆𑀚𑀫𑀚𑁆𑀛𑁂𑁇_  


(112.)

1903. _𑀩𑀤𑁆𑀥𑀸 𑀓𑀼𑀮𑀻𑀓𑀸 𑀫𑀺𑀢𑀫𑀸𑀍𑀳𑀓𑁂𑀦,_  
_𑀅𑀓𑁆𑀔𑀸 𑀚𑀺𑀢𑀸 𑀲𑀁𑀬𑀫𑁄 𑀅𑀩𑁆𑀪𑀢𑀻𑀢𑁄;_  
_𑀅𑀩𑁆𑀩𑀸𑀳𑀺𑀢𑀁 𑀧𑀼𑀩𑁆𑀩𑀓𑀁 𑀅𑀟𑁆𑀠𑀭𑀢𑁆𑀢𑀁,_  
_𑀳𑀢𑁆𑀣𑀸 𑀤𑀟𑁆𑀠𑀸 𑀧𑀺𑀡𑁆𑀟𑀧𑀝𑀺𑀕𑁆𑀕𑀳𑁂𑀦𑁇_  


(113.)

1904. _𑀢𑀸𑀦𑀺𑀲𑁆𑀲 𑀓𑀫𑁆𑀫𑀸𑀬𑀢𑀦𑀸𑀦𑀺 𑀅𑀲𑁆𑀲𑀼,_  
_𑀧𑀼𑀭𑀺𑀲𑀲𑁆𑀲 𑀯𑀼𑀢𑁆𑀢𑀺𑀲𑀫𑁄𑀥𑀸𑀦𑀢𑀸𑀬;_  
_𑀬𑀣𑀸 𑀅𑀬𑀁 𑀤𑀺𑀲𑁆𑀲𑀢𑀺 𑀮𑁄𑀫𑀧𑀺𑀡𑁆𑀟𑁄,_  
_𑀕𑀸𑀯𑁄 𑀳𑀢𑀸 𑀓𑀺𑀁 𑀧𑀦 𑀤𑀤𑁆𑀤𑀭𑀲𑁆𑀲𑀸”𑀢𑀺𑁇 (𑁧𑁩𑁪𑁮)_  


---

1905. 𑀤𑀤𑁆𑀤𑀭𑀚𑀸𑀢𑀓𑀁 𑀤𑁆𑀯𑀸𑀤𑀲𑀫𑀁𑁇



---

1906. 𑀦𑀯𑀓𑀦𑀺𑀧𑀸𑀢𑀁 𑀦𑀺𑀝𑁆𑀞𑀺𑀢𑀁𑁇



---

1907. 𑀢𑀲𑁆𑀲𑀼𑀤𑁆𑀤𑀸𑀦𑀁



1908. _𑀯𑀭𑀕𑀺𑀚𑁆𑀛 𑀲𑀫𑀚𑁆𑀚𑀦 𑀳𑀁𑀲𑀯𑀭𑁄,_  
_𑀦𑀺𑀥𑀺𑀲𑀯𑁆𑀳𑀬 𑀳𑀸𑀭𑀺𑀢 𑀧𑀸𑀝𑀮𑀺𑀓𑁄;_  
_𑀅𑀚𑀭𑀸𑀫𑀭 𑀥𑀗𑁆𑀓 𑀢𑀺𑀢𑀺𑀓𑁆𑀔 𑀓𑀼𑀢𑁄,_  
_𑀅𑀣 𑀤𑁆𑀯𑀸𑀤𑀲 𑀧𑁂𑀓𑁆𑀔𑀦 𑀤𑀤𑁆𑀤𑀭𑀺𑀪𑀻𑀢𑀺𑁇_  


[Go to previous page (9.1.11 Pūtimaṃsajātaka)](/tipitaka/22J/9/9.1/9.1.11.md) / [Go to parent page (9.1 Gijjhavagga)](/tipitaka/22J/9/9.1.md) / [Go to next page (10 Dasakanipāta)](/tipitaka/22J/10.md)


