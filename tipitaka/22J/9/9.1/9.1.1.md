
[Home](/) / [22J Jātakapāḷi](../../../22J.md) / [9 Navakanipāta](../../9.md) / [9.1 Gijjhavagga](../9.1.md)

# 9.1.1 Gijjhajātaka

* Navakanipāta

* Gijjhavagga

* Gijjhajātaka

(1.)

1781\. _“Parisaṅkupatho nāma,_  
_gijjhapantho sanantano;_  
_Tatrāsi mātāpitaro,_  
_gijjho posesi jiṇṇake;_  
_Tesaṃ ajagaramedaṃ,_  
_accahāsi bahuttaso._  


(2.)

1782\. _Pitā ca puttaṃ avaca,_  
_Jānaṃ uccaṃ papātinaṃ;_  
_Supattaṃ thāmasampannaṃ,_  
_Tejassiṃ dūragāminaṃ._  


(3.)

1783\. _Pariplavantaṃ pathaviṃ,_  
_yadā tāta vijānahi;_  
_Sāgarena parikkhittaṃ,_  
_cakkaṃva parimaṇḍalaṃ;_  
_Tato tāta nivattassu,_  
_māssu etto paraṃ gami._  


(4.)

1784\. _Udapattosi vegena,_  
_balī pakkhī dijuttamo;_  
_Olokayanto vakkaṅgo,_  
_pabbatāni vanāni ca._  


(5.)

1785\. _Addassa pathaviṃ gijjho,_  
_yathāsāsi pitussutaṃ;_  
_Sāgarena parikkhittaṃ,_  
_cakkaṃva parimaṇḍalaṃ._  


(6.)

1786\. _Tañca so samatikkamma,_  
_paramevaccavattatha;_  
_Tañca vātasikhā tikkhā,_  
_accahāsi baliṃ dijaṃ._  


(7.)

1787\. _Nāsakkhātigato poso,_  
_punadeva nivattituṃ;_  
_Dijo byasanamāpādi,_  
_verambhānaṃ vasaṃ gato._  


(8.)

1788\. _Tassa puttā ca dārā ca,_  
_ye caññe anujīvino;_  
_Sabbe byasanamāpāduṃ,_  
_anovādakare dije._  


(9.)

1789\. _Evampi idha vuḍḍhānaṃ,_  
_yo vākyaṃ nāvabujjhati;_  
_Atisīmacaro ditto,_  
_gijjhovātītasāsano;_  
_Sa ve byasanaṃ pappoti,_  
_akatvā vuḍḍhasāsanan”ti._  


---

1790\. Gijjhajātakaṃ paṭhamaṃ.



[Go to previous page (9.1 Gijjhavagga)](../9.1.md) / [Go to parent page (9.1 Gijjhavagga)](../9.1.md) / [Go to next page (9.1.2 Kosambiyajātaka)](9.1.2.md)


