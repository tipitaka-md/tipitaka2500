
[Home](/) / [22J Jātakapāḷi](/tipitaka/22J.md) / [4 Catukkanipāta](/tipitaka/22J/4.md) / [4.2 Pucimandavagga](/tipitaka/22J/4/4.2.md)

# 4.2.10 Succajajātaka

### Catukkanipāta

### Pucimandavagga

### Succajajātaka

(77.)

980. _“Succajaṃ vata naccaji,_  
_vācāya adadaṃ giriṃ;_  
_Kiṃ hitassa cajantassa,_  
_vācāya adada pabbataṃ”._  


(78.)

981. _“Yañhi kayirā tañhi vade,_  
_yaṃ na kayirā na taṃ vade;_  
_Akarontaṃ bhāsamānaṃ,_  
_parijānanti paṇḍitā”._  


(79.)

982. _“Rājaputta namo tyatthu,_  
_sacce dhamme ṭhito casi;_  
_Yassa te byasanaṃ patto,_  
_saccasmiṃ ramate mano”._  


(80.)

983. _“Yā daliddī daliddassa,_  
_aḍḍhā aḍḍhassa kittima;_  
_Sā hissa paramā bhariyā,_  
_sahiraññassa itthiyo”ti._  


===

984. Succajajātakaṃ dasamaṃ.

  
Pucimandavaggo dutiyo.



===

985. Tassuddānaṃ



986. _Atha cora sakassapa khantīvaro,_  
_Dujjīvitatā ca varā pharusā;_  
_Atha sasa matañca vasanta sukhaṃ,_  
_Succajaṃvatanaccajinā ca dasāti._  


[Go to previous page](/tipitaka/22J/4/4.2/4.2.9.md) / [Go to parent page](/tipitaka/22J/4/4.2.md) / [Go to next page](/tipitaka/22J/4/4.3.md)


