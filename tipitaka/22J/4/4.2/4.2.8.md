---
title: 4.2.8 Kaṇaverajātaka
path: /tipitaka/22J/4/4.2/4.2.8
ref: 269211
breadcrumbs:
  - name: Home
    link: /
  - name: 22J Jātakapāḷi
    link: /tipitaka/22J
  - name: 4 Catukkanipāta
    link: /tipitaka/22J/4
  - name: 4.2 Pucimandavagga
    link: /tipitaka/22J/4/4.2
prevL: /tipitaka/22J/4/4.2/4.2.7
upL: /tipitaka/22J/4/4.2
nextL: /tipitaka/22J/4/4.2/4.2.9
---

# 4.2.8 Kaṇaverajātaka

### Catukkanipāta

### Pucimandavagga

### Kaṇaverajātaka

(69.)

970. _“Yaṃ taṃ vasantasamaye,_  
_kaṇaveresu bhāṇusu;_  
_Sāmaṃ bāhāya pīḷesi,_  
_sā taṃ ārogyamabravi”._  


(70.)

971. _“Ambho na kira saddheyyaṃ,_  
_yaṃ vāto pabbataṃ vahe;_  
_Pabbatañce vahe vāto,_  
_sabbampi pathaviṃ vahe;_  
_Yattha sāmā kālakatā,_  
_sā maṃ ārogyamabravi”._  


(71.)

972. _“Na ceva sā kālakatā,_  
_na ca sā aññamicchati;_  
_Ekabhattikinī sāmā,_  
_tameva abhikaṅkhati”._  


(72.)

973. _“Asanthutaṃ maṃ cirasanthutena,_  
_Nimīni sāmā adhuvaṃ dhuvena;_  
_Mayāpi sāmā nimineyya aññaṃ,_  
_Ito ahaṃ dūrataraṃ gamissan”ti._  


===

974. Kaṇaverajātakaṃ aṭṭhamaṃ.




