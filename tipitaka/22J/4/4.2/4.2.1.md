
[Home](/) / [22J Jātakapāḷi](../../../22J.md) / [4 Catukkanipāta](../../4.md) / [4.2 Pucimandavagga](../4.2.md)

# 4.2.1 Pucimandajātaka

* Catukkanipāta

* Pucimandavagga

* Pucimandajātaka

(41.)

935\. _“Uṭṭhehi cora kiṃ sesi,_  
_ko attho supanena te;_  
_Mā taṃ gahesuṃ rājāno,_  
_gāme kibbisakārakaṃ”._  


(42.)

936\. _“Yannu coraṃ gahessanti,_  
_gāme kibbisakārakaṃ;_  
_Kiṃ tattha pucimandassa,_  
_vane jātassa tiṭṭhato”._  


(43.)

937\. _“Na tvaṃ assattha jānāsi,_  
_mama corassa cantaraṃ;_  
_Coraṃ gahetvā rājāno,_  
_gāme kibbisakārakaṃ;_  
_Appenti nimbasūlasmiṃ,_  
_tasmiṃ me saṅkate mano”._  


(44.)

938\. _“Saṅkeyya saṅkitabbāni,_  
_rakkheyyānāgataṃ bhayaṃ;_  
_Anāgatabhayā dhīro,_  
_ubho loke avekkhatī”ti._  


---

939\. Pucimandajātakaṃ paṭhamaṃ.



[Go to previous page (4.2 Pucimandavagga)](../4.2.md) / [Go to parent page (4.2 Pucimandavagga)](../4.2.md) / [Go to next page (4.2.2 Kassapamandiyajātaka)](4.2.2.md)


