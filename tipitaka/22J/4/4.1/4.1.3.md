---
title: 4.1.3 Ekarājajātaka
path: /tipitaka/22J/4/4.1/4.1.3
ref: 269196
breadcrumbs:
  - name: Home
    link: /
  - name: 22J Jātakapāḷi
    link: /tipitaka/22J
  - name: 4 Catukkanipāta
    link: /tipitaka/22J/4
  - name: 4.1 Kāliṅgavagga
    link: /tipitaka/22J/4/4.1
prevL: /tipitaka/22J/4/4.1/4.1.2
upL: /tipitaka/22J/4/4.1
nextL: /tipitaka/22J/4/4.1/4.1.4
---

# 4.1.3 Ekarājajātaka

### Catukkanipāta

### Kāliṅgavagga

### Ekarājajātaka

(9.)

893. _“Anuttare kāmaguṇe samiddhe,_  
_Bhutvāna pubbe vasī ekarāja;_  
_So dāni dugge narakamhi khitto,_  
_Nappajjahe vaṇṇabalaṃ purāṇaṃ”._  


(10.)

894. _“Pubbeva khantī ca tapo ca mayhaṃ,_  
_Sampatthitā dubbhisena ahosi;_  
_Taṃ dāni laddhāna kathaṃ nu rāja,_  
_Jahe ahaṃ vaṇṇabalaṃ purāṇaṃ._  


(11.)

895. _Sabbā kirevaṃ pariniṭṭhitāni,_  
_Yasassinaṃ paññavantaṃ visayha;_  
_Yaso ca laddhā purimaṃ uḷāraṃ,_  
_Nappajjahe vaṇṇabalaṃ purāṇaṃ._  


(12.)

896. _Panujja dukkhena sukhaṃ janinda,_  
_Sukhena vā dukkhamasayhasāhi;_  
_Ubhayattha santo abhinibbutattā,_  
_Sukhe ca dukkhe ca bhavanti tulyā”ti._  


===

897. Ekarājajātakaṃ tatiyaṃ.




