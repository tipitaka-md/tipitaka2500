
[Home](/) / [22J Jātakapāḷi](../../../22J.md) / [4 Catukkanipāta](../../4.md) / [4.1 Kāliṅgavagga](../4.1.md)

# 4.1.7 Palāsajātaka

* Catukkanipāta

* Kāliṅgavagga

* Palāsajātaka

(25.)

913\. _“Acetanaṃ brāhmaṇa assuṇantaṃ,_  
_Jāno ajānantamimaṃ palāsaṃ;_  
_Āraddhaviriyo dhuvaṃ appamatto,_  
_Sukhaseyyaṃ pucchasi kissa hetu”._  


(26.)

914\. _“Dūre suto ceva brahā ca rukkho,_  
_Dese ṭhito bhūtanivāsarūpo;_  
_Tasmā namassāmi imaṃ palāsaṃ,_  
_Ye cettha bhūtā te dhanassa hetu”._  


(27.)

915\. _“So te karissāmi yathānubhāvaṃ,_  
_Kataññutaṃ brāhmaṇa pekkhamāno;_  
_Kathañhi āgamma sataṃ sakāse,_  
_Moghāni te assu pariphanditāni._  


(28.)

916\. _Yo tindukarukkhassa paro pilakkho,_  
_Parivārito pubbayañño uḷāro;_  
_Tassesa mūlasmiṃ nidhi nikhāto,_  
_Adāyādo gaccha taṃ uddharāhī”ti._  


---

917\. Palāsajātakaṃ sattamaṃ.



[Go to previous page (4.1.6 Sujātājātaka)](4.1.6.md) / [Go to parent page (4.1 Kāliṅgavagga)](../4.1.md) / [Go to next page (4.1.8 Sakuṇajātaka)](4.1.8.md)


