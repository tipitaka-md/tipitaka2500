
[Home](/) / [22J Jātakapāḷi](../../../22J.md) / [4 Catukkanipāta](../../4.md) / [4.1 Kāliṅgavagga](../4.1.md)

# 4.1.1 Cūḷakāliṅgajātaka

* Catukkanipāta

* Kāliṅgavagga

* Cūḷakāliṅgajātaka

(1.)

883\. _“Vivarathimāsaṃ dvāraṃ,_  
_Nagaraṃ pavisantu aruṇarājassa;_  
_Sīhena susiṭṭhena,_  
_Surakkhitaṃ nandisenena”._  


(2.)

884\. _“Jayo kaliṅgānamasayhasāhinaṃ,_  
_Parājayo anayo assakānaṃ;_  
_Icceva te bhāsitaṃ brahmacāri,_  
_Na ujjubhūtā vitathaṃ bhaṇanti”._  


(3.)

885\. _“Devā musāvādamupātivattā,_  
_Saccaṃ dhanaṃ paramaṃ tesu sakka;_  
_Taṃ te musā bhāsitaṃ devarāja,_  
_Kiṃ vā paṭicca maghavā mahinda”._  


(4.)

886\. _“Nanu te sutaṃ brāhmaṇa bhaññamāne,_  
_Devā na issanti purisaparakkamassa;_  
_Damo samādhi manaso abhejjo,_  
_Abyaggatā nikkamanañca kāle;_  
_Daḷhañca viriyaṃ purisaparakkamo ca,_  
_Teneva āsi vijayo assakānan”ti._  


---

887\. Cūḷakāliṅgajātakaṃ paṭhamaṃ.



[Go to previous page (4.1 Kāliṅgavagga)](../4.1.md) / [Go to parent page (4.1 Kāliṅgavagga)](../4.1.md) / [Go to next page (4.1.2 Mahāassārohajātaka)](4.1.2.md)


