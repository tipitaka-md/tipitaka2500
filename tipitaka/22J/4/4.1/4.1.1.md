---
title: 4.1.1 Cūḷakāliṅgajātaka
path: /tipitaka/22J/4/4.1/4.1.1
ref: 269194
breadcrumbs:
  - name: Home
    link: /
  - name: 22J Jātakapāḷi
    link: /tipitaka/22J
  - name: 4 Catukkanipāta
    link: /tipitaka/22J/4
  - name: 4.1 Kāliṅgavagga
    link: /tipitaka/22J/4/4.1
prevL: /tipitaka/22J/4/4.1
upL: /tipitaka/22J/4/4.1
nextL: /tipitaka/22J/4/4.1/4.1.2
---

# 4.1.1 Cūḷakāliṅgajātaka

### Catukkanipāta

### Kāliṅgavagga

### Cūḷakāliṅgajātaka

(1.)

883. _“Vivarathimāsaṃ dvāraṃ,_  
_Nagaraṃ pavisantu aruṇarājassa;_  
_Sīhena susiṭṭhena,_  
_Surakkhitaṃ nandisenena”._  


(2.)

884. _“Jayo kaliṅgānamasayhasāhinaṃ,_  
_Parājayo anayo assakānaṃ;_  
_Icceva te bhāsitaṃ brahmacāri,_  
_Na ujjubhūtā vitathaṃ bhaṇanti”._  


(3.)

885. _“Devā musāvādamupātivattā,_  
_Saccaṃ dhanaṃ paramaṃ tesu sakka;_  
_Taṃ te musā bhāsitaṃ devarāja,_  
_Kiṃ vā paṭicca maghavā mahinda”._  


(4.)

886. _“Nanu te sutaṃ brāhmaṇa bhaññamāne,_  
_Devā na issanti purisaparakkamassa;_  
_Damo samādhi manaso abhejjo,_  
_Abyaggatā nikkamanañca kāle;_  
_Daḷhañca viriyaṃ purisaparakkamo ca,_  
_Teneva āsi vijayo assakānan”ti._  


===

887. Cūḷakāliṅgajātakaṃ paṭhamaṃ.




