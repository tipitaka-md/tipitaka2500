
[Home](/) / [22J Jātakapāḷi](/tipitaka/22J.md) / [4 Catukkanipāta](/tipitaka/22J/4.md) / [4.5 Cūḷakuṇālavagga](/tipitaka/22J/4/4.5.md)

# 4.5.10 Devatāpañhajātaka

### Catukkanipāta

### Cūḷakuṇālavagga

### Devatāpañhajātaka

(197.)

1136\. _“Hanti hatthehi pādehi,_  
_mukhañca parisumbhati;_  
_Sa ve rāja piyo hoti,_  
_kaṃ tena tvābhipassasi”._  


(198.)

1137\. _“Akkosati yathākāmaṃ,_  
_āgamañcassa icchati;_  
_Sa ve rāja piyo hoti,_  
_kaṃ tena tvābhipassasi”._  


(199.)

1138\. _“Abbhakkhāti abhūtena,_  
_alikenābhisāraye;_  
_Sa ve rāja piyo hoti,_  
_kaṃ tena tvābhipassasi”._  


(200.)

1139\. _“Haraṃ annañca pānañca,_  
_Vatthasenāsanāni ca;_  
_Aññadatthuharā santā,_  
_Te ve rāja piyā honti;_  
_Kaṃ tena tvābhipassasī”ti. (701)_  


---

1140\. Devatāpañhajātakaṃ dasamaṃ.

  
Cūḷakuṇālavaggo pañcamo.



---

1141\. Tassuddānaṃ



1142\. _Narānaṃ asakkhivasimhavaro,_  
_Nīliyamaggivarañca puna;_  
_Puna rasāyasakūṭavaro,_  
_Tathārañña sārathi hanti dasāti._  


---

1143\. Atha vagguddānaṃ



1144\. _Kāliṅgaṃ pucimandañca,_  
_kuṭidūsaka kokilā;_  
_Cūḷakuṇālavaggo so,_  
_pañcamo suppakāsitoti._  


---

1145\. Catukkanipātaṃ niṭṭhitaṃ.



[Go to previous page (4.5.9 Sandhibhedajātaka)](/tipitaka/22J/4/4.5/4.5.9.md) / [Go to parent page (4.5 Cūḷakuṇālavagga)](/tipitaka/22J/4/4.5.md) / [Go to next page (5 Pañcakanipāta)](/tipitaka/22J/5.md)


