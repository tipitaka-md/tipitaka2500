---
title: 4.3.10 Sīlavīmaṃsajātaka
path: /tipitaka/22J/4/4.3/4.3.10
ref: 269223
breadcrumbs:
  - name: Home
    link: /
  - name: 22J Jātakapāḷi
    link: /tipitaka/22J
  - name: 4 Catukkanipāta
    link: /tipitaka/22J/4
  - name: 4.3 Kuṭidūsakavagga
    link: /tipitaka/22J/4/4.3
prevL: /tipitaka/22J/4/4.3/4.3.9
upL: /tipitaka/22J/4/4.3
nextL: /tipitaka/22J/4/4.4
---

# 4.3.10 Sīlavīmaṃsajātaka

### Catukkanipāta

### Kuṭidūsakavagga

### Sīlavīmaṃsajātaka

(117.)

1032. _“Sīlaṃ kireva kalyāṇaṃ,_  
_sīlaṃ loke anuttaraṃ;_  
_Passa ghoraviso nāgo,_  
_sīlavāti na haññati”._  


(118.)

1033. _“Yāvadevassahū kiñci,_  
_tāvadeva akhādisuṃ;_  
_Saṅgamma kulalā loke,_  
_na hiṃsanti akiñcanaṃ._  


(119.)

1034. _Sukhaṃ nirāsā supati,_  
_āsā phalavatī sukhā;_  
_Āsaṃ nirāsaṃ katvāna,_  
_sukhaṃ supati piṅgalā._  


(120.)

1035. _Na samādhiparo atthi,_  
_asmiṃ loke paramhi ca;_  
_Na paraṃ nāpi attānaṃ,_  
_vihiṃsati samāhito”ti._  


===

1036. Sīlavīmaṃsajātakaṃ dasamaṃ.

  
Kuṭidūsakavaggo tatiyo.



===

1037. Tassuddānaṃ



1038. _Samanussa saduddubha yācanako,_  
_Atha meṇḍavaruttama godhavaro;_  
_Atha kāyasakepuka bhotīvaro,_  
_Atha rādhasusīlavarena dasāti._  



