---
title: 4.3.9 Kāḷabāhujātaka
path: /tipitaka/22J/4/4.3/4.3.9
ref: 269222
breadcrumbs:
  - name: Home
    link: /
  - name: 22J Jātakapāḷi
    link: /tipitaka/22J
  - name: 4 Catukkanipāta
    link: /tipitaka/22J/4
  - name: 4.3 Kuṭidūsakavagga
    link: /tipitaka/22J/4/4.3
prevL: /tipitaka/22J/4/4.3/4.3.8
upL: /tipitaka/22J/4/4.3
nextL: /tipitaka/22J/4/4.3/4.3.10
---

# 4.3.9 Kāḷabāhujātaka

### Catukkanipāta

### Kuṭidūsakavagga

### Kāḷabāhujātaka

(113.)

1027. _“Yaṃ annapānassa pure labhāma,_  
_Taṃ dāni sākhamigameva gacchati;_  
_Gacchāma dāni vanameva rādha,_  
_Asakkatā casma dhanañjayāya”._  


(114.)

1028. _“Lābho alābho yaso ayaso ca,_  
_Nindā pasaṃsā ca sukhañca dukkhaṃ;_  
_Ete aniccā manujesu dhammā,_  
_Mā soci kiṃ socasi poṭṭhapāda”._  


(115.)

1029. _“Addhā tuvaṃ paṇḍitakosi rādha,_  
_Jānāsi atthāni anāgatāni;_  
_Kathaṃ nu sākhāmigaṃ dakkhisāma,_  
_Niddhāvitaṃ rājakulatova jammaṃ”._  


(116.)

1030. _“Cāleti kaṇṇaṃ bhakuṭiṃ karoti,_  
_Muhuṃ muhuṃ bhāyayate kumāre;_  
_Sayameva taṃ kāhati kāḷabāhu,_  
_Yenārakā ṭhassati annapānā”ti._  


===

1031. Kāḷabāhujātakaṃ navamaṃ.




