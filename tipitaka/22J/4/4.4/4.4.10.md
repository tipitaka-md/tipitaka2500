---
title: 4.4.10 Visayhajātaka
path: /tipitaka/22J/4/4.4/4.4.10
ref: 269233
breadcrumbs:
  - name: Home
    link: /
  - name: 22J Jātakapāḷi
    link: /tipitaka/22J
  - name: 4 Catukkanipāta
    link: /tipitaka/22J/4
  - name: 4.4 Kokilavagga
    link: /tipitaka/22J/4/4.4
prevL: /tipitaka/22J/4/4.4/4.4.9
upL: /tipitaka/22J/4/4.4
nextL: /tipitaka/22J/4/4.5
---

# 4.4.10 Visayhajātaka

### Catukkanipāta

### Kokilavagga

### Visayhajātaka

(157.)

1084. _“Adāsi dānāni pure visayha,_  
_Dadato ca te khayadhammo ahosi;_  
_Ito parañce na dadeyya dānaṃ,_  
_Tiṭṭheyyuṃ te saṃyamantassa bhogā”._  


(158.)

1085. _“Anariyamariyena sahassanetta,_  
_Suduggatenāpi akiccamāhu;_  
_Mā vo dhanaṃ taṃ ahu devarāja,_  
_Yaṃ bhogahetu vijahemu saddhaṃ._  


(159.)

1086. _Yena eko ratho yāti,_  
_yāti tenāparo ratho;_  
_Porāṇaṃ nihitaṃ vattaṃ,_  
_vattataññeva vāsava._  


(160.)

1087. _Yadi hessati dassāma,_  
_asante kiṃ dadāmase;_  
_Evaṃbhūtāpi dassāma,_  
_mā dānaṃ pamadamhase”ti._  


===

1088. Visayhajātakaṃ dasamaṃ.

  
Kokilavaggo catuttho.



===

1089. Tassuddānaṃ



1090. _Ativelapabhāsati jītavaro,_  
_Vanamajjha rathesabha jimhagamo;_  
_Atha jambu tiṇāsanapīṭhavaraṃ,_  
_Atha taṇḍula mora visayha dasāti._  



