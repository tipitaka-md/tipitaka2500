
[Home](/) / [22J Jātakapāḷi](../../../22J.md) / [4 Catukkanipāta](../../4.md) / [4.4 Kokilavagga](../4.4.md)

# 4.4.3 Pakkagodhajātaka

### Catukkanipāta

### Kokilavagga

### Pakkagodhajātaka

(129.)

1049\. _“Tadeva me tvaṃ vidito,_  
_vanamajjhe rathesabha;_  
_Yassa te khaggabaddhassa,_  
_sannaddhassa tirīṭino;_  
_Assatthadumasākhāya,_  
_pakkā godhā palāyatha”._  


(130.)

1050\. _“Name namantassa bhaje bhajantaṃ,_  
_Kiccānukubbassa kareyya kiccaṃ;_  
_Nānatthakāmassa kareyya atthaṃ,_  
_Asambhajantampi na sambhajeyya._  


(131.)

1051\. _Caje cajantaṃ vanathaṃ na kayirā,_  
_Apetacittena na sambhajeyya;_  
_Dijo dumaṃ khīṇaphalanti ñatvā,_  
_Aññaṃ samekkheyya mahā hi loko”._  


(132.)

1052\. _“So te karissāmi yathānubhāvaṃ,_  
_Kataññutaṃ khattiye pekkhamāno;_  
_Sabbañca te issariyaṃ dadāmi,_  
_Yassicchasī tassa tuvaṃ dadāmī”ti._  


---

1053\. Pakkagodhajātakaṃ tatiyaṃ.



[Go to previous page (4.4.2 Rathalaṭṭhijātaka)](4.4.2.md) / [Go to parent page (4.4 Kokilavagga)](../4.4.md) / [Go to next page (4.4.4 Rājovādajātaka)](4.4.4.md)


