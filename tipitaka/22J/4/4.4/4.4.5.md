
[Home](/) / [22J Jātakapāḷi](../../../22J.md) / [4 Catukkanipāta](../../4.md) / [4.4 Kokilavagga](../4.4.md)

# 4.4.5 Jambukajātaka

* Catukkanipāta

* Kokilavagga

* Jambukajātaka

(137.)

1059\. _“Brahā pavaḍḍhakāyo so,_  
_dīghadāṭho ca jambuka;_  
_Na tvaṃ tattha kule jāto,_  
_yattha gaṇhanti kuñjaraṃ”._  


(138.)

1060\. _“Asīho sīhamānena,_  
_yo attānaṃ vikubbati;_  
_Kotthūva gajamāsajja,_  
_seti bhūmyā anutthunaṃ._  


(139.)

1061\. _Yasassino uttamapuggalassa,_  
_Sañjātakhandhassa mahabbalassa;_  
_Asamekkhiya thāmabalūpapattiṃ,_  
_Sa seti nāgena hatoyaṃ jambuko._  


(140.)

1062\. _Yo cīdha kammaṃ kurute pamāya,_  
_Thāmabbalaṃ attani saṃviditvā;_  
_Jappena mantena subhāsitena,_  
_Parikkhavā so vipulaṃ jinātī”ti._  


---

1063\. Jambukajātakaṃ pañcamaṃ.



[Go to previous page (4.4.4 Rājovādajātaka)](4.4.4.md) / [Go to parent page (4.4 Kokilavagga)](../4.4.md) / [Go to next page (4.4.6 Brahāchattajātaka)](4.4.6.md)


