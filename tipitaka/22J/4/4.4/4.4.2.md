
[Home](/) / [22J Jātakapāḷi](../../../22J.md) / [4 Catukkanipāta](../../4.md) / [4.4 Kokilavagga](../4.4.md)

# 4.4.2 Rathalaṭṭhijātaka

### Catukkanipāta

### Kokilavagga

### Rathalaṭṭhijātaka

(125.)

1044\. _“Api hantvā hato brūti,_  
_jetvā jitoti bhāsati;_  
_Pubbamakkhāyino rāja,_  
_aññadatthu na saddahe._  


(126.)

1045\. _Tasmā paṇḍitajātiyo,_  
_suṇeyya itarassapi;_  
_Ubhinnaṃ vacanaṃ sutvā,_  
_yathā dhammo tathā kare._  


(127.)

1046\. _Alaso gihī kāmabhogī na sādhu,_  
_Asaññato pabbajito na sādhu;_  
_Rājā na sādhu anisammakārī,_  
_Yo paṇḍito kodhano taṃ na sādhu._  


(128.)

1047\. _Nisamma khattiyo kayirā,_  
_nānisamma disampati;_  
_Nisammakārino rāja,_  
_yaso kitti ca vaḍḍhatī”ti._  


---

1048\. Rathalaṭṭhijātakaṃ dutiyaṃ.



[Go to previous page (4.4.1 Kokilajātaka)](4.4.1.md) / [Go to parent page (4.4 Kokilavagga)](../4.4.md) / [Go to next page (4.4.3 Pakkagodhajātaka)](4.4.3.md)


