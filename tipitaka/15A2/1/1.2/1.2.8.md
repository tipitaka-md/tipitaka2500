
[Home](/) / [15A2 Dukanipātapāḷi](/tipitaka/15A2.md) / [1 Paṭhamapaṇṇāsaka](/tipitaka/15A2/1.md) / [1.2 Adhikaraṇavagga](/tipitaka/15A2/1/1.2.md)

# 𑁧𑁇𑁨𑁇𑁮

### 𑀧𑀞𑀫𑀧𑀡𑁆𑀡𑀸𑀲𑀓

### 𑀅𑀥𑀺𑀓𑀭𑀡𑀯𑀕𑁆𑀕

(18.)

47\. 𑀅𑀣 𑀔𑁄 𑀆𑀬𑀲𑁆𑀫𑀸 𑀆𑀦𑀦𑁆𑀤𑁄 𑀬𑁂𑀦 𑀪𑀕𑀯𑀸 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀪𑀕𑀯𑀦𑁆𑀢𑀁 𑀅𑀪𑀺𑀯𑀸𑀤𑁂𑀢𑁆𑀯𑀸 𑀏𑀓𑀫𑀦𑁆𑀢𑀁 𑀦𑀺𑀲𑀻𑀤𑀺𑁇 𑀏𑀓𑀫𑀦𑁆𑀢𑀁 𑀦𑀺𑀲𑀺𑀦𑁆𑀦𑀁 𑀔𑁄 𑀆𑀬𑀲𑁆𑀫𑀦𑁆𑀢𑀁 𑀆𑀦𑀦𑁆𑀤𑀁 𑀪𑀕𑀯𑀸 𑀏𑀢𑀤𑀯𑁄𑀘—  “𑀏𑀓𑀁𑀲𑁂𑀦𑀸𑀳𑀁, 𑀆𑀦𑀦𑁆𑀤, 𑀅𑀓𑀭𑀡𑀻𑀬𑀁 𑀯𑀤𑀸𑀫𑀺 𑀓𑀸𑀬𑀤𑀼𑀘𑁆𑀘𑀭𑀺𑀢𑀁 𑀯𑀘𑀻𑀤𑀼𑀘𑁆𑀘𑀭𑀺𑀢𑀁 𑀫𑀦𑁄𑀤𑀼𑀘𑁆𑀘𑀭𑀺𑀢𑀦𑁆”𑀢𑀺𑁇 “𑀬𑀫𑀺𑀤𑀁, 𑀪𑀦𑁆𑀢𑁂, 𑀪𑀕𑀯𑀢𑀸 𑀏𑀓𑀁𑀲𑁂𑀦 𑀅𑀓𑀭𑀡𑀻𑀬𑀁 𑀅𑀓𑁆𑀔𑀸𑀢𑀁 𑀓𑀸𑀬𑀤𑀼𑀘𑁆𑀘𑀭𑀺𑀢𑀁 𑀯𑀘𑀻𑀤𑀼𑀘𑁆𑀘𑀭𑀺𑀢𑀁 𑀫𑀦𑁄𑀤𑀼𑀘𑁆𑀘𑀭𑀺𑀢𑀁 𑀢𑀲𑁆𑀫𑀺𑀁 𑀅𑀓𑀭𑀡𑀻𑀬𑁂 𑀓𑀬𑀺𑀭𑀫𑀸𑀦𑁂 𑀓𑁄 𑀆𑀤𑀻𑀦𑀯𑁄 𑀧𑀸𑀝𑀺𑀓𑀗𑁆𑀔𑁄”𑀢𑀺? “𑀬𑀫𑀺𑀤𑀁, 𑀆𑀦𑀦𑁆𑀤, 𑀫𑀬𑀸 𑀏𑀓𑀁𑀲𑁂𑀦 𑀅𑀓𑀭𑀡𑀻𑀬𑀁 𑀅𑀓𑁆𑀔𑀸𑀢𑀁 𑀓𑀸𑀬𑀤𑀼𑀘𑁆𑀘𑀭𑀺𑀢𑀁 𑀯𑀘𑀻𑀤𑀼𑀘𑁆𑀘𑀭𑀺𑀢𑀁 𑀫𑀦𑁄𑀤𑀼𑀘𑁆𑀘𑀭𑀺𑀢𑀁 𑀢𑀲𑁆𑀫𑀺𑀁 𑀅𑀓𑀭𑀡𑀻𑀬𑁂 𑀓𑀬𑀺𑀭𑀫𑀸𑀦𑁂 𑀅𑀬𑀁 𑀆𑀤𑀻𑀦𑀯𑁄 𑀧𑀸𑀝𑀺𑀓𑀗𑁆𑀔𑁄—  𑀅𑀢𑁆𑀢𑀸𑀧𑀺 𑀅𑀢𑁆𑀢𑀸𑀦𑀁 𑀉𑀧𑀯𑀤𑀢𑀺, 𑀅𑀦𑀼𑀯𑀺𑀘𑁆𑀘 𑀯𑀺𑀜𑁆𑀜𑀽 𑀕𑀭𑀳𑀦𑁆𑀢𑀺, 𑀧𑀸𑀧𑀓𑁄 𑀓𑀺𑀢𑁆𑀢𑀺𑀲𑀤𑁆𑀤𑁄 𑀅𑀩𑁆𑀪𑀼𑀕𑁆𑀕𑀘𑁆𑀙𑀢𑀺, 𑀲𑀫𑁆𑀫𑀽𑀍𑀳𑁄 𑀓𑀸𑀮𑀁 𑀓𑀭𑁄𑀢𑀺, 𑀓𑀸𑀬𑀲𑁆𑀲 𑀪𑁂𑀤𑀸 𑀧𑀭𑀁 𑀫𑀭𑀡𑀸 𑀅𑀧𑀸𑀬𑀁 𑀤𑀼𑀕𑁆𑀕𑀢𑀺𑀁 𑀯𑀺𑀦𑀺𑀧𑀸𑀢𑀁 𑀦𑀺𑀭𑀬𑀁 𑀉𑀧𑀧𑀚𑁆𑀚𑀢𑀺𑁇 𑀬𑀫𑀺𑀤𑀁, 𑀆𑀦𑀦𑁆𑀤, 𑀫𑀬𑀸 𑀏𑀓𑀁𑀲𑁂𑀦 𑀅𑀓𑀭𑀡𑀻𑀬𑀁 𑀅𑀓𑁆𑀔𑀸𑀢𑀁 𑀓𑀸𑀬𑀤𑀼𑀘𑁆𑀘𑀭𑀺𑀢𑀁 𑀯𑀘𑀻𑀤𑀼𑀘𑁆𑀘𑀭𑀺𑀢𑀁 𑀫𑀦𑁄𑀤𑀼𑀘𑁆𑀘𑀭𑀺𑀢𑀁 𑀢𑀲𑁆𑀫𑀺𑀁 𑀅𑀓𑀭𑀡𑀻𑀬𑁂 𑀓𑀬𑀺𑀭𑀫𑀸𑀦𑁂 𑀅𑀬𑀁 𑀆𑀤𑀻𑀦𑀯𑁄 𑀧𑀸𑀝𑀺𑀓𑀗𑁆𑀔𑁄”𑀢𑀺𑁇

48\. “𑀏𑀓𑀁𑀲𑁂𑀦𑀸𑀳𑀁, 𑀆𑀦𑀦𑁆𑀤, 𑀓𑀭𑀡𑀻𑀬𑀁 𑀯𑀤𑀸𑀫𑀺 𑀓𑀸𑀬𑀲𑀼𑀘𑀭𑀺𑀢𑀁 𑀯𑀘𑀻𑀲𑀼𑀘𑀭𑀺𑀢𑀁 𑀫𑀦𑁄𑀲𑀼𑀘𑀭𑀺𑀢𑀦𑁆”𑀢𑀺𑁇 “𑀬𑀫𑀺𑀤𑀁, 𑀪𑀦𑁆𑀢𑁂, 𑀪𑀕𑀯𑀢𑀸 𑀏𑀓𑀁𑀲𑁂𑀦 𑀓𑀭𑀡𑀻𑀬𑀁 𑀅𑀓𑁆𑀔𑀸𑀢𑀁 𑀓𑀸𑀬𑀲𑀼𑀘𑀭𑀺𑀢𑀁 𑀯𑀘𑀻𑀲𑀼𑀘𑀭𑀺𑀢𑀁 𑀫𑀦𑁄𑀲𑀼𑀘𑀭𑀺𑀢𑀁 𑀢𑀲𑁆𑀫𑀺𑀁 𑀓𑀭𑀡𑀻𑀬𑁂 𑀓𑀬𑀺𑀭𑀫𑀸𑀦𑁂 𑀓𑁄 𑀆𑀦𑀺𑀲𑀁𑀲𑁄 𑀧𑀸𑀝𑀺𑀓𑀗𑁆𑀔𑁄”𑀢𑀺? “𑀬𑀫𑀺𑀤𑀁, 𑀆𑀦𑀦𑁆𑀤, 𑀫𑀬𑀸 𑀏𑀓𑀁𑀲𑁂𑀦 𑀓𑀭𑀡𑀻𑀬𑀁 𑀅𑀓𑁆𑀔𑀸𑀢𑀁 𑀓𑀸𑀬𑀲𑀼𑀘𑀭𑀺𑀢𑀁 𑀯𑀘𑀻𑀲𑀼𑀘𑀭𑀺𑀢𑀁 𑀫𑀦𑁄𑀲𑀼𑀘𑀭𑀺𑀢𑀁 𑀢𑀲𑁆𑀫𑀺𑀁 𑀓𑀭𑀡𑀻𑀬𑁂 𑀓𑀬𑀺𑀭𑀫𑀸𑀦𑁂 𑀅𑀬𑀁 𑀆𑀦𑀺𑀲𑀁𑀲𑁄 𑀧𑀸𑀝𑀺𑀓𑀗𑁆𑀔𑁄—  𑀅𑀢𑁆𑀢𑀸𑀧𑀺 𑀅𑀢𑁆𑀢𑀸𑀦𑀁 𑀦 𑀉𑀧𑀯𑀤𑀢𑀺, 𑀅𑀦𑀼𑀯𑀺𑀘𑁆𑀘 𑀯𑀺𑀜𑁆𑀜𑀽 𑀧𑀲𑀁𑀲𑀦𑁆𑀢𑀺, 𑀓𑀮𑁆𑀬𑀸𑀡𑁄 𑀓𑀺𑀢𑁆𑀢𑀺𑀲𑀤𑁆𑀤𑁄 𑀅𑀩𑁆𑀪𑀼𑀕𑁆𑀕𑀘𑁆𑀙𑀢𑀺, 𑀅𑀲𑀫𑁆𑀫𑀽𑀍𑀳𑁄 𑀓𑀸𑀮𑀁 𑀓𑀭𑁄𑀢𑀺, 𑀓𑀸𑀬𑀲𑁆𑀲 𑀪𑁂𑀤𑀸 𑀧𑀭𑀁 𑀫𑀭𑀡𑀸 𑀲𑀼𑀕𑀢𑀺𑀁 𑀲𑀕𑁆𑀕𑀁 𑀮𑁄𑀓𑀁 𑀉𑀧𑀧𑀚𑁆𑀚𑀢𑀺𑁇 𑀬𑀫𑀺𑀤𑀁, 𑀆𑀦𑀦𑁆𑀤, 𑀫𑀬𑀸 𑀏𑀓𑀁𑀲𑁂𑀦 𑀓𑀭𑀡𑀻𑀬𑀁 𑀅𑀓𑁆𑀔𑀸𑀢𑀁 𑀓𑀸𑀬𑀲𑀼𑀘𑀭𑀺𑀢𑀁 𑀯𑀘𑀻𑀲𑀼𑀘𑀭𑀺𑀢𑀁 𑀫𑀦𑁄𑀲𑀼𑀘𑀭𑀺𑀢𑀁 𑀢𑀲𑁆𑀫𑀺𑀁 𑀓𑀭𑀡𑀻𑀬𑁂 𑀓𑀬𑀺𑀭𑀫𑀸𑀦𑁂 𑀅𑀬𑀁 𑀆𑀦𑀺𑀲𑀁𑀲𑁄 𑀧𑀸𑀝𑀺𑀓𑀗𑁆𑀔𑁄”𑀢𑀺𑁇

[Go to previous page (1.2.7)](/tipitaka/15A2/1/1.2/1.2.7.md) / [Go to parent page (1.2 Adhikaraṇavagga)](/tipitaka/15A2/1/1.2.md) / [Go to next page (1.2.9)](/tipitaka/15A2/1/1.2/1.2.9.md)


