
[Home](/) / [15A2 Dukanipātapāḷi](/tipitaka/15A2.md) / [1 Paṭhamapaṇṇāsaka](/tipitaka/15A2/1.md) / [1.5 Parisavagga](/tipitaka/15A2/1/1.5.md)

# 𑁧𑁇𑁫𑁇𑁭

### 𑀧𑀞𑀫𑀧𑀡𑁆𑀡𑀸𑀲𑀓

### 𑀧𑀭𑀺𑀲𑀯𑀕𑁆𑀕

(49.)

118\. “𑀤𑁆𑀯𑁂𑀫𑀸, 𑀪𑀺𑀓𑁆𑀔𑀯𑁂, 𑀧𑀭𑀺𑀲𑀸𑁇 𑀓𑀢𑀫𑀸 𑀤𑁆𑀯𑁂? 𑀆𑀫𑀺𑀲𑀕𑀭𑀼 𑀧𑀭𑀺𑀲𑀸 𑀦𑁄 𑀲𑀤𑁆𑀥𑀫𑁆𑀫𑀕𑀭𑀼, 𑀲𑀤𑁆𑀥𑀫𑁆𑀫𑀕𑀭𑀼 𑀧𑀭𑀺𑀲𑀸 𑀦𑁄 𑀆𑀫𑀺𑀲𑀕𑀭𑀼𑁇 𑀓𑀢𑀫𑀸 𑀘, 𑀪𑀺𑀓𑁆𑀔𑀯𑁂, 𑀆𑀫𑀺𑀲𑀕𑀭𑀼 𑀧𑀭𑀺𑀲𑀸 𑀦𑁄 𑀲𑀤𑁆𑀥𑀫𑁆𑀫𑀕𑀭𑀼? 𑀇𑀥, 𑀪𑀺𑀓𑁆𑀔𑀯𑁂, 𑀬𑀲𑁆𑀲𑀁 𑀧𑀭𑀺𑀲𑀸𑀬𑀁 𑀪𑀺𑀓𑁆𑀔𑀽 𑀕𑀺𑀳𑀻𑀦𑀁 𑀑𑀤𑀸𑀢𑀯𑀲𑀦𑀸𑀦𑀁 𑀲𑀫𑁆𑀫𑀼𑀔𑀸 𑀅𑀜𑁆𑀜𑀫𑀜𑁆𑀜𑀲𑁆𑀲 𑀯𑀡𑁆𑀡𑀁 𑀪𑀸𑀲𑀦𑁆𑀢𑀺—  ‘𑀅𑀲𑀼𑀓𑁄 𑀪𑀺𑀓𑁆𑀔𑀼 𑀉𑀪𑀢𑁄𑀪𑀸𑀕𑀯𑀺𑀫𑀼𑀢𑁆𑀢𑁄, 𑀅𑀲𑀼𑀓𑁄 𑀧𑀜𑁆𑀜𑀸𑀯𑀺𑀫𑀼𑀢𑁆𑀢𑁄, 𑀅𑀲𑀼𑀓𑁄 𑀓𑀸𑀬𑀲𑀓𑁆𑀔𑀻, 𑀅𑀲𑀼𑀓𑁄 𑀤𑀺𑀝𑁆𑀞𑀺𑀧𑁆𑀧𑀢𑁆𑀢𑁄, 𑀅𑀲𑀼𑀓𑁄 𑀲𑀤𑁆𑀥𑀸𑀯𑀺𑀫𑀼𑀢𑁆𑀢𑁄, 𑀅𑀲𑀼𑀓𑁄 𑀥𑀫𑁆𑀫𑀸𑀦𑀼𑀲𑀸𑀭𑀻, 𑀅𑀲𑀼𑀓𑁄 𑀲𑀤𑁆𑀥𑀸𑀦𑀼𑀲𑀸𑀭𑀻, 𑀅𑀲𑀼𑀓𑁄 𑀲𑀻𑀮𑀯𑀸 𑀓𑀮𑁆𑀬𑀸𑀡𑀥𑀫𑁆𑀫𑁄, 𑀅𑀲𑀼𑀓𑁄 𑀤𑀼𑀲𑁆𑀲𑀻𑀮𑁄 𑀧𑀸𑀧𑀥𑀫𑁆𑀫𑁄’𑀢𑀺𑁇 𑀢𑁂 𑀢𑁂𑀦 𑀮𑀸𑀪𑀁 𑀮𑀪𑀦𑁆𑀢𑀺𑁇 𑀢𑁂 𑀢𑀁 𑀮𑀸𑀪𑀁 𑀮𑀪𑀺𑀢𑁆𑀯𑀸 𑀕𑀣𑀺𑀢𑀸 𑀫𑀼𑀘𑁆𑀙𑀺𑀢𑀸 𑀅𑀚𑁆𑀛𑁄𑀧𑀦𑁆𑀦𑀸 𑀅𑀦𑀸𑀤𑀻𑀦𑀯𑀤𑀲𑁆𑀲𑀸𑀯𑀺𑀦𑁄 𑀅𑀦𑀺𑀲𑁆𑀲𑀭𑀡𑀧𑀜𑁆𑀜𑀸 𑀧𑀭𑀺𑀪𑀼𑀜𑁆𑀚𑀦𑁆𑀢𑀺𑁇 𑀅𑀬𑀁 𑀯𑀼𑀘𑁆𑀘𑀢𑀺, 𑀪𑀺𑀓𑁆𑀔𑀯𑁂, 𑀆𑀫𑀺𑀲𑀕𑀭𑀼 𑀧𑀭𑀺𑀲𑀸 𑀦𑁄 𑀲𑀤𑁆𑀥𑀫𑁆𑀫𑀕𑀭𑀼𑁇

119\. 𑀓𑀢𑀫𑀸 𑀘, 𑀪𑀺𑀓𑁆𑀔𑀯𑁂, 𑀲𑀤𑁆𑀥𑀫𑁆𑀫𑀕𑀭𑀼 𑀧𑀭𑀺𑀲𑀸 𑀦𑁄𑀆𑀫𑀺𑀲𑀕𑀭𑀼? 𑀇𑀥, 𑀪𑀺𑀓𑁆𑀔𑀯𑁂, 𑀬𑀲𑁆𑀲𑀁 𑀧𑀭𑀺𑀲𑀸𑀬𑀁 𑀪𑀺𑀓𑁆𑀔𑀽 𑀕𑀺𑀳𑀻𑀦𑀁 𑀑𑀤𑀸𑀢𑀯𑀲𑀦𑀸𑀦𑀁 𑀲𑀫𑁆𑀫𑀼𑀔𑀸 𑀅𑀜𑁆𑀜𑀫𑀜𑁆𑀜𑀲𑁆𑀲 𑀯𑀡𑁆𑀡𑀁 𑀦 𑀪𑀸𑀲𑀦𑁆𑀢𑀺—  ‘𑀅𑀲𑀼𑀓𑁄 𑀪𑀺𑀓𑁆𑀔𑀼 𑀉𑀪𑀢𑁄𑀪𑀸𑀕𑀯𑀺𑀫𑀼𑀢𑁆𑀢𑁄, 𑀅𑀲𑀼𑀓𑁄 𑀧𑀜𑁆𑀜𑀸𑀯𑀺𑀫𑀼𑀢𑁆𑀢𑁄, 𑀅𑀲𑀼𑀓𑁄 𑀓𑀸𑀬𑀲𑀓𑁆𑀔𑀻, 𑀅𑀲𑀼𑀓𑁄 𑀤𑀺𑀝𑁆𑀞𑀺𑀧𑁆𑀧𑀢𑁆𑀢𑁄, 𑀅𑀲𑀼𑀓𑁄 𑀲𑀤𑁆𑀥𑀸𑀯𑀺𑀫𑀼𑀢𑁆𑀢𑁄, 𑀅𑀲𑀼𑀓𑁄 𑀥𑀫𑁆𑀫𑀸𑀦𑀼𑀲𑀸𑀭𑀻, 𑀅𑀲𑀼𑀓𑁄 𑀲𑀤𑁆𑀥𑀸𑀦𑀼𑀲𑀸𑀭𑀻, 𑀅𑀲𑀼𑀓𑁄 𑀲𑀻𑀮𑀯𑀸 𑀓𑀮𑁆𑀬𑀸𑀡𑀥𑀫𑁆𑀫𑁄, 𑀅𑀲𑀼𑀓𑁄 𑀤𑀼𑀲𑁆𑀲𑀻𑀮𑁄 𑀧𑀸𑀧𑀥𑀫𑁆𑀫𑁄’𑀢𑀺𑁇 𑀢𑁂 𑀢𑁂𑀦 𑀮𑀸𑀪𑀁 𑀮𑀪𑀦𑁆𑀢𑀺𑁇 𑀢𑁂 𑀢𑀁 𑀮𑀸𑀪𑀁 𑀮𑀪𑀺𑀢𑁆𑀯𑀸 𑀅𑀕𑀣𑀺𑀢𑀸 𑀅𑀫𑀼𑀘𑁆𑀙𑀺𑀢𑀸 𑀅𑀦𑀚𑁆𑀛𑁄𑀲𑀦𑁆𑀦𑀸 𑀆𑀤𑀻𑀦𑀯𑀤𑀲𑁆𑀲𑀸𑀯𑀺𑀦𑁄 𑀦𑀺𑀲𑁆𑀲𑀭𑀡𑀧𑀜𑁆𑀜𑀸 𑀧𑀭𑀺𑀪𑀼𑀜𑁆𑀚𑀦𑁆𑀢𑀺𑁇 𑀅𑀬𑀁 𑀯𑀼𑀘𑁆𑀘𑀢𑀺, 𑀪𑀺𑀓𑁆𑀔𑀯𑁂, 𑀲𑀤𑁆𑀥𑀫𑁆𑀫𑀕𑀭𑀼 𑀧𑀭𑀺𑀲𑀸 𑀦𑁄𑀆𑀫𑀺𑀲𑀕𑀭𑀼𑁇 𑀇𑀫𑀸 𑀔𑁄, 𑀪𑀺𑀓𑁆𑀔𑀯𑁂, 𑀤𑁆𑀯𑁂 𑀧𑀭𑀺𑀲𑀸𑁇 𑀏𑀢𑀤𑀕𑁆𑀕𑀁, 𑀪𑀺𑀓𑁆𑀔𑀯𑁂, 𑀇𑀫𑀸𑀲𑀁 𑀤𑁆𑀯𑀺𑀦𑁆𑀦𑀁 𑀧𑀭𑀺𑀲𑀸𑀦𑀁 𑀬𑀤𑀺𑀤𑀁 𑀲𑀤𑁆𑀥𑀫𑁆𑀫𑀕𑀭𑀼 𑀧𑀭𑀺𑀲𑀸 𑀦𑁄𑀆𑀫𑀺𑀲𑀕𑀭𑀽”𑀢𑀺𑁇

[Go to previous page (1.5.6)](/tipitaka/15A2/1/1.5/1.5.6.md) / [Go to parent page (1.5 Parisavagga)](/tipitaka/15A2/1/1.5.md) / [Go to next page (1.5.8)](/tipitaka/15A2/1/1.5/1.5.8.md)


