---
title: 1.4.4 
path: /tipitaka/15A2/1/1.4/1.4.4
ref: 275204
breadcrumbs:
  - name: Home
    link: /
  - name: 15A2 Dukanipātapāḷi
    link: /tipitaka/15A2
  - name: 1 Paṭhamapaṇṇāsaka
    link: /tipitaka/15A2/1
  - name: 1.4 Samacittavagga
    link: /tipitaka/15A2/1/1.4
prevL: /tipitaka/15A2/1/1.4/1.4.3
upL: /tipitaka/15A2/1/1.4
nextL: /tipitaka/15A2/1/1.4/1.4.5
---

# 1.4.4

### Paṭhamapaṇṇāsaka

### Samacittavagga

(36.)

76. Atha kho anāthapiṇḍiko gahapati yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho anāthapiṇḍiko gahapati bhagavantaṃ etadavoca—  “kati nu kho, bhante, loke dakkhiṇeyyā, kattha ca dānaṃ dātabban”ti? “Dve kho, gahapati, loke dakkhiṇeyyā—  sekho ca asekho ca. Ime kho, gahapati, dve loke dakkhiṇeyyā, ettha ca dānaṃ dātabban”ti.

77. Idamavoca bhagavā. Idaṃ vatvāna sugato athāparaṃ etadavoca satthā—

78. _“Sekho asekho ca imasmiṃ loke,_  
_Āhuneyyā yajamānānaṃ honti;_  
_Te ujjubhūtā kāyena,_  
_Vācāya uda cetasā;_  
_Khettaṃ taṃ yajamānānaṃ,_  
_Ettha dinnaṃ mahapphalan”ti._  



