
[Home](/) / [15A2 Dukanipātapāḷi](../...md) / [2 Dutiyapaṇṇāsaka](...md) / [2.1 Puggalavagga](../15A2/2/2.1.md)

# 𑁨𑁇𑁧𑁇𑁧𑁧

* 𑀤𑀼𑀢𑀺𑀬𑀧𑀡𑁆𑀡𑀸𑀲𑀓

* 𑀧𑀼𑀕𑁆𑀕𑀮𑀯𑀕𑁆𑀕

(63.)

139\. “𑀅𑀲𑀦𑁆𑀢𑀲𑀦𑁆𑀦𑀺𑀯𑀸𑀲𑀜𑁆𑀘 𑀯𑁄, 𑀪𑀺𑀓𑁆𑀔𑀯𑁂, 𑀤𑁂𑀲𑁂𑀲𑁆𑀲𑀸𑀫𑀺 𑀲𑀦𑁆𑀢𑀲𑀦𑁆𑀦𑀺𑀯𑀸𑀲𑀜𑁆𑀘𑁇 𑀢𑀁 𑀲𑀼𑀡𑀸𑀣, 𑀲𑀸𑀥𑀼𑀓𑀁 𑀫𑀦𑀲𑀺 𑀓𑀭𑁄𑀣, 𑀪𑀸𑀲𑀺𑀲𑁆𑀲𑀸𑀫𑀻”𑀢𑀺𑁇 “𑀏𑀯𑀁, 𑀪𑀦𑁆𑀢𑁂”𑀢𑀺 𑀔𑁄 𑀢𑁂 𑀪𑀺𑀓𑁆𑀔𑀽 𑀪𑀕𑀯𑀢𑁄 𑀧𑀘𑁆𑀘𑀲𑁆𑀲𑁄𑀲𑀼𑀁𑁇 𑀪𑀕𑀯𑀸 𑀏𑀢𑀤𑀯𑁄𑀘—

140\. “𑀓𑀣𑀜𑁆𑀘, 𑀪𑀺𑀓𑁆𑀔𑀯𑁂, 𑀅𑀲𑀦𑁆𑀢𑀲𑀦𑁆𑀦𑀺𑀯𑀸𑀲𑁄 𑀳𑁄𑀢𑀺, 𑀓𑀣𑀜𑁆𑀘 𑀅𑀲𑀦𑁆𑀢𑁄 𑀲𑀦𑁆𑀦𑀺𑀯𑀲𑀦𑁆𑀢𑀺? 𑀇𑀥, 𑀪𑀺𑀓𑁆𑀔𑀯𑁂, 𑀣𑁂𑀭𑀲𑁆𑀲 𑀪𑀺𑀓𑁆𑀔𑀼𑀦𑁄 𑀏𑀯𑀁 𑀳𑁄𑀢𑀺—  ‘𑀣𑁂𑀭𑁄𑀧𑀺 𑀫𑀁 𑀦 𑀯𑀤𑁂𑀬𑁆𑀬, 𑀫𑀚𑁆𑀛𑀺𑀫𑁄𑀧𑀺 𑀫𑀁 𑀦 𑀯𑀤𑁂𑀬𑁆𑀬, 𑀦𑀯𑁄𑀧𑀺 𑀫𑀁 𑀦 𑀯𑀤𑁂𑀬𑁆𑀬; 𑀣𑁂𑀭𑀫𑁆𑀧𑀸𑀳𑀁 𑀦 𑀯𑀤𑁂𑀬𑁆𑀬𑀁, 𑀫𑀚𑁆𑀛𑀺𑀫𑀫𑁆𑀧𑀸𑀳𑀁 𑀦 𑀯𑀤𑁂𑀬𑁆𑀬𑀁, 𑀦𑀯𑀫𑁆𑀧𑀸𑀳𑀁 𑀦 𑀯𑀤𑁂𑀬𑁆𑀬𑀁𑁇 𑀣𑁂𑀭𑁄 𑀘𑁂𑀧𑀺 𑀫𑀁 𑀯𑀤𑁂𑀬𑁆𑀬 𑀅𑀳𑀺𑀢𑀸𑀦𑀼𑀓𑀫𑁆𑀧𑀻 𑀫𑀁 𑀯𑀤𑁂𑀬𑁆𑀬 𑀦𑁄 𑀳𑀺𑀢𑀸𑀦𑀼𑀓𑀫𑁆𑀧𑀻, 𑀦𑁄𑀢𑀺 𑀦𑀁 𑀯𑀤𑁂𑀬𑁆𑀬𑀁 𑀯𑀺𑀳𑁂𑀞𑁂𑀬𑁆𑀬𑀁 𑀧𑀲𑁆𑀲𑀫𑁆𑀧𑀺𑀲𑁆𑀲 𑀦𑀧𑁆𑀧𑀝𑀺𑀓𑀭𑁂𑀬𑁆𑀬𑀁𑁇 𑀫𑀚𑁆𑀛𑀺𑀫𑁄 𑀘𑁂𑀧𑀺 𑀫𑀁 𑀯𑀤𑁂𑀬𑁆𑀬…𑀧𑁂…  𑀦𑀯𑁄 𑀘𑁂𑀧𑀺 𑀫𑀁 𑀯𑀤𑁂𑀬𑁆𑀬, 𑀅𑀳𑀺𑀢𑀸𑀦𑀼𑀓𑀫𑁆𑀧𑀻 𑀫𑀁 𑀯𑀤𑁂𑀬𑁆𑀬 𑀦𑁄 𑀳𑀺𑀢𑀸𑀦𑀼𑀓𑀫𑁆𑀧𑀻, 𑀦𑁄𑀢𑀺 𑀦𑀁 𑀯𑀤𑁂𑀬𑁆𑀬𑀁 𑀯𑀺𑀳𑁂𑀞𑁂𑀬𑁆𑀬𑀁 𑀧𑀲𑁆𑀲𑀫𑁆𑀧𑀺𑀲𑁆𑀲 𑀦𑀧𑁆𑀧𑀝𑀺𑀓𑀭𑁂𑀬𑁆𑀬𑀁’𑁇 𑀫𑀚𑁆𑀛𑀺𑀫𑀲𑁆𑀲𑀧𑀺 𑀪𑀺𑀓𑁆𑀔𑀼𑀦𑁄 𑀏𑀯𑀁 𑀳𑁄𑀢𑀺…𑀧𑁂…  𑀦𑀯𑀲𑁆𑀲𑀧𑀺 𑀪𑀺𑀓𑁆𑀔𑀼𑀦𑁄 𑀏𑀯𑀁 𑀳𑁄𑀢𑀺—  ‘𑀣𑁂𑀭𑁄𑀧𑀺 𑀫𑀁 𑀦 𑀯𑀤𑁂𑀬𑁆𑀬, 𑀫𑀚𑁆𑀛𑀺𑀫𑁄𑀧𑀺 𑀫𑀁 𑀦 𑀯𑀤𑁂𑀬𑁆𑀬, 𑀦𑀯𑁄𑀧𑀺 𑀫𑀁 𑀦 𑀯𑀤𑁂𑀬𑁆𑀬; 𑀣𑁂𑀭𑀫𑁆𑀧𑀸𑀳𑀁 𑀦 𑀯𑀤𑁂𑀬𑁆𑀬𑀁, 𑀫𑀚𑁆𑀛𑀺𑀫𑀫𑁆𑀧𑀸𑀳𑀁 𑀦 𑀯𑀤𑁂𑀬𑁆𑀬𑀁, 𑀦𑀯𑀫𑁆𑀧𑀸𑀳𑀁 𑀦 𑀯𑀤𑁂𑀬𑁆𑀬𑀁𑁇 𑀣𑁂𑀭𑁄 𑀘𑁂𑀧𑀺 𑀫𑀁 𑀯𑀤𑁂𑀬𑁆𑀬 𑀅𑀳𑀺𑀢𑀸𑀦𑀼𑀓𑀫𑁆𑀧𑀻 𑀫𑀁 𑀯𑀤𑁂𑀬𑁆𑀬 𑀦𑁄 𑀳𑀺𑀢𑀸𑀦𑀼𑀓𑀫𑁆𑀧𑀻 𑀦𑁄𑀢𑀺 𑀦𑀁 𑀯𑀤𑁂𑀬𑁆𑀬𑀁 𑀯𑀺𑀳𑁂𑀞𑁂𑀬𑁆𑀬𑀁 𑀧𑀲𑁆𑀲𑀫𑁆𑀧𑀺𑀲𑁆𑀲 𑀦𑀧𑁆𑀧𑀝𑀺𑀓𑀭𑁂𑀬𑁆𑀬𑀁𑁇 𑀫𑀚𑁆𑀛𑀺𑀫𑁄 𑀘𑁂𑀧𑀺 𑀫𑀁 𑀯𑀤𑁂𑀬𑁆𑀬…  𑀦𑀯𑁄 𑀘𑁂𑀧𑀺 𑀫𑀁 𑀯𑀤𑁂𑀬𑁆𑀬 𑀅𑀳𑀺𑀢𑀸𑀦𑀼𑀓𑀫𑁆𑀧𑀻 𑀫𑀁 𑀯𑀤𑁂𑀬𑁆𑀬 𑀦𑁄 𑀳𑀺𑀢𑀸𑀦𑀼𑀓𑀫𑁆𑀧𑀻, 𑀦𑁄𑀢𑀺 𑀦𑀁 𑀯𑀤𑁂𑀬𑁆𑀬𑀁 𑀯𑀺𑀳𑁂𑀞𑁂𑀬𑁆𑀬𑀁 𑀧𑀲𑁆𑀲𑀫𑁆𑀧𑀺𑀲𑁆𑀲 𑀦𑀧𑁆𑀧𑀝𑀺𑀓𑀭𑁂𑀬𑁆𑀬𑀁’𑁇 𑀏𑀯𑀁 𑀔𑁄, 𑀪𑀺𑀓𑁆𑀔𑀯𑁂, 𑀅𑀲𑀦𑁆𑀢𑀲𑀦𑁆𑀦𑀺𑀯𑀸𑀲𑁄 𑀳𑁄𑀢𑀺, 𑀏𑀯𑀜𑁆𑀘 𑀅𑀲𑀦𑁆𑀢𑁄 𑀲𑀦𑁆𑀦𑀺𑀯𑀲𑀦𑁆𑀢𑀺𑁇

141\. 𑀓𑀣𑀜𑁆𑀘, 𑀪𑀺𑀓𑁆𑀔𑀯𑁂, 𑀲𑀦𑁆𑀢𑀲𑀦𑁆𑀦𑀺𑀯𑀸𑀲𑁄 𑀳𑁄𑀢𑀺, 𑀓𑀣𑀜𑁆𑀘 𑀲𑀦𑁆𑀢𑁄 𑀲𑀦𑁆𑀦𑀺𑀯𑀲𑀦𑁆𑀢𑀺? 𑀇𑀥, 𑀪𑀺𑀓𑁆𑀔𑀯𑁂, 𑀣𑁂𑀭𑀲𑁆𑀲 𑀪𑀺𑀓𑁆𑀔𑀼𑀦𑁄 𑀏𑀯𑀁 𑀳𑁄𑀢𑀺—  ‘𑀣𑁂𑀭𑁄𑀧𑀺 𑀫𑀁 𑀯𑀤𑁂𑀬𑁆𑀬, 𑀫𑀚𑁆𑀛𑀺𑀫𑁄𑀧𑀺 𑀫𑀁 𑀯𑀤𑁂𑀬𑁆𑀬, 𑀦𑀯𑁄𑀧𑀺 𑀫𑀁 𑀯𑀤𑁂𑀬𑁆𑀬; 𑀣𑁂𑀭𑀫𑁆𑀧𑀸𑀳𑀁 𑀯𑀤𑁂𑀬𑁆𑀬𑀁, 𑀫𑀚𑁆𑀛𑀺𑀫𑀫𑁆𑀧𑀸𑀳𑀁 𑀯𑀤𑁂𑀬𑁆𑀬𑀁, 𑀦𑀯𑀫𑁆𑀧𑀸𑀳𑀁 𑀯𑀤𑁂𑀬𑁆𑀬𑀁𑁇 𑀣𑁂𑀭𑁄 𑀘𑁂𑀧𑀺 𑀫𑀁 𑀯𑀤𑁂𑀬𑁆𑀬 𑀳𑀺𑀢𑀸𑀦𑀼𑀓𑀫𑁆𑀧𑀻 𑀫𑀁 𑀯𑀤𑁂𑀬𑁆𑀬 𑀦𑁄 𑀅𑀳𑀺𑀢𑀸𑀦𑀼𑀓𑀫𑁆𑀧𑀻, 𑀲𑀸𑀥𑀽𑀢𑀺 𑀦𑀁 𑀯𑀤𑁂𑀬𑁆𑀬𑀁 𑀦 𑀦𑀁 𑀯𑀺𑀳𑁂𑀞𑁂𑀬𑁆𑀬𑀁 𑀧𑀲𑁆𑀲𑀫𑁆𑀧𑀺𑀲𑁆𑀲 𑀧𑀝𑀺𑀓𑀭𑁂𑀬𑁆𑀬𑀁𑁇 𑀫𑀚𑁆𑀛𑀺𑀫𑁄 𑀘𑁂𑀧𑀺 𑀫𑀁 𑀯𑀤𑁂𑀬𑁆𑀬…𑀧𑁂…  𑀦𑀯𑁄 𑀘𑁂𑀧𑀺 𑀫𑀁 𑀯𑀤𑁂𑀬𑁆𑀬 𑀳𑀺𑀢𑀸𑀦𑀼𑀓𑀫𑁆𑀧𑀻 𑀫𑀁 𑀯𑀤𑁂𑀬𑁆𑀬 𑀦𑁄 𑀅𑀳𑀺𑀢𑀸𑀦𑀼𑀓𑀫𑁆𑀧𑀻, 𑀲𑀸𑀥𑀽𑀢𑀺 𑀦𑀁 𑀯𑀤𑁂𑀬𑁆𑀬𑀁 𑀦 𑀦𑀁 𑀯𑀺𑀳𑁂𑀞𑁂𑀬𑁆𑀬𑀁 𑀧𑀲𑁆𑀲𑀫𑁆𑀧𑀺𑀲𑁆𑀲 𑀧𑀝𑀺𑀓𑀭𑁂𑀬𑁆𑀬𑀁’𑁇 𑀫𑀚𑁆𑀛𑀺𑀫𑀲𑁆𑀲𑀧𑀺 𑀪𑀺𑀓𑁆𑀔𑀼𑀦𑁄 𑀏𑀯𑀁 𑀳𑁄𑀢𑀺…𑀧𑁂…  𑀦𑀯𑀲𑁆𑀲𑀧𑀺 𑀪𑀺𑀓𑁆𑀔𑀼𑀦𑁄 𑀏𑀯𑀁 𑀳𑁄𑀢𑀺—  ‘𑀣𑁂𑀭𑁄𑀧𑀺 𑀫𑀁 𑀯𑀤𑁂𑀬𑁆𑀬, 𑀫𑀚𑁆𑀛𑀺𑀫𑁄𑀧𑀺 𑀫𑀁 𑀯𑀤𑁂𑀬𑁆𑀬, 𑀦𑀯𑁄𑀧𑀺 𑀫𑀁 𑀯𑀤𑁂𑀬𑁆𑀬; 𑀣𑁂𑀭𑀫𑁆𑀧𑀸𑀳𑀁 𑀯𑀤𑁂𑀬𑁆𑀬𑀁, 𑀫𑀚𑁆𑀛𑀺𑀫𑀫𑁆𑀧𑀸𑀳𑀁 𑀯𑀤𑁂𑀬𑁆𑀬𑀁, 𑀦𑀯𑀫𑁆𑀧𑀸𑀳𑀁 𑀯𑀤𑁂𑀬𑁆𑀬𑀁𑁇 𑀣𑁂𑀭𑁄 𑀘𑁂𑀧𑀺 𑀫𑀁 𑀯𑀤𑁂𑀬𑁆𑀬 𑀳𑀺𑀢𑀸𑀦𑀼𑀓𑀫𑁆𑀧𑀻 𑀫𑀁 𑀯𑀤𑁂𑀬𑁆𑀬 𑀦𑁄 𑀅𑀳𑀺𑀢𑀸𑀦𑀼𑀓𑀫𑁆𑀧𑀻, 𑀲𑀸𑀥𑀽𑀢𑀺 𑀦𑀁 𑀯𑀤𑁂𑀬𑁆𑀬𑀁 𑀦 𑀦𑀁 𑀯𑀺𑀳𑁂𑀞𑁂𑀬𑁆𑀬𑀁 𑀧𑀲𑁆𑀲𑀫𑁆𑀧𑀺𑀲𑁆𑀲 𑀧𑀝𑀺𑀓𑀭𑁂𑀬𑁆𑀬𑀁𑁇 𑀫𑀚𑁆𑀛𑀺𑀫𑁄 𑀘𑁂𑀧𑀺 𑀫𑀁 𑀯𑀤𑁂𑀬𑁆𑀬…𑀧𑁂…  𑀦𑀯𑁄 𑀘𑁂𑀧𑀺 𑀫𑀁 𑀯𑀤𑁂𑀬𑁆𑀬 𑀳𑀺𑀢𑀸𑀦𑀼𑀓𑀫𑁆𑀧𑀻 𑀫𑀁 𑀯𑀤𑁂𑀬𑁆𑀬 𑀦𑁄 𑀅𑀳𑀺𑀢𑀸𑀦𑀼𑀓𑀫𑁆𑀧𑀻, 𑀲𑀸𑀥𑀽𑀢𑀺 𑀦𑀁 𑀯𑀤𑁂𑀬𑁆𑀬𑀁 𑀦 𑀦𑀁 𑀯𑀺𑀳𑁂𑀞𑁂𑀬𑁆𑀬𑀁 𑀧𑀲𑁆𑀲𑀫𑁆𑀧𑀺𑀲𑁆𑀲 𑀧𑀝𑀺𑀓𑀭𑁂𑀬𑁆𑀬𑀁’𑁇 𑀏𑀯𑀁 𑀔𑁄, 𑀪𑀺𑀓𑁆𑀔𑀯𑁂, 𑀲𑀦𑁆𑀢𑀲𑀦𑁆𑀦𑀺𑀯𑀸𑀲𑁄 𑀳𑁄𑀢𑀺, 𑀏𑀯𑀜𑁆𑀘 𑀲𑀦𑁆𑀢𑁄 𑀲𑀦𑁆𑀦𑀺𑀯𑀲𑀦𑁆𑀢𑀻”𑀢𑀺𑁇

[Go to previous page (2.1.10)](2.1.10.md) / [Go to parent page (2.1 Puggalavagga)](../15A2/2/2.1.md) / [Go to next page (2.1.12)](2.1.12.md)


