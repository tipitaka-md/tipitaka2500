
[Home](/) / [23J Jātakapāḷi](../../../23J.md) / [21 Asītinipāta](../../21.md) / [21.1 Cūḷahaṃsavagga](../21.1.md)

# 21.1.3 Sudhābhojanajātaka

* Asītinipāta

* Cūḷahaṃsavagga

* Sudhābhojanajātaka

(192.)

964\. _“Neva kiṇāmi napi vikkiṇāmi,_  
_Na cāpi me sannicayo ca atthi;_  
_Sukiccharūpaṃ vatidaṃ parittaṃ,_  
_Patthodano nālamayaṃ duvinnaṃ”._  


(193.)

965\. _“Appamhā appakaṃ dajjā,_  
_anumajjhato majjhakaṃ;_  
_Bahumhā bahukaṃ dajjā,_  
_adānaṃ nupapajjati._  


(194.)

966\. _Taṃ taṃ vadāmi kosiya,_  
_dehi dānāni bhuñja ca;_  
_Ariyamaggaṃ samārūha,_  
_nekāsī labhate sukhaṃ”._  


(195.)

967\. _“Moghañcassa hutaṃ hoti,_  
_moghañcāpi samīhitaṃ;_  
_Atithismiṃ yo nisinnasmiṃ,_  
_eko bhuñjati bhojanaṃ._  


(196.)

968\. _Taṃ taṃ vadāmi kosiya,_  
_dehi dānāni bhuñja ca;_  
_Ariyamaggaṃ samārūha,_  
_nekāsī labhate sukhaṃ”._  


(197.)

969\. _“Saccañcassa hutaṃ hoti,_  
_saccañcāpi samīhitaṃ;_  
_Atithismiṃ yo nisinnasmiṃ,_  
_neko bhuñjati bhojanaṃ._  


(198.)

970\. _Taṃ taṃ vadāmi kosiya,_  
_dehi dānāni bhuñja ca;_  
_Ariyamaggaṃ samārūha,_  
_nekāsī labhate sukhaṃ”._  


(199.)

971\. _“Sarañca juhati poso,_  
_bahukāya gayāya ca;_  
_Doṇe timbarutitthasmiṃ,_  
_sīghasote mahāvahe._  


(200.)

972\. _Atra cassa hutaṃ hoti,_  
_atra cassa samīhitaṃ;_  
_Atithismiṃ yo nisinnasmiṃ,_  
_neko bhuñjati bhojanaṃ._  


(201.)

973\. _Taṃ taṃ vadāmi kosiya,_  
_dehi dānāni bhuñja ca;_  
_Ariyamaggaṃ samārūha,_  
_nekāsī labhate sukhaṃ”._  


(202.)

974\. _“Baḷisañhi so nigilati,_  
_dīghasuttaṃ sabandhanaṃ;_  
_Atithismiṃ yo nisinnasmiṃ,_  
_eko bhuñjati bhojanaṃ._  


(203.)

975\. _Taṃ taṃ vadāmi kosiya,_  
_dehi dānāni bhuñja ca;_  
_Ariyamaggaṃ samārūha,_  
_nekāsī labhate sukhaṃ”._  


(204.)

976\. _“Uḷāravaṇṇā vata brāhmaṇā ime,_  
_Ayañca vo sunakho kissa hetu;_  
_Uccāvacaṃ vaṇṇanibhaṃ vikubbati,_  
_Akkhātha no brāhmaṇā ke nu tumhe”._  


(205.)

977\. _“Cando ca suriyo ca ubho idhāgatā,_  
_Ayaṃ pana mātali devasārathi;_  
_Sakkohamasmi tidasānamindo,_  
_Eso ca kho pañcasikhoti vuccati._  


(206.)

978\. _Pāṇissarā mudiṅgā ca,_  
_murajālambarāni ca;_  
_Suttamenaṃ pabodhenti,_  
_paṭibuddho ca nandati._  


(207.)

979\. _Ye kecime maccharino kadariyā,_  
_Paribhāsakā samaṇabrāhmaṇānaṃ;_  
_Idheva nikkhippa sarīradehaṃ,_  
_Kāyassa bhedā nirayaṃ vajanti._  


(208.)

980\. _Ye kecime suggatimāsamānā,_  
_Dhamme ṭhitā saṃyame saṃvibhāge;_  
_Idheva nikkhippa sarīradehaṃ,_  
_Kāyassa bhedā sugatiṃ vajanti._  


(209.)

981\. _Tvaṃ nosi ñāti purimāsu jātisu,_  
_So maccharī rosako pāpadhammo;_  
_Taveva atthāya idhāgatamhā,_  
_Mā pāpadhammo nirayaṃ gamittha”._  


(210.)

982\. _“Addhā maṃ vo hitakāmā,_  
_yaṃ maṃ samanusāsatha;_  
_Sohaṃ tathā karissāmi,_  
_sabbaṃ vuttaṃ hitesibhi._  


(211.)

983\. _Esāhamajjeva upāramāmi,_  
_Na cāpihaṃ kiñci kareyya pāpaṃ;_  
_Na cāpi me kiñci adeyyamatthi,_  
_Na cāpidatvā udakaṃ pivāmi._  


(212.)

984\. _Evañca me dadato sabbakālaṃ,_  
_Bhogā ime vāsava khīyissanti;_  
_Tato ahaṃ pabbajissāmi sakka,_  
_Hitvāna kāmāni yathodhikāni”._  


(213.)

985\. _Naguttame girivare gandhamādane,_  
_Modanti tā devavarābhipālitā;_  
_Athāgamā isivaro sabbalokagū,_  
_Supupphitaṃ dumavarasākhamādiya._  


(214.)

986\. _Suciṃ sugandhaṃ tidasehi sakkataṃ,_  
_Pupphuttamaṃ amaravarehi sevitaṃ;_  
_Aladdha maccehi va dānavehi vā,_  
_Aññatra devehi tadārahaṃ hidaṃ._  


(215.)

987\. _Tato catasso kanakattacūpamā,_  
_Uṭṭhāya nāriyo pamadādhipā muniṃ;_  
_Āsā ca saddhā ca sirī tato hirī,_  
_Iccabravuṃ nāradadeva brāhmaṇaṃ._  


(216.)

988\. _“Sace anuddiṭṭhaṃ tayā mahāmuni,_  
_Pupphaṃ imaṃ pārichattassa brahme;_  
_Dadāhi no sabbā gati te ijjhatu,_  
_Tuvampi no hohi yatheva vāsavo”._  


(217.)

989\. _Taṃ yācamānābhisamekkha nārado,_  
_Iccabravī saṅkalahaṃ udīrayi;_  
_“Na mayhamatthatthi imehi koci naṃ,_  
_Yāyeva vo seyyasi sā piḷandhatha”._  


(218.)

990\. _“Tvaṃ nottamevābhisamekkha nārada,_  
_Yassicchasi tassā anuppavecchasu;_  
_Yassā hi no nārada tvaṃ padassasi,_  
_Sāyeva no hehiti seṭṭhasammatā”._  


(219.)

991\. _“Akallametaṃ vacanaṃ sugatte,_  
_Ko brāhmaṇo saṅkalahaṃ udīraye;_  
_Gantvāna bhūtādhipameva pucchatha,_  
_Sace na jānātha idhuttamādhamaṃ”._  


(220.)

992\. _Tā nāradena paramappakopitā,_  
_Udīritā vaṇṇamadena mattā;_  
_Sakāse gantvāna sahassacakkhuno,_  
_“Pucchiṃsu bhūtādhipaṃ kā nu seyyasi”._  


(221.)

993\. _Tā disvā āyattamanā purindado,_  
_Iccabravī devavaro katañjalī;_  
_“Sabbāva vo hotha sugatte sādisī,_  
_Ko neva bhadde kalahaṃ udīrayi”._  


(222.)

994\. _“Yo sabbalokaccarito mahāmuni,_  
_Dhamme ṭhito nārado saccanikkamo;_  
_So nobravi girivare gandhamādane,_  
_Gantvāna bhūtādhipameva pucchatha;_  
_Sace na jānātha idhuttamādhamaṃ”._  


(223.)

995\. _“Asu brahāraññacaro mahāmuni,_  
_Nādatvā bhattaṃ varagatte bhuñjati;_  
_Viceyya dānāni dadāti kosiyo,_  
_Yassā hi so dassati sāva seyyasi”._  


(224.)

996\. _“Asū hi yo sammati dakkhiṇaṃ disaṃ,_  
_Gaṅgāya tīre himavantapassani;_  
_Sa kosiyo dullabhapānabhojano,_  
_Tassa sudhaṃ pāpaya devasārathi”._  


(225.)

997\. _Sa mātalī devavarena pesito,_  
_Sahassayuttaṃ abhiruyha sandanaṃ;_  
_Sukhippameva upagamma assamaṃ,_  
_Adissamāno munino sudhaṃ adā._  


(226.)

998\. _“Udaggihuttaṃ upatiṭṭhato hi me,_  
_Pabhaṅkaraṃ lokatamonuduttamaṃ;_  
_Sabbāni bhūtāni adhicca vāsavo,_  
_Ko neva me pāṇisu kiṃ sudhodahi._  


(227.)

999\. _Saṅkhūpamaṃ setamatulyadassanaṃ,_  
_Suciṃ sugandhaṃ piyarūpamabbhutaṃ;_  
_Adiṭṭhapubbaṃ mama jātu cakkhubhi,_  
_Kā devatā pāṇisu kiṃ sudhodahi”._  


(228.)

1000\. _“Ahaṃ mahindena mahesi pesito,_  
_Sudhābhihāsiṃ turito mahāmuni;_  
_Jānāsi maṃ mātali devasārathi,_  
_Bhuñjassu bhattuttama mābhivārayi._  


(229.)

1001\. _Bhuttā ca sā dvādasa hanti pāpake,_  
_Khudaṃ pipāsaṃ aratiṃ daraklamaṃ;_  
_Kodhūpanāhañca vivādapesuṇaṃ,_  
_Sītuṇha tandiñca rasuttamaṃ idaṃ”._  


(230.)

1002\. _“Na kappatī mātali mayha bhuñjituṃ,_  
_Pubbe adatvā iti me vatuttamaṃ;_  
_Na cāpi ekāsnamarīyapūjitaṃ,_  
_Asaṃvibhāgī ca sukhaṃ na vindati”._  


(231.)

1003\. _“Thīghātakā ye cime pāradārikā,_  
_Mittadduno ye ca sapanti subbate;_  
_Sabbe ca te maccharipañcamādhamā,_  
_Tasmā adatvā udakampi nāsniye._  


(232.)

1004\. _Sohitthiyā vā purisassa vā pana,_  
_Dassāmi dānaṃ vidusampavaṇṇitaṃ;_  
_Saddhā vadaññū idha vītamaccharā,_  
_Bhavanti hete sucisaccasammatā”._  


(233.)

1005\. _Ato matā devavarena pesitā,_  
_Kaññā catasso kanakattacūpamā;_  
_Āsā ca saddhā ca sirī tato hirī,_  
_Taṃ assamaṃ āgamu yattha kosiyo._  


(234.)

1006\. _Tā disvā sabbo paramappamodito,_  
_Subhena vaṇṇena sikhārivaggino;_  
_Kaññā catasso caturo catuddisā,_  
_Iccabravī mātalino ca sammukhā._  


(235.)

1007\. _“Purimaṃ disaṃ kā tvaṃ pabhāsi devate,_  
_Alaṅkatā tāravarāva osadhī;_  
_Pucchāmi taṃ kañcanavelliviggahe,_  
_Ācikkha me tvaṃ katamāsi devatā”._  


(236.)

1008\. _“Sirāha devī manujebhi pūjitā,_  
_Apāpasattūpanisevinī sadā;_  
_Sudhāvivādena tavantimāgatā,_  
_Taṃ maṃ sudhāya varapañña bhājaya._  


(237.)

1009\. _Yassāhamicchāmi sudhaṃ mahāmuni,_  
_So sabbakāmehi naro pamodati;_  
_Sirīti maṃ jānahi jūhatuttama,_  
_Taṃ maṃ sudhāya varapañña bhājaya”._  


(238.)

1010\. _“Sippena vijjācaraṇena buddhiyā,_  
_Narā upetā paguṇā sakammunā;_  
_Tayā vihīnā na labhanti kiñcanaṃ,_  
_Tayidaṃ na sādhu yadidaṃ tayā kataṃ._  


(239.)

1011\. _Passāmi posaṃ alasaṃ mahagghasaṃ,_  
_Sudukkulīnampi arūpimaṃ naraṃ;_  
_Tayānugutto siri jātimāmapi,_  
_Peseti dāsaṃ viya bhogavā sukhī._  


(240.)

1012\. _Taṃ taṃ asaccaṃ avibhajjaseviniṃ,_  
_Jānāmi mūḷhaṃ vidurānupātiniṃ;_  
_Na tādisī arahati āsanūdakaṃ,_  
_Kuto sudhā gaccha na mayha ruccasi”._  


(241.)

1013\. _“Kā sukkadāṭhā paṭimukkakuṇḍalā,_  
_Cittaṅgadā kambuvimaṭṭhadhārinī;_  
_Osittavaṇṇaṃ paridayha sobhasi,_  
_Kusaggirattaṃ apiḷayha mañjariṃ._  


(242.)

1014\. _Migīva bhantā saracāpadhārinā,_  
_Virādhitā mandamiva udikkhasi;_  
_Ko te dutīyo idha mandalocane,_  
_Na bhāyasi ekikā kānane vane”._  


(243.)

1015\. _“Na me dutīyo idha matthi kosiya,_  
_Masakkasārappabhavamhi devatā;_  
_Āsā sudhāsāya tavantimāgatā,_  
_Taṃ maṃ sudhāya varapañña bhājaya”._  


(244.)

1016\. _“Āsāya yanti vāṇijā dhanesino,_  
_Nāvaṃ samāruyha parenti aṇṇave;_  
_Te tattha sīdanti athopi ekadā,_  
_Jīnādhanā enti vinaṭṭhapābhatā._  


(245.)

1017\. _Āsāya khettāni kasanti kassakā,_  
_Vapanti bījāni karontupāyaso;_  
_Ītīnipātena avuṭṭhitāya vā,_  
_Na kiñci vindanti tato phalāgamaṃ._  


(246.)

1018\. _Athattakārāni karonti bhattusu,_  
_Āsaṃ purakkhatvā narā sukhesino;_  
_Te bhatturatthā atigāḷhitā puna,_  
_Disā panassanti aladdha kiñcanaṃ._  


(247.)

1019\. _Hitvāna dhaññañca dhanañca ñātake,_  
_Āsāya saggādhimanā sukhesino;_  
_Tapanti lūkhampi tapaṃ cirantaraṃ,_  
_Kumaggamāruyha parenti duggatiṃ._  


(248.)

1020\. _Āsā visaṃvādikasammatā ime,_  
_Āse sudhāsaṃ vinayassu attani;_  
_Na tādisī arahati āsanūdakaṃ,_  
_Kuto sudhā gaccha na mayha ruccasi”._  


(249.)

1021\. _“Daddallamānā yasasā yasassinī,_  
_Jighaññanāmavhayanaṃ disaṃ pati;_  
_Pucchāmi taṃ kañcanavelliviggahe,_  
_Ācikkha me tvaṃ katamāsi devatā”._  


(250.)

1022\. _“Saddhāha devī manujehi pūjitā,_  
_Apāpasattūpanisevinī sadā;_  
_Sudhāvivādena tavantimāgatā,_  
_Taṃ maṃ sudhāya varapañña bhājaya”._  


(251.)

1023\. _“Dānaṃ damaṃ cāgamathopi saṃyamaṃ,_  
_Ādāya saddhāya karonti hekadā;_  
_Theyyaṃ musā kūṭamathopi pesuṇaṃ,_  
_Karonti heke puna viccutā tayā._  


(252.)

1024\. _Bhariyāsu poso sadisīsu pekkhavā,_  
_Sīlūpapannāsu patibbatāsupi;_  
_Vinetvāna chandaṃ kulitthiyāsupi,_  
_Karoti saddhaṃ puna kumbhadāsiyā._  


(253.)

1025\. _Tvameva saddhe paradārasevinī,_  
_Pāpaṃ karosi kusalampi riñcasi;_  
_Na tādisī arahati āsanūdakaṃ,_  
_Kuto sudhā gaccha na mayha ruccasi”._  


(254.)

1026\. _“Jighaññarattiṃ aruṇasmimūhate,_  
_Yā dissati uttamarūpavaṇṇinī;_  
_Tathūpamā maṃ paṭibhāsi devate,_  
_Ācikkha me tvaṃ katamāsi accharā._  


(255.)

1027\. _Kālā nidāgheriva aggijāriva,_  
_Anileritā lohitapattamālinī;_  
_Kā tiṭṭhasi mandamigāvalokayaṃ,_  
_Bhāsesamānāva giraṃ na muñcasi”._  


(256.)

1028\. _“Hirāha devī manujehi pūjitā,_  
_Apāpasattūpanisevinī sadā;_  
_Sudhāvivādena tavantimāgatā,_  
_Sāhaṃ na sakkomi sudhampi yācituṃ;_  
_Kopīnarūpā viya yācanitthiyā”._  


(257.)

1029\. _“Dhammena ñāyena sugatte lacchasi,_  
_Eso hi dhammo na hi yācanā sudhā;_  
_Taṃ taṃ ayācantimahaṃ nimantaye,_  
_Sudhāya yañcicchasi tampi dammi te._  


(258.)

1030\. _Sā tvaṃ mayā ajja sakamhi assame,_  
_Nimantitā kañcanavelliviggahe;_  
_Tuvañhi me sabbarasehi pūjiyā,_  
_Taṃ pūjayitvāna sudhampi asniye”._  


(259.)

1031\. _Sā kosiyenānumatā jutīmatā,_  
_Addhā hiri rammaṃ pāvisi yassamaṃ;_  
_Udakavantaṃ phalamariyapūjitaṃ,_  
_Apāpasattūpanisevitaṃ sadā._  


(260.)

1032\. _Rukkhaggahānā bahukettha pupphitā,_  
_Ambā piyālā panasā ca kiṃsukā;_  
_Sobhañjanā loddamathopi padmakā,_  
_Kekā ca bhaṅgā tilakā supupphitā._  


(261.)

1033\. _Sālā karerī bahukettha jambuyo,_  
_Assatthanigrodhamadhukavetasā;_  
_Uddālakā pāṭali sinduvārakā,_  
_Manuññagandhā mucalindaketakā._  


(262.)

1034\. _Hareṇukā veḷukā keṇu tindukā,_  
_Sāmākanīvāramathopi cīnakā;_  
_Mocā kadalī bahukettha sāliyo,_  
_Pavīhayo ābhūjino ca taṇḍulā._  


(263.)

1035\. _Tassevuttarapassena,_  
_jātā pokkharaṇī sivā;_  
_Akakkasā apabbhārā,_  
_sādhu appaṭigandhikā._  


(264.)

1036\. _Tattha macchā sanniratā,_  
_khemino bahubhojanā;_  
_Siṅgū savaṅkā saṅkulā,_  
_satavaṅkā ca rohitā;_  
_Āḷigaggarakākiṇṇā,_  
_pāṭhīnā kākamacchakā._  


(265.)

1037\. _Tattha pakkhī sanniratā,_  
_khemino bahubhojanā;_  
_Haṃsā koñcā mayūrā ca,_  
_cakkavākā ca kukkuhā;_  
_Kuṇālakā bahū citrā,_  
_sikhaṇḍī jīvajīvakā._  


(266.)

1038\. _Tattha pānāya māyanti,_  
_nānā migagaṇā bahū;_  
_Sīhā byagghā varāhā ca,_  
_acchakokataracchayo._  


(267.)

1039\. _Palāsādā gavajā ca,_  
_mahiṃsā rohitā rurū;_  
_Eṇeyyā ca varāhā ca,_  
_gaṇino nīkasūkarā;_  
_Kadalimigā bahukettha,_  
_biḷārā sasakaṇṇikā._  


(268.)

1040\. _Chamāgirī pupphavicitrasanthatā,_  
_Dijābhighuṭṭhā dijasaṅghasevitā._  


(269.)

1041\. _Sā suttacā nīladumābhilambitā,_  
_Vijju mahāmegharivānupajjatha;_  
_Tassā susambandhasiraṃ kusāmayaṃ,_  
_Suciṃ sugandhaṃ ajinūpasevitaṃ;_  
_Atricca kocchaṃ hirimetadabravi,_  
_“Nisīda kalyāṇi sukhayidamāsanaṃ”._  


(270.)

1042\. _Tassā tadā kocchagatāya kosiyo,_  
_Yadicchamānāya jaṭājinandharo;_  
_Navehi pattehi sayaṃ sahūdakaṃ,_  
_Sudhābhihāsī turito mahāmuni._  


(271.)

1043\. _Sā taṃ paṭiggayha ubhohi pāṇibhi,_  
_Iccabravi attamanā jaṭādharaṃ;_  
_“Handāhaṃ etarahi pūjitā tayā,_  
_Gaccheyyaṃ brahme tidivaṃ jitāvinī”._  


(272.)

1044\. _Sā kosiyenānumatā jutīmatā,_  
_Udīritā vaṇṇamadena mattā;_  
_Sakāse gantvāna sahassacakkhuno,_  
_“Ayaṃ sudhā vāsava dehi me jayaṃ”._  


(273.)

1045\. _Tamena sakkopi tadā apūjayi,_  
_Sahindadevā surakaññamuttamaṃ;_  
_Sā pañjalī devamanussapūjitā,_  
_Navamhi kocchamhi yadā upāvisi._  


(274.)

1046\. _Tameva saṃsī punadeva mātaliṃ,_  
_Sahassanetto tidasānamindo;_  
_“Gantvāna vākyaṃ mama brūhi kosiyaṃ,_  
_‘Āsāya saddhā siriyā ca kosiya;_  
_Hirī sudhaṃ kena malattha hetunā’”._  


(275.)

1047\. _Taṃ suplavatthaṃ udatārayī rathaṃ,_  
_Daddallamānaṃ upakāriyasādisaṃ;_  
_Jambonadīsaṃ tapaneyyasannibhaṃ,_  
_Alaṅkataṃ kañcanacittasannibhaṃ._  


(276.)

1048\. _Suvaṇṇacandettha bahū nipātitā,_  
_Hatthī gavāssā kikibyagghadīpiyo;_  
_Eṇeyyakā laṅghamayettha pakkhino,_  
_Migettha veḷuriyamayā yudhā yutā._  


(277.)

1049\. _Tatthassarājaharayo ayojayuṃ,_  
_Dasasatāni susunāgasādise;_  
_Alaṅkate kañcanajāluracchade,_  
_Āveḷine saddagame asaṅgite._  


(278.)

1050\. _Taṃ yānaseṭṭhaṃ abhiruyha mātali,_  
_Disā imāyo abhinādayittha;_  
_Nabhañca selañca vanappatiniñca,_  
_Sasāgaraṃ pabyathayittha mediniṃ._  


(279.)

1051\. _Sa khippameva upagamma assamaṃ,_  
_Pāvāramekaṃsakato katañjalī;_  
_Bahussutaṃ vuddhaṃ vinītavantaṃ,_  
_Iccabravī mātali devabrāhmaṇaṃ._  


(280.)

1052\. _“Indassa vākyaṃ nisāmehi kosiya,_  
_Dūto ahaṃ pucchati taṃ purindado;_  
_‘Āsāya saddhā siriyā ca kosiya,_  
_Hirī sudhaṃ kena malattha hetunā’”._  


(281.)

1053\. _“Andhā sirī maṃ paṭibhāti mātali,_  
_Saddhā aniccā pana devasārathi;_  
_Āsā visaṃvādikasammatā hi me,_  
_Hirī ca ariyamhi guṇe patiṭṭhitā”._  


(282.)

1054\. _“Kumāriyo yācimā gottarakkhitā,_  
_Jiṇṇā ca yā yā ca sabhattuitthiyo;_  
_Tā chandarāgaṃ purisesu uggataṃ,_  
_Hiriyā nivārenti sacittamattano._  


(283.)

1055\. _Saṅgāmasīse sarasattisaṃyute,_  
_Parājitānaṃ patataṃ palāyinaṃ;_  
_Hiriyā nivattanti jahitva jīvitaṃ,_  
_Te sampaṭicchanti punā hirīmanā._  


(284.)

1056\. _Velā yathā sāgaravegavārinī,_  
_Hirāya hi pāpajanaṃ nivārinī;_  
_Taṃ sabbaloke hirimariyapūjitaṃ,_  
_Indassa taṃ vedaya devasārathi”._  


(285.)

1057\. _“Ko te imaṃ kosiya diṭṭhimodahi,_  
_Brahmā mahindo atha vā pajāpati;_  
_Hirāya devesu hi seṭṭhasammatā,_  
_Dhītā mahindassa mahesi jāyatha”._  


(286.)

1058\. _“Handehi dāni tidivaṃ apakkama,_  
_Rathaṃ samāruyha mamāyitaṃ imaṃ;_  
_Indo ca taṃ indasagotta kaṅkhati,_  
_Ajjeva tvaṃ indasahabyataṃ vaja”._  


(287.)

1059\. _“Evaṃ visujjhanti apāpakammino,_  
_Atho suciṇṇassa phalaṃ na nassati;_  
_Ye keci maddakkhu sudhāya bhojanaṃ,_  
_Sabbeva te indasahabyataṃ gatā._  


(288.)

1060\. _Hirī uppalavaṇṇāsi,_  
_kosiyo dānapati bhikkhu;_  
_Anuruddho pañcasikho,_  
_ānando āsi mātali._  


(289.)

1061\. _Sūriyo kassapo bhikkhu,_  
_moggallānosi candimā;_  
_Nārado sāriputtosi,_  
_sambuddho āsi vāsavo”ti._  


---

1062\. Sudhābhojanajātakaṃ tatiyaṃ.



[Go to previous page (21.1.2 Mahāhaṃsajātaka)](21.1.2.md) / [Go to parent page (21.1 Cūḷahaṃsavagga)](../21.1.md) / [Go to next page (21.1.4 Kuṇālajātaka)](21.1.4.md)


