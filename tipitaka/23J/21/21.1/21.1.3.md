
[Home](/) / [23J Jātakapāḷi](/tipitaka/23J.md) / [21 Asītinipāta](/tipitaka/23J/21.md) / [21.1 Cūḷahaṃsavagga](/tipitaka/23J/21/21.1.md)

# 𑁨𑁧𑁇𑁧𑁇𑁩 𑀲𑀼𑀥𑀸𑀪𑁄𑀚𑀦𑀚𑀸𑀢𑀓

### 𑀅𑀲𑀻𑀢𑀺𑀦𑀺𑀧𑀸𑀢

### 𑀘𑀽𑀍𑀅𑀳𑀁𑀲𑀯𑀕𑁆𑀕

### 𑀲𑀼𑀥𑀸𑀪𑁄𑀚𑀦𑀚𑀸𑀢𑀓

(192.)

964\. _“𑀦𑁂𑀯 𑀓𑀺𑀡𑀸𑀫𑀺 𑀦𑀧𑀺 𑀯𑀺𑀓𑁆𑀓𑀺𑀡𑀸𑀫𑀺,_  
_𑀦 𑀘𑀸𑀧𑀺 𑀫𑁂 𑀲𑀦𑁆𑀦𑀺𑀘𑀬𑁄 𑀘 𑀅𑀢𑁆𑀣𑀺;_  
_𑀲𑀼𑀓𑀺𑀘𑁆𑀙𑀭𑀽𑀧𑀁 𑀯𑀢𑀺𑀤𑀁 𑀧𑀭𑀺𑀢𑁆𑀢𑀁,_  
_𑀧𑀢𑁆𑀣𑁄𑀤𑀦𑁄 𑀦𑀸𑀮𑀫𑀬𑀁 𑀤𑀼𑀯𑀺𑀦𑁆𑀦𑀁”𑁇_  


(193.)

965\. _“𑀅𑀧𑁆𑀧𑀫𑁆𑀳𑀸 𑀅𑀧𑁆𑀧𑀓𑀁 𑀤𑀚𑁆𑀚𑀸,_  
_𑀅𑀦𑀼𑀫𑀚𑁆𑀛𑀢𑁄 𑀫𑀚𑁆𑀛𑀓𑀁;_  
_𑀩𑀳𑀼𑀫𑁆𑀳𑀸 𑀩𑀳𑀼𑀓𑀁 𑀤𑀚𑁆𑀚𑀸,_  
_𑀅𑀤𑀸𑀦𑀁 𑀦𑀼𑀧𑀧𑀚𑁆𑀚𑀢𑀺𑁇_  


(194.)

966\. _𑀢𑀁 𑀢𑀁 𑀯𑀤𑀸𑀫𑀺 𑀓𑁄𑀲𑀺𑀬,_  
_𑀤𑁂𑀳𑀺 𑀤𑀸𑀦𑀸𑀦𑀺 𑀪𑀼𑀜𑁆𑀚 𑀘;_  
_𑀅𑀭𑀺𑀬𑀫𑀕𑁆𑀕𑀁 𑀲𑀫𑀸𑀭𑀽𑀳,_  
_𑀦𑁂𑀓𑀸𑀲𑀻 𑀮𑀪𑀢𑁂 𑀲𑀼𑀔𑀁”𑁇_  


(195.)

967\. _“𑀫𑁄𑀖𑀜𑁆𑀘𑀲𑁆𑀲 𑀳𑀼𑀢𑀁 𑀳𑁄𑀢𑀺,_  
_𑀫𑁄𑀖𑀜𑁆𑀘𑀸𑀧𑀺 𑀲𑀫𑀻𑀳𑀺𑀢𑀁;_  
_𑀅𑀢𑀺𑀣𑀺𑀲𑁆𑀫𑀺𑀁 𑀬𑁄 𑀦𑀺𑀲𑀺𑀦𑁆𑀦𑀲𑁆𑀫𑀺𑀁,_  
_𑀏𑀓𑁄 𑀪𑀼𑀜𑁆𑀚𑀢𑀺 𑀪𑁄𑀚𑀦𑀁𑁇_  


(196.)

968\. _𑀢𑀁 𑀢𑀁 𑀯𑀤𑀸𑀫𑀺 𑀓𑁄𑀲𑀺𑀬,_  
_𑀤𑁂𑀳𑀺 𑀤𑀸𑀦𑀸𑀦𑀺 𑀪𑀼𑀜𑁆𑀚 𑀘;_  
_𑀅𑀭𑀺𑀬𑀫𑀕𑁆𑀕𑀁 𑀲𑀫𑀸𑀭𑀽𑀳,_  
_𑀦𑁂𑀓𑀸𑀲𑀻 𑀮𑀪𑀢𑁂 𑀲𑀼𑀔𑀁”𑁇_  


(197.)

969\. _“𑀲𑀘𑁆𑀘𑀜𑁆𑀘𑀲𑁆𑀲 𑀳𑀼𑀢𑀁 𑀳𑁄𑀢𑀺,_  
_𑀲𑀘𑁆𑀘𑀜𑁆𑀘𑀸𑀧𑀺 𑀲𑀫𑀻𑀳𑀺𑀢𑀁;_  
_𑀅𑀢𑀺𑀣𑀺𑀲𑁆𑀫𑀺𑀁 𑀬𑁄 𑀦𑀺𑀲𑀺𑀦𑁆𑀦𑀲𑁆𑀫𑀺𑀁,_  
_𑀦𑁂𑀓𑁄 𑀪𑀼𑀜𑁆𑀚𑀢𑀺 𑀪𑁄𑀚𑀦𑀁𑁇_  


(198.)

970\. _𑀢𑀁 𑀢𑀁 𑀯𑀤𑀸𑀫𑀺 𑀓𑁄𑀲𑀺𑀬,_  
_𑀤𑁂𑀳𑀺 𑀤𑀸𑀦𑀸𑀦𑀺 𑀪𑀼𑀜𑁆𑀚 𑀘;_  
_𑀅𑀭𑀺𑀬𑀫𑀕𑁆𑀕𑀁 𑀲𑀫𑀸𑀭𑀽𑀳,_  
_𑀦𑁂𑀓𑀸𑀲𑀻 𑀮𑀪𑀢𑁂 𑀲𑀼𑀔𑀁”𑁇_  


(199.)

971\. _“𑀲𑀭𑀜𑁆𑀘 𑀚𑀼𑀳𑀢𑀺 𑀧𑁄𑀲𑁄,_  
_𑀩𑀳𑀼𑀓𑀸𑀬 𑀕𑀬𑀸𑀬 𑀘;_  
_𑀤𑁄𑀡𑁂 𑀢𑀺𑀫𑁆𑀩𑀭𑀼𑀢𑀺𑀢𑁆𑀣𑀲𑁆𑀫𑀺𑀁,_  
_𑀲𑀻𑀖𑀲𑁄𑀢𑁂 𑀫𑀳𑀸𑀯𑀳𑁂𑁇_  


(200.)

972\. _𑀅𑀢𑁆𑀭 𑀘𑀲𑁆𑀲 𑀳𑀼𑀢𑀁 𑀳𑁄𑀢𑀺,_  
_𑀅𑀢𑁆𑀭 𑀘𑀲𑁆𑀲 𑀲𑀫𑀻𑀳𑀺𑀢𑀁;_  
_𑀅𑀢𑀺𑀣𑀺𑀲𑁆𑀫𑀺𑀁 𑀬𑁄 𑀦𑀺𑀲𑀺𑀦𑁆𑀦𑀲𑁆𑀫𑀺𑀁,_  
_𑀦𑁂𑀓𑁄 𑀪𑀼𑀜𑁆𑀚𑀢𑀺 𑀪𑁄𑀚𑀦𑀁𑁇_  


(201.)

973\. _𑀢𑀁 𑀢𑀁 𑀯𑀤𑀸𑀫𑀺 𑀓𑁄𑀲𑀺𑀬,_  
_𑀤𑁂𑀳𑀺 𑀤𑀸𑀦𑀸𑀦𑀺 𑀪𑀼𑀜𑁆𑀚 𑀘;_  
_𑀅𑀭𑀺𑀬𑀫𑀕𑁆𑀕𑀁 𑀲𑀫𑀸𑀭𑀽𑀳,_  
_𑀦𑁂𑀓𑀸𑀲𑀻 𑀮𑀪𑀢𑁂 𑀲𑀼𑀔𑀁”𑁇_  


(202.)

974\. _“𑀩𑀍𑀇𑀲𑀜𑁆𑀳𑀺 𑀲𑁄 𑀦𑀺𑀕𑀺𑀮𑀢𑀺,_  
_𑀤𑀻𑀖𑀲𑀼𑀢𑁆𑀢𑀁 𑀲𑀩𑀦𑁆𑀥𑀦𑀁;_  
_𑀅𑀢𑀺𑀣𑀺𑀲𑁆𑀫𑀺𑀁 𑀬𑁄 𑀦𑀺𑀲𑀺𑀦𑁆𑀦𑀲𑁆𑀫𑀺𑀁,_  
_𑀏𑀓𑁄 𑀪𑀼𑀜𑁆𑀚𑀢𑀺 𑀪𑁄𑀚𑀦𑀁𑁇_  


(203.)

975\. _𑀢𑀁 𑀢𑀁 𑀯𑀤𑀸𑀫𑀺 𑀓𑁄𑀲𑀺𑀬,_  
_𑀤𑁂𑀳𑀺 𑀤𑀸𑀦𑀸𑀦𑀺 𑀪𑀼𑀜𑁆𑀚 𑀘;_  
_𑀅𑀭𑀺𑀬𑀫𑀕𑁆𑀕𑀁 𑀲𑀫𑀸𑀭𑀽𑀳,_  
_𑀦𑁂𑀓𑀸𑀲𑀻 𑀮𑀪𑀢𑁂 𑀲𑀼𑀔𑀁”𑁇_  


(204.)

976\. _“𑀉𑀍𑀆𑀭𑀯𑀡𑁆𑀡𑀸 𑀯𑀢 𑀩𑁆𑀭𑀸𑀳𑁆𑀫𑀡𑀸 𑀇𑀫𑁂,_  
_𑀅𑀬𑀜𑁆𑀘 𑀯𑁄 𑀲𑀼𑀦𑀔𑁄 𑀓𑀺𑀲𑁆𑀲 𑀳𑁂𑀢𑀼;_  
_𑀉𑀘𑁆𑀘𑀸𑀯𑀘𑀁 𑀯𑀡𑁆𑀡𑀦𑀺𑀪𑀁 𑀯𑀺𑀓𑀼𑀩𑁆𑀩𑀢𑀺,_  
_𑀅𑀓𑁆𑀔𑀸𑀣 𑀦𑁄 𑀩𑁆𑀭𑀸𑀳𑁆𑀫𑀡𑀸 𑀓𑁂 𑀦𑀼 𑀢𑀼𑀫𑁆𑀳𑁂”𑁇_  


(205.)

977\. _“𑀘𑀦𑁆𑀤𑁄 𑀘 𑀲𑀼𑀭𑀺𑀬𑁄 𑀘 𑀉𑀪𑁄 𑀇𑀥𑀸𑀕𑀢𑀸,_  
_𑀅𑀬𑀁 𑀧𑀦 𑀫𑀸𑀢𑀮𑀺 𑀤𑁂𑀯𑀲𑀸𑀭𑀣𑀺;_  
_𑀲𑀓𑁆𑀓𑁄𑀳𑀫𑀲𑁆𑀫𑀺 𑀢𑀺𑀤𑀲𑀸𑀦𑀫𑀺𑀦𑁆𑀤𑁄,_  
_𑀏𑀲𑁄 𑀘 𑀔𑁄 𑀧𑀜𑁆𑀘𑀲𑀺𑀔𑁄𑀢𑀺 𑀯𑀼𑀘𑁆𑀘𑀢𑀺𑁇_  


(206.)

978\. _𑀧𑀸𑀡𑀺𑀲𑁆𑀲𑀭𑀸 𑀫𑀼𑀤𑀺𑀗𑁆𑀕𑀸 𑀘,_  
_𑀫𑀼𑀭𑀚𑀸𑀮𑀫𑁆𑀩𑀭𑀸𑀦𑀺 𑀘;_  
_𑀲𑀼𑀢𑁆𑀢𑀫𑁂𑀦𑀁 𑀧𑀩𑁄𑀥𑁂𑀦𑁆𑀢𑀺,_  
_𑀧𑀝𑀺𑀩𑀼𑀤𑁆𑀥𑁄 𑀘 𑀦𑀦𑁆𑀤𑀢𑀺𑁇_  


(207.)

979\. _𑀬𑁂 𑀓𑁂𑀘𑀺𑀫𑁂 𑀫𑀘𑁆𑀙𑀭𑀺𑀦𑁄 𑀓𑀤𑀭𑀺𑀬𑀸,_  
_𑀧𑀭𑀺𑀪𑀸𑀲𑀓𑀸 𑀲𑀫𑀡𑀩𑁆𑀭𑀸𑀳𑁆𑀫𑀡𑀸𑀦𑀁;_  
_𑀇𑀥𑁂𑀯 𑀦𑀺𑀓𑁆𑀔𑀺𑀧𑁆𑀧 𑀲𑀭𑀻𑀭𑀤𑁂𑀳𑀁,_  
_𑀓𑀸𑀬𑀲𑁆𑀲 𑀪𑁂𑀤𑀸 𑀦𑀺𑀭𑀬𑀁 𑀯𑀚𑀦𑁆𑀢𑀺𑁇_  


(208.)

980\. _𑀬𑁂 𑀓𑁂𑀘𑀺𑀫𑁂 𑀲𑀼𑀕𑁆𑀕𑀢𑀺𑀫𑀸𑀲𑀫𑀸𑀦𑀸,_  
_𑀥𑀫𑁆𑀫𑁂 𑀞𑀺𑀢𑀸 𑀲𑀁𑀬𑀫𑁂 𑀲𑀁𑀯𑀺𑀪𑀸𑀕𑁂;_  
_𑀇𑀥𑁂𑀯 𑀦𑀺𑀓𑁆𑀔𑀺𑀧𑁆𑀧 𑀲𑀭𑀻𑀭𑀤𑁂𑀳𑀁,_  
_𑀓𑀸𑀬𑀲𑁆𑀲 𑀪𑁂𑀤𑀸 𑀲𑀼𑀕𑀢𑀺𑀁 𑀯𑀚𑀦𑁆𑀢𑀺𑁇_  


(209.)

981\. _𑀢𑁆𑀯𑀁 𑀦𑁄𑀲𑀺 𑀜𑀸𑀢𑀺 𑀧𑀼𑀭𑀺𑀫𑀸𑀲𑀼 𑀚𑀸𑀢𑀺𑀲𑀼,_  
_𑀲𑁄 𑀫𑀘𑁆𑀙𑀭𑀻 𑀭𑁄𑀲𑀓𑁄 𑀧𑀸𑀧𑀥𑀫𑁆𑀫𑁄;_  
_𑀢𑀯𑁂𑀯 𑀅𑀢𑁆𑀣𑀸𑀬 𑀇𑀥𑀸𑀕𑀢𑀫𑁆𑀳𑀸,_  
_𑀫𑀸 𑀧𑀸𑀧𑀥𑀫𑁆𑀫𑁄 𑀦𑀺𑀭𑀬𑀁 𑀕𑀫𑀺𑀢𑁆𑀣”𑁇_  


(210.)

982\. _“𑀅𑀤𑁆𑀥𑀸 𑀫𑀁 𑀯𑁄 𑀳𑀺𑀢𑀓𑀸𑀫𑀸,_  
_𑀬𑀁 𑀫𑀁 𑀲𑀫𑀦𑀼𑀲𑀸𑀲𑀣;_  
_𑀲𑁄𑀳𑀁 𑀢𑀣𑀸 𑀓𑀭𑀺𑀲𑁆𑀲𑀸𑀫𑀺,_  
_𑀲𑀩𑁆𑀩𑀁 𑀯𑀼𑀢𑁆𑀢𑀁 𑀳𑀺𑀢𑁂𑀲𑀺𑀪𑀺𑁇_  


(211.)

983\. _𑀏𑀲𑀸𑀳𑀫𑀚𑁆𑀚𑁂𑀯 𑀉𑀧𑀸𑀭𑀫𑀸𑀫𑀺,_  
_𑀦 𑀘𑀸𑀧𑀺𑀳𑀁 𑀓𑀺𑀜𑁆𑀘𑀺 𑀓𑀭𑁂𑀬𑁆𑀬 𑀧𑀸𑀧𑀁;_  
_𑀦 𑀘𑀸𑀧𑀺 𑀫𑁂 𑀓𑀺𑀜𑁆𑀘𑀺 𑀅𑀤𑁂𑀬𑁆𑀬𑀫𑀢𑁆𑀣𑀺,_  
_𑀦 𑀘𑀸𑀧𑀺𑀤𑀢𑁆𑀯𑀸 𑀉𑀤𑀓𑀁 𑀧𑀺𑀯𑀸𑀫𑀺𑁇_  


(212.)

984\. _𑀏𑀯𑀜𑁆𑀘 𑀫𑁂 𑀤𑀤𑀢𑁄 𑀲𑀩𑁆𑀩𑀓𑀸𑀮𑀁,_  
_𑀪𑁄𑀕𑀸 𑀇𑀫𑁂 𑀯𑀸𑀲𑀯 𑀔𑀻𑀬𑀺𑀲𑁆𑀲𑀦𑁆𑀢𑀺;_  
_𑀢𑀢𑁄 𑀅𑀳𑀁 𑀧𑀩𑁆𑀩𑀚𑀺𑀲𑁆𑀲𑀸𑀫𑀺 𑀲𑀓𑁆𑀓,_  
_𑀳𑀺𑀢𑁆𑀯𑀸𑀦 𑀓𑀸𑀫𑀸𑀦𑀺 𑀬𑀣𑁄𑀥𑀺𑀓𑀸𑀦𑀺”𑁇_  


(213.)

985\. _𑀦𑀕𑀼𑀢𑁆𑀢𑀫𑁂 𑀕𑀺𑀭𑀺𑀯𑀭𑁂 𑀕𑀦𑁆𑀥𑀫𑀸𑀤𑀦𑁂,_  
_𑀫𑁄𑀤𑀦𑁆𑀢𑀺 𑀢𑀸 𑀤𑁂𑀯𑀯𑀭𑀸𑀪𑀺𑀧𑀸𑀮𑀺𑀢𑀸;_  
_𑀅𑀣𑀸𑀕𑀫𑀸 𑀇𑀲𑀺𑀯𑀭𑁄 𑀲𑀩𑁆𑀩𑀮𑁄𑀓𑀕𑀽,_  
_𑀲𑀼𑀧𑀼𑀧𑁆𑀨𑀺𑀢𑀁 𑀤𑀼𑀫𑀯𑀭𑀲𑀸𑀔𑀫𑀸𑀤𑀺𑀬𑁇_  


(214.)

986\. _𑀲𑀼𑀘𑀺𑀁 𑀲𑀼𑀕𑀦𑁆𑀥𑀁 𑀢𑀺𑀤𑀲𑁂𑀳𑀺 𑀲𑀓𑁆𑀓𑀢𑀁,_  
_𑀧𑀼𑀧𑁆𑀨𑀼𑀢𑁆𑀢𑀫𑀁 𑀅𑀫𑀭𑀯𑀭𑁂𑀳𑀺 𑀲𑁂𑀯𑀺𑀢𑀁;_  
_𑀅𑀮𑀤𑁆𑀥 𑀫𑀘𑁆𑀘𑁂𑀳𑀺 𑀯 𑀤𑀸𑀦𑀯𑁂𑀳𑀺 𑀯𑀸,_  
_𑀅𑀜𑁆𑀜𑀢𑁆𑀭 𑀤𑁂𑀯𑁂𑀳𑀺 𑀢𑀤𑀸𑀭𑀳𑀁 𑀳𑀺𑀤𑀁𑁇_  


(215.)

987\. _𑀢𑀢𑁄 𑀘𑀢𑀲𑁆𑀲𑁄 𑀓𑀦𑀓𑀢𑁆𑀢𑀘𑀽𑀧𑀫𑀸,_  
_𑀉𑀝𑁆𑀞𑀸𑀬 𑀦𑀸𑀭𑀺𑀬𑁄 𑀧𑀫𑀤𑀸𑀥𑀺𑀧𑀸 𑀫𑀼𑀦𑀺𑀁;_  
_𑀆𑀲𑀸 𑀘 𑀲𑀤𑁆𑀥𑀸 𑀘 𑀲𑀺𑀭𑀻 𑀢𑀢𑁄 𑀳𑀺𑀭𑀻,_  
_𑀇𑀘𑁆𑀘𑀩𑁆𑀭𑀯𑀼𑀁 𑀦𑀸𑀭𑀤𑀤𑁂𑀯 𑀩𑁆𑀭𑀸𑀳𑁆𑀫𑀡𑀁𑁇_  


(216.)

988\. _“𑀲𑀘𑁂 𑀅𑀦𑀼𑀤𑁆𑀤𑀺𑀝𑁆𑀞𑀁 𑀢𑀬𑀸 𑀫𑀳𑀸𑀫𑀼𑀦𑀺,_  
_𑀧𑀼𑀧𑁆𑀨𑀁 𑀇𑀫𑀁 𑀧𑀸𑀭𑀺𑀙𑀢𑁆𑀢𑀲𑁆𑀲 𑀩𑁆𑀭𑀳𑁆𑀫𑁂;_  
_𑀤𑀤𑀸𑀳𑀺 𑀦𑁄 𑀲𑀩𑁆𑀩𑀸 𑀕𑀢𑀺 𑀢𑁂 𑀇𑀚𑁆𑀛𑀢𑀼,_  
_𑀢𑀼𑀯𑀫𑁆𑀧𑀺 𑀦𑁄 𑀳𑁄𑀳𑀺 𑀬𑀣𑁂𑀯 𑀯𑀸𑀲𑀯𑁄”𑁇_  


(217.)

989\. _𑀢𑀁 𑀬𑀸𑀘𑀫𑀸𑀦𑀸𑀪𑀺𑀲𑀫𑁂𑀓𑁆𑀔 𑀦𑀸𑀭𑀤𑁄,_  
_𑀇𑀘𑁆𑀘𑀩𑁆𑀭𑀯𑀻 𑀲𑀗𑁆𑀓𑀮𑀳𑀁 𑀉𑀤𑀻𑀭𑀬𑀺;_  
_“𑀦 𑀫𑀬𑁆𑀳𑀫𑀢𑁆𑀣𑀢𑁆𑀣𑀺 𑀇𑀫𑁂𑀳𑀺 𑀓𑁄𑀘𑀺 𑀦𑀁,_  
_𑀬𑀸𑀬𑁂𑀯 𑀯𑁄 𑀲𑁂𑀬𑁆𑀬𑀲𑀺 𑀲𑀸 𑀧𑀺𑀍𑀅𑀦𑁆𑀥𑀣”𑁇_  


(218.)

990\. _“𑀢𑁆𑀯𑀁 𑀦𑁄𑀢𑁆𑀢𑀫𑁂𑀯𑀸𑀪𑀺𑀲𑀫𑁂𑀓𑁆𑀔 𑀦𑀸𑀭𑀤,_  
_𑀬𑀲𑁆𑀲𑀺𑀘𑁆𑀙𑀲𑀺 𑀢𑀲𑁆𑀲𑀸 𑀅𑀦𑀼𑀧𑁆𑀧𑀯𑁂𑀘𑁆𑀙𑀲𑀼;_  
_𑀬𑀲𑁆𑀲𑀸 𑀳𑀺 𑀦𑁄 𑀦𑀸𑀭𑀤 𑀢𑁆𑀯𑀁 𑀧𑀤𑀲𑁆𑀲𑀲𑀺,_  
_𑀲𑀸𑀬𑁂𑀯 𑀦𑁄 𑀳𑁂𑀳𑀺𑀢𑀺 𑀲𑁂𑀝𑁆𑀞𑀲𑀫𑁆𑀫𑀢𑀸”𑁇_  


(219.)

991\. _“𑀅𑀓𑀮𑁆𑀮𑀫𑁂𑀢𑀁 𑀯𑀘𑀦𑀁 𑀲𑀼𑀕𑀢𑁆𑀢𑁂,_  
_𑀓𑁄 𑀩𑁆𑀭𑀸𑀳𑁆𑀫𑀡𑁄 𑀲𑀗𑁆𑀓𑀮𑀳𑀁 𑀉𑀤𑀻𑀭𑀬𑁂;_  
_𑀕𑀦𑁆𑀢𑁆𑀯𑀸𑀦 𑀪𑀽𑀢𑀸𑀥𑀺𑀧𑀫𑁂𑀯 𑀧𑀼𑀘𑁆𑀙𑀣,_  
_𑀲𑀘𑁂 𑀦 𑀚𑀸𑀦𑀸𑀣 𑀇𑀥𑀼𑀢𑁆𑀢𑀫𑀸𑀥𑀫𑀁”𑁇_  


(220.)

992\. _𑀢𑀸 𑀦𑀸𑀭𑀤𑁂𑀦 𑀧𑀭𑀫𑀧𑁆𑀧𑀓𑁄𑀧𑀺𑀢𑀸,_  
_𑀉𑀤𑀻𑀭𑀺𑀢𑀸 𑀯𑀡𑁆𑀡𑀫𑀤𑁂𑀦 𑀫𑀢𑁆𑀢𑀸;_  
_𑀲𑀓𑀸𑀲𑁂 𑀕𑀦𑁆𑀢𑁆𑀯𑀸𑀦 𑀲𑀳𑀲𑁆𑀲𑀘𑀓𑁆𑀔𑀼𑀦𑁄,_  
_“𑀧𑀼𑀘𑁆𑀙𑀺𑀁𑀲𑀼 𑀪𑀽𑀢𑀸𑀥𑀺𑀧𑀁 𑀓𑀸 𑀦𑀼 𑀲𑁂𑀬𑁆𑀬𑀲𑀺”𑁇_  


(221.)

993\. _𑀢𑀸 𑀤𑀺𑀲𑁆𑀯𑀸 𑀆𑀬𑀢𑁆𑀢𑀫𑀦𑀸 𑀧𑀼𑀭𑀺𑀦𑁆𑀤𑀤𑁄,_  
_𑀇𑀘𑁆𑀘𑀩𑁆𑀭𑀯𑀻 𑀤𑁂𑀯𑀯𑀭𑁄 𑀓𑀢𑀜𑁆𑀚𑀮𑀻;_  
_“𑀲𑀩𑁆𑀩𑀸𑀯 𑀯𑁄 𑀳𑁄𑀣 𑀲𑀼𑀕𑀢𑁆𑀢𑁂 𑀲𑀸𑀤𑀺𑀲𑀻,_  
_𑀓𑁄 𑀦𑁂𑀯 𑀪𑀤𑁆𑀤𑁂 𑀓𑀮𑀳𑀁 𑀉𑀤𑀻𑀭𑀬𑀺”𑁇_  


(222.)

994\. _“𑀬𑁄 𑀲𑀩𑁆𑀩𑀮𑁄𑀓𑀘𑁆𑀘𑀭𑀺𑀢𑁄 𑀫𑀳𑀸𑀫𑀼𑀦𑀺,_  
_𑀥𑀫𑁆𑀫𑁂 𑀞𑀺𑀢𑁄 𑀦𑀸𑀭𑀤𑁄 𑀲𑀘𑁆𑀘𑀦𑀺𑀓𑁆𑀓𑀫𑁄;_  
_𑀲𑁄 𑀦𑁄𑀩𑁆𑀭𑀯𑀺 𑀕𑀺𑀭𑀺𑀯𑀭𑁂 𑀕𑀦𑁆𑀥𑀫𑀸𑀤𑀦𑁂,_  
_𑀕𑀦𑁆𑀢𑁆𑀯𑀸𑀦 𑀪𑀽𑀢𑀸𑀥𑀺𑀧𑀫𑁂𑀯 𑀧𑀼𑀘𑁆𑀙𑀣;_  
_𑀲𑀘𑁂 𑀦 𑀚𑀸𑀦𑀸𑀣 𑀇𑀥𑀼𑀢𑁆𑀢𑀫𑀸𑀥𑀫𑀁”𑁇_  


(223.)

995\. _“𑀅𑀲𑀼 𑀩𑁆𑀭𑀳𑀸𑀭𑀜𑁆𑀜𑀘𑀭𑁄 𑀫𑀳𑀸𑀫𑀼𑀦𑀺,_  
_𑀦𑀸𑀤𑀢𑁆𑀯𑀸 𑀪𑀢𑁆𑀢𑀁 𑀯𑀭𑀕𑀢𑁆𑀢𑁂 𑀪𑀼𑀜𑁆𑀚𑀢𑀺;_  
_𑀯𑀺𑀘𑁂𑀬𑁆𑀬 𑀤𑀸𑀦𑀸𑀦𑀺 𑀤𑀤𑀸𑀢𑀺 𑀓𑁄𑀲𑀺𑀬𑁄,_  
_𑀬𑀲𑁆𑀲𑀸 𑀳𑀺 𑀲𑁄 𑀤𑀲𑁆𑀲𑀢𑀺 𑀲𑀸𑀯 𑀲𑁂𑀬𑁆𑀬𑀲𑀺”𑁇_  


(224.)

996\. _“𑀅𑀲𑀽 𑀳𑀺 𑀬𑁄 𑀲𑀫𑁆𑀫𑀢𑀺 𑀤𑀓𑁆𑀔𑀺𑀡𑀁 𑀤𑀺𑀲𑀁,_  
_𑀕𑀗𑁆𑀕𑀸𑀬 𑀢𑀻𑀭𑁂 𑀳𑀺𑀫𑀯𑀦𑁆𑀢𑀧𑀲𑁆𑀲𑀦𑀺;_  
_𑀲 𑀓𑁄𑀲𑀺𑀬𑁄 𑀤𑀼𑀮𑁆𑀮𑀪𑀧𑀸𑀦𑀪𑁄𑀚𑀦𑁄,_  
_𑀢𑀲𑁆𑀲 𑀲𑀼𑀥𑀁 𑀧𑀸𑀧𑀬 𑀤𑁂𑀯𑀲𑀸𑀭𑀣𑀺”𑁇_  


(225.)

997\. _𑀲 𑀫𑀸𑀢𑀮𑀻 𑀤𑁂𑀯𑀯𑀭𑁂𑀦 𑀧𑁂𑀲𑀺𑀢𑁄,_  
_𑀲𑀳𑀲𑁆𑀲𑀬𑀼𑀢𑁆𑀢𑀁 𑀅𑀪𑀺𑀭𑀼𑀬𑁆𑀳 𑀲𑀦𑁆𑀤𑀦𑀁;_  
_𑀲𑀼𑀔𑀺𑀧𑁆𑀧𑀫𑁂𑀯 𑀉𑀧𑀕𑀫𑁆𑀫 𑀅𑀲𑁆𑀲𑀫𑀁,_  
_𑀅𑀤𑀺𑀲𑁆𑀲𑀫𑀸𑀦𑁄 𑀫𑀼𑀦𑀺𑀦𑁄 𑀲𑀼𑀥𑀁 𑀅𑀤𑀸𑁇_  


(226.)

998\. _“𑀉𑀤𑀕𑁆𑀕𑀺𑀳𑀼𑀢𑁆𑀢𑀁 𑀉𑀧𑀢𑀺𑀝𑁆𑀞𑀢𑁄 𑀳𑀺 𑀫𑁂,_  
_𑀧𑀪𑀗𑁆𑀓𑀭𑀁 𑀮𑁄𑀓𑀢𑀫𑁄𑀦𑀼𑀤𑀼𑀢𑁆𑀢𑀫𑀁;_  
_𑀲𑀩𑁆𑀩𑀸𑀦𑀺 𑀪𑀽𑀢𑀸𑀦𑀺 𑀅𑀥𑀺𑀘𑁆𑀘 𑀯𑀸𑀲𑀯𑁄,_  
_𑀓𑁄 𑀦𑁂𑀯 𑀫𑁂 𑀧𑀸𑀡𑀺𑀲𑀼 𑀓𑀺𑀁 𑀲𑀼𑀥𑁄𑀤𑀳𑀺𑁇_  


(227.)

999\. _𑀲𑀗𑁆𑀔𑀽𑀧𑀫𑀁 𑀲𑁂𑀢𑀫𑀢𑀼𑀮𑁆𑀬𑀤𑀲𑁆𑀲𑀦𑀁,_  
_𑀲𑀼𑀘𑀺𑀁 𑀲𑀼𑀕𑀦𑁆𑀥𑀁 𑀧𑀺𑀬𑀭𑀽𑀧𑀫𑀩𑁆𑀪𑀼𑀢𑀁;_  
_𑀅𑀤𑀺𑀝𑁆𑀞𑀧𑀼𑀩𑁆𑀩𑀁 𑀫𑀫 𑀚𑀸𑀢𑀼 𑀘𑀓𑁆𑀔𑀼𑀪𑀺,_  
_𑀓𑀸 𑀤𑁂𑀯𑀢𑀸 𑀧𑀸𑀡𑀺𑀲𑀼 𑀓𑀺𑀁 𑀲𑀼𑀥𑁄𑀤𑀳𑀺”𑁇_  


(228.)

1000\. _“𑀅𑀳𑀁 𑀫𑀳𑀺𑀦𑁆𑀤𑁂𑀦 𑀫𑀳𑁂𑀲𑀺 𑀧𑁂𑀲𑀺𑀢𑁄,_  
_𑀲𑀼𑀥𑀸𑀪𑀺𑀳𑀸𑀲𑀺𑀁 𑀢𑀼𑀭𑀺𑀢𑁄 𑀫𑀳𑀸𑀫𑀼𑀦𑀺;_  
_𑀚𑀸𑀦𑀸𑀲𑀺 𑀫𑀁 𑀫𑀸𑀢𑀮𑀺 𑀤𑁂𑀯𑀲𑀸𑀭𑀣𑀺,_  
_𑀪𑀼𑀜𑁆𑀚𑀲𑁆𑀲𑀼 𑀪𑀢𑁆𑀢𑀼𑀢𑁆𑀢𑀫 𑀫𑀸𑀪𑀺𑀯𑀸𑀭𑀬𑀺𑁇_  


(229.)

1001\. _𑀪𑀼𑀢𑁆𑀢𑀸 𑀘 𑀲𑀸 𑀤𑁆𑀯𑀸𑀤𑀲 𑀳𑀦𑁆𑀢𑀺 𑀧𑀸𑀧𑀓𑁂,_  
_𑀔𑀼𑀤𑀁 𑀧𑀺𑀧𑀸𑀲𑀁 𑀅𑀭𑀢𑀺𑀁 𑀤𑀭𑀓𑁆𑀮𑀫𑀁;_  
_𑀓𑁄𑀥𑀽𑀧𑀦𑀸𑀳𑀜𑁆𑀘 𑀯𑀺𑀯𑀸𑀤𑀧𑁂𑀲𑀼𑀡𑀁,_  
_𑀲𑀻𑀢𑀼𑀡𑁆𑀳 𑀢𑀦𑁆𑀤𑀺𑀜𑁆𑀘 𑀭𑀲𑀼𑀢𑁆𑀢𑀫𑀁 𑀇𑀤𑀁”𑁇_  


(230.)

1002\. _“𑀦 𑀓𑀧𑁆𑀧𑀢𑀻 𑀫𑀸𑀢𑀮𑀺 𑀫𑀬𑁆𑀳 𑀪𑀼𑀜𑁆𑀚𑀺𑀢𑀼𑀁,_  
_𑀧𑀼𑀩𑁆𑀩𑁂 𑀅𑀤𑀢𑁆𑀯𑀸 𑀇𑀢𑀺 𑀫𑁂 𑀯𑀢𑀼𑀢𑁆𑀢𑀫𑀁;_  
_𑀦 𑀘𑀸𑀧𑀺 𑀏𑀓𑀸𑀲𑁆𑀦𑀫𑀭𑀻𑀬𑀧𑀽𑀚𑀺𑀢𑀁,_  
_𑀅𑀲𑀁𑀯𑀺𑀪𑀸𑀕𑀻 𑀘 𑀲𑀼𑀔𑀁 𑀦 𑀯𑀺𑀦𑁆𑀤𑀢𑀺”𑁇_  


(231.)

1003\. _“𑀣𑀻𑀖𑀸𑀢𑀓𑀸 𑀬𑁂 𑀘𑀺𑀫𑁂 𑀧𑀸𑀭𑀤𑀸𑀭𑀺𑀓𑀸,_  
_𑀫𑀺𑀢𑁆𑀢𑀤𑁆𑀤𑀼𑀦𑁄 𑀬𑁂 𑀘 𑀲𑀧𑀦𑁆𑀢𑀺 𑀲𑀼𑀩𑁆𑀩𑀢𑁂;_  
_𑀲𑀩𑁆𑀩𑁂 𑀘 𑀢𑁂 𑀫𑀘𑁆𑀙𑀭𑀺𑀧𑀜𑁆𑀘𑀫𑀸𑀥𑀫𑀸,_  
_𑀢𑀲𑁆𑀫𑀸 𑀅𑀤𑀢𑁆𑀯𑀸 𑀉𑀤𑀓𑀫𑁆𑀧𑀺 𑀦𑀸𑀲𑁆𑀦𑀺𑀬𑁂𑁇_  


(232.)

1004\. _𑀲𑁄𑀳𑀺𑀢𑁆𑀣𑀺𑀬𑀸 𑀯𑀸 𑀧𑀼𑀭𑀺𑀲𑀲𑁆𑀲 𑀯𑀸 𑀧𑀦,_  
_𑀤𑀲𑁆𑀲𑀸𑀫𑀺 𑀤𑀸𑀦𑀁 𑀯𑀺𑀤𑀼𑀲𑀫𑁆𑀧𑀯𑀡𑁆𑀡𑀺𑀢𑀁;_  
_𑀲𑀤𑁆𑀥𑀸 𑀯𑀤𑀜𑁆𑀜𑀽 𑀇𑀥 𑀯𑀻𑀢𑀫𑀘𑁆𑀙𑀭𑀸,_  
_𑀪𑀯𑀦𑁆𑀢𑀺 𑀳𑁂𑀢𑁂 𑀲𑀼𑀘𑀺𑀲𑀘𑁆𑀘𑀲𑀫𑁆𑀫𑀢𑀸”𑁇_  


(233.)

1005\. _𑀅𑀢𑁄 𑀫𑀢𑀸 𑀤𑁂𑀯𑀯𑀭𑁂𑀦 𑀧𑁂𑀲𑀺𑀢𑀸,_  
_𑀓𑀜𑁆𑀜𑀸 𑀘𑀢𑀲𑁆𑀲𑁄 𑀓𑀦𑀓𑀢𑁆𑀢𑀘𑀽𑀧𑀫𑀸;_  
_𑀆𑀲𑀸 𑀘 𑀲𑀤𑁆𑀥𑀸 𑀘 𑀲𑀺𑀭𑀻 𑀢𑀢𑁄 𑀳𑀺𑀭𑀻,_  
_𑀢𑀁 𑀅𑀲𑁆𑀲𑀫𑀁 𑀆𑀕𑀫𑀼 𑀬𑀢𑁆𑀣 𑀓𑁄𑀲𑀺𑀬𑁄𑁇_  


(234.)

1006\. _𑀢𑀸 𑀤𑀺𑀲𑁆𑀯𑀸 𑀲𑀩𑁆𑀩𑁄 𑀧𑀭𑀫𑀧𑁆𑀧𑀫𑁄𑀤𑀺𑀢𑁄,_  
_𑀲𑀼𑀪𑁂𑀦 𑀯𑀡𑁆𑀡𑁂𑀦 𑀲𑀺𑀔𑀸𑀭𑀺𑀯𑀕𑁆𑀕𑀺𑀦𑁄;_  
_𑀓𑀜𑁆𑀜𑀸 𑀘𑀢𑀲𑁆𑀲𑁄 𑀘𑀢𑀼𑀭𑁄 𑀘𑀢𑀼𑀤𑁆𑀤𑀺𑀲𑀸,_  
_𑀇𑀘𑁆𑀘𑀩𑁆𑀭𑀯𑀻 𑀫𑀸𑀢𑀮𑀺𑀦𑁄 𑀘 𑀲𑀫𑁆𑀫𑀼𑀔𑀸𑁇_  


(235.)

1007\. _“𑀧𑀼𑀭𑀺𑀫𑀁 𑀤𑀺𑀲𑀁 𑀓𑀸 𑀢𑁆𑀯𑀁 𑀧𑀪𑀸𑀲𑀺 𑀤𑁂𑀯𑀢𑁂,_  
_𑀅𑀮𑀗𑁆𑀓𑀢𑀸 𑀢𑀸𑀭𑀯𑀭𑀸𑀯 𑀑𑀲𑀥𑀻;_  
_𑀧𑀼𑀘𑁆𑀙𑀸𑀫𑀺 𑀢𑀁 𑀓𑀜𑁆𑀘𑀦𑀯𑁂𑀮𑁆𑀮𑀺𑀯𑀺𑀕𑁆𑀕𑀳𑁂,_  
_𑀆𑀘𑀺𑀓𑁆𑀔 𑀫𑁂 𑀢𑁆𑀯𑀁 𑀓𑀢𑀫𑀸𑀲𑀺 𑀤𑁂𑀯𑀢𑀸”𑁇_  


(236.)

1008\. _“𑀲𑀺𑀭𑀸𑀳 𑀤𑁂𑀯𑀻 𑀫𑀦𑀼𑀚𑁂𑀪𑀺 𑀧𑀽𑀚𑀺𑀢𑀸,_  
_𑀅𑀧𑀸𑀧𑀲𑀢𑁆𑀢𑀽𑀧𑀦𑀺𑀲𑁂𑀯𑀺𑀦𑀻 𑀲𑀤𑀸;_  
_𑀲𑀼𑀥𑀸𑀯𑀺𑀯𑀸𑀤𑁂𑀦 𑀢𑀯𑀦𑁆𑀢𑀺𑀫𑀸𑀕𑀢𑀸,_  
_𑀢𑀁 𑀫𑀁 𑀲𑀼𑀥𑀸𑀬 𑀯𑀭𑀧𑀜𑁆𑀜 𑀪𑀸𑀚𑀬𑁇_  


(237.)

1009\. _𑀬𑀲𑁆𑀲𑀸𑀳𑀫𑀺𑀘𑁆𑀙𑀸𑀫𑀺 𑀲𑀼𑀥𑀁 𑀫𑀳𑀸𑀫𑀼𑀦𑀺,_  
_𑀲𑁄 𑀲𑀩𑁆𑀩𑀓𑀸𑀫𑁂𑀳𑀺 𑀦𑀭𑁄 𑀧𑀫𑁄𑀤𑀢𑀺;_  
_𑀲𑀺𑀭𑀻𑀢𑀺 𑀫𑀁 𑀚𑀸𑀦𑀳𑀺 𑀚𑀽𑀳𑀢𑀼𑀢𑁆𑀢𑀫,_  
_𑀢𑀁 𑀫𑀁 𑀲𑀼𑀥𑀸𑀬 𑀯𑀭𑀧𑀜𑁆𑀜 𑀪𑀸𑀚𑀬”𑁇_  


(238.)

1010\. _“𑀲𑀺𑀧𑁆𑀧𑁂𑀦 𑀯𑀺𑀚𑁆𑀚𑀸𑀘𑀭𑀡𑁂𑀦 𑀩𑀼𑀤𑁆𑀥𑀺𑀬𑀸,_  
_𑀦𑀭𑀸 𑀉𑀧𑁂𑀢𑀸 𑀧𑀕𑀼𑀡𑀸 𑀲𑀓𑀫𑁆𑀫𑀼𑀦𑀸;_  
_𑀢𑀬𑀸 𑀯𑀺𑀳𑀻𑀦𑀸 𑀦 𑀮𑀪𑀦𑁆𑀢𑀺 𑀓𑀺𑀜𑁆𑀘𑀦𑀁,_  
_𑀢𑀬𑀺𑀤𑀁 𑀦 𑀲𑀸𑀥𑀼 𑀬𑀤𑀺𑀤𑀁 𑀢𑀬𑀸 𑀓𑀢𑀁𑁇_  


(239.)

1011\. _𑀧𑀲𑁆𑀲𑀸𑀫𑀺 𑀧𑁄𑀲𑀁 𑀅𑀮𑀲𑀁 𑀫𑀳𑀕𑁆𑀖𑀲𑀁,_  
_𑀲𑀼𑀤𑀼𑀓𑁆𑀓𑀼𑀮𑀻𑀦𑀫𑁆𑀧𑀺 𑀅𑀭𑀽𑀧𑀺𑀫𑀁 𑀦𑀭𑀁;_  
_𑀢𑀬𑀸𑀦𑀼𑀕𑀼𑀢𑁆𑀢𑁄 𑀲𑀺𑀭𑀺 𑀚𑀸𑀢𑀺𑀫𑀸𑀫𑀧𑀺,_  
_𑀧𑁂𑀲𑁂𑀢𑀺 𑀤𑀸𑀲𑀁 𑀯𑀺𑀬 𑀪𑁄𑀕𑀯𑀸 𑀲𑀼𑀔𑀻𑁇_  


(240.)

1012\. _𑀢𑀁 𑀢𑀁 𑀅𑀲𑀘𑁆𑀘𑀁 𑀅𑀯𑀺𑀪𑀚𑁆𑀚𑀲𑁂𑀯𑀺𑀦𑀺𑀁,_  
_𑀚𑀸𑀦𑀸𑀫𑀺 𑀫𑀽𑀍𑀳𑀁 𑀯𑀺𑀤𑀼𑀭𑀸𑀦𑀼𑀧𑀸𑀢𑀺𑀦𑀺𑀁;_  
_𑀦 𑀢𑀸𑀤𑀺𑀲𑀻 𑀅𑀭𑀳𑀢𑀺 𑀆𑀲𑀦𑀽𑀤𑀓𑀁,_  
_𑀓𑀼𑀢𑁄 𑀲𑀼𑀥𑀸 𑀕𑀘𑁆𑀙 𑀦 𑀫𑀬𑁆𑀳 𑀭𑀼𑀘𑁆𑀘𑀲𑀺”𑁇_  


(241.)

1013\. _“𑀓𑀸 𑀲𑀼𑀓𑁆𑀓𑀤𑀸𑀞𑀸 𑀧𑀝𑀺𑀫𑀼𑀓𑁆𑀓𑀓𑀼𑀡𑁆𑀟𑀮𑀸,_  
_𑀘𑀺𑀢𑁆𑀢𑀗𑁆𑀕𑀤𑀸 𑀓𑀫𑁆𑀩𑀼𑀯𑀺𑀫𑀝𑁆𑀞𑀥𑀸𑀭𑀺𑀦𑀻;_  
_𑀑𑀲𑀺𑀢𑁆𑀢𑀯𑀡𑁆𑀡𑀁 𑀧𑀭𑀺𑀤𑀬𑁆𑀳 𑀲𑁄𑀪𑀲𑀺,_  
_𑀓𑀼𑀲𑀕𑁆𑀕𑀺𑀭𑀢𑁆𑀢𑀁 𑀅𑀧𑀺𑀍𑀅𑀬𑁆𑀳 𑀫𑀜𑁆𑀚𑀭𑀺𑀁𑁇_  


(242.)

1014\. _𑀫𑀺𑀕𑀻𑀯 𑀪𑀦𑁆𑀢𑀸 𑀲𑀭𑀘𑀸𑀧𑀥𑀸𑀭𑀺𑀦𑀸,_  
_𑀯𑀺𑀭𑀸𑀥𑀺𑀢𑀸 𑀫𑀦𑁆𑀤𑀫𑀺𑀯 𑀉𑀤𑀺𑀓𑁆𑀔𑀲𑀺;_  
_𑀓𑁄 𑀢𑁂 𑀤𑀼𑀢𑀻𑀬𑁄 𑀇𑀥 𑀫𑀦𑁆𑀤𑀮𑁄𑀘𑀦𑁂,_  
_𑀦 𑀪𑀸𑀬𑀲𑀺 𑀏𑀓𑀺𑀓𑀸 𑀓𑀸𑀦𑀦𑁂 𑀯𑀦𑁂”𑁇_  


(243.)

1015\. _“𑀦 𑀫𑁂 𑀤𑀼𑀢𑀻𑀬𑁄 𑀇𑀥 𑀫𑀢𑁆𑀣𑀺 𑀓𑁄𑀲𑀺𑀬,_  
_𑀫𑀲𑀓𑁆𑀓𑀲𑀸𑀭𑀧𑁆𑀧𑀪𑀯𑀫𑁆𑀳𑀺 𑀤𑁂𑀯𑀢𑀸;_  
_𑀆𑀲𑀸 𑀲𑀼𑀥𑀸𑀲𑀸𑀬 𑀢𑀯𑀦𑁆𑀢𑀺𑀫𑀸𑀕𑀢𑀸,_  
_𑀢𑀁 𑀫𑀁 𑀲𑀼𑀥𑀸𑀬 𑀯𑀭𑀧𑀜𑁆𑀜 𑀪𑀸𑀚𑀬”𑁇_  


(244.)

1016\. _“𑀆𑀲𑀸𑀬 𑀬𑀦𑁆𑀢𑀺 𑀯𑀸𑀡𑀺𑀚𑀸 𑀥𑀦𑁂𑀲𑀺𑀦𑁄,_  
_𑀦𑀸𑀯𑀁 𑀲𑀫𑀸𑀭𑀼𑀬𑁆𑀳 𑀧𑀭𑁂𑀦𑁆𑀢𑀺 𑀅𑀡𑁆𑀡𑀯𑁂;_  
_𑀢𑁂 𑀢𑀢𑁆𑀣 𑀲𑀻𑀤𑀦𑁆𑀢𑀺 𑀅𑀣𑁄𑀧𑀺 𑀏𑀓𑀤𑀸,_  
_𑀚𑀻𑀦𑀸𑀥𑀦𑀸 𑀏𑀦𑁆𑀢𑀺 𑀯𑀺𑀦𑀝𑁆𑀞𑀧𑀸𑀪𑀢𑀸𑁇_  


(245.)

1017\. _𑀆𑀲𑀸𑀬 𑀔𑁂𑀢𑁆𑀢𑀸𑀦𑀺 𑀓𑀲𑀦𑁆𑀢𑀺 𑀓𑀲𑁆𑀲𑀓𑀸,_  
_𑀯𑀧𑀦𑁆𑀢𑀺 𑀩𑀻𑀚𑀸𑀦𑀺 𑀓𑀭𑁄𑀦𑁆𑀢𑀼𑀧𑀸𑀬𑀲𑁄;_  
_𑀈𑀢𑀻𑀦𑀺𑀧𑀸𑀢𑁂𑀦 𑀅𑀯𑀼𑀝𑁆𑀞𑀺𑀢𑀸𑀬 𑀯𑀸,_  
_𑀦 𑀓𑀺𑀜𑁆𑀘𑀺 𑀯𑀺𑀦𑁆𑀤𑀦𑁆𑀢𑀺 𑀢𑀢𑁄 𑀨𑀮𑀸𑀕𑀫𑀁𑁇_  


(246.)

1018\. _𑀅𑀣𑀢𑁆𑀢𑀓𑀸𑀭𑀸𑀦𑀺 𑀓𑀭𑁄𑀦𑁆𑀢𑀺 𑀪𑀢𑁆𑀢𑀼𑀲𑀼,_  
_𑀆𑀲𑀁 𑀧𑀼𑀭𑀓𑁆𑀔𑀢𑁆𑀯𑀸 𑀦𑀭𑀸 𑀲𑀼𑀔𑁂𑀲𑀺𑀦𑁄;_  
_𑀢𑁂 𑀪𑀢𑁆𑀢𑀼𑀭𑀢𑁆𑀣𑀸 𑀅𑀢𑀺𑀕𑀸𑀍𑀳𑀺𑀢𑀸 𑀧𑀼𑀦,_  
_𑀤𑀺𑀲𑀸 𑀧𑀦𑀲𑁆𑀲𑀦𑁆𑀢𑀺 𑀅𑀮𑀤𑁆𑀥 𑀓𑀺𑀜𑁆𑀘𑀦𑀁𑁇_  


(247.)

1019\. _𑀳𑀺𑀢𑁆𑀯𑀸𑀦 𑀥𑀜𑁆𑀜𑀜𑁆𑀘 𑀥𑀦𑀜𑁆𑀘 𑀜𑀸𑀢𑀓𑁂,_  
_𑀆𑀲𑀸𑀬 𑀲𑀕𑁆𑀕𑀸𑀥𑀺𑀫𑀦𑀸 𑀲𑀼𑀔𑁂𑀲𑀺𑀦𑁄;_  
_𑀢𑀧𑀦𑁆𑀢𑀺 𑀮𑀽𑀔𑀫𑁆𑀧𑀺 𑀢𑀧𑀁 𑀘𑀺𑀭𑀦𑁆𑀢𑀭𑀁,_  
_𑀓𑀼𑀫𑀕𑁆𑀕𑀫𑀸𑀭𑀼𑀬𑁆𑀳 𑀧𑀭𑁂𑀦𑁆𑀢𑀺 𑀤𑀼𑀕𑁆𑀕𑀢𑀺𑀁𑁇_  


(248.)

1020\. _𑀆𑀲𑀸 𑀯𑀺𑀲𑀁𑀯𑀸𑀤𑀺𑀓𑀲𑀫𑁆𑀫𑀢𑀸 𑀇𑀫𑁂,_  
_𑀆𑀲𑁂 𑀲𑀼𑀥𑀸𑀲𑀁 𑀯𑀺𑀦𑀬𑀲𑁆𑀲𑀼 𑀅𑀢𑁆𑀢𑀦𑀺;_  
_𑀦 𑀢𑀸𑀤𑀺𑀲𑀻 𑀅𑀭𑀳𑀢𑀺 𑀆𑀲𑀦𑀽𑀤𑀓𑀁,_  
_𑀓𑀼𑀢𑁄 𑀲𑀼𑀥𑀸 𑀕𑀘𑁆𑀙 𑀦 𑀫𑀬𑁆𑀳 𑀭𑀼𑀘𑁆𑀘𑀲𑀺”𑁇_  


(249.)

1021\. _“𑀤𑀤𑁆𑀤𑀮𑁆𑀮𑀫𑀸𑀦𑀸 𑀬𑀲𑀲𑀸 𑀬𑀲𑀲𑁆𑀲𑀺𑀦𑀻,_  
_𑀚𑀺𑀖𑀜𑁆𑀜𑀦𑀸𑀫𑀯𑁆𑀳𑀬𑀦𑀁 𑀤𑀺𑀲𑀁 𑀧𑀢𑀺;_  
_𑀧𑀼𑀘𑁆𑀙𑀸𑀫𑀺 𑀢𑀁 𑀓𑀜𑁆𑀘𑀦𑀯𑁂𑀮𑁆𑀮𑀺𑀯𑀺𑀕𑁆𑀕𑀳𑁂,_  
_𑀆𑀘𑀺𑀓𑁆𑀔 𑀫𑁂 𑀢𑁆𑀯𑀁 𑀓𑀢𑀫𑀸𑀲𑀺 𑀤𑁂𑀯𑀢𑀸”𑁇_  


(250.)

1022\. _“𑀲𑀤𑁆𑀥𑀸𑀳 𑀤𑁂𑀯𑀻 𑀫𑀦𑀼𑀚𑁂𑀳𑀺 𑀧𑀽𑀚𑀺𑀢𑀸,_  
_𑀅𑀧𑀸𑀧𑀲𑀢𑁆𑀢𑀽𑀧𑀦𑀺𑀲𑁂𑀯𑀺𑀦𑀻 𑀲𑀤𑀸;_  
_𑀲𑀼𑀥𑀸𑀯𑀺𑀯𑀸𑀤𑁂𑀦 𑀢𑀯𑀦𑁆𑀢𑀺𑀫𑀸𑀕𑀢𑀸,_  
_𑀢𑀁 𑀫𑀁 𑀲𑀼𑀥𑀸𑀬 𑀯𑀭𑀧𑀜𑁆𑀜 𑀪𑀸𑀚𑀬”𑁇_  


(251.)

1023\. _“𑀤𑀸𑀦𑀁 𑀤𑀫𑀁 𑀘𑀸𑀕𑀫𑀣𑁄𑀧𑀺 𑀲𑀁𑀬𑀫𑀁,_  
_𑀆𑀤𑀸𑀬 𑀲𑀤𑁆𑀥𑀸𑀬 𑀓𑀭𑁄𑀦𑁆𑀢𑀺 𑀳𑁂𑀓𑀤𑀸;_  
_𑀣𑁂𑀬𑁆𑀬𑀁 𑀫𑀼𑀲𑀸 𑀓𑀽𑀝𑀫𑀣𑁄𑀧𑀺 𑀧𑁂𑀲𑀼𑀡𑀁,_  
_𑀓𑀭𑁄𑀦𑁆𑀢𑀺 𑀳𑁂𑀓𑁂 𑀧𑀼𑀦 𑀯𑀺𑀘𑁆𑀘𑀼𑀢𑀸 𑀢𑀬𑀸𑁇_  


(252.)

1024\. _𑀪𑀭𑀺𑀬𑀸𑀲𑀼 𑀧𑁄𑀲𑁄 𑀲𑀤𑀺𑀲𑀻𑀲𑀼 𑀧𑁂𑀓𑁆𑀔𑀯𑀸,_  
_𑀲𑀻𑀮𑀽𑀧𑀧𑀦𑁆𑀦𑀸𑀲𑀼 𑀧𑀢𑀺𑀩𑁆𑀩𑀢𑀸𑀲𑀼𑀧𑀺;_  
_𑀯𑀺𑀦𑁂𑀢𑁆𑀯𑀸𑀦 𑀙𑀦𑁆𑀤𑀁 𑀓𑀼𑀮𑀺𑀢𑁆𑀣𑀺𑀬𑀸𑀲𑀼𑀧𑀺,_  
_𑀓𑀭𑁄𑀢𑀺 𑀲𑀤𑁆𑀥𑀁 𑀧𑀼𑀦 𑀓𑀼𑀫𑁆𑀪𑀤𑀸𑀲𑀺𑀬𑀸𑁇_  


(253.)

1025\. _𑀢𑁆𑀯𑀫𑁂𑀯 𑀲𑀤𑁆𑀥𑁂 𑀧𑀭𑀤𑀸𑀭𑀲𑁂𑀯𑀺𑀦𑀻,_  
_𑀧𑀸𑀧𑀁 𑀓𑀭𑁄𑀲𑀺 𑀓𑀼𑀲𑀮𑀫𑁆𑀧𑀺 𑀭𑀺𑀜𑁆𑀘𑀲𑀺;_  
_𑀦 𑀢𑀸𑀤𑀺𑀲𑀻 𑀅𑀭𑀳𑀢𑀺 𑀆𑀲𑀦𑀽𑀤𑀓𑀁,_  
_𑀓𑀼𑀢𑁄 𑀲𑀼𑀥𑀸 𑀕𑀘𑁆𑀙 𑀦 𑀫𑀬𑁆𑀳 𑀭𑀼𑀘𑁆𑀘𑀲𑀺”𑁇_  


(254.)

1026\. _“𑀚𑀺𑀖𑀜𑁆𑀜𑀭𑀢𑁆𑀢𑀺𑀁 𑀅𑀭𑀼𑀡𑀲𑁆𑀫𑀺𑀫𑀽𑀳𑀢𑁂,_  
_𑀬𑀸 𑀤𑀺𑀲𑁆𑀲𑀢𑀺 𑀉𑀢𑁆𑀢𑀫𑀭𑀽𑀧𑀯𑀡𑁆𑀡𑀺𑀦𑀻;_  
_𑀢𑀣𑀽𑀧𑀫𑀸 𑀫𑀁 𑀧𑀝𑀺𑀪𑀸𑀲𑀺 𑀤𑁂𑀯𑀢𑁂,_  
_𑀆𑀘𑀺𑀓𑁆𑀔 𑀫𑁂 𑀢𑁆𑀯𑀁 𑀓𑀢𑀫𑀸𑀲𑀺 𑀅𑀘𑁆𑀙𑀭𑀸𑁇_  


(255.)

1027\. _𑀓𑀸𑀮𑀸 𑀦𑀺𑀤𑀸𑀖𑁂𑀭𑀺𑀯 𑀅𑀕𑁆𑀕𑀺𑀚𑀸𑀭𑀺𑀯,_  
_𑀅𑀦𑀺𑀮𑁂𑀭𑀺𑀢𑀸 𑀮𑁄𑀳𑀺𑀢𑀧𑀢𑁆𑀢𑀫𑀸𑀮𑀺𑀦𑀻;_  
_𑀓𑀸 𑀢𑀺𑀝𑁆𑀞𑀲𑀺 𑀫𑀦𑁆𑀤𑀫𑀺𑀕𑀸𑀯𑀮𑁄𑀓𑀬𑀁,_  
_𑀪𑀸𑀲𑁂𑀲𑀫𑀸𑀦𑀸𑀯 𑀕𑀺𑀭𑀁 𑀦 𑀫𑀼𑀜𑁆𑀘𑀲𑀺”𑁇_  


(256.)

1028\. _“𑀳𑀺𑀭𑀸𑀳 𑀤𑁂𑀯𑀻 𑀫𑀦𑀼𑀚𑁂𑀳𑀺 𑀧𑀽𑀚𑀺𑀢𑀸,_  
_𑀅𑀧𑀸𑀧𑀲𑀢𑁆𑀢𑀽𑀧𑀦𑀺𑀲𑁂𑀯𑀺𑀦𑀻 𑀲𑀤𑀸;_  
_𑀲𑀼𑀥𑀸𑀯𑀺𑀯𑀸𑀤𑁂𑀦 𑀢𑀯𑀦𑁆𑀢𑀺𑀫𑀸𑀕𑀢𑀸,_  
_𑀲𑀸𑀳𑀁 𑀦 𑀲𑀓𑁆𑀓𑁄𑀫𑀺 𑀲𑀼𑀥𑀫𑁆𑀧𑀺 𑀬𑀸𑀘𑀺𑀢𑀼𑀁;_  
_𑀓𑁄𑀧𑀻𑀦𑀭𑀽𑀧𑀸 𑀯𑀺𑀬 𑀬𑀸𑀘𑀦𑀺𑀢𑁆𑀣𑀺𑀬𑀸”𑁇_  


(257.)

1029\. _“𑀥𑀫𑁆𑀫𑁂𑀦 𑀜𑀸𑀬𑁂𑀦 𑀲𑀼𑀕𑀢𑁆𑀢𑁂 𑀮𑀘𑁆𑀙𑀲𑀺,_  
_𑀏𑀲𑁄 𑀳𑀺 𑀥𑀫𑁆𑀫𑁄 𑀦 𑀳𑀺 𑀬𑀸𑀘𑀦𑀸 𑀲𑀼𑀥𑀸;_  
_𑀢𑀁 𑀢𑀁 𑀅𑀬𑀸𑀘𑀦𑁆𑀢𑀺𑀫𑀳𑀁 𑀦𑀺𑀫𑀦𑁆𑀢𑀬𑁂,_  
_𑀲𑀼𑀥𑀸𑀬 𑀬𑀜𑁆𑀘𑀺𑀘𑁆𑀙𑀲𑀺 𑀢𑀫𑁆𑀧𑀺 𑀤𑀫𑁆𑀫𑀺 𑀢𑁂𑁇_  


(258.)

1030\. _𑀲𑀸 𑀢𑁆𑀯𑀁 𑀫𑀬𑀸 𑀅𑀚𑁆𑀚 𑀲𑀓𑀫𑁆𑀳𑀺 𑀅𑀲𑁆𑀲𑀫𑁂,_  
_𑀦𑀺𑀫𑀦𑁆𑀢𑀺𑀢𑀸 𑀓𑀜𑁆𑀘𑀦𑀯𑁂𑀮𑁆𑀮𑀺𑀯𑀺𑀕𑁆𑀕𑀳𑁂;_  
_𑀢𑀼𑀯𑀜𑁆𑀳𑀺 𑀫𑁂 𑀲𑀩𑁆𑀩𑀭𑀲𑁂𑀳𑀺 𑀧𑀽𑀚𑀺𑀬𑀸,_  
_𑀢𑀁 𑀧𑀽𑀚𑀬𑀺𑀢𑁆𑀯𑀸𑀦 𑀲𑀼𑀥𑀫𑁆𑀧𑀺 𑀅𑀲𑁆𑀦𑀺𑀬𑁂”𑁇_  


(259.)

1031\. _𑀲𑀸 𑀓𑁄𑀲𑀺𑀬𑁂𑀦𑀸𑀦𑀼𑀫𑀢𑀸 𑀚𑀼𑀢𑀻𑀫𑀢𑀸,_  
_𑀅𑀤𑁆𑀥𑀸 𑀳𑀺𑀭𑀺 𑀭𑀫𑁆𑀫𑀁 𑀧𑀸𑀯𑀺𑀲𑀺 𑀬𑀲𑁆𑀲𑀫𑀁;_  
_𑀉𑀤𑀓𑀯𑀦𑁆𑀢𑀁 𑀨𑀮𑀫𑀭𑀺𑀬𑀧𑀽𑀚𑀺𑀢𑀁,_  
_𑀅𑀧𑀸𑀧𑀲𑀢𑁆𑀢𑀽𑀧𑀦𑀺𑀲𑁂𑀯𑀺𑀢𑀁 𑀲𑀤𑀸𑁇_  


(260.)

1032\. _𑀭𑀼𑀓𑁆𑀔𑀕𑁆𑀕𑀳𑀸𑀦𑀸 𑀩𑀳𑀼𑀓𑁂𑀢𑁆𑀣 𑀧𑀼𑀧𑁆𑀨𑀺𑀢𑀸,_  
_𑀅𑀫𑁆𑀩𑀸 𑀧𑀺𑀬𑀸𑀮𑀸 𑀧𑀦𑀲𑀸 𑀘 𑀓𑀺𑀁𑀲𑀼𑀓𑀸;_  
_𑀲𑁄𑀪𑀜𑁆𑀚𑀦𑀸 𑀮𑁄𑀤𑁆𑀤𑀫𑀣𑁄𑀧𑀺 𑀧𑀤𑁆𑀫𑀓𑀸,_  
_𑀓𑁂𑀓𑀸 𑀘 𑀪𑀗𑁆𑀕𑀸 𑀢𑀺𑀮𑀓𑀸 𑀲𑀼𑀧𑀼𑀧𑁆𑀨𑀺𑀢𑀸𑁇_  


(261.)

1033\. _𑀲𑀸𑀮𑀸 𑀓𑀭𑁂𑀭𑀻 𑀩𑀳𑀼𑀓𑁂𑀢𑁆𑀣 𑀚𑀫𑁆𑀩𑀼𑀬𑁄,_  
_𑀅𑀲𑁆𑀲𑀢𑁆𑀣𑀦𑀺𑀕𑁆𑀭𑁄𑀥𑀫𑀥𑀼𑀓𑀯𑁂𑀢𑀲𑀸;_  
_𑀉𑀤𑁆𑀤𑀸𑀮𑀓𑀸 𑀧𑀸𑀝𑀮𑀺 𑀲𑀺𑀦𑁆𑀤𑀼𑀯𑀸𑀭𑀓𑀸,_  
_𑀫𑀦𑀼𑀜𑁆𑀜𑀕𑀦𑁆𑀥𑀸 𑀫𑀼𑀘𑀮𑀺𑀦𑁆𑀤𑀓𑁂𑀢𑀓𑀸𑁇_  


(262.)

1034\. _𑀳𑀭𑁂𑀡𑀼𑀓𑀸 𑀯𑁂𑀍𑀉𑀓𑀸 𑀓𑁂𑀡𑀼 𑀢𑀺𑀦𑁆𑀤𑀼𑀓𑀸,_  
_𑀲𑀸𑀫𑀸𑀓𑀦𑀻𑀯𑀸𑀭𑀫𑀣𑁄𑀧𑀺 𑀘𑀻𑀦𑀓𑀸;_  
_𑀫𑁄𑀘𑀸 𑀓𑀤𑀮𑀻 𑀩𑀳𑀼𑀓𑁂𑀢𑁆𑀣 𑀲𑀸𑀮𑀺𑀬𑁄,_  
_𑀧𑀯𑀻𑀳𑀬𑁄 𑀆𑀪𑀽𑀚𑀺𑀦𑁄 𑀘 𑀢𑀡𑁆𑀟𑀼𑀮𑀸𑁇_  


(263.)

1035\. _𑀢𑀲𑁆𑀲𑁂𑀯𑀼𑀢𑁆𑀢𑀭𑀧𑀲𑁆𑀲𑁂𑀦,_  
_𑀚𑀸𑀢𑀸 𑀧𑁄𑀓𑁆𑀔𑀭𑀡𑀻 𑀲𑀺𑀯𑀸;_  
_𑀅𑀓𑀓𑁆𑀓𑀲𑀸 𑀅𑀧𑀩𑁆𑀪𑀸𑀭𑀸,_  
_𑀲𑀸𑀥𑀼 𑀅𑀧𑁆𑀧𑀝𑀺𑀕𑀦𑁆𑀥𑀺𑀓𑀸𑁇_  


(264.)

1036\. _𑀢𑀢𑁆𑀣 𑀫𑀘𑁆𑀙𑀸 𑀲𑀦𑁆𑀦𑀺𑀭𑀢𑀸,_  
_𑀔𑁂𑀫𑀺𑀦𑁄 𑀩𑀳𑀼𑀪𑁄𑀚𑀦𑀸;_  
_𑀲𑀺𑀗𑁆𑀕𑀽 𑀲𑀯𑀗𑁆𑀓𑀸 𑀲𑀗𑁆𑀓𑀼𑀮𑀸,_  
_𑀲𑀢𑀯𑀗𑁆𑀓𑀸 𑀘 𑀭𑁄𑀳𑀺𑀢𑀸;_  
_𑀆𑀍𑀇𑀕𑀕𑁆𑀕𑀭𑀓𑀸𑀓𑀺𑀡𑁆𑀡𑀸,_  
_𑀧𑀸𑀞𑀻𑀦𑀸 𑀓𑀸𑀓𑀫𑀘𑁆𑀙𑀓𑀸𑁇_  


(265.)

1037\. _𑀢𑀢𑁆𑀣 𑀧𑀓𑁆𑀔𑀻 𑀲𑀦𑁆𑀦𑀺𑀭𑀢𑀸,_  
_𑀔𑁂𑀫𑀺𑀦𑁄 𑀩𑀳𑀼𑀪𑁄𑀚𑀦𑀸;_  
_𑀳𑀁𑀲𑀸 𑀓𑁄𑀜𑁆𑀘𑀸 𑀫𑀬𑀽𑀭𑀸 𑀘,_  
_𑀘𑀓𑁆𑀓𑀯𑀸𑀓𑀸 𑀘 𑀓𑀼𑀓𑁆𑀓𑀼𑀳𑀸;_  
_𑀓𑀼𑀡𑀸𑀮𑀓𑀸 𑀩𑀳𑀽 𑀘𑀺𑀢𑁆𑀭𑀸,_  
_𑀲𑀺𑀔𑀡𑁆𑀟𑀻 𑀚𑀻𑀯𑀚𑀻𑀯𑀓𑀸𑁇_  


(266.)

1038\. _𑀢𑀢𑁆𑀣 𑀧𑀸𑀦𑀸𑀬 𑀫𑀸𑀬𑀦𑁆𑀢𑀺,_  
_𑀦𑀸𑀦𑀸 𑀫𑀺𑀕𑀕𑀡𑀸 𑀩𑀳𑀽;_  
_𑀲𑀻𑀳𑀸 𑀩𑁆𑀬𑀕𑁆𑀖𑀸 𑀯𑀭𑀸𑀳𑀸 𑀘,_  
_𑀅𑀘𑁆𑀙𑀓𑁄𑀓𑀢𑀭𑀘𑁆𑀙𑀬𑁄𑁇_  


(267.)

1039\. _𑀧𑀮𑀸𑀲𑀸𑀤𑀸 𑀕𑀯𑀚𑀸 𑀘,_  
_𑀫𑀳𑀺𑀁𑀲𑀸 𑀭𑁄𑀳𑀺𑀢𑀸 𑀭𑀼𑀭𑀽;_  
_𑀏𑀡𑁂𑀬𑁆𑀬𑀸 𑀘 𑀯𑀭𑀸𑀳𑀸 𑀘,_  
_𑀕𑀡𑀺𑀦𑁄 𑀦𑀻𑀓𑀲𑀽𑀓𑀭𑀸;_  
_𑀓𑀤𑀮𑀺𑀫𑀺𑀕𑀸 𑀩𑀳𑀼𑀓𑁂𑀢𑁆𑀣,_  
_𑀩𑀺𑀍𑀆𑀭𑀸 𑀲𑀲𑀓𑀡𑁆𑀡𑀺𑀓𑀸𑁇_  


(268.)

1040\. _𑀙𑀫𑀸𑀕𑀺𑀭𑀻 𑀧𑀼𑀧𑁆𑀨𑀯𑀺𑀘𑀺𑀢𑁆𑀭𑀲𑀦𑁆𑀣𑀢𑀸,_  
_𑀤𑀺𑀚𑀸𑀪𑀺𑀖𑀼𑀝𑁆𑀞𑀸 𑀤𑀺𑀚𑀲𑀗𑁆𑀖𑀲𑁂𑀯𑀺𑀢𑀸𑁇_  


(269.)

1041\. _𑀲𑀸 𑀲𑀼𑀢𑁆𑀢𑀘𑀸 𑀦𑀻𑀮𑀤𑀼𑀫𑀸𑀪𑀺𑀮𑀫𑁆𑀩𑀺𑀢𑀸,_  
_𑀯𑀺𑀚𑁆𑀚𑀼 𑀫𑀳𑀸𑀫𑁂𑀖𑀭𑀺𑀯𑀸𑀦𑀼𑀧𑀚𑁆𑀚𑀣;_  
_𑀢𑀲𑁆𑀲𑀸 𑀲𑀼𑀲𑀫𑁆𑀩𑀦𑁆𑀥𑀲𑀺𑀭𑀁 𑀓𑀼𑀲𑀸𑀫𑀬𑀁,_  
_𑀲𑀼𑀘𑀺𑀁 𑀲𑀼𑀕𑀦𑁆𑀥𑀁 𑀅𑀚𑀺𑀦𑀽𑀧𑀲𑁂𑀯𑀺𑀢𑀁;_  
_𑀅𑀢𑁆𑀭𑀺𑀘𑁆𑀘 𑀓𑁄𑀘𑁆𑀙𑀁 𑀳𑀺𑀭𑀺𑀫𑁂𑀢𑀤𑀩𑁆𑀭𑀯𑀺,_  
_“𑀦𑀺𑀲𑀻𑀤 𑀓𑀮𑁆𑀬𑀸𑀡𑀺 𑀲𑀼𑀔𑀬𑀺𑀤𑀫𑀸𑀲𑀦𑀁”𑁇_  


(270.)

1042\. _𑀢𑀲𑁆𑀲𑀸 𑀢𑀤𑀸 𑀓𑁄𑀘𑁆𑀙𑀕𑀢𑀸𑀬 𑀓𑁄𑀲𑀺𑀬𑁄,_  
_𑀬𑀤𑀺𑀘𑁆𑀙𑀫𑀸𑀦𑀸𑀬 𑀚𑀝𑀸𑀚𑀺𑀦𑀦𑁆𑀥𑀭𑁄;_  
_𑀦𑀯𑁂𑀳𑀺 𑀧𑀢𑁆𑀢𑁂𑀳𑀺 𑀲𑀬𑀁 𑀲𑀳𑀽𑀤𑀓𑀁,_  
_𑀲𑀼𑀥𑀸𑀪𑀺𑀳𑀸𑀲𑀻 𑀢𑀼𑀭𑀺𑀢𑁄 𑀫𑀳𑀸𑀫𑀼𑀦𑀺𑁇_  


(271.)

1043\. _𑀲𑀸 𑀢𑀁 𑀧𑀝𑀺𑀕𑁆𑀕𑀬𑁆𑀳 𑀉𑀪𑁄𑀳𑀺 𑀧𑀸𑀡𑀺𑀪𑀺,_  
_𑀇𑀘𑁆𑀘𑀩𑁆𑀭𑀯𑀺 𑀅𑀢𑁆𑀢𑀫𑀦𑀸 𑀚𑀝𑀸𑀥𑀭𑀁;_  
_“𑀳𑀦𑁆𑀤𑀸𑀳𑀁 𑀏𑀢𑀭𑀳𑀺 𑀧𑀽𑀚𑀺𑀢𑀸 𑀢𑀬𑀸,_  
_𑀕𑀘𑁆𑀙𑁂𑀬𑁆𑀬𑀁 𑀩𑁆𑀭𑀳𑁆𑀫𑁂 𑀢𑀺𑀤𑀺𑀯𑀁 𑀚𑀺𑀢𑀸𑀯𑀺𑀦𑀻”𑁇_  


(272.)

1044\. _𑀲𑀸 𑀓𑁄𑀲𑀺𑀬𑁂𑀦𑀸𑀦𑀼𑀫𑀢𑀸 𑀚𑀼𑀢𑀻𑀫𑀢𑀸,_  
_𑀉𑀤𑀻𑀭𑀺𑀢𑀸 𑀯𑀡𑁆𑀡𑀫𑀤𑁂𑀦 𑀫𑀢𑁆𑀢𑀸;_  
_𑀲𑀓𑀸𑀲𑁂 𑀕𑀦𑁆𑀢𑁆𑀯𑀸𑀦 𑀲𑀳𑀲𑁆𑀲𑀘𑀓𑁆𑀔𑀼𑀦𑁄,_  
_“𑀅𑀬𑀁 𑀲𑀼𑀥𑀸 𑀯𑀸𑀲𑀯 𑀤𑁂𑀳𑀺 𑀫𑁂 𑀚𑀬𑀁”𑁇_  


(273.)

1045\. _𑀢𑀫𑁂𑀦 𑀲𑀓𑁆𑀓𑁄𑀧𑀺 𑀢𑀤𑀸 𑀅𑀧𑀽𑀚𑀬𑀺,_  
_𑀲𑀳𑀺𑀦𑁆𑀤𑀤𑁂𑀯𑀸 𑀲𑀼𑀭𑀓𑀜𑁆𑀜𑀫𑀼𑀢𑁆𑀢𑀫𑀁;_  
_𑀲𑀸 𑀧𑀜𑁆𑀚𑀮𑀻 𑀤𑁂𑀯𑀫𑀦𑀼𑀲𑁆𑀲𑀧𑀽𑀚𑀺𑀢𑀸,_  
_𑀦𑀯𑀫𑁆𑀳𑀺 𑀓𑁄𑀘𑁆𑀙𑀫𑁆𑀳𑀺 𑀬𑀤𑀸 𑀉𑀧𑀸𑀯𑀺𑀲𑀺𑁇_  


(274.)

1046\. _𑀢𑀫𑁂𑀯 𑀲𑀁𑀲𑀻 𑀧𑀼𑀦𑀤𑁂𑀯 𑀫𑀸𑀢𑀮𑀺𑀁,_  
_𑀲𑀳𑀲𑁆𑀲𑀦𑁂𑀢𑁆𑀢𑁄 𑀢𑀺𑀤𑀲𑀸𑀦𑀫𑀺𑀦𑁆𑀤𑁄;_  
_“𑀕𑀦𑁆𑀢𑁆𑀯𑀸𑀦 𑀯𑀸𑀓𑁆𑀬𑀁 𑀫𑀫 𑀩𑁆𑀭𑀽𑀳𑀺 𑀓𑁄𑀲𑀺𑀬𑀁,_  
_‘𑀆𑀲𑀸𑀬 𑀲𑀤𑁆𑀥𑀸 𑀲𑀺𑀭𑀺𑀬𑀸 𑀘 𑀓𑁄𑀲𑀺𑀬;_  
_𑀳𑀺𑀭𑀻 𑀲𑀼𑀥𑀁 𑀓𑁂𑀦 𑀫𑀮𑀢𑁆𑀣 𑀳𑁂𑀢𑀼𑀦𑀸’”𑁇_  


(275.)

1047\. _𑀢𑀁 𑀲𑀼𑀧𑁆𑀮𑀯𑀢𑁆𑀣𑀁 𑀉𑀤𑀢𑀸𑀭𑀬𑀻 𑀭𑀣𑀁,_  
_𑀤𑀤𑁆𑀤𑀮𑁆𑀮𑀫𑀸𑀦𑀁 𑀉𑀧𑀓𑀸𑀭𑀺𑀬𑀲𑀸𑀤𑀺𑀲𑀁;_  
_𑀚𑀫𑁆𑀩𑁄𑀦𑀤𑀻𑀲𑀁 𑀢𑀧𑀦𑁂𑀬𑁆𑀬𑀲𑀦𑁆𑀦𑀺𑀪𑀁,_  
_𑀅𑀮𑀗𑁆𑀓𑀢𑀁 𑀓𑀜𑁆𑀘𑀦𑀘𑀺𑀢𑁆𑀢𑀲𑀦𑁆𑀦𑀺𑀪𑀁𑁇_  


(276.)

1048\. _𑀲𑀼𑀯𑀡𑁆𑀡𑀘𑀦𑁆𑀤𑁂𑀢𑁆𑀣 𑀩𑀳𑀽 𑀦𑀺𑀧𑀸𑀢𑀺𑀢𑀸,_  
_𑀳𑀢𑁆𑀣𑀻 𑀕𑀯𑀸𑀲𑁆𑀲𑀸 𑀓𑀺𑀓𑀺𑀩𑁆𑀬𑀕𑁆𑀖𑀤𑀻𑀧𑀺𑀬𑁄;_  
_𑀏𑀡𑁂𑀬𑁆𑀬𑀓𑀸 𑀮𑀗𑁆𑀖𑀫𑀬𑁂𑀢𑁆𑀣 𑀧𑀓𑁆𑀔𑀺𑀦𑁄,_  
_𑀫𑀺𑀕𑁂𑀢𑁆𑀣 𑀯𑁂𑀍𑀉𑀭𑀺𑀬𑀫𑀬𑀸 𑀬𑀼𑀥𑀸 𑀬𑀼𑀢𑀸𑁇_  


(277.)

1049\. _𑀢𑀢𑁆𑀣𑀲𑁆𑀲𑀭𑀸𑀚𑀳𑀭𑀬𑁄 𑀅𑀬𑁄𑀚𑀬𑀼𑀁,_  
_𑀤𑀲𑀲𑀢𑀸𑀦𑀺 𑀲𑀼𑀲𑀼𑀦𑀸𑀕𑀲𑀸𑀤𑀺𑀲𑁂;_  
_𑀅𑀮𑀗𑁆𑀓𑀢𑁂 𑀓𑀜𑁆𑀘𑀦𑀚𑀸𑀮𑀼𑀭𑀘𑁆𑀙𑀤𑁂,_  
_𑀆𑀯𑁂𑀍𑀇𑀦𑁂 𑀲𑀤𑁆𑀤𑀕𑀫𑁂 𑀅𑀲𑀗𑁆𑀕𑀺𑀢𑁂𑁇_  


(278.)

1050\. _𑀢𑀁 𑀬𑀸𑀦𑀲𑁂𑀝𑁆𑀞𑀁 𑀅𑀪𑀺𑀭𑀼𑀬𑁆𑀳 𑀫𑀸𑀢𑀮𑀺,_  
_𑀤𑀺𑀲𑀸 𑀇𑀫𑀸𑀬𑁄 𑀅𑀪𑀺𑀦𑀸𑀤𑀬𑀺𑀢𑁆𑀣;_  
_𑀦𑀪𑀜𑁆𑀘 𑀲𑁂𑀮𑀜𑁆𑀘 𑀯𑀦𑀧𑁆𑀧𑀢𑀺𑀦𑀺𑀜𑁆𑀘,_  
_𑀲𑀲𑀸𑀕𑀭𑀁 𑀧𑀩𑁆𑀬𑀣𑀬𑀺𑀢𑁆𑀣 𑀫𑁂𑀤𑀺𑀦𑀺𑀁𑁇_  


(279.)

1051\. _𑀲 𑀔𑀺𑀧𑁆𑀧𑀫𑁂𑀯 𑀉𑀧𑀕𑀫𑁆𑀫 𑀅𑀲𑁆𑀲𑀫𑀁,_  
_𑀧𑀸𑀯𑀸𑀭𑀫𑁂𑀓𑀁𑀲𑀓𑀢𑁄 𑀓𑀢𑀜𑁆𑀚𑀮𑀻;_  
_𑀩𑀳𑀼𑀲𑁆𑀲𑀼𑀢𑀁 𑀯𑀼𑀤𑁆𑀥𑀁 𑀯𑀺𑀦𑀻𑀢𑀯𑀦𑁆𑀢𑀁,_  
_𑀇𑀘𑁆𑀘𑀩𑁆𑀭𑀯𑀻 𑀫𑀸𑀢𑀮𑀺 𑀤𑁂𑀯𑀩𑁆𑀭𑀸𑀳𑁆𑀫𑀡𑀁𑁇_  


(280.)

1052\. _“𑀇𑀦𑁆𑀤𑀲𑁆𑀲 𑀯𑀸𑀓𑁆𑀬𑀁 𑀦𑀺𑀲𑀸𑀫𑁂𑀳𑀺 𑀓𑁄𑀲𑀺𑀬,_  
_𑀤𑀽𑀢𑁄 𑀅𑀳𑀁 𑀧𑀼𑀘𑁆𑀙𑀢𑀺 𑀢𑀁 𑀧𑀼𑀭𑀺𑀦𑁆𑀤𑀤𑁄;_  
_‘𑀆𑀲𑀸𑀬 𑀲𑀤𑁆𑀥𑀸 𑀲𑀺𑀭𑀺𑀬𑀸 𑀘 𑀓𑁄𑀲𑀺𑀬,_  
_𑀳𑀺𑀭𑀻 𑀲𑀼𑀥𑀁 𑀓𑁂𑀦 𑀫𑀮𑀢𑁆𑀣 𑀳𑁂𑀢𑀼𑀦𑀸’”𑁇_  


(281.)

1053\. _“𑀅𑀦𑁆𑀥𑀸 𑀲𑀺𑀭𑀻 𑀫𑀁 𑀧𑀝𑀺𑀪𑀸𑀢𑀺 𑀫𑀸𑀢𑀮𑀺,_  
_𑀲𑀤𑁆𑀥𑀸 𑀅𑀦𑀺𑀘𑁆𑀘𑀸 𑀧𑀦 𑀤𑁂𑀯𑀲𑀸𑀭𑀣𑀺;_  
_𑀆𑀲𑀸 𑀯𑀺𑀲𑀁𑀯𑀸𑀤𑀺𑀓𑀲𑀫𑁆𑀫𑀢𑀸 𑀳𑀺 𑀫𑁂,_  
_𑀳𑀺𑀭𑀻 𑀘 𑀅𑀭𑀺𑀬𑀫𑁆𑀳𑀺 𑀕𑀼𑀡𑁂 𑀧𑀢𑀺𑀝𑁆𑀞𑀺𑀢𑀸”𑁇_  


(282.)

1054\. _“𑀓𑀼𑀫𑀸𑀭𑀺𑀬𑁄 𑀬𑀸𑀘𑀺𑀫𑀸 𑀕𑁄𑀢𑁆𑀢𑀭𑀓𑁆𑀔𑀺𑀢𑀸,_  
_𑀚𑀺𑀡𑁆𑀡𑀸 𑀘 𑀬𑀸 𑀬𑀸 𑀘 𑀲𑀪𑀢𑁆𑀢𑀼𑀇𑀢𑁆𑀣𑀺𑀬𑁄;_  
_𑀢𑀸 𑀙𑀦𑁆𑀤𑀭𑀸𑀕𑀁 𑀧𑀼𑀭𑀺𑀲𑁂𑀲𑀼 𑀉𑀕𑁆𑀕𑀢𑀁,_  
_𑀳𑀺𑀭𑀺𑀬𑀸 𑀦𑀺𑀯𑀸𑀭𑁂𑀦𑁆𑀢𑀺 𑀲𑀘𑀺𑀢𑁆𑀢𑀫𑀢𑁆𑀢𑀦𑁄𑁇_  


(283.)

1055\. _𑀲𑀗𑁆𑀕𑀸𑀫𑀲𑀻𑀲𑁂 𑀲𑀭𑀲𑀢𑁆𑀢𑀺𑀲𑀁𑀬𑀼𑀢𑁂,_  
_𑀧𑀭𑀸𑀚𑀺𑀢𑀸𑀦𑀁 𑀧𑀢𑀢𑀁 𑀧𑀮𑀸𑀬𑀺𑀦𑀁;_  
_𑀳𑀺𑀭𑀺𑀬𑀸 𑀦𑀺𑀯𑀢𑁆𑀢𑀦𑁆𑀢𑀺 𑀚𑀳𑀺𑀢𑁆𑀯 𑀚𑀻𑀯𑀺𑀢𑀁,_  
_𑀢𑁂 𑀲𑀫𑁆𑀧𑀝𑀺𑀘𑁆𑀙𑀦𑁆𑀢𑀺 𑀧𑀼𑀦𑀸 𑀳𑀺𑀭𑀻𑀫𑀦𑀸𑁇_  


(284.)

1056\. _𑀯𑁂𑀮𑀸 𑀬𑀣𑀸 𑀲𑀸𑀕𑀭𑀯𑁂𑀕𑀯𑀸𑀭𑀺𑀦𑀻,_  
_𑀳𑀺𑀭𑀸𑀬 𑀳𑀺 𑀧𑀸𑀧𑀚𑀦𑀁 𑀦𑀺𑀯𑀸𑀭𑀺𑀦𑀻;_  
_𑀢𑀁 𑀲𑀩𑁆𑀩𑀮𑁄𑀓𑁂 𑀳𑀺𑀭𑀺𑀫𑀭𑀺𑀬𑀧𑀽𑀚𑀺𑀢𑀁,_  
_𑀇𑀦𑁆𑀤𑀲𑁆𑀲 𑀢𑀁 𑀯𑁂𑀤𑀬 𑀤𑁂𑀯𑀲𑀸𑀭𑀣𑀺”𑁇_  


(285.)

1057\. _“𑀓𑁄 𑀢𑁂 𑀇𑀫𑀁 𑀓𑁄𑀲𑀺𑀬 𑀤𑀺𑀝𑁆𑀞𑀺𑀫𑁄𑀤𑀳𑀺,_  
_𑀩𑁆𑀭𑀳𑁆𑀫𑀸 𑀫𑀳𑀺𑀦𑁆𑀤𑁄 𑀅𑀣 𑀯𑀸 𑀧𑀚𑀸𑀧𑀢𑀺;_  
_𑀳𑀺𑀭𑀸𑀬 𑀤𑁂𑀯𑁂𑀲𑀼 𑀳𑀺 𑀲𑁂𑀝𑁆𑀞𑀲𑀫𑁆𑀫𑀢𑀸,_  
_𑀥𑀻𑀢𑀸 𑀫𑀳𑀺𑀦𑁆𑀤𑀲𑁆𑀲 𑀫𑀳𑁂𑀲𑀺 𑀚𑀸𑀬𑀣”𑁇_  


(286.)

1058\. _“𑀳𑀦𑁆𑀤𑁂𑀳𑀺 𑀤𑀸𑀦𑀺 𑀢𑀺𑀤𑀺𑀯𑀁 𑀅𑀧𑀓𑁆𑀓𑀫,_  
_𑀭𑀣𑀁 𑀲𑀫𑀸𑀭𑀼𑀬𑁆𑀳 𑀫𑀫𑀸𑀬𑀺𑀢𑀁 𑀇𑀫𑀁;_  
_𑀇𑀦𑁆𑀤𑁄 𑀘 𑀢𑀁 𑀇𑀦𑁆𑀤𑀲𑀕𑁄𑀢𑁆𑀢 𑀓𑀗𑁆𑀔𑀢𑀺,_  
_𑀅𑀚𑁆𑀚𑁂𑀯 𑀢𑁆𑀯𑀁 𑀇𑀦𑁆𑀤𑀲𑀳𑀩𑁆𑀬𑀢𑀁 𑀯𑀚”𑁇_  


(287.)

1059\. _“𑀏𑀯𑀁 𑀯𑀺𑀲𑀼𑀚𑁆𑀛𑀦𑁆𑀢𑀺 𑀅𑀧𑀸𑀧𑀓𑀫𑁆𑀫𑀺𑀦𑁄,_  
_𑀅𑀣𑁄 𑀲𑀼𑀘𑀺𑀡𑁆𑀡𑀲𑁆𑀲 𑀨𑀮𑀁 𑀦 𑀦𑀲𑁆𑀲𑀢𑀺;_  
_𑀬𑁂 𑀓𑁂𑀘𑀺 𑀫𑀤𑁆𑀤𑀓𑁆𑀔𑀼 𑀲𑀼𑀥𑀸𑀬 𑀪𑁄𑀚𑀦𑀁,_  
_𑀲𑀩𑁆𑀩𑁂𑀯 𑀢𑁂 𑀇𑀦𑁆𑀤𑀲𑀳𑀩𑁆𑀬𑀢𑀁 𑀕𑀢𑀸𑁇_  


(288.)

1060\. _𑀳𑀺𑀭𑀻 𑀉𑀧𑁆𑀧𑀮𑀯𑀡𑁆𑀡𑀸𑀲𑀺,_  
_𑀓𑁄𑀲𑀺𑀬𑁄 𑀤𑀸𑀦𑀧𑀢𑀺 𑀪𑀺𑀓𑁆𑀔𑀼;_  
_𑀅𑀦𑀼𑀭𑀼𑀤𑁆𑀥𑁄 𑀧𑀜𑁆𑀘𑀲𑀺𑀔𑁄,_  
_𑀆𑀦𑀦𑁆𑀤𑁄 𑀆𑀲𑀺 𑀫𑀸𑀢𑀮𑀺𑁇_  


(289.)

1061\. _𑀲𑀽𑀭𑀺𑀬𑁄 𑀓𑀲𑁆𑀲𑀧𑁄 𑀪𑀺𑀓𑁆𑀔𑀼,_  
_𑀫𑁄𑀕𑁆𑀕𑀮𑁆𑀮𑀸𑀦𑁄𑀲𑀺 𑀘𑀦𑁆𑀤𑀺𑀫𑀸;_  
_𑀦𑀸𑀭𑀤𑁄 𑀲𑀸𑀭𑀺𑀧𑀼𑀢𑁆𑀢𑁄𑀲𑀺,_  
_𑀲𑀫𑁆𑀩𑀼𑀤𑁆𑀥𑁄 𑀆𑀲𑀺 𑀯𑀸𑀲𑀯𑁄”𑀢𑀺𑁇_  


---

1062\. 𑀲𑀼𑀥𑀸𑀪𑁄𑀚𑀦𑀚𑀸𑀢𑀓𑀁 𑀢𑀢𑀺𑀬𑀁𑁇



[Go to previous page (21.1.2 Mahāhaṃsajātaka)](/tipitaka/23J/21/21.1/21.1.2.md) / [Go to parent page (21.1 Cūḷahaṃsavagga)](/tipitaka/23J/21/21.1.md) / [Go to next page (21.1.4 Kuṇālajātaka)](/tipitaka/23J/21/21.1/21.1.4.md)


