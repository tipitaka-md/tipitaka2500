
[Home](/) / [23J Jātakapāḷi](../...md) / [21 Asītinipāta](...md) / [21.1 Cūḷahaṃsavagga](../23J/21/21.1.md)

# 𑁨𑁧𑁇𑁧𑁇𑁧 𑀘𑀽𑀍𑀅𑀳𑀁𑀲𑀚𑀸𑀢𑀓

* 𑀅𑀲𑀻𑀢𑀺𑀦𑀺𑀧𑀸𑀢

* 𑀘𑀽𑀍𑀅𑀳𑀁𑀲𑀯𑀕𑁆𑀕

* 𑀘𑀽𑀍𑀅𑀳𑀁𑀲𑀚𑀸𑀢𑀓

(1.)

771\. _“𑀲𑀼𑀫𑀼𑀔 𑀅𑀦𑀼𑀧𑀘𑀺𑀦𑀦𑁆𑀢𑀸,_  
_𑀧𑀓𑁆𑀓𑀫𑀦𑁆𑀢𑀺 𑀯𑀺𑀳𑀗𑁆𑀕𑀫𑀸;_  
_𑀕𑀘𑁆𑀙 𑀢𑀼𑀯𑀫𑁆𑀧𑀺 𑀫𑀸 𑀓𑀗𑁆𑀔𑀺,_  
_𑀦𑀢𑁆𑀣𑀺 𑀩𑀤𑁆𑀥𑁂 𑀲𑀳𑀸𑀬𑀢𑀸”𑁇_  


(2.)

772\. _“𑀕𑀘𑁆𑀙𑁂 𑀯𑀸𑀳𑀁 𑀦 𑀯𑀸 𑀕𑀘𑁆𑀙𑁂,_  
_𑀦 𑀢𑁂𑀦 𑀅𑀫𑀭𑁄 𑀲𑀺𑀬𑀁;_  
_𑀲𑀼𑀔𑀺𑀢𑀁 𑀢𑀁 𑀉𑀧𑀸𑀲𑀺𑀢𑁆𑀯𑀸,_  
_𑀤𑀼𑀓𑁆𑀔𑀺𑀢𑀁 𑀢𑀁 𑀓𑀣𑀁 𑀚𑀳𑁂𑁇_  


(3.)

773\. _𑀫𑀭𑀡𑀁 𑀯𑀸 𑀢𑀬𑀸 𑀲𑀤𑁆𑀥𑀺𑀁,_  
_𑀚𑀻𑀯𑀺𑀢𑀁 𑀯𑀸 𑀢𑀬𑀸 𑀯𑀺𑀦𑀸;_  
_𑀢𑀤𑁂𑀯 𑀫𑀭𑀡𑀁 𑀲𑁂𑀬𑁆𑀬𑁄,_  
_𑀬𑀜𑁆𑀘𑁂 𑀚𑀻𑀯𑁂 𑀢𑀬𑀸 𑀯𑀺𑀦𑀸𑁇_  


(4.)

774\. _𑀦𑁂𑀲 𑀥𑀫𑁆𑀫𑁄 𑀫𑀳𑀸𑀭𑀸𑀚,_  
_𑀬𑀁 𑀢𑀁 𑀏𑀯𑀁 𑀕𑀢𑀁 𑀚𑀳𑁂;_  
_𑀬𑀸 𑀕𑀢𑀺 𑀢𑀼𑀬𑁆𑀳𑀁 𑀲𑀸 𑀫𑀬𑁆𑀳𑀁,_  
_𑀭𑀼𑀘𑁆𑀘𑀢𑁂 𑀯𑀺𑀳𑀕𑀸𑀥𑀺𑀧”𑁇_  


(5.)

775\. _“𑀓𑀸 𑀦𑀼 𑀧𑀸𑀲𑁂𑀦 𑀩𑀤𑁆𑀥𑀲𑁆𑀲,_  
_𑀕𑀢𑀺 𑀅𑀜𑁆𑀜𑀸 𑀫𑀳𑀸𑀦𑀲𑀸;_  
_𑀲𑀸 𑀓𑀣𑀁 𑀘𑁂𑀢𑀬𑀸𑀦𑀲𑁆𑀲,_  
_𑀫𑀼𑀢𑁆𑀢𑀲𑁆𑀲 𑀢𑀯 𑀭𑀼𑀘𑁆𑀘𑀢𑀺𑁇_  


(6.)

776\. _𑀓𑀁 𑀯𑀸 𑀢𑁆𑀯𑀁 𑀧𑀲𑁆𑀲𑀲𑁂 𑀅𑀢𑁆𑀣𑀁,_  
_𑀫𑀫 𑀢𑀼𑀬𑁆𑀳𑀜𑁆𑀘 𑀧𑀓𑁆𑀔𑀺𑀫;_  
_𑀜𑀸𑀢𑀻𑀦𑀁 𑀯𑀸𑀯𑀲𑀺𑀝𑁆𑀞𑀸𑀦𑀁,_  
_𑀉𑀪𑀺𑀦𑁆𑀦𑀁 𑀚𑀻𑀯𑀺𑀢𑀓𑁆𑀔𑀬𑁂𑁇_  


(7.)

777\. _𑀬𑀁 𑀦 𑀓𑀜𑁆𑀘𑀦𑀤𑁂𑀧𑀺𑀜𑁆𑀙,_  
_𑀅𑀦𑁆𑀥𑁂𑀦 𑀢𑀫𑀲𑀸 𑀕𑀢𑀁;_  
_𑀢𑀸𑀤𑀺𑀲𑁂 𑀲𑀜𑁆𑀘𑀚𑀁 𑀧𑀸𑀡𑀁,_  
_𑀓𑀫𑀢𑁆𑀣𑀫𑀪𑀺𑀚𑁄𑀢𑀬𑁂”𑁇_  


(8.)

778\. _“𑀓𑀣𑀁 𑀦𑀼 𑀧𑀢𑀢𑀁 𑀲𑁂𑀝𑁆𑀞,_  
_𑀥𑀫𑁆𑀫𑁂 𑀅𑀢𑁆𑀣𑀁 𑀦 𑀩𑀼𑀚𑁆𑀛𑀲𑀺;_  
_𑀥𑀫𑁆𑀫𑁄 𑀅𑀧𑀘𑀺𑀢𑁄 𑀲𑀦𑁆𑀢𑁄,_  
_𑀅𑀢𑁆𑀣𑀁 𑀤𑀲𑁆𑀲𑁂𑀢𑀺 𑀧𑀸𑀡𑀺𑀦𑀁𑁇_  


(9.)

779\. _𑀲𑁄𑀳𑀁 𑀥𑀫𑁆𑀫𑀁 𑀅𑀧𑁂𑀓𑁆𑀔𑀸𑀦𑁄,_  
_𑀥𑀫𑁆𑀫𑀸 𑀘𑀢𑁆𑀣𑀁 𑀲𑀫𑀼𑀝𑁆𑀞𑀺𑀢𑀁;_  
_𑀪𑀢𑁆𑀢𑀺𑀜𑁆𑀘 𑀢𑀬𑀺 𑀲𑀫𑁆𑀧𑀲𑁆𑀲𑀁,_  
_𑀦𑀸𑀯𑀓𑀗𑁆𑀔𑀸𑀫𑀺 𑀚𑀻𑀯𑀺𑀢𑀁𑁇_  


(10.)

780\. _𑀅𑀤𑁆𑀥𑀸 𑀏𑀲𑁄 𑀲𑀢𑀁 𑀥𑀫𑁆𑀫𑁄,_  
_𑀬𑁄 𑀫𑀺𑀢𑁆𑀢𑁄 𑀫𑀺𑀢𑁆𑀢𑀫𑀸𑀧𑀤𑁂;_  
_𑀦 𑀘𑀚𑁂 𑀚𑀻𑀯𑀺𑀢𑀲𑁆𑀲𑀸𑀧𑀺,_  
_𑀳𑁂𑀢𑀼𑀥𑀫𑁆𑀫𑀫𑀦𑀼𑀲𑁆𑀲𑀭𑀁”𑁇_  


(11.)

781\. _“𑀲𑁆𑀯𑀸𑀬𑀁 𑀥𑀫𑁆𑀫𑁄 𑀘 𑀢𑁂 𑀘𑀺𑀡𑁆𑀡𑁄,_  
_𑀪𑀢𑁆𑀢𑀺 𑀘 𑀯𑀺𑀤𑀺𑀢𑀸 𑀫𑀬𑀺;_  
_𑀓𑀸𑀫𑀁 𑀓𑀭𑀲𑁆𑀲𑀼 𑀫𑀬𑁆𑀳𑁂𑀢𑀁,_  
_𑀕𑀘𑁆𑀙𑁂𑀯𑀸𑀦𑀼𑀫𑀢𑁄 𑀫𑀬𑀸𑁇_  


(12.)

782\. _𑀅𑀧𑀺 𑀢𑁆𑀯𑁂𑀯𑀁 𑀕𑀢𑁂 𑀓𑀸𑀮𑁂,_  
_𑀬𑀁 𑀔𑀡𑁆𑀟𑀁 𑀜𑀸𑀢𑀺𑀦𑀁 𑀫𑀬𑀸;_  
_𑀢𑀬𑀸 𑀢𑀁 𑀩𑀼𑀤𑁆𑀥𑀺𑀲𑀫𑁆𑀧𑀦𑁆𑀦𑀁,_  
_𑀅𑀲𑁆𑀲 𑀧𑀭𑀫𑀲𑀁𑀯𑀼𑀢𑀁”𑁇_  


(13.)

783\. _𑀇𑀘𑁆𑀘𑁂𑀯𑀁 𑀫𑀦𑁆𑀢𑀬𑀦𑁆𑀢𑀸𑀦𑀁,_  
_𑀅𑀭𑀺𑀬𑀸𑀦𑀁 𑀅𑀭𑀺𑀬𑀯𑀼𑀢𑁆𑀢𑀺𑀦𑀁;_  
_𑀧𑀘𑁆𑀘𑀤𑀺𑀲𑁆𑀲𑀣 𑀦𑁂𑀲𑀸𑀤𑁄,_  
_𑀆𑀢𑀼𑀭𑀸𑀦𑀫𑀺𑀯𑀦𑁆𑀢𑀓𑁄𑁇_  


(14.)

784\. _𑀢𑁂 𑀲𑀢𑁆𑀢𑀼𑀫𑀪𑀺𑀲𑀜𑁆𑀘𑀺𑀓𑁆𑀔,_  
_𑀤𑀻𑀖𑀭𑀢𑁆𑀢𑀁 𑀳𑀺𑀢𑀸 𑀤𑀺𑀚𑀸;_  
_𑀢𑀼𑀡𑁆𑀳𑀻𑀫𑀸𑀲𑀺𑀢𑁆𑀣 𑀉𑀪𑀬𑁄,_  
_𑀦 𑀲𑀜𑁆𑀘𑀮𑁂𑀲𑀼𑀫𑀸𑀲𑀦𑀸𑁇_  


(15.)

785\. _𑀥𑀢𑀭𑀝𑁆𑀞𑁂 𑀘 𑀤𑀺𑀲𑁆𑀯𑀸𑀦,_  
_𑀲𑀫𑀼𑀟𑁆𑀟𑁂𑀦𑁆𑀢𑁂 𑀢𑀢𑁄 𑀢𑀢𑁄;_  
_𑀅𑀪𑀺𑀓𑁆𑀓𑀫𑀣 𑀯𑁂𑀕𑁂𑀦,_  
_𑀤𑀺𑀚𑀲𑀢𑁆𑀢𑀼 𑀤𑀺𑀚𑀸𑀥𑀺𑀧𑁂𑁇_  


(16.)

786\. _𑀲𑁄 𑀘 𑀯𑁂𑀕𑁂𑀦𑀪𑀺𑀓𑁆𑀓𑀫𑁆𑀫,_  
_𑀆𑀲𑀚𑁆𑀚 𑀧𑀭𑀫𑁂 𑀤𑀺𑀚𑁂;_  
_𑀧𑀘𑁆𑀘𑀓𑀫𑀺𑀢𑁆𑀣 𑀦𑁂𑀲𑀸𑀤𑁄,_  
_𑀩𑀤𑁆𑀥𑀸 𑀇𑀢𑀺 𑀯𑀺𑀘𑀺𑀦𑁆𑀢𑀬𑀁𑁇_  


(17.)

787\. _𑀏𑀓𑀁𑀯 𑀩𑀤𑁆𑀥𑀫𑀸𑀲𑀻𑀦𑀁,_  
_𑀅𑀩𑀤𑁆𑀥𑀜𑁆𑀘 𑀧𑀼𑀦𑀸𑀧𑀭𑀁;_  
_𑀆𑀲𑀚𑁆𑀚 𑀩𑀤𑁆𑀥𑀫𑀸𑀲𑀻𑀦𑀁,_  
_𑀧𑁂𑀓𑁆𑀔𑀫𑀸𑀦𑀫𑀤𑀻𑀦𑀯𑀁𑁇_  


(18.)

788\. _𑀢𑀢𑁄 𑀲𑁄 𑀯𑀺𑀫𑀢𑁄𑀬𑁂𑀯,_  
_𑀧𑀡𑁆𑀟𑀭𑁂 𑀅𑀚𑁆𑀛𑀪𑀸𑀲𑀣;_  
_𑀧𑀯𑀟𑁆𑀠𑀓𑀸𑀬𑁂 𑀆𑀲𑀻𑀦𑁂,_  
_𑀤𑀺𑀚𑀲𑀗𑁆𑀖𑀕𑀡𑀸𑀥𑀺𑀧𑁂𑁇_  


(19.)

789\. _“𑀬𑀦𑁆𑀦𑀼 𑀧𑀸𑀲𑁂𑀦 𑀫𑀳𑀢𑀸,_  
_𑀩𑀤𑁆𑀥𑁄 𑀦 𑀓𑀼𑀭𑀼𑀢𑁂 𑀤𑀺𑀲𑀁;_  
_𑀅𑀣 𑀓𑀲𑁆𑀫𑀸 𑀅𑀩𑀤𑁆𑀥𑁄 𑀢𑁆𑀯𑀁,_  
_𑀩𑀮𑀻 𑀧𑀓𑁆𑀔𑀺 𑀦 𑀕𑀘𑁆𑀙𑀲𑀺𑁇_  


(20.)

790\. _𑀓𑀺𑀁 𑀦𑀼 𑀢𑁆𑀬𑀸𑀬𑀁 𑀤𑀺𑀚𑁄 𑀳𑁄𑀢𑀺,_  
_𑀫𑀼𑀢𑁆𑀢𑁄 𑀩𑀤𑁆𑀥𑀁 𑀉𑀧𑀸𑀲𑀲𑀺;_  
_𑀑𑀳𑀸𑀬 𑀲𑀓𑀼𑀡𑀸 𑀬𑀦𑁆𑀢𑀺,_  
_𑀓𑀺𑀁 𑀏𑀓𑁄 𑀅𑀯𑀳𑀻𑀬𑀲𑀺”𑁇_  


(21.)

791\. _“𑀭𑀸𑀚𑀸 𑀫𑁂 𑀲𑁄 𑀤𑀺𑀚𑀸𑀫𑀺𑀢𑁆𑀢,_  
_𑀲𑀔𑀸 𑀧𑀸𑀡𑀲𑀫𑁄 𑀘 𑀫𑁂;_  
_𑀦𑁂𑀯 𑀦𑀁 𑀯𑀺𑀚𑀳𑀺𑀲𑁆𑀲𑀸𑀫𑀺,_  
_𑀬𑀸𑀯 𑀓𑀸𑀮𑀲𑁆𑀲 𑀧𑀭𑀺𑀬𑀸𑀬𑀁”𑁇_  


(22.)

792\. _“𑀓𑀣𑀁 𑀧𑀦𑀸𑀬𑀁 𑀯𑀺𑀳𑀗𑁆𑀕𑁄,_  
_𑀦𑀸𑀤𑁆𑀤𑀲 𑀧𑀸𑀲𑀫𑁄𑀟𑁆𑀟𑀺𑀢𑀁;_  
_𑀧𑀤𑀜𑁆𑀳𑁂𑀢𑀁 𑀫𑀳𑀦𑁆𑀢𑀸𑀦𑀁,_  
_𑀩𑁄𑀤𑁆𑀥𑀼𑀫𑀭𑀳𑀦𑁆𑀢𑀺 𑀆𑀧𑀤𑀁”𑁇_  


(23.)

793\. _“𑀬𑀤𑀸 𑀧𑀭𑀸𑀪𑀯𑁄 𑀳𑁄𑀢𑀺,_  
_𑀧𑁄𑀲𑁄 𑀚𑀻𑀯𑀺𑀢𑀲𑀗𑁆𑀔𑀬𑁂;_  
_𑀅𑀣 𑀚𑀸𑀮𑀜𑁆𑀘 𑀧𑀸𑀲𑀜𑁆𑀘,_  
_𑀆𑀲𑀚𑁆𑀚𑀸𑀧𑀺 𑀦 𑀩𑀼𑀚𑁆𑀛𑀢𑀺𑁇_  


(24.)

794\. _𑀅𑀧𑀺 𑀢𑁆𑀯𑁂𑀯 𑀫𑀳𑀸𑀧𑀜𑁆𑀜,_  
_𑀧𑀸𑀲𑀸 𑀩𑀳𑀼𑀯𑀺𑀥𑀸 𑀢𑀢𑀸;_  
_𑀕𑀼𑀬𑁆𑀳𑀫𑀸𑀲𑀚𑁆𑀚 𑀩𑀚𑁆𑀛𑀦𑁆𑀢𑀺,_  
_𑀅𑀣𑁂𑀯𑀁 𑀚𑀻𑀯𑀺𑀢𑀓𑁆𑀔𑀬𑁂”𑁇_  


(25.)

795\. _“𑀅𑀧𑀺 𑀦𑀸𑀬𑀁 𑀢𑀬𑀸 𑀲𑀤𑁆𑀥𑀺𑀁,_  
_𑀲𑀁𑀯𑀸𑀲𑀲𑁆𑀲 𑀲𑀼𑀔𑀼𑀤𑁆𑀭𑀬𑁄;_  
_𑀅𑀧𑀺 𑀦𑁄 𑀅𑀦𑀼𑀫𑀜𑁆𑀜𑀸𑀲𑀺,_  
_𑀅𑀧𑀺 𑀦𑁄 𑀚𑀻𑀯𑀺𑀢𑀁 𑀤𑀤𑁂”𑁇_  


(26.)

796\. _“𑀦 𑀘𑁂𑀯 𑀫𑁂 𑀢𑁆𑀯𑀁 𑀩𑀤𑁆𑀥𑁄𑀲𑀺,_  
_𑀦𑀧𑀺 𑀇𑀘𑁆𑀙𑀸𑀫𑀺 𑀢𑁂 𑀯𑀥𑀁;_  
_𑀓𑀸𑀫𑀁 𑀔𑀺𑀧𑁆𑀧𑀫𑀺𑀢𑁄 𑀕𑀦𑁆𑀢𑁆𑀯𑀸,_  
_𑀚𑀻𑀯 𑀢𑁆𑀯𑀁 𑀅𑀦𑀺𑀖𑁄 𑀘𑀺𑀭𑀁”𑁇_  


(27.)

797\. _“𑀦𑁂𑀯𑀸𑀳𑀫𑁂𑀢𑀫𑀺𑀘𑁆𑀙𑀸𑀫𑀺,_  
_𑀅𑀜𑁆𑀜𑀢𑁆𑀭𑁂𑀢𑀲𑁆𑀲 𑀚𑀻𑀯𑀺𑀢𑀸;_  
_𑀲𑀘𑁂 𑀏𑀓𑁂𑀦 𑀢𑀼𑀝𑁆𑀞𑁄𑀲𑀺,_  
_𑀫𑀼𑀜𑁆𑀘𑁂𑀢𑀁 𑀫𑀜𑁆𑀘 𑀪𑀓𑁆𑀔𑀬𑁇_  


(28.)

798\. _𑀆𑀭𑁄𑀳𑀧𑀭𑀺𑀡𑀸𑀳𑁂𑀦,_  
_𑀢𑀼𑀮𑁆𑀬𑀸𑀲𑁆𑀫𑀸 𑀯𑀬𑀲𑀸 𑀉𑀪𑁄;_  
_𑀦 𑀢𑁂 𑀮𑀸𑀪𑁂𑀦 𑀚𑀻𑀯𑀢𑁆𑀣𑀺,_  
_𑀏𑀢𑁂𑀦 𑀦𑀺𑀫𑀺𑀦𑀸 𑀢𑀼𑀯𑀁𑁇_  


(29.)

799\. _𑀢𑀤𑀺𑀗𑁆𑀖 𑀲𑀫𑀧𑁂𑀓𑁆𑀔𑀲𑁆𑀲𑀼,_  
_𑀳𑁄𑀢𑀼 𑀕𑀺𑀤𑁆𑀥𑀺 𑀢𑀯𑀫𑁆𑀳𑀲𑀼;_  
_𑀫𑀁 𑀧𑀼𑀩𑁆𑀩𑁂 𑀩𑀦𑁆𑀥 𑀧𑀸𑀲𑁂𑀦,_  
_𑀧𑀘𑁆𑀙𑀸 𑀫𑀼𑀜𑁆𑀘 𑀤𑀺𑀚𑀸𑀥𑀺𑀧𑀁𑁇_  


(30.)

800\. _𑀢𑀸𑀯𑀤𑁂𑀯 𑀘 𑀢𑁂 𑀮𑀸𑀪𑁄,_  
_𑀓𑀢𑀸𑀲𑁆𑀲 𑀬𑀸𑀘𑀦𑀸𑀬 𑀘;_  
_𑀫𑀺𑀢𑁆𑀢𑀺 𑀘 𑀥𑀢𑀭𑀝𑁆𑀞𑁂𑀳𑀺,_  
_𑀬𑀸𑀯𑀚𑀻𑀯𑀸𑀬 𑀢𑁂 𑀲𑀺𑀬𑀸”𑁇_  


(31.)

801\. _“𑀧𑀲𑁆𑀲𑀦𑁆𑀢𑀼 𑀦𑁄 𑀫𑀳𑀸𑀲𑀁𑀖𑀸,_  
_𑀢𑀬𑀸 𑀫𑀼𑀢𑁆𑀢𑀁 𑀇𑀢𑁄 𑀕𑀢𑀁;_  
_𑀫𑀺𑀢𑁆𑀢𑀸𑀫𑀘𑁆𑀘𑀸 𑀘 𑀪𑀘𑁆𑀘𑀸 𑀘,_  
_𑀧𑀼𑀢𑁆𑀢𑀤𑀸𑀭𑀸 𑀘 𑀩𑀦𑁆𑀥𑀯𑀸𑁇_  


(32.)

802\. _𑀦 𑀘 𑀢𑁂 𑀢𑀸𑀤𑀺𑀲𑀸 𑀫𑀺𑀢𑁆𑀢𑀸,_  
_𑀩𑀳𑀽𑀦𑀁 𑀇𑀥 𑀯𑀺𑀚𑁆𑀚𑀢𑀺;_  
_𑀬𑀣𑀸 𑀢𑁆𑀯𑀁 𑀥𑀢𑀭𑀝𑁆𑀞𑀲𑁆𑀲,_  
_𑀧𑀸𑀡𑀲𑀸𑀥𑀸𑀭𑀡𑁄 𑀲𑀔𑀸𑁇_  


(33.)

803\. _𑀲𑁄 𑀢𑁂 𑀲𑀳𑀸𑀬𑀁 𑀫𑀼𑀜𑁆𑀘𑀸𑀫𑀺,_  
_𑀳𑁄𑀢𑀼 𑀭𑀸𑀚𑀸 𑀢𑀯𑀸𑀦𑀼𑀕𑁄;_  
_𑀓𑀸𑀫𑀁 𑀔𑀺𑀧𑁆𑀧𑀫𑀺𑀢𑁄 𑀕𑀦𑁆𑀢𑁆𑀯𑀸,_  
_𑀜𑀸𑀢𑀺𑀫𑀚𑁆𑀛𑁂 𑀯𑀺𑀭𑁄𑀘𑀣”𑁇_  


(34.)

804\. _“𑀲𑁄 𑀧𑀢𑀻𑀢𑁄 𑀧𑀫𑀼𑀢𑁆𑀢𑁂𑀦,_  
_𑀪𑀢𑁆𑀢𑀼𑀦𑀸 𑀪𑀢𑁆𑀢𑀼𑀕𑀸𑀭𑀯𑁄;_  
_𑀅𑀚𑁆𑀛𑀪𑀸𑀲𑀣 𑀯𑀓𑁆𑀓𑀗𑁆𑀕𑁄,_  
_𑀯𑀸𑀘𑀁 𑀓𑀡𑁆𑀡𑀲𑀼𑀔𑀁 𑀪𑀡𑀁𑁇_  


(35.)

805\. _𑀏𑀯𑀁 𑀮𑀼𑀤𑁆𑀤𑀓 𑀦𑀦𑁆𑀤𑀲𑁆𑀲𑀼,_  
_𑀲𑀳 𑀲𑀩𑁆𑀩𑁂𑀳𑀺 𑀜𑀸𑀢𑀺𑀪𑀺;_  
_𑀬𑀣𑀸𑀳𑀫𑀚𑁆𑀚 𑀦𑀦𑁆𑀤𑀸𑀫𑀺,_  
_𑀫𑀼𑀢𑁆𑀢𑀁 𑀤𑀺𑀲𑁆𑀯𑀸 𑀤𑀺𑀚𑀸𑀥𑀺𑀧𑀁”𑁇_  


(36.)

806\. _“𑀏𑀳𑀺 𑀢𑀁 𑀅𑀦𑀼𑀲𑀺𑀓𑁆𑀔𑀸𑀫𑀺,_  
_𑀬𑀣𑀸 𑀢𑁆𑀯𑀫𑀧𑀺 𑀮𑀘𑁆𑀙𑀲𑁂;_  
_𑀮𑀸𑀪𑀁 𑀢𑀯𑀸𑀬𑀁 𑀥𑀢𑀭𑀝𑁆𑀞𑁄,_  
_𑀧𑀸𑀧𑀁 𑀓𑀺𑀜𑁆𑀘𑀺 𑀦 𑀤𑀓𑁆𑀔𑀢𑀺𑁇_  


(37.)

807\. _𑀔𑀺𑀧𑁆𑀧𑀫𑀦𑁆𑀢𑁂𑀧𑀼𑀭𑀁 𑀦𑁂𑀢𑁆𑀯𑀸,_  
_𑀭𑀜𑁆𑀜𑁄 𑀤𑀲𑁆𑀲𑁂𑀳𑀺 𑀦𑁄 𑀉𑀪𑁄;_  
_𑀅𑀩𑀤𑁆𑀥𑁂 𑀧𑀓𑀢𑀺𑀪𑀽𑀢𑁂,_  
_𑀓𑀸𑀚𑁂 𑀉𑀪𑀬𑀢𑁄 𑀞𑀺𑀢𑁂𑁇_  


(38.)

808\. _𑀥𑀢𑀭𑀝𑁆𑀞𑀸 𑀫𑀳𑀸𑀭𑀸𑀚,_  
_𑀳𑀁𑀲𑀸𑀥𑀺𑀧𑀢𑀺𑀦𑁄 𑀇𑀫𑁂;_  
_𑀅𑀬𑀜𑁆𑀳𑀺 𑀭𑀸𑀚𑀸 𑀳𑀁𑀲𑀸𑀦𑀁,_  
_𑀅𑀬𑀁 𑀲𑁂𑀦𑀸𑀧𑀢𑀻𑀢𑀭𑁄𑁇_  


(39.)

809\. _𑀅𑀲𑀁𑀲𑀬𑀁 𑀇𑀫𑀁 𑀤𑀺𑀲𑁆𑀯𑀸,_  
_𑀳𑀁𑀲𑀭𑀸𑀚𑀁 𑀦𑀭𑀸𑀥𑀺𑀧𑁄;_  
_𑀧𑀢𑀻𑀢𑁄 𑀲𑀼𑀫𑀦𑁄 𑀯𑀺𑀢𑁆𑀢𑁄,_  
_𑀩𑀳𑀼𑀁 𑀤𑀲𑁆𑀲𑀢𑀺 𑀢𑁂 𑀥𑀦𑀁”𑁇_  


(40.)

810\. _𑀢𑀲𑁆𑀲 𑀢𑀁 𑀯𑀘𑀦𑀁 𑀲𑀼𑀢𑁆𑀯𑀸,_  
_𑀓𑀫𑁆𑀫𑀼𑀦𑀸 𑀉𑀧𑀧𑀸𑀤𑀬𑀺;_  
_𑀔𑀺𑀧𑁆𑀧𑀫𑀦𑁆𑀢𑁂𑀧𑀼𑀭𑀁 𑀕𑀦𑁆𑀢𑁆𑀯𑀸,_  
_𑀭𑀜𑁆𑀜𑁄 𑀳𑀁𑀲𑁂 𑀅𑀤𑀲𑁆𑀲𑀬𑀺;_  
_𑀅𑀩𑀤𑁆𑀥𑁂 𑀧𑀓𑀢𑀺𑀪𑀽𑀢𑁂,_  
_𑀓𑀸𑀚𑁂 𑀉𑀪𑀬𑀢𑁄 𑀞𑀺𑀢𑁂𑁇_  


(41.)

811\. _“𑀥𑀢𑀭𑀝𑁆𑀞𑀸 𑀫𑀳𑀸𑀭𑀸𑀚,_  
_𑀳𑀁𑀲𑀸𑀥𑀺𑀧𑀢𑀺𑀦𑁄 𑀇𑀫𑁂;_  
_𑀅𑀬𑀜𑁆𑀳𑀺 𑀭𑀸𑀚𑀸 𑀳𑀁𑀲𑀸𑀦𑀁,_  
_𑀅𑀬𑀁 𑀲𑁂𑀦𑀸𑀧𑀢𑀻𑀢𑀭𑁄”𑁇_  


(42.)

812\. _“𑀓𑀣𑀁 𑀧𑀦𑀺𑀫𑁂 𑀯𑀺𑀳𑀗𑁆𑀕𑀸,_  
_𑀢𑀯 𑀳𑀢𑁆𑀣𑀢𑁆𑀢𑀫𑀸𑀕𑀢𑀸;_  
_𑀓𑀣𑀁 𑀮𑀼𑀤𑁆𑀤𑁄 𑀫𑀳𑀦𑁆𑀢𑀸𑀦𑀁,_  
_𑀇𑀲𑁆𑀲𑀭𑁂 𑀇𑀥 𑀅𑀚𑁆𑀛𑀕𑀸”𑁇_  


(43.)

813\. _“𑀯𑀺𑀳𑀺𑀢𑀸 𑀲𑀦𑁆𑀢𑀺𑀫𑁂 𑀧𑀸𑀲𑀸,_  
_𑀧𑀮𑁆𑀮𑀮𑁂𑀲𑀼 𑀚𑀦𑀸𑀥𑀺𑀧;_  
_𑀬𑀁 𑀬𑀤𑀸𑀬𑀢𑀦𑀁 𑀫𑀜𑁆𑀜𑁂,_  
_𑀤𑀺𑀚𑀸𑀦𑀁 𑀧𑀸𑀡𑀭𑁄𑀥𑀦𑀁𑁇_  


(44.)

814\. _𑀢𑀸𑀤𑀺𑀲𑀁 𑀧𑀸𑀲𑀫𑀸𑀲𑀚𑁆𑀚,_  
_𑀳𑀁𑀲𑀭𑀸𑀚𑀸 𑀅𑀩𑀚𑁆𑀛𑀣;_  
_𑀢𑀁 𑀅𑀩𑀤𑁆𑀥𑁄 𑀉𑀧𑀸𑀲𑀻𑀦𑁄,_  
_𑀫𑀫𑀸𑀬𑀁 𑀅𑀚𑁆𑀛𑀪𑀸𑀲𑀣𑁇_  


(45.)

815\. _𑀲𑀼𑀤𑀼𑀓𑁆𑀓𑀭𑀁 𑀅𑀦𑀭𑀺𑀬𑁂𑀳𑀺,_  
_𑀤𑀳𑀢𑁂 𑀪𑀸𑀯𑀫𑀼𑀢𑁆𑀢𑀫𑀁;_  
_𑀪𑀢𑁆𑀢𑀼𑀭𑀢𑁆𑀣𑁂 𑀧𑀭𑀓𑁆𑀓𑀦𑁆𑀢𑁄,_  
_𑀥𑀫𑁆𑀫𑀬𑀼𑀢𑁆𑀢𑁄 𑀯𑀺𑀳𑀗𑁆𑀕𑀫𑁄𑁇_  


(46.)

816\. _𑀅𑀢𑁆𑀢𑀦𑀸𑀬𑀁 𑀘𑀚𑀺𑀢𑁆𑀯𑀸𑀦,_  
_𑀚𑀻𑀯𑀺𑀢𑀁 𑀚𑀻𑀯𑀺𑀢𑀸𑀭𑀳𑁄;_  
_𑀅𑀦𑀼𑀢𑁆𑀣𑀼𑀦𑀦𑁆𑀢𑁄 𑀆𑀲𑀻𑀦𑁄,_  
_𑀪𑀢𑁆𑀢𑀼 𑀬𑀸𑀘𑀺𑀢𑁆𑀣 𑀚𑀻𑀯𑀺𑀢𑀁𑁇_  


(47.)

817\. _𑀢𑀲𑁆𑀲 𑀢𑀁 𑀯𑀘𑀦𑀁 𑀲𑀼𑀢𑁆𑀯𑀸,_  
_𑀧𑀲𑀸𑀤𑀫𑀳𑀫𑀚𑁆𑀛𑀕𑀸;_  
_𑀢𑀢𑁄 𑀦𑀁 𑀧𑀸𑀫𑀼𑀘𑀺𑀁 𑀧𑀸𑀲𑀸,_  
_𑀅𑀦𑀼𑀜𑁆𑀜𑀸𑀲𑀺𑀁 𑀲𑀼𑀔𑁂𑀦 𑀘𑁇_  


(48.)

818\. _𑀲𑁄 𑀧𑀢𑀻𑀢𑁄 𑀧𑀫𑀼𑀢𑁆𑀢𑁂𑀦,_  
_𑀪𑀢𑁆𑀢𑀼𑀦𑀸 𑀪𑀢𑁆𑀢𑀼𑀕𑀸𑀭𑀯𑁄;_  
_𑀅𑀚𑁆𑀛𑀪𑀸𑀲𑀣 𑀯𑀓𑁆𑀓𑀗𑁆𑀕𑁄,_  
_𑀯𑀸𑀘𑀁 𑀓𑀡𑁆𑀡𑀲𑀼𑀔𑀁 𑀪𑀡𑀁𑁇_  


(49.)

819\. _‘𑀏𑀯𑀁 𑀮𑀼𑀤𑁆𑀤𑀓 𑀦𑀦𑁆𑀤𑀲𑁆𑀲𑀼,_  
_𑀲𑀳 𑀲𑀩𑁆𑀩𑁂𑀳𑀺 𑀜𑀸𑀢𑀺𑀪𑀺;_  
_𑀬𑀣𑀸𑀳𑀫𑀚𑁆𑀚 𑀦𑀦𑁆𑀤𑀸𑀫𑀺,_  
_𑀫𑀼𑀢𑁆𑀢𑀁 𑀤𑀺𑀲𑁆𑀯𑀸 𑀤𑀺𑀚𑀸𑀥𑀺𑀧𑀁𑁇_  


(50.)

820\. _𑀏𑀳𑀺 𑀢𑀁 𑀅𑀦𑀼𑀲𑀺𑀓𑁆𑀔𑀸𑀫𑀺,_  
_𑀬𑀣𑀸 𑀢𑁆𑀯𑀫𑀧𑀺 𑀮𑀘𑁆𑀙𑀲𑁂;_  
_𑀮𑀸𑀪𑀁 𑀢𑀯𑀸𑀬𑀁 𑀥𑀢𑀭𑀝𑁆𑀞𑁄,_  
_𑀧𑀸𑀧𑀁 𑀓𑀺𑀜𑁆𑀘𑀺 𑀦 𑀤𑀓𑁆𑀔𑀢𑀺𑁇_  


(51.)

821\. _𑀔𑀺𑀧𑁆𑀧𑀫𑀦𑁆𑀢𑁂𑀧𑀼𑀭𑀁 𑀦𑁂𑀢𑁆𑀯𑀸,_  
_𑀭𑀜𑁆𑀜𑁄 𑀤𑀲𑁆𑀲𑁂𑀳𑀺 𑀦𑁄 𑀉𑀪𑁄;_  
_𑀅𑀩𑀤𑁆𑀥𑁂 𑀧𑀓𑀢𑀺𑀪𑀽𑀢𑁂,_  
_𑀓𑀸𑀚𑁂 𑀉𑀪𑀬𑀢𑁄 𑀞𑀺𑀢𑁂𑁇_  


(52.)

822\. _“𑀥𑀢𑀭𑀝𑁆𑀞𑀸 𑀫𑀳𑀸𑀭𑀸𑀚,_  
_𑀳𑀁𑀲𑀸𑀥𑀺𑀧𑀢𑀺𑀦𑁄 𑀇𑀫𑁂;_  
_𑀅𑀬𑀜𑁆𑀳𑀺 𑀭𑀸𑀚𑀸 𑀳𑀁𑀲𑀸𑀦𑀁,_  
_𑀅𑀬𑀁 𑀲𑁂𑀦𑀸𑀧𑀢𑀻𑀢𑀭𑁄”𑁇_  


(53.)

823\. _𑀅𑀲𑀁𑀲𑀬𑀁 𑀇𑀫𑀁 𑀤𑀺𑀲𑁆𑀯𑀸,_  
_𑀳𑀁𑀲𑀭𑀸𑀚𑀁 𑀦𑀭𑀸𑀥𑀺𑀧𑁄;_  
_𑀧𑀢𑀻𑀢𑁄 𑀲𑀼𑀫𑀦𑁄 𑀯𑀺𑀢𑁆𑀢𑁄,_  
_𑀩𑀳𑀼𑀁 𑀤𑀲𑁆𑀲𑀢𑀺 𑀢𑁂 𑀥𑀦𑀁’𑁇_  


(54.)

824\. _𑀏𑀯𑀫𑁂𑀢𑀲𑁆𑀲 𑀯𑀘𑀦𑀸,_  
_𑀆𑀦𑀻𑀢𑀸𑀫𑁂 𑀉𑀪𑁄 𑀫𑀬𑀸;_  
_𑀏𑀢𑁆𑀣𑁂𑀯 𑀳𑀺 𑀇𑀫𑁂 𑀆𑀲𑀼𑀁,_  
_𑀉𑀪𑁄 𑀅𑀦𑀼𑀫𑀢𑀸 𑀫𑀬𑀸𑁇_  


(55.)

825\. _𑀲𑁄𑀬𑀁 𑀏𑀯𑀁 𑀕𑀢𑁄 𑀧𑀓𑁆𑀔𑀻,_  
_𑀤𑀺𑀚𑁄 𑀧𑀭𑀫𑀥𑀫𑁆𑀫𑀺𑀓𑁄;_  
_𑀫𑀸𑀤𑀺𑀲𑀲𑁆𑀲 𑀳𑀺 𑀮𑀼𑀤𑁆𑀤𑀲𑁆𑀲,_  
_𑀚𑀦𑀬𑁂𑀬𑁆𑀬𑀸𑀣 𑀫𑀤𑁆𑀤𑀯𑀁𑁇_  


(56.)

826\. _𑀉𑀧𑀸𑀬𑀦𑀜𑁆𑀘 𑀢𑁂 𑀤𑁂𑀯,_  
_𑀦𑀸𑀜𑁆𑀜𑀁 𑀧𑀲𑁆𑀲𑀸𑀫𑀺 𑀏𑀤𑀺𑀲𑀁;_  
_𑀲𑀩𑁆𑀩𑀲𑀸𑀓𑀼𑀡𑀺𑀓𑀸𑀕𑀸𑀫𑁂,_  
_𑀢𑀁 𑀧𑀲𑁆𑀲 𑀫𑀦𑀼𑀚𑀸𑀥𑀺𑀧”𑁇_  


(57.)

827\. _𑀤𑀺𑀲𑁆𑀯𑀸 𑀦𑀺𑀲𑀺𑀦𑁆𑀦𑀁 𑀭𑀸𑀚𑀸𑀦𑀁,_  
_𑀧𑀻𑀞𑁂 𑀲𑁄𑀯𑀡𑁆𑀡𑀬𑁂 𑀲𑀼𑀪𑁂;_  
_𑀅𑀚𑁆𑀛𑀪𑀸𑀲𑀣 𑀯𑀓𑁆𑀓𑀗𑁆𑀕𑁄,_  
_𑀯𑀸𑀘𑀁 𑀓𑀡𑁆𑀡𑀲𑀼𑀔𑀁 𑀪𑀡𑀁𑁇_  


(58.)

828\. _“𑀓𑀘𑁆𑀘𑀺𑀦𑁆𑀦𑀼 𑀪𑁄𑀢𑁄 𑀓𑀼𑀲𑀮𑀁,_  
_𑀓𑀘𑁆𑀘𑀺 𑀪𑁄𑀢𑁄 𑀅𑀦𑀸𑀫𑀬𑀁;_  
_𑀓𑀘𑁆𑀘𑀺 𑀭𑀝𑁆𑀞𑀫𑀺𑀤𑀁 𑀨𑀻𑀢𑀁,_  
_𑀥𑀫𑁆𑀫𑁂𑀦 𑀫𑀦𑀼𑀲𑀸𑀲𑀲𑀺”𑁇_  


(59.)

829\. _“𑀓𑀼𑀲𑀮𑀜𑁆𑀘𑁂𑀯 𑀫𑁂 𑀳𑀁𑀲,_  
_𑀅𑀣𑁄 𑀳𑀁𑀲 𑀅𑀦𑀸𑀫𑀬𑀁;_  
_𑀅𑀣𑁄 𑀭𑀝𑁆𑀞𑀫𑀺𑀤𑀁 𑀨𑀻𑀢𑀁,_  
_𑀥𑀫𑁆𑀫𑁂𑀦 𑀫𑀦𑀼𑀲𑀸𑀲𑀳𑀁”𑁇_  


(60.)

830\. _“𑀓𑀘𑁆𑀘𑀺 𑀪𑁄𑀢𑁄 𑀅𑀫𑀘𑁆𑀘𑁂𑀲𑀼,_  
_𑀤𑁄𑀲𑁄 𑀓𑁄𑀘𑀺 𑀦 𑀯𑀺𑀚𑁆𑀚𑀢𑀺;_  
_𑀓𑀘𑁆𑀘𑀺 𑀘 𑀢𑁂 𑀢𑀯𑀢𑁆𑀣𑁂𑀲𑀼,_  
_𑀦𑀸𑀯𑀓𑀗𑁆𑀔𑀦𑁆𑀢𑀺 𑀚𑀻𑀯𑀺𑀢𑀁”𑁇_  


(61.)

831\. _“𑀅𑀣𑁄𑀧𑀺 𑀫𑁂 𑀅𑀫𑀘𑁆𑀘𑁂𑀲𑀼,_  
_𑀤𑁄𑀲𑁄 𑀓𑁄𑀘𑀺 𑀦 𑀯𑀺𑀚𑁆𑀚𑀢𑀺;_  
_𑀅𑀣𑁄𑀧𑀺 𑀢𑁂 𑀫𑀫𑀢𑁆𑀣𑁂𑀲𑀼,_  
_𑀦𑀸𑀯𑀓𑀗𑁆𑀔𑀦𑁆𑀢𑀺 𑀚𑀻𑀯𑀺𑀢𑀁”𑁇_  


(62.)

832\. _“𑀓𑀘𑁆𑀘𑀺 𑀢𑁂 𑀲𑀸𑀤𑀺𑀲𑀻 𑀪𑀭𑀺𑀬𑀸,_  
_𑀅𑀲𑁆𑀲𑀯𑀸 𑀧𑀺𑀬𑀪𑀸𑀡𑀺𑀦𑀻;_  
_𑀧𑀼𑀢𑁆𑀢𑀭𑀽𑀧𑀬𑀲𑀽𑀧𑁂𑀢𑀸,_  
_𑀢𑀯 𑀙𑀦𑁆𑀤𑀯𑀲𑀸𑀦𑀼𑀕𑀸”𑁇_  


(63.)

833\. _“𑀅𑀣𑁄 𑀫𑁂 𑀲𑀸𑀤𑀺𑀲𑀻 𑀪𑀭𑀺𑀬𑀸,_  
_𑀅𑀲𑁆𑀲𑀯𑀸 𑀧𑀺𑀬𑀪𑀸𑀡𑀺𑀦𑀻;_  
_𑀧𑀼𑀢𑁆𑀢𑀭𑀽𑀧𑀬𑀲𑀽𑀧𑁂𑀢𑀸,_  
_𑀫𑀫 𑀙𑀦𑁆𑀤𑀯𑀲𑀸𑀦𑀼𑀕𑀸𑁇_  


(64.)

834\. _𑀪𑀯𑀦𑁆𑀢𑀁 𑀓𑀘𑁆𑀘𑀺 𑀦𑀼 𑀫𑀳𑀸-_  
_𑀲𑀢𑁆𑀢𑀼𑀳𑀢𑁆𑀣𑀢𑁆𑀢𑀢𑀁 𑀕𑀢𑁄;_  
_𑀤𑀼𑀓𑁆𑀔𑀫𑀸𑀧𑀚𑁆𑀚𑀺 𑀯𑀺𑀧𑀼𑀮𑀁,_  
_𑀢𑀲𑁆𑀫𑀺𑀁 𑀧𑀞𑀫𑀫𑀸𑀧𑀤𑁂𑁇_  


(65.)

835\. _𑀓𑀘𑁆𑀘𑀺 𑀬𑀦𑁆𑀢𑀸𑀧𑀢𑀺𑀢𑁆𑀯𑀸𑀦,_  
_𑀤𑀡𑁆𑀟𑁂𑀦 𑀲𑀫𑀧𑁄𑀣𑀬𑀺;_  
_𑀏𑀯𑀫𑁂𑀢𑁂𑀲𑀁 𑀚𑀫𑁆𑀫𑀸𑀦𑀁,_  
_𑀧𑀸𑀢𑀺𑀓𑀁 𑀪𑀯𑀢𑀺 𑀢𑀸𑀯𑀤𑁂”𑁇_  


(66.)

836\. _“𑀔𑁂𑀫𑀫𑀸𑀲𑀺 𑀫𑀳𑀸𑀭𑀸𑀚,_  
_𑀏𑀯𑀫𑀸𑀧𑀤𑀺𑀬𑀸 𑀲𑀢𑀺;_  
_𑀦 𑀘𑀸𑀬𑀁 𑀓𑀺𑀜𑁆𑀘𑀺 𑀭𑀲𑁆𑀫𑀸𑀲𑀼,_  
_𑀲𑀢𑁆𑀢𑀽𑀯 𑀲𑀫𑀧𑀚𑁆𑀚𑀣𑁇_  


(67.)

837\. _𑀧𑀘𑁆𑀘𑀕𑀫𑀺𑀢𑁆𑀣 𑀦𑁂𑀲𑀸𑀤𑁄,_  
_𑀧𑀼𑀩𑁆𑀩𑁂𑀯 𑀅𑀚𑁆𑀛𑀪𑀸𑀲𑀣;_  
_𑀢𑀤𑀸𑀬𑀁 𑀲𑀼𑀫𑀼𑀔𑁄𑀬𑁂𑀯,_  
_𑀧𑀡𑁆𑀟𑀺𑀢𑁄 𑀧𑀘𑁆𑀘𑀪𑀸𑀲𑀣𑁇_  


(68.)

838\. _𑀢𑀲𑁆𑀲 𑀢𑀁 𑀯𑀘𑀦𑀁 𑀲𑀼𑀢𑁆𑀯𑀸,_  
_𑀧𑀲𑀸𑀤𑀫𑀬𑀫𑀚𑁆𑀛𑀕𑀸;_  
_𑀢𑀢𑁄 𑀫𑀁 𑀧𑀸𑀫𑀼𑀘𑀻 𑀧𑀸𑀲𑀸,_  
_𑀅𑀦𑀼𑀜𑁆𑀜𑀸𑀲𑀺 𑀲𑀼𑀔𑁂𑀦 𑀘𑁇_  


(69.)

839\. _𑀇𑀤𑀜𑁆𑀘 𑀲𑀼𑀫𑀼𑀔𑁂𑀦𑁂𑀯,_  
_𑀏𑀢𑀤𑀢𑁆𑀣𑀸𑀬 𑀘𑀺𑀦𑁆𑀢𑀺𑀢𑀁;_  
_𑀪𑁄𑀢𑁄 𑀲𑀓𑀸𑀲𑁂𑀕𑀫𑀦𑀁,_  
_𑀏𑀢𑀲𑁆𑀲 𑀥𑀦𑀫𑀺𑀘𑁆𑀙𑀢𑀸”𑁇_  


(70.)

840\. _“𑀲𑁆𑀯𑀸𑀕𑀢𑀜𑁆𑀘𑁂𑀯𑀺𑀤𑀁 𑀪𑀯𑀢𑀁,_  
_𑀧𑀢𑀻𑀢𑁄 𑀘𑀲𑁆𑀫𑀺 𑀤𑀲𑁆𑀲𑀦𑀸;_  
_𑀏𑀲𑁄 𑀘𑀸𑀧𑀺 𑀩𑀳𑀼𑀁 𑀯𑀺𑀢𑁆𑀢𑀁,_  
_𑀮𑀪𑀢𑀁 𑀬𑀸𑀯𑀤𑀺𑀘𑁆𑀙𑀢𑀺”𑁇_  


(71.)

841\. _𑀲𑀦𑁆𑀢𑀧𑁆𑀧𑀬𑀺𑀢𑁆𑀯𑀸 𑀦𑁂𑀲𑀸𑀤𑀁,_  
_𑀪𑁄𑀕𑁂𑀳𑀺 𑀫𑀦𑀼𑀚𑀸𑀥𑀺𑀧𑁄;_  
_𑀅𑀚𑁆𑀛𑀪𑀸𑀲𑀣 𑀯𑀓𑁆𑀓𑀗𑁆𑀕𑀁,_  
_𑀯𑀸𑀘𑀁 𑀓𑀡𑁆𑀡𑀲𑀼𑀔𑀁 𑀪𑀡𑀁𑁇_  


(72.)

842\. _“𑀬𑀁 𑀔𑀮𑀼 𑀥𑀫𑁆𑀫𑀫𑀸𑀥𑀻𑀦𑀁,_  
_𑀯𑀲𑁄 𑀯𑀢𑁆𑀢𑀢𑀺 𑀓𑀺𑀜𑁆𑀘𑀦𑀁;_  
_𑀲𑀩𑁆𑀩𑀢𑁆𑀣𑀺𑀲𑁆𑀲𑀭𑀺𑀬𑀁 𑀢𑀯,_  
_𑀢𑀁 𑀧𑀲𑀸𑀲 𑀬𑀤𑀺𑀘𑁆𑀙𑀣𑁇_  


(73.)

843\. _𑀤𑀸𑀦𑀢𑁆𑀣𑀁 𑀉𑀧𑀪𑁄𑀢𑁆𑀢𑀼𑀁 𑀯𑀸,_  
_𑀬𑀁 𑀘𑀜𑁆𑀜𑀁 𑀉𑀧𑀓𑀧𑁆𑀧𑀢𑀺;_  
_𑀏𑀢𑀁 𑀤𑀤𑀸𑀫𑀺 𑀯𑁄 𑀯𑀺𑀢𑁆𑀢𑀁,_  
_𑀇𑀲𑁆𑀲𑀭𑀺𑀬𑀁 𑀯𑀺𑀲𑁆𑀲𑀚𑀸𑀫𑀺 𑀯𑁄”𑁇_  


(74.)

844\. _“𑀬𑀣𑀸 𑀘 𑀫𑁆𑀬𑀸𑀬𑀁 𑀲𑀼𑀫𑀼𑀔𑁄,_  
_𑀅𑀚𑁆𑀛𑀪𑀸𑀲𑁂𑀬𑁆𑀬 𑀧𑀡𑁆𑀟𑀺𑀢𑁄;_  
_𑀓𑀸𑀫𑀲𑀸 𑀩𑀼𑀤𑁆𑀥𑀺𑀲𑀫𑁆𑀧𑀦𑁆𑀦𑁄,_  
_𑀢𑀁 𑀫𑁆𑀬𑀸𑀲𑁆𑀲 𑀧𑀭𑀫𑀧𑁆𑀧𑀺𑀬𑀁”𑁇_  


(75.)

845\. _“𑀅𑀳𑀁 𑀔𑀮𑀼 𑀫𑀳𑀸𑀭𑀸𑀚,_  
_𑀦𑀸𑀕𑀭𑀸𑀚𑀸𑀭𑀺𑀯𑀦𑁆𑀢𑀭𑀁;_  
_𑀧𑀝𑀺𑀯𑀢𑁆𑀢𑀼𑀁 𑀦 𑀲𑀓𑁆𑀓𑁄𑀫𑀺,_  
_𑀦 𑀫𑁂 𑀲𑁄 𑀯𑀺𑀦𑀬𑁄 𑀲𑀺𑀬𑀸𑁇_  


(76.)

846\. _𑀅𑀫𑁆𑀳𑀸𑀓𑀜𑁆𑀘𑁂𑀯 𑀲𑁄 𑀲𑁂𑀝𑁆𑀞𑁄,_  
_𑀢𑁆𑀯𑀜𑁆𑀘 𑀉𑀢𑁆𑀢𑀫𑀲𑀢𑁆𑀢𑀯𑁄;_  
_𑀪𑀽𑀫𑀺𑀧𑀸𑀮𑁄 𑀫𑀦𑀼𑀲𑁆𑀲𑀺𑀦𑁆𑀤𑁄,_  
_𑀧𑀽𑀚𑀸 𑀩𑀳𑀽𑀳𑀺 𑀳𑁂𑀢𑀼𑀳𑀺𑁇_  


(77.)

847\. _𑀢𑁂𑀲𑀁 𑀉𑀪𑀺𑀦𑁆𑀦𑀁 𑀪𑀡𑀢𑀁,_  
_𑀯𑀢𑁆𑀢𑀫𑀸𑀦𑁂 𑀯𑀺𑀦𑀺𑀘𑁆𑀙𑀬𑁂;_  
_𑀦𑀦𑁆𑀢𑀭𑀁 𑀧𑀝𑀺𑀯𑀢𑁆𑀢𑀩𑁆𑀩𑀁,_  
_𑀧𑁂𑀲𑁆𑀲𑁂𑀦 𑀫𑀦𑀼𑀚𑀸𑀥𑀺𑀧”𑁇_  


(78.)

848\. _“𑀥𑀫𑁆𑀫𑁂𑀦 𑀓𑀺𑀭 𑀦𑁂𑀲𑀸𑀤𑁄,_  
_𑀧𑀡𑁆𑀟𑀺𑀢𑁄 𑀅𑀡𑁆𑀟𑀚𑁄 𑀇𑀢𑀺;_  
_𑀦 𑀳𑁂𑀯 𑀅𑀓𑀢𑀢𑁆𑀢𑀲𑁆𑀲,_  
_𑀦𑀬𑁄 𑀏𑀢𑀸𑀤𑀺𑀲𑁄 𑀲𑀺𑀬𑀸𑁇_  


(79.)

849\. _𑀏𑀯𑀁 𑀅𑀕𑁆𑀕𑀧𑀓𑀢𑀺𑀫𑀸,_  
_𑀏𑀯𑀁 𑀉𑀢𑁆𑀢𑀫𑀲𑀢𑁆𑀢𑀯𑁄;_  
_𑀬𑀸𑀯𑀢𑀢𑁆𑀣𑀺 𑀫𑀬𑀸 𑀤𑀺𑀝𑁆𑀞𑀸,_  
_𑀦𑀸𑀜𑁆𑀜𑀁 𑀧𑀲𑁆𑀲𑀸𑀫𑀺 𑀏𑀤𑀺𑀲𑀁𑁇_  


(80.)

850\. _𑀢𑀼𑀝𑁆𑀞𑁄𑀲𑁆𑀫𑀺 𑀯𑁄 𑀧𑀓𑀢𑀺𑀬𑀸,_  
_𑀯𑀸𑀓𑁆𑀬𑁂𑀦 𑀫𑀥𑀼𑀭𑁂𑀦 𑀘;_  
_𑀏𑀲𑁄 𑀘𑀸𑀧𑀺 𑀫𑀫𑀘𑁆𑀙𑀦𑁆𑀤𑁄,_  
_𑀘𑀺𑀭𑀁 𑀧𑀲𑁆𑀲𑁂𑀬𑁆𑀬 𑀯𑁄 𑀉𑀪𑁄”𑁇_  


(81.)

851\. _“𑀬𑀁 𑀓𑀺𑀘𑁆𑀘𑀁 𑀧𑀭𑀫𑁂 𑀫𑀺𑀢𑁆𑀢𑁂,_  
_𑀓𑀢𑀫𑀲𑁆𑀫𑀸𑀲𑀼 𑀢𑀁 𑀢𑀬𑀸;_  
_𑀧𑀢𑁆𑀢𑀸 𑀦𑀺𑀲𑁆𑀲𑀁𑀲𑀬𑀁 𑀢𑁆𑀬𑀸𑀫𑁆𑀳𑀸,_  
_𑀪𑀢𑁆𑀢𑀺𑀭𑀲𑁆𑀫𑀸𑀲𑀼 𑀬𑀸 𑀢𑀯𑁇_  


(82.)

852\. _𑀅𑀤𑀼𑀜𑁆𑀘 𑀦𑀽𑀦 𑀲𑀼𑀫𑀳𑀸,_  
_𑀜𑀸𑀢𑀺𑀲𑀗𑁆𑀖𑀲𑁆𑀲 𑀫𑀦𑁆𑀢𑀭𑀁;_  
_𑀅𑀤𑀲𑁆𑀲𑀦𑁂𑀦 𑀅𑀲𑁆𑀫𑀸𑀓𑀁,_  
_𑀤𑀼𑀓𑁆𑀔𑀁 𑀩𑀳𑀽𑀲𑀼 𑀧𑀓𑁆𑀔𑀺𑀲𑀼𑁇_  


(83.)

853\. _𑀢𑁂𑀲𑀁 𑀲𑁄𑀓𑀯𑀺𑀖𑀸𑀢𑀸𑀬,_  
_𑀢𑀬𑀸 𑀅𑀦𑀼𑀫𑀢𑀸 𑀫𑀬𑀁;_  
_𑀢𑀁 𑀧𑀤𑀓𑁆𑀔𑀺𑀡𑀢𑁄 𑀓𑀢𑁆𑀯𑀸,_  
_𑀜𑀸𑀢𑀺𑀁 𑀧𑀲𑁆𑀲𑁂𑀫𑀼𑀭𑀺𑀦𑁆𑀤𑀫𑁇_  


(84.)

854\. _𑀅𑀤𑁆𑀥𑀸𑀳𑀁 𑀯𑀺𑀧𑀼𑀮𑀁 𑀧𑀻𑀢𑀺𑀁,_  
_𑀪𑀯𑀢𑀁 𑀯𑀺𑀦𑁆𑀤𑀸𑀫𑀺 𑀤𑀲𑁆𑀲𑀦𑀸;_  
_𑀏𑀲𑁄 𑀘𑀸𑀧𑀺 𑀫𑀳𑀸 𑀅𑀢𑁆𑀣𑁄,_  
_𑀜𑀸𑀢𑀺𑀯𑀺𑀲𑁆𑀲𑀸𑀲𑀦𑀸 𑀲𑀺𑀬𑀸”𑁇_  


(85.)

855\. _𑀇𑀤𑀁 𑀯𑀢𑁆𑀯𑀸 𑀥𑀢𑀭𑀝𑁆𑀞𑁄,_  
_𑀳𑀁𑀲𑀭𑀸𑀚𑀸 𑀦𑀭𑀸𑀥𑀺𑀧𑀁;_  
_𑀉𑀢𑁆𑀢𑀫𑀁 𑀚𑀯𑀫𑀦𑁆𑀯𑀸𑀬,_  
_𑀜𑀸𑀢𑀺𑀲𑀗𑁆𑀖𑀁 𑀉𑀧𑀸𑀕𑀫𑀼𑀁𑁇_  


(86.)

856\. _𑀢𑁂 𑀅𑀭𑁄𑀕𑁂 𑀅𑀦𑀼𑀧𑁆𑀧𑀢𑁆𑀢𑁂,_  
_𑀤𑀺𑀲𑁆𑀯𑀸𑀦 𑀧𑀭𑀫𑁂 𑀤𑀺𑀚𑁂;_  
_𑀓𑁂𑀓𑀸𑀢𑀺 𑀫𑀓𑀭𑀼𑀁 𑀳𑀁𑀲𑀸,_  
_𑀧𑀼𑀣𑀼𑀲𑀤𑁆𑀤𑁄 𑀅𑀚𑀸𑀬𑀣𑁇_  


(87.)

857\. _𑀢𑁂 𑀧𑀢𑀻𑀢𑀸 𑀧𑀫𑀼𑀢𑁆𑀢𑁂𑀦,_  
_𑀪𑀢𑁆𑀢𑀼𑀦𑀸 𑀪𑀢𑁆𑀢𑀼𑀕𑀸𑀭𑀯𑀸;_  
_𑀲𑀫𑀦𑁆𑀢𑀸 𑀧𑀭𑀺𑀓𑀺𑀭𑀺𑀁𑀲𑀼,_  
_𑀅𑀡𑁆𑀟𑀚𑀸 𑀮𑀤𑁆𑀥𑀧𑀘𑁆𑀘𑀬𑀸𑁇_  


(88.)

858\. _𑀏𑀯𑀁 𑀫𑀺𑀢𑁆𑀢𑀯𑀢𑀁 𑀅𑀢𑁆𑀣𑀸,_  
_𑀲𑀩𑁆𑀩𑁂 𑀳𑁄𑀦𑁆𑀢𑀺 𑀧𑀤𑀓𑁆𑀔𑀺𑀡𑀸;_  
_𑀳𑀁𑀲𑀸 𑀬𑀣𑀸 𑀥𑀢𑀭𑀝𑁆𑀞𑀸,_  
_𑀜𑀸𑀢𑀺𑀲𑀗𑁆𑀖𑀁 𑀉𑀧𑀸𑀕𑀫𑀼𑀦𑁆𑀢𑀺𑁇_  


---

859\. 𑀘𑀽𑀍𑀅𑀳𑀁𑀲𑀚𑀸𑀢𑀓𑀁 𑀧𑀞𑀫𑀁𑁇



[Go to previous page (21.1 Cūḷahaṃsavagga)](../23J/21/21.1.md) / [Go to parent page (21.1 Cūḷahaṃsavagga)](../23J/21/21.1.md) / [Go to next page (21.1.2 Mahāhaṃsajātaka)](21.1.2.md)


