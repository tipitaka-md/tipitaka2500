
[Home](/) / [23J Jātakapāḷi](../../../23J.md) / [21 Asītinipāta](../../21.md) / [21.1 Cūḷahaṃsavagga](../21.1.md)

# 21.1.1 Cūḷahaṃsajātaka

* Asītinipāta

* Cūḷahaṃsavagga

* Cūḷahaṃsajātaka

(1.)

771\. _“Sumukha anupacinantā,_  
_pakkamanti vihaṅgamā;_  
_Gaccha tuvampi mā kaṅkhi,_  
_natthi baddhe sahāyatā”._  


(2.)

772\. _“Gacche vāhaṃ na vā gacche,_  
_na tena amaro siyaṃ;_  
_Sukhitaṃ taṃ upāsitvā,_  
_dukkhitaṃ taṃ kathaṃ jahe._  


(3.)

773\. _Maraṇaṃ vā tayā saddhiṃ,_  
_jīvitaṃ vā tayā vinā;_  
_Tadeva maraṇaṃ seyyo,_  
_yañce jīve tayā vinā._  


(4.)

774\. _Nesa dhammo mahārāja,_  
_yaṃ taṃ evaṃ gataṃ jahe;_  
_Yā gati tuyhaṃ sā mayhaṃ,_  
_ruccate vihagādhipa”._  


(5.)

775\. _“Kā nu pāsena baddhassa,_  
_gati aññā mahānasā;_  
_Sā kathaṃ cetayānassa,_  
_muttassa tava ruccati._  


(6.)

776\. _Kaṃ vā tvaṃ passase atthaṃ,_  
_mama tuyhañca pakkhima;_  
_Ñātīnaṃ vāvasiṭṭhānaṃ,_  
_ubhinnaṃ jīvitakkhaye._  


(7.)

777\. _Yaṃ na kañcanadepiñcha,_  
_Andhena tamasā gataṃ;_  
_Tādise sañcajaṃ pāṇaṃ,_  
_Kamatthamabhijotaye”._  


(8.)

778\. _“Kathaṃ nu patataṃ seṭṭha,_  
_Dhamme atthaṃ na bujjhasi;_  
_Dhammo apacito santo,_  
_Atthaṃ dasseti pāṇinaṃ._  


(9.)

779\. _Sohaṃ dhammaṃ apekkhāno,_  
_dhammā catthaṃ samuṭṭhitaṃ;_  
_Bhattiñca tayi sampassaṃ,_  
_nāvakaṅkhāmi jīvitaṃ._  


(10.)

780\. _Addhā eso sataṃ dhammo,_  
_yo mitto mittamāpade;_  
_Na caje jīvitassāpi,_  
_hetudhammamanussaraṃ”._  


(11.)

781\. _“Svāyaṃ dhammo ca te ciṇṇo,_  
_bhatti ca viditā mayi;_  
_Kāmaṃ karassu mayhetaṃ,_  
_gacchevānumato mayā._  


(12.)

782\. _Api tvevaṃ gate kāle,_  
_yaṃ khaṇḍaṃ ñātinaṃ mayā;_  
_Tayā taṃ buddhisampannaṃ,_  
_assa paramasaṃvutaṃ”._  


(13.)

783\. _Iccevaṃ mantayantānaṃ,_  
_Ariyānaṃ ariyavuttinaṃ;_  
_Paccadissatha nesādo,_  
_Āturānamivantako._  


(14.)

784\. _Te sattumabhisañcikkha,_  
_dīgharattaṃ hitā dijā;_  
_Tuṇhīmāsittha ubhayo,_  
_na sañcalesumāsanā._  


(15.)

785\. _Dhataraṭṭhe ca disvāna,_  
_samuḍḍente tato tato;_  
_Abhikkamatha vegena,_  
_dijasattu dijādhipe._  


(16.)

786\. _So ca vegenabhikkamma,_  
_āsajja parame dije;_  
_Paccakamittha nesādo,_  
_baddhā iti vicintayaṃ._  


(17.)

787\. _Ekaṃva baddhamāsīnaṃ,_  
_abaddhañca punāparaṃ;_  
_Āsajja baddhamāsīnaṃ,_  
_pekkhamānamadīnavaṃ._  


(18.)

788\. _Tato so vimatoyeva,_  
_paṇḍare ajjhabhāsatha;_  
_Pavaḍḍhakāye āsīne,_  
_dijasaṅghagaṇādhipe._  


(19.)

789\. _“Yannu pāsena mahatā,_  
_baddho na kurute disaṃ;_  
_Atha kasmā abaddho tvaṃ,_  
_balī pakkhi na gacchasi._  


(20.)

790\. _Kiṃ nu tyāyaṃ dijo hoti,_  
_mutto baddhaṃ upāsasi;_  
_Ohāya sakuṇā yanti,_  
_kiṃ eko avahīyasi”._  


(21.)

791\. _“Rājā me so dijāmitta,_  
_sakhā pāṇasamo ca me;_  
_Neva naṃ vijahissāmi,_  
_yāva kālassa pariyāyaṃ”._  


(22.)

792\. _“Kathaṃ panāyaṃ vihaṅgo,_  
_nāddasa pāsamoḍḍitaṃ;_  
_Padañhetaṃ mahantānaṃ,_  
_boddhumarahanti āpadaṃ”._  


(23.)

793\. _“Yadā parābhavo hoti,_  
_poso jīvitasaṅkhaye;_  
_Atha jālañca pāsañca,_  
_āsajjāpi na bujjhati._  


(24.)

794\. _Api tveva mahāpañña,_  
_pāsā bahuvidhā tatā;_  
_Guyhamāsajja bajjhanti,_  
_athevaṃ jīvitakkhaye”._  


(25.)

795\. _“Api nāyaṃ tayā saddhiṃ,_  
_saṃvāsassa sukhudrayo;_  
_Api no anumaññāsi,_  
_api no jīvitaṃ dade”._  


(26.)

796\. _“Na ceva me tvaṃ baddhosi,_  
_napi icchāmi te vadhaṃ;_  
_Kāmaṃ khippamito gantvā,_  
_jīva tvaṃ anigho ciraṃ”._  


(27.)

797\. _“Nevāhametamicchāmi,_  
_aññatretassa jīvitā;_  
_Sace ekena tuṭṭhosi,_  
_muñcetaṃ mañca bhakkhaya._  


(28.)

798\. _Ārohapariṇāhena,_  
_tulyāsmā vayasā ubho;_  
_Na te lābhena jīvatthi,_  
_etena niminā tuvaṃ._  


(29.)

799\. _Tadiṅgha samapekkhassu,_  
_hotu giddhi tavamhasu;_  
_Maṃ pubbe bandha pāsena,_  
_pacchā muñca dijādhipaṃ._  


(30.)

800\. _Tāvadeva ca te lābho,_  
_katāssa yācanāya ca;_  
_Mitti ca dhataraṭṭhehi,_  
_yāvajīvāya te siyā”._  


(31.)

801\. _“Passantu no mahāsaṃghā,_  
_tayā muttaṃ ito gataṃ;_  
_Mittāmaccā ca bhaccā ca,_  
_puttadārā ca bandhavā._  


(32.)

802\. _Na ca te tādisā mittā,_  
_bahūnaṃ idha vijjati;_  
_Yathā tvaṃ dhataraṭṭhassa,_  
_pāṇasādhāraṇo sakhā._  


(33.)

803\. _So te sahāyaṃ muñcāmi,_  
_hotu rājā tavānugo;_  
_Kāmaṃ khippamito gantvā,_  
_ñātimajjhe virocatha”._  


(34.)

804\. _“So patīto pamuttena,_  
_bhattunā bhattugāravo;_  
_Ajjhabhāsatha vakkaṅgo,_  
_vācaṃ kaṇṇasukhaṃ bhaṇaṃ._  


(35.)

805\. _Evaṃ luddaka nandassu,_  
_saha sabbehi ñātibhi;_  
_Yathāhamajja nandāmi,_  
_muttaṃ disvā dijādhipaṃ”._  


(36.)

806\. _“Ehi taṃ anusikkhāmi,_  
_Yathā tvamapi lacchase;_  
_Lābhaṃ tavāyaṃ dhataraṭṭho,_  
_Pāpaṃ kiñci na dakkhati._  


(37.)

807\. _Khippamantepuraṃ netvā,_  
_rañño dassehi no ubho;_  
_Abaddhe pakatibhūte,_  
_kāje ubhayato ṭhite._  


(38.)

808\. _Dhataraṭṭhā mahārāja,_  
_haṃsādhipatino ime;_  
_Ayañhi rājā haṃsānaṃ,_  
_ayaṃ senāpatītaro._  


(39.)

809\. _Asaṃsayaṃ imaṃ disvā,_  
_haṃsarājaṃ narādhipo;_  
_Patīto sumano vitto,_  
_bahuṃ dassati te dhanaṃ”._  


(40.)

810\. _Tassa taṃ vacanaṃ sutvā,_  
_kammunā upapādayi;_  
_Khippamantepuraṃ gantvā,_  
_rañño haṃse adassayi;_  
_Abaddhe pakatibhūte,_  
_kāje ubhayato ṭhite._  


(41.)

811\. _“Dhataraṭṭhā mahārāja,_  
_haṃsādhipatino ime;_  
_Ayañhi rājā haṃsānaṃ,_  
_ayaṃ senāpatītaro”._  


(42.)

812\. _“Kathaṃ panime vihaṅgā,_  
_tava hatthattamāgatā;_  
_Kathaṃ luddo mahantānaṃ,_  
_issare idha ajjhagā”._  


(43.)

813\. _“Vihitā santime pāsā,_  
_pallalesu janādhipa;_  
_Yaṃ yadāyatanaṃ maññe,_  
_dijānaṃ pāṇarodhanaṃ._  


(44.)

814\. _Tādisaṃ pāsamāsajja,_  
_haṃsarājā abajjhatha;_  
_Taṃ abaddho upāsīno,_  
_mamāyaṃ ajjhabhāsatha._  


(45.)

815\. _Sudukkaraṃ anariyehi,_  
_dahate bhāvamuttamaṃ;_  
_Bhatturatthe parakkanto,_  
_dhammayutto vihaṅgamo._  


(46.)

816\. _Attanāyaṃ cajitvāna,_  
_jīvitaṃ jīvitāraho;_  
_Anutthunanto āsīno,_  
_bhattu yācittha jīvitaṃ._  


(47.)

817\. _Tassa taṃ vacanaṃ sutvā,_  
_pasādamahamajjhagā;_  
_Tato naṃ pāmuciṃ pāsā,_  
_anuññāsiṃ sukhena ca._  


(48.)

818\. _So patīto pamuttena,_  
_bhattunā bhattugāravo;_  
_Ajjhabhāsatha vakkaṅgo,_  
_vācaṃ kaṇṇasukhaṃ bhaṇaṃ._  


(49.)

819\. _‘Evaṃ luddaka nandassu,_  
_saha sabbehi ñātibhi;_  
_Yathāhamajja nandāmi,_  
_muttaṃ disvā dijādhipaṃ._  


(50.)

820\. _Ehi taṃ anusikkhāmi,_  
_yathā tvamapi lacchase;_  
_Lābhaṃ tavāyaṃ dhataraṭṭho,_  
_pāpaṃ kiñci na dakkhati._  


(51.)

821\. _Khippamantepuraṃ netvā,_  
_rañño dassehi no ubho;_  
_Abaddhe pakatibhūte,_  
_kāje ubhayato ṭhite._  


(52.)

822\. _“Dhataraṭṭhā mahārāja,_  
_haṃsādhipatino ime;_  
_Ayañhi rājā haṃsānaṃ,_  
_ayaṃ senāpatītaro”._  


(53.)

823\. _Asaṃsayaṃ imaṃ disvā,_  
_haṃsarājaṃ narādhipo;_  
_Patīto sumano vitto,_  
_bahuṃ dassati te dhanaṃ’._  


(54.)

824\. _Evametassa vacanā,_  
_ānītāme ubho mayā;_  
_Ettheva hi ime āsuṃ,_  
_ubho anumatā mayā._  


(55.)

825\. _Soyaṃ evaṃ gato pakkhī,_  
_dijo paramadhammiko;_  
_Mādisassa hi luddassa,_  
_janayeyyātha maddavaṃ._  


(56.)

826\. _Upāyanañca te deva,_  
_nāññaṃ passāmi edisaṃ;_  
_Sabbasākuṇikāgāme,_  
_taṃ passa manujādhipa”._  


(57.)

827\. _Disvā nisinnaṃ rājānaṃ,_  
_pīṭhe sovaṇṇaye subhe;_  
_Ajjhabhāsatha vakkaṅgo,_  
_vācaṃ kaṇṇasukhaṃ bhaṇaṃ._  


(58.)

828\. _“Kaccinnu bhoto kusalaṃ,_  
_kacci bhoto anāmayaṃ;_  
_Kacci raṭṭhamidaṃ phītaṃ,_  
_dhammena manusāsasi”._  


(59.)

829\. _“Kusalañceva me haṃsa,_  
_Atho haṃsa anāmayaṃ;_  
_Atho raṭṭhamidaṃ phītaṃ,_  
_Dhammena manusāsahaṃ”._  


(60.)

830\. _“Kacci bhoto amaccesu,_  
_doso koci na vijjati;_  
_Kacci ca te tavatthesu,_  
_nāvakaṅkhanti jīvitaṃ”._  


(61.)

831\. _“Athopi me amaccesu,_  
_doso koci na vijjati;_  
_Athopi te mamatthesu,_  
_nāvakaṅkhanti jīvitaṃ”._  


(62.)

832\. _“Kacci te sādisī bhariyā,_  
_assavā piyabhāṇinī;_  
_Puttarūpayasūpetā,_  
_tava chandavasānugā”._  


(63.)

833\. _“Atho me sādisī bhariyā,_  
_assavā piyabhāṇinī;_  
_Puttarūpayasūpetā,_  
_mama chandavasānugā._  


(64.)

834\. _Bhavantaṃ kacci nu mahā-_  
_sattuhatthattataṃ gato;_  
_Dukkhamāpajji vipulaṃ,_  
_tasmiṃ paṭhamamāpade._  


(65.)

835\. _Kacci yantāpatitvāna,_  
_daṇḍena samapothayi;_  
_Evametesaṃ jammānaṃ,_  
_pātikaṃ bhavati tāvade”._  


(66.)

836\. _“Khemamāsi mahārāja,_  
_evamāpadiyā sati;_  
_Na cāyaṃ kiñci rasmāsu,_  
_sattūva samapajjatha._  


(67.)

837\. _Paccagamittha nesādo,_  
_pubbeva ajjhabhāsatha;_  
_Tadāyaṃ sumukhoyeva,_  
_paṇḍito paccabhāsatha._  


(68.)

838\. _Tassa taṃ vacanaṃ sutvā,_  
_pasādamayamajjhagā;_  
_Tato maṃ pāmucī pāsā,_  
_anuññāsi sukhena ca._  


(69.)

839\. _Idañca sumukheneva,_  
_etadatthāya cintitaṃ;_  
_Bhoto sakāsegamanaṃ,_  
_etassa dhanamicchatā”._  


(70.)

840\. _“Svāgatañcevidaṃ bhavataṃ,_  
_patīto casmi dassanā;_  
_Eso cāpi bahuṃ vittaṃ,_  
_labhataṃ yāvadicchati”._  


(71.)

841\. _Santappayitvā nesādaṃ,_  
_bhogehi manujādhipo;_  
_Ajjhabhāsatha vakkaṅgaṃ,_  
_vācaṃ kaṇṇasukhaṃ bhaṇaṃ._  


(72.)

842\. _“Yaṃ khalu dhammamādhīnaṃ,_  
_vaso vattati kiñcanaṃ;_  
_Sabbatthissariyaṃ tava,_  
_taṃ pasāsa yadicchatha._  


(73.)

843\. _Dānatthaṃ upabhottuṃ vā,_  
_yaṃ caññaṃ upakappati;_  
_Etaṃ dadāmi vo vittaṃ,_  
_issariyaṃ vissajāmi vo”._  


(74.)

844\. _“Yathā ca myāyaṃ sumukho,_  
_ajjhabhāseyya paṇḍito;_  
_Kāmasā buddhisampanno,_  
_taṃ myāssa paramappiyaṃ”._  


(75.)

845\. _“Ahaṃ khalu mahārāja,_  
_nāgarājārivantaraṃ;_  
_Paṭivattuṃ na sakkomi,_  
_na me so vinayo siyā._  


(76.)

846\. _Amhākañceva so seṭṭho,_  
_tvañca uttamasattavo;_  
_Bhūmipālo manussindo,_  
_pūjā bahūhi hetuhi._  


(77.)

847\. _Tesaṃ ubhinnaṃ bhaṇataṃ,_  
_vattamāne vinicchaye;_  
_Nantaraṃ paṭivattabbaṃ,_  
_pessena manujādhipa”._  


(78.)

848\. _“Dhammena kira nesādo,_  
_paṇḍito aṇḍajo iti;_  
_Na heva akatattassa,_  
_nayo etādiso siyā._  


(79.)

849\. _Evaṃ aggapakatimā,_  
_evaṃ uttamasattavo;_  
_Yāvatatthi mayā diṭṭhā,_  
_nāññaṃ passāmi edisaṃ._  


(80.)

850\. _Tuṭṭhosmi vo pakatiyā,_  
_vākyena madhurena ca;_  
_Eso cāpi mamacchando,_  
_ciraṃ passeyya vo ubho”._  


(81.)

851\. _“Yaṃ kiccaṃ parame mitte,_  
_katamasmāsu taṃ tayā;_  
_Pattā nissaṃsayaṃ tyāmhā,_  
_bhattirasmāsu yā tava._  


(82.)

852\. _Aduñca nūna sumahā,_  
_ñātisaṅghassa mantaraṃ;_  
_Adassanena asmākaṃ,_  
_dukkhaṃ bahūsu pakkhisu._  


(83.)

853\. _Tesaṃ sokavighātāya,_  
_Tayā anumatā mayaṃ;_  
_Taṃ padakkhiṇato katvā,_  
_Ñātiṃ passemurindama._  


(84.)

854\. _Addhāhaṃ vipulaṃ pītiṃ,_  
_bhavataṃ vindāmi dassanā;_  
_Eso cāpi mahā attho,_  
_ñātivissāsanā siyā”._  


(85.)

855\. _Idaṃ vatvā dhataraṭṭho,_  
_haṃsarājā narādhipaṃ;_  
_Uttamaṃ javamanvāya,_  
_ñātisaṅghaṃ upāgamuṃ._  


(86.)

856\. _Te aroge anuppatte,_  
_disvāna parame dije;_  
_Kekāti makaruṃ haṃsā,_  
_puthusaddo ajāyatha._  


(87.)

857\. _Te patītā pamuttena,_  
_bhattunā bhattugāravā;_  
_Samantā parikiriṃsu,_  
_aṇḍajā laddhapaccayā._  


(88.)

858\. _Evaṃ mittavataṃ atthā,_  
_sabbe honti padakkhiṇā;_  
_Haṃsā yathā dhataraṭṭhā,_  
_ñātisaṅghaṃ upāgamunti._  


---

859\. Cūḷahaṃsajātakaṃ paṭhamaṃ.



[Go to previous page (21.1 Cūḷahaṃsavagga)](../21.1.md) / [Go to parent page (21.1 Cūḷahaṃsavagga)](../21.1.md) / [Go to next page (21.1.2 Mahāhaṃsajātaka)](21.1.2.md)


