
[Home](/) / [23J Jātakapāḷi](../../../23J.md) / [21 Asītinipāta](../../21.md) / [21.1 Cūḷahaṃsavagga](../21.1.md)

# 𑁨𑁧𑁇𑁧𑁇𑁨 𑀫𑀳𑀸𑀳𑀁𑀲𑀚𑀸𑀢𑀓

### 𑀅𑀲𑀻𑀢𑀺𑀦𑀺𑀧𑀸𑀢

### 𑀘𑀽𑀍𑀅𑀳𑀁𑀲𑀯𑀕𑁆𑀕

### 𑀫𑀳𑀸𑀳𑀁𑀲𑀚𑀸𑀢𑀓

(89.)

860\. _“𑀏𑀢𑁂 𑀳𑀁𑀲𑀸 𑀧𑀓𑁆𑀓𑀫𑀦𑁆𑀢𑀺,_  
_𑀯𑀓𑁆𑀓𑀗𑁆𑀕𑀸 𑀪𑀬𑀫𑁂𑀭𑀺𑀢𑀸;_  
_𑀳𑀭𑀺𑀢𑁆𑀢𑀘 𑀳𑁂𑀫𑀯𑀡𑁆𑀡,_  
_𑀓𑀸𑀫𑀁 𑀲𑀼𑀫𑀼𑀔 𑀧𑀓𑁆𑀓𑀫𑁇_  


(90.)

861\. _𑀑𑀳𑀸𑀬 𑀫𑀁 𑀜𑀸𑀢𑀺𑀕𑀡𑀸,_  
_𑀏𑀓𑀁 𑀧𑀸𑀲𑀯𑀲𑀁 𑀕𑀢𑀁;_  
_𑀅𑀦𑀧𑁂𑀓𑁆𑀔𑀫𑀸𑀦𑀸 𑀕𑀘𑁆𑀙𑀦𑁆𑀢𑀺,_  
_𑀓𑀺𑀁 𑀏𑀓𑁄 𑀅𑀯𑀳𑀻𑀬𑀲𑀺𑁇_  


(91.)

862\. _𑀧𑀢𑁂𑀯 𑀧𑀢𑀢𑀁 𑀲𑁂𑀝𑁆𑀞,_  
_𑀦𑀢𑁆𑀣𑀺 𑀩𑀤𑁆𑀥𑁂 𑀲𑀳𑀸𑀬𑀢𑀸;_  
_𑀫𑀸 𑀅𑀦𑀻𑀖𑀸𑀬 𑀳𑀸𑀧𑁂𑀲𑀺,_  
_𑀓𑀸𑀫𑀁 𑀲𑀼𑀫𑀼𑀔 𑀧𑀓𑁆𑀓𑀫”𑁇_  


(92.)

863\. _“𑀦𑀸𑀳𑀁 𑀤𑀼𑀓𑁆𑀔𑀧𑀭𑁂𑀢𑁄𑀧𑀺,_  
_𑀥𑀢𑀭𑀝𑁆𑀞 𑀢𑀼𑀯𑀁 𑀚𑀳𑁂;_  
_𑀚𑀻𑀯𑀺𑀢𑀁 𑀫𑀭𑀡𑀁 𑀯𑀸 𑀫𑁂,_  
_𑀢𑀬𑀸 𑀲𑀤𑁆𑀥𑀺𑀁 𑀪𑀯𑀺𑀲𑁆𑀲𑀢𑀺𑁇_  


(93.)

864\. _𑀦𑀸𑀳𑀁 𑀤𑀼𑀓𑁆𑀔𑀧𑀭𑁂𑀢𑁄𑀧𑀺,_  
_𑀥𑀢𑀭𑀝𑁆𑀞 𑀢𑀼𑀯𑀁 𑀚𑀳𑁂;_  
_𑀦 𑀫𑀁 𑀅𑀦𑀭𑀺𑀬𑀲𑀁𑀬𑀼𑀢𑁆𑀢𑁂,_  
_𑀓𑀫𑁆𑀫𑁂 𑀬𑁄𑀚𑁂𑀢𑀼𑀫𑀭𑀳𑀲𑀺𑁇_  


(94.)

865\. _𑀲𑀓𑀼𑀫𑀸𑀭𑁄 𑀲𑀔𑀸 𑀢𑁆𑀬𑀲𑁆𑀫𑀺,_  
_𑀲𑀘𑀺𑀢𑁆𑀢𑁂 𑀘𑀲𑁆𑀫𑀺 𑀢𑁂 𑀞𑀺𑀢𑁄;_  
_𑀜𑀸𑀢𑁄 𑀲𑁂𑀦𑀸𑀧𑀢𑀺 𑀢𑁆𑀬𑀸𑀳𑀁,_  
_𑀳𑀁𑀲𑀸𑀦𑀁 𑀧𑀯𑀭𑀼𑀢𑁆𑀢𑀫𑁇_  


(95.)

866\. _𑀓𑀣𑀁 𑀅𑀳𑀁 𑀯𑀺𑀓𑀢𑁆𑀣𑀺𑀲𑁆𑀲𑀁,_  
_𑀜𑀸𑀢𑀺𑀫𑀚𑁆𑀛𑁂 𑀇𑀢𑁄 𑀕𑀢𑁄;_  
_𑀢𑀁 𑀳𑀺𑀢𑁆𑀯𑀸 𑀧𑀢𑀢𑀁 𑀲𑁂𑀝𑁆𑀞,_  
_𑀓𑀺𑀁 𑀢𑁂 𑀯𑀓𑁆𑀔𑀸𑀫𑀺𑀢𑁄 𑀕𑀢𑁄;_  
_𑀇𑀥 𑀧𑀸𑀡𑀁 𑀘𑀚𑀺𑀲𑁆𑀲𑀸𑀫𑀺,_  
_𑀦𑀸𑀦𑀭𑀺𑀬𑀁 𑀓𑀢𑁆𑀢𑀼𑀫𑀼𑀲𑁆𑀲𑀳𑁂”𑁇_  


(96.)

867\. _“𑀏𑀲𑁄 𑀳𑀺 𑀥𑀫𑁆𑀫𑁄 𑀲𑀼𑀫𑀼𑀔,_  
_𑀬𑀁 𑀢𑁆𑀯𑀁 𑀅𑀭𑀺𑀬𑀧𑀣𑁂 𑀞𑀺𑀢𑁄;_  
_𑀬𑁄 𑀪𑀢𑁆𑀢𑀸𑀭𑀁 𑀲𑀔𑀸𑀭𑀁 𑀫𑀁,_  
_𑀦 𑀧𑀭𑀺𑀘𑁆𑀘𑀢𑁆𑀢𑀼𑀫𑀼𑀲𑁆𑀲𑀳𑁂𑁇_  


(97.)

868\. _𑀢𑀜𑁆𑀳𑀺 𑀫𑁂 𑀧𑁂𑀓𑁆𑀔𑀫𑀸𑀦𑀲𑁆𑀲,_  
_𑀪𑀬𑀁 𑀦 𑀢𑁆𑀯𑁂𑀯 𑀚𑀸𑀬𑀢𑀺;_  
_𑀅𑀥𑀺𑀕𑀘𑁆𑀙𑀲𑀺 𑀢𑁆𑀯𑀁 𑀫𑀬𑁆𑀳𑀁,_  
_𑀏𑀯𑀁 𑀪𑀽𑀢𑀲𑁆𑀲 𑀚𑀻𑀯𑀺𑀢𑀁”𑁇_  


(98.)

869\. _𑀇𑀘𑁆𑀘𑁂𑀯𑀁 𑀫𑀦𑁆𑀢𑀬𑀦𑁆𑀢𑀸𑀦𑀁,_  
_𑀅𑀭𑀺𑀬𑀸𑀦𑀁 𑀅𑀭𑀺𑀬𑀯𑀼𑀢𑁆𑀢𑀺𑀦𑀁;_  
_𑀤𑀡𑁆𑀟𑀫𑀸𑀤𑀸𑀬 𑀦𑁂𑀲𑀸𑀤𑁄,_  
_𑀆𑀧𑀢𑀻 𑀢𑀼𑀭𑀺𑀢𑁄 𑀪𑀼𑀲𑀁𑁇_  


(99.)

870\. _𑀢𑀫𑀸𑀧𑀢𑀦𑁆𑀢𑀁 𑀤𑀺𑀲𑁆𑀯𑀸𑀦,_  
_𑀲𑀼𑀫𑀼𑀔𑁄 𑀅𑀢𑀺𑀩𑁆𑀭𑀽𑀳𑀬𑀺;_  
_𑀅𑀝𑁆𑀞𑀸𑀲𑀺 𑀧𑀼𑀭𑀢𑁄 𑀭𑀜𑁆𑀜𑁄,_  
_𑀳𑀁𑀲𑁄 𑀯𑀺𑀲𑁆𑀲𑀸𑀲𑀬𑀁 𑀩𑁆𑀬𑀣𑀁𑁇_  


(100.)

871\. _“𑀫𑀸 𑀪𑀸𑀬𑀺 𑀧𑀢𑀢𑀁 𑀲𑁂𑀝𑁆𑀞,_  
_𑀦 𑀳𑀺 𑀪𑀸𑀬𑀦𑁆𑀢𑀺 𑀢𑀸𑀤𑀺𑀲𑀸;_  
_𑀅𑀳𑀁 𑀬𑁄𑀕𑀁 𑀧𑀬𑀼𑀜𑁆𑀚𑀺𑀲𑁆𑀲𑀁,_  
_𑀬𑀼𑀢𑁆𑀢𑀁 𑀥𑀫𑁆𑀫𑀽𑀧𑀲𑀁𑀳𑀺𑀢𑀁;_  
_𑀢𑁂𑀦 𑀧𑀭𑀺𑀬𑀸𑀧𑀤𑀸𑀦𑁂𑀦,_  
_𑀔𑀺𑀧𑁆𑀧𑀁 𑀧𑀸𑀲𑀸 𑀧𑀫𑁄𑀓𑁆𑀔𑀲𑀺”𑁇_  


(101.)

872\. _𑀢𑀲𑁆𑀲 𑀢𑀁 𑀯𑀘𑀦𑀁 𑀲𑀼𑀢𑁆𑀯𑀸,_  
_𑀲𑀼𑀫𑀼𑀔𑀲𑁆𑀲 𑀲𑀼𑀪𑀸𑀲𑀺𑀢𑀁;_  
_𑀧𑀳𑀝𑁆𑀞𑀮𑁄𑀫𑁄 𑀦𑁂𑀲𑀸𑀤𑁄,_  
_𑀅𑀜𑁆𑀚𑀮𑀺𑀲𑁆𑀲 𑀧𑀡𑀸𑀫𑀬𑀺𑁇_  


(102.)

873\. _“𑀦 𑀫𑁂 𑀲𑀼𑀢𑀁 𑀯𑀸 𑀤𑀺𑀝𑁆𑀞𑀁 𑀯𑀸,_  
_𑀪𑀸𑀲𑀦𑁆𑀢𑁄 𑀫𑀸𑀦𑀼𑀲𑀺𑀁 𑀤𑀺𑀚𑁄;_  
_𑀅𑀭𑀺𑀬𑀁 𑀩𑁆𑀭𑀼𑀯𑀸𑀦𑁄 𑀯𑀓𑁆𑀓𑀗𑁆𑀕𑁄,_  
_𑀘𑀚𑀦𑁆𑀢𑁄 𑀫𑀸𑀦𑀼𑀲𑀺𑀁 𑀕𑀺𑀭𑀁𑁇_  


(103.)

874\. _𑀓𑀺𑀁 𑀦𑀼 𑀢𑀸𑀬𑀁 𑀤𑀺𑀚𑁄 𑀳𑁄𑀢𑀺,_  
_𑀫𑀼𑀢𑁆𑀢𑁄 𑀩𑀤𑁆𑀥𑀁 𑀉𑀧𑀸𑀲𑀲𑀺;_  
_𑀑𑀳𑀸𑀬 𑀲𑀓𑀼𑀡𑀸 𑀬𑀦𑁆𑀢𑀺,_  
_𑀓𑀺𑀁 𑀏𑀓𑁄 𑀅𑀯𑀳𑀻𑀬𑀲𑀺”𑁇_  


(104.)

875\. _“𑀭𑀸𑀚𑀸 𑀫𑁂 𑀲𑁄 𑀤𑀺𑀚𑀸𑀫𑀺𑀢𑁆𑀢,_  
_𑀲𑁂𑀦𑀸𑀧𑀘𑁆𑀘𑀲𑁆𑀲 𑀓𑀸𑀭𑀬𑀺𑀁;_  
_𑀢𑀫𑀸𑀧𑀤𑁂 𑀧𑀭𑀺𑀘𑁆𑀘𑀢𑁆𑀢𑀼𑀁,_  
_𑀦𑀼𑀲𑁆𑀲𑀳𑁂 𑀯𑀺𑀳𑀕𑀸𑀥𑀺𑀧𑀁𑁇_  


(105.)

876\. _𑀫𑀳𑀸𑀕𑀡𑀸𑀬 𑀪𑀢𑁆𑀢𑀸 𑀫𑁂,_  
_𑀫𑀸 𑀏𑀓𑁄 𑀩𑁆𑀬𑀲𑀦𑀁 𑀅𑀕𑀸;_  
_𑀢𑀣𑀸 𑀢𑀁 𑀲𑀫𑁆𑀫 𑀦𑁂𑀲𑀸𑀤,_  
_𑀪𑀢𑁆𑀢𑀸𑀬𑀁 𑀅𑀪𑀺𑀢𑁄 𑀭𑀫𑁂”𑁇_  


(106.)

877\. _“𑀅𑀭𑀺𑀬𑀯𑀢𑁆𑀢𑀲𑀺 𑀯𑀓𑁆𑀓𑀗𑁆𑀕,_  
_𑀬𑁄 𑀧𑀺𑀡𑁆𑀟𑀫𑀧𑀘𑀸𑀬𑀲𑀺;_  
_𑀘𑀚𑀸𑀫𑀺 𑀢𑁂 𑀢𑀁 𑀪𑀢𑁆𑀢𑀸𑀭𑀁,_  
_𑀕𑀘𑁆𑀙𑀣𑀽𑀪𑁄 𑀬𑀣𑀸𑀲𑀼𑀔𑀁”𑁇_  


(107.)

878\. _“𑀲𑀘𑁂 𑀅𑀢𑁆𑀢𑀧𑁆𑀧𑀬𑁄𑀕𑁂𑀦,_  
_𑀑𑀳𑀺𑀢𑁄 𑀳𑀁𑀲𑀧𑀓𑁆𑀔𑀺𑀦𑀁;_  
_𑀧𑀝𑀺𑀕𑀡𑁆𑀳𑀸𑀫 𑀢𑁂 𑀲𑀫𑁆𑀫,_  
_𑀏𑀢𑀁 𑀅𑀪𑀬𑀤𑀓𑁆𑀔𑀺𑀡𑀁𑁇_  


(108.)

879\. _𑀦𑁄 𑀘𑁂 𑀅𑀢𑁆𑀢𑀧𑁆𑀧𑀬𑁄𑀕𑁂𑀦,_  
_𑀑𑀳𑀺𑀢𑁄 𑀳𑀁𑀲𑀧𑀓𑁆𑀔𑀺𑀦𑀁;_  
_𑀅𑀦𑀺𑀲𑁆𑀲𑀭𑁄 𑀫𑀼𑀜𑁆𑀘𑀫𑀫𑁆𑀳𑁂,_  
_𑀣𑁂𑀬𑁆𑀬𑀁 𑀓𑀬𑀺𑀭𑀸𑀲𑀺 𑀮𑀼𑀤𑁆𑀤𑀓”𑁇_  


(109.)

880\. _“𑀬𑀲𑁆𑀲 𑀢𑁆𑀯𑀁 𑀪𑀢𑀓𑁄 𑀭𑀜𑁆𑀜𑁄,_  
_𑀓𑀸𑀫𑀁 𑀢𑀲𑁆𑀲𑁂𑀯 𑀧𑀸𑀧𑀬;_  
_𑀢𑀢𑁆𑀣 𑀲𑀁𑀬𑀫𑀦𑁄 𑀭𑀸𑀚𑀸,_  
_𑀬𑀣𑀸𑀪𑀺𑀜𑁆𑀜𑀁 𑀓𑀭𑀺𑀲𑁆𑀲𑀢𑀺”𑁇_  


(110.)

881\. _𑀇𑀘𑁆𑀘𑁂𑀯𑀁 𑀯𑀼𑀢𑁆𑀢𑁄 𑀦𑁂𑀲𑀸𑀤𑁄,_  
_𑀳𑁂𑀫𑀯𑀡𑁆𑀡𑁂 𑀳𑀭𑀺𑀢𑁆𑀢𑀘𑁂;_  
_𑀉𑀪𑁄 𑀳𑀢𑁆𑀣𑁂𑀳𑀺 𑀲𑀗𑁆𑀕𑀬𑁆𑀳,_  
_𑀧𑀜𑁆𑀚𑀭𑁂 𑀅𑀚𑁆𑀛𑀯𑁄𑀤𑀳𑀺𑁇_  


(111.)

882\. _𑀢𑁂 𑀧𑀜𑁆𑀚𑀭𑀕𑀢𑁂 𑀧𑀓𑁆𑀔𑀻,_  
_𑀉𑀪𑁄 𑀪𑀲𑁆𑀲𑀭𑀯𑀡𑁆𑀡𑀺𑀦𑁂;_  
_𑀲𑀼𑀫𑀼𑀔𑀁 𑀥𑀢𑀭𑀝𑁆𑀞𑀜𑁆𑀘,_  
_𑀮𑀼𑀤𑁆𑀤𑁄 𑀆𑀤𑀸𑀬 𑀧𑀓𑁆𑀓𑀫𑀺𑁇_  


(112.)

883\. _𑀳𑀭𑀻𑀬𑀫𑀸𑀦𑁄 𑀥𑀢𑀭𑀝𑁆𑀞𑁄,_  
_𑀲𑀼𑀫𑀼𑀔𑀁 𑀏𑀢𑀤𑀩𑁆𑀭𑀯𑀺;_  
_“𑀩𑀸𑀍𑀳𑀁 𑀪𑀸𑀬𑀸𑀫𑀺 𑀲𑀼𑀫𑀼𑀔,_  
_𑀲𑀸𑀫𑀸𑀬 𑀮𑀓𑁆𑀔𑀡𑀽𑀭𑀼𑀬𑀸;_  
_𑀅𑀲𑁆𑀫𑀸𑀓𑀁 𑀯𑀥𑀫𑀜𑁆𑀜𑀸𑀬,_  
_𑀅𑀣𑀢𑁆𑀢𑀸𑀦𑀁 𑀯𑀥𑀺𑀲𑁆𑀲𑀢𑀺𑁇_  


(113.)

884\. _𑀧𑀸𑀓𑀳𑀁𑀲𑀸 𑀘 𑀲𑀼𑀫𑀼𑀔,_  
_𑀲𑀼𑀳𑁂𑀫𑀸 𑀳𑁂𑀫𑀲𑀼𑀢𑁆𑀢𑀘𑀸;_  
_𑀓𑁄𑀜𑁆𑀘𑀻 𑀲𑀫𑀼𑀤𑁆𑀤𑀢𑀻𑀭𑁂𑀯,_  
_𑀓𑀧𑀡𑀸 𑀦𑀽𑀦 𑀭𑀼𑀘𑁆𑀙𑀢𑀺”𑁇_  


(114.)

885\. _“𑀏𑀯𑀁 𑀫𑀳𑀦𑁆𑀢𑁄 𑀮𑁄𑀓𑀲𑁆𑀲,_  
_𑀅𑀧𑁆𑀧𑀫𑁂𑀬𑁆𑀬𑁄 𑀫𑀳𑀸𑀕𑀡𑀻;_  
_𑀏𑀓𑀺𑀢𑁆𑀣𑀺𑀫𑀦𑀼𑀲𑁄𑀘𑁂𑀬𑁆𑀬,_  
_𑀦𑀬𑀺𑀤𑀁 𑀧𑀜𑁆𑀜𑀯𑀢𑀸𑀫𑀺𑀯𑁇_  


(115.)

886\. _𑀯𑀸𑀢𑁄𑀯 𑀕𑀦𑁆𑀥𑀫𑀸𑀤𑁂𑀢𑀺,_  
_𑀉𑀪𑀬𑀁 𑀙𑁂𑀓𑀧𑀸𑀧𑀓𑀁;_  
_𑀩𑀸𑀮𑁄 𑀆𑀫𑀓𑀧𑀓𑁆𑀓𑀁𑀯,_  
_𑀮𑁄𑀮𑁄 𑀅𑀦𑁆𑀥𑁄𑀯 𑀆𑀫𑀺𑀲𑀁𑁇_  


(116.)

887\. _𑀅𑀯𑀺𑀦𑀺𑀘𑁆𑀙𑀬𑀜𑁆𑀜𑀼 𑀅𑀢𑁆𑀣𑁂𑀲𑀼,_  
_𑀫𑀦𑁆𑀤𑁄𑀯 𑀧𑀝𑀺𑀪𑀸𑀲𑀺 𑀫𑀁;_  
_𑀓𑀺𑀘𑁆𑀘𑀸𑀓𑀺𑀘𑁆𑀘𑀁 𑀦 𑀚𑀸𑀦𑀸𑀲𑀺,_  
_𑀲𑀫𑁆𑀧𑀢𑁆𑀢𑁄 𑀓𑀸𑀮𑀧𑀭𑀺𑀬𑀸𑀬𑀁𑁇_  


(117.)

888\. _𑀅𑀟𑁆𑀠𑀼𑀫𑁆𑀫𑀢𑁆𑀢𑁄 𑀉𑀤𑀻𑀭𑁂𑀲𑀺,_  
_𑀬𑁄 𑀲𑁂𑀬𑁆𑀬𑀸 𑀫𑀜𑁆𑀜𑀲𑀺𑀢𑁆𑀣𑀺𑀬𑁄;_  
_𑀩𑀳𑀼𑀲𑀸𑀥𑀸𑀭𑀡𑀸 𑀳𑁂𑀢𑀸,_  
_𑀲𑁄𑀡𑁆𑀟𑀸𑀦𑀁𑀯 𑀲𑀼𑀭𑀸𑀖𑀭𑀁𑁇_  


(118.)

889\. _𑀫𑀸𑀬𑀸 𑀘𑁂𑀲𑀸 𑀫𑀭𑀻𑀘𑀻 𑀘,_  
_𑀲𑁄𑀓𑁄 𑀭𑁄𑀕𑁄 𑀘𑀼𑀧𑀤𑁆𑀤𑀯𑁄;_  
_𑀔𑀭𑀸 𑀘 𑀩𑀦𑁆𑀥𑀦𑀸 𑀘𑁂𑀢𑀸,_  
_𑀫𑀘𑁆𑀘𑀼𑀧𑀸𑀲𑀸 𑀕𑀼𑀳𑀸𑀲𑀬𑀸;_  
_𑀢𑀸𑀲𑀼 𑀬𑁄 𑀯𑀺𑀲𑁆𑀲𑀲𑁂 𑀧𑁄𑀲𑁄,_  
_𑀲𑁄 𑀦𑀭𑁂𑀲𑀼 𑀦𑀭𑀸𑀥𑀫𑁄”𑁇_  


(119.)

890\. _“𑀬𑀁 𑀯𑀼𑀤𑁆𑀥𑁂𑀳𑀺 𑀉𑀧𑀜𑁆𑀜𑀸𑀢𑀁,_  
_𑀓𑁄 𑀢𑀁 𑀦𑀺𑀦𑁆𑀤𑀺𑀢𑀼𑀫𑀭𑀳𑀢𑀺;_  
_𑀫𑀳𑀸𑀪𑀽𑀢𑀺𑀢𑁆𑀣𑀺𑀬𑁄 𑀦𑀸𑀫,_  
_𑀮𑁄𑀓𑀲𑁆𑀫𑀺𑀁 𑀉𑀤𑀧𑀚𑁆𑀚𑀺𑀲𑀼𑀁𑁇_  


(120.)

891\. _𑀔𑀺𑀟𑁆𑀟𑀸 𑀧𑀡𑀺𑀳𑀺𑀢𑀸 𑀢𑁆𑀬𑀸𑀲𑀼,_  
_𑀭𑀢𑀺 𑀢𑁆𑀬𑀸𑀲𑀼 𑀧𑀢𑀺𑀝𑁆𑀞𑀺𑀢𑀸;_  
_𑀩𑀻𑀚𑀸𑀦𑀺 𑀢𑁆𑀬𑀸𑀲𑀼 𑀭𑀽𑀳𑀦𑁆𑀢𑀺,_  
_𑀬𑀤𑀺𑀤𑀁 𑀲𑀢𑁆𑀢𑀸 𑀧𑀚𑀸𑀬𑀭𑁂;_  
_𑀢𑀸𑀲𑀼 𑀓𑁄 𑀦𑀺𑀩𑁆𑀩𑀺𑀤𑁂 𑀧𑁄𑀲𑁄,_  
_𑀧𑀸𑀡𑀫𑀸𑀲𑀚𑁆𑀚 𑀧𑀸𑀡𑀺𑀪𑀺𑁇_  


(121.)

892\. _𑀢𑁆𑀯𑀫𑁂𑀯 𑀦𑀜𑁆𑀜𑁄 𑀲𑀼𑀫𑀼𑀔,_  
_𑀣𑀻𑀦𑀁 𑀅𑀢𑁆𑀣𑁂𑀲𑀼 𑀬𑀼𑀜𑁆𑀚𑀲𑀺;_  
_𑀢𑀲𑁆𑀲 𑀢𑁆𑀬𑀚𑁆𑀚 𑀪𑀬𑁂 𑀚𑀸𑀢𑁂,_  
_𑀪𑀻𑀢𑁂𑀦 𑀚𑀸𑀬𑀢𑁂 𑀫𑀢𑀺𑁇_  


(122.)

893\. _𑀲𑀩𑁆𑀩𑁄 𑀳𑀺 𑀲𑀁𑀲𑀬𑀁 𑀧𑀢𑁆𑀢𑁄,_  
_𑀪𑀬𑀁 𑀪𑀻𑀭𑀼 𑀢𑀺𑀢𑀺𑀓𑁆𑀔𑀢𑀺;_  
_𑀧𑀡𑁆𑀟𑀺𑀢𑀸 𑀘 𑀫𑀳𑀦𑁆𑀢𑀸𑀦𑁄,_  
_𑀅𑀢𑁆𑀣𑁂 𑀬𑀼𑀜𑁆𑀚𑀦𑁆𑀢𑀺 𑀤𑀼𑀬𑁆𑀬𑀼𑀚𑁂𑁇_  


(123.)

894\. _𑀏𑀢𑀤𑀢𑁆𑀣𑀸𑀬 𑀭𑀸𑀚𑀸𑀦𑁄,_  
_𑀲𑀽𑀭𑀫𑀺𑀘𑁆𑀙𑀦𑁆𑀢𑀺 𑀫𑀦𑁆𑀢𑀺𑀦𑀁;_  
_𑀧𑀝𑀺𑀩𑀸𑀳𑀢𑀺 𑀬𑀁 𑀲𑀽𑀭𑁄,_  
_𑀆𑀧𑀤𑀁 𑀅𑀢𑁆𑀢𑀧𑀭𑀺𑀬𑀸𑀬𑀁𑁇_  


(124.)

895\. _𑀫𑀸 𑀦𑁄 𑀅𑀚𑁆𑀚 𑀯𑀺𑀓𑀦𑁆𑀢𑀺𑀁𑀲𑀼,_  
_𑀭𑀜𑁆𑀜𑁄 𑀲𑀽𑀤𑀸 𑀫𑀳𑀸𑀦𑀲𑁂;_  
_𑀢𑀣𑀸 𑀳𑀺 𑀯𑀡𑁆𑀡𑁄 𑀧𑀢𑁆𑀢𑀸𑀦𑀁,_  
_𑀨𑀮𑀁 𑀯𑁂𑀍𑀉𑀁𑀯 𑀢𑀁 𑀯𑀥𑀺𑁇_  


(125.)

896\. _𑀫𑀼𑀢𑁆𑀢𑁄𑀧𑀺 𑀦 𑀇𑀘𑁆𑀙𑀺 𑀉𑀟𑁆𑀟𑁂𑀢𑀼𑀁,_  
_𑀲𑀬𑀁 𑀩𑀦𑁆𑀥𑀁 𑀉𑀧𑀸𑀕𑀫𑀺;_  
_𑀲𑁄𑀧𑀚𑁆𑀚 𑀲𑀁𑀲𑀬𑀁 𑀧𑀢𑁆𑀢𑁄,_  
_𑀅𑀢𑁆𑀣𑀁 𑀕𑀡𑁆𑀳𑀸𑀳𑀺 𑀫𑀸 𑀫𑀼𑀔𑀁𑁇_  


(126.)

897\. _𑀲𑁄 𑀢𑀁 𑀬𑁄𑀕𑀁 𑀧𑀬𑀼𑀜𑁆𑀚𑀲𑁆𑀲𑀼,_  
_𑀬𑀼𑀢𑁆𑀢𑀁 𑀥𑀫𑁆𑀫𑀽𑀧𑀲𑀁𑀳𑀺𑀢𑀁;_  
_𑀢𑀯 𑀧𑀭𑀺𑀬𑀸𑀧𑀤𑀸𑀦𑁂𑀦,_  
_𑀫𑀫 𑀧𑀸𑀡𑁂𑀲𑀦𑀁 𑀘𑀭”𑁇_  


(127.)

898\. _“𑀫𑀸 𑀪𑀸𑀬𑀺 𑀧𑀢𑀢𑀁 𑀲𑁂𑀝𑁆𑀞,_  
_𑀦 𑀳𑀺 𑀪𑀸𑀬𑀦𑁆𑀢𑀺 𑀢𑀸𑀤𑀺𑀲𑀸;_  
_𑀅𑀳𑀁 𑀬𑁄𑀕𑀁 𑀧𑀬𑀼𑀜𑁆𑀚𑀺𑀲𑁆𑀲𑀁,_  
_𑀬𑀼𑀢𑁆𑀢𑀁 𑀥𑀫𑁆𑀫𑀽𑀧𑀲𑀁𑀳𑀺𑀢𑀁;_  
_𑀫𑀫 𑀧𑀭𑀺𑀬𑀸𑀧𑀤𑀸𑀦𑁂𑀦,_  
_𑀔𑀺𑀧𑁆𑀧𑀁 𑀧𑀸𑀲𑀸 𑀧𑀫𑁄𑀓𑁆𑀔𑀲𑀺”𑁇_  


(128.)

899\. _𑀲𑁄 𑀮𑀼𑀤𑁆𑀤𑁄 𑀳𑀁𑀲𑀓𑀸𑀚𑁂𑀦,_  
_𑀭𑀸𑀚𑀤𑁆𑀯𑀸𑀭𑀁 𑀉𑀧𑀸𑀕𑀫𑀺;_  
_“𑀧𑀝𑀺𑀯𑁂𑀤𑁂𑀣 𑀫𑀁 𑀭𑀜𑁆𑀜𑁄,_  
_𑀥𑀢𑀭𑀝𑁆𑀞𑀸𑀬𑀫𑀸𑀕𑀢𑁄”𑁇_  


(129.)

900\. _𑀢𑁂 𑀤𑀺𑀲𑁆𑀯𑀸 𑀧𑀼𑀜𑁆𑀜𑀲𑀗𑁆𑀓𑀸𑀲𑁂,_  
_𑀉𑀪𑁄 𑀮𑀓𑁆𑀔𑀡𑀲𑀫𑁆𑀫𑀢𑁂;_  
_𑀔𑀮𑀼 𑀲𑀁𑀬𑀫𑀦𑁄 𑀭𑀸𑀚𑀸,_  
_𑀅𑀫𑀘𑁆𑀘𑁂 𑀅𑀚𑁆𑀛𑀪𑀸𑀲𑀣𑁇_  


(130.)

901\. _“𑀤𑁂𑀣 𑀮𑀼𑀤𑁆𑀤𑀲𑁆𑀲 𑀯𑀢𑁆𑀣𑀸𑀦𑀺,_  
_𑀅𑀦𑁆𑀦𑀁 𑀧𑀸𑀦𑀜𑁆𑀘 𑀪𑁄𑀚𑀦𑀁;_  
_𑀓𑀸𑀫𑀗𑁆𑀓𑀭𑁄 𑀳𑀺𑀭𑀜𑁆𑀜𑀲𑁆𑀲,_  
_𑀬𑀸𑀯𑀦𑁆𑀢𑁄 𑀏𑀲 𑀇𑀘𑁆𑀙𑀢𑀺”𑁇_  


(131.)

902\. _𑀤𑀺𑀲𑁆𑀯𑀸 𑀮𑀼𑀤𑁆𑀤𑀁 𑀧𑀲𑀦𑁆𑀦𑀢𑁆𑀢𑀁,_  
_𑀓𑀸𑀲𑀺𑀭𑀸𑀚𑀸 𑀢𑀤𑀩𑁆𑀭𑀯𑀺;_  
_“𑀬𑀤𑁆𑀬𑀸𑀬𑀁 𑀲𑀫𑁆𑀫 𑀔𑁂𑀫𑀓,_  
_𑀧𑀼𑀡𑁆𑀡𑀸 𑀳𑀁𑀲𑁂𑀳𑀺 𑀢𑀺𑀝𑁆𑀞𑀢𑀺𑁇_  


(132.)

903\. _𑀓𑀣𑀁 𑀭𑀼𑀘𑀺𑀫𑀚𑁆𑀛𑀕𑀢𑀁,_  
_𑀧𑀸𑀲𑀳𑀢𑁆𑀣𑁄 𑀉𑀧𑀸𑀕𑀫𑀺;_  
_𑀑𑀓𑀺𑀡𑁆𑀡𑀁 𑀜𑀸𑀢𑀺𑀲𑀗𑁆𑀖𑁂𑀳𑀺,_  
_𑀦𑀺𑀫𑁆𑀫𑀚𑁆𑀛𑀺𑀫𑀁 𑀓𑀣𑀁 𑀕𑀳𑀺”𑁇_  


(133.)

904\. _“𑀅𑀚𑁆𑀚 𑀫𑁂 𑀲𑀢𑁆𑀢𑀫𑀸 𑀭𑀢𑁆𑀢𑀺,_  
_𑀅𑀤𑀦𑀸𑀦𑀺 𑀉𑀧𑀸𑀲𑀢𑁄;_  
_𑀧𑀤𑀫𑁂𑀢𑀲𑁆𑀲 𑀅𑀦𑁆𑀯𑁂𑀲𑀁,_  
_𑀅𑀧𑁆𑀧𑀫𑀢𑁆𑀢𑁄 𑀖𑀝𑀲𑁆𑀲𑀺𑀢𑁄𑁇_  


(134.)

905\. _𑀅𑀣𑀲𑁆𑀲 𑀧𑀤𑀫𑀤𑁆𑀤𑀓𑁆𑀔𑀺𑀁,_  
_𑀘𑀭𑀢𑁄 𑀅𑀤𑀦𑁂𑀲𑀦𑀁;_  
_𑀢𑀢𑁆𑀣𑀸𑀳𑀁 𑀑𑀤𑀳𑀺𑀁 𑀧𑀸𑀲𑀁,_  
_𑀏𑀯𑀁 𑀢𑀁 𑀤𑀺𑀚𑀫𑀕𑁆𑀕𑀳𑀺𑀁”𑁇_  


(135.)

906\. _“𑀮𑀼𑀤𑁆𑀤 𑀤𑁆𑀯𑁂 𑀇𑀫𑁂 𑀲𑀓𑀼𑀡𑀸,_  
_𑀅𑀣 𑀏𑀓𑁄𑀢𑀺 𑀪𑀸𑀲𑀲𑀺;_  
_𑀘𑀺𑀢𑁆𑀢𑀁 𑀦𑀼 𑀢𑁂 𑀯𑀺𑀧𑀭𑀺𑀬𑀢𑁆𑀢𑀁,_  
_𑀅𑀤𑀼 𑀓𑀺𑀁 𑀦𑀼 𑀚𑀺𑀕𑀻𑀲𑀲𑀺”𑁇_  


(136.)

907\. _“𑀬𑀲𑁆𑀲 𑀮𑁄𑀳𑀺𑀢𑀓𑀸 𑀢𑀸𑀮𑀸,_  
_𑀢𑀧𑀦𑀻𑀬𑀦𑀺𑀪𑀸 𑀲𑀼𑀪𑀸;_  
_𑀉𑀭𑀁 𑀲𑀁𑀳𑀘𑁆𑀘 𑀢𑀺𑀝𑁆𑀞𑀦𑁆𑀢𑀺,_  
_𑀲𑁄 𑀫𑁂 𑀩𑀦𑁆𑀥𑀁 𑀉𑀧𑀸𑀕𑀫𑀺𑁇_  


(137.)

908\. _𑀅𑀣𑀸𑀬𑀁 𑀪𑀲𑁆𑀲𑀭𑁄 𑀧𑀓𑁆𑀔𑀻,_  
_𑀅𑀩𑀤𑁆𑀥𑁄 𑀩𑀤𑁆𑀥𑀫𑀸𑀢𑀼𑀭𑀁;_  
_𑀅𑀭𑀺𑀬𑀁 𑀩𑁆𑀭𑀼𑀯𑀸𑀦𑁄 𑀅𑀝𑁆𑀞𑀸𑀲𑀺,_  
_𑀘𑀚𑀦𑁆𑀢𑁄 𑀫𑀸𑀦𑀼𑀲𑀺𑀁 𑀕𑀺𑀭𑀁”𑁇_  


(138.)

909\. _“𑀅𑀣 𑀓𑀺𑀁 𑀤𑀸𑀦𑀺 𑀲𑀼𑀫𑀼𑀔,_  
_𑀳𑀦𑀼𑀁 𑀲𑀁𑀳𑀘𑁆𑀘 𑀢𑀺𑀝𑁆𑀞𑀲𑀺;_  
_𑀅𑀤𑀼 𑀫𑁂 𑀧𑀭𑀺𑀲𑀁 𑀧𑀢𑁆𑀢𑁄,_  
_𑀪𑀬𑀸 𑀪𑀻𑀢𑁄 𑀦 𑀪𑀸𑀲𑀲𑀺”𑁇_  


(139.)

910\. _“𑀦𑀸𑀳𑀁 𑀓𑀸𑀲𑀺𑀧𑀢𑀺 𑀪𑀻𑀢𑁄,_  
_𑀑𑀕𑀬𑁆𑀳 𑀧𑀭𑀺𑀲𑀁 𑀢𑀯;_  
_𑀦𑀸𑀳𑀁 𑀪𑀬𑀸 𑀦 𑀪𑀸𑀲𑀺𑀲𑁆𑀲𑀁,_  
_𑀯𑀸𑀓𑁆𑀬𑀁 𑀅𑀢𑁆𑀣𑀫𑁆𑀳𑀺 𑀢𑀸𑀤𑀺𑀲𑁂”𑁇_  


(140.)

911\. _“𑀦 𑀢𑁂 𑀅𑀪𑀺𑀲𑀭𑀁 𑀧𑀲𑁆𑀲𑁂,_  
_𑀦 𑀭𑀣𑁂 𑀦𑀧𑀺 𑀧𑀢𑁆𑀢𑀺𑀓𑁂;_  
_𑀦𑀸𑀲𑁆𑀲 𑀘𑀫𑁆𑀫𑀁 𑀯 𑀓𑀻𑀝𑀁 𑀯𑀸,_  
_𑀯𑀫𑁆𑀫𑀺𑀢𑁂 𑀘 𑀥𑀦𑀼𑀕𑁆𑀕𑀳𑁂𑁇_  


(141.)

912\. _𑀦 𑀳𑀺𑀭𑀜𑁆𑀜𑀁 𑀲𑀼𑀯𑀡𑁆𑀡𑀁 𑀯𑀸,_  
_𑀦𑀕𑀭𑀁 𑀯𑀸 𑀲𑀼𑀫𑀸𑀧𑀺𑀢𑀁;_  
_𑀑𑀓𑀺𑀡𑁆𑀡𑀧𑀭𑀺𑀔𑀁 𑀤𑀼𑀕𑁆𑀕𑀁,_  
_𑀤𑀍𑀳𑀫𑀝𑁆𑀝𑀸𑀮𑀓𑁄𑀝𑁆𑀞𑀓𑀁;_  
_𑀬𑀢𑁆𑀣 𑀧𑀯𑀺𑀝𑁆𑀞𑁄 𑀲𑀼𑀫𑀼𑀔,_  
_𑀪𑀸𑀬𑀺𑀢𑀩𑁆𑀩𑀁 𑀦 𑀪𑀸𑀬𑀲𑀺”𑁇_  


(142.)

913\. _“𑀦 𑀫𑁂 𑀅𑀪𑀺𑀲𑀭𑁂𑀦𑀢𑁆𑀣𑁄,_  
_𑀦𑀕𑀭𑁂𑀦 𑀥𑀦𑁂𑀦 𑀯𑀸;_  
_𑀅𑀧𑀣𑁂𑀦 𑀧𑀣𑀁 𑀬𑀸𑀫,_  
_𑀅𑀦𑁆𑀢𑀮𑀺𑀓𑁆𑀔𑁂𑀘𑀭𑀸 𑀫𑀬𑀁𑁇_  


(143.)

914\. _𑀲𑀼𑀢𑀸 𑀘 𑀧𑀡𑁆𑀟𑀺𑀢𑀸 𑀢𑁆𑀬𑀫𑁆𑀳𑀸,_  
_𑀦𑀺𑀧𑀼𑀡𑀸 𑀅𑀢𑁆𑀣𑀘𑀺𑀦𑁆𑀢𑀓𑀸;_  
_𑀪𑀸𑀲𑁂𑀫𑀢𑁆𑀣𑀯𑀢𑀺𑀁 𑀯𑀸𑀘𑀁,_  
_𑀲𑀘𑁆𑀘𑁂 𑀘𑀲𑁆𑀲 𑀧𑀢𑀺𑀝𑁆𑀞𑀺𑀢𑁄𑁇_  


(144.)

915\. _𑀓𑀺𑀜𑁆𑀘 𑀢𑀼𑀬𑁆𑀳𑀁 𑀅𑀲𑀘𑁆𑀘𑀲𑁆𑀲,_  
_𑀅𑀦𑀭𑀺𑀬𑀲𑁆𑀲 𑀓𑀭𑀺𑀲𑁆𑀲𑀢𑀺;_  
_𑀫𑀼𑀲𑀸𑀯𑀸𑀤𑀺𑀲𑁆𑀲 𑀮𑀼𑀤𑁆𑀤𑀲𑁆𑀲,_  
_𑀪𑀡𑀺𑀢𑀫𑁆𑀧𑀺 𑀲𑀼𑀪𑀸𑀲𑀺𑀢𑀁𑁇_  


(145.)

916\. _𑀢𑀁 𑀩𑁆𑀭𑀸𑀳𑁆𑀫𑀡𑀸𑀦𑀁 𑀯𑀘𑀦𑀸,_  
_𑀇𑀫𑀁 𑀔𑁂𑀫𑀫𑀓𑀸𑀭𑀬𑀺;_  
_𑀅𑀪𑀬𑀜𑁆𑀘 𑀢𑀬𑀸 𑀖𑀼𑀝𑁆𑀞𑀁,_  
_𑀇𑀫𑀸𑀬𑁄 𑀤𑀲𑀥𑀸 𑀤𑀺𑀲𑀸𑁇_  


(146.)

917\. _𑀑𑀕𑀬𑁆𑀳 𑀢𑁂 𑀧𑁄𑀓𑁆𑀔𑀭𑀡𑀺𑀁,_  
_𑀯𑀺𑀧𑁆𑀧𑀲𑀦𑁆𑀦𑁄𑀤𑀓𑀁 𑀲𑀼𑀘𑀺𑀁;_  
_𑀧𑀳𑀽𑀢𑀁 𑀘𑀸𑀤𑀦𑀁 𑀢𑀢𑁆𑀣,_  
_𑀅𑀳𑀺𑀁𑀲𑀸 𑀘𑁂𑀢𑁆𑀣 𑀧𑀓𑁆𑀔𑀺𑀦𑀁𑁇_  


(147.)

918\. _𑀇𑀤𑀁 𑀲𑀼𑀢𑁆𑀯𑀸𑀦 𑀦𑀺𑀕𑁆𑀖𑁄𑀲𑀁,_  
_𑀆𑀕𑀢𑀫𑁆𑀳 𑀢𑀯𑀦𑁆𑀢𑀺𑀓𑁂;_  
_𑀢𑁂 𑀢𑁂 𑀩𑀦𑁆𑀥𑀲𑁆𑀫 𑀧𑀸𑀲𑁂𑀦,_  
_𑀏𑀢𑀁 𑀢𑁂 𑀪𑀸𑀲𑀺𑀢𑀁 𑀫𑀼𑀲𑀸𑁇_  


(148.)

919\. _𑀫𑀼𑀲𑀸𑀯𑀸𑀤𑀁 𑀧𑀼𑀭𑀓𑁆𑀔𑀢𑁆𑀯𑀸,_  
_𑀇𑀘𑁆𑀙𑀸𑀮𑁄𑀪𑀜𑁆𑀘 𑀧𑀸𑀧𑀓𑀁;_  
_𑀉𑀪𑁄 𑀲𑀦𑁆𑀥𑀺𑀫𑀢𑀺𑀓𑁆𑀓𑀫𑁆𑀫,_  
_𑀅𑀲𑀸𑀢𑀁 𑀉𑀧𑀧𑀚𑁆𑀚𑀢𑀺”𑁇_  


(149.)

920\. _“𑀦𑀸𑀧𑀭𑀚𑁆𑀛𑀸𑀫 𑀲𑀼𑀫𑀼𑀔,_  
_𑀦𑀧𑀺 𑀮𑁄𑀪𑀸𑀯 𑀫𑀕𑁆𑀕𑀳𑀺𑀁;_  
_𑀲𑀼𑀢𑀸 𑀘 𑀧𑀡𑁆𑀟𑀺𑀢𑀸𑀢𑁆𑀬𑀢𑁆𑀣-_  
_𑀦𑀺𑀧𑀼𑀡𑀸 𑀅𑀢𑁆𑀣𑀘𑀺𑀦𑁆𑀢𑀓𑀸𑁇_  


(150.)

921\. _𑀅𑀧𑁆𑀧𑁂𑀯𑀢𑁆𑀣𑀯𑀢𑀺𑀁 𑀯𑀸𑀘𑀁,_  
_𑀩𑁆𑀬𑀸𑀳𑀭𑁂𑀬𑁆𑀬𑀼𑀁 𑀇𑀥𑀸𑀕𑀢𑀸;_  
_𑀢𑀣𑀸 𑀢𑀁 𑀲𑀫𑁆𑀫 𑀦𑁂𑀲𑀸𑀤𑁄,_  
_𑀯𑀼𑀢𑁆𑀢𑁄 𑀲𑀼𑀫𑀼𑀔 𑀫𑀕𑁆𑀕𑀳𑀺”𑁇_  


(151.)

922\. _“𑀦𑁂𑀯 𑀪𑀻𑀢𑀸 𑀓𑀸𑀲𑀺𑀧𑀢𑀺,_  
_𑀉𑀧𑀦𑀻𑀢𑀲𑁆𑀫𑀺 𑀚𑀻𑀯𑀺𑀢𑁂;_  
_𑀪𑀸𑀲𑁂𑀫𑀢𑁆𑀣𑀯𑀢𑀺𑀁 𑀯𑀸𑀘𑀁,_  
_𑀲𑀫𑁆𑀧𑀢𑁆𑀢𑀸 𑀓𑀸𑀮𑀧𑀭𑀺𑀬𑀸𑀬𑀁𑁇_  


(152.)

923\. _𑀬𑁄 𑀫𑀺𑀕𑁂𑀦 𑀫𑀺𑀕𑀁 𑀳𑀦𑁆𑀢𑀺,_  
_𑀧𑀓𑁆𑀔𑀺𑀁 𑀯𑀸 𑀧𑀦 𑀧𑀓𑁆𑀔𑀺𑀦𑀸;_  
_𑀲𑀼𑀢𑁂𑀦 𑀯𑀸 𑀲𑀼𑀢𑀁 𑀓𑀺𑀡𑁆𑀬𑀸,_  
_𑀓𑀺𑀁 𑀅𑀦𑀭𑀺𑀬𑀢𑀭𑀁 𑀢𑀢𑁄𑁇_  


(153.)

924\. _𑀬𑁄 𑀘𑀸𑀭𑀺𑀬𑀭𑀼𑀤𑀁 𑀪𑀸𑀲𑁂,_  
_𑀅𑀦𑀭𑀺𑀬𑀥𑀫𑁆𑀫𑀯𑀲𑁆𑀲𑀺𑀢𑁄;_  
_𑀉𑀪𑁄 𑀲𑁄 𑀥𑀁𑀲𑀢𑁂 𑀮𑁄𑀓𑀸,_  
_𑀇𑀥 𑀘𑁂𑀯 𑀧𑀭𑀢𑁆𑀣 𑀘𑁇_  


(154.)

925\. _𑀦 𑀫𑀚𑁆𑀚𑁂𑀣 𑀬𑀲𑀁 𑀧𑀢𑁆𑀢𑁄,_  
_𑀦 𑀩𑁆𑀬𑀸𑀥𑁂 𑀧𑀢𑁆𑀢𑀲𑀁𑀲𑀬𑀁;_  
_𑀯𑀸𑀬𑀫𑁂𑀣𑁂𑀯 𑀓𑀺𑀘𑁆𑀘𑁂𑀲𑀼,_  
_𑀲𑀁𑀯𑀭𑁂 𑀯𑀺𑀯𑀭𑀸𑀦𑀺 𑀘𑁇_  


(155.)

926\. _𑀬𑁂 𑀯𑀼𑀤𑁆𑀥𑀸 𑀅𑀩𑁆𑀪𑀢𑀺𑀓𑁆𑀓𑀦𑁆𑀢𑀸,_  
_𑀲𑀫𑁆𑀧𑀢𑁆𑀢𑀸 𑀓𑀸𑀮𑀧𑀭𑀺𑀬𑀸𑀬𑀁;_  
_𑀇𑀥 𑀥𑀫𑁆𑀫𑀁 𑀘𑀭𑀺𑀢𑁆𑀯𑀸𑀦,_  
_𑀏𑀯𑀁𑀢𑁂 𑀢𑀺𑀤𑀺𑀯𑀁 𑀕𑀢𑀸𑁇_  


(156.)

927\. _𑀇𑀤𑀁 𑀲𑀼𑀢𑁆𑀯𑀸 𑀓𑀸𑀲𑀺𑀧𑀢𑀺,_  
_𑀥𑀫𑁆𑀫𑀫𑀢𑁆𑀢𑀦𑀺 𑀧𑀸𑀮𑀬;_  
_𑀥𑀢𑀭𑀝𑁆𑀞𑀜𑁆𑀘 𑀫𑀼𑀜𑁆𑀘𑀸𑀳𑀺,_  
_𑀳𑀁𑀲𑀸𑀦𑀁 𑀧𑀯𑀭𑀼𑀢𑁆𑀢𑀫𑀁”𑁇_  


(157.)

928\. _“𑀆𑀳𑀭𑀦𑁆𑀢𑀼𑀤𑀓𑀁 𑀧𑀚𑁆𑀚𑀁,_  
_𑀆𑀲𑀦𑀜𑁆𑀘 𑀫𑀳𑀸𑀭𑀳𑀁;_  
_𑀧𑀜𑁆𑀚𑀭𑀢𑁄 𑀧𑀫𑁄𑀓𑁆𑀔𑀸𑀫𑀺,_  
_𑀥𑀢𑀭𑀝𑁆𑀞𑀁 𑀬𑀲𑀲𑁆𑀲𑀺𑀦𑀁𑁇_  


(158.)

929\. _𑀢𑀜𑁆𑀘 𑀲𑁂𑀦𑀸𑀧𑀢𑀺𑀁 𑀥𑀻𑀭𑀁,_  
_𑀦𑀺𑀧𑀼𑀡𑀁 𑀅𑀢𑁆𑀣𑀘𑀺𑀦𑁆𑀢𑀓𑀁;_  
_𑀬𑁄 𑀲𑀼𑀔𑁂 𑀲𑀼𑀔𑀺𑀢𑁄 𑀭𑀜𑁆𑀜𑁄,_  
_𑀤𑀼𑀓𑁆𑀔𑀺𑀢𑁂 𑀳𑁄𑀢𑀺 𑀤𑀼𑀓𑁆𑀔𑀺𑀢𑁄𑁇_  


(159.)

930\. _𑀏𑀤𑀺𑀲𑁄 𑀔𑁄 𑀅𑀭𑀳𑀢𑀺,_  
_𑀧𑀺𑀡𑁆𑀟𑀫𑀲𑁆𑀦𑀸𑀢𑀼 𑀪𑀢𑁆𑀢𑀼𑀦𑁄;_  
_𑀬𑀣𑀸𑀬𑀁 𑀲𑀼𑀫𑀼𑀔𑁄 𑀭𑀜𑁆𑀜𑁄,_  
_𑀧𑀸𑀡𑀲𑀸𑀥𑀸𑀭𑀡𑁄 𑀲𑀔𑀸”𑁇_  


(160.)

931\. _𑀧𑀻𑀞𑀜𑁆𑀘 𑀲𑀩𑁆𑀩𑀲𑁄𑀯𑀡𑁆𑀡𑀁,_  
_𑀅𑀝𑁆𑀞𑀧𑀸𑀤𑀁 𑀫𑀦𑁄𑀭𑀫𑀁;_  
_𑀫𑀝𑁆𑀞𑀁 𑀓𑀸𑀲𑀺𑀓𑀫𑀢𑁆𑀣𑀦𑁆𑀦𑀁,_  
_𑀥𑀢𑀭𑀝𑁆𑀞𑁄 𑀉𑀧𑀸𑀯𑀺𑀲𑀺𑁇_  


(161.)

932\. _𑀓𑁄𑀘𑁆𑀙𑀜𑁆𑀘 𑀲𑀩𑁆𑀩𑀲𑁄𑀯𑀡𑁆𑀡𑀁,_  
_𑀯𑁂𑀬𑁆𑀬𑀕𑁆𑀖𑀧𑀭𑀺𑀲𑀺𑀩𑁆𑀩𑀺𑀢𑀁;_  
_𑀲𑀼𑀫𑀼𑀔𑁄 𑀅𑀚𑁆𑀛𑀼𑀧𑀸𑀯𑁂𑀓𑁆𑀔𑀺,_  
_𑀥𑀢𑀭𑀝𑁆𑀞𑀲𑁆𑀲𑀦𑀦𑁆𑀢𑀭𑀸𑁇_  


(162.)

933\. _𑀢𑁂𑀲𑀁 𑀓𑀜𑁆𑀘𑀦𑀧𑀢𑁆𑀢𑁂𑀳𑀺,_  
_𑀧𑀼𑀣𑀽 𑀆𑀤𑀸𑀬 𑀓𑀸𑀲𑀺𑀬𑁄;_  
_𑀳𑀁𑀲𑀸𑀦𑀁 𑀅𑀪𑀺𑀳𑀸𑀭𑁂𑀲𑀼𑀁,_  
_𑀅𑀕𑁆𑀕𑀭𑀜𑁆𑀜𑁄 𑀧𑀯𑀸𑀲𑀺𑀢𑀁𑁇_  


(163.)

934\. _𑀤𑀺𑀲𑁆𑀯𑀸 𑀅𑀪𑀺𑀳𑀝𑀁 𑀅𑀕𑁆𑀕𑀁,_  
_𑀓𑀸𑀲𑀺𑀭𑀸𑀚𑁂𑀦 𑀧𑁂𑀲𑀺𑀢𑀁;_  
_𑀓𑀼𑀲𑀮𑁄 𑀔𑀢𑁆𑀢𑀥𑀫𑁆𑀫𑀸𑀦𑀁,_  
_𑀢𑀢𑁄 𑀧𑀼𑀘𑁆𑀙𑀺 𑀅𑀦𑀦𑁆𑀢𑀭𑀸𑁇_  


(164.)

935\. _“𑀓𑀘𑁆𑀘𑀺𑀦𑁆𑀦𑀼 𑀪𑁄𑀢𑁄 𑀓𑀼𑀲𑀮𑀁,_  
_𑀓𑀘𑁆𑀘𑀺 𑀪𑁄𑀢𑁄 𑀅𑀦𑀸𑀫𑀬𑀁;_  
_𑀓𑀘𑁆𑀘𑀺 𑀭𑀝𑁆𑀞𑀫𑀺𑀤𑀁 𑀨𑀻𑀢𑀁,_  
_𑀥𑀫𑁆𑀫𑁂𑀦 𑀫𑀦𑀼𑀲𑀸𑀲𑀲𑀺”𑁇_  


(165.)

936\. _“𑀓𑀼𑀲𑀮𑀜𑁆𑀘𑁂𑀯 𑀫𑁂 𑀳𑀁𑀲,_  
_𑀅𑀣𑁄 𑀳𑀁𑀲 𑀅𑀦𑀸𑀫𑀬𑀁;_  
_𑀅𑀣𑁄 𑀭𑀝𑁆𑀞𑀫𑀺𑀤𑀁 𑀨𑀻𑀢𑀁,_  
_𑀥𑀫𑁆𑀫𑁂𑀦𑀁 𑀫𑀦𑀼𑀲𑀸𑀲𑀳𑀁”𑁇_  


(166.)

937\. _“𑀓𑀘𑁆𑀘𑀺 𑀪𑁄𑀢𑁄 𑀅𑀫𑀘𑁆𑀘𑁂𑀲𑀼,_  
_𑀤𑁄𑀲𑁄 𑀓𑁄𑀘𑀺 𑀦 𑀯𑀺𑀚𑁆𑀚𑀢𑀺;_  
_𑀓𑀘𑁆𑀘𑀺 𑀘 𑀢𑁂 𑀢𑀯𑀢𑁆𑀣𑁂𑀲𑀼,_  
_𑀦𑀸𑀯𑀓𑀗𑁆𑀔𑀦𑁆𑀢𑀺 𑀚𑀻𑀯𑀺𑀢𑀁”𑁇_  


(167.)

938\. _“𑀅𑀣𑁄𑀧𑀺 𑀫𑁂 𑀅𑀫𑀘𑁆𑀘𑁂𑀲𑀼,_  
_𑀤𑁄𑀲𑁄 𑀓𑁄𑀘𑀺 𑀦 𑀯𑀺𑀚𑁆𑀚𑀢𑀺;_  
_𑀅𑀣𑁄𑀧𑀺 𑀢𑁂 𑀫𑀫𑀢𑁆𑀣𑁂𑀲𑀼,_  
_𑀦𑀸𑀯𑀓𑀗𑁆𑀔𑀦𑁆𑀢𑀺 𑀚𑀻𑀯𑀺𑀢𑀁”𑁇_  


(168.)

939\. _“𑀓𑀘𑁆𑀘𑀺 𑀢𑁂 𑀲𑀸𑀤𑀺𑀲𑀻 𑀪𑀭𑀺𑀬𑀸,_  
_𑀅𑀲𑁆𑀲𑀯𑀸 𑀧𑀺𑀬𑀪𑀸𑀡𑀺𑀦𑀻;_  
_𑀧𑀼𑀢𑁆𑀢𑀭𑀽𑀧𑀬𑀲𑀽𑀧𑁂𑀢𑀸,_  
_𑀢𑀯 𑀙𑀦𑁆𑀤𑀯𑀲𑀸𑀦𑀼𑀕𑀸”𑁇_  


(169.)

940\. _“𑀅𑀣𑁄 𑀫𑁂 𑀲𑀸𑀤𑀺𑀲𑀻 𑀪𑀭𑀺𑀬𑀸,_  
_𑀅𑀲𑁆𑀲𑀯𑀸 𑀧𑀺𑀬𑀪𑀸𑀡𑀺𑀦𑀻;_  
_𑀧𑀼𑀢𑁆𑀢𑀭𑀽𑀧𑀬𑀲𑀽𑀧𑁂𑀢𑀸,_  
_𑀫𑀫 𑀙𑀦𑁆𑀤𑀯𑀲𑀸𑀦𑀼𑀕𑀸”𑁇_  


(170.)

941\. _“𑀓𑀘𑁆𑀘𑀺 𑀭𑀝𑁆𑀞𑀁 𑀅𑀦𑀼𑀧𑁆𑀧𑀻𑀍𑀅𑀁,_  
_𑀅𑀓𑀼𑀢𑁄𑀘𑀺𑀉𑀧𑀤𑁆𑀤𑀯𑀁;_  
_𑀅𑀲𑀸𑀳𑀲𑁂𑀦 𑀥𑀫𑁆𑀫𑁂𑀦,_  
_𑀲𑀫𑁂𑀦 𑀫𑀦𑀼𑀲𑀸𑀲𑀲𑀺”𑁇_  


(171.)

942\. _“𑀅𑀣𑁄 𑀭𑀝𑁆𑀞𑀁 𑀅𑀦𑀼𑀧𑁆𑀧𑀻𑀍𑀅𑀁,_  
_𑀅𑀓𑀼𑀢𑁄𑀘𑀺𑀉𑀧𑀤𑁆𑀤𑀯𑀁;_  
_𑀅𑀲𑀸𑀳𑀲𑁂𑀦 𑀥𑀫𑁆𑀫𑁂𑀦,_  
_𑀲𑀫𑁂𑀦 𑀫𑀦𑀼𑀲𑀸𑀲𑀳𑀁”𑁇_  


(172.)

943\. _“𑀓𑀘𑁆𑀘𑀺 𑀲𑀦𑁆𑀢𑁄 𑀅𑀧𑀘𑀺𑀢𑀸,_  
_𑀅𑀲𑀦𑁆𑀢𑁄 𑀧𑀭𑀺𑀯𑀚𑁆𑀚𑀺𑀢𑀸;_  
_𑀦𑁄 𑀘𑁂 𑀥𑀫𑁆𑀫𑀁 𑀦𑀺𑀭𑀁𑀓𑀢𑁆𑀯𑀸,_  
_𑀅𑀥𑀫𑁆𑀫𑀫𑀦𑀼𑀯𑀢𑁆𑀢𑀲𑀺”𑁇_  


(173.)

944\. _“𑀲𑀦𑁆𑀢𑁄 𑀘 𑀫𑁂 𑀅𑀧𑀘𑀺𑀢𑀸,_  
_𑀅𑀲𑀦𑁆𑀢𑁄 𑀧𑀭𑀺𑀯𑀚𑁆𑀚𑀺𑀢𑀸;_  
_𑀥𑀫𑁆𑀫𑀫𑁂𑀯𑀸𑀦𑀼𑀯𑀢𑁆𑀢𑀸𑀫𑀺,_  
_𑀅𑀥𑀫𑁆𑀫𑁄 𑀫𑁂 𑀦𑀺𑀭𑀗𑁆𑀓𑀢𑁄”𑁇_  


(174.)

945\. _“𑀓𑀘𑁆𑀘𑀺 𑀦𑀸𑀦𑀸𑀕𑀢𑀁 𑀤𑀻𑀖𑀁,_  
_𑀲𑀫𑀯𑁂𑀓𑁆𑀔𑀲𑀺 𑀔𑀢𑁆𑀢𑀺𑀬;_  
_𑀓𑀘𑁆𑀘𑀺 𑀫𑀢𑁆𑀢𑁄 𑀫𑀤𑀦𑀻𑀬𑁂,_  
_𑀧𑀭𑀮𑁄𑀓𑀁 𑀦 𑀲𑀦𑁆𑀢𑀲𑀺”𑁇_  


(175.)

946\. _“𑀦𑀸𑀳𑀁 𑀅𑀦𑀸𑀕𑀢𑀁 𑀤𑀻𑀖𑀁,_  
_𑀲𑀫𑀯𑁂𑀓𑁆𑀔𑀸𑀫𑀺 𑀧𑀓𑁆𑀔𑀺𑀫;_  
_𑀞𑀺𑀢𑁄 𑀤𑀲𑀲𑀼 𑀥𑀫𑁆𑀫𑁂𑀲𑀼,_  
_𑀧𑀭𑀮𑁄𑀓𑀁 𑀦 𑀲𑀦𑁆𑀢𑀲𑁂𑁇_  


(176.)

947\. _𑀤𑀸𑀦𑀁 𑀲𑀻𑀮𑀁 𑀧𑀭𑀺𑀘𑁆𑀘𑀸𑀕𑀁,_  
_𑀅𑀚𑁆𑀚𑀯𑀁 𑀫𑀤𑁆𑀤𑀯𑀁 𑀢𑀧𑀁;_  
_𑀅𑀓𑁆𑀓𑁄𑀥𑀁 𑀅𑀯𑀺𑀳𑀺𑀁𑀲𑀜𑁆𑀘,_  
_𑀔𑀦𑁆𑀢𑀺𑀜𑁆𑀘 𑀅𑀯𑀺𑀭𑁄𑀥𑀦𑀁𑁇_  


(177.)

948\. _𑀇𑀘𑁆𑀘𑁂𑀢𑁂 𑀓𑀼𑀲𑀮𑁂 𑀥𑀫𑁆𑀫𑁂,_  
_𑀞𑀺𑀢𑁂 𑀧𑀲𑁆𑀲𑀸𑀫𑀺 𑀅𑀢𑁆𑀢𑀦𑀺;_  
_𑀢𑀢𑁄 𑀫𑁂 𑀚𑀸𑀬𑀢𑁂 𑀧𑀻𑀢𑀺,_  
_𑀲𑁄𑀫𑀦𑀲𑁆𑀲𑀜𑁆𑀘𑀦𑀧𑁆𑀧𑀓𑀁𑁇_  


(178.)

949\. _𑀲𑀼𑀫𑀼𑀔𑁄 𑀘 𑀅𑀘𑀺𑀦𑁆𑀢𑁂𑀢𑁆𑀯𑀸,_  
_𑀯𑀺𑀲𑀚𑁆𑀚𑀺 𑀨𑀭𑀼𑀲𑀁 𑀕𑀺𑀭𑀁;_  
_𑀪𑀸𑀯𑀤𑁄𑀲𑀫𑀦𑀜𑁆𑀜𑀸𑀬,_  
_𑀅𑀲𑁆𑀫𑀸𑀓𑀸𑀬𑀁 𑀯𑀺𑀳𑀗𑁆𑀕𑀫𑁄𑁇_  


(179.)

950\. _𑀲𑁄 𑀓𑀼𑀤𑁆𑀥𑁄 𑀨𑀭𑀼𑀲𑀁 𑀯𑀸𑀘𑀁,_  
_𑀦𑀺𑀘𑁆𑀙𑀸𑀭𑁂𑀲𑀺 𑀅𑀬𑁄𑀦𑀺𑀲𑁄;_  
_𑀬𑀸𑀦𑀲𑁆𑀫𑁂𑀲𑀼 𑀦 𑀯𑀺𑀚𑁆𑀚𑀦𑁆𑀢𑀺,_  
_𑀦𑀬𑀺𑀤𑀁 𑀧𑀜𑁆𑀜𑀯𑀢𑀸𑀫𑀺𑀯”𑁇_  


(180.)

951\. _“𑀅𑀢𑁆𑀣𑀺 𑀫𑁂 𑀢𑀁 𑀅𑀢𑀺𑀲𑀸𑀭𑀁,_  
_𑀯𑁂𑀕𑁂𑀦 𑀫𑀦𑀼𑀚𑀸𑀥𑀺𑀧;_  
_𑀥𑀢𑀭𑀝𑁆𑀞𑁂 𑀘 𑀩𑀤𑁆𑀥𑀲𑁆𑀫𑀺𑀁,_  
_𑀤𑀼𑀓𑁆𑀔𑀁 𑀫𑁂 𑀯𑀺𑀧𑀼𑀮𑀁 𑀅𑀳𑀼𑁇_  


(181.)

952\. _𑀢𑁆𑀯𑀁 𑀦𑁄 𑀧𑀺𑀢𑀸𑀯 𑀧𑀼𑀢𑁆𑀢𑀸𑀦𑀁,_  
_𑀪𑀽𑀢𑀸𑀦𑀁 𑀥𑀭𑀡𑀻𑀭𑀺𑀯;_  
_𑀅𑀲𑁆𑀫𑀸𑀓𑀁 𑀅𑀥𑀺𑀧𑀦𑁆𑀦𑀸𑀦𑀁,_  
_𑀔𑀫𑀲𑁆𑀲𑀼 𑀭𑀸𑀚𑀓𑀼𑀜𑁆𑀚𑀭”𑁇_  


(182.)

953\. _“𑀏𑀢𑀁 𑀢𑁂 𑀅𑀦𑀼𑀫𑁄𑀤𑀸𑀫,_  
_𑀬𑀁 𑀪𑀸𑀯𑀁 𑀦 𑀦𑀺𑀕𑀽𑀳𑀲𑀺;_  
_𑀔𑀺𑀮𑀁 𑀧𑀪𑀺𑀦𑁆𑀤𑀲𑀺 𑀧𑀓𑁆𑀔𑀺,_  
_𑀉𑀚𑀼𑀓𑁄𑀲𑀺 𑀯𑀺𑀳𑀗𑁆𑀕𑀫𑁇_  


(183.)

954\. _𑀬𑀁 𑀓𑀺𑀜𑁆𑀘𑀺 𑀭𑀢𑀦𑀁 𑀅𑀢𑁆𑀣𑀺,_  
_𑀓𑀸𑀲𑀺𑀭𑀸𑀚𑀦𑀺𑀯𑁂𑀲𑀦𑁂;_  
_𑀭𑀚𑀢𑀁 𑀚𑀸𑀢𑀭𑀽𑀧𑀜𑁆𑀘,_  
_𑀫𑀼𑀢𑁆𑀢𑀸 𑀯𑁂𑀍𑀉𑀭𑀺𑀬𑀸 𑀩𑀳𑀽𑁇_  


(184.)

955\. _𑀫𑀡𑀬𑁄 𑀲𑀗𑁆𑀔𑀫𑀼𑀢𑁆𑀢𑀸 𑀘,_  
_𑀯𑀢𑁆𑀣𑀓𑀁 𑀳𑀭𑀺𑀘𑀦𑁆𑀤𑀦𑀁;_  
_𑀅𑀚𑀺𑀦𑀁 𑀤𑀦𑁆𑀢𑀪𑀡𑁆𑀟𑀜𑁆𑀘,_  
_𑀮𑁄𑀳𑀁 𑀓𑀸𑀍𑀆𑀬𑀲𑀁 𑀩𑀳𑀼𑀁;_  
_𑀏𑀢𑀁 𑀤𑀤𑀸𑀫𑀺 𑀯𑁄 𑀯𑀺𑀢𑁆𑀢𑀁,_  
_𑀇𑀲𑁆𑀲𑀭𑀁 𑀯𑀺𑀲𑁆𑀲𑀚𑀸𑀫𑀺 𑀯𑁄”𑁇_  


(185.)

956\. _“𑀅𑀤𑁆𑀥𑀸 𑀅𑀧𑀘𑀺𑀢𑀸 𑀢𑁆𑀬𑀫𑁆𑀳𑀸,_  
_𑀲𑀓𑁆𑀓𑀢𑀸 𑀘 𑀭𑀣𑁂𑀲𑀪;_  
_𑀥𑀫𑁆𑀫𑁂𑀲𑀼 𑀯𑀢𑁆𑀢𑀫𑀸𑀦𑀸𑀦𑀁,_  
_𑀢𑁆𑀯𑀁 𑀦𑁄 𑀆𑀘𑀭𑀺𑀬𑁄 𑀪𑀯𑁇_  


(186.)

957\. _𑀆𑀘𑀭𑀺𑀬 𑀲𑀫𑀦𑀼𑀜𑁆𑀜𑀸𑀢𑀸,_  
_𑀢𑀬𑀸 𑀅𑀦𑀼𑀫𑀢𑀸 𑀫𑀬𑀁;_  
_𑀢𑀁 𑀧𑀤𑀓𑁆𑀔𑀺𑀡𑀢𑁄 𑀓𑀢𑁆𑀯𑀸,_  
_𑀜𑀸𑀢𑀺𑀁 𑀧𑀲𑁆𑀲𑁂𑀫𑀼𑀭𑀺𑀦𑁆𑀤𑀫”𑁇_  


(187.)

958\. _𑀲𑀩𑁆𑀩𑀭𑀢𑁆𑀢𑀺𑀁 𑀘𑀺𑀦𑁆𑀢𑀬𑀺𑀢𑁆𑀯𑀸,_  
_𑀫𑀦𑁆𑀢𑀬𑀺𑀢𑁆𑀯𑀸 𑀬𑀣𑀸𑀢𑀣𑀁;_  
_𑀓𑀸𑀲𑀺𑀭𑀸𑀚𑀸 𑀅𑀦𑀼𑀜𑁆𑀜𑀸𑀲𑀺,_  
_𑀳𑀁𑀲𑀸𑀦𑀁 𑀧𑀯𑀭𑀼𑀢𑁆𑀢𑀫𑀁𑁇_  


(188.)

959\. _𑀢𑀢𑁄 𑀭𑀢𑁆𑀬𑀸 𑀯𑀺𑀯𑀲𑀸𑀦𑁂,_  
_𑀲𑀽𑀭𑀺𑀬𑀼𑀕𑁆𑀕𑀫𑀦𑀁 𑀧𑀢𑀺;_  
_𑀧𑁂𑀓𑁆𑀔𑀢𑁄 𑀓𑀸𑀲𑀺𑀭𑀸𑀚𑀲𑁆𑀲,_  
_𑀪𑀯𑀦𑀸 𑀢𑁂 𑀯𑀺𑀕𑀸𑀳𑀺𑀲𑀼𑀁𑁇_  


(189.)

960\. _𑀢𑁂 𑀅𑀭𑁄𑀕𑁂 𑀅𑀦𑀼𑀧𑁆𑀧𑀢𑁆𑀢𑁂,_  
_𑀤𑀺𑀲𑁆𑀯𑀸𑀦 𑀧𑀭𑀫𑁂 𑀤𑀺𑀚𑁂;_  
_𑀓𑁂𑀓𑀸𑀢𑀺 𑀫𑀓𑀭𑀼𑀁 𑀳𑀁𑀲𑀸,_  
_𑀧𑀼𑀣𑀼𑀲𑀤𑁆𑀤𑁄 𑀅𑀚𑀸𑀬𑀣𑁇_  


(190.)

961\. _𑀢𑁂 𑀧𑀢𑀻𑀢𑀸 𑀧𑀫𑀼𑀢𑁆𑀢𑁂𑀦,_  
_𑀪𑀢𑁆𑀢𑀼𑀦𑀸 𑀪𑀢𑁆𑀢𑀼𑀕𑀸𑀭𑀯𑀸;_  
_𑀲𑀫𑀦𑁆𑀢𑀸 𑀧𑀭𑀺𑀓𑀺𑀭𑀺𑀁𑀲𑀼,_  
_𑀅𑀡𑁆𑀟𑀚𑀸 𑀮𑀤𑁆𑀥𑀧𑀘𑁆𑀘𑀬𑀸𑁇_  


(191.)

962\. _𑀏𑀯𑀁 𑀫𑀺𑀢𑁆𑀢𑀯𑀢𑀁 𑀅𑀢𑁆𑀣𑀸,_  
_𑀲𑀩𑁆𑀩𑁂 𑀳𑁄𑀦𑁆𑀢𑀺 𑀧𑀤𑀓𑁆𑀔𑀺𑀡𑀸;_  
_𑀳𑀁𑀲𑀸 𑀬𑀣𑀸 𑀥𑀢𑀭𑀝𑁆𑀞𑀸,_  
_𑀜𑀸𑀢𑀺𑀲𑀗𑁆𑀖𑀁 𑀉𑀧𑀸𑀕𑀫𑀼𑀦𑁆𑀢𑀺𑁇_  


---

963\. 𑀫𑀳𑀸𑀳𑀁𑀲𑀚𑀸𑀢𑀓𑀁 𑀤𑀼𑀢𑀺𑀬𑀁𑁇



[Go to previous page (21.1.1 Cūḷahaṃsajātaka)](21.1.1.md) / [Go to parent page (21.1 Cūḷahaṃsavagga)](../21.1.md) / [Go to next page (21.1.3 Sudhābhojanajātaka)](21.1.3.md)


