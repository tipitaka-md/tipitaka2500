
[Home](/) / [23J Jātakapāḷi](../../../23J.md) / [21 Asītinipāta](../../21.md) / [21.1 Cūḷahaṃsavagga](../21.1.md)

# 21.1.2 Mahāhaṃsajātaka

* Asītinipāta

* Cūḷahaṃsavagga

* Mahāhaṃsajātaka

(89.)

860\. _“Ete haṃsā pakkamanti,_  
_vakkaṅgā bhayameritā;_  
_Harittaca hemavaṇṇa,_  
_kāmaṃ sumukha pakkama._  


(90.)

861\. _Ohāya maṃ ñātigaṇā,_  
_ekaṃ pāsavasaṃ gataṃ;_  
_Anapekkhamānā gacchanti,_  
_kiṃ eko avahīyasi._  


(91.)

862\. _Pateva patataṃ seṭṭha,_  
_natthi baddhe sahāyatā;_  
_Mā anīghāya hāpesi,_  
_kāmaṃ sumukha pakkama”._  


(92.)

863\. _“Nāhaṃ dukkhaparetopi,_  
_dhataraṭṭha tuvaṃ jahe;_  
_Jīvitaṃ maraṇaṃ vā me,_  
_tayā saddhiṃ bhavissati._  


(93.)

864\. _Nāhaṃ dukkhaparetopi,_  
_dhataraṭṭha tuvaṃ jahe;_  
_Na maṃ anariyasaṃyutte,_  
_kamme yojetumarahasi._  


(94.)

865\. _Sakumāro sakhā tyasmi,_  
_sacitte casmi te ṭhito;_  
_Ñāto senāpati tyāhaṃ,_  
_haṃsānaṃ pavaruttama._  


(95.)

866\. _Kathaṃ ahaṃ vikatthissaṃ,_  
_ñātimajjhe ito gato;_  
_Taṃ hitvā patataṃ seṭṭha,_  
_kiṃ te vakkhāmito gato;_  
_Idha pāṇaṃ cajissāmi,_  
_nānariyaṃ kattumussahe”._  


(96.)

867\. _“Eso hi dhammo sumukha,_  
_yaṃ tvaṃ ariyapathe ṭhito;_  
_Yo bhattāraṃ sakhāraṃ maṃ,_  
_na pariccattumussahe._  


(97.)

868\. _Tañhi me pekkhamānassa,_  
_bhayaṃ na tveva jāyati;_  
_Adhigacchasi tvaṃ mayhaṃ,_  
_evaṃ bhūtassa jīvitaṃ”._  


(98.)

869\. _Iccevaṃ mantayantānaṃ,_  
_Ariyānaṃ ariyavuttinaṃ;_  
_Daṇḍamādāya nesādo,_  
_Āpatī turito bhusaṃ._  


(99.)

870\. _Tamāpatantaṃ disvāna,_  
_Sumukho atibrūhayi;_  
_Aṭṭhāsi purato rañño,_  
_Haṃso vissāsayaṃ byathaṃ._  


(100.)

871\. _“Mā bhāyi patataṃ seṭṭha,_  
_na hi bhāyanti tādisā;_  
_Ahaṃ yogaṃ payuñjissaṃ,_  
_yuttaṃ dhammūpasaṃhitaṃ;_  
_Tena pariyāpadānena,_  
_khippaṃ pāsā pamokkhasi”._  


(101.)

872\. _Tassa taṃ vacanaṃ sutvā,_  
_sumukhassa subhāsitaṃ;_  
_Pahaṭṭhalomo nesādo,_  
_añjalissa paṇāmayi._  


(102.)

873\. _“Na me sutaṃ vā diṭṭhaṃ vā,_  
_bhāsanto mānusiṃ dijo;_  
_Ariyaṃ bruvāno vakkaṅgo,_  
_cajanto mānusiṃ giraṃ._  


(103.)

874\. _Kiṃ nu tāyaṃ dijo hoti,_  
_mutto baddhaṃ upāsasi;_  
_Ohāya sakuṇā yanti,_  
_kiṃ eko avahīyasi”._  


(104.)

875\. _“Rājā me so dijāmitta,_  
_senāpaccassa kārayiṃ;_  
_Tamāpade pariccattuṃ,_  
_nussahe vihagādhipaṃ._  


(105.)

876\. _Mahāgaṇāya bhattā me,_  
_mā eko byasanaṃ agā;_  
_Tathā taṃ samma nesāda,_  
_bhattāyaṃ abhito rame”._  


(106.)

877\. _“Ariyavattasi vakkaṅga,_  
_yo piṇḍamapacāyasi;_  
_Cajāmi te taṃ bhattāraṃ,_  
_gacchathūbho yathāsukhaṃ”._  


(107.)

878\. _“Sace attappayogena,_  
_ohito haṃsapakkhinaṃ;_  
_Paṭigaṇhāma te samma,_  
_etaṃ abhayadakkhiṇaṃ._  


(108.)

879\. _No ce attappayogena,_  
_ohito haṃsapakkhinaṃ;_  
_Anissaro muñcamamhe,_  
_theyyaṃ kayirāsi luddaka”._  


(109.)

880\. _“Yassa tvaṃ bhatako rañño,_  
_kāmaṃ tasseva pāpaya;_  
_Tattha saṃyamano rājā,_  
_yathābhiññaṃ karissati”._  


(110.)

881\. _Iccevaṃ vutto nesādo,_  
_hemavaṇṇe harittace;_  
_Ubho hatthehi saṅgayha,_  
_pañjare ajjhavodahi._  


(111.)

882\. _Te pañjaragate pakkhī,_  
_ubho bhassaravaṇṇine;_  
_Sumukhaṃ dhataraṭṭhañca,_  
_luddo ādāya pakkami._  


(112.)

883\. _Harīyamāno dhataraṭṭho,_  
_sumukhaṃ etadabravi;_  
_“Bāḷhaṃ bhāyāmi sumukha,_  
_sāmāya lakkhaṇūruyā;_  
_Asmākaṃ vadhamaññāya,_  
_athattānaṃ vadhissati._  


(113.)

884\. _Pākahaṃsā ca sumukha,_  
_suhemā hemasuttacā;_  
_Koñcī samuddatīreva,_  
_kapaṇā nūna rucchati”._  


(114.)

885\. _“Evaṃ mahanto lokassa,_  
_appameyyo mahāgaṇī;_  
_Ekitthimanusoceyya,_  
_nayidaṃ paññavatāmiva._  


(115.)

886\. _Vātova gandhamādeti,_  
_ubhayaṃ chekapāpakaṃ;_  
_Bālo āmakapakkaṃva,_  
_lolo andhova āmisaṃ._  


(116.)

887\. _Avinicchayaññu atthesu,_  
_mandova paṭibhāsi maṃ;_  
_Kiccākiccaṃ na jānāsi,_  
_sampatto kālapariyāyaṃ._  


(117.)

888\. _Aḍḍhummatto udīresi,_  
_yo seyyā maññasitthiyo;_  
_Bahusādhāraṇā hetā,_  
_soṇḍānaṃva surāgharaṃ._  


(118.)

889\. _Māyā cesā marīcī ca,_  
_soko rogo cupaddavo;_  
_Kharā ca bandhanā cetā,_  
_maccupāsā guhāsayā;_  
_Tāsu yo vissase poso,_  
_so naresu narādhamo”._  


(119.)

890\. _“Yaṃ vuddhehi upaññātaṃ,_  
_ko taṃ ninditumarahati;_  
_Mahābhūtitthiyo nāma,_  
_lokasmiṃ udapajjisuṃ._  


(120.)

891\. _Khiḍḍā paṇihitā tyāsu,_  
_rati tyāsu patiṭṭhitā;_  
_Bījāni tyāsu rūhanti,_  
_yadidaṃ sattā pajāyare;_  
_Tāsu ko nibbide poso,_  
_pāṇamāsajja pāṇibhi._  


(121.)

892\. _Tvameva nañño sumukha,_  
_thīnaṃ atthesu yuñjasi;_  
_Tassa tyajja bhaye jāte,_  
_bhītena jāyate mati._  


(122.)

893\. _Sabbo hi saṃsayaṃ patto,_  
_bhayaṃ bhīru titikkhati;_  
_Paṇḍitā ca mahantāno,_  
_atthe yuñjanti duyyuje._  


(123.)

894\. _Etadatthāya rājāno,_  
_sūramicchanti mantinaṃ;_  
_Paṭibāhati yaṃ sūro,_  
_āpadaṃ attapariyāyaṃ._  


(124.)

895\. _Mā no ajja vikantiṃsu,_  
_rañño sūdā mahānase;_  
_Tathā hi vaṇṇo pattānaṃ,_  
_phalaṃ veḷuṃva taṃ vadhi._  


(125.)

896\. _Muttopi na icchi uḍḍetuṃ,_  
_Sayaṃ bandhaṃ upāgami;_  
_Sopajja saṃsayaṃ patto,_  
_Atthaṃ gaṇhāhi mā mukhaṃ._  


(126.)

897\. _So taṃ yogaṃ payuñjassu,_  
_yuttaṃ dhammūpasaṃhitaṃ;_  
_Tava pariyāpadānena,_  
_mama pāṇesanaṃ cara”._  


(127.)

898\. _“Mā bhāyi patataṃ seṭṭha,_  
_na hi bhāyanti tādisā;_  
_Ahaṃ yogaṃ payuñjissaṃ,_  
_yuttaṃ dhammūpasaṃhitaṃ;_  
_Mama pariyāpadānena,_  
_khippaṃ pāsā pamokkhasi”._  


(128.)

899\. _So luddo haṃsakājena,_  
_rājadvāraṃ upāgami;_  
_“Paṭivedetha maṃ rañño,_  
_dhataraṭṭhāyamāgato”._  


(129.)

900\. _Te disvā puññasaṅkāse,_  
_ubho lakkhaṇasammate;_  
_Khalu saṃyamano rājā,_  
_amacce ajjhabhāsatha._  


(130.)

901\. _“Detha luddassa vatthāni,_  
_annaṃ pānañca bhojanaṃ;_  
_Kāmaṅkaro hiraññassa,_  
_yāvanto esa icchati”._  


(131.)

902\. _Disvā luddaṃ pasannattaṃ,_  
_Kāsirājā tadabravi;_  
_“Yadyāyaṃ samma khemaka,_  
_Puṇṇā haṃsehi tiṭṭhati._  


(132.)

903\. _Kathaṃ rucimajjhagataṃ,_  
_pāsahattho upāgami;_  
_Okiṇṇaṃ ñātisaṅghehi,_  
_nimmajjhimaṃ kathaṃ gahi”._  


(133.)

904\. _“Ajja me sattamā ratti,_  
_adanāni upāsato;_  
_Padametassa anvesaṃ,_  
_appamatto ghaṭassito._  


(134.)

905\. _Athassa padamaddakkhiṃ,_  
_carato adanesanaṃ;_  
_Tatthāhaṃ odahiṃ pāsaṃ,_  
_evaṃ taṃ dijamaggahiṃ”._  


(135.)

906\. _“Ludda dve ime sakuṇā,_  
_atha ekoti bhāsasi;_  
_Cittaṃ nu te vipariyattaṃ,_  
_adu kiṃ nu jigīsasi”._  


(136.)

907\. _“Yassa lohitakā tālā,_  
_tapanīyanibhā subhā;_  
_Uraṃ saṃhacca tiṭṭhanti,_  
_so me bandhaṃ upāgami._  


(137.)

908\. _Athāyaṃ bhassaro pakkhī,_  
_abaddho baddhamāturaṃ;_  
_Ariyaṃ bruvāno aṭṭhāsi,_  
_cajanto mānusiṃ giraṃ”._  


(138.)

909\. _“Atha kiṃ dāni sumukha,_  
_Hanuṃ saṃhacca tiṭṭhasi;_  
_Adu me parisaṃ patto,_  
_Bhayā bhīto na bhāsasi”._  


(139.)

910\. _“Nāhaṃ kāsipati bhīto,_  
_ogayha parisaṃ tava;_  
_Nāhaṃ bhayā na bhāsissaṃ,_  
_vākyaṃ atthamhi tādise”._  


(140.)

911\. _“Na te abhisaraṃ passe,_  
_na rathe napi pattike;_  
_Nāssa cammaṃ va kīṭaṃ vā,_  
_vammite ca dhanuggahe._  


(141.)

912\. _Na hiraññaṃ suvaṇṇaṃ vā,_  
_nagaraṃ vā sumāpitaṃ;_  
_Okiṇṇaparikhaṃ duggaṃ,_  
_daḷhamaṭṭālakoṭṭhakaṃ;_  
_Yattha paviṭṭho sumukha,_  
_bhāyitabbaṃ na bhāyasi”._  


(142.)

913\. _“Na me abhisarenattho,_  
_nagarena dhanena vā;_  
_Apathena pathaṃ yāma,_  
_antalikkhecarā mayaṃ._  


(143.)

914\. _Sutā ca paṇḍitā tyamhā,_  
_nipuṇā atthacintakā;_  
_Bhāsematthavatiṃ vācaṃ,_  
_sacce cassa patiṭṭhito._  


(144.)

915\. _Kiñca tuyhaṃ asaccassa,_  
_anariyassa karissati;_  
_Musāvādissa luddassa,_  
_bhaṇitampi subhāsitaṃ._  


(145.)

916\. _Taṃ brāhmaṇānaṃ vacanā,_  
_imaṃ khemamakārayi;_  
_Abhayañca tayā ghuṭṭhaṃ,_  
_imāyo dasadhā disā._  


(146.)

917\. _Ogayha te pokkharaṇiṃ,_  
_vippasannodakaṃ suciṃ;_  
_Pahūtaṃ cādanaṃ tattha,_  
_ahiṃsā cettha pakkhinaṃ._  


(147.)

918\. _Idaṃ sutvāna nigghosaṃ,_  
_āgatamha tavantike;_  
_Te te bandhasma pāsena,_  
_etaṃ te bhāsitaṃ musā._  


(148.)

919\. _Musāvādaṃ purakkhatvā,_  
_icchālobhañca pāpakaṃ;_  
_Ubho sandhimatikkamma,_  
_asātaṃ upapajjati”._  


(149.)

920\. _“Nāparajjhāma sumukha,_  
_napi lobhāva maggahiṃ;_  
_Sutā ca paṇḍitātyattha-_  
_nipuṇā atthacintakā._  


(150.)

921\. _Appevatthavatiṃ vācaṃ,_  
_byāhareyyuṃ idhāgatā;_  
_Tathā taṃ samma nesādo,_  
_vutto sumukha maggahi”._  


(151.)

922\. _“Neva bhītā kāsipati,_  
_upanītasmi jīvite;_  
_Bhāsematthavatiṃ vācaṃ,_  
_sampattā kālapariyāyaṃ._  


(152.)

923\. _Yo migena migaṃ hanti,_  
_pakkhiṃ vā pana pakkhinā;_  
_Sutena vā sutaṃ kiṇyā,_  
_kiṃ anariyataraṃ tato._  


(153.)

924\. _Yo cāriyarudaṃ bhāse,_  
_anariyadhammavassito;_  
_Ubho so dhaṃsate lokā,_  
_idha ceva parattha ca._  


(154.)

925\. _Na majjetha yasaṃ patto,_  
_na byādhe pattasaṃsayaṃ;_  
_Vāyametheva kiccesu,_  
_saṃvare vivarāni ca._  


(155.)

926\. _Ye vuddhā abbhatikkantā,_  
_sampattā kālapariyāyaṃ;_  
_Idha dhammaṃ caritvāna,_  
_evaṃte tidivaṃ gatā._  


(156.)

927\. _Idaṃ sutvā kāsipati,_  
_dhammamattani pālaya;_  
_Dhataraṭṭhañca muñcāhi,_  
_haṃsānaṃ pavaruttamaṃ”._  


(157.)

928\. _“Āharantudakaṃ pajjaṃ,_  
_āsanañca mahārahaṃ;_  
_Pañjarato pamokkhāmi,_  
_dhataraṭṭhaṃ yasassinaṃ._  


(158.)

929\. _Tañca senāpatiṃ dhīraṃ,_  
_nipuṇaṃ atthacintakaṃ;_  
_Yo sukhe sukhito rañño,_  
_dukkhite hoti dukkhito._  


(159.)

930\. _Ediso kho arahati,_  
_piṇḍamasnātu bhattuno;_  
_Yathāyaṃ sumukho rañño,_  
_pāṇasādhāraṇo sakhā”._  


(160.)

931\. _Pīṭhañca sabbasovaṇṇaṃ,_  
_Aṭṭhapādaṃ manoramaṃ;_  
_Maṭṭhaṃ kāsikamatthannaṃ,_  
_Dhataraṭṭho upāvisi._  


(161.)

932\. _Kocchañca sabbasovaṇṇaṃ,_  
_veyyagghaparisibbitaṃ;_  
_Sumukho ajjhupāvekkhi,_  
_dhataraṭṭhassanantarā._  


(162.)

933\. _Tesaṃ kañcanapattehi,_  
_puthū ādāya kāsiyo;_  
_Haṃsānaṃ abhihāresuṃ,_  
_aggarañño pavāsitaṃ._  


(163.)

934\. _Disvā abhihaṭaṃ aggaṃ,_  
_kāsirājena pesitaṃ;_  
_Kusalo khattadhammānaṃ,_  
_tato pucchi anantarā._  


(164.)

935\. _“Kaccinnu bhoto kusalaṃ,_  
_kacci bhoto anāmayaṃ;_  
_Kacci raṭṭhamidaṃ phītaṃ,_  
_dhammena manusāsasi”._  


(165.)

936\. _“Kusalañceva me haṃsa,_  
_atho haṃsa anāmayaṃ;_  
_Atho raṭṭhamidaṃ phītaṃ,_  
_dhammenaṃ manusāsahaṃ”._  


(166.)

937\. _“Kacci bhoto amaccesu,_  
_doso koci na vijjati;_  
_Kacci ca te tavatthesu,_  
_nāvakaṅkhanti jīvitaṃ”._  


(167.)

938\. _“Athopi me amaccesu,_  
_doso koci na vijjati;_  
_Athopi te mamatthesu,_  
_nāvakaṅkhanti jīvitaṃ”._  


(168.)

939\. _“Kacci te sādisī bhariyā,_  
_assavā piyabhāṇinī;_  
_Puttarūpayasūpetā,_  
_tava chandavasānugā”._  


(169.)

940\. _“Atho me sādisī bhariyā,_  
_assavā piyabhāṇinī;_  
_Puttarūpayasūpetā,_  
_mama chandavasānugā”._  


(170.)

941\. _“Kacci raṭṭhaṃ anuppīḷaṃ,_  
_akutociupaddavaṃ;_  
_Asāhasena dhammena,_  
_samena manusāsasi”._  


(171.)

942\. _“Atho raṭṭhaṃ anuppīḷaṃ,_  
_akutociupaddavaṃ;_  
_Asāhasena dhammena,_  
_samena manusāsahaṃ”._  


(172.)

943\. _“Kacci santo apacitā,_  
_Asanto parivajjitā;_  
_No ce dhammaṃ niraṃkatvā,_  
_Adhammamanuvattasi”._  


(173.)

944\. _“Santo ca me apacitā,_  
_asanto parivajjitā;_  
_Dhammamevānuvattāmi,_  
_adhammo me niraṅkato”._  


(174.)

945\. _“Kacci nānāgataṃ dīghaṃ,_  
_samavekkhasi khattiya;_  
_Kacci matto madanīye,_  
_paralokaṃ na santasi”._  


(175.)

946\. _“Nāhaṃ anāgataṃ dīghaṃ,_  
_samavekkhāmi pakkhima;_  
_Ṭhito dasasu dhammesu,_  
_paralokaṃ na santase._  


(176.)

947\. _Dānaṃ sīlaṃ pariccāgaṃ,_  
_ajjavaṃ maddavaṃ tapaṃ;_  
_Akkodhaṃ avihiṃsañca,_  
_khantiñca avirodhanaṃ._  


(177.)

948\. _Iccete kusale dhamme,_  
_ṭhite passāmi attani;_  
_Tato me jāyate pīti,_  
_somanassañcanappakaṃ._  


(178.)

949\. _Sumukho ca acintetvā,_  
_visajji pharusaṃ giraṃ;_  
_Bhāvadosamanaññāya,_  
_asmākāyaṃ vihaṅgamo._  


(179.)

950\. _So kuddho pharusaṃ vācaṃ,_  
_nicchāresi ayoniso;_  
_Yānasmesu na vijjanti,_  
_nayidaṃ paññavatāmiva”._  


(180.)

951\. _“Atthi me taṃ atisāraṃ,_  
_vegena manujādhipa;_  
_Dhataraṭṭhe ca baddhasmiṃ,_  
_dukkhaṃ me vipulaṃ ahu._  


(181.)

952\. _Tvaṃ no pitāva puttānaṃ,_  
_bhūtānaṃ dharaṇīriva;_  
_Asmākaṃ adhipannānaṃ,_  
_khamassu rājakuñjara”._  


(182.)

953\. _“Etaṃ te anumodāma,_  
_yaṃ bhāvaṃ na nigūhasi;_  
_Khilaṃ pabhindasi pakkhi,_  
_ujukosi vihaṅgama._  


(183.)

954\. _Yaṃ kiñci ratanaṃ atthi,_  
_kāsirājanivesane;_  
_Rajataṃ jātarūpañca,_  
_muttā veḷuriyā bahū._  


(184.)

955\. _Maṇayo saṅkhamuttā ca,_  
_vatthakaṃ haricandanaṃ;_  
_Ajinaṃ dantabhaṇḍañca,_  
_lohaṃ kāḷāyasaṃ bahuṃ;_  
_Etaṃ dadāmi vo vittaṃ,_  
_issaraṃ vissajāmi vo”._  


(185.)

956\. _“Addhā apacitā tyamhā,_  
_sakkatā ca rathesabha;_  
_Dhammesu vattamānānaṃ,_  
_tvaṃ no ācariyo bhava._  


(186.)

957\. _Ācariya samanuññātā,_  
_Tayā anumatā mayaṃ;_  
_Taṃ padakkhiṇato katvā,_  
_Ñātiṃ passemurindama”._  


(187.)

958\. _Sabbarattiṃ cintayitvā,_  
_mantayitvā yathātathaṃ;_  
_Kāsirājā anuññāsi,_  
_haṃsānaṃ pavaruttamaṃ._  


(188.)

959\. _Tato ratyā vivasāne,_  
_sūriyuggamanaṃ pati;_  
_Pekkhato kāsirājassa,_  
_bhavanā te vigāhisuṃ._  


(189.)

960\. _Te aroge anuppatte,_  
_disvāna parame dije;_  
_Kekāti makaruṃ haṃsā,_  
_puthusaddo ajāyatha._  


(190.)

961\. _Te patītā pamuttena,_  
_bhattunā bhattugāravā;_  
_Samantā parikiriṃsu,_  
_aṇḍajā laddhapaccayā._  


(191.)

962\. _Evaṃ mittavataṃ atthā,_  
_sabbe honti padakkhiṇā;_  
_Haṃsā yathā dhataraṭṭhā,_  
_ñātisaṅghaṃ upāgamunti._  


---

963\. Mahāhaṃsajātakaṃ dutiyaṃ.



[Go to previous page (21.1.1 Cūḷahaṃsajātaka)](21.1.1.md) / [Go to parent page (21.1 Cūḷahaṃsavagga)](../21.1.md) / [Go to next page (21.1.3 Sudhābhojanajātaka)](21.1.3.md)


