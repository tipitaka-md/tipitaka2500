
[Home](/) / [23J Jātakapāḷi](/tipitaka/23J.md) / [21 Asītinipāta](/tipitaka/23J/21.md) / [21.1 Cūḷahaṃsavagga](/tipitaka/23J/21/21.1.md)

# 𑁨𑁧𑁇𑁧𑁇𑁪 𑀓𑀼𑀡𑀸𑀮𑀚𑀸𑀢𑀓

### 𑀅𑀲𑀻𑀢𑀺𑀦𑀺𑀧𑀸𑀢

### 𑀘𑀽𑀍𑀅𑀳𑀁𑀲𑀯𑀕𑁆𑀕

### 𑀓𑀼𑀡𑀸𑀮𑀚𑀸𑀢𑀓

1063. 𑀏𑀯𑀫𑀓𑁆𑀔𑀸𑀬𑀢𑀺, 𑀏𑀯𑀫𑀦𑀼𑀲𑀽𑀬𑀢𑀺𑁇 𑀲𑀩𑁆𑀩𑁄𑀲𑀥𑀥𑀭𑀡𑀺𑀥𑀭𑁂 𑀦𑁂𑀓𑀧𑀼𑀧𑁆𑀨𑀫𑀸𑀮𑁆𑀬𑀯𑀺𑀢𑀢𑁂 𑀕𑀚𑀕𑀯𑀚𑀫𑀳𑀺𑀁𑀲𑀭𑀼𑀭𑀼𑀘𑀫𑀭𑀧𑀲𑀤𑀔𑀕𑁆𑀕𑀕𑁄𑀓𑀡𑁆𑀡𑀲𑀻𑀳𑀩𑁆𑀬𑀕𑁆𑀖𑀤𑀻𑀧𑀺𑀅𑀘𑁆𑀙𑀓𑁄𑀓𑀢𑀭𑀘𑁆𑀙𑁅𑀤𑁆𑀤𑀸𑀭𑀓𑀤𑀮𑀺𑀫𑀺𑀕𑀩𑀺𑀍𑀆𑀭𑀲𑀲𑀓𑀡𑁆𑀡𑀺𑀓𑀸𑀦𑀼𑀘𑀭𑀺𑀢𑁂 𑀆𑀓𑀺𑀡𑁆𑀡𑀦𑁂𑀮𑀫𑀡𑁆𑀟𑀮𑀫𑀳𑀸𑀯𑀭𑀸𑀳𑀦𑀸𑀕𑀓𑀼𑀮𑀓𑀭𑁂𑀡𑀼𑀲𑀗𑁆𑀖𑀸𑀥𑀺𑀯𑀼𑀝𑁆𑀞𑁂 𑀇𑀲𑁆𑀲𑀫𑀺𑀕𑀲𑀸𑀔𑀫𑀺𑀕𑀲𑀭𑀪𑀫𑀺𑀕𑀏𑀡𑀻𑀫𑀺𑀕𑀯𑀸𑀢𑀫𑀺𑀕𑀧𑀲𑀤𑀫𑀺𑀕𑀧𑀼𑀭𑀺𑀲𑀸𑀮𑀼𑀓𑀺𑀫𑁆𑀧𑀼𑀭𑀺𑀲𑀬𑀓𑁆𑀔𑀭𑀓𑁆𑀔𑀲𑀦𑀺𑀲𑁂𑀯𑀺𑀢𑁂 𑀅𑀫𑀚𑁆𑀚𑀯𑀫𑀜𑁆𑀚𑀭𑀻𑀥𑀭𑀧𑀳𑀝𑁆𑀞𑀧𑀼𑀧𑁆𑀨𑀨𑀼𑀲𑀺𑀢𑀕𑁆𑀕𑀸𑀦𑁂𑀓𑀧𑀸𑀤𑀧𑀕𑀡𑀯𑀺𑀢𑀢𑁂 𑀓𑀼𑀭𑀭𑀘𑀓𑁄𑀭𑀯𑀸𑀭𑀡𑀫𑀬𑀽𑀭𑀧𑀭𑀪𑀢𑀚𑀻𑀯𑀜𑁆𑀚𑀻𑀯𑀓𑀘𑁂𑀮𑀸𑀯𑀓𑀸𑀪𑀺𑀗𑁆𑀓𑀸𑀭𑀓𑀭𑀯𑀻𑀓𑀫𑀢𑁆𑀢𑀯𑀺𑀳𑀗𑁆𑀕𑀕𑀡𑀲𑀢𑀢𑀲𑀫𑁆𑀧𑀖𑀼𑀝𑁆𑀞𑁂 𑀅𑀜𑁆𑀚𑀦𑀫𑀦𑁄𑀲𑀺𑀮𑀸𑀳𑀭𑀺𑀢𑀸𑀮𑀳𑀺𑀗𑁆𑀕𑀼𑀮𑀓𑀳𑁂𑀫𑀭𑀚𑀢𑀓𑀦𑀓𑀸𑀦𑁂𑀓𑀥𑀸𑀢𑀼𑀲𑀢𑀯𑀺𑀦𑀤𑁆𑀥𑀧𑀝𑀺𑀫𑀡𑁆𑀟𑀺𑀢𑀧𑁆𑀧𑀤𑁂𑀲𑁂 𑀏𑀯𑀭𑀽𑀧𑁂 𑀔𑀮𑀼, 𑀪𑁄, 𑀭𑀫𑁆𑀫𑁂 𑀯𑀦𑀲𑀡𑁆𑀟𑁂 𑀓𑀼𑀡𑀸𑀮𑁄 𑀦𑀸𑀫 𑀲𑀓𑀼𑀡𑁄 𑀧𑀝𑀺𑀯𑀲𑀢𑀺 𑀅𑀢𑀺𑀯𑀺𑀬 𑀘𑀺𑀢𑁆𑀢𑁄 𑀅𑀢𑀺𑀯𑀺𑀬 𑀘𑀺𑀢𑁆𑀢𑀧𑀢𑁆𑀢𑀘𑁆𑀙𑀤𑀦𑁄𑁇

1064. 𑀢𑀲𑁆𑀲𑁂𑀯 𑀔𑀮𑀼, 𑀪𑁄, 𑀓𑀼𑀡𑀸𑀮𑀲𑁆𑀲 𑀲𑀓𑀼𑀡𑀲𑁆𑀲 𑀅𑀟𑁆𑀠𑀼𑀟𑁆𑀠𑀸𑀦𑀺 𑀇𑀢𑁆𑀣𑀺𑀲𑀳𑀲𑁆𑀲𑀸𑀦𑀺 𑀧𑀭𑀺𑀘𑀸𑀭𑀺𑀓𑀸 𑀤𑀺𑀚𑀓𑀜𑁆𑀜𑀸𑀬𑁄, 𑀅𑀣 𑀔𑀮𑀼, 𑀪𑁄, 𑀤𑁆𑀯𑁂 𑀤𑀺𑀚𑀓𑀜𑁆𑀜𑀸𑀬𑁄 𑀓𑀝𑁆𑀞𑀁 𑀫𑀼𑀔𑁂𑀦 𑀟𑀁𑀲𑀺𑀢𑁆𑀯𑀸 𑀢𑀁 𑀓𑀼𑀡𑀸𑀮𑀁 𑀲𑀓𑀼𑀡𑀁 𑀫𑀚𑁆𑀛𑁂 𑀦𑀺𑀲𑀻𑀤𑀸𑀧𑁂𑀢𑁆𑀯𑀸 𑀉𑀟𑁆𑀟𑁂𑀦𑁆𑀢𑀺—  “𑀫𑀸 𑀦𑀁 𑀓𑀼𑀡𑀸𑀮𑀁 𑀲𑀓𑀼𑀡𑀁 𑀅𑀤𑁆𑀥𑀸𑀦𑀧𑀭𑀺𑀬𑀸𑀬𑀧𑀣𑁂 𑀓𑀺𑀮𑀫𑀣𑁄 𑀉𑀩𑁆𑀩𑀸𑀳𑁂𑀢𑁆𑀣𑀸”𑀢𑀺𑁇

1065. 𑀧𑀜𑁆𑀘𑀲𑀢𑀸 𑀤𑀺𑀚𑀓𑀜𑁆𑀜𑀸𑀬𑁄 𑀳𑁂𑀝𑁆𑀞𑀢𑁄 𑀳𑁂𑀝𑁆𑀞𑀢𑁄 𑀉𑀟𑁆𑀟𑁂𑀦𑁆𑀢𑀺—  “𑀲𑀘𑀸𑀬𑀁 𑀓𑀼𑀡𑀸𑀮𑁄 𑀲𑀓𑀼𑀡𑁄 𑀆𑀲𑀦𑀸 𑀧𑀭𑀺𑀧𑀢𑀺𑀲𑁆𑀲𑀢𑀺, 𑀫𑀬𑀁 𑀢𑀁 𑀧𑀓𑁆𑀔𑁂𑀳𑀺 𑀧𑀝𑀺𑀕𑁆𑀕𑀳𑁂𑀲𑁆𑀲𑀸𑀫𑀸”𑀢𑀺𑁇

1066. 𑀧𑀜𑁆𑀘𑀲𑀢𑀸 𑀤𑀺𑀚𑀓𑀜𑁆𑀜𑀸𑀬𑁄 𑀉𑀧𑀭𑀽𑀧𑀭𑀺 𑀉𑀟𑁆𑀟𑁂𑀦𑁆𑀢𑀺—  “𑀫𑀸 𑀦𑀁 𑀓𑀼𑀡𑀸𑀮𑀁 𑀲𑀓𑀼𑀡𑀁 𑀆𑀢𑀧𑁄 𑀧𑀭𑀺𑀢𑀸𑀧𑁂𑀲𑀻”𑀢𑀺𑁇

1067. 𑀧𑀜𑁆𑀘𑀲𑀢𑀸 𑀧𑀜𑁆𑀘𑀲𑀢𑀸 𑀤𑀺𑀚𑀓𑀜𑁆𑀜𑀸𑀬𑁄 𑀉𑀪𑀢𑁄𑀧𑀲𑁆𑀲𑁂𑀦 𑀉𑀟𑁆𑀟𑁂𑀦𑁆𑀢𑀺—  “𑀫𑀸 𑀦𑀁 𑀓𑀼𑀡𑀸𑀮𑀁 𑀲𑀓𑀼𑀡𑀁 𑀲𑀻𑀢𑀁 𑀯𑀸 𑀉𑀡𑁆𑀳𑀁 𑀯𑀸 𑀢𑀺𑀡𑀁 𑀯𑀸 𑀭𑀚𑁄 𑀯𑀸 𑀯𑀸𑀢𑁄 𑀯𑀸 𑀉𑀲𑁆𑀲𑀸𑀯𑁄 𑀯𑀸 𑀉𑀧𑀧𑁆𑀨𑀼𑀲𑀻”𑀢𑀺𑁇

1068. 𑀧𑀜𑁆𑀘𑀲𑀢𑀸 𑀤𑀺𑀚𑀓𑀜𑁆𑀜𑀸𑀬𑁄 𑀧𑀼𑀭𑀢𑁄 𑀧𑀼𑀭𑀢𑁄 𑀉𑀟𑁆𑀟𑁂𑀦𑁆𑀢𑀺—  “𑀫𑀸 𑀦𑀁 𑀓𑀼𑀡𑀸𑀮𑀁 𑀲𑀓𑀼𑀡𑀁 𑀕𑁄𑀧𑀸𑀮𑀓𑀸 𑀯𑀸 𑀧𑀲𑀼𑀧𑀸𑀮𑀓𑀸 𑀯𑀸 𑀢𑀺𑀡𑀳𑀸𑀭𑀓𑀸 𑀯𑀸 𑀓𑀝𑁆𑀞𑀳𑀸𑀭𑀓𑀸 𑀯𑀸 𑀯𑀦𑀓𑀫𑁆𑀫𑀺𑀓𑀸 𑀯𑀸 𑀓𑀝𑁆𑀞𑁂𑀦 𑀯𑀸 𑀓𑀞𑀮𑁂𑀦 𑀯𑀸 𑀧𑀸𑀡𑀺𑀦𑀸 𑀯𑀸 ( ) 𑀮𑁂𑀟𑁆𑀟𑀼𑀦𑀸 𑀯𑀸 𑀤𑀡𑁆𑀟𑁂𑀦 𑀯𑀸 𑀲𑀢𑁆𑀣𑁂𑀦 𑀯𑀸 𑀲𑀓𑁆𑀔𑀭𑀸𑀳𑀺 𑀯𑀸 𑀧𑀳𑀸𑀭𑀁 𑀅𑀤𑀁𑀲𑀼𑁇 𑀫𑀸𑀬𑀁 𑀓𑀼𑀡𑀸𑀮𑁄 𑀲𑀓𑀼𑀡𑁄 𑀕𑀘𑁆𑀙𑁂𑀳𑀺 𑀯𑀸 𑀮𑀢𑀸𑀳𑀺 𑀯𑀸 𑀭𑀼𑀓𑁆𑀔𑁂𑀳𑀺 𑀯𑀸 𑀲𑀸𑀔𑀸𑀳𑀺 𑀯𑀸 𑀣𑀫𑁆𑀪𑁂𑀳𑀺 𑀯𑀸 𑀧𑀸𑀲𑀸𑀡𑁂𑀳𑀺 𑀯𑀸 𑀩𑀮𑀯𑀦𑁆𑀢𑁂𑀳𑀺 𑀯𑀸 𑀧𑀓𑁆𑀔𑀻𑀳𑀺 𑀲𑀗𑁆𑀕𑀫𑁂𑀲𑀻”𑀢𑀺𑁇

1069. 𑀧𑀜𑁆𑀘𑀲𑀢𑀸 𑀤𑀺𑀚𑀓𑀜𑁆𑀜𑀸𑀬𑁄 𑀧𑀘𑁆𑀙𑀢𑁄 𑀧𑀘𑁆𑀙𑀢𑁄 𑀉𑀟𑁆𑀟𑁂𑀦𑁆𑀢𑀺 𑀲𑀡𑁆𑀳𑀸𑀳𑀺 𑀲𑀔𑀺𑀮𑀸𑀳𑀺 𑀫𑀜𑁆𑀚𑀽𑀳𑀺 𑀫𑀥𑀼𑀭𑀸𑀳𑀺 𑀯𑀸𑀘𑀸𑀳𑀺 𑀲𑀫𑀼𑀤𑀸𑀘𑀭𑀦𑁆𑀢𑀺𑀬𑁄—  “𑀫𑀸𑀬𑀁 𑀓𑀼𑀡𑀸𑀮𑁄 𑀲𑀓𑀼𑀡𑁄 𑀆𑀲𑀦𑁂 𑀧𑀭𑀺𑀬𑀼𑀓𑁆𑀓𑀡𑁆𑀞𑀻”𑀢𑀺𑁇

1070. 𑀧𑀜𑁆𑀘𑀲𑀢𑀸 𑀤𑀺𑀚𑀓𑀜𑁆𑀜𑀸𑀬𑁄 𑀤𑀺𑀲𑁄𑀤𑀺𑀲𑀁 𑀉𑀟𑁆𑀟𑁂𑀦𑁆𑀢𑀺 𑀅𑀦𑁂𑀓𑀭𑀼𑀓𑁆𑀔𑀯𑀺𑀯𑀺𑀥𑀯𑀺𑀓𑀢𑀺𑀨𑀮𑀫𑀸𑀳𑀭𑀦𑁆𑀢𑀺𑀬𑁄—  “𑀫𑀸𑀬𑀁 𑀓𑀼𑀡𑀸𑀮𑁄 𑀲𑀓𑀼𑀡𑁄 𑀔𑀼𑀤𑀸𑀬 𑀧𑀭𑀺𑀓𑀺𑀮𑀫𑀺𑀢𑁆𑀣𑀸”𑀢𑀺𑁇

1071. 𑀅𑀣 𑀔𑀮𑀼, 𑀪𑁄, 𑀢𑀸 𑀤𑀺𑀚𑀓𑀜𑁆𑀜𑀸𑀬𑁄 𑀢𑀁 𑀓𑀼𑀡𑀸𑀮𑀁 𑀲𑀓𑀼𑀡𑀁 𑀆𑀭𑀸𑀫𑁂𑀦𑁂𑀯 𑀆𑀭𑀸𑀫𑀁 𑀉𑀬𑁆𑀬𑀸𑀦𑁂𑀦𑁂𑀯 𑀉𑀬𑁆𑀬𑀸𑀦𑀁 𑀦𑀤𑀻𑀢𑀺𑀢𑁆𑀣𑁂𑀦𑁂𑀯 𑀦𑀤𑀻𑀢𑀺𑀢𑁆𑀣𑀁 𑀧𑀩𑁆𑀩𑀢𑀲𑀺𑀔𑀭𑁂𑀦𑁂𑀯 𑀧𑀩𑁆𑀩𑀢𑀲𑀺𑀔𑀭𑀁 𑀅𑀫𑁆𑀩𑀯𑀦𑁂𑀦𑁂𑀯 𑀅𑀫𑁆𑀩𑀯𑀦𑀁 𑀚𑀫𑁆𑀩𑀼𑀯𑀦𑁂𑀦𑁂𑀯 𑀚𑀫𑁆𑀩𑀼𑀯𑀦𑀁 𑀮𑀩𑀼𑀚𑀯𑀦𑁂𑀦𑁂𑀯 𑀮𑀩𑀼𑀚𑀯𑀦𑀁 𑀦𑀸𑀍𑀇𑀓𑁂𑀭𑀲𑀜𑁆𑀘𑀸𑀭𑀺𑀬𑁂𑀦𑁂𑀯 𑀦𑀸𑀍𑀇𑀓𑁂𑀭𑀲𑀜𑁆𑀘𑀸𑀭𑀺𑀬𑀁 𑀔𑀺𑀧𑁆𑀧𑀫𑁂𑀯 𑀅𑀪𑀺𑀲𑀫𑁆𑀪𑁄𑀦𑁆𑀢𑀺 𑀭𑀢𑀺𑀢𑁆𑀣𑀸𑀬𑁇

1072. 𑀅𑀣 𑀔𑀮𑀼, 𑀪𑁄, 𑀓𑀼𑀡𑀸𑀮𑁄 𑀲𑀓𑀼𑀡𑁄 𑀢𑀸𑀳𑀺 𑀤𑀺𑀚𑀓𑀜𑁆𑀜𑀸𑀳𑀺 𑀤𑀺𑀯𑀲𑀁 𑀧𑀭𑀺𑀩𑁆𑀬𑀽𑀍𑀳𑁄 𑀏𑀯𑀁 𑀅𑀧𑀲𑀸𑀤𑁂𑀢𑀺—  “𑀦𑀲𑁆𑀲𑀣 𑀢𑀼𑀫𑁆𑀳𑁂 𑀯𑀲𑀮𑀺𑀬𑁄, 𑀯𑀺𑀦𑀲𑁆𑀲𑀣 𑀢𑀼𑀫𑁆𑀳𑁂 𑀯𑀲𑀮𑀺𑀬𑁄, 𑀘𑁄𑀭𑀺𑀬𑁄 𑀥𑀼𑀢𑁆𑀢𑀺𑀬𑁄 𑀅𑀲𑀢𑀺𑀬𑁄 𑀮𑀳𑀼𑀘𑀺𑀢𑁆𑀢𑀸𑀬𑁄 𑀓𑀢𑀲𑁆𑀲 𑀅𑀧𑁆𑀧𑀝𑀺𑀓𑀸𑀭𑀺𑀓𑀸𑀬𑁄 𑀅𑀦𑀺𑀮𑁄 𑀯𑀺𑀬 𑀬𑁂𑀦𑀓𑀸𑀫𑀁𑀕𑀫𑀸𑀬𑁄”𑀢𑀺𑁇

1073. 𑀢𑀲𑁆𑀲𑁂𑀯 𑀔𑀮𑀼, 𑀪𑁄, 𑀳𑀺𑀫𑀯𑀢𑁄 𑀧𑀩𑁆𑀩𑀢𑀭𑀸𑀚𑀲𑁆𑀲 𑀧𑀼𑀭𑀢𑁆𑀣𑀺𑀫𑀤𑀺𑀲𑀸𑀪𑀸𑀕𑁂 𑀲𑀼𑀲𑀼𑀔𑀼𑀫𑀲𑀼𑀦𑀺𑀧𑀼𑀡𑀕𑀺𑀭𑀺𑀧𑁆𑀧𑀪𑀯—  𑀳𑀭𑀺𑀢𑀼𑀧𑀬𑀦𑁆𑀢𑀺𑀬𑁄𑁇

1074. 𑀉𑀧𑁆𑀧𑀮 𑀧𑀤𑀼𑀫 𑀓𑀼𑀫𑀼𑀤 𑀦𑀮𑀺𑀦 𑀲𑀢𑀧𑀢𑁆𑀢 𑀲𑁄𑀕𑀦𑁆𑀥𑀺𑀓 𑀫𑀦𑁆𑀤𑀸𑀮𑀓 𑀲𑀫𑁆𑀧𑀢𑀺𑀯𑀺𑀭𑀽𑀍𑀳𑀲𑀼𑀘𑀺𑀕𑀦𑁆𑀥𑀫𑀦𑀼𑀜𑁆𑀜𑀫𑀸𑀯𑀓𑀧𑁆𑀧𑀤𑁂𑀲𑁂𑁇

1075. 𑀓𑀼𑀭𑀯𑀓𑀫𑀼𑀘𑀮𑀺𑀦𑁆𑀤𑀓𑁂𑀢𑀓𑀯𑁂𑀤𑀺𑀲𑀯𑀜𑁆𑀚𑀼𑀮𑀧𑀼𑀦𑁆𑀦𑀸𑀕𑀩𑀓𑀼𑀮𑀢𑀺𑀮𑀓𑀧𑀺𑀬𑀓𑀳𑀲𑀦𑀲𑀸𑀮𑀲𑀍𑀅𑀮𑀘𑀫𑁆𑀧𑀓𑀅𑀲𑁄𑀓𑀦𑀸𑀕𑀭𑀼𑀓𑁆𑀔𑀢𑀺𑀭𑀻𑀝𑀺𑀪𑀼𑀚𑀧𑀢𑁆𑀢𑀮𑁄𑀤𑁆𑀤𑀘𑀦𑁆𑀤𑀦𑁄𑀖𑀯𑀦𑁂 𑀓𑀸𑀍𑀆𑀕𑀭𑀼𑀧𑀤𑁆𑀫𑀓𑀧𑀺𑀬𑀗𑁆𑀕𑀼𑀤𑁂𑀯𑀤𑀸𑀭𑀼𑀓𑀘𑁄𑀘𑀕𑀳𑀦𑁂 𑀓𑀓𑀼𑀥𑀓𑀼𑀝𑀚𑀅𑀗𑁆𑀓𑁄𑀮𑀓𑀘𑁆𑀘𑀺𑀓𑀸𑀭𑀓𑀡𑀺𑀓𑀸𑀭𑀓𑀡𑁆𑀡𑀺𑀓𑀸𑀭𑀓𑀦𑀯𑁂𑀭𑀓𑁄𑀭𑀡𑁆𑀟𑀓𑀓𑁄𑀯𑀺𑀍𑀆𑀭𑀓𑀺𑀁𑀲𑀼𑀓𑀬𑁄𑀥𑀺𑀓𑀯𑀦𑀫𑀮𑁆𑀮𑀺𑀓𑀫𑀦𑀗𑁆𑀕𑀡𑀫𑀦𑀯𑀚𑁆𑀚𑀪𑀡𑁆𑀟𑀺𑀲𑀼𑀭𑀼𑀘𑀺𑀭𑀪𑀕𑀺𑀦𑀺𑀫𑀸𑀮𑀸𑀫𑀮𑁆𑀬𑀥𑀭𑁂 𑀚𑀸𑀢𑀺𑀲𑀼𑀫𑀦𑀫𑀥𑀼𑀕𑀦𑁆𑀥𑀺𑀓𑀥𑀦𑀼𑀢𑀓𑁆𑀓𑀸𑀭𑀺𑀢𑀸𑀮𑀻𑀲𑀢𑀕𑀭𑀫𑀼𑀲𑀻𑀭𑀓𑁄𑀝𑁆𑀞𑀓𑀘𑁆𑀙𑀯𑀺𑀢𑀢𑁂 𑀅𑀢𑀺𑀫𑀼𑀢𑁆𑀢𑀓𑀲𑀗𑁆𑀓𑀼𑀲𑀼𑀫𑀺𑀢𑀮𑀢𑀸𑀯𑀺𑀢𑀢𑀧𑀝𑀺𑀫𑀡𑁆𑀟𑀺𑀢𑀧𑁆𑀧𑀤𑁂𑀲𑁂 𑀳𑀁𑀲𑀧𑀺𑀮𑀯𑀓𑀸𑀤𑀫𑁆𑀩𑀓𑀸𑀭𑀡𑁆𑀟𑀯𑀸𑀪𑀺𑀦𑀤𑀺𑀢𑁂 𑀯𑀺𑀚𑁆𑀚𑀸𑀥𑀭𑀲𑀺𑀤𑁆𑀥𑀲𑀫𑀡𑀢𑀸𑀧𑀲𑀕𑀡𑀸𑀥𑀺𑀯𑀼𑀝𑁆𑀞𑁂 𑀯𑀭𑀤𑁂𑀯𑀬𑀓𑁆𑀔𑀭𑀓𑁆𑀔𑀲𑀤𑀸𑀦𑀯𑀕𑀦𑁆𑀥𑀩𑁆𑀩𑀓𑀺𑀦𑁆𑀦𑀭𑀫𑀳𑁄𑀭𑀕𑀸𑀦𑀼𑀘𑀺𑀡𑁆𑀡𑀧𑁆𑀧𑀤𑁂𑀲𑁂 𑀏𑀯𑀭𑀽𑀧𑁂 𑀔𑀮𑀼, 𑀪𑁄, 𑀭𑀫𑁆𑀫𑁂 𑀯𑀦𑀲𑀡𑁆𑀟𑁂 𑀧𑀼𑀡𑁆𑀡𑀫𑀼𑀔𑁄 𑀦𑀸𑀫 𑀨𑀼𑀲𑁆𑀲𑀓𑁄𑀓𑀺𑀮𑁄 𑀧𑀝𑀺𑀯𑀲𑀢𑀺 𑀅𑀢𑀺𑀯𑀺𑀬 𑀫𑀥𑀼𑀭𑀕𑀺𑀭𑁄 𑀯𑀺𑀮𑀸𑀲𑀺𑀢𑀦𑀬𑀦𑁄 𑀫𑀢𑁆𑀢𑀓𑁆𑀔𑁄𑁇

1076. 𑀢𑀲𑁆𑀲𑁂𑀯 𑀔𑀮𑀼, 𑀪𑁄, 𑀧𑀼𑀡𑁆𑀡𑀫𑀼𑀔𑀲𑁆𑀲 𑀨𑀼𑀲𑁆𑀲𑀓𑁄𑀓𑀺𑀮𑀲𑁆𑀲 𑀅𑀟𑁆𑀠𑀼𑀟𑁆𑀠𑀸𑀦𑀺 𑀇𑀢𑁆𑀣𑀺𑀲𑀢𑀸𑀦𑀺 𑀧𑀭𑀺𑀘𑀸𑀭𑀺𑀓𑀸 𑀤𑀺𑀚𑀓𑀜𑁆𑀜𑀸𑀬𑁄𑁇 𑀅𑀣 𑀔𑀮𑀼, 𑀪𑁄, 𑀤𑁆𑀯𑁂 𑀤𑀺𑀚𑀓𑀜𑁆𑀜𑀸𑀬𑁄 𑀓𑀝𑁆𑀞𑀁 𑀫𑀼𑀔𑁂𑀦 𑀟𑀁𑀲𑀺𑀢𑁆𑀯𑀸 𑀢𑀁 𑀧𑀼𑀡𑁆𑀡𑀫𑀼𑀔𑀁 𑀨𑀼𑀲𑁆𑀲𑀓𑁄𑀓𑀺𑀮𑀁 𑀫𑀚𑁆𑀛𑁂 𑀦𑀺𑀲𑀻𑀤𑀸𑀧𑁂𑀢𑁆𑀯𑀸 𑀉𑀟𑁆𑀟𑁂𑀦𑁆𑀢𑀺—  “𑀫𑀸 𑀦𑀁 𑀧𑀼𑀡𑁆𑀡𑀫𑀼𑀔𑀁 𑀨𑀼𑀲𑁆𑀲𑀓𑁄𑀓𑀺𑀮𑀁 𑀅𑀤𑁆𑀥𑀸𑀦𑀧𑀭𑀺𑀬𑀸𑀬𑀧𑀣𑁂 𑀓𑀺𑀮𑀫𑀣𑁄 𑀉𑀩𑁆𑀩𑀸𑀳𑁂𑀢𑁆𑀣𑀸”𑀢𑀺𑁇

1077. 𑀧𑀜𑁆𑀜𑀸𑀲 𑀤𑀺𑀚𑀓𑀜𑁆𑀜𑀸𑀬𑁄 𑀳𑁂𑀝𑁆𑀞𑀢𑁄 𑀳𑁂𑀝𑁆𑀞𑀢𑁄 𑀉𑀟𑁆𑀟𑁂𑀦𑁆𑀢𑀺—  “𑀲𑀘𑀸𑀬𑀁 𑀧𑀼𑀡𑁆𑀡𑀫𑀼𑀔𑁄 𑀨𑀼𑀲𑁆𑀲𑀓𑁄𑀓𑀺𑀮𑁄 𑀆𑀲𑀦𑀸 𑀧𑀭𑀺𑀧𑀢𑀺𑀲𑁆𑀲𑀢𑀺, 𑀫𑀬𑀁 𑀢𑀁 𑀧𑀓𑁆𑀔𑁂𑀳𑀺 𑀧𑀝𑀺𑀕𑁆𑀕𑀳𑁂𑀲𑁆𑀲𑀸𑀫𑀸”𑀢𑀺𑁇

1078. 𑀧𑀜𑁆𑀜𑀸𑀲 𑀤𑀺𑀚𑀓𑀜𑁆𑀜𑀸𑀬𑁄 𑀉𑀧𑀭𑀽𑀧𑀭𑀺 𑀉𑀟𑁆𑀟𑁂𑀦𑁆𑀢𑀺—  “𑀫𑀸 𑀦𑀁 𑀧𑀼𑀡𑁆𑀡𑀫𑀼𑀔𑀁 𑀨𑀼𑀲𑁆𑀲𑀓𑁄𑀓𑀺𑀮𑀁 𑀆𑀢𑀧𑁄 𑀧𑀭𑀺𑀢𑀸𑀧𑁂𑀲𑀻”𑀢𑀺𑁇

1079. 𑀧𑀜𑁆𑀜𑀸𑀲 𑀧𑀜𑁆𑀜𑀸𑀲 𑀤𑀺𑀚𑀓𑀜𑁆𑀜𑀸𑀬𑁄 𑀉𑀪𑀢𑁄𑀧𑀲𑁆𑀲𑁂𑀦 𑀉𑀟𑁆𑀟𑁂𑀦𑁆𑀢𑀺—  “𑀫𑀸 𑀦𑀁 𑀧𑀼𑀡𑁆𑀡𑀫𑀼𑀔𑀁 𑀨𑀼𑀲𑁆𑀲𑀓𑁄𑀓𑀺𑀮𑀁 𑀲𑀻𑀢𑀁 𑀯𑀸 𑀉𑀡𑁆𑀳𑀁 𑀯𑀸 𑀢𑀺𑀡𑀁 𑀯𑀸 𑀭𑀚𑁄 𑀯𑀸 𑀯𑀸𑀢𑁄 𑀯𑀸 𑀉𑀲𑁆𑀲𑀸𑀯𑁄 𑀯𑀸 𑀉𑀧𑀧𑁆𑀨𑀼𑀲𑀻”𑀢𑀺𑁇

1080. 𑀧𑀜𑁆𑀜𑀸𑀲 𑀤𑀺𑀚𑀓𑀜𑁆𑀜𑀸𑀬𑁄 𑀧𑀼𑀭𑀢𑁄 𑀧𑀼𑀭𑀢𑁄 𑀉𑀟𑁆𑀟𑁂𑀦𑁆𑀢𑀺—  “𑀫𑀸 𑀦𑀁 𑀧𑀼𑀡𑁆𑀡𑀫𑀼𑀔𑀁 𑀨𑀼𑀲𑁆𑀲𑀓𑁄𑀓𑀺𑀮𑀁 𑀕𑁄𑀧𑀸𑀮𑀓𑀸 𑀯𑀸 𑀧𑀲𑀼𑀧𑀸𑀮𑀓𑀸 𑀯𑀸 𑀢𑀺𑀡𑀳𑀸𑀭𑀓𑀸 𑀯𑀸 𑀓𑀝𑁆𑀞𑀳𑀸𑀭𑀓𑀸 𑀯𑀸 𑀯𑀦𑀓𑀫𑁆𑀫𑀺𑀓𑀸 𑀯𑀸 𑀓𑀝𑁆𑀞𑁂𑀦 𑀯𑀸 𑀓𑀞𑀮𑁂𑀦 𑀯𑀸 𑀧𑀸𑀡𑀺𑀦𑀸 𑀯𑀸 𑀮𑁂𑀟𑁆𑀟𑀼𑀦𑀸 𑀯𑀸 𑀤𑀡𑁆𑀟𑁂𑀦 𑀯𑀸 𑀲𑀢𑁆𑀣𑁂𑀦 𑀯𑀸 𑀲𑀓𑁆𑀔𑀭𑀸𑀳𑀺 𑀯𑀸 𑀧𑀳𑀸𑀭𑀁 𑀅𑀤𑀁𑀲𑀼𑁇 𑀫𑀸𑀬𑀁 𑀧𑀼𑀡𑁆𑀡𑀫𑀼𑀔𑁄 𑀨𑀼𑀲𑁆𑀲𑀓𑁄𑀓𑀺𑀮𑁄 𑀕𑀘𑁆𑀙𑁂𑀳𑀺 𑀯𑀸 𑀮𑀢𑀸𑀳𑀺 𑀯𑀸 𑀭𑀼𑀓𑁆𑀔𑁂𑀳𑀺 𑀯𑀸 𑀲𑀸𑀔𑀸𑀳𑀺 𑀯𑀸 𑀣𑀫𑁆𑀪𑁂𑀳𑀺 𑀯𑀸 𑀧𑀸𑀲𑀸𑀡𑁂𑀳𑀺 𑀯𑀸 𑀩𑀮𑀯𑀦𑁆𑀢𑁂𑀳𑀺 𑀯𑀸 𑀧𑀓𑁆𑀔𑀻𑀳𑀺 𑀲𑀗𑁆𑀕𑀫𑁂𑀲𑀻”𑀢𑀺𑁇

1081. 𑀧𑀜𑁆𑀜𑀸𑀲 𑀤𑀺𑀚𑀓𑀜𑁆𑀜𑀸𑀬𑁄 𑀧𑀘𑁆𑀙𑀢𑁄 𑀧𑀘𑁆𑀙𑀢𑁄 𑀉𑀟𑁆𑀟𑁂𑀦𑁆𑀢𑀺 𑀲𑀡𑁆𑀳𑀸𑀳𑀺 𑀲𑀔𑀺𑀮𑀸𑀳𑀺 𑀫𑀜𑁆𑀚𑀽𑀳𑀺 𑀫𑀥𑀼𑀭𑀸𑀳𑀺 𑀯𑀸𑀘𑀸𑀳𑀺 𑀲𑀫𑀼𑀤𑀸𑀘𑀭𑀦𑁆𑀢𑀺𑀬𑁄—  “𑀫𑀸𑀬𑀁 𑀧𑀼𑀡𑁆𑀡𑀫𑀼𑀔𑁄 𑀨𑀼𑀲𑁆𑀲𑀓𑁄𑀓𑀺𑀮𑁄 𑀆𑀲𑀦𑁂 𑀧𑀭𑀺𑀬𑀼𑀓𑁆𑀓𑀡𑁆𑀞𑀻”𑀢𑀺𑁇

1082. 𑀧𑀜𑁆𑀜𑀸𑀲 𑀤𑀺𑀚𑀓𑀜𑁆𑀜𑀸𑀬𑁄 𑀤𑀺𑀲𑁄𑀤𑀺𑀲𑀁 𑀉𑀟𑁆𑀟𑁂𑀦𑁆𑀢𑀺 𑀅𑀦𑁂𑀓𑀭𑀼𑀓𑁆𑀔𑀯𑀺𑀯𑀺𑀥𑀯𑀺𑀓𑀢𑀺𑀨𑀮𑀫𑀸𑀳𑀭𑀦𑁆𑀢𑀺𑀬𑁄—  “𑀫𑀸𑀬𑀁 𑀧𑀼𑀡𑁆𑀡𑀫𑀼𑀔𑁄 𑀨𑀼𑀲𑁆𑀲𑀓𑁄𑀓𑀺𑀮𑁄 𑀔𑀼𑀤𑀸𑀬 𑀧𑀭𑀺𑀓𑀺𑀮𑀫𑀺𑀢𑁆𑀣𑀸”𑀢𑀺𑁇

1083. 𑀅𑀣 𑀔𑀮𑀼, 𑀪𑁄, 𑀢𑀸 𑀤𑀺𑀚𑀓𑀜𑁆𑀜𑀸𑀬𑁄 𑀢𑀁 𑀧𑀼𑀡𑁆𑀡𑀫𑀼𑀔𑀁 𑀨𑀼𑀲𑁆𑀲𑀓𑁄𑀓𑀺𑀮𑀁 𑀆𑀭𑀸𑀫𑁂𑀦𑁂𑀯 𑀆𑀭𑀸𑀫𑀁 𑀉𑀬𑁆𑀬𑀸𑀦𑁂𑀦𑁂𑀯 𑀉𑀬𑁆𑀬𑀸𑀦𑀁 𑀦𑀤𑀻𑀢𑀺𑀢𑁆𑀣𑁂𑀦𑁂𑀯 𑀦𑀤𑀻𑀢𑀺𑀢𑁆𑀣𑀁 𑀧𑀩𑁆𑀩𑀢𑀲𑀺𑀔𑀭𑁂𑀦𑁂𑀯 𑀧𑀩𑁆𑀩𑀢𑀲𑀺𑀔𑀭𑀁 𑀅𑀫𑁆𑀩𑀯𑀦𑁂𑀦𑁂𑀯 𑀅𑀫𑁆𑀩𑀯𑀦𑀁 𑀚𑀫𑁆𑀩𑀼𑀯𑀦𑁂𑀦𑁂𑀯 𑀚𑀫𑁆𑀩𑀼𑀯𑀦𑀁 𑀮𑀩𑀼𑀚𑀯𑀦𑁂𑀦𑁂𑀯 𑀮𑀩𑀼𑀚𑀯𑀦𑀁 𑀦𑀸𑀍𑀇𑀓𑁂𑀭𑀲𑀜𑁆𑀘𑀸𑀭𑀺𑀬𑁂𑀦𑁂𑀯 𑀦𑀸𑀍𑀇𑀓𑁂𑀭𑀲𑀜𑁆𑀘𑀸𑀭𑀺𑀬𑀁 𑀔𑀺𑀧𑁆𑀧𑀫𑁂𑀯 𑀅𑀪𑀺𑀲𑀫𑁆𑀪𑁄𑀦𑁆𑀢𑀺 𑀭𑀢𑀺𑀢𑁆𑀣𑀸𑀬𑁇

1084. 𑀅𑀣 𑀔𑀮𑀼, 𑀪𑁄, 𑀧𑀼𑀡𑁆𑀡𑀫𑀼𑀔𑁄 𑀨𑀼𑀲𑁆𑀲𑀓𑁄𑀓𑀺𑀮𑁄 𑀢𑀸𑀳𑀺 𑀤𑀺𑀚𑀓𑀜𑁆𑀜𑀸𑀳𑀺 𑀤𑀺𑀯𑀲𑀁 𑀧𑀭𑀺𑀩𑁆𑀬𑀽𑀍𑀳𑁄 𑀏𑀯𑀁 𑀧𑀲𑀁𑀲𑀢𑀺—  “𑀲𑀸𑀥𑀼 𑀲𑀸𑀥𑀼, 𑀪𑀕𑀺𑀦𑀺𑀬𑁄, 𑀏𑀢𑀁 𑀔𑁄, 𑀪𑀕𑀺𑀦𑀺𑀬𑁄, 𑀢𑀼𑀫𑁆𑀳𑀸𑀓𑀁 𑀧𑀢𑀺𑀭𑀽𑀧𑀁 𑀓𑀼𑀮𑀥𑀻𑀢𑀸𑀦𑀁, 𑀬𑀁 𑀢𑀼𑀫𑁆𑀳𑁂 𑀪𑀢𑁆𑀢𑀸𑀭𑀁 𑀧𑀭𑀺𑀘𑀭𑁂𑀬𑁆𑀬𑀸𑀣𑀸”𑀢𑀺𑁇

1085. 𑀅𑀣 𑀔𑀮𑀼, 𑀪𑁄, 𑀧𑀼𑀡𑁆𑀡𑀫𑀼𑀔𑁄 𑀨𑀼𑀲𑁆𑀲𑀓𑁄𑀓𑀺𑀮𑁄 𑀬𑁂𑀦 𑀓𑀼𑀡𑀸𑀮𑁄 𑀲𑀓𑀼𑀡𑁄 𑀢𑁂𑀦𑀼𑀧𑀲𑀗𑁆𑀓𑀫𑀺𑁇 𑀅𑀤𑁆𑀤𑀲𑀁𑀲𑀼 𑀔𑁄 𑀓𑀼𑀡𑀸𑀮𑀲𑁆𑀲 𑀲𑀓𑀼𑀡𑀲𑁆𑀲 𑀧𑀭𑀺𑀘𑀸𑀭𑀺𑀓𑀸 𑀤𑀺𑀚𑀓𑀜𑁆𑀜𑀸𑀬𑁄 𑀢𑀁 𑀧𑀼𑀡𑁆𑀡𑀫𑀼𑀔𑀁 𑀨𑀼𑀲𑁆𑀲𑀓𑁄𑀓𑀺𑀮𑀁 𑀤𑀽𑀭𑀢𑁄𑀯 𑀆𑀕𑀘𑁆𑀙𑀦𑁆𑀢𑀁; 𑀤𑀺𑀲𑁆𑀯𑀸𑀦 𑀬𑁂𑀦 𑀧𑀼𑀡𑁆𑀡𑀫𑀼𑀔𑁄 𑀨𑀼𑀲𑁆𑀲𑀓𑁄𑀓𑀺𑀮𑁄 𑀢𑁂𑀦𑀼𑀧𑀲𑀗𑁆𑀓𑀫𑀺𑀁𑀲𑀼; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀢𑀁 𑀧𑀼𑀡𑁆𑀡𑀫𑀼𑀔𑀁 𑀨𑀼𑀲𑁆𑀲𑀓𑁄𑀓𑀺𑀮𑀁 𑀏𑀢𑀤𑀯𑁄𑀘𑀼𑀁—  “𑀅𑀬𑀁, 𑀲𑀫𑁆𑀫 𑀧𑀼𑀡𑁆𑀡𑀫𑀼𑀔, 𑀓𑀼𑀡𑀸𑀮𑁄 𑀲𑀓𑀼𑀡𑁄 𑀅𑀢𑀺𑀯𑀺𑀬 𑀨𑀭𑀼𑀲𑁄 𑀅𑀢𑀺𑀯𑀺𑀬 𑀨𑀭𑀼𑀲𑀯𑀸𑀘𑁄, 𑀅𑀧𑁆𑀧𑁂𑀯𑀦𑀸𑀫 𑀢𑀯𑀫𑁆𑀧𑀺 𑀆𑀕𑀫𑁆𑀫 𑀧𑀺𑀬𑀯𑀸𑀘𑀁 𑀮𑀪𑁂𑀬𑁆𑀬𑀸𑀫𑀸”𑀢𑀺𑁇 “𑀅𑀧𑁆𑀧𑁂𑀯𑀦𑀸𑀫, 𑀪𑀕𑀺𑀦𑀺𑀬𑁄”𑀢𑀺 𑀯𑀢𑁆𑀯𑀸 𑀬𑁂𑀦 𑀓𑀼𑀡𑀸𑀮𑁄 𑀲𑀓𑀼𑀡𑁄 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀓𑀼𑀡𑀸𑀮𑁂𑀦 𑀲𑀓𑀼𑀡𑁂𑀦 𑀲𑀤𑁆𑀥𑀺𑀁 𑀧𑀝𑀺𑀲𑀫𑁆𑀫𑁄𑀤𑀺𑀢𑁆𑀯𑀸 𑀏𑀓𑀫𑀦𑁆𑀢𑀁 𑀦𑀺𑀲𑀻𑀤𑀺𑁇 𑀏𑀓𑀫𑀦𑁆𑀢𑀁 𑀦𑀺𑀲𑀺𑀦𑁆𑀦𑁄 𑀔𑁄 𑀧𑀼𑀡𑁆𑀡𑀫𑀼𑀔𑁄 𑀨𑀼𑀲𑁆𑀲𑀓𑁄𑀓𑀺𑀮𑁄 𑀢𑀁 𑀓𑀼𑀡𑀸𑀮𑀁 𑀲𑀓𑀼𑀡𑀁 𑀏𑀢𑀤𑀯𑁄𑀘—  “𑀓𑀺𑀲𑁆𑀲 𑀢𑁆𑀯𑀁, 𑀲𑀫𑁆𑀫 𑀓𑀼𑀡𑀸𑀮, 𑀇𑀢𑁆𑀣𑀻𑀦𑀁 𑀲𑀼𑀚𑀸𑀢𑀸𑀦𑀁 𑀓𑀼𑀮𑀥𑀻𑀢𑀸𑀦𑀁 𑀲𑀫𑁆𑀫𑀸𑀧𑀝𑀺𑀧𑀦𑁆𑀦𑀸𑀦𑀁 𑀫𑀺𑀘𑁆𑀙𑀸𑀧𑀝𑀺𑀧𑀦𑁆𑀦𑁄𑀲𑀺? 𑀅𑀫𑀦𑀸𑀧𑀪𑀸𑀡𑀻𑀦𑀫𑁆𑀧𑀺 𑀓𑀺𑀭, 𑀲𑀫𑁆𑀫 𑀓𑀼𑀡𑀸𑀮, 𑀇𑀢𑁆𑀣𑀻𑀦𑀁 𑀫𑀦𑀸𑀧𑀪𑀸𑀡𑀺𑀦𑀸 𑀪𑀯𑀺𑀢𑀩𑁆𑀩𑀁, 𑀓𑀺𑀫𑀗𑁆𑀕 𑀧𑀦 𑀫𑀦𑀸𑀧𑀪𑀸𑀡𑀻𑀦𑀦𑁆”𑀢𑀺𑁇

1086. 𑀏𑀯𑀁 𑀯𑀼𑀢𑁆𑀢𑁂, 𑀓𑀼𑀡𑀸𑀮𑁄 𑀲𑀓𑀼𑀡𑁄 𑀢𑀁 𑀧𑀼𑀡𑁆𑀡𑀫𑀼𑀔𑀁 𑀨𑀼𑀲𑁆𑀲𑀓𑁄𑀓𑀺𑀮𑀁 𑀏𑀯𑀁 𑀅𑀧𑀲𑀸𑀤𑁂𑀲𑀺—  “𑀦𑀲𑁆𑀲 𑀢𑁆𑀯𑀁, 𑀲𑀫𑁆𑀫 𑀚𑀫𑁆𑀫 𑀯𑀲𑀮, 𑀯𑀺𑀦𑀲𑁆𑀲 𑀢𑁆𑀯𑀁, 𑀲𑀫𑁆𑀫 𑀚𑀫𑁆𑀫 𑀯𑀲𑀮, 𑀓𑁄 𑀦𑀼 𑀢𑀬𑀸 𑀯𑀺𑀬𑀢𑁆𑀢𑁄 𑀚𑀸𑀬𑀸𑀚𑀺𑀦𑁂𑀦𑀸”𑀢𑀺𑁇 𑀏𑀯𑀁 𑀅𑀧𑀲𑀸𑀤𑀺𑀢𑁄 𑀘 𑀧𑀦 𑀧𑀼𑀡𑁆𑀡𑀫𑀼𑀔𑁄 𑀨𑀼𑀲𑁆𑀲𑀓𑁄𑀓𑀺𑀮𑁄 𑀢𑀢𑁄𑀬𑁂𑀯 𑀧𑀝𑀺𑀦𑀺𑀯𑀢𑁆𑀢𑀺𑁇

1087. 𑀅𑀣 𑀔𑀮𑀼, 𑀪𑁄, 𑀧𑀼𑀡𑁆𑀡𑀫𑀼𑀔𑀲𑁆𑀲 𑀨𑀼𑀲𑁆𑀲𑀓𑁄𑀓𑀺𑀮𑀲𑁆𑀲 𑀅𑀧𑀭𑁂𑀦 𑀲𑀫𑀬𑁂𑀦 𑀦𑀘𑀺𑀭𑀲𑁆𑀲𑁂𑀯 𑀔𑀭𑁄 𑀆𑀩𑀸𑀥𑁄 𑀉𑀧𑁆𑀧𑀚𑁆𑀚𑀺 𑀮𑁄𑀳𑀺𑀢𑀧𑀓𑁆𑀔𑀦𑁆𑀤𑀺𑀓𑀸 𑀩𑀸𑀍𑀳𑀸 𑀯𑁂𑀤𑀦𑀸 𑀯𑀢𑁆𑀢𑀦𑁆𑀢𑀺 𑀫𑀸𑀭𑀡𑀦𑁆𑀢𑀺𑀓𑀸𑁇 𑀅𑀣 𑀔𑀮𑀼, 𑀪𑁄, 𑀧𑀼𑀡𑁆𑀡𑀫𑀼𑀔𑀲𑁆𑀲 𑀨𑀼𑀲𑁆𑀲𑀓𑁄𑀓𑀺𑀮𑀲𑁆𑀲 𑀧𑀭𑀺𑀘𑀸𑀭𑀺𑀓𑀸𑀦𑀁 𑀤𑀺𑀚𑀓𑀜𑁆𑀜𑀸𑀦𑀁 𑀏𑀢𑀤𑀳𑁄𑀲𑀺—  “𑀆𑀩𑀸𑀥𑀺𑀓𑁄 𑀔𑁄 𑀅𑀬𑀁 𑀧𑀼𑀡𑁆𑀡𑀫𑀼𑀔𑁄 𑀨𑀼𑀲𑁆𑀲𑀓𑁄𑀓𑀺𑀮𑁄, 𑀅𑀧𑁆𑀧𑁂𑀯𑀦𑀸𑀫 𑀇𑀫𑀫𑁆𑀳𑀸 𑀆𑀩𑀸𑀥𑀸 𑀯𑀼𑀝𑁆𑀞𑀳𑁂𑀬𑁆𑀬𑀸”𑀢𑀺 𑀏𑀓𑀁 𑀅𑀤𑀼𑀢𑀺𑀬𑀁 𑀑𑀳𑀸𑀬 𑀬𑁂𑀦 𑀓𑀼𑀡𑀸𑀮𑁄 𑀲𑀓𑀼𑀡𑁄 𑀢𑁂𑀦𑀼𑀧𑀲𑀗𑁆𑀓𑀫𑀺𑀁𑀲𑀼𑁇 𑀅𑀤𑁆𑀤𑀲𑀸 𑀔𑁄 𑀓𑀼𑀡𑀸𑀮𑁄 𑀲𑀓𑀼𑀡𑁄 𑀢𑀸 𑀤𑀺𑀚𑀓𑀜𑁆𑀜𑀸𑀬𑁄 𑀤𑀽𑀭𑀢𑁄𑀯 𑀆𑀕𑀘𑁆𑀙𑀦𑁆𑀢𑀺𑀬𑁄, 𑀤𑀺𑀲𑁆𑀯𑀸𑀦 𑀢𑀸 𑀤𑀺𑀚𑀓𑀜𑁆𑀜𑀸𑀬𑁄 𑀏𑀢𑀤𑀯𑁄𑀘—  “𑀓𑀳𑀁 𑀧𑀦 𑀢𑀼𑀫𑁆𑀳𑀁 𑀯𑀲𑀮𑀺𑀬𑁄 𑀪𑀢𑁆𑀢𑀸”𑀢𑀺? “𑀆𑀩𑀸𑀥𑀺𑀓𑁄 𑀔𑁄, 𑀲𑀫𑁆𑀫 𑀓𑀼𑀡𑀸𑀮, 𑀧𑀼𑀡𑁆𑀡𑀫𑀼𑀔𑁄 𑀨𑀼𑀲𑁆𑀲𑀓𑁄𑀓𑀺𑀮𑁄 𑀅𑀧𑁆𑀧𑁂𑀯𑀦𑀸𑀫 𑀢𑀫𑁆𑀳𑀸 𑀆𑀩𑀸𑀥𑀸 𑀯𑀼𑀝𑁆𑀞𑀳𑁂𑀬𑁆𑀬𑀸”𑀢𑀺𑁇 𑀏𑀯𑀁 𑀯𑀼𑀢𑁆𑀢𑁂, 𑀓𑀼𑀡𑀸𑀮𑁄 𑀲𑀓𑀼𑀡𑁄 𑀢𑀸 𑀤𑀺𑀚𑀓𑀜𑁆𑀜𑀸𑀬𑁄 𑀏𑀯𑀁 𑀅𑀧𑀲𑀸𑀤𑁂𑀲𑀺—  “𑀦𑀲𑁆𑀲𑀣 𑀢𑀼𑀫𑁆𑀳𑁂 𑀯𑀲𑀮𑀺𑀬𑁄, 𑀯𑀺𑀦𑀲𑁆𑀲𑀣 𑀢𑀼𑀫𑁆𑀳𑁂 𑀯𑀲𑀮𑀺𑀬𑁄, 𑀘𑁄𑀭𑀺𑀬𑁄 𑀥𑀼𑀢𑁆𑀢𑀺𑀬𑁄 𑀅𑀲𑀢𑀺𑀬𑁄 𑀮𑀳𑀼𑀘𑀺𑀢𑁆𑀢𑀸𑀬𑁄 𑀓𑀢𑀲𑁆𑀲 𑀅𑀧𑁆𑀧𑀝𑀺𑀓𑀸𑀭𑀺𑀓𑀸𑀬𑁄 𑀅𑀦𑀺𑀮𑁄 𑀯𑀺𑀬 𑀬𑁂𑀦𑀓𑀸𑀫𑀁𑀕𑀫𑀸𑀬𑁄”𑀢𑀺; 𑀯𑀢𑁆𑀯𑀸 𑀬𑁂𑀦 𑀧𑀼𑀡𑁆𑀡𑀫𑀼𑀔𑁄 𑀨𑀼𑀲𑁆𑀲𑀓𑁄𑀓𑀺𑀮𑁄 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀢𑀁 𑀧𑀼𑀡𑁆𑀡𑀫𑀼𑀔𑀁 𑀨𑀼𑀲𑁆𑀲𑀓𑁄𑀓𑀺𑀮𑀁 𑀏𑀢𑀤𑀯𑁄𑀘—  “𑀳𑀁, 𑀲𑀫𑁆𑀫, 𑀧𑀼𑀡𑁆𑀡𑀫𑀼𑀔𑀸”𑀢𑀺𑁇 “𑀳𑀁, 𑀲𑀫𑁆𑀫, 𑀓𑀼𑀡𑀸𑀮𑀸”𑀢𑀺𑁇

1088. 𑀅𑀣 𑀔𑀮𑀼, 𑀪𑁄 𑀓𑀼𑀡𑀸𑀮𑁄 𑀲𑀓𑀼𑀡𑁄 𑀢𑀁 𑀧𑀼𑀡𑁆𑀡𑀫𑀼𑀔𑀁 𑀨𑀼𑀲𑁆𑀲𑀓𑁄𑀓𑀺𑀮𑀁 𑀧𑀓𑁆𑀔𑁂𑀳𑀺 𑀘 𑀫𑀼𑀔𑀢𑀼𑀡𑁆𑀟𑀓𑁂𑀦 𑀘 𑀧𑀭𑀺𑀕𑁆𑀕𑀳𑁂𑀢𑁆𑀯𑀸 𑀯𑀼𑀝𑁆𑀞𑀸𑀧𑁂𑀢𑁆𑀯𑀸 𑀦𑀸𑀦𑀸𑀪𑁂𑀲𑀚𑁆𑀚𑀸𑀦𑀺 𑀧𑀸𑀬𑀸𑀧𑁂𑀲𑀺𑁇 𑀅𑀣 𑀔𑀮𑀼, 𑀪𑁄, 𑀧𑀼𑀡𑁆𑀡𑀫𑀼𑀔𑀲𑁆𑀲 𑀨𑀼𑀲𑁆𑀲𑀓𑁄𑀓𑀺𑀮𑀲𑁆𑀲 𑀲𑁄 𑀆𑀩𑀸𑀥𑁄 𑀧𑀝𑀺𑀧𑁆𑀧𑀲𑁆𑀲𑀫𑁆𑀪𑀻𑀢𑀺𑁇 𑀅𑀣 𑀔𑀮𑀼, 𑀪𑁄, 𑀓𑀼𑀡𑀸𑀮𑁄 𑀲𑀓𑀼𑀡𑁄 𑀢𑀁 𑀧𑀼𑀡𑁆𑀡𑀫𑀼𑀔𑀁 𑀨𑀼𑀲𑁆𑀲𑀓𑁄𑀓𑀺𑀮𑀁 𑀕𑀺𑀮𑀸𑀦𑀯𑀼𑀝𑁆𑀞𑀺𑀢𑀁 𑀅𑀘𑀺𑀭𑀯𑀼𑀝𑁆𑀞𑀺𑀢𑀁 𑀕𑁂𑀮𑀜𑁆𑀜𑀸 𑀏𑀢𑀤𑀯𑁄𑀘—

1089. “𑀤𑀺𑀝𑁆𑀞𑀸 𑀫𑀬𑀸, 𑀲𑀫𑁆𑀫 𑀧𑀼𑀡𑁆𑀡𑀫𑀼𑀔, 𑀓𑀡𑁆𑀳𑀸 𑀤𑁆𑀯𑁂𑀧𑀺𑀢𑀺𑀓𑀸 𑀧𑀜𑁆𑀘𑀧𑀢𑀺𑀓𑀸𑀬 𑀙𑀝𑁆𑀞𑁂 𑀧𑀼𑀭𑀺𑀲𑁂 𑀘𑀺𑀢𑁆𑀢𑀁 𑀧𑀝𑀺𑀩𑀦𑁆𑀥𑀦𑁆𑀢𑀺𑀬𑀸, 𑀬𑀤𑀺𑀤𑀁 𑀓𑀩𑀦𑁆𑀥𑁂 𑀧𑀻𑀞𑀲𑀧𑁆𑀧𑀺𑀫𑁆𑀳𑀻”𑀢𑀺𑁇 𑀪𑀯𑀢𑀺 𑀘 𑀧𑀦𑀼𑀢𑁆𑀢𑀭𑁂𑀢𑁆𑀣 𑀯𑀸𑀓𑁆𑀬𑀁—

(290.)

1090. _“𑀅𑀣𑀚𑁆𑀚𑀼𑀦𑁄 𑀦𑀓𑀼𑀮𑁄 𑀪𑀻𑀫𑀲𑁂𑀦𑁄,_  
_𑀬𑀼𑀥𑀺𑀝𑁆𑀞𑀺𑀮𑁄 𑀲𑀳𑀤𑁂𑀯𑁄 𑀘 𑀭𑀸𑀚𑀸;_  
_𑀏𑀢𑁂 𑀧𑀢𑀻 𑀧𑀜𑁆𑀘 𑀫𑀢𑀺𑀘𑁆𑀘 𑀦𑀸𑀭𑀻,_  
_𑀅𑀓𑀸𑀲𑀺 𑀔𑀼𑀚𑁆𑀚𑀯𑀸𑀫𑀦𑀓𑁂𑀦 𑀧𑀸𑀧𑀦𑁆𑀢𑀺𑁇_  


1091. 𑀤𑀺𑀝𑁆𑀞𑀸 𑀫𑀬𑀸, 𑀲𑀫𑁆𑀫 𑀧𑀼𑀡𑁆𑀡𑀫𑀼𑀔, 𑀲𑀘𑁆𑀘𑀢𑀧𑀸𑀧𑀻 𑀦𑀸𑀫 𑀲𑀫𑀡𑀻 𑀲𑀼𑀲𑀸𑀦𑀫𑀚𑁆𑀛𑁂 𑀯𑀲𑀦𑁆𑀢𑀻 𑀘𑀢𑀼𑀢𑁆𑀣𑀪𑀢𑁆𑀢𑀁 𑀧𑀭𑀺𑀡𑀸𑀫𑀬𑀫𑀸𑀦𑀸 𑀲𑀼𑀭𑀸𑀥𑀼𑀢𑁆𑀢𑀓𑁂𑀦 𑀧𑀸𑀧𑀫𑀓𑀸𑀲𑀺𑁇

1092. 𑀤𑀺𑀝𑁆𑀞𑀸 𑀫𑀬𑀸, 𑀲𑀫𑁆𑀫 𑀧𑀼𑀡𑁆𑀡𑀫𑀼𑀔, 𑀓𑀸𑀓𑀯𑀢𑀻 𑀦𑀸𑀫 𑀤𑁂𑀯𑀻 𑀲𑀫𑀼𑀤𑁆𑀤𑀫𑀚𑁆𑀛𑁂 𑀯𑀲𑀦𑁆𑀢𑀻 𑀪𑀭𑀺𑀬𑀸 𑀯𑁂𑀦𑀢𑁂𑀬𑁆𑀬𑀲𑁆𑀲 𑀦𑀝𑀓𑀼𑀯𑁂𑀭𑁂𑀦 𑀧𑀸𑀧𑀫𑀓𑀸𑀲𑀺𑁇

1093. 𑀤𑀺𑀝𑁆𑀞𑀸 𑀫𑀬𑀸, 𑀲𑀫𑁆𑀫 𑀧𑀼𑀡𑁆𑀡𑀫𑀼𑀔, 𑀓𑀼𑀭𑀼𑀗𑁆𑀕𑀤𑁂𑀯𑀻 𑀦𑀸𑀫 𑀮𑁄𑀫𑀲𑀼𑀤𑁆𑀤𑀭𑀻 𑀏𑀍𑀇𑀓𑀓𑀼𑀫𑀸𑀭𑀁 𑀓𑀸𑀫𑀬𑀫𑀸𑀦𑀸 𑀙𑀍𑀅𑀗𑁆𑀕𑀓𑀼𑀫𑀸𑀭𑀥𑀦𑀦𑁆𑀢𑁂𑀯𑀸𑀲𑀺𑀦𑀸 𑀧𑀸𑀧𑀫𑀓𑀸𑀲𑀺𑁇

1094. _𑀏𑀯𑀜𑁆𑀳𑁂𑀢𑀁 𑀫𑀬𑀸 𑀜𑀸𑀢𑀁,_  
_𑀩𑁆𑀭𑀳𑁆𑀫𑀤𑀢𑁆𑀢𑀲𑁆𑀲 𑀫𑀸𑀢𑀭𑀁;_  
_𑀑𑀳𑀸𑀬 𑀓𑁄𑀲𑀮𑀭𑀸𑀚𑀁,_  
_𑀧𑀜𑁆𑀘𑀸𑀮𑀘𑀡𑁆𑀟𑁂𑀦 𑀧𑀸𑀧𑀫𑀓𑀸𑀲𑀺𑁇_  


(291.)

1095. _𑀏𑀢𑀸 𑀘 𑀅𑀜𑁆𑀜𑀸 𑀘 𑀅𑀓𑀁𑀲𑀼 𑀧𑀸𑀧𑀁,_  
_𑀢𑀲𑁆𑀫𑀸𑀳𑀫𑀺𑀢𑁆𑀣𑀻𑀦𑀁 𑀦 𑀯𑀺𑀲𑁆𑀲𑀲𑁂 𑀦𑀧𑁆𑀧𑀲𑀁𑀲𑁂;_  
_𑀫𑀳𑀻 𑀬𑀣𑀸 𑀚𑀕𑀢𑀺 𑀲𑀫𑀸𑀦𑀭𑀢𑁆𑀢𑀸,_  
_𑀯𑀲𑀼𑀦𑁆𑀥𑀭𑀸 𑀇𑀢𑀭𑀻𑀢𑀭𑀸 𑀧𑀢𑀺𑀝𑁆𑀞𑀸;_  
_𑀲𑀩𑁆𑀩𑀲𑀳𑀸 𑀅𑀨𑀦𑁆𑀤𑀦𑀸 𑀅𑀓𑀼𑀧𑁆𑀧𑀸,_  
_𑀢𑀣𑀺𑀢𑁆𑀣𑀺𑀬𑁄 𑀢𑀸𑀬𑁄 𑀦 𑀯𑀺𑀲𑁆𑀲𑀲𑁂 𑀦𑀭𑁄𑁇_  


(292.)

1096. _𑀲𑀻𑀳𑁄 𑀬𑀣𑀸 𑀮𑁄𑀳𑀺𑀢𑀫𑀁𑀲𑀪𑁄𑀚𑀦𑁄,_  
_𑀯𑀸𑀍𑀅𑀫𑀺𑀕𑁄 𑀧𑀜𑁆𑀘𑀸𑀯𑀼𑀥𑁄 𑀲𑀼𑀭𑀼𑀤𑁆𑀥𑁄;_  
_𑀧𑀲𑀬𑁆𑀳𑀔𑀸𑀤𑀻 𑀧𑀭𑀳𑀺𑀁𑀲𑀦𑁂 𑀭𑀢𑁄,_  
_𑀢𑀣𑀺𑀢𑁆𑀣𑀺𑀬𑁄 𑀢𑀸𑀬𑁄 𑀦 𑀯𑀺𑀲𑁆𑀲𑀲𑁂 𑀦𑀭𑁄𑁇_  


1097. 𑀦 𑀔𑀮𑀼, 𑀲𑀫𑁆𑀫 𑀧𑀼𑀡𑁆𑀡𑀫𑀼𑀔, 𑀯𑁂𑀲𑀺𑀬𑁄 𑀦𑀸𑀭𑀺𑀬𑁄 𑀕𑀫𑀦𑀺𑀬𑁄, 𑀦 𑀳𑁂𑀢𑀸 𑀩𑀦𑁆𑀥𑀓𑀺𑀬𑁄 𑀦𑀸𑀫, 𑀯𑀥𑀺𑀓𑀸𑀬𑁄 𑀦𑀸𑀫 𑀏𑀢𑀸𑀬𑁄, 𑀬𑀤𑀺𑀤𑀁 𑀯𑁂𑀲𑀺𑀬𑁄 𑀦𑀸𑀭𑀺𑀬𑁄 𑀕𑀫𑀦𑀺𑀬𑁄𑀢𑀺𑁇

1098. 𑀘𑁄𑀭𑁄 𑀯𑀺𑀬 𑀯𑁂𑀡𑀺𑀓𑀢𑀸, 𑀫𑀤𑀺𑀭𑀸𑀯 𑀤𑀺𑀤𑁆𑀥𑀸 𑀯𑀸𑀡𑀺𑀚𑁄 𑀯𑀺𑀬 𑀯𑀸𑀘𑀸𑀲𑀦𑁆𑀣𑀼𑀢𑀺𑀬𑁄, 𑀇𑀲𑁆𑀲𑀲𑀺𑀗𑁆𑀖𑀫𑀺𑀯 𑀯𑀺𑀧𑀭𑀺𑀯𑀢𑁆𑀢𑀸𑀬𑁄, 𑀉𑀭𑀕𑀸𑀫𑀺𑀯 𑀤𑀼𑀚𑀺𑀯𑁆𑀳𑀸𑀬𑁄, 𑀲𑁄𑀩𑁆𑀪𑀫𑀺𑀯 𑀧𑀝𑀺𑀘𑁆𑀙𑀦𑁆𑀦𑀸, 𑀧𑀸𑀢𑀸𑀮𑀫𑀺𑀯 𑀤𑀼𑀧𑁆𑀧𑀽𑀭𑀸 𑀭𑀓𑁆𑀔𑀲𑀻 𑀯𑀺𑀬 𑀤𑀼𑀢𑁆𑀢𑁄𑀲𑀸, 𑀬𑀫𑁄𑀯𑁂𑀓𑀦𑁆𑀢𑀳𑀸𑀭𑀺𑀬𑁄, 𑀲𑀺𑀔𑀻𑀭𑀺𑀯 𑀲𑀩𑁆𑀩𑀪𑀓𑁆𑀔𑀸, 𑀦𑀤𑀻𑀭𑀺𑀯 𑀲𑀩𑁆𑀩𑀯𑀸𑀳𑀻, 𑀅𑀦𑀺𑀮𑁄 𑀯𑀺𑀬 𑀬𑁂𑀦𑀓𑀸𑀫𑀁𑀘𑀭𑀸, 𑀦𑁂𑀭𑀼 𑀯𑀺𑀬 𑀅𑀯𑀺𑀲𑁂𑀲𑀓𑀭𑀸, 𑀯𑀺𑀲𑀭𑀼𑀓𑁆𑀔𑁄 𑀯𑀺𑀬 𑀦𑀺𑀘𑁆𑀘𑀨𑀮𑀺𑀢𑀸𑀬𑁄𑀢𑀺𑁇 𑀪𑀯𑀢𑀺 𑀘 𑀧𑀦𑀼𑀢𑁆𑀢𑀭𑁂𑀢𑁆𑀣 𑀯𑀸𑀓𑁆𑀬𑀁—

(293.)

1099. _𑀬𑀣𑀸 𑀘𑁄𑀭𑁄 𑀬𑀣𑀸 𑀤𑀺𑀤𑁆𑀥𑁄,_  
_𑀯𑀸𑀡𑀺𑀚𑁄𑀯 𑀯𑀺𑀓𑀢𑁆𑀣𑀦𑀻;_  
_𑀇𑀲𑁆𑀲𑀲𑀺𑀗𑁆𑀖𑀫𑀺𑀯 𑀧𑀭𑀺𑀯𑀢𑁆𑀢𑀸,_  
_𑀤𑀼𑀚𑀺𑀯𑁆𑀳𑀸 𑀉𑀭𑀕𑁄 𑀯𑀺𑀬𑁇_  


(294.)

1100. _𑀲𑁄𑀩𑁆𑀪𑀫𑀺𑀯 𑀧𑀝𑀺𑀘𑁆𑀙𑀦𑁆𑀦𑀸,_  
_𑀧𑀸𑀢𑀸𑀮𑀫𑀺𑀯 𑀤𑀼𑀧𑁆𑀧𑀼𑀭𑀸;_  
_𑀭𑀓𑁆𑀔𑀲𑀻 𑀯𑀺𑀬 𑀤𑀼𑀢𑁆𑀢𑁄𑀲𑀸,_  
_𑀬𑀫𑁄𑀯𑁂𑀓𑀦𑁆𑀢𑀳𑀸𑀭𑀺𑀬𑁄𑁇_  


(295.)

1101. _𑀬𑀣𑀸 𑀲𑀺𑀔𑀻 𑀦𑀤𑀻 𑀯𑀸𑀢𑁄,_  
_𑀦𑁂𑀭𑀼𑀦𑀸𑀯 𑀲𑀫𑀸𑀕𑀢𑀸;_  
_𑀯𑀺𑀲𑀭𑀼𑀓𑁆𑀔𑁄 𑀯𑀺𑀬 𑀦𑀺𑀘𑁆𑀘𑀨𑀮𑀸,_  
_𑀦𑀸𑀲𑀬𑀦𑁆𑀢𑀺 𑀖𑀭𑁂 𑀪𑁄𑀕𑀁;_  
_𑀭𑀢𑀦𑀦𑁆𑀢𑀓𑀭𑀺𑀢𑁆𑀣𑀺𑀬𑁄𑀢𑀺𑁇_  


1102. 𑀘𑀢𑁆𑀢𑀸𑀭𑀺𑀫𑀸𑀦𑀺, 𑀲𑀫𑁆𑀫 𑀧𑀼𑀡𑁆𑀡𑀫𑀼𑀔, 𑀬𑀸𑀦𑀺 𑀯𑀢𑁆𑀣𑀽𑀦𑀺 𑀓𑀺𑀘𑁆𑀘𑁂 𑀚𑀸𑀢𑁂 𑀅𑀦𑀢𑁆𑀣𑀘𑀭𑀸𑀦𑀺 𑀪𑀯𑀦𑁆𑀢𑀺; 𑀢𑀸𑀦𑀺 𑀧𑀭𑀓𑀼𑀮𑁂 𑀦 𑀯𑀸𑀲𑁂𑀢𑀩𑁆𑀩𑀸𑀦𑀺—  𑀕𑁄𑀡𑀁 𑀥𑁂𑀦𑀼𑀁 𑀬𑀸𑀦𑀁 𑀪𑀭𑀺𑀬𑀸𑁇 𑀘𑀢𑁆𑀢𑀸𑀭𑀺 𑀏𑀢𑀸𑀦𑀺 𑀧𑀡𑁆𑀟𑀺𑀢𑁄 𑀥𑀦𑀸𑀦𑀺 𑀖𑀭𑀸 𑀦 𑀯𑀺𑀧𑁆𑀧𑀯𑀸𑀲𑀬𑁂𑁇

(296.)

1103. _𑀕𑁄𑀡𑀁 𑀥𑁂𑀦𑀼𑀜𑁆𑀘 𑀬𑀸𑀦𑀜𑁆𑀘,_  
_𑀪𑀭𑀺𑀬𑀁 𑀜𑀸𑀢𑀺𑀓𑀼𑀮𑁂 𑀦 𑀯𑀸𑀲𑀬𑁂;_  
_𑀪𑀜𑁆𑀚𑀦𑁆𑀢𑀺 𑀭𑀣𑀁 𑀅𑀬𑀸𑀦𑀓𑀸,_  
_𑀅𑀢𑀺𑀯𑀸𑀳𑁂𑀦 𑀳𑀦𑀦𑁆𑀢𑀺 𑀧𑀼𑀗𑁆𑀕𑀯𑀁;_  
_𑀤𑁄𑀳𑁂𑀦 𑀳𑀦𑀦𑁆𑀢𑀺 𑀯𑀘𑁆𑀙𑀓𑀁,_  
_𑀪𑀭𑀺𑀬𑀸 𑀜𑀸𑀢𑀺𑀓𑀼𑀮𑁂 𑀧𑀤𑀼𑀲𑁆𑀲𑀢𑀻𑀢𑀺𑁇_  


1104. 𑀙 𑀇𑀫𑀸𑀦𑀺, 𑀲𑀫𑁆𑀫 𑀧𑀼𑀡𑁆𑀡𑀫𑀼𑀔, 𑀬𑀸𑀦𑀺 𑀯𑀢𑁆𑀣𑀽𑀦𑀺 𑀓𑀺𑀘𑁆𑀘𑁂 𑀚𑀸𑀢𑁂 𑀅𑀦𑀢𑁆𑀣𑀘𑀭𑀸𑀦𑀺 𑀪𑀯𑀦𑁆𑀢𑀺—

(297.)

1105. _𑀅𑀕𑀼𑀡𑀁 𑀥𑀦𑀼 𑀜𑀸𑀢𑀺𑀓𑀼𑀮𑁂 𑀘 𑀪𑀭𑀺𑀬𑀸,_  
_𑀧𑀸𑀭𑀁 𑀦𑀸𑀯𑀸 𑀅𑀓𑁆𑀔𑀪𑀕𑁆𑀕𑀜𑁆𑀘 𑀬𑀸𑀦𑀁;_  
_𑀤𑀽𑀭𑁂 𑀫𑀺𑀢𑁆𑀢𑁄 𑀧𑀸𑀧𑀲𑀳𑀸𑀬𑀓𑁄 𑀘,_  
_𑀓𑀺𑀘𑁆𑀘𑁂 𑀚𑀸𑀢𑁂 𑀅𑀦𑀢𑁆𑀣𑀘𑀭𑀸𑀦𑀺 𑀪𑀯𑀦𑁆𑀢𑀺𑁇_  


1106. 𑀅𑀝𑁆𑀞𑀳𑀺 𑀔𑀮𑀼, 𑀲𑀫𑁆𑀫 𑀧𑀼𑀡𑁆𑀡𑀫𑀼𑀔, 𑀞𑀸𑀦𑁂𑀳𑀺 𑀇𑀢𑁆𑀣𑀻 𑀲𑀸𑀫𑀺𑀓𑀁 𑀅𑀯𑀚𑀸𑀦𑀸𑀢𑀺𑁇 𑀤𑀮𑀺𑀤𑁆𑀤𑀢𑀸, 𑀆𑀢𑀼𑀭𑀢𑀸, 𑀚𑀺𑀡𑁆𑀡𑀢𑀸, 𑀲𑀼𑀭𑀸𑀲𑁄𑀡𑁆𑀟𑀢𑀸, 𑀫𑀼𑀤𑁆𑀥𑀢𑀸, 𑀧𑀫𑀢𑁆𑀢𑀢𑀸, 𑀲𑀩𑁆𑀩𑀓𑀺𑀘𑁆𑀘𑁂𑀲𑀼 𑀅𑀦𑀼𑀯𑀢𑁆𑀢𑀦𑀢𑀸, 𑀲𑀩𑁆𑀩𑀥𑀦𑀅𑀦𑀼𑀧𑁆𑀧𑀤𑀸𑀦𑁂𑀦—  𑀇𑀫𑁂𑀳𑀺 𑀔𑀮𑀼, 𑀲𑀫𑁆𑀫 𑀧𑀼𑀡𑁆𑀡𑀫𑀼𑀔, 𑀅𑀝𑁆𑀞𑀳𑀺 𑀞𑀸𑀦𑁂𑀳𑀺 𑀇𑀢𑁆𑀣𑀻 𑀲𑀸𑀫𑀺𑀓𑀁 𑀅𑀯𑀚𑀸𑀦𑀸𑀢𑀺𑁇 𑀪𑀯𑀢𑀺 𑀘 𑀧𑀦𑀼𑀢𑁆𑀢𑀭𑁂𑀢𑁆𑀣 𑀯𑀸𑀓𑁆𑀬𑀁—

(298.)

1107. _𑀤𑀮𑀺𑀤𑁆𑀤𑀁 𑀆𑀢𑀼𑀭𑀜𑁆𑀘𑀸𑀧𑀺,_  
_𑀚𑀺𑀡𑁆𑀡𑀓𑀁 𑀲𑀼𑀭𑀲𑁄𑀡𑁆𑀟𑀓𑀁;_  
_𑀧𑀫𑀢𑁆𑀢𑀁 𑀫𑀼𑀤𑁆𑀥𑀧𑀢𑁆𑀢𑀜𑁆𑀘,_  
_𑀲𑀩𑁆𑀩𑀓𑀺𑀘𑁆𑀘𑁂𑀲𑀼 𑀳𑀸𑀧𑀦𑀁;_  
_𑀲𑀩𑁆𑀩𑀓𑀸𑀫𑀧𑁆𑀧𑀤𑀸𑀦𑁂𑀦,_  
_𑀅𑀯𑀚𑀸𑀦𑀸𑀢𑀺 𑀲𑀸𑀫𑀺𑀓𑀦𑁆𑀢𑀺𑁇_  


1108. 𑀦𑀯𑀳𑀺 𑀔𑀮𑀼, 𑀲𑀫𑁆𑀫 𑀧𑀼𑀡𑁆𑀡𑀫𑀼𑀔, 𑀞𑀸𑀦𑁂𑀳𑀺 𑀇𑀢𑁆𑀣𑀻 𑀧𑀤𑁄𑀲𑀫𑀸𑀳𑀭𑀢𑀺𑁇 𑀆𑀭𑀸𑀫𑀕𑀫𑀦𑀲𑀻𑀮𑀸 𑀘 𑀳𑁄𑀢𑀺, 𑀉𑀬𑁆𑀬𑀸𑀦𑀕𑀫𑀦𑀲𑀻𑀮𑀸 𑀘 𑀳𑁄𑀢𑀺, 𑀦𑀤𑀻𑀢𑀺𑀢𑁆𑀣𑀕𑀫𑀦𑀲𑀻𑀮𑀸 𑀘 𑀳𑁄𑀢𑀺, 𑀜𑀸𑀢𑀺𑀓𑀼𑀮𑀕𑀫𑀦𑀲𑀻𑀮𑀸 𑀘 𑀳𑁄𑀢𑀺, 𑀧𑀭𑀓𑀼𑀮𑀕𑀫𑀦𑀲𑀻𑀮𑀸 𑀘 𑀳𑁄𑀢𑀺, 𑀆𑀤𑀸𑀲𑀤𑀼𑀲𑁆𑀲𑀫𑀡𑁆𑀟𑀦𑀸𑀦𑀼𑀬𑁄𑀕𑀫𑀦𑀼𑀬𑀼𑀢𑁆𑀢𑀲𑀻𑀮𑀸 𑀘 𑀳𑁄𑀢𑀺, 𑀫𑀚𑁆𑀚𑀧𑀸𑀬𑀺𑀦𑀻 𑀘 𑀳𑁄𑀢𑀺, 𑀦𑀺𑀮𑁆𑀮𑁄𑀓𑀦𑀲𑀻𑀮𑀸 𑀘 𑀳𑁄𑀢𑀺, 𑀲𑀤𑁆𑀯𑀸𑀭𑀞𑀸𑀬𑀺𑀦𑀻 𑀘 𑀳𑁄𑀢𑀺—  𑀇𑀫𑁂𑀳𑀺 𑀔𑀮𑀼, 𑀲𑀫𑁆𑀫 𑀧𑀼𑀡𑁆𑀡𑀫𑀼𑀔, 𑀦𑀯𑀳𑀺 𑀞𑀸𑀦𑁂𑀳𑀺 𑀇𑀢𑁆𑀣𑀻 𑀧𑀤𑁄𑀲𑀫𑀸𑀳𑀭𑀢𑀻𑀢𑀺𑁇 𑀪𑀯𑀢𑀺 𑀘 𑀧𑀦𑀼𑀢𑁆𑀢𑀭𑁂𑀢𑁆𑀣 𑀯𑀸𑀓𑁆𑀬𑀁—

(299.)

1109. _𑀆𑀭𑀸𑀫𑀲𑀻𑀮𑀸 𑀘 𑀉𑀬𑁆𑀬𑀸𑀦𑀁,_  
_𑀦𑀤𑀻 𑀜𑀸𑀢𑀺 𑀧𑀭𑀓𑀼𑀮𑀁;_  
_𑀆𑀤𑀸𑀲𑀤𑀼𑀲𑁆𑀲𑀫𑀡𑁆𑀟𑀦𑀫𑀦𑀼𑀬𑀼𑀢𑁆𑀢𑀸,_  
_𑀬𑀸 𑀘𑀺𑀢𑁆𑀣𑀻 𑀫𑀚𑁆𑀚𑀧𑀸𑀬𑀺𑀦𑀻𑁇_  


(300.)

1110. _𑀬𑀸 𑀘 𑀦𑀺𑀮𑁆𑀮𑁄𑀓𑀦𑀲𑀻𑀮𑀸,_  
_𑀬𑀸 𑀘 𑀲𑀤𑁆𑀯𑀸𑀭𑀞𑀸𑀬𑀺𑀦𑀻;_  
_𑀦𑀯𑀳𑁂𑀢𑁂𑀳𑀺 𑀞𑀸𑀦𑁂𑀳𑀺,_  
_𑀧𑀤𑁄𑀲𑀫𑀸𑀳𑀭𑀦𑁆𑀢𑀺 𑀇𑀢𑁆𑀣𑀺𑀬𑁄𑀢𑀺𑁇_  


1111. 𑀘𑀢𑁆𑀢𑀸𑀮𑀻𑀲𑀸𑀬 𑀔𑀮𑀼, 𑀲𑀫𑁆𑀫 𑀧𑀼𑀡𑁆𑀡𑀫𑀼𑀔, 𑀞𑀸𑀦𑁂𑀳𑀺 𑀇𑀢𑁆𑀣𑀻 𑀧𑀼𑀭𑀺𑀲𑀁 𑀅𑀘𑁆𑀘𑀸𑀘𑀭𑀢𑀺𑁇 𑀯𑀺𑀚𑀫𑁆𑀪𑀢𑀺, 𑀯𑀺𑀦𑀫𑀢𑀺, 𑀯𑀺𑀮𑀲𑀢𑀺, 𑀯𑀺𑀮𑀚𑁆𑀚𑀢𑀺, 𑀦𑀔𑁂𑀦 𑀦𑀔𑀁 𑀖𑀝𑁆𑀝𑁂𑀢𑀺, 𑀧𑀸𑀤𑁂𑀦 𑀧𑀸𑀤𑀁 𑀅𑀓𑁆𑀓𑀫𑀢𑀺, 𑀓𑀝𑁆𑀞𑁂𑀦 𑀧𑀣𑀯𑀺𑀁 𑀯𑀺𑀮𑀺𑀔𑀢𑀺, 𑀤𑀸𑀭𑀓𑀁 𑀉𑀮𑁆𑀮𑀗𑁆𑀖𑀢𑀺 𑀉𑀮𑁆𑀮𑀗𑁆𑀖𑀸𑀧𑁂𑀢𑀺, 𑀓𑀻𑀍𑀅𑀢𑀺 𑀓𑀻𑀍𑀆𑀧𑁂𑀢𑀺, 𑀘𑀼𑀫𑁆𑀩𑀢𑀺 𑀘𑀼𑀫𑁆𑀩𑀸𑀧𑁂𑀢𑀺, 𑀪𑀼𑀜𑁆𑀚𑀢𑀺 𑀪𑀼𑀜𑁆𑀚𑀸𑀧𑁂𑀢𑀺, 𑀤𑀤𑀸𑀢𑀺, 𑀬𑀸𑀘𑀢𑀺, 𑀓𑀢𑀫𑀦𑀼𑀓𑀭𑁄𑀢𑀺, 𑀉𑀘𑁆𑀘𑀁 𑀪𑀸𑀲𑀢𑀺, 𑀦𑀻𑀘𑀁 𑀪𑀸𑀲𑀢𑀺, 𑀅𑀯𑀺𑀘𑁆𑀘𑀁 𑀪𑀸𑀲𑀢𑀺, 𑀯𑀺𑀯𑀺𑀘𑁆𑀘𑀁 𑀪𑀸𑀲𑀢𑀺, 𑀦𑀘𑁆𑀘𑁂𑀦 𑀕𑀻𑀢𑁂𑀦 𑀯𑀸𑀤𑀺𑀢𑁂𑀦 𑀭𑁄𑀤𑀦𑁂𑀦 𑀯𑀺𑀮𑀲𑀺𑀢𑁂𑀦 𑀯𑀺𑀪𑀽𑀲𑀺𑀢𑁂𑀦 𑀚𑀕𑁆𑀖𑀢𑀺, 𑀧𑁂𑀓𑁆𑀔𑀢𑀺, 𑀓𑀝𑀺𑀁 𑀘𑀸𑀮𑁂𑀢𑀺, 𑀕𑀼𑀬𑁆𑀳𑀪𑀡𑁆𑀟𑀓𑀁 𑀲𑀜𑁆𑀘𑀸𑀮𑁂𑀢𑀺, 𑀊𑀭𑀼𑀁 𑀯𑀺𑀯𑀭𑀢𑀺, 𑀊𑀭𑀼𑀁 𑀧𑀺𑀤𑀳𑀢𑀺, 𑀣𑀦𑀁 𑀤𑀲𑁆𑀲𑁂𑀢𑀺, 𑀓𑀘𑁆𑀙𑀁 𑀤𑀲𑁆𑀲𑁂𑀢𑀺, 𑀦𑀸𑀪𑀺𑀁 𑀤𑀲𑁆𑀲𑁂𑀢𑀺, 𑀅𑀓𑁆𑀔𑀺𑀁 𑀦𑀺𑀔𑀦𑀢𑀺, 𑀪𑀫𑀼𑀓𑀁 𑀉𑀓𑁆𑀔𑀺𑀧𑀢𑀺, 𑀑𑀝𑁆𑀞𑀁 𑀉𑀧𑀮𑀺𑀔𑀢𑀺, 𑀚𑀺𑀯𑁆𑀳𑀁 𑀦𑀺𑀮𑁆𑀮𑀸𑀮𑁂𑀢𑀺, 𑀤𑀼𑀲𑁆𑀲𑀁 𑀫𑀼𑀜𑁆𑀘𑀢𑀺, 𑀤𑀼𑀲𑁆𑀲𑀁 𑀧𑀝𑀺𑀩𑀦𑁆𑀥𑀢𑀺, 𑀲𑀺𑀭𑀲𑀁 𑀫𑀼𑀜𑁆𑀘𑀢𑀺, 𑀲𑀺𑀭𑀲𑀁 𑀩𑀦𑁆𑀥𑀢𑀺—  𑀇𑀫𑁂𑀳𑀺 𑀔𑀮𑀼, 𑀲𑀫𑁆𑀫 𑀧𑀼𑀡𑁆𑀡𑀫𑀼𑀔, 𑀘𑀢𑁆𑀢𑀸𑀮𑀻𑀲𑀸𑀬 𑀞𑀸𑀦𑁂𑀳𑀺 𑀇𑀢𑁆𑀣𑀻 𑀧𑀼𑀭𑀺𑀲𑀁 𑀅𑀘𑁆𑀘𑀸𑀘𑀭𑀢𑀺𑁇

1112. 𑀧𑀜𑁆𑀘𑀯𑀻𑀲𑀸𑀬 𑀔𑀮𑀼, 𑀲𑀫𑁆𑀫 𑀧𑀼𑀡𑁆𑀡𑀫𑀼𑀔, 𑀞𑀸𑀦𑁂𑀳𑀺 𑀇𑀢𑁆𑀣𑀻 𑀧𑀤𑀼𑀝𑁆𑀞𑀸 𑀯𑁂𑀤𑀺𑀢𑀩𑁆𑀩𑀸 𑀪𑀯𑀢𑀺𑁇 𑀲𑀸𑀫𑀺𑀓𑀲𑁆𑀲 𑀧𑀯𑀸𑀲𑀁 𑀯𑀡𑁆𑀡𑁂𑀢𑀺, 𑀧𑀯𑀼𑀝𑁆𑀞𑀁 𑀦 𑀲𑀭𑀢𑀺, 𑀆𑀕𑀢𑀁 𑀦𑀸𑀪𑀺𑀦𑀦𑁆𑀤𑀢𑀺, 𑀅𑀯𑀡𑁆𑀡𑀁 𑀢𑀲𑁆𑀲 𑀪𑀡𑀢𑀺, 𑀯𑀡𑁆𑀡𑀁 𑀢𑀲𑁆𑀲 𑀦 𑀪𑀡𑀢𑀺, 𑀅𑀦𑀢𑁆𑀣𑀁 𑀢𑀲𑁆𑀲 𑀘𑀭𑀢𑀺, 𑀅𑀢𑁆𑀣𑀁 𑀢𑀲𑁆𑀲 𑀦 𑀘𑀭𑀢𑀺, 𑀅𑀓𑀺𑀘𑁆𑀘𑀁 𑀢𑀲𑁆𑀲 𑀓𑀭𑁄𑀢𑀺, 𑀓𑀺𑀘𑁆𑀘𑀁 𑀢𑀲𑁆𑀲 𑀦 𑀓𑀭𑁄𑀢𑀺, 𑀧𑀭𑀺𑀤𑀳𑀺𑀢𑁆𑀯𑀸 𑀲𑀬𑀢𑀺, 𑀧𑀭𑀫𑁆𑀫𑀼𑀔𑀻 𑀦𑀺𑀧𑀚𑁆𑀚𑀢𑀺, 𑀧𑀭𑀺𑀯𑀢𑁆𑀢𑀓𑀚𑀸𑀢𑀸 𑀔𑁄 𑀧𑀦 𑀳𑁄𑀢𑀺 𑀓𑀼𑀗𑁆𑀓𑀼𑀫𑀺𑀬𑀚𑀸𑀢𑀸, 𑀤𑀻𑀖𑀁 𑀅𑀲𑁆𑀲𑀲𑀢𑀺, 𑀤𑀼𑀓𑁆𑀔𑀁 𑀯𑁂𑀤𑀬𑀢𑀺, 𑀉𑀘𑁆𑀘𑀸𑀭𑀧𑀲𑁆𑀲𑀸𑀯𑀁 𑀅𑀪𑀺𑀡𑁆𑀳𑀁 𑀕𑀘𑁆𑀙𑀢𑀺, 𑀯𑀺𑀮𑁄𑀫𑀫𑀸𑀘𑀭𑀢𑀺, 𑀧𑀭𑀧𑀼𑀭𑀺𑀲𑀲𑀤𑁆𑀤𑀁 𑀲𑀼𑀢𑁆𑀯𑀸 𑀓𑀡𑁆𑀡𑀲𑁄𑀢𑀁 𑀯𑀺𑀯𑀭𑀫𑁄𑀤𑀳𑀢𑀺, 𑀦𑀺𑀳𑀢𑀪𑁄𑀕𑀸 𑀔𑁄 𑀧𑀦 𑀳𑁄𑀢𑀺, 𑀧𑀝𑀺𑀯𑀺𑀲𑁆𑀲𑀓𑁂𑀳𑀺 𑀲𑀦𑁆𑀣𑀯𑀁 𑀓𑀭𑁄𑀢𑀺, 𑀦𑀺𑀓𑁆𑀔𑀦𑁆𑀢𑀧𑀸𑀤𑀸 𑀔𑁄 𑀧𑀦 𑀳𑁄𑀢𑀺, 𑀯𑀺𑀲𑀺𑀔𑀸𑀦𑀼𑀘𑀸𑀭𑀺𑀦𑀻 𑀅𑀢𑀺𑀘𑀸𑀭𑀺𑀦𑀻 𑀔𑁄 𑀧𑀦 𑀳𑁄𑀢𑀺, 𑀦𑀺𑀘𑁆𑀘𑀁 𑀲𑀸𑀫𑀺𑀓𑁂 𑀅𑀕𑀸𑀭𑀯𑀸 𑀧𑀤𑀼𑀝𑁆𑀞𑀫𑀦𑀲𑀗𑁆𑀓𑀧𑁆𑀧𑀸, 𑀅𑀪𑀺𑀡𑁆𑀳𑀁 𑀤𑁆𑀯𑀸𑀭𑁂 𑀢𑀺𑀝𑁆𑀞𑀢𑀺, 𑀓𑀘𑁆𑀙𑀸𑀦𑀺 𑀅𑀗𑁆𑀕𑀸𑀦𑀺 𑀣𑀦𑀸𑀦𑀺 𑀤𑀲𑁆𑀲𑁂𑀢𑀺, 𑀤𑀺𑀲𑁄𑀤𑀺𑀲𑀁 𑀕𑀦𑁆𑀢𑁆𑀯𑀸 𑀧𑁂𑀓𑁆𑀔𑀢𑀺—  𑀇𑀫𑁂𑀳𑀺 𑀔𑀮𑀼, 𑀲𑀫𑁆𑀫 𑀧𑀼𑀡𑁆𑀡𑀫𑀼𑀔, 𑀧𑀜𑁆𑀘𑀯𑀻𑀲𑀸𑀬 𑀞𑀸𑀦𑁂𑀳𑀺 𑀇𑀢𑁆𑀣𑀻 𑀧𑀤𑀼𑀝𑁆𑀞𑀸 𑀯𑁂𑀤𑀺𑀢𑀩𑁆𑀩𑀸 𑀪𑀯𑀢𑀺𑁇 𑀪𑀯𑀢𑀺 𑀘 𑀧𑀦𑀼𑀢𑁆𑀢𑀭𑁂𑀢𑁆𑀣 𑀯𑀸𑀓𑁆𑀬𑀁—

(301.)

1113. _𑀧𑀯𑀸𑀲𑀁 𑀢𑀲𑁆𑀲 𑀯𑀡𑁆𑀡𑁂𑀢𑀺,_  
_𑀕𑀢𑀁 𑀢𑀲𑁆𑀲 𑀦 𑀲𑁄𑀘𑀢𑀺;_  
_𑀤𑀺𑀲𑁆𑀯𑀸𑀦 𑀧𑀢𑀺𑀫𑀸𑀕𑀢𑀁 𑀦𑀸𑀪𑀺𑀦𑀦𑁆𑀤𑀢𑀺,_  
_𑀪𑀢𑁆𑀢𑀸𑀭𑀯𑀡𑁆𑀡𑀁 𑀦 𑀓𑀤𑀸𑀘𑀺 𑀪𑀸𑀲𑀢𑀺;_  
_𑀏𑀢𑁂 𑀧𑀤𑀼𑀝𑁆𑀞𑀸𑀬 𑀪𑀯𑀦𑁆𑀢𑀺 𑀮𑀓𑁆𑀔𑀡𑀸𑁇_  


(302.)

1114. _𑀅𑀦𑀢𑁆𑀣𑀁 𑀢𑀲𑁆𑀲 𑀘𑀭𑀢𑀺 𑀅𑀲𑀜𑁆𑀜𑀢𑀸,_  
_𑀅𑀢𑁆𑀣𑀜𑁆𑀘 𑀳𑀸𑀧𑁂𑀢𑀺 𑀅𑀓𑀺𑀘𑁆𑀘𑀓𑀸𑀭𑀺𑀦𑀻;_  
_𑀧𑀭𑀺𑀤𑀳𑀺𑀢𑁆𑀯𑀸 𑀲𑀬𑀢𑀺 𑀧𑀭𑀫𑁆𑀫𑀼𑀔𑀻,_  
_𑀏𑀢𑁂 𑀧𑀤𑀼𑀝𑁆𑀞𑀸𑀬 𑀪𑀯𑀦𑁆𑀢𑀺 𑀮𑀓𑁆𑀔𑀡𑀸𑁇_  


(303.)

1115. _𑀧𑀭𑀺𑀯𑀢𑁆𑀢𑀚𑀸𑀢𑀸 𑀘 𑀪𑀯𑀢𑀺 𑀓𑀼𑀗𑁆𑀓𑀼𑀫𑀻,_  
_𑀤𑀻𑀖𑀜𑁆𑀘 𑀅𑀲𑁆𑀲𑀲𑀢𑀺 𑀤𑀼𑀓𑁆𑀔𑀯𑁂𑀤𑀺𑀦𑀻;_  
_𑀉𑀘𑁆𑀘𑀸𑀭𑀧𑀲𑁆𑀲𑀸𑀯𑀫𑀪𑀺𑀡𑁆𑀳𑀁 𑀕𑀘𑁆𑀙𑀢𑀺,_  
_𑀏𑀢𑁂 𑀧𑀤𑀼𑀝𑁆𑀞𑀸𑀬 𑀪𑀯𑀦𑁆𑀢𑀺 𑀮𑀓𑁆𑀔𑀡𑀸𑁇_  


(304.)

1116. _𑀯𑀺𑀮𑁄𑀫𑀫𑀸𑀘𑀭𑀢𑀺 𑀅𑀓𑀺𑀘𑁆𑀘𑀓𑀸𑀭𑀺𑀦𑀻,_  
_𑀲𑀤𑁆𑀤𑀁 𑀦𑀺𑀲𑀸𑀫𑁂𑀢𑀺 𑀧𑀭𑀲𑁆𑀲 𑀪𑀸𑀲𑀢𑁄;_  
_𑀦𑀺𑀳𑀢𑀪𑁄𑀕𑀸 𑀘 𑀓𑀭𑁄𑀢𑀺 𑀲𑀦𑁆𑀣𑀯𑀁,_  
_𑀏𑀢𑁂 𑀧𑀤𑀼𑀝𑁆𑀞𑀸𑀬 𑀪𑀯𑀦𑁆𑀢𑀺 𑀮𑀓𑁆𑀔𑀡𑀸𑁇_  


(305.)

1117. _𑀓𑀺𑀘𑁆𑀙𑁂𑀦 𑀮𑀤𑁆𑀥𑀁 𑀓𑀲𑀺𑀭𑀸𑀪𑀢𑀁 𑀥𑀦𑀁,_  
_𑀯𑀺𑀢𑁆𑀢𑀁 𑀯𑀺𑀦𑀸𑀲𑁂𑀢𑀺 𑀤𑀼𑀓𑁆𑀔𑁂𑀦 𑀲𑀫𑁆𑀪𑀢𑀁;_  
_𑀧𑀝𑀺𑀯𑀺𑀲𑁆𑀲𑀓𑁂𑀳𑀺 𑀘 𑀓𑀭𑁄𑀢𑀺 𑀲𑀦𑁆𑀣𑀯𑀁,_  
_𑀏𑀢𑁂 𑀧𑀤𑀼𑀝𑁆𑀞𑀸𑀬 𑀪𑀯𑀦𑁆𑀢𑀺 𑀮𑀓𑁆𑀔𑀡𑀸𑁇_  


(306.)

1118. _𑀦𑀺𑀓𑁆𑀔𑀦𑁆𑀢𑀧𑀸𑀤𑀸 𑀯𑀺𑀲𑀺𑀔𑀸𑀦𑀼𑀘𑀸𑀭𑀺𑀦𑀻,_  
_𑀦𑀺𑀘𑁆𑀘𑀜𑁆𑀘 𑀲𑀸𑀫𑀺𑀫𑁆𑀳𑀺 𑀧𑀤𑀼𑀝𑁆𑀞𑀫𑀸𑀦𑀲𑀸;_  
_𑀅𑀢𑀺𑀘𑀸𑀭𑀺𑀦𑀻 𑀳𑁄𑀢𑀺 𑀅𑀧𑁂𑀢𑀕𑀸𑀭𑀯𑀸,_  
_𑀏𑀢𑁂 𑀧𑀤𑀼𑀝𑁆𑀞𑀸𑀬 𑀪𑀯𑀦𑁆𑀢𑀺 𑀮𑀓𑁆𑀔𑀡𑀸𑁇_  


(307.)

1119. _𑀅𑀪𑀺𑀓𑁆𑀔𑀡𑀁 𑀢𑀺𑀝𑁆𑀞𑀢𑀺 𑀤𑁆𑀯𑀸𑀭𑀫𑀽𑀮𑁂,_  
_𑀣𑀦𑀸𑀦𑀺 𑀓𑀘𑁆𑀙𑀸𑀦𑀺 𑀘 𑀤𑀲𑁆𑀲𑀬𑀦𑁆𑀢𑀻;_  
_𑀤𑀺𑀲𑁄𑀤𑀺𑀲𑀁 𑀧𑁂𑀓𑁆𑀔𑀢𑀺 𑀪𑀦𑁆𑀢𑀘𑀺𑀢𑁆𑀢𑀸,_  
_𑀏𑀢𑁂 𑀧𑀤𑀼𑀝𑁆𑀞𑀸𑀬 𑀪𑀯𑀦𑁆𑀢𑀺 𑀮𑀓𑁆𑀔𑀡𑀸𑁇_  


(308.)

1120. _𑀲𑀩𑁆𑀩𑀸 𑀦𑀤𑀻 𑀯𑀗𑁆𑀓𑀕𑀢𑀻,_  
_𑀲𑀩𑁆𑀩𑁂 𑀓𑀝𑁆𑀞𑀫𑀬𑀸 𑀯𑀦𑀸;_  
_𑀲𑀩𑁆𑀩𑀺𑀢𑁆𑀣𑀺𑀬𑁄 𑀓𑀭𑁂 𑀧𑀸𑀧𑀁,_  
_𑀮𑀪𑀫𑀸𑀦𑁂 𑀦𑀺𑀯𑀸𑀢𑀓𑁂𑁇_  


(309.)

1121. _𑀲𑀘𑁂 𑀮𑀪𑁂𑀣 𑀔𑀡𑀁 𑀯𑀸 𑀭𑀳𑁄 𑀯𑀸,_  
_𑀦𑀺𑀯𑀸𑀢𑀓𑀁 𑀯𑀸𑀧𑀺 𑀮𑀪𑁂𑀣 𑀢𑀸𑀤𑀺𑀲𑀁;_  
_𑀲𑀩𑁆𑀩𑀸𑀯 𑀇𑀢𑁆𑀣𑀻 𑀓𑀬𑀺𑀭𑀼𑀁 𑀦𑀼 𑀧𑀸𑀧𑀁,_  
_𑀅𑀜𑁆𑀜𑀁 𑀅𑀮𑀢𑁆𑀣 𑀧𑀻𑀞𑀲𑀧𑁆𑀧𑀺𑀦𑀸𑀧𑀺 𑀲𑀤𑁆𑀥𑀺𑀁𑁇_  


(310.)

1122. _𑀦𑀭𑀸𑀦𑀫𑀸𑀭𑀸𑀫𑀓𑀭𑀸𑀲𑀼 𑀦𑀸𑀭𑀺𑀲𑀼,_  
_𑀅𑀦𑁂𑀓𑀘𑀺𑀢𑁆𑀢𑀸𑀲𑀼 𑀅𑀦𑀺𑀕𑁆𑀕𑀳𑀸𑀲𑀼 𑀘;_  
_𑀲𑀩𑁆𑀩𑀢𑁆𑀣 𑀦𑀸𑀧𑀻𑀢𑀺𑀓𑀭𑀸𑀧𑀺 𑀘𑁂 𑀲𑀺𑀬𑀸,_  
_𑀦 𑀯𑀺𑀲𑁆𑀲𑀲𑁂 𑀢𑀺𑀢𑁆𑀣𑀲𑀫𑀸 𑀳𑀺 𑀦𑀸𑀭𑀺𑀬𑁄𑀢𑀺𑁇_  


(311.)

1123. _𑀬𑀁 𑀯𑁂 𑀤𑀺𑀲𑁆𑀯𑀸 𑀓𑀡𑁆𑀟𑀭𑀻𑀓𑀺𑀦𑁆𑀦𑀭𑀸𑀦𑀁,_  
_𑀲𑀩𑁆𑀩𑀺𑀢𑁆𑀣𑀺𑀬𑁄 𑀦 𑀭𑀫𑀦𑁆𑀢𑀺 𑀅𑀕𑀸𑀭𑁂;_  
_𑀢𑀁 𑀢𑀸𑀤𑀺𑀲𑀁 𑀫𑀘𑁆𑀘𑀁 𑀘𑀚𑀺𑀢𑁆𑀯𑀸 𑀪𑀭𑀺𑀬𑀸,_  
_𑀅𑀜𑁆𑀜𑀁 𑀤𑀺𑀲𑁆𑀯𑀸 𑀧𑀼𑀭𑀺𑀲𑀁 𑀧𑀻𑀞𑀲𑀧𑁆𑀧𑀺𑀁𑁇_  


(312.)

1124. _𑀩𑀓𑀲𑁆𑀲 𑀘 𑀩𑀸𑀯𑀭𑀺𑀓𑀲𑁆𑀲 𑀭𑀜𑁆𑀜𑁄,_  
_𑀅𑀘𑁆𑀘𑀦𑁆𑀢𑀓𑀸𑀫𑀸𑀦𑀼𑀕𑀢𑀲𑁆𑀲 𑀪𑀭𑀺𑀬𑀸;_  
_𑀅𑀯𑀸𑀘𑀭𑀻 𑀧𑀝𑁆𑀞𑀯𑀲𑀸𑀦𑀼𑀕𑀲𑁆𑀲,_  
_𑀓𑀁 𑀯𑀸𑀧𑀺 𑀇𑀢𑁆𑀣𑀻 𑀦𑀸𑀢𑀺𑀘𑀭𑁂 𑀢𑀤𑀜𑁆𑀜𑀁𑁇_  


(313.)

1125. _𑀧𑀺𑀗𑁆𑀕𑀺𑀬𑀸𑀦𑀻 𑀲𑀩𑁆𑀩𑀮𑁄𑀓𑀺𑀲𑁆𑀲𑀭𑀲𑁆𑀲,_  
_𑀭𑀜𑁆𑀜𑁄 𑀧𑀺𑀬𑀸 𑀩𑁆𑀭𑀳𑁆𑀫𑀤𑀢𑁆𑀢𑀲𑁆𑀲 𑀪𑀭𑀺𑀬𑀸;_  
_𑀅𑀯𑀸𑀘𑀭𑀻 𑀧𑀝𑁆𑀞𑀯𑀲𑀸𑀦𑀼𑀕𑀲𑁆𑀲,_  
_𑀢𑀁 𑀯𑀸𑀧𑀺 𑀲𑀸 𑀦𑀸𑀚𑁆𑀛𑀕𑀸 𑀓𑀸𑀫𑀓𑀸𑀫𑀺𑀦𑀻𑁇_  


(314.)

1126. _𑀮𑀼𑀤𑁆𑀥𑀸𑀦𑀁 𑀮𑀳𑀼𑀘𑀺𑀢𑁆𑀢𑀸𑀦𑀁,_  
_𑀅𑀓𑀢𑀜𑁆𑀜𑀽𑀦 𑀤𑀼𑀩𑁆𑀪𑀺𑀦𑀁;_  
_𑀦𑀸𑀤𑁂𑀯𑀲𑀢𑁆𑀢𑁄 𑀧𑀼𑀭𑀺𑀲𑁄,_  
_𑀣𑀻𑀦𑀁 𑀲𑀤𑁆𑀥𑀸𑀢𑀼𑀫𑀭𑀳𑀢𑀺𑁇_  


(315.)

1127. _𑀦 𑀢𑀸 𑀧𑀚𑀸𑀦𑀦𑁆𑀢𑀺 𑀓𑀢𑀁 𑀦 𑀓𑀺𑀘𑁆𑀘𑀁,_  
_𑀦 𑀫𑀸𑀢𑀭𑀁 𑀧𑀺𑀢𑀭𑀁 𑀪𑀸𑀢𑀭𑀁 𑀯𑀸;_  
_𑀅𑀦𑀭𑀺𑀬𑀸 𑀲𑀫𑀢𑀺𑀓𑁆𑀓𑀦𑁆𑀢𑀥𑀫𑁆𑀫𑀸,_  
_𑀲𑀲𑁆𑀲𑁂𑀯 𑀘𑀺𑀢𑁆𑀢𑀲𑁆𑀲 𑀯𑀲𑀁 𑀯𑀚𑀦𑁆𑀢𑀺𑁇_  


(316.)

1128. _𑀘𑀺𑀭𑀸𑀦𑀼𑀯𑀼𑀝𑁆𑀞𑀫𑁆𑀧𑀺 𑀧𑀺𑀬𑀁 𑀫𑀦𑀸𑀧𑀁,_  
_𑀅𑀦𑀼𑀓𑀫𑁆𑀧𑀓𑀁 𑀧𑀸𑀡𑀲𑀫𑀫𑁆𑀧𑀺 𑀪𑀢𑁆𑀢𑀼𑀁;_  
_𑀆𑀯𑀸𑀲𑀼 𑀓𑀺𑀘𑁆𑀘𑁂𑀲𑀼 𑀘 𑀦𑀁 𑀚𑀳𑀦𑁆𑀢𑀺,_  
_𑀢𑀲𑁆𑀫𑀸𑀳𑀫𑀺𑀢𑁆𑀣𑀻𑀦𑀁 𑀦 𑀯𑀺𑀲𑁆𑀲𑀲𑀸𑀫𑀺𑁇_  


(317.)

1129. _𑀣𑀻𑀦𑀜𑁆𑀳𑀺 𑀘𑀺𑀢𑁆𑀢𑀁 𑀬𑀣𑀸 𑀯𑀸𑀦𑀭𑀲𑁆𑀲,_  
_𑀓𑀦𑁆𑀦𑀧𑁆𑀧𑀓𑀦𑁆𑀦𑀁 𑀬𑀣𑀸 𑀭𑀼𑀓𑁆𑀔𑀙𑀸𑀬𑀸;_  
_𑀘𑀮𑀸𑀘𑀮𑀁 𑀳𑀤𑀬𑀫𑀺𑀢𑁆𑀣𑀺𑀬𑀸𑀦𑀁,_  
_𑀘𑀓𑁆𑀓𑀲𑁆𑀲 𑀦𑁂𑀫𑀺 𑀯𑀺𑀬 𑀧𑀭𑀺𑀯𑀢𑁆𑀢𑀢𑀺𑁇_  


(318.)

1130. _𑀬𑀤𑀸 𑀢𑀸 𑀧𑀲𑁆𑀲𑀦𑁆𑀢𑀺 𑀲𑀫𑁂𑀓𑁆𑀔𑀫𑀸𑀦𑀸,_  
_𑀆𑀤𑁂𑀬𑁆𑀬𑀭𑀽𑀧𑀁 𑀧𑀼𑀭𑀺𑀲𑀲𑁆𑀲 𑀯𑀺𑀢𑁆𑀢𑀁;_  
_𑀲𑀡𑁆𑀳𑀸𑀳𑀺 𑀯𑀸𑀘𑀸𑀳𑀺 𑀦𑀬𑀦𑁆𑀢𑀺 𑀫𑁂𑀦𑀁,_  
_𑀓𑀫𑁆𑀩𑁄𑀚𑀓𑀸 𑀚𑀮𑀚𑁂𑀦𑁂𑀯 𑀅𑀲𑁆𑀲𑀁𑁇_  


(319.)

1131. _𑀬𑀤𑀸 𑀦 𑀧𑀲𑁆𑀲𑀦𑁆𑀢𑀺 𑀲𑀫𑁂𑀓𑁆𑀔𑀫𑀸𑀦𑀸,_  
_𑀆𑀤𑁂𑀬𑁆𑀬𑀭𑀽𑀧𑀁 𑀧𑀼𑀭𑀺𑀲𑀲𑁆𑀲 𑀯𑀺𑀢𑁆𑀢𑀁;_  
_𑀲𑀫𑀦𑁆𑀢𑀢𑁄 𑀦𑀁 𑀧𑀭𑀺𑀯𑀚𑁆𑀚𑀬𑀦𑁆𑀢𑀺,_  
_𑀢𑀺𑀡𑁆𑀡𑁄 𑀦𑀤𑀻𑀧𑀸𑀭𑀕𑀢𑁄𑀯 𑀓𑀼𑀮𑁆𑀮𑀁𑁇_  


(320.)

1132. _𑀲𑀺𑀮𑁂𑀲𑀽𑀧𑀫𑀸 𑀲𑀺𑀔𑀺𑀭𑀺𑀯 𑀲𑀩𑁆𑀩𑀪𑀓𑁆𑀔𑀸,_  
_𑀢𑀺𑀓𑁆𑀔𑀫𑀸𑀬𑀸 𑀦𑀤𑀻𑀭𑀺𑀯 𑀲𑀻𑀖𑀲𑁄𑀢𑀸;_  
_𑀲𑁂𑀯𑀦𑁆𑀢𑀺 𑀳𑁂𑀢𑀸 𑀧𑀺𑀬𑀫𑀧𑁆𑀧𑀺𑀬𑀜𑁆𑀘,_  
_𑀦𑀸𑀯𑀸 𑀬𑀣𑀸 𑀑𑀭𑀓𑀽𑀮𑀁 𑀧𑀭𑀜𑁆𑀘𑁇_  


(321.)

1133. _𑀦 𑀢𑀸 𑀏𑀓𑀲𑁆𑀲 𑀦 𑀤𑁆𑀯𑀺𑀦𑁆𑀦𑀁,_  
_𑀆𑀧𑀡𑁄𑀯 𑀧𑀲𑀸𑀭𑀺𑀢𑁄;_  
_𑀬𑁄 𑀢𑀸 𑀫𑀬𑁆𑀳𑀦𑁆𑀢𑀺 𑀫𑀜𑁆𑀜𑁂𑀬𑁆𑀬,_  
_𑀯𑀸𑀢𑀁 𑀚𑀸𑀮𑁂𑀦 𑀩𑀸𑀥𑀬𑁂𑁇_  


(322.)

1134. _𑀬𑀣𑀸 𑀦𑀤𑀻 𑀘 𑀧𑀦𑁆𑀣𑁄 𑀘,_  
_𑀧𑀸𑀦𑀸𑀕𑀸𑀭𑀁 𑀲𑀪𑀸 𑀧𑀧𑀸;_  
_𑀏𑀯𑀁 𑀮𑁄𑀓𑀺𑀢𑁆𑀣𑀺𑀬𑁄 𑀦𑀸𑀫,_  
_𑀯𑁂𑀮𑀸 𑀢𑀸𑀲𑀁 𑀦 𑀯𑀺𑀚𑁆𑀚𑀢𑀺𑁇_  


(323.)

1135. _𑀖𑀢𑀸𑀲𑀦𑀲𑀫𑀸 𑀏𑀢𑀸,_  
_𑀓𑀡𑁆𑀳𑀲𑀧𑁆𑀧𑀲𑀺𑀭𑀽𑀧𑀫𑀸;_  
_𑀕𑀸𑀯𑁄 𑀩𑀳𑀺𑀢𑀺𑀡𑀲𑁆𑀲𑁂𑀯,_  
_𑀑𑀫𑀲𑀦𑁆𑀢𑀺 𑀯𑀭𑀁 𑀯𑀭𑀁𑁇_  


(324.)

1136. _𑀖𑀢𑀸𑀲𑀦𑀁 𑀓𑀼𑀜𑁆𑀚𑀭𑀁 𑀓𑀡𑁆𑀳𑀲𑀧𑁆𑀧𑀁,_  
_𑀫𑀼𑀤𑁆𑀥𑀸𑀪𑀺𑀲𑀺𑀢𑁆𑀢𑀁 𑀧𑀫𑀤𑀸 𑀘 𑀲𑀩𑁆𑀩𑀸;_  
_𑀏𑀢𑁂 𑀦𑀭𑁄 𑀦𑀺𑀘𑁆𑀘𑀬𑀢𑁄 𑀪𑀚𑁂𑀣,_  
_𑀢𑁂𑀲𑀁 𑀳𑀯𑁂 𑀤𑀼𑀩𑁆𑀩𑀺𑀤𑀼 𑀲𑀩𑁆𑀩𑀪𑀸𑀯𑁄𑁇_  


(325.)

1137. _𑀦𑀘𑁆𑀘𑀦𑁆𑀢𑀯𑀡𑁆𑀡𑀸 𑀦 𑀩𑀳𑀽𑀦 𑀓𑀦𑁆𑀢𑀸,_  
_𑀦 𑀤𑀓𑁆𑀔𑀺𑀡𑀸 𑀧𑀫𑀤𑀸 𑀲𑁂𑀯𑀺𑀢𑀩𑁆𑀩𑀸;_  
_𑀦 𑀧𑀭𑀲𑁆𑀲 𑀪𑀭𑀺𑀬𑀸 𑀦 𑀥𑀦𑀲𑁆𑀲 𑀳𑁂𑀢𑀼,_  
_𑀏𑀢𑀺𑀢𑁆𑀣𑀺𑀬𑁄 𑀧𑀜𑁆𑀘 𑀦 𑀲𑁂𑀯𑀺𑀢𑀩𑁆𑀩𑀸”𑁇_  


1138. 𑀅𑀣 𑀔𑀮𑀼, 𑀪𑁄, 𑀆𑀦𑀦𑁆𑀤𑁄 𑀕𑀺𑀚𑁆𑀛𑀭𑀸𑀚𑀸 𑀓𑀼𑀡𑀸𑀮𑀲𑁆𑀲 𑀲𑀓𑀼𑀡𑀲𑁆𑀲 𑀆𑀤𑀺𑀫𑀚𑁆𑀛𑀓𑀣𑀸𑀧𑀭𑀺𑀬𑁄𑀲𑀸𑀦𑀁 𑀯𑀺𑀤𑀺𑀢𑁆𑀯𑀸 𑀢𑀸𑀬𑀁 𑀯𑁂𑀮𑀸𑀬𑀁 𑀇𑀫𑀸 𑀕𑀸𑀣𑀸𑀬𑁄 𑀅𑀪𑀸𑀲𑀺—

(326.)

1139. _“𑀧𑀼𑀡𑁆𑀡𑀫𑁆𑀧𑀺 𑀘𑁂𑀫𑀁 𑀧𑀣𑀯𑀺𑀁 𑀥𑀦𑁂𑀦,_  
_𑀤𑀚𑁆𑀚𑀺𑀢𑁆𑀣𑀺𑀬𑀸 𑀧𑀼𑀭𑀺𑀲𑁄 𑀲𑀫𑁆𑀫𑀢𑀸𑀬;_  
_𑀮𑀤𑁆𑀥𑀸 𑀔𑀡𑀁 𑀅𑀢𑀺𑀫𑀜𑁆𑀜𑁂𑀬𑁆𑀬 𑀢𑀫𑁆𑀧𑀺,_  
_𑀢𑀸𑀲𑀁 𑀯𑀲𑀁 𑀅𑀲𑀢𑀻𑀦𑀁 𑀦 𑀕𑀘𑁆𑀙𑁂𑁇_  


(327.)

1140. _𑀉𑀝𑁆𑀞𑀸𑀳𑀓𑀜𑁆𑀘𑁂𑀧𑀺 𑀅𑀮𑀻𑀦𑀯𑀼𑀢𑁆𑀢𑀺𑀁,_  
_𑀓𑁄𑀫𑀸𑀭𑀪𑀢𑁆𑀢𑀸𑀭𑀁 𑀧𑀺𑀬𑀁 𑀫𑀦𑀸𑀧𑀁;_  
_𑀆𑀯𑀸𑀲𑀼 𑀓𑀺𑀘𑁆𑀘𑁂𑀲𑀼 𑀘 𑀦𑀁 𑀚𑀳𑀦𑁆𑀢𑀺,_  
_𑀢𑀲𑁆𑀫𑀸𑀳𑀫𑀺𑀢𑁆𑀣𑀻𑀦𑀁 𑀦 𑀯𑀺𑀲𑁆𑀲𑀲𑀸𑀫𑀺𑁇_  


(328.)

1141. _𑀦 𑀯𑀺𑀲𑁆𑀲𑀲𑁂 𑀇𑀘𑁆𑀙𑀢𑀺 𑀫𑀦𑁆𑀢𑀺 𑀧𑁄𑀲𑁄,_  
_𑀦 𑀯𑀺𑀲𑁆𑀲𑀲𑁂 𑀭𑁄𑀤𑀢𑀺 𑀫𑁂 𑀲𑀓𑀸𑀲𑁂;_  
_𑀲𑁂𑀯𑀦𑁆𑀢𑀺 𑀳𑁂𑀢𑀸 𑀧𑀺𑀬𑀫𑀧𑁆𑀧𑀺𑀬𑀜𑁆𑀘,_  
_𑀦𑀸𑀯𑀸 𑀬𑀣𑀸 𑀑𑀭𑀓𑀽𑀮𑀁 𑀧𑀭𑀜𑁆𑀘𑁇_  


(329.)

1142. _𑀦 𑀯𑀺𑀲𑁆𑀲𑀲𑁂 𑀲𑀸𑀔𑀧𑀼𑀭𑀸𑀡𑀲𑀦𑁆𑀣𑀢𑀁,_  
_𑀦 𑀯𑀺𑀲𑁆𑀲𑀲𑁂 𑀫𑀺𑀢𑁆𑀢𑀧𑀼𑀭𑀸𑀡𑀘𑁄𑀭𑀁;_  
_𑀦 𑀯𑀺𑀲𑁆𑀲𑀲𑁂 𑀭𑀸𑀚𑀸𑀦𑀁 𑀲𑀔𑀸 𑀫𑀫𑀦𑁆𑀢𑀺,_  
_𑀦 𑀯𑀺𑀲𑁆𑀲𑀲𑁂 𑀇𑀢𑁆𑀣𑀺 𑀤𑀲𑀦𑁆𑀦 𑀫𑀸𑀢𑀭𑀁𑁇_  


(330.)

1143. _𑀦 𑀯𑀺𑀲𑁆𑀲𑀲𑁂 𑀭𑀸𑀫𑀓𑀭𑀸𑀲𑀼 𑀦𑀸𑀭𑀺𑀲𑀼,_  
_𑀅𑀘𑁆𑀘𑀦𑁆𑀢𑀲𑀻𑀮𑀸𑀲𑀼 𑀅𑀲𑀜𑁆𑀜𑀢𑀸𑀲𑀼;_  
_𑀅𑀘𑁆𑀘𑀦𑁆𑀢𑀧𑁂𑀫𑀸𑀦𑀼𑀕𑀢𑀲𑁆𑀲 𑀪𑀭𑀺𑀬𑀸,_  
_𑀦 𑀯𑀺𑀲𑁆𑀲𑀲𑁂 𑀢𑀺𑀢𑁆𑀣𑀲𑀫𑀸 𑀳𑀺 𑀦𑀸𑀭𑀺𑀬𑁄𑁇_  


(331.)

1144. _𑀳𑀦𑁂𑀬𑁆𑀬𑀼𑀁 𑀙𑀺𑀦𑁆𑀤𑁂𑀬𑁆𑀬𑀼𑀁 𑀙𑁂𑀤𑀸𑀧𑁂𑀬𑁆𑀬𑀼𑀫𑁆𑀧𑀺,_  
_𑀓𑀡𑁆𑀞𑁂𑀧𑀺 𑀙𑁂𑀢𑁆𑀯𑀸 𑀭𑀼𑀥𑀺𑀭𑀁 𑀧𑀺𑀯𑁂𑀬𑁆𑀬𑀼𑀁;_  
_𑀫𑀸 𑀤𑀻𑀦𑀓𑀸𑀫𑀸𑀲𑀼 𑀅𑀲𑀜𑁆𑀜𑀢𑀸𑀲𑀼,_  
_𑀪𑀸𑀯𑀁 𑀓𑀭𑁂 𑀕𑀗𑁆𑀕𑀢𑀺𑀢𑁆𑀣𑀽𑀧𑀫𑀸𑀲𑀼𑁇_  


(332.)

1145. _𑀫𑀼𑀲𑀸 𑀢𑀸𑀲𑀁 𑀬𑀣𑀸 𑀲𑀘𑁆𑀘𑀁,_  
_𑀲𑀘𑁆𑀘𑀁 𑀢𑀸𑀲𑀁 𑀬𑀣𑀸 𑀫𑀼𑀲𑀸;_  
_𑀕𑀸𑀯𑁄 𑀩𑀳𑀺𑀢𑀺𑀡𑀲𑁆𑀲𑁂𑀯,_  
_𑀑𑀫𑀲𑀦𑁆𑀢𑀺 𑀯𑀭𑀁 𑀯𑀭𑀁𑁇_  


(333.)

1146. _𑀕𑀢𑁂𑀦𑁂𑀢𑀸 𑀧𑀮𑁄𑀪𑁂𑀦𑁆𑀢𑀺,_  
_𑀧𑁂𑀓𑁆𑀔𑀺𑀢𑁂𑀦 𑀫𑁆𑀳𑀺𑀢𑁂𑀦 𑀘;_  
_𑀅𑀣𑁄𑀧𑀺 𑀤𑀼𑀦𑁆𑀦𑀺𑀯𑀢𑁆𑀣𑁂𑀦,_  
_𑀫𑀜𑁆𑀚𑀼𑀦𑀸 𑀪𑀡𑀺𑀢𑁂𑀦 𑀘𑁇_  


(334.)

1147. _𑀘𑁄𑀭𑀺𑀬𑁄 𑀓𑀣𑀺𑀦𑀸 𑀳𑁂𑀢𑀸,_  
_𑀯𑀸𑀍𑀆 𑀘 𑀮𑀧𑀲𑀓𑁆𑀔𑀭𑀸;_  
_𑀦 𑀢𑀸 𑀓𑀺𑀜𑁆𑀘𑀺 𑀦 𑀚𑀸𑀦𑀦𑁆𑀢𑀺,_  
_𑀬𑀁 𑀫𑀦𑀼𑀲𑁆𑀲𑁂𑀲𑀼 𑀯𑀜𑁆𑀘𑀦𑀁𑁇_  


(335.)

1148. _𑀅𑀲𑀸 𑀮𑁄𑀓𑀺𑀢𑁆𑀣𑀺𑀬𑁄 𑀦𑀸𑀫,_  
_𑀯𑁂𑀮𑀸 𑀢𑀸𑀲𑀁 𑀦 𑀯𑀺𑀚𑁆𑀚𑀢𑀺;_  
_𑀲𑀸𑀭𑀢𑁆𑀢𑀸 𑀘 𑀧𑀕𑀩𑁆𑀪𑀸 𑀘,_  
_𑀲𑀺𑀔𑀻 𑀲𑀩𑁆𑀩𑀖𑀲𑁄 𑀬𑀣𑀸𑁇_  


(336.)

1149. _𑀦𑀢𑁆𑀣𑀺𑀢𑁆𑀣𑀻𑀦𑀁 𑀧𑀺𑀬𑁄 𑀦𑀸𑀫,_  
_𑀅𑀧𑁆𑀧𑀺𑀬𑁄𑀧𑀺 𑀦 𑀯𑀺𑀚𑁆𑀚𑀢𑀺;_  
_𑀲𑁂𑀯𑀦𑁆𑀢𑀺 𑀳𑁂𑀢𑀸 𑀧𑀺𑀬𑀫𑀧𑁆𑀧𑀺𑀬𑀜𑁆𑀘,_  
_𑀦𑀸𑀯𑀸 𑀬𑀣𑀸 𑀑𑀭𑀓𑀽𑀮𑀁 𑀧𑀭𑀜𑁆𑀘𑁇_  


(337.)

1150. _𑀦𑀢𑁆𑀣𑀺𑀢𑁆𑀣𑀻𑀦𑀁 𑀧𑀺𑀬𑁄 𑀦𑀸𑀫,_  
_𑀅𑀧𑁆𑀧𑀺𑀬𑁄𑀧𑀺 𑀦 𑀯𑀺𑀚𑁆𑀚𑀢𑀺;_  
_𑀥𑀦𑀢𑁆𑀢𑀸 𑀧𑀝𑀺𑀯𑀮𑁆𑀮𑀦𑁆𑀢𑀺,_  
_𑀮𑀢𑀸𑀯 𑀤𑀼𑀫𑀦𑀺𑀲𑁆𑀲𑀺𑀢𑀸𑁇_  


(338.)

1151. _𑀳𑀢𑁆𑀣𑀺𑀩𑀦𑁆𑀥𑀁 𑀅𑀲𑁆𑀲𑀩𑀦𑁆𑀥𑀁,_  
_𑀕𑁄𑀧𑀼𑀭𑀺𑀲𑀜𑁆𑀘 𑀫𑀡𑁆𑀟𑀮𑀁;_  
_𑀙𑀯𑀟𑀸𑀳𑀓𑀁 𑀧𑀼𑀧𑁆𑀨𑀙𑀟𑁆𑀟𑀓𑀁,_  
_𑀲𑀥𑀦𑀫𑀦𑀼𑀧𑀢𑀦𑁆𑀢𑀺 𑀦𑀸𑀭𑀺𑀬𑁄𑁇_  


(339.)

1152. _𑀓𑀼𑀮𑀧𑀼𑀢𑁆𑀢𑀫𑁆𑀧𑀺 𑀚𑀳𑀦𑁆𑀢𑀺 𑀅𑀓𑀺𑀜𑁆𑀘𑀦𑀁,_  
_𑀙𑀯𑀓𑀲𑀫𑀲𑀤𑀺𑀲𑀫𑁆𑀧𑀺;_  
_𑀅𑀦𑀼𑀕𑀘𑁆𑀙𑀦𑁆𑀢𑀺 𑀅𑀦𑀼𑀧𑀢𑀦𑁆𑀢𑀺,_  
_𑀥𑀦𑀳𑁂𑀢𑀼 𑀳𑀺 𑀦𑀸𑀭𑀺𑀬𑁄”𑀢𑀺𑁇_  


1153. 𑀅𑀣 𑀔𑀮𑀼, 𑀪𑁄, 𑀦𑀸𑀭𑀤𑁄 𑀤𑁂𑀯𑀩𑁆𑀭𑀸𑀳𑁆𑀫𑀡𑁄 𑀆𑀦𑀦𑁆𑀤𑀲𑁆𑀲 𑀕𑀺𑀚𑁆𑀛𑀭𑀸𑀚𑀲𑁆𑀲 𑀆𑀤𑀺𑀫𑀚𑁆𑀛𑀓𑀣𑀸𑀧𑀭𑀺𑀬𑁄𑀲𑀸𑀦𑀁 𑀯𑀺𑀤𑀺𑀢𑁆𑀯𑀸 𑀢𑀸𑀬𑀁 𑀯𑁂𑀮𑀸𑀬𑀁 𑀇𑀫𑀸 𑀕𑀸𑀣𑀸𑀬𑁄 𑀅𑀪𑀸𑀲𑀺—

(340.)

1154. _“𑀘𑀢𑁆𑀢𑀸𑀭𑁄𑀫𑁂 𑀦 𑀧𑀽𑀭𑁂𑀦𑁆𑀢𑀺,_  
_𑀢𑁂 𑀫𑁂 𑀲𑀼𑀡𑀸𑀣 𑀪𑀸𑀲𑀢𑁄;_  
_𑀲𑀫𑀼𑀤𑁆𑀤𑁄 𑀩𑁆𑀭𑀸𑀳𑁆𑀫𑀡𑁄 𑀭𑀸𑀚𑀸,_  
_𑀇𑀢𑁆𑀣𑀻 𑀘𑀸𑀧𑀺 𑀤𑀺𑀚𑀫𑁆𑀧𑀢𑀺𑁇_  


(341.)

1155. _𑀲𑀭𑀺𑀢𑀸 𑀲𑀸𑀕𑀭𑀁 𑀬𑀦𑁆𑀢𑀺,_  
_𑀬𑀸 𑀓𑀸𑀘𑀺 𑀧𑀣𑀯𑀺𑀲𑁆𑀲𑀺𑀢𑀸;_  
_𑀢𑀸 𑀲𑀫𑀼𑀤𑁆𑀤𑀁 𑀦 𑀧𑀽𑀭𑁂𑀦𑁆𑀢𑀺,_  
_𑀊𑀦𑀢𑁆𑀢𑀸 𑀳𑀺 𑀦 𑀧𑀽𑀭𑀢𑀺𑁇_  


(342.)

1156. _𑀩𑁆𑀭𑀸𑀳𑁆𑀫𑀡𑁄 𑀘 𑀅𑀥𑀻𑀬𑀸𑀦,_  
_𑀯𑁂𑀤𑀫𑀓𑁆𑀔𑀸𑀦𑀧𑀜𑁆𑀘𑀫𑀁;_  
_𑀪𑀺𑀬𑁆𑀬𑁄𑀧𑀺 𑀲𑀼𑀢𑀫𑀺𑀘𑁆𑀙𑁂𑀬𑁆𑀬,_  
_𑀊𑀦𑀢𑁆𑀢𑀸 𑀳𑀺 𑀦 𑀧𑀽𑀭𑀢𑀺𑁇_  


(343.)

1157. _𑀭𑀸𑀚𑀸 𑀘 𑀧𑀣𑀯𑀺𑀁 𑀲𑀩𑁆𑀩𑀁,_  
_𑀲𑀲𑀫𑀼𑀤𑁆𑀤𑀁 𑀲𑀧𑀩𑁆𑀩𑀢𑀁;_  
_𑀅𑀚𑁆𑀛𑀸𑀯𑀲𑀁 𑀯𑀺𑀚𑀺𑀦𑀺𑀢𑁆𑀯𑀸,_  
_𑀅𑀦𑀦𑁆𑀢𑀭𑀢𑀦𑁄𑀘𑀺𑀢𑀁;_  
_𑀧𑀸𑀭𑀁 𑀲𑀫𑀼𑀤𑁆𑀤𑀁 𑀧𑀢𑁆𑀣𑁂𑀢𑀺,_  
_𑀊𑀦𑀢𑁆𑀢𑀸 𑀳𑀺 𑀦 𑀧𑀽𑀭𑀢𑀺𑁇_  


(344.)

1158. _𑀏𑀓𑀫𑁂𑀓𑀸𑀬 𑀇𑀢𑁆𑀣𑀺𑀬𑀸,_  
_𑀅𑀝𑁆𑀞𑀝𑁆𑀞 𑀧𑀢𑀺𑀦𑁄 𑀲𑀺𑀬𑀸;_  
_𑀲𑀽𑀭𑀸 𑀘 𑀩𑀮𑀯𑀦𑁆𑀢𑁄 𑀘,_  
_𑀲𑀩𑁆𑀩𑀓𑀸𑀫𑀭𑀲𑀸𑀳𑀭𑀸;_  
_𑀓𑀭𑁂𑀬𑁆𑀬 𑀦𑀯𑀫𑁂 𑀙𑀦𑁆𑀤𑀁,_  
_𑀊𑀦𑀢𑁆𑀢𑀸 𑀳𑀺 𑀦 𑀧𑀽𑀭𑀢𑀺𑁇_  


(345.)

1159. _𑀲𑀩𑁆𑀩𑀺𑀢𑁆𑀣𑀺𑀬𑁄 𑀲𑀺𑀔𑀺𑀭𑀺𑀯 𑀲𑀩𑁆𑀩𑀪𑀓𑁆𑀔𑀸,_  
_𑀲𑀩𑁆𑀩𑀺𑀢𑁆𑀣𑀺𑀬𑁄 𑀦𑀤𑀻𑀭𑀺𑀯 𑀲𑀩𑁆𑀩𑀯𑀸𑀳𑀻;_  
_𑀲𑀩𑁆𑀩𑀺𑀢𑁆𑀣𑀺𑀬𑁄 𑀓𑀡𑁆𑀝𑀓𑀸𑀦𑀁𑀯 𑀲𑀸𑀔𑀸,_  
_𑀲𑀩𑁆𑀩𑀺𑀢𑁆𑀣𑀺𑀬𑁄 𑀥𑀦𑀳𑁂𑀢𑀼 𑀯𑀚𑀦𑁆𑀢𑀺𑁇_  


(346.)

1160. _𑀯𑀸𑀢𑀜𑁆𑀘 𑀚𑀸𑀮𑁂𑀦 𑀦𑀭𑁄 𑀧𑀭𑀸𑀫𑀲𑁂,_  
_𑀑𑀲𑀺𑀜𑁆𑀘𑀬𑁂 𑀲𑀸𑀕𑀭𑀫𑁂𑀓𑀧𑀸𑀡𑀺𑀦𑀸;_  
_𑀲𑀓𑁂𑀦 𑀳𑀢𑁆𑀣𑁂𑀦 𑀓𑀭𑁂𑀬𑁆𑀬 𑀖𑁄𑀲𑀁,_  
_𑀬𑁄 𑀲𑀩𑁆𑀩𑀪𑀸𑀯𑀁 𑀧𑀫𑀤𑀸𑀲𑀼 𑀑𑀲𑀚𑁂𑁇_  


(347.)

1161. _𑀘𑁄𑀭𑀻𑀦𑀁 𑀩𑀳𑀼𑀩𑀼𑀤𑁆𑀥𑀻𑀦𑀁,_  
_𑀬𑀸𑀲𑀼 𑀲𑀘𑁆𑀘𑀁 𑀲𑀼𑀤𑀼𑀮𑁆𑀮𑀪𑀁;_  
_𑀣𑀻𑀦𑀁 𑀪𑀸𑀯𑁄 𑀤𑀼𑀭𑀸𑀚𑀸𑀦𑁄,_  
_𑀫𑀘𑁆𑀙𑀲𑁆𑀲𑁂𑀯𑁄𑀤𑀓𑁂 𑀕𑀢𑀁𑁇_  


(348.)

1162. _𑀅𑀦𑀮𑀸 𑀫𑀼𑀤𑀼𑀲𑀫𑁆𑀪𑀸𑀲𑀸,_  
_𑀤𑀼𑀧𑁆𑀧𑀽𑀭𑀸 𑀢𑀸 𑀦𑀤𑀻𑀲𑀫𑀸;_  
_𑀲𑀻𑀤𑀦𑁆𑀢𑀺 𑀦𑀁 𑀯𑀺𑀤𑀺𑀢𑁆𑀯𑀸𑀦,_  
_𑀆𑀭𑀓𑀸 𑀧𑀭𑀺𑀯𑀚𑁆𑀚𑀬𑁂𑁇_  


(349.)

1163. _𑀆𑀯𑀝𑁆𑀝𑀦𑀻 𑀫𑀳𑀸𑀫𑀸𑀬𑀸,_  
_𑀩𑁆𑀭𑀳𑁆𑀫𑀘𑀭𑀺𑀬𑀯𑀺𑀓𑁄𑀧𑀦𑀸;_  
_𑀲𑀻𑀤𑀦𑁆𑀢𑀺 𑀦𑀁 𑀯𑀺𑀤𑀺𑀢𑁆𑀯𑀸𑀦,_  
_𑀆𑀭𑀓𑀸 𑀧𑀭𑀺𑀯𑀚𑁆𑀚𑀬𑁂𑁇_  


(350.)

1164. _𑀬𑀁 𑀏𑀢𑀸 𑀉𑀧𑀲𑁂𑀯𑀦𑁆𑀢𑀺,_  
_𑀙𑀦𑁆𑀤𑀲𑀸 𑀯𑀸 𑀥𑀦𑁂𑀦 𑀯𑀸;_  
_𑀚𑀸𑀢𑀯𑁂𑀤𑁄𑀯 𑀲𑀡𑁆𑀞𑀸𑀦𑀁,_  
_𑀔𑀺𑀧𑁆𑀧𑀁 𑀅𑀦𑀼𑀤𑀳𑀦𑁆𑀢𑀺 𑀦𑀦𑁆”𑀢𑀺𑁇_  


1165. 𑀅𑀣 𑀔𑀮𑀼, 𑀪𑁄, 𑀓𑀼𑀡𑀸𑀮𑁄 𑀲𑀓𑀼𑀡𑁄 𑀦𑀸𑀭𑀤𑀲𑁆𑀲 𑀤𑁂𑀯𑀩𑁆𑀭𑀸𑀳𑁆𑀫𑀡𑀲𑁆𑀲 𑀆𑀤𑀺𑀫𑀚𑁆𑀛𑀓𑀣𑀸𑀧𑀭𑀺𑀬𑁄𑀲𑀸𑀦𑀁 𑀯𑀺𑀤𑀺𑀢𑁆𑀯𑀸 𑀢𑀸𑀬𑀁 𑀯𑁂𑀮𑀸𑀬𑀁 𑀇𑀫𑀸 𑀕𑀸𑀣𑀸𑀬𑁄 𑀅𑀪𑀸𑀲𑀺—

(351.)

1166. _“𑀲𑀮𑁆𑀮𑀧𑁂 𑀦𑀺𑀲𑀺𑀢𑀔𑀕𑁆𑀕𑀧𑀸𑀡𑀺𑀦𑀸,_  
_𑀧𑀡𑁆𑀟𑀺𑀢𑁄 𑀅𑀧𑀺 𑀧𑀺𑀲𑀸𑀘𑀤𑁄𑀲𑀺𑀦𑀸;_  
_𑀉𑀕𑁆𑀕𑀢𑁂𑀚𑀫𑀼𑀭𑀕𑀫𑁆𑀧𑀺 𑀆𑀲𑀺𑀤𑁂,_  
_𑀏𑀓𑁄 𑀏𑀓𑀸𑀬 𑀧𑀫𑀤𑀸𑀬 𑀦𑀸𑀮𑀧𑁂𑁇_  


(352.)

1167. _𑀮𑁄𑀓𑀘𑀺𑀢𑁆𑀢𑀫𑀣𑀦𑀸 𑀳𑀺 𑀦𑀸𑀭𑀺𑀬𑁄,_  
_𑀦𑀘𑁆𑀘𑀕𑀻𑀢𑀪𑀡𑀺𑀢𑀫𑁆𑀳𑀺𑀢𑀸𑀯𑀼𑀥𑀸;_  
_𑀩𑀸𑀥𑀬𑀦𑁆𑀢𑀺 𑀅𑀦𑀼𑀧𑀝𑁆𑀞𑀺𑀢𑀲𑁆𑀲𑀢𑀺𑀁,_  
_𑀤𑀻𑀧𑁂 𑀭𑀓𑁆𑀔𑀲𑀺𑀕𑀡𑁄𑀯 𑀯𑀸𑀡𑀺𑀚𑁂𑁇_  


(353.)

1168. _𑀦𑀢𑁆𑀣𑀺 𑀢𑀸𑀲𑀁 𑀯𑀺𑀦𑀬𑁄 𑀦 𑀲𑀁𑀯𑀭𑁄,_  
_𑀫𑀚𑁆𑀚𑀫𑀁𑀲𑀦𑀺𑀭𑀢𑀸 𑀅𑀲𑀜𑁆𑀜𑀢𑀸;_  
_𑀢𑀸 𑀕𑀺𑀮𑀦𑁆𑀢𑀺 𑀧𑀼𑀭𑀺𑀲𑀲𑁆𑀲 𑀧𑀸𑀪𑀢𑀁,_  
_𑀲𑀸𑀕𑀭𑁂𑀯 𑀫𑀓𑀭𑀁 𑀢𑀺𑀫𑀺𑀗𑁆𑀕𑀮𑁄𑁇_  


(354.)

1169. _𑀧𑀜𑁆𑀘𑀓𑀸𑀫𑀕𑀼𑀡𑀲𑀸𑀢𑀕𑁄𑀘𑀭𑀸,_  
_𑀉𑀤𑁆𑀥𑀢𑀸 𑀅𑀦𑀺𑀬𑀢𑀸 𑀅𑀲𑀜𑁆𑀜𑀢𑀸;_  
_𑀑𑀲𑀭𑀦𑁆𑀢𑀺 𑀧𑀫𑀤𑀸 𑀧𑀫𑀸𑀤𑀺𑀦𑀁,_  
_𑀮𑁄𑀡𑀢𑁄𑀬𑀯𑀢𑀺𑀬𑀁𑀯 𑀆𑀧𑀓𑀸𑁇_  


(355.)

1170. _𑀬𑀁 𑀦𑀭𑀁 𑀉𑀧𑀮𑀧𑁂𑀦𑁆𑀢𑀺 𑀦𑀸𑀭𑀺𑀬𑁄,_  
_𑀙𑀦𑁆𑀤𑀲𑀸 𑀯 𑀭𑀢𑀺𑀬𑀸 𑀥𑀦𑁂𑀦 𑀯𑀸;_  
_𑀚𑀸𑀢𑀯𑁂𑀤𑀲𑀤𑀺𑀲𑀫𑁆𑀧𑀺 𑀢𑀸𑀤𑀺𑀲𑀁,_  
_𑀭𑀸𑀕𑀤𑁄𑀲𑀯𑀥𑀺𑀬𑁄 𑀤𑀳𑀦𑁆𑀢𑀺 𑀦𑀁𑁇_  


(356.)

1171. _𑀅𑀟𑁆𑀠𑀁 𑀜𑀢𑁆𑀯𑀸 𑀧𑀼𑀭𑀺𑀲𑀁 𑀫𑀳𑀤𑁆𑀥𑀦𑀁,_  
_𑀑𑀲𑀭𑀦𑁆𑀢𑀺 𑀲𑀥𑀦𑀸 𑀲𑀳𑀢𑁆𑀢𑀦𑀸;_  
_𑀭𑀢𑁆𑀢𑀘𑀺𑀢𑁆𑀢𑀫𑀢𑀺𑀯𑁂𑀞𑀬𑀦𑁆𑀢𑀺 𑀦𑀁,_  
_𑀲𑀸𑀮 𑀫𑀸𑀮𑀼𑀯𑀮𑀢𑀸𑀯 𑀓𑀸𑀦𑀦𑁂𑁇_  


(357.)

1172. _𑀢𑀸 𑀉𑀧𑁂𑀦𑁆𑀢𑀺 𑀯𑀺𑀯𑀺𑀥𑁂𑀦 𑀙𑀦𑁆𑀤𑀲𑀸,_  
_𑀘𑀺𑀢𑁆𑀭𑀩𑀺𑀫𑁆𑀩𑀫𑀼𑀔𑀺𑀬𑁄 𑀅𑀮𑀗𑁆𑀓𑀢𑀸;_  
_𑀉𑀳𑀲𑀦𑁆𑀢𑀺 𑀧𑀳𑀲𑀦𑁆𑀢𑀺 𑀦𑀸𑀭𑀺𑀬𑁄,_  
_𑀲𑀫𑁆𑀩𑀭𑁄𑀯 𑀲𑀢𑀫𑀸𑀬𑀓𑁄𑀯𑀺𑀤𑀸𑁇_  


(358.)

1173. _𑀚𑀸𑀢𑀭𑀽𑀧𑀫𑀡𑀺𑀫𑀼𑀢𑁆𑀢𑀪𑀽𑀲𑀺𑀢𑀸,_  
_𑀲𑀓𑁆𑀓𑀢𑀸 𑀧𑀢𑀺𑀓𑀼𑀮𑁂𑀲𑀼 𑀦𑀸𑀭𑀺𑀬𑁄;_  
_𑀭𑀓𑁆𑀔𑀺𑀢𑀸 𑀅𑀢𑀺𑀘𑀭𑀦𑁆𑀢𑀺 𑀲𑀸𑀫𑀺𑀓𑀁,_  
_𑀤𑀸𑀦𑀯𑀁𑀯 𑀳𑀤𑀬𑀦𑁆𑀢𑀭𑀲𑁆𑀲𑀺𑀢𑀸𑁇_  


(359.)

1174. _𑀢𑁂𑀚𑀯𑀸𑀧𑀺 𑀳𑀺 𑀦𑀭𑁄 𑀯𑀺𑀘𑀓𑁆𑀔𑀡𑁄,_  
_𑀲𑀓𑁆𑀓𑀢𑁄 𑀩𑀳𑀼𑀚𑀦𑀲𑁆𑀲 𑀧𑀽𑀚𑀺𑀢𑁄;_  
_𑀦𑀸𑀭𑀺𑀦𑀁 𑀯𑀲𑀕𑀢𑁄 𑀦 𑀪𑀸𑀲𑀢𑀺,_  
_𑀭𑀸𑀳𑀼𑀦𑀸 𑀉𑀧𑀳𑀢𑁄𑀯 𑀘𑀦𑁆𑀤𑀺𑀫𑀸𑁇_  


(360.)

1175. _𑀬𑀁 𑀓𑀭𑁂𑀬𑁆𑀬 𑀓𑀼𑀧𑀺𑀢𑁄 𑀤𑀺𑀲𑁄 𑀤𑀺𑀲𑀁,_  
_𑀤𑀼𑀝𑁆𑀞𑀘𑀺𑀢𑁆𑀢𑁄 𑀯𑀲𑀫𑀸𑀕𑀢𑀁 𑀅𑀭𑀺𑀁;_  
_𑀢𑁂𑀦 𑀪𑀺𑀬𑁆𑀬𑁄 𑀩𑁆𑀬𑀲𑀦𑀁 𑀦𑀺𑀕𑀘𑁆𑀙𑀢𑀺,_  
_𑀦𑀸𑀭𑀺𑀦𑀁 𑀯𑀲𑀕𑀢𑁄 𑀅𑀧𑁂𑀓𑁆𑀔𑀯𑀸𑁇_  


(361.)

1176. _𑀓𑁂𑀲𑀮𑀽𑀦𑀦𑀔𑀙𑀺𑀦𑁆𑀦𑀢𑀚𑁆𑀚𑀺𑀢𑀸,_  
_𑀧𑀸𑀤𑀧𑀸𑀡𑀺𑀓𑀲𑀤𑀡𑁆𑀟𑀢𑀸𑀍𑀇𑀢𑀸;_  
_𑀳𑀻𑀦𑀫𑁂𑀯𑀼𑀧𑀕𑀢𑀸 𑀳𑀺 𑀦𑀸𑀭𑀺𑀬𑁄,_  
_𑀢𑀸 𑀭𑀫𑀦𑁆𑀢𑀺 𑀓𑀼𑀡𑀧𑁂𑀯 𑀫𑀓𑁆𑀔𑀺𑀓𑀸𑁇_  


(362.)

1177. _𑀢𑀸 𑀓𑀼𑀮𑁂𑀲𑀼 𑀯𑀺𑀲𑀺𑀔𑀦𑁆𑀢𑀭𑁂𑀲𑀼 𑀯𑀸,_  
_𑀭𑀸𑀚𑀥𑀸𑀦𑀺𑀦𑀺𑀕𑀫𑁂𑀲𑀼 𑀯𑀸 𑀧𑀼𑀦;_  
_𑀑𑀟𑁆𑀟𑀺𑀢𑀁 𑀦𑀫𑀼𑀘𑀺𑀧𑀸𑀲𑀯𑀸𑀓𑀭𑀁,_  
_𑀘𑀓𑁆𑀔𑀼𑀫𑀸 𑀧𑀭𑀺𑀯𑀚𑁆𑀚𑁂 𑀲𑀼𑀔𑀢𑁆𑀣𑀺𑀓𑁄𑁇_  


(363.)

1178. _𑀑𑀲𑁆𑀲𑀚𑀺𑀢𑁆𑀯 𑀓𑀼𑀲𑀮𑀁 𑀢𑀧𑁄𑀕𑀼𑀡𑀁,_  
_𑀬𑁄 𑀅𑀦𑀭𑀺𑀬𑀘𑀭𑀺𑀢𑀸𑀦𑀺 𑀫𑀸𑀘𑀭𑀺;_  
_𑀤𑁂𑀯𑀢𑀸𑀳𑀺 𑀦𑀺𑀭𑀬𑀁 𑀦𑀺𑀫𑀺𑀲𑁆𑀲𑀢𑀺,_  
_𑀙𑁂𑀤𑀕𑀸𑀫𑀺𑀫𑀡𑀺𑀬𑀁𑀯 𑀯𑀸𑀡𑀺𑀚𑁄𑁇_  


(364.)

1179. _𑀲𑁄 𑀇𑀥 𑀕𑀭𑀳𑀺𑀢𑁄 𑀧𑀭𑀢𑁆𑀣 𑀘,_  
_𑀤𑀼𑀫𑁆𑀫𑀢𑀻 𑀉𑀧𑀳𑀢𑁄 𑀲𑀓𑀫𑁆𑀫𑀼𑀦𑀸;_  
_𑀕𑀘𑁆𑀙𑀢𑀻 𑀅𑀦𑀺𑀬𑀢𑁄 𑀕𑀍𑀆𑀕𑀍𑀅𑀁,_  
_𑀤𑀼𑀝𑁆𑀞𑀕𑀤𑁆𑀭𑀪𑀭𑀣𑁄𑀯 𑀉𑀧𑁆𑀧𑀣𑁂𑁇_  


(365.)

1180. _𑀲𑁄 𑀉𑀧𑁂𑀢𑀺 𑀦𑀺𑀭𑀬𑀁 𑀧𑀢𑀸𑀧𑀦𑀁,_  
_𑀲𑀢𑁆𑀢𑀺𑀲𑀺𑀫𑁆𑀩𑀮𑀺𑀯𑀦𑀜𑁆𑀘 𑀆𑀬𑀲𑀁;_  
_𑀆𑀯𑀲𑀺𑀢𑁆𑀯𑀸 𑀢𑀺𑀭𑀘𑁆𑀙𑀸𑀦𑀬𑁄𑀦𑀺𑀬𑀁,_  
_𑀧𑁂𑀢𑀭𑀸𑀚𑀯𑀺𑀲𑀬𑀁 𑀦 𑀫𑀼𑀜𑁆𑀘𑀢𑀺𑁇_  


(366.)

1181. _𑀤𑀺𑀩𑁆𑀬𑀔𑀺𑀟𑁆𑀟𑀭𑀢𑀺𑀬𑁄 𑀘 𑀦𑀦𑁆𑀤𑀦𑁂,_  
_𑀘𑀓𑁆𑀓𑀯𑀢𑁆𑀢𑀺𑀘𑀭𑀺𑀢𑀜𑁆𑀘 𑀫𑀸𑀦𑀼𑀲𑁂;_  
_𑀦𑀸𑀲𑀬𑀦𑁆𑀢𑀺 𑀧𑀫𑀤𑀸 𑀧𑀫𑀸𑀤𑀺𑀦𑀁,_  
_𑀤𑀼𑀕𑁆𑀕𑀢𑀺𑀜𑁆𑀘 𑀧𑀝𑀺𑀧𑀸𑀤𑀬𑀦𑁆𑀢𑀺 𑀦𑀁𑁇_  


(367.)

1182. _𑀤𑀺𑀩𑁆𑀬𑀔𑀺𑀟𑁆𑀟𑀭𑀢𑀺𑀬𑁄 𑀦 𑀤𑀼𑀮𑁆𑀮𑀪𑀸,_  
_𑀘𑀓𑁆𑀓𑀯𑀢𑁆𑀢𑀺𑀘𑀭𑀺𑀢𑀜𑁆𑀘 𑀫𑀸𑀦𑀼𑀲𑁂;_  
_𑀲𑁄𑀡𑁆𑀡𑀩𑁆𑀬𑀫𑁆𑀳𑀦𑀺𑀮𑀬𑀸 𑀘 𑀅𑀘𑁆𑀙𑀭𑀸,_  
_𑀬𑁂 𑀘𑀭𑀦𑁆𑀢𑀺 𑀧𑀫𑀤𑀸𑀳𑀦𑀢𑁆𑀣𑀺𑀓𑀸𑁇_  


(368.)

1183. _𑀓𑀸𑀫𑀥𑀸𑀢𑀼𑀲𑀫𑀢𑀺𑀓𑁆𑀓𑀫𑀸 𑀕𑀢𑀺,_  
_𑀭𑀽𑀧𑀥𑀸𑀢𑀼𑀬𑀸 𑀪𑀸𑀯𑁄 𑀦 𑀤𑀼𑀮𑁆𑀮𑀪𑁄;_  
_𑀯𑀻𑀢𑀭𑀸𑀕𑀯𑀺𑀲𑀬𑀽𑀧𑀧𑀢𑁆𑀢𑀺 𑀬𑀸,_  
_𑀬𑁂 𑀘𑀭𑀦𑁆𑀢𑀺 𑀧𑀫𑀤𑀸𑀳𑀦𑀢𑁆𑀣𑀺𑀓𑀸𑁇_  


(369.)

1184. _𑀲𑀩𑁆𑀩𑀤𑀼𑀓𑁆𑀔𑀲𑀫𑀢𑀺𑀓𑁆𑀓𑀫𑀁 𑀲𑀺𑀯𑀁,_  
_𑀅𑀘𑁆𑀘𑀦𑁆𑀢𑀫𑀘𑀮𑀺𑀢𑀁 𑀅𑀲𑀗𑁆𑀔𑀢𑀁;_  
_𑀦𑀺𑀩𑁆𑀩𑀼𑀢𑁂𑀳𑀺 𑀲𑀼𑀘𑀺𑀳𑀻 𑀦 𑀤𑀼𑀮𑁆𑀮𑀪𑀁,_  
_𑀬𑁂 𑀘𑀭𑀦𑁆𑀢𑀺 𑀧𑀫𑀤𑀸𑀳𑀦𑀢𑁆𑀣𑀺𑀓𑀸”𑀢𑀺𑁇_  


(370.)

1185. _“𑀓𑀼𑀡𑀸𑀮𑁄𑀳𑀁 𑀢𑀤𑀸 𑀆𑀲𑀺𑀁,_  
_𑀉𑀤𑀸𑀬𑀻 𑀨𑀼𑀲𑁆𑀲𑀓𑁄𑀓𑀺𑀮𑁄;_  
_𑀆𑀦𑀦𑁆𑀤𑁄 𑀕𑀺𑀚𑁆𑀛𑀭𑀸𑀚𑀸𑀲𑀺,_  
_𑀲𑀸𑀭𑀺𑀧𑀼𑀢𑁆𑀢𑁄 𑀘 𑀦𑀸𑀭𑀤𑁄;_  
_𑀧𑀭𑀺𑀲𑀸 𑀩𑀼𑀤𑁆𑀥𑀧𑀭𑀺𑀲𑀸,_  
_𑀏𑀯𑀁 𑀥𑀸𑀭𑁂𑀣 𑀚𑀸𑀢𑀓𑀦𑁆”𑀢𑀺𑁇_  


---

1186. 𑀓𑀼𑀡𑀸𑀮𑀚𑀸𑀢𑀓𑀁 𑀘𑀢𑀼𑀢𑁆𑀣𑀁𑁇



[Go to previous page (21.1.3 Sudhābhojanajātaka)](/tipitaka/23J/21/21.1/21.1.3.md) / [Go to parent page (21.1 Cūḷahaṃsavagga)](/tipitaka/23J/21/21.1.md) / [Go to next page (21.1.5 Mahāsutasomajātaka)](/tipitaka/23J/21/21.1/21.1.5.md)


