
[Home](/) / [23J Jātakapāḷi](../../../23J.md) / [21 Asītinipāta](../../21.md) / [21.1 Cūḷahaṃsavagga](../21.1.md)

# 21.1.5 Mahāsutasomajātaka

* Asītinipāta

* Cūḷahaṃsavagga

* Mahāsutasomajātaka

(371.)

1187\. _“Kasmā tuvaṃ rasaka edisāni,_  
_Karosi kammāni sudāruṇāni;_  
_Hanāsi itthī purise ca mūḷho,_  
_Maṃsassa hetu adu dhanassa kāraṇā”._  


(372.)

1188\. _“Na attahetū na dhanassa kāraṇā,_  
_Na puttadārassa sahāyañātinaṃ;_  
_Bhattā ca me bhagavā bhūmipālo,_  
_So khādati maṃsaṃ bhadantedisaṃ”._  


(373.)

1189\. _“Sace tuvaṃ bhatturatthe payutto,_  
_Karosi kammāni sudāruṇāni;_  
_Pātova antepuraṃ pāpuṇitvā,_  
_Lapeyyāsi me rājino sammukhe taṃ”._  


(374.)

1190\. _“Tathā karissāmi ahaṃ bhadante,_  
_Yathā tuvaṃ bhāsasi kāḷahatthi;_  
_Pātova antepuraṃ pāpuṇitvā,_  
_Vakkhāmi te rājino sammukhe taṃ”._  


(375.)

1191\. _Tato ratyā vivasāne,_  
_sūriyuggamanaṃ pati;_  
_Kāḷo rasakamādāya,_  
_rājānaṃ upasaṅkami;_  
_Upasaṅkamma rājānaṃ,_  
_idaṃ vacanamabravi._  


(376.)

1192\. _“Saccaṃ kira mahārāja,_  
_rasako pesito tayā;_  
_Hanati itthipurise,_  
_tuvaṃ maṃsāni khādasi”._  


(377.)

1193\. _“Evameva tathā kāḷa,_  
_rasako pesito mayā;_  
_Mama atthaṃ karontassa,_  
_kimetaṃ paribhāsasi”._  


(378.)

1194\. _“Ānando sabbamacchānaṃ,_  
_khāditvā rasagiddhimā;_  
_Parikkhīṇāya parisāya,_  
_attānaṃ khādiyā mato._  


(379.)

1195\. _Evaṃ pamatto rasagārave ratto,_  
_Bālo yadī āyati nāvabujjhati;_  
_Vidhamma putte caji ñātake ca,_  
_Parivattiya attānaññeva khādati._  


(380.)

1196\. _Idaṃ te sutvāna vigetu chando,_  
_Mā bhakkhayī rāja manussamaṃsaṃ;_  
_Mā tvaṃ imaṃ kevalaṃ vārijova,_  
_Dvipadādhipa suññamakāsi raṭṭhaṃ”._  


(381.)

1197\. _“Sujāto nāma nāmena,_  
_oraso tassa atrajo;_  
_Jambupesimaladdhāna,_  
_mato so tassa saṅkhaye._  


(382.)

1198\. _Evameva ahaṃ kāḷa,_  
_bhutvā bhakkhaṃ rasuttamaṃ;_  
_Aladdhā mānusaṃ maṃsaṃ,_  
_maññe hissāmi jīvitaṃ”._  


(383.)

1199\. _“Māṇava abhirūposi,_  
_kule jātosi sotthiye;_  
_Na tvaṃ arahasi tāta,_  
_abhakkhaṃ bhakkhayetave”._  


(384.)

1200\. _“Rasānaṃ aññataraṃ etaṃ,_  
_kasmā maṃ tvaṃ nivāraye;_  
_Sohaṃ tattha gamissāmi,_  
_yattha lacchāmi edisaṃ._  


(385.)

1201\. _Sovāhaṃ nippatissāmi,_  
_na te vacchāmi santike;_  
_Yassa me dassanena tvaṃ,_  
_nābhinandasi brāhmaṇa”._  


(386.)

1202\. _“Addhā aññepi dāyāde,_  
_putte lacchāma māṇava;_  
_Tvañca jamma vinassassu,_  
_yattha pattaṃ na taṃ suṇe”._  


(387.)

1203\. _“Evameva tuvaṃ rāja,_  
_dvipadinda suṇohi me;_  
_Pabbājessanti taṃ raṭṭhā,_  
_soṇḍaṃ māṇavakaṃ yathā”._  


(388.)

1204\. _“Sujāto nāma nāmena,_  
_bhāvitattāna sāvako;_  
_Accharaṃ kāmayantova,_  
_na so bhuñji na so pivi._  


(389.)

1205\. _Kusaggenudakamādāya,_  
_samudde udakaṃ mine;_  
_Evaṃ mānusakā kāmā,_  
_dibbakāmāna santike._  


(390.)

1206\. _Evameva ahaṃ kāḷa,_  
_bhutvā bhakkhaṃ rasuttamaṃ;_  
_Aladdhā mānusaṃ maṃsaṃ,_  
_maññe hissāmi jīvitaṃ”._  


(391.)

1207\. _“Yathāpi te dhataraṭṭhā,_  
_haṃsā vehāyasaṅgamā;_  
_Abhuttaparibhogena,_  
_sabbe abbhatthataṃ gatā._  


(392.)

1208\. _Evameva tuvaṃ rāja,_  
_dvipadinda suṇohi me;_  
_Abhakkhaṃ rāja bhakkhesi,_  
_tasmā pabbājayanti taṃ”._  


(393.)

1209\. _“Tiṭṭhāhīti mayā vutto,_  
_So tvaṃ gacchasi pammukho;_  
_Aṭṭhito tvaṃ ṭhitomhīti,_  
_Lapasi brahmacārini;_  
_Idaṃ te samaṇāyuttaṃ,_  
_Asiñca me maññasi kaṅkapattaṃ”._  


(394.)

1210\. _“Ṭhitohamasmī sadhammesu rāja,_  
_Na nāmagottaṃ parivattayāmi;_  
_Corañca loke aṭhitaṃ vadanti,_  
_Āpāyikaṃ nerayikaṃ ito cutaṃ._  


(395.)

1211\. _Sace tvaṃ saddahasi rāja,_  
_sutaṃ gaṇhāhi khattiya;_  
_Tena yaññaṃ yajitvāna,_  
_evaṃ saggaṃ gamissasi”._  


(396.)

1212\. _“Kismiṃ nu raṭṭhe tava jātibhūmi,_  
_Atha kena atthena idhānupatto;_  
_Akkhāhi me brāhmaṇa etamatthaṃ,_  
_Kimicchasī demi tayajja patthitaṃ”._  


(397.)

1213\. _“Gāthā catasso dharaṇīmahissara,_  
_Sugambhiratthā varasāgarūpamā;_  
_Taveva atthāya idhāgatosmi,_  
_Suṇohi gāthā paramatthasaṃhitā”._  


(398.)

1214\. _“Na ve rudanti matimanto sapaññā,_  
_Bahussutā ye bahuṭhānacintino;_  
_Dīpañhi etaṃ paramaṃ narānaṃ,_  
_Yaṃ paṇḍitā sokanudā bhavanti._  


(399.)

1215\. _Attānaṃ ñātī udāhu puttadāraṃ,_  
_Dhaññaṃ dhanaṃ rajataṃ jātarūpaṃ;_  
_Kimeva tvaṃ sutasomānutappe,_  
_Korabyaseṭṭha vacanaṃ suṇoma tetaṃ”._  


(400.)

1216\. _“Nevāhamattānamanutthunāmi,_  
_Na puttadāraṃ na dhanaṃ na raṭṭhaṃ;_  
_Satañca dhammo carito purāṇo,_  
_Taṃ saṅkaraṃ brāhmaṇassānutappe._  


(401.)

1217\. _Kato mayā saṅkaro brāhmaṇena,_  
_Raṭṭhe sake issariye ṭhitena;_  
_Taṃ saṅkaraṃ brāhmaṇasappadāya,_  
_Saccānurakkhī punarāvajissaṃ”._  


(402.)

1218\. _“Nevāhametaṃ abhisaddahāmi,_  
_Sukhī naro maccumukhā pamutto;_  
_Amittahatthaṃ punarāvajeyya,_  
_Korabyaseṭṭha na hi maṃ upesi._  


(403.)

1219\. _Mutto tuvaṃ porisādassa hatthā,_  
_Gantvā sakaṃ mandiraṃ kāmakāmī;_  
_Madhuraṃ piyaṃ jīvitaṃ laddha rāja,_  
_Kuto tuvaṃ ehisi me sakāsaṃ”._  


(404.)

1220\. _“Mataṃ vareyya parisuddhasīlo,_  
_Na jīvitaṃ garahito pāpadhammo;_  
_Na hi taṃ naraṃ tāyati duggatīhi,_  
_Yassāpi hetu alikaṃ bhaṇeyya._  


(405.)

1221\. _Sacepi vāto girimāvaheyya,_  
_Cando ca suriyo ca chamā pateyyuṃ;_  
_Sabbā ca najjo paṭisotaṃ vajeyyuṃ,_  
_Na tvevahaṃ rāja musā bhaṇeyyaṃ._  


(406.)

1222\. _Nabhaṃ phaleyya udadhīpi susse,_  
_Saṃvaṭṭaye bhūtadharā vasundharā;_  
_Siluccayo meru samūlamuppate,_  
_Na tvevahaṃ rāja musā bhaṇeyyaṃ._  


(407.)

1223\. _Asiñca sattiñca parāmasāmi,_  
_Sapathampi te samma ahaṃ karomi;_  
_Tayā pamutto anaṇo bhavitvā,_  
_Saccānurakkhī punarāvajissaṃ”._  


(408.)

1224\. _“Yo te kato saṅgaro brāhmaṇena,_  
_Raṭṭhe sake issariye ṭhitena;_  
_Taṃ saṅgaraṃ brāhmaṇasappadāya,_  
_Saccānurakkhī punarāvajassu”._  


(409.)

1225\. _“Yo me kato saṅgaro brāhmaṇena,_  
_Raṭṭhe sake issariye ṭhitena;_  
_Taṃ saṅgaraṃ brāhmaṇasappadāya,_  
_Saccānurakkhī punarāvajissaṃ”._  


(410.)

1226\. _Mutto ca so porisādassa hatthā,_  
_Gantvāna taṃ brāhmaṇaṃ etadavoca;_  
_“Suṇoma gāthāyo satārahāyo,_  
_Yā me sutā assu hitāya brahme”._  


(411.)

1227\. _“Sakideva sutasoma,_  
_sabbhi hoti samāgamo;_  
_Sā naṃ saṅgati pāleti,_  
_nāsabbhi bahu saṅgamo._  


(412.)

1228\. _Sabbhireva samāsetha,_  
_sabbhi kubbetha santhavaṃ;_  
_Sataṃ saddhammamaññāya,_  
_seyyo hoti na pāpiyo._  


(413.)

1229\. _Jīranti ve rājarathā sucittā,_  
_Atho sarīrampi jaraṃ upeti;_  
_Satañca dhammo na jaraṃ upeti,_  
_Santo have sabbhi pavedayanti._  


(414.)

1230\. _Nabhañca dūre pathavī ca dūre,_  
_Pāraṃ samuddassa tadāhu dūre;_  
_Tato have dūrataraṃ vadanti,_  
_Satañca dhammo asatañca rāja”._  


(415.)

1231\. _“Sahassiyā imā gāthā,_  
_nahimā gāthā satārahā;_  
_Cattāri tvaṃ sahassāni,_  
_khippaṃ gaṇhāhi brāhmaṇa”._  


(416.)

1232\. _“Āsītiyā nāvutiyā ca gāthā,_  
_Satārahā cāpi bhaveyya gāthā;_  
_Paccattameva sutasoma jānahi,_  
_Sahassiyā nāma kā atthi gāthā”._  


(417.)

1233\. _“Icchāmi vohaṃ sutavuddhimattano,_  
_Santoti maṃ sappurisā bhajeyyuṃ;_  
_Ahaṃ savantīhi mahodadhīva,_  
_Na hi tāta tappāmi subhāsitena._  


(418.)

1234\. _Aggi yathā tiṇakaṭṭhaṃ dahanto,_  
_Na tappatī sāgarova nadīhi;_  
_Evampi te paṇḍitā rājaseṭṭha,_  
_Sutvā na tappanti subhāsitena._  


(419.)

1235\. _Sakassa dāsassa yadā suṇomi,_  
_Gāthaṃ ahaṃ atthavatiṃ janinda;_  
_Tameva sakkacca nisāmayāmi,_  
_Na hi tāta dhammesu mamatthi titti._  


(420.)

1236\. _Idaṃ te raṭṭhaṃ sadhanaṃ sayoggaṃ,_  
_Sakāyuraṃ sabbakāmūpapannaṃ;_  
_Kiṃ kāmahetu paribhāsasi maṃ,_  
_Gacchāmahaṃ porisādassa ñatte”._  


(421.)

1237\. _“Attānurakkhāya bhavanti hete,_  
_Hatthārohā rathikā pattikā ca;_  
_Assāruhā ye ca dhanuggahāse,_  
_Senaṃ payuñjāma hanāma sattuṃ”._  


(422.)

1238\. _“Sudukkaraṃ porisādo akāsi,_  
_Jīvaṃ gahetvāna avassajī maṃ;_  
_Taṃ tādisaṃ pubbakiccaṃ saranto,_  
_Dubbhe ahaṃ tassa kathaṃ janinda”._  


(423.)

1239\. _Vanditvā so pitaraṃ mātarañca,_  
_Anusāsetvā negamañca balañca;_  
_Saccavādī saccānurakkhamāno,_  
_Agamāsi so yattha porisādo._  


(424.)

1240\. _“Kato mayā saṅgaro brāhmaṇena,_  
_Raṭṭhe sake issariye ṭhitena;_  
_Taṃ saṅgaraṃ brāhmaṇasappadāya,_  
_Saccānurakkhī punarāgatosmi;_  
_Yajassu yaññaṃ khāda maṃ porisāda”._  


(425.)

1241\. _“Na hāyate khāditaṃ mayhaṃ pacchā,_  
_Citakā ayaṃ tāva sadhūmikāva;_  
_Niddhūmake pacitaṃ sādhupakkaṃ,_  
_Suṇoma gāthāyo satārahāyo”._  


(426.)

1242\. _“Adhammiko tvaṃ porisādakāsi,_  
_Raṭṭhā ca bhaṭṭho udarassa hetu;_  
_Dhammañcimā abhivadanti gāthā,_  
_Dhammo ca adhammo ca kuhiṃ sameti._  


(427.)

1243\. _Adhammikassa luddassa,_  
_niccaṃ lohitapāṇino;_  
_Natthi saccaṃ kuto dhammo,_  
_kiṃ sutena karissasi”._  


(428.)

1244\. _“Yo maṃsahetu migavaṃ careyya,_  
_Yo vā hane purisamattahetu;_  
_Ubhopi te pecca samā bhavanti,_  
_Kasmā no adhammikaṃ brūsi maṃ tvaṃ”._  


(429.)

1245\. _“Pañca pañca na khā bhakkhā,_  
_khattiyena pajānatā;_  
_Abhakkhaṃ rāja bhakkhesi,_  
_tasmā adhammiko tuvaṃ”._  


(430.)

1246\. _“Mutto tuvaṃ porisādassa hatthā,_  
_Gantvā sakaṃ mandiraṃ kāmakāmī;_  
_Amittahatthaṃ punarāgatosi,_  
_Na khattadhamme kusalosi rāja”._  


(431.)

1247\. _“Ye khattadhamme kusalā bhavanti,_  
_Pāyena te nerayikā bhavanti;_  
_Tasmā ahaṃ khattadhammaṃ pahāya,_  
_Saccānurakkhī punarāgatosmi;_  
_Yajassu yaññaṃ khāda maṃ porisāda”._  


(432.)

1248\. _“Pāsādavāsā pathavīgavāssā,_  
_Kāmitthiyo kāsikacandanañca;_  
_Sabbaṃ tahiṃ labhasi sāmitāya,_  
_Saccena kiṃ passasi ānisaṃsaṃ”._  


(433.)

1249\. _“Ye kecime atthi rasā pathabyā,_  
_Saccaṃ tesaṃ sādhutaraṃ rasānaṃ;_  
_Sacce ṭhitā samaṇabrāhmaṇā ca,_  
_Taranti jātimaraṇassa pāraṃ”._  


(434.)

1250\. _“Mutto tuvaṃ porisādassa hatthā,_  
_Gantvā sakaṃ mandiraṃ kāmakāmī;_  
_Amittahatthaṃ punarāgatosi,_  
_Na hi nūna te maraṇabhayaṃ janinda;_  
_Alīnacitto asi saccavādī”._  


(435.)

1251\. _“Katā me kalyāṇā anekarūpā,_  
_Yaññā yiṭṭhā ye vipulā pasatthā;_  
_Visodhito paralokassa maggo,_  
_Dhamme ṭhito ko maraṇassa bhāye._  


(436.)

1252\. _Katā me kalyāṇā anekarūpā,_  
_Yaññā yiṭṭhā ye vipulā pasatthā;_  
_Anānutappaṃ paralokaṃ gamissaṃ,_  
_Yajassu yaññaṃ ada maṃ porisāda._  


(437.)

1253\. _Pitā ca mātā ca upaṭṭhitā me,_  
_Dhammena me issariyaṃ pasatthaṃ;_  
_Visodhito paralokassa maggo,_  
_Dhamme ṭhito ko maraṇassa bhāye._  


(438.)

1254\. _Pitā ca mātā ca upaṭṭhitā me,_  
_Dhammena me issariyaṃ pasatthaṃ;_  
_Anānutappaṃ paralokaṃ gamissaṃ,_  
_Yajassu yaññaṃ ada maṃ porisāda._  


(439.)

1255\. _Ñātīsu mittesu katā me kārā,_  
_Dhammena me issariyaṃ pasatthaṃ;_  
_Visodhito paralokassa maggo,_  
_Dhamme ṭhito ko maraṇassa bhāye._  


(440.)

1256\. _Ñātīsu mittesu katā me kārā,_  
_Dhammena me issariyaṃ pasatthaṃ;_  
_Anānutappaṃ paralokaṃ gamissaṃ,_  
_Yajassu yaññaṃ ada maṃ porisāda._  


(441.)

1257\. _Dinnaṃ me dānaṃ bahudhā bahūnaṃ,_  
_Santappitā samaṇabrāhmaṇā ca;_  
_Visodhito paralokassa maggo,_  
_Dhamme ṭhito ko maraṇassa bhāye._  


(442.)

1258\. _Dinnaṃ me dānaṃ bahudhā bahūnaṃ,_  
_Santappitā samaṇabrāhmaṇā ca;_  
_Anānutappaṃ paralokaṃ gamissaṃ,_  
_Yajassu yaññaṃ ada maṃ porisāda”._  


(443.)

1259\. _“Visaṃ pajānaṃ puriso adeyya,_  
_Āsīvisaṃ jalitamuggatejaṃ;_  
_Muddhāpi tassa viphaleyya sattadhā,_  
_Yo tādisaṃ saccavādiṃ adeyya._  


(444.)

1260\. _Sutvā dhammaṃ vijānanti,_  
_Narā kalyāṇapāpakaṃ;_  
_Api gāthā suṇitvāna,_  
_Dhamme me ramate mano”._  


(445.)

1261\. _“Sakideva mahārāja,_  
_sabbhi hoti samāgamo;_  
_Sā naṃ saṅgati pāleti,_  
_nāsabbhi bahu saṅgamo._  


(446.)

1262\. _Sabbhireva samāsetha,_  
_sabbhi kubbetha santhavaṃ;_  
_Sataṃ saddhammamaññāya,_  
_seyyo hoti na pāpiyo._  


(447.)

1263\. _Jīranti ve rājarathā sucittā,_  
_Atho sarīrampi jaraṃ upeti;_  
_Satañca dhammo na jaraṃ upeti,_  
_Santo have sabbhi pavedayanti._  


(448.)

1264\. _Nabhañca dūre pathavī ca dūre,_  
_Pāraṃ samuddassa tadāhu dūre;_  
_Tato have dūrataraṃ vadanti,_  
_Satañca dhammo asatañca rāja”._  


(449.)

1265\. _“Gāthā imā atthavatī subyañjanā,_  
_Subhāsitā tuyha janinda sutvā;_  
_Ānandi vitto sumano patīto,_  
_Cattāri te samma vare dadāmi”._  


(450.)

1266\. _“Yo nattano maraṇaṃ bujjhasi tuvaṃ,_  
_Hitāhitaṃ vinipātañca saggaṃ;_  
_Giddho rase duccarite niviṭṭho,_  
_Kiṃ tvaṃ varaṃ dassasi pāpadhamma._  


(451.)

1267\. _Ahañca taṃ dehi varanti vajjaṃ,_  
_Tvañcāpi datvāna avākareyya;_  
_Sandiṭṭhikaṃ kalahamimaṃ vivādaṃ,_  
_Ko paṇḍito jānamupabbajeyya”._  


(452.)

1268\. _“Na taṃ varaṃ arahati jantu dātuṃ,_  
_Yaṃ vāpi datvāna avākareyya;_  
_Varassu samma avikampamāno,_  
_Pāṇaṃ cajitvānapi dassameva”._  


(453.)

1269\. _“Ariyassa ariyena sameti sakhyaṃ,_  
_Paññassa paññāṇavatā sameti;_  
_Passeyya taṃ vassasataṃ arogaṃ,_  
_Etaṃ varānaṃ paṭhamaṃ varāmi”._  


(454.)

1270\. _“Ariyassa ariyena sameti sakhyaṃ,_  
_Paññassa paññāṇavatā sameti;_  
_Passāsi maṃ vassasataṃ arogaṃ,_  
_Etaṃ varānaṃ paṭhamaṃ dadāmi”._  


(455.)

1271\. _“Ye khattiyāse idha bhūmipālā,_  
_Muddhābhisittā katanāmadheyyā;_  
_Na tādise bhūmipatī adesi,_  
_Etaṃ varānaṃ dutiyaṃ varāmi”._  


(456.)

1272\. _“Ye khattiyāse idha bhūmipālā,_  
_Muddhābhisittā katanāmadheyyā;_  
_Na tādise bhūmipatī ademi,_  
_Etaṃ varānaṃ dutiyaṃ dadāmi”._  


(457.)

1273\. _“Parosataṃ khattiyā te gahitā,_  
_Talāvutā assumukhā rudantā;_  
_Sake te raṭṭhe paṭipādayāhi,_  
_Etaṃ varānaṃ tatiyaṃ varāmi”._  


(458.)

1274\. _“Parosataṃ khattiyā me gahitā,_  
_Talāvutā assumukhā rudantā;_  
_Sake te raṭṭhe paṭipādayāmi,_  
_Etaṃ varānaṃ tatiyaṃ dadāmi”._  


(459.)

1275\. _“Chiddaṃ te raṭṭhaṃ byathitā bhayā hi,_  
_Puthū narā leṇamanuppaviṭṭhā;_  
_Manussamaṃsaṃ viramehi rāja,_  
_Etaṃ varānaṃ catutthaṃ varāmi”._  


(460.)

1276\. _“Addhā hi so bhakkho mama manāpo,_  
_Etassa hetumhi vanaṃ paviṭṭho;_  
_Sohaṃ kathaṃ etto upārameyyaṃ,_  
_Aññaṃ varānaṃ catutthaṃ varassu”._  


(461.)

1277\. _“Na ve piyaṃ meti janinda tādiso,_  
_Attaṃ niraṃkacca piyāni sevati;_  
_Attāva seyyo paramā ca seyyo,_  
_Labbhā piyā ocitatthena pacchā”._  


(462.)

1278\. _“Piyaṃ me mānusaṃ maṃsaṃ,_  
_Sutasoma vijānahi;_  
_Namhi sakkā nivāretuṃ,_  
_Aññaṃ varaṃ samma varassu”._  


(463.)

1279\. _“Yo ve piyaṃ meti piyānurakkhī,_  
_Attaṃ niraṃkacca piyāni sevati;_  
_Soṇḍova pitvā visamissapānaṃ,_  
_Teneva so hoti dukkhī parattha._  


(464.)

1280\. _Yo cīdha saṅkhāya piyāni hitvā,_  
_Kicchenapi sevati ariyadhamme;_  
_Dukkhitova pitvāna yathosadhāni,_  
_Teneva so hoti sukhī parattha”._  


(465.)

1281\. _“Ohāyahaṃ pitaraṃ mātarañca,_  
_Manāpiye kāmaguṇe ca pañca;_  
_Etassa hetumhi vanaṃ paviṭṭho,_  
_Taṃ te varaṃ kinti mahaṃ dadāmi”._  


(466.)

1282\. _“Na paṇḍitā diguṇamāhu vākyaṃ,_  
_Saccappaṭiññāva bhavanti santo;_  
_Varassu samma iti maṃ avoca,_  
_Iccabravī tvaṃ na hi te sameti”._  


(467.)

1283\. _“Apuññalābhaṃ ayasaṃ akittiṃ,_  
_Pāpaṃ bahuṃ duccaritaṃ kilesaṃ;_  
_Manussamaṃsassa kate upāgā,_  
_Taṃ te varaṃ kinti mahaṃ dadeyyaṃ”._  


(468.)

1284\. _“Na taṃ varaṃ arahati jantu dātuṃ,_  
_Yaṃ vāpi datvāna avākareyya;_  
_Varassu samma avikampamāno,_  
_Pāṇaṃ cajitvānapi dassameva._  


(469.)

1285\. _Pāṇaṃ cajanti santo nāpi dhammaṃ,_  
_Saccappaṭiññāva bhavanti santo;_  
_Datvā varaṃ khippamavākarohi,_  
_Etena sampajja surājaseṭṭha._  


(470.)

1286\. _Caje dhanaṃ aṅgavarassa hetu,_  
_Aṅgaṃ caje jīvitaṃ rakkhamāno;_  
_Aṅgaṃ dhanaṃ jīvitañcāpi sabbaṃ,_  
_Caje naro dhammamanussaranto._  


(471.)

1287\. _Yasmā hi dhammaṃ puriso vijaññā,_  
_Ye cassa kaṅkhaṃ vinayanti santo;_  
_Taṃ hissa dīpañca parāyaṇañca,_  
_Na tena mittiṃ jirayetha pañño”._  


(472.)

1288\. _“Addhā hi so bhakkho mama manāpo,_  
_Etassa hetumhi vanaṃ paviṭṭho;_  
_Sace ca maṃ yācasi etamatthaṃ,_  
_Etampi te samma varaṃ dadāmi._  


(473.)

1289\. _Satthā ca me hosi sakhā ca mesi,_  
_Vacanampi te samma ahaṃ akāsiṃ;_  
_Tuvampi me samma karohi vākyaṃ,_  
_Ubhopi gantvāna pamocayāma”._  


(474.)

1290\. _“Satthā ca te homi sakhā ca tyamhi,_  
_Vacanampi me samma tuvaṃ akāsi;_  
_Ahampi te samma karomi vākyaṃ,_  
_Ubhopi gantvāna pamocayāma”._  


(475.)

1291\. _“Kammāsapādena viheṭhitattha,_  
_Talāvutā assumukhā rudantā;_  
_Na jātu dubbhetha imassa rañño,_  
_Saccappaṭiññaṃ me paṭissuṇātha”._  


(476.)

1292\. _“Kammāsapādena viheṭhitamhā,_  
_Talāvutā assumukhā rudantā;_  
_Na jātu dubbhema imassa rañño,_  
_Saccappaṭiññaṃ te paṭissuṇāma”._  


(477.)

1293\. _“Yathā pitā vā atha vāpi mātā,_  
_Anukampakā atthakāmā pajānaṃ;_  
_Evameva vo hotu ayañca rājā,_  
_Tumhe ca vo hotha yatheva puttā”._  


(478.)

1294\. _“Yathā pitā vā atha vāpi mātā,_  
_Anukampakā atthakāmā pajānaṃ;_  
_Evameva no hotu ayañca rājā,_  
_Mayampi hessāma yatheva puttā”._  


(479.)

1295\. _“Catuppadaṃ sakuṇañcāpi maṃsaṃ,_  
_Sūdehi randhaṃ sukataṃ suniṭṭhitaṃ;_  
_Sudhaṃva indo paribhuñjiyāna,_  
_Hitvā katheko ramasī araññe._  


(480.)

1296\. _Tā khattiyā vallivilākamajjhā,_  
_Alaṅkatā samparivārayitvā;_  
_Indaṃva devesu pamodayiṃsu,_  
_Hitvā katheko ramasī araññe._  


(481.)

1297\. _Tambūpadhāne bahugoṇakamhi,_  
_Subhamhi sabbassayanamhi saṅge;_  
_Seyyassa majjhamhi sukhaṃ sayitvā,_  
_Hitvā katheko ramasī araññe._  


(482.)

1298\. _Pāṇissaraṃ kumbhathūṇaṃ nisīthe,_  
_Athopi ve nippurisampi tūriyaṃ;_  
_Bahuṃ sugītañca suvāditañca,_  
_Hitvā katheko ramasī araññe._  


(483.)

1299\. _Uyyānasampannaṃ pahūtamālyaṃ,_  
_Migājinūpetapuraṃ surammaṃ;_  
_Hayehi nāgehi rathehupetaṃ,_  
_Hitvā katheko ramasī araññe”._  


(484.)

1300\. _“Kāḷapakkhe yathā cando,_  
_hāyateva suve suve;_  
_Kāḷapakkhūpamo rāja,_  
_asataṃ hoti samāgamo._  


(485.)

1301\. _Yathāhaṃ rasakamāgamma,_  
_sūdaṃ kāpurisādhamaṃ;_  
_Akāsiṃ pāpakaṃ kammaṃ,_  
_yena gacchāmi duggatiṃ._  


(486.)

1302\. _Sukkapakkhe yathā cando,_  
_vaḍḍhateva suve suve;_  
_Sukkapakkhūpamo rāja,_  
_sataṃ hoti samāgamo._  


(487.)

1303\. _Yathāhaṃ tuvamāgamma,_  
_sutasoma vijānahi;_  
_Kāhāmi kusalaṃ kammaṃ,_  
_yena gacchāmi suggatiṃ._  


(488.)

1304\. _Thale yathā vāri janinda vuṭṭhaṃ,_  
_Anaddhaneyyaṃ na ciraṭṭhitīkaṃ;_  
_Evampi hoti asataṃ samāgamo,_  
_Anaddhaneyyo udakaṃ thaleva._  


(489.)

1305\. _Sare yathā vāri janinda vuṭṭhaṃ,_  
_Ciraṭṭhitīkaṃ naravīraseṭṭha;_  
_Evampi ve hoti sataṃ samāgamo,_  
_Ciraṭṭhitīko udakaṃ sareva._  


(490.)

1306\. _Abyāyiko hoti sataṃ samāgamo,_  
_Yāvampi tiṭṭheyya tatheva hoti;_  
_Khippañhi veti asataṃ samāgamo,_  
_Tasmā sataṃ dhammo asabbhi ārakā”._  


(491.)

1307\. _“Na so rājā yo ajeyyaṃ jināti,_  
_Na so sakhā yo sakhāraṃ jināti;_  
_Na sā bhariyā yā patino na vibheti,_  
_Na te puttā ye na bharanti jiṇṇaṃ._  


(492.)

1308\. _Na sā sabhā yattha na santi santo,_  
_Na te santo ye na bhaṇanti dhammaṃ;_  
_Rāgañca dosañca pahāya mohaṃ,_  
_Dhammaṃ bhaṇantāva bhavanti santo._  


(493.)

1309\. _Nābhāsamānaṃ jānanti,_  
_missaṃ bālehi paṇḍitaṃ;_  
_Bhāsamānañca jānanti,_  
_desentaṃ amataṃ padaṃ._  


(494.)

1310\. _Bhāsaye jotaye dhammaṃ,_  
_Paggaṇhe isinaṃ dhajaṃ;_  
_Subhāsitaddhajā isayo,_  
_Dhammo hi isinaṃ dhajo”ti. (4212)_  


---

1311\. Mahāsutasomajātakaṃ pañcamaṃ.



---

1312\. Asītinipātaṃ niṭṭhitaṃ.



---

1313\. Tassuddānaṃ



1314\. _Sumukho pana haṃsavaro ca mahā,_  
_Sudhabhojaniko ca paro pavaro;_  
_Sakuṇāladijādhipativhayano,_  
_Sutasomavaruttamasavhayanoti._  


[Go to previous page (21.1.4 Kuṇālajātaka)](21.1.4.md) / [Go to parent page (21.1 Cūḷahaṃsavagga)](../21.1.md) / [Go to next page (22 Mahānipāta)](../../22.md)


