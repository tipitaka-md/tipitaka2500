
[Home](/) / [23J Jātakapāḷi](../...md) / [21 Asītinipāta](...md) / [21.1 Cūḷahaṃsavagga](../23J/21/21.1.md)

# 𑁨𑁧𑁇𑁧𑁇𑁫 𑀫𑀳𑀸𑀲𑀼𑀢𑀲𑁄𑀫𑀚𑀸𑀢𑀓

* 𑀅𑀲𑀻𑀢𑀺𑀦𑀺𑀧𑀸𑀢

* 𑀘𑀽𑀍𑀅𑀳𑀁𑀲𑀯𑀕𑁆𑀕

* 𑀫𑀳𑀸𑀲𑀼𑀢𑀲𑁄𑀫𑀚𑀸𑀢𑀓

(371.)

1187\. _“𑀓𑀲𑁆𑀫𑀸 𑀢𑀼𑀯𑀁 𑀭𑀲𑀓 𑀏𑀤𑀺𑀲𑀸𑀦𑀺,_  
_𑀓𑀭𑁄𑀲𑀺 𑀓𑀫𑁆𑀫𑀸𑀦𑀺 𑀲𑀼𑀤𑀸𑀭𑀼𑀡𑀸𑀦𑀺;_  
_𑀳𑀦𑀸𑀲𑀺 𑀇𑀢𑁆𑀣𑀻 𑀧𑀼𑀭𑀺𑀲𑁂 𑀘 𑀫𑀽𑀍𑀳𑁄,_  
_𑀫𑀁𑀲𑀲𑁆𑀲 𑀳𑁂𑀢𑀼 𑀅𑀤𑀼 𑀥𑀦𑀲𑁆𑀲 𑀓𑀸𑀭𑀡𑀸”𑁇_  


(372.)

1188\. _“𑀦 𑀅𑀢𑁆𑀢𑀳𑁂𑀢𑀽 𑀦 𑀥𑀦𑀲𑁆𑀲 𑀓𑀸𑀭𑀡𑀸,_  
_𑀦 𑀧𑀼𑀢𑁆𑀢𑀤𑀸𑀭𑀲𑁆𑀲 𑀲𑀳𑀸𑀬𑀜𑀸𑀢𑀺𑀦𑀁;_  
_𑀪𑀢𑁆𑀢𑀸 𑀘 𑀫𑁂 𑀪𑀕𑀯𑀸 𑀪𑀽𑀫𑀺𑀧𑀸𑀮𑁄,_  
_𑀲𑁄 𑀔𑀸𑀤𑀢𑀺 𑀫𑀁𑀲𑀁 𑀪𑀤𑀦𑁆𑀢𑁂𑀤𑀺𑀲𑀁”𑁇_  


(373.)

1189\. _“𑀲𑀘𑁂 𑀢𑀼𑀯𑀁 𑀪𑀢𑁆𑀢𑀼𑀭𑀢𑁆𑀣𑁂 𑀧𑀬𑀼𑀢𑁆𑀢𑁄,_  
_𑀓𑀭𑁄𑀲𑀺 𑀓𑀫𑁆𑀫𑀸𑀦𑀺 𑀲𑀼𑀤𑀸𑀭𑀼𑀡𑀸𑀦𑀺;_  
_𑀧𑀸𑀢𑁄𑀯 𑀅𑀦𑁆𑀢𑁂𑀧𑀼𑀭𑀁 𑀧𑀸𑀧𑀼𑀡𑀺𑀢𑁆𑀯𑀸,_  
_𑀮𑀧𑁂𑀬𑁆𑀬𑀸𑀲𑀺 𑀫𑁂 𑀭𑀸𑀚𑀺𑀦𑁄 𑀲𑀫𑁆𑀫𑀼𑀔𑁂 𑀢𑀁”𑁇_  


(374.)

1190\. _“𑀢𑀣𑀸 𑀓𑀭𑀺𑀲𑁆𑀲𑀸𑀫𑀺 𑀅𑀳𑀁 𑀪𑀤𑀦𑁆𑀢𑁂,_  
_𑀬𑀣𑀸 𑀢𑀼𑀯𑀁 𑀪𑀸𑀲𑀲𑀺 𑀓𑀸𑀍𑀅𑀳𑀢𑁆𑀣𑀺;_  
_𑀧𑀸𑀢𑁄𑀯 𑀅𑀦𑁆𑀢𑁂𑀧𑀼𑀭𑀁 𑀧𑀸𑀧𑀼𑀡𑀺𑀢𑁆𑀯𑀸,_  
_𑀯𑀓𑁆𑀔𑀸𑀫𑀺 𑀢𑁂 𑀭𑀸𑀚𑀺𑀦𑁄 𑀲𑀫𑁆𑀫𑀼𑀔𑁂 𑀢𑀁”𑁇_  


(375.)

1191\. _𑀢𑀢𑁄 𑀭𑀢𑁆𑀬𑀸 𑀯𑀺𑀯𑀲𑀸𑀦𑁂,_  
_𑀲𑀽𑀭𑀺𑀬𑀼𑀕𑁆𑀕𑀫𑀦𑀁 𑀧𑀢𑀺;_  
_𑀓𑀸𑀍𑀑 𑀭𑀲𑀓𑀫𑀸𑀤𑀸𑀬,_  
_𑀭𑀸𑀚𑀸𑀦𑀁 𑀉𑀧𑀲𑀗𑁆𑀓𑀫𑀺;_  
_𑀉𑀧𑀲𑀗𑁆𑀓𑀫𑁆𑀫 𑀭𑀸𑀚𑀸𑀦𑀁,_  
_𑀇𑀤𑀁 𑀯𑀘𑀦𑀫𑀩𑁆𑀭𑀯𑀺𑁇_  


(376.)

1192\. _“𑀲𑀘𑁆𑀘𑀁 𑀓𑀺𑀭 𑀫𑀳𑀸𑀭𑀸𑀚,_  
_𑀭𑀲𑀓𑁄 𑀧𑁂𑀲𑀺𑀢𑁄 𑀢𑀬𑀸;_  
_𑀳𑀦𑀢𑀺 𑀇𑀢𑁆𑀣𑀺𑀧𑀼𑀭𑀺𑀲𑁂,_  
_𑀢𑀼𑀯𑀁 𑀫𑀁𑀲𑀸𑀦𑀺 𑀔𑀸𑀤𑀲𑀺”𑁇_  


(377.)

1193\. _“𑀏𑀯𑀫𑁂𑀯 𑀢𑀣𑀸 𑀓𑀸𑀍𑀅,_  
_𑀭𑀲𑀓𑁄 𑀧𑁂𑀲𑀺𑀢𑁄 𑀫𑀬𑀸;_  
_𑀫𑀫 𑀅𑀢𑁆𑀣𑀁 𑀓𑀭𑁄𑀦𑁆𑀢𑀲𑁆𑀲,_  
_𑀓𑀺𑀫𑁂𑀢𑀁 𑀧𑀭𑀺𑀪𑀸𑀲𑀲𑀺”𑁇_  


(378.)

1194\. _“𑀆𑀦𑀦𑁆𑀤𑁄 𑀲𑀩𑁆𑀩𑀫𑀘𑁆𑀙𑀸𑀦𑀁,_  
_𑀔𑀸𑀤𑀺𑀢𑁆𑀯𑀸 𑀭𑀲𑀕𑀺𑀤𑁆𑀥𑀺𑀫𑀸;_  
_𑀧𑀭𑀺𑀓𑁆𑀔𑀻𑀡𑀸𑀬 𑀧𑀭𑀺𑀲𑀸𑀬,_  
_𑀅𑀢𑁆𑀢𑀸𑀦𑀁 𑀔𑀸𑀤𑀺𑀬𑀸 𑀫𑀢𑁄𑁇_  


(379.)

1195\. _𑀏𑀯𑀁 𑀧𑀫𑀢𑁆𑀢𑁄 𑀭𑀲𑀕𑀸𑀭𑀯𑁂 𑀭𑀢𑁆𑀢𑁄,_  
_𑀩𑀸𑀮𑁄 𑀬𑀤𑀻 𑀆𑀬𑀢𑀺 𑀦𑀸𑀯𑀩𑀼𑀚𑁆𑀛𑀢𑀺;_  
_𑀯𑀺𑀥𑀫𑁆𑀫 𑀧𑀼𑀢𑁆𑀢𑁂 𑀘𑀚𑀺 𑀜𑀸𑀢𑀓𑁂 𑀘,_  
_𑀧𑀭𑀺𑀯𑀢𑁆𑀢𑀺𑀬 𑀅𑀢𑁆𑀢𑀸𑀦𑀜𑁆𑀜𑁂𑀯 𑀔𑀸𑀤𑀢𑀺𑁇_  


(380.)

1196\. _𑀇𑀤𑀁 𑀢𑁂 𑀲𑀼𑀢𑁆𑀯𑀸𑀦 𑀯𑀺𑀕𑁂𑀢𑀼 𑀙𑀦𑁆𑀤𑁄,_  
_𑀫𑀸 𑀪𑀓𑁆𑀔𑀬𑀻 𑀭𑀸𑀚 𑀫𑀦𑀼𑀲𑁆𑀲𑀫𑀁𑀲𑀁;_  
_𑀫𑀸 𑀢𑁆𑀯𑀁 𑀇𑀫𑀁 𑀓𑁂𑀯𑀮𑀁 𑀯𑀸𑀭𑀺𑀚𑁄𑀯,_  
_𑀤𑁆𑀯𑀺𑀧𑀤𑀸𑀥𑀺𑀧 𑀲𑀼𑀜𑁆𑀜𑀫𑀓𑀸𑀲𑀺 𑀭𑀝𑁆𑀞𑀁”𑁇_  


(381.)

1197\. _“𑀲𑀼𑀚𑀸𑀢𑁄 𑀦𑀸𑀫 𑀦𑀸𑀫𑁂𑀦,_  
_𑀑𑀭𑀲𑁄 𑀢𑀲𑁆𑀲 𑀅𑀢𑁆𑀭𑀚𑁄;_  
_𑀚𑀫𑁆𑀩𑀼𑀧𑁂𑀲𑀺𑀫𑀮𑀤𑁆𑀥𑀸𑀦,_  
_𑀫𑀢𑁄 𑀲𑁄 𑀢𑀲𑁆𑀲 𑀲𑀗𑁆𑀔𑀬𑁂𑁇_  


(382.)

1198\. _𑀏𑀯𑀫𑁂𑀯 𑀅𑀳𑀁 𑀓𑀸𑀍𑀅,_  
_𑀪𑀼𑀢𑁆𑀯𑀸 𑀪𑀓𑁆𑀔𑀁 𑀭𑀲𑀼𑀢𑁆𑀢𑀫𑀁;_  
_𑀅𑀮𑀤𑁆𑀥𑀸 𑀫𑀸𑀦𑀼𑀲𑀁 𑀫𑀁𑀲𑀁,_  
_𑀫𑀜𑁆𑀜𑁂 𑀳𑀺𑀲𑁆𑀲𑀸𑀫𑀺 𑀚𑀻𑀯𑀺𑀢𑀁”𑁇_  


(383.)

1199\. _“𑀫𑀸𑀡𑀯 𑀅𑀪𑀺𑀭𑀽𑀧𑁄𑀲𑀺,_  
_𑀓𑀼𑀮𑁂 𑀚𑀸𑀢𑁄𑀲𑀺 𑀲𑁄𑀢𑁆𑀣𑀺𑀬𑁂;_  
_𑀦 𑀢𑁆𑀯𑀁 𑀅𑀭𑀳𑀲𑀺 𑀢𑀸𑀢,_  
_𑀅𑀪𑀓𑁆𑀔𑀁 𑀪𑀓𑁆𑀔𑀬𑁂𑀢𑀯𑁂”𑁇_  


(384.)

1200\. _“𑀭𑀲𑀸𑀦𑀁 𑀅𑀜𑁆𑀜𑀢𑀭𑀁 𑀏𑀢𑀁,_  
_𑀓𑀲𑁆𑀫𑀸 𑀫𑀁 𑀢𑁆𑀯𑀁 𑀦𑀺𑀯𑀸𑀭𑀬𑁂;_  
_𑀲𑁄𑀳𑀁 𑀢𑀢𑁆𑀣 𑀕𑀫𑀺𑀲𑁆𑀲𑀸𑀫𑀺,_  
_𑀬𑀢𑁆𑀣 𑀮𑀘𑁆𑀙𑀸𑀫𑀺 𑀏𑀤𑀺𑀲𑀁𑁇_  


(385.)

1201\. _𑀲𑁄𑀯𑀸𑀳𑀁 𑀦𑀺𑀧𑁆𑀧𑀢𑀺𑀲𑁆𑀲𑀸𑀫𑀺,_  
_𑀦 𑀢𑁂 𑀯𑀘𑁆𑀙𑀸𑀫𑀺 𑀲𑀦𑁆𑀢𑀺𑀓𑁂;_  
_𑀬𑀲𑁆𑀲 𑀫𑁂 𑀤𑀲𑁆𑀲𑀦𑁂𑀦 𑀢𑁆𑀯𑀁,_  
_𑀦𑀸𑀪𑀺𑀦𑀦𑁆𑀤𑀲𑀺 𑀩𑁆𑀭𑀸𑀳𑁆𑀫𑀡”𑁇_  


(386.)

1202\. _“𑀅𑀤𑁆𑀥𑀸 𑀅𑀜𑁆𑀜𑁂𑀧𑀺 𑀤𑀸𑀬𑀸𑀤𑁂,_  
_𑀧𑀼𑀢𑁆𑀢𑁂 𑀮𑀘𑁆𑀙𑀸𑀫 𑀫𑀸𑀡𑀯;_  
_𑀢𑁆𑀯𑀜𑁆𑀘 𑀚𑀫𑁆𑀫 𑀯𑀺𑀦𑀲𑁆𑀲𑀲𑁆𑀲𑀼,_  
_𑀬𑀢𑁆𑀣 𑀧𑀢𑁆𑀢𑀁 𑀦 𑀢𑀁 𑀲𑀼𑀡𑁂”𑁇_  


(387.)

1203\. _“𑀏𑀯𑀫𑁂𑀯 𑀢𑀼𑀯𑀁 𑀭𑀸𑀚,_  
_𑀤𑁆𑀯𑀺𑀧𑀤𑀺𑀦𑁆𑀤 𑀲𑀼𑀡𑁄𑀳𑀺 𑀫𑁂;_  
_𑀧𑀩𑁆𑀩𑀸𑀚𑁂𑀲𑁆𑀲𑀦𑁆𑀢𑀺 𑀢𑀁 𑀭𑀝𑁆𑀞𑀸,_  
_𑀲𑁄𑀡𑁆𑀟𑀁 𑀫𑀸𑀡𑀯𑀓𑀁 𑀬𑀣𑀸”𑁇_  


(388.)

1204\. _“𑀲𑀼𑀚𑀸𑀢𑁄 𑀦𑀸𑀫 𑀦𑀸𑀫𑁂𑀦,_  
_𑀪𑀸𑀯𑀺𑀢𑀢𑁆𑀢𑀸𑀦 𑀲𑀸𑀯𑀓𑁄;_  
_𑀅𑀘𑁆𑀙𑀭𑀁 𑀓𑀸𑀫𑀬𑀦𑁆𑀢𑁄𑀯,_  
_𑀦 𑀲𑁄 𑀪𑀼𑀜𑁆𑀚𑀺 𑀦 𑀲𑁄 𑀧𑀺𑀯𑀺𑁇_  


(389.)

1205\. _𑀓𑀼𑀲𑀕𑁆𑀕𑁂𑀦𑀼𑀤𑀓𑀫𑀸𑀤𑀸𑀬,_  
_𑀲𑀫𑀼𑀤𑁆𑀤𑁂 𑀉𑀤𑀓𑀁 𑀫𑀺𑀦𑁂;_  
_𑀏𑀯𑀁 𑀫𑀸𑀦𑀼𑀲𑀓𑀸 𑀓𑀸𑀫𑀸,_  
_𑀤𑀺𑀩𑁆𑀩𑀓𑀸𑀫𑀸𑀦 𑀲𑀦𑁆𑀢𑀺𑀓𑁂𑁇_  


(390.)

1206\. _𑀏𑀯𑀫𑁂𑀯 𑀅𑀳𑀁 𑀓𑀸𑀍𑀅,_  
_𑀪𑀼𑀢𑁆𑀯𑀸 𑀪𑀓𑁆𑀔𑀁 𑀭𑀲𑀼𑀢𑁆𑀢𑀫𑀁;_  
_𑀅𑀮𑀤𑁆𑀥𑀸 𑀫𑀸𑀦𑀼𑀲𑀁 𑀫𑀁𑀲𑀁,_  
_𑀫𑀜𑁆𑀜𑁂 𑀳𑀺𑀲𑁆𑀲𑀸𑀫𑀺 𑀚𑀻𑀯𑀺𑀢𑀁”𑁇_  


(391.)

1207\. _“𑀬𑀣𑀸𑀧𑀺 𑀢𑁂 𑀥𑀢𑀭𑀝𑁆𑀞𑀸,_  
_𑀳𑀁𑀲𑀸 𑀯𑁂𑀳𑀸𑀬𑀲𑀗𑁆𑀕𑀫𑀸;_  
_𑀅𑀪𑀼𑀢𑁆𑀢𑀧𑀭𑀺𑀪𑁄𑀕𑁂𑀦,_  
_𑀲𑀩𑁆𑀩𑁂 𑀅𑀩𑁆𑀪𑀢𑁆𑀣𑀢𑀁 𑀕𑀢𑀸𑁇_  


(392.)

1208\. _𑀏𑀯𑀫𑁂𑀯 𑀢𑀼𑀯𑀁 𑀭𑀸𑀚,_  
_𑀤𑁆𑀯𑀺𑀧𑀤𑀺𑀦𑁆𑀤 𑀲𑀼𑀡𑁄𑀳𑀺 𑀫𑁂;_  
_𑀅𑀪𑀓𑁆𑀔𑀁 𑀭𑀸𑀚 𑀪𑀓𑁆𑀔𑁂𑀲𑀺,_  
_𑀢𑀲𑁆𑀫𑀸 𑀧𑀩𑁆𑀩𑀸𑀚𑀬𑀦𑁆𑀢𑀺 𑀢𑀁”𑁇_  


(393.)

1209\. _“𑀢𑀺𑀝𑁆𑀞𑀸𑀳𑀻𑀢𑀺 𑀫𑀬𑀸 𑀯𑀼𑀢𑁆𑀢𑁄,_  
_𑀲𑁄 𑀢𑁆𑀯𑀁 𑀕𑀘𑁆𑀙𑀲𑀺 𑀧𑀫𑁆𑀫𑀼𑀔𑁄;_  
_𑀅𑀝𑁆𑀞𑀺𑀢𑁄 𑀢𑁆𑀯𑀁 𑀞𑀺𑀢𑁄𑀫𑁆𑀳𑀻𑀢𑀺,_  
_𑀮𑀧𑀲𑀺 𑀩𑁆𑀭𑀳𑁆𑀫𑀘𑀸𑀭𑀺𑀦𑀺;_  
_𑀇𑀤𑀁 𑀢𑁂 𑀲𑀫𑀡𑀸𑀬𑀼𑀢𑁆𑀢𑀁,_  
_𑀅𑀲𑀺𑀜𑁆𑀘 𑀫𑁂 𑀫𑀜𑁆𑀜𑀲𑀺 𑀓𑀗𑁆𑀓𑀧𑀢𑁆𑀢𑀁”𑁇_  


(394.)

1210\. _“𑀞𑀺𑀢𑁄𑀳𑀫𑀲𑁆𑀫𑀻 𑀲𑀥𑀫𑁆𑀫𑁂𑀲𑀼 𑀭𑀸𑀚,_  
_𑀦 𑀦𑀸𑀫𑀕𑁄𑀢𑁆𑀢𑀁 𑀧𑀭𑀺𑀯𑀢𑁆𑀢𑀬𑀸𑀫𑀺;_  
_𑀘𑁄𑀭𑀜𑁆𑀘 𑀮𑁄𑀓𑁂 𑀅𑀞𑀺𑀢𑀁 𑀯𑀤𑀦𑁆𑀢𑀺,_  
_𑀆𑀧𑀸𑀬𑀺𑀓𑀁 𑀦𑁂𑀭𑀬𑀺𑀓𑀁 𑀇𑀢𑁄 𑀘𑀼𑀢𑀁𑁇_  


(395.)

1211\. _𑀲𑀘𑁂 𑀢𑁆𑀯𑀁 𑀲𑀤𑁆𑀤𑀳𑀲𑀺 𑀭𑀸𑀚,_  
_𑀲𑀼𑀢𑀁 𑀕𑀡𑁆𑀳𑀸𑀳𑀺 𑀔𑀢𑁆𑀢𑀺𑀬;_  
_𑀢𑁂𑀦 𑀬𑀜𑁆𑀜𑀁 𑀬𑀚𑀺𑀢𑁆𑀯𑀸𑀦,_  
_𑀏𑀯𑀁 𑀲𑀕𑁆𑀕𑀁 𑀕𑀫𑀺𑀲𑁆𑀲𑀲𑀺”𑁇_  


(396.)

1212\. _“𑀓𑀺𑀲𑁆𑀫𑀺𑀁 𑀦𑀼 𑀭𑀝𑁆𑀞𑁂 𑀢𑀯 𑀚𑀸𑀢𑀺𑀪𑀽𑀫𑀺,_  
_𑀅𑀣 𑀓𑁂𑀦 𑀅𑀢𑁆𑀣𑁂𑀦 𑀇𑀥𑀸𑀦𑀼𑀧𑀢𑁆𑀢𑁄;_  
_𑀅𑀓𑁆𑀔𑀸𑀳𑀺 𑀫𑁂 𑀩𑁆𑀭𑀸𑀳𑁆𑀫𑀡 𑀏𑀢𑀫𑀢𑁆𑀣𑀁,_  
_𑀓𑀺𑀫𑀺𑀘𑁆𑀙𑀲𑀻 𑀤𑁂𑀫𑀺 𑀢𑀬𑀚𑁆𑀚 𑀧𑀢𑁆𑀣𑀺𑀢𑀁”𑁇_  


(397.)

1213\. _“𑀕𑀸𑀣𑀸 𑀘𑀢𑀲𑁆𑀲𑁄 𑀥𑀭𑀡𑀻𑀫𑀳𑀺𑀲𑁆𑀲𑀭,_  
_𑀲𑀼𑀕𑀫𑁆𑀪𑀺𑀭𑀢𑁆𑀣𑀸 𑀯𑀭𑀲𑀸𑀕𑀭𑀽𑀧𑀫𑀸;_  
_𑀢𑀯𑁂𑀯 𑀅𑀢𑁆𑀣𑀸𑀬 𑀇𑀥𑀸𑀕𑀢𑁄𑀲𑁆𑀫𑀺,_  
_𑀲𑀼𑀡𑁄𑀳𑀺 𑀕𑀸𑀣𑀸 𑀧𑀭𑀫𑀢𑁆𑀣𑀲𑀁𑀳𑀺𑀢𑀸”𑁇_  


(398.)

1214\. _“𑀦 𑀯𑁂 𑀭𑀼𑀤𑀦𑁆𑀢𑀺 𑀫𑀢𑀺𑀫𑀦𑁆𑀢𑁄 𑀲𑀧𑀜𑁆𑀜𑀸,_  
_𑀩𑀳𑀼𑀲𑁆𑀲𑀼𑀢𑀸 𑀬𑁂 𑀩𑀳𑀼𑀞𑀸𑀦𑀘𑀺𑀦𑁆𑀢𑀺𑀦𑁄;_  
_𑀤𑀻𑀧𑀜𑁆𑀳𑀺 𑀏𑀢𑀁 𑀧𑀭𑀫𑀁 𑀦𑀭𑀸𑀦𑀁,_  
_𑀬𑀁 𑀧𑀡𑁆𑀟𑀺𑀢𑀸 𑀲𑁄𑀓𑀦𑀼𑀤𑀸 𑀪𑀯𑀦𑁆𑀢𑀺𑁇_  


(399.)

1215\. _𑀅𑀢𑁆𑀢𑀸𑀦𑀁 𑀜𑀸𑀢𑀻 𑀉𑀤𑀸𑀳𑀼 𑀧𑀼𑀢𑁆𑀢𑀤𑀸𑀭𑀁,_  
_𑀥𑀜𑁆𑀜𑀁 𑀥𑀦𑀁 𑀭𑀚𑀢𑀁 𑀚𑀸𑀢𑀭𑀽𑀧𑀁;_  
_𑀓𑀺𑀫𑁂𑀯 𑀢𑁆𑀯𑀁 𑀲𑀼𑀢𑀲𑁄𑀫𑀸𑀦𑀼𑀢𑀧𑁆𑀧𑁂,_  
_𑀓𑁄𑀭𑀩𑁆𑀬𑀲𑁂𑀝𑁆𑀞 𑀯𑀘𑀦𑀁 𑀲𑀼𑀡𑁄𑀫 𑀢𑁂𑀢𑀁”𑁇_  


(400.)

1216\. _“𑀦𑁂𑀯𑀸𑀳𑀫𑀢𑁆𑀢𑀸𑀦𑀫𑀦𑀼𑀢𑁆𑀣𑀼𑀦𑀸𑀫𑀺,_  
_𑀦 𑀧𑀼𑀢𑁆𑀢𑀤𑀸𑀭𑀁 𑀦 𑀥𑀦𑀁 𑀦 𑀭𑀝𑁆𑀞𑀁;_  
_𑀲𑀢𑀜𑁆𑀘 𑀥𑀫𑁆𑀫𑁄 𑀘𑀭𑀺𑀢𑁄 𑀧𑀼𑀭𑀸𑀡𑁄,_  
_𑀢𑀁 𑀲𑀗𑁆𑀓𑀭𑀁 𑀩𑁆𑀭𑀸𑀳𑁆𑀫𑀡𑀲𑁆𑀲𑀸𑀦𑀼𑀢𑀧𑁆𑀧𑁂𑁇_  


(401.)

1217\. _𑀓𑀢𑁄 𑀫𑀬𑀸 𑀲𑀗𑁆𑀓𑀭𑁄 𑀩𑁆𑀭𑀸𑀳𑁆𑀫𑀡𑁂𑀦,_  
_𑀭𑀝𑁆𑀞𑁂 𑀲𑀓𑁂 𑀇𑀲𑁆𑀲𑀭𑀺𑀬𑁂 𑀞𑀺𑀢𑁂𑀦;_  
_𑀢𑀁 𑀲𑀗𑁆𑀓𑀭𑀁 𑀩𑁆𑀭𑀸𑀳𑁆𑀫𑀡𑀲𑀧𑁆𑀧𑀤𑀸𑀬,_  
_𑀲𑀘𑁆𑀘𑀸𑀦𑀼𑀭𑀓𑁆𑀔𑀻 𑀧𑀼𑀦𑀭𑀸𑀯𑀚𑀺𑀲𑁆𑀲𑀁”𑁇_  


(402.)

1218\. _“𑀦𑁂𑀯𑀸𑀳𑀫𑁂𑀢𑀁 𑀅𑀪𑀺𑀲𑀤𑁆𑀤𑀳𑀸𑀫𑀺,_  
_𑀲𑀼𑀔𑀻 𑀦𑀭𑁄 𑀫𑀘𑁆𑀘𑀼𑀫𑀼𑀔𑀸 𑀧𑀫𑀼𑀢𑁆𑀢𑁄;_  
_𑀅𑀫𑀺𑀢𑁆𑀢𑀳𑀢𑁆𑀣𑀁 𑀧𑀼𑀦𑀭𑀸𑀯𑀚𑁂𑀬𑁆𑀬,_  
_𑀓𑁄𑀭𑀩𑁆𑀬𑀲𑁂𑀝𑁆𑀞 𑀦 𑀳𑀺 𑀫𑀁 𑀉𑀧𑁂𑀲𑀺𑁇_  


(403.)

1219\. _𑀫𑀼𑀢𑁆𑀢𑁄 𑀢𑀼𑀯𑀁 𑀧𑁄𑀭𑀺𑀲𑀸𑀤𑀲𑁆𑀲 𑀳𑀢𑁆𑀣𑀸,_  
_𑀕𑀦𑁆𑀢𑁆𑀯𑀸 𑀲𑀓𑀁 𑀫𑀦𑁆𑀤𑀺𑀭𑀁 𑀓𑀸𑀫𑀓𑀸𑀫𑀻;_  
_𑀫𑀥𑀼𑀭𑀁 𑀧𑀺𑀬𑀁 𑀚𑀻𑀯𑀺𑀢𑀁 𑀮𑀤𑁆𑀥 𑀭𑀸𑀚,_  
_𑀓𑀼𑀢𑁄 𑀢𑀼𑀯𑀁 𑀏𑀳𑀺𑀲𑀺 𑀫𑁂 𑀲𑀓𑀸𑀲𑀁”𑁇_  


(404.)

1220\. _“𑀫𑀢𑀁 𑀯𑀭𑁂𑀬𑁆𑀬 𑀧𑀭𑀺𑀲𑀼𑀤𑁆𑀥𑀲𑀻𑀮𑁄,_  
_𑀦 𑀚𑀻𑀯𑀺𑀢𑀁 𑀕𑀭𑀳𑀺𑀢𑁄 𑀧𑀸𑀧𑀥𑀫𑁆𑀫𑁄;_  
_𑀦 𑀳𑀺 𑀢𑀁 𑀦𑀭𑀁 𑀢𑀸𑀬𑀢𑀺 𑀤𑀼𑀕𑁆𑀕𑀢𑀻𑀳𑀺,_  
_𑀬𑀲𑁆𑀲𑀸𑀧𑀺 𑀳𑁂𑀢𑀼 𑀅𑀮𑀺𑀓𑀁 𑀪𑀡𑁂𑀬𑁆𑀬𑁇_  


(405.)

1221\. _𑀲𑀘𑁂𑀧𑀺 𑀯𑀸𑀢𑁄 𑀕𑀺𑀭𑀺𑀫𑀸𑀯𑀳𑁂𑀬𑁆𑀬,_  
_𑀘𑀦𑁆𑀤𑁄 𑀘 𑀲𑀼𑀭𑀺𑀬𑁄 𑀘 𑀙𑀫𑀸 𑀧𑀢𑁂𑀬𑁆𑀬𑀼𑀁;_  
_𑀲𑀩𑁆𑀩𑀸 𑀘 𑀦𑀚𑁆𑀚𑁄 𑀧𑀝𑀺𑀲𑁄𑀢𑀁 𑀯𑀚𑁂𑀬𑁆𑀬𑀼𑀁,_  
_𑀦 𑀢𑁆𑀯𑁂𑀯𑀳𑀁 𑀭𑀸𑀚 𑀫𑀼𑀲𑀸 𑀪𑀡𑁂𑀬𑁆𑀬𑀁𑁇_  


(406.)

1222\. _𑀦𑀪𑀁 𑀨𑀮𑁂𑀬𑁆𑀬 𑀉𑀤𑀥𑀻𑀧𑀺 𑀲𑀼𑀲𑁆𑀲𑁂,_  
_𑀲𑀁𑀯𑀝𑁆𑀝𑀬𑁂 𑀪𑀽𑀢𑀥𑀭𑀸 𑀯𑀲𑀼𑀦𑁆𑀥𑀭𑀸;_  
_𑀲𑀺𑀮𑀼𑀘𑁆𑀘𑀬𑁄 𑀫𑁂𑀭𑀼 𑀲𑀫𑀽𑀮𑀫𑀼𑀧𑁆𑀧𑀢𑁂,_  
_𑀦 𑀢𑁆𑀯𑁂𑀯𑀳𑀁 𑀭𑀸𑀚 𑀫𑀼𑀲𑀸 𑀪𑀡𑁂𑀬𑁆𑀬𑀁𑁇_  


(407.)

1223\. _𑀅𑀲𑀺𑀜𑁆𑀘 𑀲𑀢𑁆𑀢𑀺𑀜𑁆𑀘 𑀧𑀭𑀸𑀫𑀲𑀸𑀫𑀺,_  
_𑀲𑀧𑀣𑀫𑁆𑀧𑀺 𑀢𑁂 𑀲𑀫𑁆𑀫 𑀅𑀳𑀁 𑀓𑀭𑁄𑀫𑀺;_  
_𑀢𑀬𑀸 𑀧𑀫𑀼𑀢𑁆𑀢𑁄 𑀅𑀦𑀡𑁄 𑀪𑀯𑀺𑀢𑁆𑀯𑀸,_  
_𑀲𑀘𑁆𑀘𑀸𑀦𑀼𑀭𑀓𑁆𑀔𑀻 𑀧𑀼𑀦𑀭𑀸𑀯𑀚𑀺𑀲𑁆𑀲𑀁”𑁇_  


(408.)

1224\. _“𑀬𑁄 𑀢𑁂 𑀓𑀢𑁄 𑀲𑀗𑁆𑀕𑀭𑁄 𑀩𑁆𑀭𑀸𑀳𑁆𑀫𑀡𑁂𑀦,_  
_𑀭𑀝𑁆𑀞𑁂 𑀲𑀓𑁂 𑀇𑀲𑁆𑀲𑀭𑀺𑀬𑁂 𑀞𑀺𑀢𑁂𑀦;_  
_𑀢𑀁 𑀲𑀗𑁆𑀕𑀭𑀁 𑀩𑁆𑀭𑀸𑀳𑁆𑀫𑀡𑀲𑀧𑁆𑀧𑀤𑀸𑀬,_  
_𑀲𑀘𑁆𑀘𑀸𑀦𑀼𑀭𑀓𑁆𑀔𑀻 𑀧𑀼𑀦𑀭𑀸𑀯𑀚𑀲𑁆𑀲𑀼”𑁇_  


(409.)

1225\. _“𑀬𑁄 𑀫𑁂 𑀓𑀢𑁄 𑀲𑀗𑁆𑀕𑀭𑁄 𑀩𑁆𑀭𑀸𑀳𑁆𑀫𑀡𑁂𑀦,_  
_𑀭𑀝𑁆𑀞𑁂 𑀲𑀓𑁂 𑀇𑀲𑁆𑀲𑀭𑀺𑀬𑁂 𑀞𑀺𑀢𑁂𑀦;_  
_𑀢𑀁 𑀲𑀗𑁆𑀕𑀭𑀁 𑀩𑁆𑀭𑀸𑀳𑁆𑀫𑀡𑀲𑀧𑁆𑀧𑀤𑀸𑀬,_  
_𑀲𑀘𑁆𑀘𑀸𑀦𑀼𑀭𑀓𑁆𑀔𑀻 𑀧𑀼𑀦𑀭𑀸𑀯𑀚𑀺𑀲𑁆𑀲𑀁”𑁇_  


(410.)

1226\. _𑀫𑀼𑀢𑁆𑀢𑁄 𑀘 𑀲𑁄 𑀧𑁄𑀭𑀺𑀲𑀸𑀤𑀲𑁆𑀲 𑀳𑀢𑁆𑀣𑀸,_  
_𑀕𑀦𑁆𑀢𑁆𑀯𑀸𑀦 𑀢𑀁 𑀩𑁆𑀭𑀸𑀳𑁆𑀫𑀡𑀁 𑀏𑀢𑀤𑀯𑁄𑀘;_  
_“𑀲𑀼𑀡𑁄𑀫 𑀕𑀸𑀣𑀸𑀬𑁄 𑀲𑀢𑀸𑀭𑀳𑀸𑀬𑁄,_  
_𑀬𑀸 𑀫𑁂 𑀲𑀼𑀢𑀸 𑀅𑀲𑁆𑀲𑀼 𑀳𑀺𑀢𑀸𑀬 𑀩𑁆𑀭𑀳𑁆𑀫𑁂”𑁇_  


(411.)

1227\. _“𑀲𑀓𑀺𑀤𑁂𑀯 𑀲𑀼𑀢𑀲𑁄𑀫,_  
_𑀲𑀩𑁆𑀪𑀺 𑀳𑁄𑀢𑀺 𑀲𑀫𑀸𑀕𑀫𑁄;_  
_𑀲𑀸 𑀦𑀁 𑀲𑀗𑁆𑀕𑀢𑀺 𑀧𑀸𑀮𑁂𑀢𑀺,_  
_𑀦𑀸𑀲𑀩𑁆𑀪𑀺 𑀩𑀳𑀼 𑀲𑀗𑁆𑀕𑀫𑁄𑁇_  


(412.)

1228\. _𑀲𑀩𑁆𑀪𑀺𑀭𑁂𑀯 𑀲𑀫𑀸𑀲𑁂𑀣,_  
_𑀲𑀩𑁆𑀪𑀺 𑀓𑀼𑀩𑁆𑀩𑁂𑀣 𑀲𑀦𑁆𑀣𑀯𑀁;_  
_𑀲𑀢𑀁 𑀲𑀤𑁆𑀥𑀫𑁆𑀫𑀫𑀜𑁆𑀜𑀸𑀬,_  
_𑀲𑁂𑀬𑁆𑀬𑁄 𑀳𑁄𑀢𑀺 𑀦 𑀧𑀸𑀧𑀺𑀬𑁄𑁇_  


(413.)

1229\. _𑀚𑀻𑀭𑀦𑁆𑀢𑀺 𑀯𑁂 𑀭𑀸𑀚𑀭𑀣𑀸 𑀲𑀼𑀘𑀺𑀢𑁆𑀢𑀸,_  
_𑀅𑀣𑁄 𑀲𑀭𑀻𑀭𑀫𑁆𑀧𑀺 𑀚𑀭𑀁 𑀉𑀧𑁂𑀢𑀺;_  
_𑀲𑀢𑀜𑁆𑀘 𑀥𑀫𑁆𑀫𑁄 𑀦 𑀚𑀭𑀁 𑀉𑀧𑁂𑀢𑀺,_  
_𑀲𑀦𑁆𑀢𑁄 𑀳𑀯𑁂 𑀲𑀩𑁆𑀪𑀺 𑀧𑀯𑁂𑀤𑀬𑀦𑁆𑀢𑀺𑁇_  


(414.)

1230\. _𑀦𑀪𑀜𑁆𑀘 𑀤𑀽𑀭𑁂 𑀧𑀣𑀯𑀻 𑀘 𑀤𑀽𑀭𑁂,_  
_𑀧𑀸𑀭𑀁 𑀲𑀫𑀼𑀤𑁆𑀤𑀲𑁆𑀲 𑀢𑀤𑀸𑀳𑀼 𑀤𑀽𑀭𑁂;_  
_𑀢𑀢𑁄 𑀳𑀯𑁂 𑀤𑀽𑀭𑀢𑀭𑀁 𑀯𑀤𑀦𑁆𑀢𑀺,_  
_𑀲𑀢𑀜𑁆𑀘 𑀥𑀫𑁆𑀫𑁄 𑀅𑀲𑀢𑀜𑁆𑀘 𑀭𑀸𑀚”𑁇_  


(415.)

1231\. _“𑀲𑀳𑀲𑁆𑀲𑀺𑀬𑀸 𑀇𑀫𑀸 𑀕𑀸𑀣𑀸,_  
_𑀦𑀳𑀺𑀫𑀸 𑀕𑀸𑀣𑀸 𑀲𑀢𑀸𑀭𑀳𑀸;_  
_𑀘𑀢𑁆𑀢𑀸𑀭𑀺 𑀢𑁆𑀯𑀁 𑀲𑀳𑀲𑁆𑀲𑀸𑀦𑀺,_  
_𑀔𑀺𑀧𑁆𑀧𑀁 𑀕𑀡𑁆𑀳𑀸𑀳𑀺 𑀩𑁆𑀭𑀸𑀳𑁆𑀫𑀡”𑁇_  


(416.)

1232\. _“𑀆𑀲𑀻𑀢𑀺𑀬𑀸 𑀦𑀸𑀯𑀼𑀢𑀺𑀬𑀸 𑀘 𑀕𑀸𑀣𑀸,_  
_𑀲𑀢𑀸𑀭𑀳𑀸 𑀘𑀸𑀧𑀺 𑀪𑀯𑁂𑀬𑁆𑀬 𑀕𑀸𑀣𑀸;_  
_𑀧𑀘𑁆𑀘𑀢𑁆𑀢𑀫𑁂𑀯 𑀲𑀼𑀢𑀲𑁄𑀫 𑀚𑀸𑀦𑀳𑀺,_  
_𑀲𑀳𑀲𑁆𑀲𑀺𑀬𑀸 𑀦𑀸𑀫 𑀓𑀸 𑀅𑀢𑁆𑀣𑀺 𑀕𑀸𑀣𑀸”𑁇_  


(417.)

1233\. _“𑀇𑀘𑁆𑀙𑀸𑀫𑀺 𑀯𑁄𑀳𑀁 𑀲𑀼𑀢𑀯𑀼𑀤𑁆𑀥𑀺𑀫𑀢𑁆𑀢𑀦𑁄,_  
_𑀲𑀦𑁆𑀢𑁄𑀢𑀺 𑀫𑀁 𑀲𑀧𑁆𑀧𑀼𑀭𑀺𑀲𑀸 𑀪𑀚𑁂𑀬𑁆𑀬𑀼𑀁;_  
_𑀅𑀳𑀁 𑀲𑀯𑀦𑁆𑀢𑀻𑀳𑀺 𑀫𑀳𑁄𑀤𑀥𑀻𑀯,_  
_𑀦 𑀳𑀺 𑀢𑀸𑀢 𑀢𑀧𑁆𑀧𑀸𑀫𑀺 𑀲𑀼𑀪𑀸𑀲𑀺𑀢𑁂𑀦𑁇_  


(418.)

1234\. _𑀅𑀕𑁆𑀕𑀺 𑀬𑀣𑀸 𑀢𑀺𑀡𑀓𑀝𑁆𑀞𑀁 𑀤𑀳𑀦𑁆𑀢𑁄,_  
_𑀦 𑀢𑀧𑁆𑀧𑀢𑀻 𑀲𑀸𑀕𑀭𑁄𑀯 𑀦𑀤𑀻𑀳𑀺;_  
_𑀏𑀯𑀫𑁆𑀧𑀺 𑀢𑁂 𑀧𑀡𑁆𑀟𑀺𑀢𑀸 𑀭𑀸𑀚𑀲𑁂𑀝𑁆𑀞,_  
_𑀲𑀼𑀢𑁆𑀯𑀸 𑀦 𑀢𑀧𑁆𑀧𑀦𑁆𑀢𑀺 𑀲𑀼𑀪𑀸𑀲𑀺𑀢𑁂𑀦𑁇_  


(419.)

1235\. _𑀲𑀓𑀲𑁆𑀲 𑀤𑀸𑀲𑀲𑁆𑀲 𑀬𑀤𑀸 𑀲𑀼𑀡𑁄𑀫𑀺,_  
_𑀕𑀸𑀣𑀁 𑀅𑀳𑀁 𑀅𑀢𑁆𑀣𑀯𑀢𑀺𑀁 𑀚𑀦𑀺𑀦𑁆𑀤;_  
_𑀢𑀫𑁂𑀯 𑀲𑀓𑁆𑀓𑀘𑁆𑀘 𑀦𑀺𑀲𑀸𑀫𑀬𑀸𑀫𑀺,_  
_𑀦 𑀳𑀺 𑀢𑀸𑀢 𑀥𑀫𑁆𑀫𑁂𑀲𑀼 𑀫𑀫𑀢𑁆𑀣𑀺 𑀢𑀺𑀢𑁆𑀢𑀺𑁇_  


(420.)

1236\. _𑀇𑀤𑀁 𑀢𑁂 𑀭𑀝𑁆𑀞𑀁 𑀲𑀥𑀦𑀁 𑀲𑀬𑁄𑀕𑁆𑀕𑀁,_  
_𑀲𑀓𑀸𑀬𑀼𑀭𑀁 𑀲𑀩𑁆𑀩𑀓𑀸𑀫𑀽𑀧𑀧𑀦𑁆𑀦𑀁;_  
_𑀓𑀺𑀁 𑀓𑀸𑀫𑀳𑁂𑀢𑀼 𑀧𑀭𑀺𑀪𑀸𑀲𑀲𑀺 𑀫𑀁,_  
_𑀕𑀘𑁆𑀙𑀸𑀫𑀳𑀁 𑀧𑁄𑀭𑀺𑀲𑀸𑀤𑀲𑁆𑀲 𑀜𑀢𑁆𑀢𑁂”𑁇_  


(421.)

1237\. _“𑀅𑀢𑁆𑀢𑀸𑀦𑀼𑀭𑀓𑁆𑀔𑀸𑀬 𑀪𑀯𑀦𑁆𑀢𑀺 𑀳𑁂𑀢𑁂,_  
_𑀳𑀢𑁆𑀣𑀸𑀭𑁄𑀳𑀸 𑀭𑀣𑀺𑀓𑀸 𑀧𑀢𑁆𑀢𑀺𑀓𑀸 𑀘;_  
_𑀅𑀲𑁆𑀲𑀸𑀭𑀼𑀳𑀸 𑀬𑁂 𑀘 𑀥𑀦𑀼𑀕𑁆𑀕𑀳𑀸𑀲𑁂,_  
_𑀲𑁂𑀦𑀁 𑀧𑀬𑀼𑀜𑁆𑀚𑀸𑀫 𑀳𑀦𑀸𑀫 𑀲𑀢𑁆𑀢𑀼𑀁”𑁇_  


(422.)

1238\. _“𑀲𑀼𑀤𑀼𑀓𑁆𑀓𑀭𑀁 𑀧𑁄𑀭𑀺𑀲𑀸𑀤𑁄 𑀅𑀓𑀸𑀲𑀺,_  
_𑀚𑀻𑀯𑀁 𑀕𑀳𑁂𑀢𑁆𑀯𑀸𑀦 𑀅𑀯𑀲𑁆𑀲𑀚𑀻 𑀫𑀁;_  
_𑀢𑀁 𑀢𑀸𑀤𑀺𑀲𑀁 𑀧𑀼𑀩𑁆𑀩𑀓𑀺𑀘𑁆𑀘𑀁 𑀲𑀭𑀦𑁆𑀢𑁄,_  
_𑀤𑀼𑀩𑁆𑀪𑁂 𑀅𑀳𑀁 𑀢𑀲𑁆𑀲 𑀓𑀣𑀁 𑀚𑀦𑀺𑀦𑁆𑀤”𑁇_  


(423.)

1239\. _𑀯𑀦𑁆𑀤𑀺𑀢𑁆𑀯𑀸 𑀲𑁄 𑀧𑀺𑀢𑀭𑀁 𑀫𑀸𑀢𑀭𑀜𑁆𑀘,_  
_𑀅𑀦𑀼𑀲𑀸𑀲𑁂𑀢𑁆𑀯𑀸 𑀦𑁂𑀕𑀫𑀜𑁆𑀘 𑀩𑀮𑀜𑁆𑀘;_  
_𑀲𑀘𑁆𑀘𑀯𑀸𑀤𑀻 𑀲𑀘𑁆𑀘𑀸𑀦𑀼𑀭𑀓𑁆𑀔𑀫𑀸𑀦𑁄,_  
_𑀅𑀕𑀫𑀸𑀲𑀺 𑀲𑁄 𑀬𑀢𑁆𑀣 𑀧𑁄𑀭𑀺𑀲𑀸𑀤𑁄𑁇_  


(424.)

1240\. _“𑀓𑀢𑁄 𑀫𑀬𑀸 𑀲𑀗𑁆𑀕𑀭𑁄 𑀩𑁆𑀭𑀸𑀳𑁆𑀫𑀡𑁂𑀦,_  
_𑀭𑀝𑁆𑀞𑁂 𑀲𑀓𑁂 𑀇𑀲𑁆𑀲𑀭𑀺𑀬𑁂 𑀞𑀺𑀢𑁂𑀦;_  
_𑀢𑀁 𑀲𑀗𑁆𑀕𑀭𑀁 𑀩𑁆𑀭𑀸𑀳𑁆𑀫𑀡𑀲𑀧𑁆𑀧𑀤𑀸𑀬,_  
_𑀲𑀘𑁆𑀘𑀸𑀦𑀼𑀭𑀓𑁆𑀔𑀻 𑀧𑀼𑀦𑀭𑀸𑀕𑀢𑁄𑀲𑁆𑀫𑀺;_  
_𑀬𑀚𑀲𑁆𑀲𑀼 𑀬𑀜𑁆𑀜𑀁 𑀔𑀸𑀤 𑀫𑀁 𑀧𑁄𑀭𑀺𑀲𑀸𑀤”𑁇_  


(425.)

1241\. _“𑀦 𑀳𑀸𑀬𑀢𑁂 𑀔𑀸𑀤𑀺𑀢𑀁 𑀫𑀬𑁆𑀳𑀁 𑀧𑀘𑁆𑀙𑀸,_  
_𑀘𑀺𑀢𑀓𑀸 𑀅𑀬𑀁 𑀢𑀸𑀯 𑀲𑀥𑀽𑀫𑀺𑀓𑀸𑀯;_  
_𑀦𑀺𑀤𑁆𑀥𑀽𑀫𑀓𑁂 𑀧𑀘𑀺𑀢𑀁 𑀲𑀸𑀥𑀼𑀧𑀓𑁆𑀓𑀁,_  
_𑀲𑀼𑀡𑁄𑀫 𑀕𑀸𑀣𑀸𑀬𑁄 𑀲𑀢𑀸𑀭𑀳𑀸𑀬𑁄”𑁇_  


(426.)

1242\. _“𑀅𑀥𑀫𑁆𑀫𑀺𑀓𑁄 𑀢𑁆𑀯𑀁 𑀧𑁄𑀭𑀺𑀲𑀸𑀤𑀓𑀸𑀲𑀺,_  
_𑀭𑀝𑁆𑀞𑀸 𑀘 𑀪𑀝𑁆𑀞𑁄 𑀉𑀤𑀭𑀲𑁆𑀲 𑀳𑁂𑀢𑀼;_  
_𑀥𑀫𑁆𑀫𑀜𑁆𑀘𑀺𑀫𑀸 𑀅𑀪𑀺𑀯𑀤𑀦𑁆𑀢𑀺 𑀕𑀸𑀣𑀸,_  
_𑀥𑀫𑁆𑀫𑁄 𑀘 𑀅𑀥𑀫𑁆𑀫𑁄 𑀘 𑀓𑀼𑀳𑀺𑀁 𑀲𑀫𑁂𑀢𑀺𑁇_  


(427.)

1243\. _𑀅𑀥𑀫𑁆𑀫𑀺𑀓𑀲𑁆𑀲 𑀮𑀼𑀤𑁆𑀤𑀲𑁆𑀲,_  
_𑀦𑀺𑀘𑁆𑀘𑀁 𑀮𑁄𑀳𑀺𑀢𑀧𑀸𑀡𑀺𑀦𑁄;_  
_𑀦𑀢𑁆𑀣𑀺 𑀲𑀘𑁆𑀘𑀁 𑀓𑀼𑀢𑁄 𑀥𑀫𑁆𑀫𑁄,_  
_𑀓𑀺𑀁 𑀲𑀼𑀢𑁂𑀦 𑀓𑀭𑀺𑀲𑁆𑀲𑀲𑀺”𑁇_  


(428.)

1244\. _“𑀬𑁄 𑀫𑀁𑀲𑀳𑁂𑀢𑀼 𑀫𑀺𑀕𑀯𑀁 𑀘𑀭𑁂𑀬𑁆𑀬,_  
_𑀬𑁄 𑀯𑀸 𑀳𑀦𑁂 𑀧𑀼𑀭𑀺𑀲𑀫𑀢𑁆𑀢𑀳𑁂𑀢𑀼;_  
_𑀉𑀪𑁄𑀧𑀺 𑀢𑁂 𑀧𑁂𑀘𑁆𑀘 𑀲𑀫𑀸 𑀪𑀯𑀦𑁆𑀢𑀺,_  
_𑀓𑀲𑁆𑀫𑀸 𑀦𑁄 𑀅𑀥𑀫𑁆𑀫𑀺𑀓𑀁 𑀩𑁆𑀭𑀽𑀲𑀺 𑀫𑀁 𑀢𑁆𑀯𑀁”𑁇_  


(429.)

1245\. _“𑀧𑀜𑁆𑀘 𑀧𑀜𑁆𑀘 𑀦 𑀔𑀸 𑀪𑀓𑁆𑀔𑀸,_  
_𑀔𑀢𑁆𑀢𑀺𑀬𑁂𑀦 𑀧𑀚𑀸𑀦𑀢𑀸;_  
_𑀅𑀪𑀓𑁆𑀔𑀁 𑀭𑀸𑀚 𑀪𑀓𑁆𑀔𑁂𑀲𑀺,_  
_𑀢𑀲𑁆𑀫𑀸 𑀅𑀥𑀫𑁆𑀫𑀺𑀓𑁄 𑀢𑀼𑀯𑀁”𑁇_  


(430.)

1246\. _“𑀫𑀼𑀢𑁆𑀢𑁄 𑀢𑀼𑀯𑀁 𑀧𑁄𑀭𑀺𑀲𑀸𑀤𑀲𑁆𑀲 𑀳𑀢𑁆𑀣𑀸,_  
_𑀕𑀦𑁆𑀢𑁆𑀯𑀸 𑀲𑀓𑀁 𑀫𑀦𑁆𑀤𑀺𑀭𑀁 𑀓𑀸𑀫𑀓𑀸𑀫𑀻;_  
_𑀅𑀫𑀺𑀢𑁆𑀢𑀳𑀢𑁆𑀣𑀁 𑀧𑀼𑀦𑀭𑀸𑀕𑀢𑁄𑀲𑀺,_  
_𑀦 𑀔𑀢𑁆𑀢𑀥𑀫𑁆𑀫𑁂 𑀓𑀼𑀲𑀮𑁄𑀲𑀺 𑀭𑀸𑀚”𑁇_  


(431.)

1247\. _“𑀬𑁂 𑀔𑀢𑁆𑀢𑀥𑀫𑁆𑀫𑁂 𑀓𑀼𑀲𑀮𑀸 𑀪𑀯𑀦𑁆𑀢𑀺,_  
_𑀧𑀸𑀬𑁂𑀦 𑀢𑁂 𑀦𑁂𑀭𑀬𑀺𑀓𑀸 𑀪𑀯𑀦𑁆𑀢𑀺;_  
_𑀢𑀲𑁆𑀫𑀸 𑀅𑀳𑀁 𑀔𑀢𑁆𑀢𑀥𑀫𑁆𑀫𑀁 𑀧𑀳𑀸𑀬,_  
_𑀲𑀘𑁆𑀘𑀸𑀦𑀼𑀭𑀓𑁆𑀔𑀻 𑀧𑀼𑀦𑀭𑀸𑀕𑀢𑁄𑀲𑁆𑀫𑀺;_  
_𑀬𑀚𑀲𑁆𑀲𑀼 𑀬𑀜𑁆𑀜𑀁 𑀔𑀸𑀤 𑀫𑀁 𑀧𑁄𑀭𑀺𑀲𑀸𑀤”𑁇_  


(432.)

1248\. _“𑀧𑀸𑀲𑀸𑀤𑀯𑀸𑀲𑀸 𑀧𑀣𑀯𑀻𑀕𑀯𑀸𑀲𑁆𑀲𑀸,_  
_𑀓𑀸𑀫𑀺𑀢𑁆𑀣𑀺𑀬𑁄 𑀓𑀸𑀲𑀺𑀓𑀘𑀦𑁆𑀤𑀦𑀜𑁆𑀘;_  
_𑀲𑀩𑁆𑀩𑀁 𑀢𑀳𑀺𑀁 𑀮𑀪𑀲𑀺 𑀲𑀸𑀫𑀺𑀢𑀸𑀬,_  
_𑀲𑀘𑁆𑀘𑁂𑀦 𑀓𑀺𑀁 𑀧𑀲𑁆𑀲𑀲𑀺 𑀆𑀦𑀺𑀲𑀁𑀲𑀁”𑁇_  


(433.)

1249\. _“𑀬𑁂 𑀓𑁂𑀘𑀺𑀫𑁂 𑀅𑀢𑁆𑀣𑀺 𑀭𑀲𑀸 𑀧𑀣𑀩𑁆𑀬𑀸,_  
_𑀲𑀘𑁆𑀘𑀁 𑀢𑁂𑀲𑀁 𑀲𑀸𑀥𑀼𑀢𑀭𑀁 𑀭𑀲𑀸𑀦𑀁;_  
_𑀲𑀘𑁆𑀘𑁂 𑀞𑀺𑀢𑀸 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 𑀘,_  
_𑀢𑀭𑀦𑁆𑀢𑀺 𑀚𑀸𑀢𑀺𑀫𑀭𑀡𑀲𑁆𑀲 𑀧𑀸𑀭𑀁”𑁇_  


(434.)

1250\. _“𑀫𑀼𑀢𑁆𑀢𑁄 𑀢𑀼𑀯𑀁 𑀧𑁄𑀭𑀺𑀲𑀸𑀤𑀲𑁆𑀲 𑀳𑀢𑁆𑀣𑀸,_  
_𑀕𑀦𑁆𑀢𑁆𑀯𑀸 𑀲𑀓𑀁 𑀫𑀦𑁆𑀤𑀺𑀭𑀁 𑀓𑀸𑀫𑀓𑀸𑀫𑀻;_  
_𑀅𑀫𑀺𑀢𑁆𑀢𑀳𑀢𑁆𑀣𑀁 𑀧𑀼𑀦𑀭𑀸𑀕𑀢𑁄𑀲𑀺,_  
_𑀦 𑀳𑀺 𑀦𑀽𑀦 𑀢𑁂 𑀫𑀭𑀡𑀪𑀬𑀁 𑀚𑀦𑀺𑀦𑁆𑀤;_  
_𑀅𑀮𑀻𑀦𑀘𑀺𑀢𑁆𑀢𑁄 𑀅𑀲𑀺 𑀲𑀘𑁆𑀘𑀯𑀸𑀤𑀻”𑁇_  


(435.)

1251\. _“𑀓𑀢𑀸 𑀫𑁂 𑀓𑀮𑁆𑀬𑀸𑀡𑀸 𑀅𑀦𑁂𑀓𑀭𑀽𑀧𑀸,_  
_𑀬𑀜𑁆𑀜𑀸 𑀬𑀺𑀝𑁆𑀞𑀸 𑀬𑁂 𑀯𑀺𑀧𑀼𑀮𑀸 𑀧𑀲𑀢𑁆𑀣𑀸;_  
_𑀯𑀺𑀲𑁄𑀥𑀺𑀢𑁄 𑀧𑀭𑀮𑁄𑀓𑀲𑁆𑀲 𑀫𑀕𑁆𑀕𑁄,_  
_𑀥𑀫𑁆𑀫𑁂 𑀞𑀺𑀢𑁄 𑀓𑁄 𑀫𑀭𑀡𑀲𑁆𑀲 𑀪𑀸𑀬𑁂𑁇_  


(436.)

1252\. _𑀓𑀢𑀸 𑀫𑁂 𑀓𑀮𑁆𑀬𑀸𑀡𑀸 𑀅𑀦𑁂𑀓𑀭𑀽𑀧𑀸,_  
_𑀬𑀜𑁆𑀜𑀸 𑀬𑀺𑀝𑁆𑀞𑀸 𑀬𑁂 𑀯𑀺𑀧𑀼𑀮𑀸 𑀧𑀲𑀢𑁆𑀣𑀸;_  
_𑀅𑀦𑀸𑀦𑀼𑀢𑀧𑁆𑀧𑀁 𑀧𑀭𑀮𑁄𑀓𑀁 𑀕𑀫𑀺𑀲𑁆𑀲𑀁,_  
_𑀬𑀚𑀲𑁆𑀲𑀼 𑀬𑀜𑁆𑀜𑀁 𑀅𑀤 𑀫𑀁 𑀧𑁄𑀭𑀺𑀲𑀸𑀤𑁇_  


(437.)

1253\. _𑀧𑀺𑀢𑀸 𑀘 𑀫𑀸𑀢𑀸 𑀘 𑀉𑀧𑀝𑁆𑀞𑀺𑀢𑀸 𑀫𑁂,_  
_𑀥𑀫𑁆𑀫𑁂𑀦 𑀫𑁂 𑀇𑀲𑁆𑀲𑀭𑀺𑀬𑀁 𑀧𑀲𑀢𑁆𑀣𑀁;_  
_𑀯𑀺𑀲𑁄𑀥𑀺𑀢𑁄 𑀧𑀭𑀮𑁄𑀓𑀲𑁆𑀲 𑀫𑀕𑁆𑀕𑁄,_  
_𑀥𑀫𑁆𑀫𑁂 𑀞𑀺𑀢𑁄 𑀓𑁄 𑀫𑀭𑀡𑀲𑁆𑀲 𑀪𑀸𑀬𑁂𑁇_  


(438.)

1254\. _𑀧𑀺𑀢𑀸 𑀘 𑀫𑀸𑀢𑀸 𑀘 𑀉𑀧𑀝𑁆𑀞𑀺𑀢𑀸 𑀫𑁂,_  
_𑀥𑀫𑁆𑀫𑁂𑀦 𑀫𑁂 𑀇𑀲𑁆𑀲𑀭𑀺𑀬𑀁 𑀧𑀲𑀢𑁆𑀣𑀁;_  
_𑀅𑀦𑀸𑀦𑀼𑀢𑀧𑁆𑀧𑀁 𑀧𑀭𑀮𑁄𑀓𑀁 𑀕𑀫𑀺𑀲𑁆𑀲𑀁,_  
_𑀬𑀚𑀲𑁆𑀲𑀼 𑀬𑀜𑁆𑀜𑀁 𑀅𑀤 𑀫𑀁 𑀧𑁄𑀭𑀺𑀲𑀸𑀤𑁇_  


(439.)

1255\. _𑀜𑀸𑀢𑀻𑀲𑀼 𑀫𑀺𑀢𑁆𑀢𑁂𑀲𑀼 𑀓𑀢𑀸 𑀫𑁂 𑀓𑀸𑀭𑀸,_  
_𑀥𑀫𑁆𑀫𑁂𑀦 𑀫𑁂 𑀇𑀲𑁆𑀲𑀭𑀺𑀬𑀁 𑀧𑀲𑀢𑁆𑀣𑀁;_  
_𑀯𑀺𑀲𑁄𑀥𑀺𑀢𑁄 𑀧𑀭𑀮𑁄𑀓𑀲𑁆𑀲 𑀫𑀕𑁆𑀕𑁄,_  
_𑀥𑀫𑁆𑀫𑁂 𑀞𑀺𑀢𑁄 𑀓𑁄 𑀫𑀭𑀡𑀲𑁆𑀲 𑀪𑀸𑀬𑁂𑁇_  


(440.)

1256\. _𑀜𑀸𑀢𑀻𑀲𑀼 𑀫𑀺𑀢𑁆𑀢𑁂𑀲𑀼 𑀓𑀢𑀸 𑀫𑁂 𑀓𑀸𑀭𑀸,_  
_𑀥𑀫𑁆𑀫𑁂𑀦 𑀫𑁂 𑀇𑀲𑁆𑀲𑀭𑀺𑀬𑀁 𑀧𑀲𑀢𑁆𑀣𑀁;_  
_𑀅𑀦𑀸𑀦𑀼𑀢𑀧𑁆𑀧𑀁 𑀧𑀭𑀮𑁄𑀓𑀁 𑀕𑀫𑀺𑀲𑁆𑀲𑀁,_  
_𑀬𑀚𑀲𑁆𑀲𑀼 𑀬𑀜𑁆𑀜𑀁 𑀅𑀤 𑀫𑀁 𑀧𑁄𑀭𑀺𑀲𑀸𑀤𑁇_  


(441.)

1257\. _𑀤𑀺𑀦𑁆𑀦𑀁 𑀫𑁂 𑀤𑀸𑀦𑀁 𑀩𑀳𑀼𑀥𑀸 𑀩𑀳𑀽𑀦𑀁,_  
_𑀲𑀦𑁆𑀢𑀧𑁆𑀧𑀺𑀢𑀸 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 𑀘;_  
_𑀯𑀺𑀲𑁄𑀥𑀺𑀢𑁄 𑀧𑀭𑀮𑁄𑀓𑀲𑁆𑀲 𑀫𑀕𑁆𑀕𑁄,_  
_𑀥𑀫𑁆𑀫𑁂 𑀞𑀺𑀢𑁄 𑀓𑁄 𑀫𑀭𑀡𑀲𑁆𑀲 𑀪𑀸𑀬𑁂𑁇_  


(442.)

1258\. _𑀤𑀺𑀦𑁆𑀦𑀁 𑀫𑁂 𑀤𑀸𑀦𑀁 𑀩𑀳𑀼𑀥𑀸 𑀩𑀳𑀽𑀦𑀁,_  
_𑀲𑀦𑁆𑀢𑀧𑁆𑀧𑀺𑀢𑀸 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 𑀘;_  
_𑀅𑀦𑀸𑀦𑀼𑀢𑀧𑁆𑀧𑀁 𑀧𑀭𑀮𑁄𑀓𑀁 𑀕𑀫𑀺𑀲𑁆𑀲𑀁,_  
_𑀬𑀚𑀲𑁆𑀲𑀼 𑀬𑀜𑁆𑀜𑀁 𑀅𑀤 𑀫𑀁 𑀧𑁄𑀭𑀺𑀲𑀸𑀤”𑁇_  


(443.)

1259\. _“𑀯𑀺𑀲𑀁 𑀧𑀚𑀸𑀦𑀁 𑀧𑀼𑀭𑀺𑀲𑁄 𑀅𑀤𑁂𑀬𑁆𑀬,_  
_𑀆𑀲𑀻𑀯𑀺𑀲𑀁 𑀚𑀮𑀺𑀢𑀫𑀼𑀕𑁆𑀕𑀢𑁂𑀚𑀁;_  
_𑀫𑀼𑀤𑁆𑀥𑀸𑀧𑀺 𑀢𑀲𑁆𑀲 𑀯𑀺𑀨𑀮𑁂𑀬𑁆𑀬 𑀲𑀢𑁆𑀢𑀥𑀸,_  
_𑀬𑁄 𑀢𑀸𑀤𑀺𑀲𑀁 𑀲𑀘𑁆𑀘𑀯𑀸𑀤𑀺𑀁 𑀅𑀤𑁂𑀬𑁆𑀬𑁇_  


(444.)

1260\. _𑀲𑀼𑀢𑁆𑀯𑀸 𑀥𑀫𑁆𑀫𑀁 𑀯𑀺𑀚𑀸𑀦𑀦𑁆𑀢𑀺,_  
_𑀦𑀭𑀸 𑀓𑀮𑁆𑀬𑀸𑀡𑀧𑀸𑀧𑀓𑀁;_  
_𑀅𑀧𑀺 𑀕𑀸𑀣𑀸 𑀲𑀼𑀡𑀺𑀢𑁆𑀯𑀸𑀦,_  
_𑀥𑀫𑁆𑀫𑁂 𑀫𑁂 𑀭𑀫𑀢𑁂 𑀫𑀦𑁄”𑁇_  


(445.)

1261\. _“𑀲𑀓𑀺𑀤𑁂𑀯 𑀫𑀳𑀸𑀭𑀸𑀚,_  
_𑀲𑀩𑁆𑀪𑀺 𑀳𑁄𑀢𑀺 𑀲𑀫𑀸𑀕𑀫𑁄;_  
_𑀲𑀸 𑀦𑀁 𑀲𑀗𑁆𑀕𑀢𑀺 𑀧𑀸𑀮𑁂𑀢𑀺,_  
_𑀦𑀸𑀲𑀩𑁆𑀪𑀺 𑀩𑀳𑀼 𑀲𑀗𑁆𑀕𑀫𑁄𑁇_  


(446.)

1262\. _𑀲𑀩𑁆𑀪𑀺𑀭𑁂𑀯 𑀲𑀫𑀸𑀲𑁂𑀣,_  
_𑀲𑀩𑁆𑀪𑀺 𑀓𑀼𑀩𑁆𑀩𑁂𑀣 𑀲𑀦𑁆𑀣𑀯𑀁;_  
_𑀲𑀢𑀁 𑀲𑀤𑁆𑀥𑀫𑁆𑀫𑀫𑀜𑁆𑀜𑀸𑀬,_  
_𑀲𑁂𑀬𑁆𑀬𑁄 𑀳𑁄𑀢𑀺 𑀦 𑀧𑀸𑀧𑀺𑀬𑁄𑁇_  


(447.)

1263\. _𑀚𑀻𑀭𑀦𑁆𑀢𑀺 𑀯𑁂 𑀭𑀸𑀚𑀭𑀣𑀸 𑀲𑀼𑀘𑀺𑀢𑁆𑀢𑀸,_  
_𑀅𑀣𑁄 𑀲𑀭𑀻𑀭𑀫𑁆𑀧𑀺 𑀚𑀭𑀁 𑀉𑀧𑁂𑀢𑀺;_  
_𑀲𑀢𑀜𑁆𑀘 𑀥𑀫𑁆𑀫𑁄 𑀦 𑀚𑀭𑀁 𑀉𑀧𑁂𑀢𑀺,_  
_𑀲𑀦𑁆𑀢𑁄 𑀳𑀯𑁂 𑀲𑀩𑁆𑀪𑀺 𑀧𑀯𑁂𑀤𑀬𑀦𑁆𑀢𑀺𑁇_  


(448.)

1264\. _𑀦𑀪𑀜𑁆𑀘 𑀤𑀽𑀭𑁂 𑀧𑀣𑀯𑀻 𑀘 𑀤𑀽𑀭𑁂,_  
_𑀧𑀸𑀭𑀁 𑀲𑀫𑀼𑀤𑁆𑀤𑀲𑁆𑀲 𑀢𑀤𑀸𑀳𑀼 𑀤𑀽𑀭𑁂;_  
_𑀢𑀢𑁄 𑀳𑀯𑁂 𑀤𑀽𑀭𑀢𑀭𑀁 𑀯𑀤𑀦𑁆𑀢𑀺,_  
_𑀲𑀢𑀜𑁆𑀘 𑀥𑀫𑁆𑀫𑁄 𑀅𑀲𑀢𑀜𑁆𑀘 𑀭𑀸𑀚”𑁇_  


(449.)

1265\. _“𑀕𑀸𑀣𑀸 𑀇𑀫𑀸 𑀅𑀢𑁆𑀣𑀯𑀢𑀻 𑀲𑀼𑀩𑁆𑀬𑀜𑁆𑀚𑀦𑀸,_  
_𑀲𑀼𑀪𑀸𑀲𑀺𑀢𑀸 𑀢𑀼𑀬𑁆𑀳 𑀚𑀦𑀺𑀦𑁆𑀤 𑀲𑀼𑀢𑁆𑀯𑀸;_  
_𑀆𑀦𑀦𑁆𑀤𑀺 𑀯𑀺𑀢𑁆𑀢𑁄 𑀲𑀼𑀫𑀦𑁄 𑀧𑀢𑀻𑀢𑁄,_  
_𑀘𑀢𑁆𑀢𑀸𑀭𑀺 𑀢𑁂 𑀲𑀫𑁆𑀫 𑀯𑀭𑁂 𑀤𑀤𑀸𑀫𑀺”𑁇_  


(450.)

1266\. _“𑀬𑁄 𑀦𑀢𑁆𑀢𑀦𑁄 𑀫𑀭𑀡𑀁 𑀩𑀼𑀚𑁆𑀛𑀲𑀺 𑀢𑀼𑀯𑀁,_  
_𑀳𑀺𑀢𑀸𑀳𑀺𑀢𑀁 𑀯𑀺𑀦𑀺𑀧𑀸𑀢𑀜𑁆𑀘 𑀲𑀕𑁆𑀕𑀁;_  
_𑀕𑀺𑀤𑁆𑀥𑁄 𑀭𑀲𑁂 𑀤𑀼𑀘𑁆𑀘𑀭𑀺𑀢𑁂 𑀦𑀺𑀯𑀺𑀝𑁆𑀞𑁄,_  
_𑀓𑀺𑀁 𑀢𑁆𑀯𑀁 𑀯𑀭𑀁 𑀤𑀲𑁆𑀲𑀲𑀺 𑀧𑀸𑀧𑀥𑀫𑁆𑀫𑁇_  


(451.)

1267\. _𑀅𑀳𑀜𑁆𑀘 𑀢𑀁 𑀤𑁂𑀳𑀺 𑀯𑀭𑀦𑁆𑀢𑀺 𑀯𑀚𑁆𑀚𑀁,_  
_𑀢𑁆𑀯𑀜𑁆𑀘𑀸𑀧𑀺 𑀤𑀢𑁆𑀯𑀸𑀦 𑀅𑀯𑀸𑀓𑀭𑁂𑀬𑁆𑀬;_  
_𑀲𑀦𑁆𑀤𑀺𑀝𑁆𑀞𑀺𑀓𑀁 𑀓𑀮𑀳𑀫𑀺𑀫𑀁 𑀯𑀺𑀯𑀸𑀤𑀁,_  
_𑀓𑁄 𑀧𑀡𑁆𑀟𑀺𑀢𑁄 𑀚𑀸𑀦𑀫𑀼𑀧𑀩𑁆𑀩𑀚𑁂𑀬𑁆𑀬”𑁇_  


(452.)

1268\. _“𑀦 𑀢𑀁 𑀯𑀭𑀁 𑀅𑀭𑀳𑀢𑀺 𑀚𑀦𑁆𑀢𑀼 𑀤𑀸𑀢𑀼𑀁,_  
_𑀬𑀁 𑀯𑀸𑀧𑀺 𑀤𑀢𑁆𑀯𑀸𑀦 𑀅𑀯𑀸𑀓𑀭𑁂𑀬𑁆𑀬;_  
_𑀯𑀭𑀲𑁆𑀲𑀼 𑀲𑀫𑁆𑀫 𑀅𑀯𑀺𑀓𑀫𑁆𑀧𑀫𑀸𑀦𑁄,_  
_𑀧𑀸𑀡𑀁 𑀘𑀚𑀺𑀢𑁆𑀯𑀸𑀦𑀧𑀺 𑀤𑀲𑁆𑀲𑀫𑁂𑀯”𑁇_  


(453.)

1269\. _“𑀅𑀭𑀺𑀬𑀲𑁆𑀲 𑀅𑀭𑀺𑀬𑁂𑀦 𑀲𑀫𑁂𑀢𑀺 𑀲𑀔𑁆𑀬𑀁,_  
_𑀧𑀜𑁆𑀜𑀲𑁆𑀲 𑀧𑀜𑁆𑀜𑀸𑀡𑀯𑀢𑀸 𑀲𑀫𑁂𑀢𑀺;_  
_𑀧𑀲𑁆𑀲𑁂𑀬𑁆𑀬 𑀢𑀁 𑀯𑀲𑁆𑀲𑀲𑀢𑀁 𑀅𑀭𑁄𑀕𑀁,_  
_𑀏𑀢𑀁 𑀯𑀭𑀸𑀦𑀁 𑀧𑀞𑀫𑀁 𑀯𑀭𑀸𑀫𑀺”𑁇_  


(454.)

1270\. _“𑀅𑀭𑀺𑀬𑀲𑁆𑀲 𑀅𑀭𑀺𑀬𑁂𑀦 𑀲𑀫𑁂𑀢𑀺 𑀲𑀔𑁆𑀬𑀁,_  
_𑀧𑀜𑁆𑀜𑀲𑁆𑀲 𑀧𑀜𑁆𑀜𑀸𑀡𑀯𑀢𑀸 𑀲𑀫𑁂𑀢𑀺;_  
_𑀧𑀲𑁆𑀲𑀸𑀲𑀺 𑀫𑀁 𑀯𑀲𑁆𑀲𑀲𑀢𑀁 𑀅𑀭𑁄𑀕𑀁,_  
_𑀏𑀢𑀁 𑀯𑀭𑀸𑀦𑀁 𑀧𑀞𑀫𑀁 𑀤𑀤𑀸𑀫𑀺”𑁇_  


(455.)

1271\. _“𑀬𑁂 𑀔𑀢𑁆𑀢𑀺𑀬𑀸𑀲𑁂 𑀇𑀥 𑀪𑀽𑀫𑀺𑀧𑀸𑀮𑀸,_  
_𑀫𑀼𑀤𑁆𑀥𑀸𑀪𑀺𑀲𑀺𑀢𑁆𑀢𑀸 𑀓𑀢𑀦𑀸𑀫𑀥𑁂𑀬𑁆𑀬𑀸;_  
_𑀦 𑀢𑀸𑀤𑀺𑀲𑁂 𑀪𑀽𑀫𑀺𑀧𑀢𑀻 𑀅𑀤𑁂𑀲𑀺,_  
_𑀏𑀢𑀁 𑀯𑀭𑀸𑀦𑀁 𑀤𑀼𑀢𑀺𑀬𑀁 𑀯𑀭𑀸𑀫𑀺”𑁇_  


(456.)

1272\. _“𑀬𑁂 𑀔𑀢𑁆𑀢𑀺𑀬𑀸𑀲𑁂 𑀇𑀥 𑀪𑀽𑀫𑀺𑀧𑀸𑀮𑀸,_  
_𑀫𑀼𑀤𑁆𑀥𑀸𑀪𑀺𑀲𑀺𑀢𑁆𑀢𑀸 𑀓𑀢𑀦𑀸𑀫𑀥𑁂𑀬𑁆𑀬𑀸;_  
_𑀦 𑀢𑀸𑀤𑀺𑀲𑁂 𑀪𑀽𑀫𑀺𑀧𑀢𑀻 𑀅𑀤𑁂𑀫𑀺,_  
_𑀏𑀢𑀁 𑀯𑀭𑀸𑀦𑀁 𑀤𑀼𑀢𑀺𑀬𑀁 𑀤𑀤𑀸𑀫𑀺”𑁇_  


(457.)

1273\. _“𑀧𑀭𑁄𑀲𑀢𑀁 𑀔𑀢𑁆𑀢𑀺𑀬𑀸 𑀢𑁂 𑀕𑀳𑀺𑀢𑀸,_  
_𑀢𑀮𑀸𑀯𑀼𑀢𑀸 𑀅𑀲𑁆𑀲𑀼𑀫𑀼𑀔𑀸 𑀭𑀼𑀤𑀦𑁆𑀢𑀸;_  
_𑀲𑀓𑁂 𑀢𑁂 𑀭𑀝𑁆𑀞𑁂 𑀧𑀝𑀺𑀧𑀸𑀤𑀬𑀸𑀳𑀺,_  
_𑀏𑀢𑀁 𑀯𑀭𑀸𑀦𑀁 𑀢𑀢𑀺𑀬𑀁 𑀯𑀭𑀸𑀫𑀺”𑁇_  


(458.)

1274\. _“𑀧𑀭𑁄𑀲𑀢𑀁 𑀔𑀢𑁆𑀢𑀺𑀬𑀸 𑀫𑁂 𑀕𑀳𑀺𑀢𑀸,_  
_𑀢𑀮𑀸𑀯𑀼𑀢𑀸 𑀅𑀲𑁆𑀲𑀼𑀫𑀼𑀔𑀸 𑀭𑀼𑀤𑀦𑁆𑀢𑀸;_  
_𑀲𑀓𑁂 𑀢𑁂 𑀭𑀝𑁆𑀞𑁂 𑀧𑀝𑀺𑀧𑀸𑀤𑀬𑀸𑀫𑀺,_  
_𑀏𑀢𑀁 𑀯𑀭𑀸𑀦𑀁 𑀢𑀢𑀺𑀬𑀁 𑀤𑀤𑀸𑀫𑀺”𑁇_  


(459.)

1275\. _“𑀙𑀺𑀤𑁆𑀤𑀁 𑀢𑁂 𑀭𑀝𑁆𑀞𑀁 𑀩𑁆𑀬𑀣𑀺𑀢𑀸 𑀪𑀬𑀸 𑀳𑀺,_  
_𑀧𑀼𑀣𑀽 𑀦𑀭𑀸 𑀮𑁂𑀡𑀫𑀦𑀼𑀧𑁆𑀧𑀯𑀺𑀝𑁆𑀞𑀸;_  
_𑀫𑀦𑀼𑀲𑁆𑀲𑀫𑀁𑀲𑀁 𑀯𑀺𑀭𑀫𑁂𑀳𑀺 𑀭𑀸𑀚,_  
_𑀏𑀢𑀁 𑀯𑀭𑀸𑀦𑀁 𑀘𑀢𑀼𑀢𑁆𑀣𑀁 𑀯𑀭𑀸𑀫𑀺”𑁇_  


(460.)

1276\. _“𑀅𑀤𑁆𑀥𑀸 𑀳𑀺 𑀲𑁄 𑀪𑀓𑁆𑀔𑁄 𑀫𑀫 𑀫𑀦𑀸𑀧𑁄,_  
_𑀏𑀢𑀲𑁆𑀲 𑀳𑁂𑀢𑀼𑀫𑁆𑀳𑀺 𑀯𑀦𑀁 𑀧𑀯𑀺𑀝𑁆𑀞𑁄;_  
_𑀲𑁄𑀳𑀁 𑀓𑀣𑀁 𑀏𑀢𑁆𑀢𑁄 𑀉𑀧𑀸𑀭𑀫𑁂𑀬𑁆𑀬𑀁,_  
_𑀅𑀜𑁆𑀜𑀁 𑀯𑀭𑀸𑀦𑀁 𑀘𑀢𑀼𑀢𑁆𑀣𑀁 𑀯𑀭𑀲𑁆𑀲𑀼”𑁇_  


(461.)

1277\. _“𑀦 𑀯𑁂 𑀧𑀺𑀬𑀁 𑀫𑁂𑀢𑀺 𑀚𑀦𑀺𑀦𑁆𑀤 𑀢𑀸𑀤𑀺𑀲𑁄,_  
_𑀅𑀢𑁆𑀢𑀁 𑀦𑀺𑀭𑀁𑀓𑀘𑁆𑀘 𑀧𑀺𑀬𑀸𑀦𑀺 𑀲𑁂𑀯𑀢𑀺;_  
_𑀅𑀢𑁆𑀢𑀸𑀯 𑀲𑁂𑀬𑁆𑀬𑁄 𑀧𑀭𑀫𑀸 𑀘 𑀲𑁂𑀬𑁆𑀬𑁄,_  
_𑀮𑀩𑁆𑀪𑀸 𑀧𑀺𑀬𑀸 𑀑𑀘𑀺𑀢𑀢𑁆𑀣𑁂𑀦 𑀧𑀘𑁆𑀙𑀸”𑁇_  


(462.)

1278\. _“𑀧𑀺𑀬𑀁 𑀫𑁂 𑀫𑀸𑀦𑀼𑀲𑀁 𑀫𑀁𑀲𑀁,_  
_𑀲𑀼𑀢𑀲𑁄𑀫 𑀯𑀺𑀚𑀸𑀦𑀳𑀺;_  
_𑀦𑀫𑁆𑀳𑀺 𑀲𑀓𑁆𑀓𑀸 𑀦𑀺𑀯𑀸𑀭𑁂𑀢𑀼𑀁,_  
_𑀅𑀜𑁆𑀜𑀁 𑀯𑀭𑀁 𑀲𑀫𑁆𑀫 𑀯𑀭𑀲𑁆𑀲𑀼”𑁇_  


(463.)

1279\. _“𑀬𑁄 𑀯𑁂 𑀧𑀺𑀬𑀁 𑀫𑁂𑀢𑀺 𑀧𑀺𑀬𑀸𑀦𑀼𑀭𑀓𑁆𑀔𑀻,_  
_𑀅𑀢𑁆𑀢𑀁 𑀦𑀺𑀭𑀁𑀓𑀘𑁆𑀘 𑀧𑀺𑀬𑀸𑀦𑀺 𑀲𑁂𑀯𑀢𑀺;_  
_𑀲𑁄𑀡𑁆𑀟𑁄𑀯 𑀧𑀺𑀢𑁆𑀯𑀸 𑀯𑀺𑀲𑀫𑀺𑀲𑁆𑀲𑀧𑀸𑀦𑀁,_  
_𑀢𑁂𑀦𑁂𑀯 𑀲𑁄 𑀳𑁄𑀢𑀺 𑀤𑀼𑀓𑁆𑀔𑀻 𑀧𑀭𑀢𑁆𑀣𑁇_  


(464.)

1280\. _𑀬𑁄 𑀘𑀻𑀥 𑀲𑀗𑁆𑀔𑀸𑀬 𑀧𑀺𑀬𑀸𑀦𑀺 𑀳𑀺𑀢𑁆𑀯𑀸,_  
_𑀓𑀺𑀘𑁆𑀙𑁂𑀦𑀧𑀺 𑀲𑁂𑀯𑀢𑀺 𑀅𑀭𑀺𑀬𑀥𑀫𑁆𑀫𑁂;_  
_𑀤𑀼𑀓𑁆𑀔𑀺𑀢𑁄𑀯 𑀧𑀺𑀢𑁆𑀯𑀸𑀦 𑀬𑀣𑁄𑀲𑀥𑀸𑀦𑀺,_  
_𑀢𑁂𑀦𑁂𑀯 𑀲𑁄 𑀳𑁄𑀢𑀺 𑀲𑀼𑀔𑀻 𑀧𑀭𑀢𑁆𑀣”𑁇_  


(465.)

1281\. _“𑀑𑀳𑀸𑀬𑀳𑀁 𑀧𑀺𑀢𑀭𑀁 𑀫𑀸𑀢𑀭𑀜𑁆𑀘,_  
_𑀫𑀦𑀸𑀧𑀺𑀬𑁂 𑀓𑀸𑀫𑀕𑀼𑀡𑁂 𑀘 𑀧𑀜𑁆𑀘;_  
_𑀏𑀢𑀲𑁆𑀲 𑀳𑁂𑀢𑀼𑀫𑁆𑀳𑀺 𑀯𑀦𑀁 𑀧𑀯𑀺𑀝𑁆𑀞𑁄,_  
_𑀢𑀁 𑀢𑁂 𑀯𑀭𑀁 𑀓𑀺𑀦𑁆𑀢𑀺 𑀫𑀳𑀁 𑀤𑀤𑀸𑀫𑀺”𑁇_  


(466.)

1282\. _“𑀦 𑀧𑀡𑁆𑀟𑀺𑀢𑀸 𑀤𑀺𑀕𑀼𑀡𑀫𑀸𑀳𑀼 𑀯𑀸𑀓𑁆𑀬𑀁,_  
_𑀲𑀘𑁆𑀘𑀧𑁆𑀧𑀝𑀺𑀜𑁆𑀜𑀸𑀯 𑀪𑀯𑀦𑁆𑀢𑀺 𑀲𑀦𑁆𑀢𑁄;_  
_𑀯𑀭𑀲𑁆𑀲𑀼 𑀲𑀫𑁆𑀫 𑀇𑀢𑀺 𑀫𑀁 𑀅𑀯𑁄𑀘,_  
_𑀇𑀘𑁆𑀘𑀩𑁆𑀭𑀯𑀻 𑀢𑁆𑀯𑀁 𑀦 𑀳𑀺 𑀢𑁂 𑀲𑀫𑁂𑀢𑀺”𑁇_  


(467.)

1283\. _“𑀅𑀧𑀼𑀜𑁆𑀜𑀮𑀸𑀪𑀁 𑀅𑀬𑀲𑀁 𑀅𑀓𑀺𑀢𑁆𑀢𑀺𑀁,_  
_𑀧𑀸𑀧𑀁 𑀩𑀳𑀼𑀁 𑀤𑀼𑀘𑁆𑀘𑀭𑀺𑀢𑀁 𑀓𑀺𑀮𑁂𑀲𑀁;_  
_𑀫𑀦𑀼𑀲𑁆𑀲𑀫𑀁𑀲𑀲𑁆𑀲 𑀓𑀢𑁂 𑀉𑀧𑀸𑀕𑀸,_  
_𑀢𑀁 𑀢𑁂 𑀯𑀭𑀁 𑀓𑀺𑀦𑁆𑀢𑀺 𑀫𑀳𑀁 𑀤𑀤𑁂𑀬𑁆𑀬𑀁”𑁇_  


(468.)

1284\. _“𑀦 𑀢𑀁 𑀯𑀭𑀁 𑀅𑀭𑀳𑀢𑀺 𑀚𑀦𑁆𑀢𑀼 𑀤𑀸𑀢𑀼𑀁,_  
_𑀬𑀁 𑀯𑀸𑀧𑀺 𑀤𑀢𑁆𑀯𑀸𑀦 𑀅𑀯𑀸𑀓𑀭𑁂𑀬𑁆𑀬;_  
_𑀯𑀭𑀲𑁆𑀲𑀼 𑀲𑀫𑁆𑀫 𑀅𑀯𑀺𑀓𑀫𑁆𑀧𑀫𑀸𑀦𑁄,_  
_𑀧𑀸𑀡𑀁 𑀘𑀚𑀺𑀢𑁆𑀯𑀸𑀦𑀧𑀺 𑀤𑀲𑁆𑀲𑀫𑁂𑀯𑁇_  


(469.)

1285\. _𑀧𑀸𑀡𑀁 𑀘𑀚𑀦𑁆𑀢𑀺 𑀲𑀦𑁆𑀢𑁄 𑀦𑀸𑀧𑀺 𑀥𑀫𑁆𑀫𑀁,_  
_𑀲𑀘𑁆𑀘𑀧𑁆𑀧𑀝𑀺𑀜𑁆𑀜𑀸𑀯 𑀪𑀯𑀦𑁆𑀢𑀺 𑀲𑀦𑁆𑀢𑁄;_  
_𑀤𑀢𑁆𑀯𑀸 𑀯𑀭𑀁 𑀔𑀺𑀧𑁆𑀧𑀫𑀯𑀸𑀓𑀭𑁄𑀳𑀺,_  
_𑀏𑀢𑁂𑀦 𑀲𑀫𑁆𑀧𑀚𑁆𑀚 𑀲𑀼𑀭𑀸𑀚𑀲𑁂𑀝𑁆𑀞𑁇_  


(470.)

1286\. _𑀘𑀚𑁂 𑀥𑀦𑀁 𑀅𑀗𑁆𑀕𑀯𑀭𑀲𑁆𑀲 𑀳𑁂𑀢𑀼,_  
_𑀅𑀗𑁆𑀕𑀁 𑀘𑀚𑁂 𑀚𑀻𑀯𑀺𑀢𑀁 𑀭𑀓𑁆𑀔𑀫𑀸𑀦𑁄;_  
_𑀅𑀗𑁆𑀕𑀁 𑀥𑀦𑀁 𑀚𑀻𑀯𑀺𑀢𑀜𑁆𑀘𑀸𑀧𑀺 𑀲𑀩𑁆𑀩𑀁,_  
_𑀘𑀚𑁂 𑀦𑀭𑁄 𑀥𑀫𑁆𑀫𑀫𑀦𑀼𑀲𑁆𑀲𑀭𑀦𑁆𑀢𑁄𑁇_  


(471.)

1287\. _𑀬𑀲𑁆𑀫𑀸 𑀳𑀺 𑀥𑀫𑁆𑀫𑀁 𑀧𑀼𑀭𑀺𑀲𑁄 𑀯𑀺𑀚𑀜𑁆𑀜𑀸,_  
_𑀬𑁂 𑀘𑀲𑁆𑀲 𑀓𑀗𑁆𑀔𑀁 𑀯𑀺𑀦𑀬𑀦𑁆𑀢𑀺 𑀲𑀦𑁆𑀢𑁄;_  
_𑀢𑀁 𑀳𑀺𑀲𑁆𑀲 𑀤𑀻𑀧𑀜𑁆𑀘 𑀧𑀭𑀸𑀬𑀡𑀜𑁆𑀘,_  
_𑀦 𑀢𑁂𑀦 𑀫𑀺𑀢𑁆𑀢𑀺𑀁 𑀚𑀺𑀭𑀬𑁂𑀣 𑀧𑀜𑁆𑀜𑁄”𑁇_  


(472.)

1288\. _“𑀅𑀤𑁆𑀥𑀸 𑀳𑀺 𑀲𑁄 𑀪𑀓𑁆𑀔𑁄 𑀫𑀫 𑀫𑀦𑀸𑀧𑁄,_  
_𑀏𑀢𑀲𑁆𑀲 𑀳𑁂𑀢𑀼𑀫𑁆𑀳𑀺 𑀯𑀦𑀁 𑀧𑀯𑀺𑀝𑁆𑀞𑁄;_  
_𑀲𑀘𑁂 𑀘 𑀫𑀁 𑀬𑀸𑀘𑀲𑀺 𑀏𑀢𑀫𑀢𑁆𑀣𑀁,_  
_𑀏𑀢𑀫𑁆𑀧𑀺 𑀢𑁂 𑀲𑀫𑁆𑀫 𑀯𑀭𑀁 𑀤𑀤𑀸𑀫𑀺𑁇_  


(473.)

1289\. _𑀲𑀢𑁆𑀣𑀸 𑀘 𑀫𑁂 𑀳𑁄𑀲𑀺 𑀲𑀔𑀸 𑀘 𑀫𑁂𑀲𑀺,_  
_𑀯𑀘𑀦𑀫𑁆𑀧𑀺 𑀢𑁂 𑀲𑀫𑁆𑀫 𑀅𑀳𑀁 𑀅𑀓𑀸𑀲𑀺𑀁;_  
_𑀢𑀼𑀯𑀫𑁆𑀧𑀺 𑀫𑁂 𑀲𑀫𑁆𑀫 𑀓𑀭𑁄𑀳𑀺 𑀯𑀸𑀓𑁆𑀬𑀁,_  
_𑀉𑀪𑁄𑀧𑀺 𑀕𑀦𑁆𑀢𑁆𑀯𑀸𑀦 𑀧𑀫𑁄𑀘𑀬𑀸𑀫”𑁇_  


(474.)

1290\. _“𑀲𑀢𑁆𑀣𑀸 𑀘 𑀢𑁂 𑀳𑁄𑀫𑀺 𑀲𑀔𑀸 𑀘 𑀢𑁆𑀬𑀫𑁆𑀳𑀺,_  
_𑀯𑀘𑀦𑀫𑁆𑀧𑀺 𑀫𑁂 𑀲𑀫𑁆𑀫 𑀢𑀼𑀯𑀁 𑀅𑀓𑀸𑀲𑀺;_  
_𑀅𑀳𑀫𑁆𑀧𑀺 𑀢𑁂 𑀲𑀫𑁆𑀫 𑀓𑀭𑁄𑀫𑀺 𑀯𑀸𑀓𑁆𑀬𑀁,_  
_𑀉𑀪𑁄𑀧𑀺 𑀕𑀦𑁆𑀢𑁆𑀯𑀸𑀦 𑀧𑀫𑁄𑀘𑀬𑀸𑀫”𑁇_  


(475.)

1291\. _“𑀓𑀫𑁆𑀫𑀸𑀲𑀧𑀸𑀤𑁂𑀦 𑀯𑀺𑀳𑁂𑀞𑀺𑀢𑀢𑁆𑀣,_  
_𑀢𑀮𑀸𑀯𑀼𑀢𑀸 𑀅𑀲𑁆𑀲𑀼𑀫𑀼𑀔𑀸 𑀭𑀼𑀤𑀦𑁆𑀢𑀸;_  
_𑀦 𑀚𑀸𑀢𑀼 𑀤𑀼𑀩𑁆𑀪𑁂𑀣 𑀇𑀫𑀲𑁆𑀲 𑀭𑀜𑁆𑀜𑁄,_  
_𑀲𑀘𑁆𑀘𑀧𑁆𑀧𑀝𑀺𑀜𑁆𑀜𑀁 𑀫𑁂 𑀧𑀝𑀺𑀲𑁆𑀲𑀼𑀡𑀸𑀣”𑁇_  


(476.)

1292\. _“𑀓𑀫𑁆𑀫𑀸𑀲𑀧𑀸𑀤𑁂𑀦 𑀯𑀺𑀳𑁂𑀞𑀺𑀢𑀫𑁆𑀳𑀸,_  
_𑀢𑀮𑀸𑀯𑀼𑀢𑀸 𑀅𑀲𑁆𑀲𑀼𑀫𑀼𑀔𑀸 𑀭𑀼𑀤𑀦𑁆𑀢𑀸;_  
_𑀦 𑀚𑀸𑀢𑀼 𑀤𑀼𑀩𑁆𑀪𑁂𑀫 𑀇𑀫𑀲𑁆𑀲 𑀭𑀜𑁆𑀜𑁄,_  
_𑀲𑀘𑁆𑀘𑀧𑁆𑀧𑀝𑀺𑀜𑁆𑀜𑀁 𑀢𑁂 𑀧𑀝𑀺𑀲𑁆𑀲𑀼𑀡𑀸𑀫”𑁇_  


(477.)

1293\. _“𑀬𑀣𑀸 𑀧𑀺𑀢𑀸 𑀯𑀸 𑀅𑀣 𑀯𑀸𑀧𑀺 𑀫𑀸𑀢𑀸,_  
_𑀅𑀦𑀼𑀓𑀫𑁆𑀧𑀓𑀸 𑀅𑀢𑁆𑀣𑀓𑀸𑀫𑀸 𑀧𑀚𑀸𑀦𑀁;_  
_𑀏𑀯𑀫𑁂𑀯 𑀯𑁄 𑀳𑁄𑀢𑀼 𑀅𑀬𑀜𑁆𑀘 𑀭𑀸𑀚𑀸,_  
_𑀢𑀼𑀫𑁆𑀳𑁂 𑀘 𑀯𑁄 𑀳𑁄𑀣 𑀬𑀣𑁂𑀯 𑀧𑀼𑀢𑁆𑀢𑀸”𑁇_  


(478.)

1294\. _“𑀬𑀣𑀸 𑀧𑀺𑀢𑀸 𑀯𑀸 𑀅𑀣 𑀯𑀸𑀧𑀺 𑀫𑀸𑀢𑀸,_  
_𑀅𑀦𑀼𑀓𑀫𑁆𑀧𑀓𑀸 𑀅𑀢𑁆𑀣𑀓𑀸𑀫𑀸 𑀧𑀚𑀸𑀦𑀁;_  
_𑀏𑀯𑀫𑁂𑀯 𑀦𑁄 𑀳𑁄𑀢𑀼 𑀅𑀬𑀜𑁆𑀘 𑀭𑀸𑀚𑀸,_  
_𑀫𑀬𑀫𑁆𑀧𑀺 𑀳𑁂𑀲𑁆𑀲𑀸𑀫 𑀬𑀣𑁂𑀯 𑀧𑀼𑀢𑁆𑀢𑀸”𑁇_  


(479.)

1295\. _“𑀘𑀢𑀼𑀧𑁆𑀧𑀤𑀁 𑀲𑀓𑀼𑀡𑀜𑁆𑀘𑀸𑀧𑀺 𑀫𑀁𑀲𑀁,_  
_𑀲𑀽𑀤𑁂𑀳𑀺 𑀭𑀦𑁆𑀥𑀁 𑀲𑀼𑀓𑀢𑀁 𑀲𑀼𑀦𑀺𑀝𑁆𑀞𑀺𑀢𑀁;_  
_𑀲𑀼𑀥𑀁𑀯 𑀇𑀦𑁆𑀤𑁄 𑀧𑀭𑀺𑀪𑀼𑀜𑁆𑀚𑀺𑀬𑀸𑀦,_  
_𑀳𑀺𑀢𑁆𑀯𑀸 𑀓𑀣𑁂𑀓𑁄 𑀭𑀫𑀲𑀻 𑀅𑀭𑀜𑁆𑀜𑁂𑁇_  


(480.)

1296\. _𑀢𑀸 𑀔𑀢𑁆𑀢𑀺𑀬𑀸 𑀯𑀮𑁆𑀮𑀺𑀯𑀺𑀮𑀸𑀓𑀫𑀚𑁆𑀛𑀸,_  
_𑀅𑀮𑀗𑁆𑀓𑀢𑀸 𑀲𑀫𑁆𑀧𑀭𑀺𑀯𑀸𑀭𑀬𑀺𑀢𑁆𑀯𑀸;_  
_𑀇𑀦𑁆𑀤𑀁𑀯 𑀤𑁂𑀯𑁂𑀲𑀼 𑀧𑀫𑁄𑀤𑀬𑀺𑀁𑀲𑀼,_  
_𑀳𑀺𑀢𑁆𑀯𑀸 𑀓𑀣𑁂𑀓𑁄 𑀭𑀫𑀲𑀻 𑀅𑀭𑀜𑁆𑀜𑁂𑁇_  


(481.)

1297\. _𑀢𑀫𑁆𑀩𑀽𑀧𑀥𑀸𑀦𑁂 𑀩𑀳𑀼𑀕𑁄𑀡𑀓𑀫𑁆𑀳𑀺,_  
_𑀲𑀼𑀪𑀫𑁆𑀳𑀺 𑀲𑀩𑁆𑀩𑀲𑁆𑀲𑀬𑀦𑀫𑁆𑀳𑀺 𑀲𑀗𑁆𑀕𑁂;_  
_𑀲𑁂𑀬𑁆𑀬𑀲𑁆𑀲 𑀫𑀚𑁆𑀛𑀫𑁆𑀳𑀺 𑀲𑀼𑀔𑀁 𑀲𑀬𑀺𑀢𑁆𑀯𑀸,_  
_𑀳𑀺𑀢𑁆𑀯𑀸 𑀓𑀣𑁂𑀓𑁄 𑀭𑀫𑀲𑀻 𑀅𑀭𑀜𑁆𑀜𑁂𑁇_  


(482.)

1298\. _𑀧𑀸𑀡𑀺𑀲𑁆𑀲𑀭𑀁 𑀓𑀼𑀫𑁆𑀪𑀣𑀽𑀡𑀁 𑀦𑀺𑀲𑀻𑀣𑁂,_  
_𑀅𑀣𑁄𑀧𑀺 𑀯𑁂 𑀦𑀺𑀧𑁆𑀧𑀼𑀭𑀺𑀲𑀫𑁆𑀧𑀺 𑀢𑀽𑀭𑀺𑀬𑀁;_  
_𑀩𑀳𑀼𑀁 𑀲𑀼𑀕𑀻𑀢𑀜𑁆𑀘 𑀲𑀼𑀯𑀸𑀤𑀺𑀢𑀜𑁆𑀘,_  
_𑀳𑀺𑀢𑁆𑀯𑀸 𑀓𑀣𑁂𑀓𑁄 𑀭𑀫𑀲𑀻 𑀅𑀭𑀜𑁆𑀜𑁂𑁇_  


(483.)

1299\. _𑀉𑀬𑁆𑀬𑀸𑀦𑀲𑀫𑁆𑀧𑀦𑁆𑀦𑀁 𑀧𑀳𑀽𑀢𑀫𑀸𑀮𑁆𑀬𑀁,_  
_𑀫𑀺𑀕𑀸𑀚𑀺𑀦𑀽𑀧𑁂𑀢𑀧𑀼𑀭𑀁 𑀲𑀼𑀭𑀫𑁆𑀫𑀁;_  
_𑀳𑀬𑁂𑀳𑀺 𑀦𑀸𑀕𑁂𑀳𑀺 𑀭𑀣𑁂𑀳𑀼𑀧𑁂𑀢𑀁,_  
_𑀳𑀺𑀢𑁆𑀯𑀸 𑀓𑀣𑁂𑀓𑁄 𑀭𑀫𑀲𑀻 𑀅𑀭𑀜𑁆𑀜𑁂”𑁇_  


(484.)

1300\. _“𑀓𑀸𑀍𑀅𑀧𑀓𑁆𑀔𑁂 𑀬𑀣𑀸 𑀘𑀦𑁆𑀤𑁄,_  
_𑀳𑀸𑀬𑀢𑁂𑀯 𑀲𑀼𑀯𑁂 𑀲𑀼𑀯𑁂;_  
_𑀓𑀸𑀍𑀅𑀧𑀓𑁆𑀔𑀽𑀧𑀫𑁄 𑀭𑀸𑀚,_  
_𑀅𑀲𑀢𑀁 𑀳𑁄𑀢𑀺 𑀲𑀫𑀸𑀕𑀫𑁄𑁇_  


(485.)

1301\. _𑀬𑀣𑀸𑀳𑀁 𑀭𑀲𑀓𑀫𑀸𑀕𑀫𑁆𑀫,_  
_𑀲𑀽𑀤𑀁 𑀓𑀸𑀧𑀼𑀭𑀺𑀲𑀸𑀥𑀫𑀁;_  
_𑀅𑀓𑀸𑀲𑀺𑀁 𑀧𑀸𑀧𑀓𑀁 𑀓𑀫𑁆𑀫𑀁,_  
_𑀬𑁂𑀦 𑀕𑀘𑁆𑀙𑀸𑀫𑀺 𑀤𑀼𑀕𑁆𑀕𑀢𑀺𑀁𑁇_  


(486.)

1302\. _𑀲𑀼𑀓𑁆𑀓𑀧𑀓𑁆𑀔𑁂 𑀬𑀣𑀸 𑀘𑀦𑁆𑀤𑁄,_  
_𑀯𑀟𑁆𑀠𑀢𑁂𑀯 𑀲𑀼𑀯𑁂 𑀲𑀼𑀯𑁂;_  
_𑀲𑀼𑀓𑁆𑀓𑀧𑀓𑁆𑀔𑀽𑀧𑀫𑁄 𑀭𑀸𑀚,_  
_𑀲𑀢𑀁 𑀳𑁄𑀢𑀺 𑀲𑀫𑀸𑀕𑀫𑁄𑁇_  


(487.)

1303\. _𑀬𑀣𑀸𑀳𑀁 𑀢𑀼𑀯𑀫𑀸𑀕𑀫𑁆𑀫,_  
_𑀲𑀼𑀢𑀲𑁄𑀫 𑀯𑀺𑀚𑀸𑀦𑀳𑀺;_  
_𑀓𑀸𑀳𑀸𑀫𑀺 𑀓𑀼𑀲𑀮𑀁 𑀓𑀫𑁆𑀫𑀁,_  
_𑀬𑁂𑀦 𑀕𑀘𑁆𑀙𑀸𑀫𑀺 𑀲𑀼𑀕𑁆𑀕𑀢𑀺𑀁𑁇_  


(488.)

1304\. _𑀣𑀮𑁂 𑀬𑀣𑀸 𑀯𑀸𑀭𑀺 𑀚𑀦𑀺𑀦𑁆𑀤 𑀯𑀼𑀝𑁆𑀞𑀁,_  
_𑀅𑀦𑀤𑁆𑀥𑀦𑁂𑀬𑁆𑀬𑀁 𑀦 𑀘𑀺𑀭𑀝𑁆𑀞𑀺𑀢𑀻𑀓𑀁;_  
_𑀏𑀯𑀫𑁆𑀧𑀺 𑀳𑁄𑀢𑀺 𑀅𑀲𑀢𑀁 𑀲𑀫𑀸𑀕𑀫𑁄,_  
_𑀅𑀦𑀤𑁆𑀥𑀦𑁂𑀬𑁆𑀬𑁄 𑀉𑀤𑀓𑀁 𑀣𑀮𑁂𑀯𑁇_  


(489.)

1305\. _𑀲𑀭𑁂 𑀬𑀣𑀸 𑀯𑀸𑀭𑀺 𑀚𑀦𑀺𑀦𑁆𑀤 𑀯𑀼𑀝𑁆𑀞𑀁,_  
_𑀘𑀺𑀭𑀝𑁆𑀞𑀺𑀢𑀻𑀓𑀁 𑀦𑀭𑀯𑀻𑀭𑀲𑁂𑀝𑁆𑀞;_  
_𑀏𑀯𑀫𑁆𑀧𑀺 𑀯𑁂 𑀳𑁄𑀢𑀺 𑀲𑀢𑀁 𑀲𑀫𑀸𑀕𑀫𑁄,_  
_𑀘𑀺𑀭𑀝𑁆𑀞𑀺𑀢𑀻𑀓𑁄 𑀉𑀤𑀓𑀁 𑀲𑀭𑁂𑀯𑁇_  


(490.)

1306\. _𑀅𑀩𑁆𑀬𑀸𑀬𑀺𑀓𑁄 𑀳𑁄𑀢𑀺 𑀲𑀢𑀁 𑀲𑀫𑀸𑀕𑀫𑁄,_  
_𑀬𑀸𑀯𑀫𑁆𑀧𑀺 𑀢𑀺𑀝𑁆𑀞𑁂𑀬𑁆𑀬 𑀢𑀣𑁂𑀯 𑀳𑁄𑀢𑀺;_  
_𑀔𑀺𑀧𑁆𑀧𑀜𑁆𑀳𑀺 𑀯𑁂𑀢𑀺 𑀅𑀲𑀢𑀁 𑀲𑀫𑀸𑀕𑀫𑁄,_  
_𑀢𑀲𑁆𑀫𑀸 𑀲𑀢𑀁 𑀥𑀫𑁆𑀫𑁄 𑀅𑀲𑀩𑁆𑀪𑀺 𑀆𑀭𑀓𑀸”𑁇_  


(491.)

1307\. _“𑀦 𑀲𑁄 𑀭𑀸𑀚𑀸 𑀬𑁄 𑀅𑀚𑁂𑀬𑁆𑀬𑀁 𑀚𑀺𑀦𑀸𑀢𑀺,_  
_𑀦 𑀲𑁄 𑀲𑀔𑀸 𑀬𑁄 𑀲𑀔𑀸𑀭𑀁 𑀚𑀺𑀦𑀸𑀢𑀺;_  
_𑀦 𑀲𑀸 𑀪𑀭𑀺𑀬𑀸 𑀬𑀸 𑀧𑀢𑀺𑀦𑁄 𑀦 𑀯𑀺𑀪𑁂𑀢𑀺,_  
_𑀦 𑀢𑁂 𑀧𑀼𑀢𑁆𑀢𑀸 𑀬𑁂 𑀦 𑀪𑀭𑀦𑁆𑀢𑀺 𑀚𑀺𑀡𑁆𑀡𑀁𑁇_  


(492.)

1308\. _𑀦 𑀲𑀸 𑀲𑀪𑀸 𑀬𑀢𑁆𑀣 𑀦 𑀲𑀦𑁆𑀢𑀺 𑀲𑀦𑁆𑀢𑁄,_  
_𑀦 𑀢𑁂 𑀲𑀦𑁆𑀢𑁄 𑀬𑁂 𑀦 𑀪𑀡𑀦𑁆𑀢𑀺 𑀥𑀫𑁆𑀫𑀁;_  
_𑀭𑀸𑀕𑀜𑁆𑀘 𑀤𑁄𑀲𑀜𑁆𑀘 𑀧𑀳𑀸𑀬 𑀫𑁄𑀳𑀁,_  
_𑀥𑀫𑁆𑀫𑀁 𑀪𑀡𑀦𑁆𑀢𑀸𑀯 𑀪𑀯𑀦𑁆𑀢𑀺 𑀲𑀦𑁆𑀢𑁄𑁇_  


(493.)

1309\. _𑀦𑀸𑀪𑀸𑀲𑀫𑀸𑀦𑀁 𑀚𑀸𑀦𑀦𑁆𑀢𑀺,_  
_𑀫𑀺𑀲𑁆𑀲𑀁 𑀩𑀸𑀮𑁂𑀳𑀺 𑀧𑀡𑁆𑀟𑀺𑀢𑀁;_  
_𑀪𑀸𑀲𑀫𑀸𑀦𑀜𑁆𑀘 𑀚𑀸𑀦𑀦𑁆𑀢𑀺,_  
_𑀤𑁂𑀲𑁂𑀦𑁆𑀢𑀁 𑀅𑀫𑀢𑀁 𑀧𑀤𑀁𑁇_  


(494.)

1310\. _𑀪𑀸𑀲𑀬𑁂 𑀚𑁄𑀢𑀬𑁂 𑀥𑀫𑁆𑀫𑀁,_  
_𑀧𑀕𑁆𑀕𑀡𑁆𑀳𑁂 𑀇𑀲𑀺𑀦𑀁 𑀥𑀚𑀁;_  
_𑀲𑀼𑀪𑀸𑀲𑀺𑀢𑀤𑁆𑀥𑀚𑀸 𑀇𑀲𑀬𑁄,_  
_𑀥𑀫𑁆𑀫𑁄 𑀳𑀺 𑀇𑀲𑀺𑀦𑀁 𑀥𑀚𑁄”𑀢𑀺𑁇 (𑁪𑁨𑁧𑁨)_  


---

1311\. 𑀫𑀳𑀸𑀲𑀼𑀢𑀲𑁄𑀫𑀚𑀸𑀢𑀓𑀁 𑀧𑀜𑁆𑀘𑀫𑀁𑁇



---

1312\. 𑀅𑀲𑀻𑀢𑀺𑀦𑀺𑀧𑀸𑀢𑀁 𑀦𑀺𑀝𑁆𑀞𑀺𑀢𑀁𑁇



---

1313\. 𑀢𑀲𑁆𑀲𑀼𑀤𑁆𑀤𑀸𑀦𑀁



1314\. _𑀲𑀼𑀫𑀼𑀔𑁄 𑀧𑀦 𑀳𑀁𑀲𑀯𑀭𑁄 𑀘 𑀫𑀳𑀸,_  
_𑀲𑀼𑀥𑀪𑁄𑀚𑀦𑀺𑀓𑁄 𑀘 𑀧𑀭𑁄 𑀧𑀯𑀭𑁄;_  
_𑀲𑀓𑀼𑀡𑀸𑀮𑀤𑀺𑀚𑀸𑀥𑀺𑀧𑀢𑀺𑀯𑁆𑀳𑀬𑀦𑁄,_  
_𑀲𑀼𑀢𑀲𑁄𑀫𑀯𑀭𑀼𑀢𑁆𑀢𑀫𑀲𑀯𑁆𑀳𑀬𑀦𑁄𑀢𑀺𑁇_  


[Go to previous page (21.1.4 Kuṇālajātaka)](21.1.4.md) / [Go to parent page (21.1 Cūḷahaṃsavagga)](../23J/21/21.1.md) / [Go to next page (22 Mahānipāta)](../../22.md)


