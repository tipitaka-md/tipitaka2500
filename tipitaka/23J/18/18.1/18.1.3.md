
[Home](/) / [23J Jātakapāḷi](/tipitaka/23J.md) / [18 Paṇṇāsanipāta](/tipitaka/23J/18.md) / [18.1 Niḷinikāvagga](/tipitaka/23J/18/18.1.md)

# 𑁧𑁮𑁇𑁧𑁇𑁩 𑀫𑀳𑀸𑀩𑁄𑀥𑀺𑀚𑀸𑀢𑀓

### 𑀧𑀡𑁆𑀡𑀸𑀲𑀦𑀺𑀧𑀸𑀢

### 𑀦𑀺𑀍𑀇𑀦𑀺𑀓𑀸𑀯𑀕𑁆𑀕

### 𑀫𑀳𑀸𑀩𑁄𑀥𑀺𑀚𑀸𑀢𑀓

(124.)

380\. _“𑀓𑀺𑀁 𑀦𑀼 𑀤𑀡𑁆𑀟𑀁 𑀓𑀺𑀫𑀚𑀺𑀦𑀁,_  
_𑀓𑀺𑀁 𑀙𑀢𑁆𑀢𑀁 𑀓𑀺𑀫𑀼𑀧𑀸𑀳𑀦𑀁;_  
_𑀓𑀺𑀫𑀗𑁆𑀓𑀼𑀲𑀜𑁆𑀘 𑀧𑀢𑁆𑀢𑀜𑁆𑀘,_  
_𑀲𑀗𑁆𑀖𑀸𑀝𑀺𑀜𑁆𑀘𑀸𑀧𑀺 𑀩𑁆𑀭𑀸𑀳𑁆𑀫𑀡;_  
_𑀢𑀭𑀫𑀸𑀦𑀭𑀽𑀧𑁄𑀳𑀸𑀲𑀺,_  
_𑀓𑀺𑀁 𑀦𑀼 𑀧𑀢𑁆𑀣𑀬𑀲𑁂 𑀤𑀺𑀲𑀁”𑁇_  


(125.)

381\. _“𑀤𑁆𑀯𑀸𑀤𑀲𑁂𑀢𑀸𑀦𑀺 𑀯𑀲𑁆𑀲𑀸𑀦𑀺,_  
_𑀯𑀼𑀲𑀺𑀢𑀸𑀦𑀺 𑀢𑀯𑀦𑁆𑀢𑀺𑀓𑁂;_  
_𑀦𑀸𑀪𑀺𑀚𑀸𑀦𑀸𑀫𑀺 𑀲𑁄𑀡𑁂𑀦,_  
_𑀧𑀺𑀗𑁆𑀕𑀮𑁂𑀦𑀸𑀪𑀺𑀓𑀽𑀚𑀺𑀢𑀁𑁇_  


(126.)

382\. _𑀲𑁆𑀯𑀸𑀬𑀁 𑀤𑀺𑀢𑁆𑀢𑁄𑀯 𑀦𑀤𑀢𑀺,_  
_𑀲𑀼𑀓𑁆𑀓𑀤𑀸𑀞𑀁 𑀯𑀺𑀤𑀁𑀲𑀬𑀁;_  
_𑀢𑀯 𑀲𑀼𑀢𑁆𑀯𑀸 𑀲𑀪𑀭𑀺𑀬𑀲𑁆𑀲,_  
_𑀯𑀻𑀢𑀲𑀤𑁆𑀥𑀲𑁆𑀲 𑀫𑀁 𑀧𑀢𑀺”𑁇_  


(127.)

383\. _“𑀅𑀳𑀼 𑀏𑀲 𑀓𑀢𑁄 𑀤𑁄𑀲𑁄,_  
_𑀬𑀣𑀸 𑀪𑀸𑀲𑀲𑀺 𑀩𑁆𑀭𑀸𑀳𑁆𑀫𑀡;_  
_𑀏𑀲 𑀪𑀺𑀬𑁆𑀬𑁄 𑀧𑀲𑀻𑀤𑀸𑀫𑀺,_  
_𑀯𑀲 𑀩𑁆𑀭𑀸𑀳𑁆𑀫𑀡 𑀫𑀸𑀕𑀫𑀸”𑁇_  


(128.)

384\. _“𑀲𑀩𑁆𑀩𑀲𑁂𑀢𑁄 𑀧𑀼𑀭𑁂 𑀆𑀲𑀺,_  
_𑀢𑀢𑁄𑀧𑀺 𑀲𑀩𑀮𑁄 𑀅𑀳𑀼;_  
_𑀲𑀩𑁆𑀩𑀮𑁄𑀳𑀺𑀢𑀓𑁄 𑀤𑀸𑀦𑀺,_  
_𑀓𑀸𑀮𑁄 𑀧𑀓𑁆𑀓𑀫𑀺𑀢𑀼𑀁 𑀫𑀫𑁇_  


(129.)

385\. _𑀅𑀩𑁆𑀪𑀦𑁆𑀢𑀭𑀁 𑀧𑀼𑀭𑁂 𑀆𑀲𑀺,_  
_𑀢𑀢𑁄 𑀫𑀚𑁆𑀛𑁂 𑀢𑀢𑁄 𑀩𑀳𑀺;_  
_𑀧𑀼𑀭𑀸 𑀦𑀺𑀤𑁆𑀥𑀫𑀦𑀸 𑀳𑁄𑀢𑀺,_  
_𑀲𑀬𑀫𑁂𑀯 𑀯𑀚𑀸𑀫𑀳𑀁𑁇_  


(130.)

386\. _𑀯𑀻𑀢𑀲𑀤𑁆𑀥𑀁 𑀦 𑀲𑁂𑀯𑁂𑀬𑁆𑀬,_  
_𑀉𑀤𑀧𑀸𑀦𑀁𑀯𑀦𑁄𑀤𑀓𑀁;_  
_𑀲𑀘𑁂𑀧𑀺 𑀦𑀁 𑀅𑀦𑀼𑀔𑀡𑁂,_  
_𑀯𑀸𑀭𑀺 𑀓𑀤𑁆𑀤𑀫𑀕𑀦𑁆𑀥𑀺𑀓𑀁𑁇_  


(131.)

387\. _𑀧𑀲𑀦𑁆𑀦𑀫𑁂𑀯 𑀲𑁂𑀯𑁂𑀬𑁆𑀬,_  
_𑀅𑀧𑁆𑀧𑀲𑀦𑁆𑀦𑀁 𑀯𑀺𑀯𑀚𑁆𑀚𑀬𑁂;_  
_𑀧𑀲𑀦𑁆𑀦𑀁 𑀧𑀬𑀺𑀭𑀼𑀧𑀸𑀲𑁂𑀬𑁆𑀬,_  
_𑀭𑀳𑀤𑀁 𑀯𑀼𑀤𑀓𑀢𑁆𑀣𑀺𑀓𑁄𑁇_  


(132.)

388\. _𑀪𑀚𑁂 𑀪𑀚𑀦𑁆𑀢𑀁 𑀧𑀼𑀭𑀺𑀲𑀁,_  
_𑀅𑀪𑀚𑀦𑁆𑀢𑀁 𑀦 𑀪𑀚𑁆𑀚𑀬𑁂;_  
_𑀅𑀲𑀧𑁆𑀧𑀼𑀭𑀺𑀲𑀥𑀫𑁆𑀫𑁄 𑀲𑁄,_  
_𑀬𑁄 𑀪𑀚𑀦𑁆𑀢𑀁 𑀦 𑀪𑀚𑁆𑀚𑀢𑀺𑁇_  


(133.)

389\. _𑀬𑁄 𑀪𑀚𑀦𑁆𑀢𑀁 𑀦 𑀪𑀚𑀢𑀺,_  
_𑀲𑁂𑀯𑀫𑀸𑀦𑀁 𑀦 𑀲𑁂𑀯𑀢𑀺;_  
_𑀲 𑀯𑁂 𑀫𑀦𑀼𑀲𑁆𑀲𑀧𑀸𑀧𑀺𑀝𑁆𑀞𑁄,_  
_𑀫𑀺𑀕𑁄 𑀲𑀸𑀔𑀲𑁆𑀲𑀺𑀢𑁄 𑀬𑀣𑀸𑁇_  


(134.)

390\. _𑀅𑀘𑁆𑀘𑀸𑀪𑀺𑀓𑁆𑀔𑀡𑀲𑀁𑀲𑀕𑁆𑀕𑀸,_  
_𑀅𑀲𑀫𑁄𑀲𑀭𑀡𑁂𑀦 𑀘;_  
_𑀏𑀢𑁂𑀦 𑀫𑀺𑀢𑁆𑀢𑀸 𑀚𑀻𑀭𑀦𑁆𑀢𑀺,_  
_𑀅𑀓𑀸𑀮𑁂 𑀬𑀸𑀘𑀦𑀸𑀬 𑀘𑁇_  


(135.)

391\. _𑀢𑀲𑁆𑀫𑀸 𑀦𑀸𑀪𑀺𑀓𑁆𑀔𑀡𑀁 𑀕𑀘𑁆𑀙𑁂,_  
_𑀦 𑀘 𑀕𑀘𑁆𑀙𑁂 𑀘𑀺𑀭𑀸𑀘𑀺𑀭𑀁;_  
_𑀓𑀸𑀮𑁂𑀦 𑀬𑀸𑀘𑀁 𑀬𑀸𑀘𑁂𑀬𑁆𑀬,_  
_𑀏𑀯𑀁 𑀫𑀺𑀢𑁆𑀢𑀸 𑀦 𑀚𑀻𑀬𑀭𑁂𑁇_  


(136.)

392\. _𑀅𑀢𑀺𑀘𑀺𑀭𑀁 𑀦𑀺𑀯𑀸𑀲𑁂𑀦,_  
_𑀧𑀺𑀬𑁄 𑀪𑀯𑀢𑀺 𑀅𑀧𑁆𑀧𑀺𑀬𑁄;_  
_𑀆𑀫𑀦𑁆𑀢 𑀔𑁄 𑀢𑀁 𑀕𑀘𑁆𑀙𑀸𑀫,_  
_𑀧𑀼𑀭𑀸 𑀢𑁂 𑀳𑁄𑀫 𑀅𑀧𑁆𑀧𑀺𑀬𑀸”𑁇_  


(137.)

393\. _“𑀏𑀯𑀜𑁆𑀘𑁂 𑀬𑀸𑀘𑀫𑀸𑀦𑀸𑀦𑀁,_  
_𑀅𑀜𑁆𑀚𑀮𑀺𑀁 𑀦𑀸𑀯𑀩𑀼𑀚𑁆𑀛𑀲𑀺;_  
_𑀧𑀭𑀺𑀘𑀸𑀭𑀓𑀸𑀦𑀁 𑀲𑀢𑀁,_  
_𑀯𑀘𑀦𑀁 𑀦 𑀓𑀭𑁄𑀲𑀺 𑀦𑁄;_  
_𑀏𑀯𑀁 𑀢𑀁 𑀅𑀪𑀺𑀬𑀸𑀘𑀸𑀫,_  
_𑀧𑀼𑀦 𑀓𑀬𑀺𑀭𑀸𑀲𑀺 𑀧𑀭𑀺𑀬𑀸𑀬𑀁”𑁇_  


(138.)

394\. _“𑀏𑀯𑀜𑁆𑀘𑁂 𑀦𑁄 𑀯𑀺𑀳𑀭𑀢𑀁,_  
_𑀅𑀦𑁆𑀢𑀭𑀸𑀬𑁄 𑀦 𑀳𑁂𑀲𑁆𑀲𑀢𑀺;_  
_𑀢𑀼𑀬𑁆𑀳𑀁 𑀯𑀸𑀧𑀺 𑀫𑀳𑀸𑀭𑀸𑀚,_  
_𑀫𑀬𑁆𑀳𑀁 𑀯𑀸 𑀭𑀝𑁆𑀞𑀯𑀤𑁆𑀥𑀦;_  
_𑀅𑀧𑁆𑀧𑁂𑀯 𑀦𑀸𑀫 𑀧𑀲𑁆𑀲𑁂𑀫,_  
_𑀅𑀳𑁄𑀭𑀢𑁆𑀢𑀸𑀦𑀫𑀘𑁆𑀘𑀬𑁂𑁇_  


(139.)

395\. _𑀉𑀤𑀻𑀭𑀡𑀸 𑀘𑁂 𑀲𑀗𑁆𑀕𑀢𑁆𑀬𑀸,_  
_𑀪𑀸𑀯𑀸𑀬 𑀫𑀦𑀼𑀯𑀢𑁆𑀢𑀢𑀺;_  
_𑀅𑀓𑀸𑀫𑀸 𑀅𑀓𑀭𑀡𑀻𑀬𑀁 𑀯𑀸,_  
_𑀓𑀭𑀡𑀻𑀬𑀁 𑀯𑀸𑀧𑀺 𑀓𑀼𑀩𑁆𑀩𑀢𑀺;_  
_𑀅𑀓𑀸𑀫𑀸𑀓𑀭𑀡𑀻𑀬𑀫𑁆𑀳𑀺,_  
_𑀓𑁆𑀯𑀺𑀥 𑀧𑀸𑀧𑁂𑀦 𑀮𑀺𑀧𑁆𑀧𑀢𑀺𑁇_  


(140.)

396\. _𑀲𑁄 𑀘𑁂 𑀅𑀢𑁆𑀣𑁄 𑀘 𑀥𑀫𑁆𑀫𑁄 𑀘,_  
_𑀓𑀮𑁆𑀬𑀸𑀡𑁄 𑀦 𑀘 𑀧𑀸𑀧𑀓𑁄;_  
_𑀪𑁄𑀢𑁄 𑀘𑁂 𑀯𑀘𑀦𑀁 𑀲𑀘𑁆𑀘𑀁,_  
_𑀲𑀼𑀳𑀢𑁄 𑀯𑀸𑀦𑀭𑁄 𑀫𑀬𑀸𑁇_  


(141.)

397\. _𑀅𑀢𑁆𑀢𑀦𑁄 𑀘𑁂 𑀳𑀺 𑀯𑀸𑀤𑀲𑁆𑀲,_  
_𑀅𑀧𑀭𑀸𑀥𑀁 𑀯𑀺𑀚𑀸𑀦𑀺𑀬𑀸;_  
_𑀦 𑀫𑀁 𑀢𑁆𑀯𑀁 𑀕𑀭𑀳𑁂𑀬𑁆𑀬𑀸𑀲𑀺,_  
_𑀪𑁄𑀢𑁄 𑀯𑀸𑀤𑁄 𑀳𑀺 𑀢𑀸𑀤𑀺𑀲𑁄𑁇_  


(142.)

398\. _𑀇𑀲𑁆𑀲𑀭𑁄 𑀲𑀩𑁆𑀩𑀮𑁄𑀓𑀲𑁆𑀲,_  
_𑀲𑀘𑁂 𑀓𑀧𑁆𑀧𑁂𑀢𑀺 𑀚𑀻𑀯𑀺𑀢𑀁;_  
_𑀇𑀤𑁆𑀥𑀺𑀁 𑀩𑁆𑀬𑀲𑀦𑀪𑀸𑀯𑀜𑁆𑀘,_  
_𑀓𑀫𑁆𑀫𑀁 𑀓𑀮𑁆𑀬𑀸𑀡𑀧𑀸𑀧𑀓𑀁;_  
_𑀦𑀺𑀤𑁆𑀤𑁂𑀲𑀓𑀸𑀭𑀻 𑀧𑀼𑀭𑀺𑀲𑁄,_  
_𑀇𑀲𑁆𑀲𑀭𑁄 𑀢𑁂𑀦 𑀮𑀺𑀧𑁆𑀧𑀢𑀺𑁇_  


(143.)

399\. _𑀲𑁄 𑀘𑁂 𑀅𑀢𑁆𑀣𑁄 𑀘 𑀥𑀫𑁆𑀫𑁄 𑀘,_  
_𑀓𑀮𑁆𑀬𑀸𑀡𑁄 𑀦 𑀘 𑀧𑀸𑀧𑀓𑁄;_  
_𑀪𑁄𑀢𑁄 𑀘𑁂 𑀯𑀘𑀦𑀁 𑀲𑀘𑁆𑀘𑀁,_  
_𑀲𑀼𑀳𑀢𑁄 𑀯𑀸𑀦𑀭𑁄 𑀫𑀬𑀸𑁇_  


(144.)

400\. _𑀅𑀢𑁆𑀢𑀦𑁄 𑀘𑁂 𑀳𑀺 𑀯𑀸𑀤𑀲𑁆𑀲,_  
_𑀅𑀧𑀭𑀸𑀥𑀁 𑀯𑀺𑀚𑀸𑀦𑀺𑀬𑀸;_  
_𑀦 𑀫𑀁 𑀢𑁆𑀯𑀁 𑀕𑀭𑀳𑁂𑀬𑁆𑀬𑀸𑀲𑀺,_  
_𑀪𑁄𑀢𑁄 𑀯𑀸𑀤𑁄 𑀳𑀺 𑀢𑀸𑀤𑀺𑀲𑁄𑁇_  


(145.)

401\. _𑀲𑀘𑁂 𑀧𑀼𑀩𑁆𑀩𑁂𑀓𑀢𑀳𑁂𑀢𑀼,_  
_𑀲𑀼𑀔𑀤𑀼𑀓𑁆𑀔𑀁 𑀦𑀺𑀕𑀘𑁆𑀙𑀢𑀺;_  
_𑀧𑁄𑀭𑀸𑀡𑀓𑀁 𑀓𑀢𑀁 𑀧𑀸𑀧𑀁,_  
_𑀢𑀫𑁂𑀲𑁄 𑀫𑀼𑀘𑁆𑀘𑀢𑁂 𑀇𑀡𑀁;_  
_𑀧𑁄𑀭𑀸𑀡𑀓𑁃𑀡𑀫𑁄𑀓𑁆𑀔𑁄,_  
_𑀓𑁆𑀯𑀺𑀥 𑀧𑀸𑀧𑁂𑀦 𑀮𑀺𑀧𑁆𑀧𑀢𑀺𑁇_  


(146.)

402\. _𑀲𑁄 𑀘𑁂 𑀅𑀢𑁆𑀣𑁄 𑀘 𑀥𑀫𑁆𑀫𑁄 𑀘,_  
_𑀓𑀮𑁆𑀬𑀸𑀡𑁄 𑀦 𑀘 𑀧𑀸𑀧𑀓𑁄;_  
_𑀪𑁄𑀢𑁄 𑀘𑁂 𑀯𑀘𑀦𑀁 𑀲𑀘𑁆𑀘𑀁,_  
_𑀲𑀼𑀳𑀢𑁄 𑀯𑀸𑀦𑀭𑁄 𑀫𑀬𑀸𑁇_  


(147.)

403\. _𑀅𑀢𑁆𑀢𑀦𑁄 𑀘𑁂 𑀳𑀺 𑀯𑀸𑀤𑀲𑁆𑀲,_  
_𑀅𑀧𑀭𑀸𑀥𑀁 𑀯𑀺𑀚𑀸𑀦𑀺𑀬𑀸;_  
_𑀦 𑀫𑀁 𑀢𑁆𑀯𑀁 𑀕𑀭𑀳𑁂𑀬𑁆𑀬𑀸𑀲𑀺,_  
_𑀪𑁄𑀢𑁄 𑀯𑀸𑀤𑁄 𑀳𑀺 𑀢𑀸𑀤𑀺𑀲𑁄𑁇_  


(148.)

404\. _𑀘𑀢𑀼𑀦𑁆𑀦𑀁𑀬𑁂𑀯𑀼𑀧𑀸𑀤𑀸𑀬,_  
_𑀭𑀽𑀧𑀁 𑀲𑀫𑁆𑀪𑁄𑀢𑀺 𑀧𑀸𑀡𑀺𑀦𑀁;_  
_𑀬𑀢𑁄 𑀘 𑀭𑀽𑀧𑀁 𑀲𑀫𑁆𑀪𑁄𑀢𑀺,_  
_𑀢𑀢𑁆𑀣𑁂𑀯𑀸𑀦𑀼𑀧𑀕𑀘𑁆𑀙𑀢𑀺;_  
_𑀇𑀥𑁂𑀯 𑀚𑀻𑀯𑀢𑀺 𑀚𑀻𑀯𑁄,_  
_𑀧𑁂𑀘𑁆𑀘 𑀧𑁂𑀘𑁆𑀘 𑀯𑀺𑀦𑀲𑁆𑀲𑀢𑀺𑁇_  


(149.)

405\. _𑀉𑀘𑁆𑀙𑀺𑀚𑁆𑀚𑀢𑀺 𑀅𑀬𑀁 𑀮𑁄𑀓𑁄,_  
_𑀬𑁂 𑀩𑀸𑀮𑀸 𑀬𑁂 𑀘 𑀧𑀡𑁆𑀟𑀺𑀢𑀸;_  
_𑀉𑀘𑁆𑀙𑀺𑀚𑁆𑀚𑀫𑀸𑀦𑁂 𑀮𑁄𑀓𑀲𑁆𑀫𑀺𑀁,_  
_𑀓𑁆𑀯𑀺𑀥 𑀧𑀸𑀧𑁂𑀦 𑀮𑀺𑀧𑁆𑀧𑀢𑀺𑁇_  


(150.)

406\. _𑀲𑁄 𑀘𑁂 𑀅𑀢𑁆𑀣𑁄 𑀘 𑀥𑀫𑁆𑀫𑁄 𑀘,_  
_𑀓𑀮𑁆𑀬𑀸𑀡𑁄 𑀦 𑀘 𑀧𑀸𑀧𑀓𑁄;_  
_𑀪𑁄𑀢𑁄 𑀘𑁂 𑀯𑀘𑀦𑀁 𑀲𑀘𑁆𑀘𑀁,_  
_𑀲𑀼𑀳𑀢𑁄 𑀯𑀸𑀦𑀭𑁄 𑀫𑀬𑀸𑁇_  


(151.)

407\. _𑀅𑀢𑁆𑀢𑀦𑁄 𑀘𑁂 𑀳𑀺 𑀯𑀸𑀤𑀲𑁆𑀲,_  
_𑀅𑀧𑀭𑀸𑀥𑀁 𑀯𑀺𑀚𑀸𑀦𑀺𑀬𑀸;_  
_𑀦 𑀫𑀁 𑀢𑁆𑀯𑀁 𑀕𑀭𑀳𑁂𑀬𑁆𑀬𑀸𑀲𑀺,_  
_𑀪𑁄𑀢𑁄 𑀯𑀸𑀤𑁄 𑀳𑀺 𑀢𑀸𑀤𑀺𑀲𑁄𑁇_  


(152.)

408\. _𑀆𑀳𑀼 𑀔𑀢𑁆𑀢𑀯𑀺𑀤𑀸 𑀮𑁄𑀓𑁂,_  
_𑀩𑀸𑀮𑀸 𑀧𑀡𑁆𑀟𑀺𑀢𑀫𑀸𑀦𑀺𑀦𑁄;_  
_‘𑀫𑀸𑀢𑀭𑀁 𑀧𑀺𑀢𑀭𑀁 𑀳𑀜𑁆𑀜𑁂,_  
_𑀅𑀣𑁄 𑀚𑁂𑀝𑁆𑀞𑀫𑁆𑀧𑀺 𑀪𑀸𑀢𑀭𑀁;_  
_𑀳𑀦𑁂𑀬𑁆𑀬 𑀧𑀼𑀢𑁆𑀢𑀤𑀸𑀭𑁂 𑀘,_  
_𑀅𑀢𑁆𑀣𑁄 𑀘𑁂 𑀢𑀸𑀤𑀺𑀲𑁄 𑀲𑀺𑀬𑀸’𑁇_  


(153.)

409\. _𑀬𑀲𑁆𑀲 𑀭𑀼𑀓𑁆𑀔𑀲𑁆𑀲 𑀙𑀸𑀬𑀸𑀬,_  
_𑀦𑀺𑀲𑀻𑀤𑁂𑀬𑁆𑀬 𑀲𑀬𑁂𑀬𑁆𑀬 𑀯𑀸;_  
_𑀦 𑀢𑀲𑁆𑀲 𑀲𑀸𑀔𑀁 𑀪𑀜𑁆𑀚𑁂𑀬𑁆𑀬,_  
_𑀫𑀺𑀢𑁆𑀢𑀤𑀼𑀩𑁆𑀪𑁄 𑀳𑀺 𑀧𑀸𑀧𑀓𑁄𑁇_  


(154.)

410\. _𑀅𑀣 𑀅𑀢𑁆𑀣𑁂 𑀲𑀫𑀼𑀧𑁆𑀧𑀦𑁆𑀦𑁂,_  
_𑀲𑀫𑀽𑀮𑀫𑀧𑀺 𑀅𑀩𑁆𑀩𑀳𑁂;_  
_𑀅𑀢𑁆𑀣𑁄 𑀫𑁂 𑀲𑀫𑁆𑀩𑀮𑁂𑀦𑀸𑀧𑀺,_  
_𑀲𑀼𑀳𑀢𑁄 𑀯𑀸𑀦𑀭𑁄 𑀫𑀬𑀸𑁇_  


(155.)

411\. _𑀲𑁄 𑀘𑁂 𑀅𑀢𑁆𑀣𑁄 𑀘 𑀥𑀫𑁆𑀫𑁄 𑀘,_  
_𑀓𑀮𑁆𑀬𑀸𑀡𑁄 𑀦 𑀘 𑀧𑀸𑀧𑀓𑁄;_  
_𑀪𑁄𑀢𑁄 𑀘𑁂 𑀯𑀘𑀦𑀁 𑀲𑀘𑁆𑀘𑀁,_  
_𑀲𑀼𑀳𑀢𑁄 𑀯𑀸𑀦𑀭𑁄 𑀫𑀬𑀸𑁇_  


(156.)

412\. _𑀅𑀢𑁆𑀢𑀦𑁄 𑀘𑁂 𑀳𑀺 𑀯𑀸𑀤𑀲𑁆𑀲,_  
_𑀅𑀧𑀭𑀸𑀥𑀁 𑀯𑀺𑀚𑀸𑀦𑀺𑀬𑀸;_  
_𑀦 𑀫𑀁 𑀢𑁆𑀯𑀁 𑀕𑀭𑀳𑁂𑀬𑁆𑀬𑀸𑀲𑀺,_  
_𑀪𑁄𑀢𑁄 𑀯𑀸𑀤𑁄 𑀳𑀺 𑀢𑀸𑀤𑀺𑀲𑁄𑁇_  


(157.)

413\. _𑀅𑀳𑁂𑀢𑀼𑀯𑀸𑀤𑁄 𑀧𑀼𑀭𑀺𑀲𑁄,_  
_𑀬𑁄 𑀘 𑀇𑀲𑁆𑀲𑀭𑀓𑀼𑀢𑁆𑀢𑀺𑀓𑁄;_  
_𑀧𑀼𑀩𑁆𑀩𑁂𑀓𑀢𑀻 𑀘 𑀉𑀘𑁆𑀙𑁂𑀤𑀻,_  
_𑀬𑁄 𑀘 𑀔𑀢𑁆𑀢𑀯𑀺𑀤𑁄 𑀦𑀭𑁄𑁇_  


(158.)

414\. _𑀏𑀢𑁂 𑀅𑀲𑀧𑁆𑀧𑀼𑀭𑀺𑀲𑀸 𑀮𑁄𑀓𑁂,_  
_𑀩𑀸𑀮𑀸 𑀧𑀡𑁆𑀟𑀺𑀢𑀫𑀸𑀦𑀺𑀦𑁄;_  
_𑀓𑀭𑁂𑀬𑁆𑀬 𑀢𑀸𑀤𑀺𑀲𑁄 𑀧𑀸𑀧𑀁,_  
_𑀅𑀣𑁄 𑀅𑀜𑁆𑀜𑀫𑁆𑀧𑀺 𑀓𑀸𑀭𑀬𑁂;_  
_𑀅𑀲𑀧𑁆𑀧𑀼𑀭𑀺𑀲𑀲𑀁𑀲𑀕𑁆𑀕𑁄,_  
_𑀤𑀼𑀓𑁆𑀔𑀦𑁆𑀢𑁄 𑀓𑀝𑀼𑀓𑀼𑀤𑁆𑀭𑀬𑁄𑁇_  


(159.)

415\. _𑀉𑀭𑀩𑁆𑀪𑀭𑀽𑀧𑁂𑀦 𑀯𑀓𑀲𑁆𑀲𑀼 𑀧𑀼𑀩𑁆𑀩𑁂,_  
_𑀅𑀲𑀁𑀓𑀺𑀢𑁄 𑀅𑀚𑀬𑀽𑀣𑀁 𑀉𑀧𑁂𑀢𑀺;_  
_𑀳𑀦𑁆𑀢𑁆𑀯𑀸 𑀉𑀭𑀡𑀺𑀁 𑀅𑀚𑀺𑀓𑀁 𑀅𑀚𑀜𑁆𑀘,_  
_𑀉𑀢𑁆𑀭𑀸𑀲𑀬𑀺𑀢𑁆𑀯𑀸 𑀬𑁂𑀦 𑀓𑀸𑀫𑀁 𑀧𑀮𑁂𑀢𑀺𑁇_  


(160.)

416\. _𑀢𑀣𑀸𑀯𑀺𑀥𑁂𑀓𑁂 𑀲𑀫𑀡𑀩𑁆𑀭𑀸𑀳𑁆𑀫𑀡𑀸𑀲𑁂,_  
_𑀙𑀤𑀦𑀁 𑀓𑀢𑁆𑀯𑀸 𑀯𑀜𑁆𑀘𑀬𑀦𑁆𑀢𑀺 𑀫𑀦𑀼𑀲𑁆𑀲𑁂;_  
_𑀅𑀦𑀸𑀲𑀓𑀸 𑀣𑀡𑁆𑀟𑀺𑀮𑀲𑁂𑀬𑁆𑀬𑀓𑀸 𑀘,_  
_𑀭𑀚𑁄𑀚𑀮𑁆𑀮𑀁 𑀉𑀓𑁆𑀓𑀼𑀝𑀺𑀓𑀧𑁆𑀧𑀥𑀸𑀦𑀁;_  
_𑀧𑀭𑀺𑀬𑀸𑀬𑀪𑀢𑁆𑀢𑀜𑁆𑀘 𑀅𑀧𑀸𑀦𑀓𑀢𑁆𑀢𑀸,_  
_𑀧𑀸𑀧𑀸𑀘𑀸𑀭𑀸 𑀅𑀭𑀳𑀦𑁆𑀢𑁄 𑀯𑀤𑀸𑀦𑀸𑁇_  


(161.)

417\. _𑀏𑀢𑁂 𑀅𑀲𑀧𑁆𑀧𑀼𑀭𑀺𑀲𑀸 𑀮𑁄𑀓𑁂,_  
_𑀩𑀸𑀮𑀸 𑀧𑀡𑁆𑀟𑀺𑀢𑀫𑀸𑀦𑀺𑀦𑁄;_  
_𑀓𑀭𑁂𑀬𑁆𑀬 𑀢𑀸𑀤𑀺𑀲𑁄 𑀧𑀸𑀧𑀁,_  
_𑀅𑀣𑁄 𑀅𑀜𑁆𑀜𑀫𑁆𑀧𑀺 𑀓𑀸𑀭𑀬𑁂;_  
_𑀅𑀲𑀧𑁆𑀧𑀼𑀭𑀺𑀲𑀲𑀁𑀲𑀕𑁆𑀕𑁄,_  
_𑀤𑀼𑀓𑁆𑀔𑀦𑁆𑀢𑁄 𑀓𑀝𑀼𑀓𑀼𑀤𑁆𑀭𑀬𑁄𑁇_  


(162.)

418\. _𑀬𑀫𑀸𑀳𑀼 𑀦𑀢𑁆𑀣𑀺 𑀯𑀻𑀭𑀺𑀬𑀦𑁆𑀢𑀺,_  
_𑀅𑀳𑁂𑀢𑀼𑀜𑁆𑀘 𑀧𑀯𑀤𑀦𑁆𑀢𑀺 𑀬𑁂;_  
_𑀧𑀭𑀓𑀸𑀭𑀁 𑀅𑀢𑁆𑀢𑀓𑀸𑀭𑀜𑁆𑀘,_  
_𑀬𑁂 𑀢𑀼𑀘𑁆𑀙𑀁 𑀲𑀫𑀯𑀡𑁆𑀡𑀬𑀼𑀁𑁇_  


(163.)

419\. _𑀏𑀢𑁂 𑀅𑀲𑀧𑁆𑀧𑀼𑀭𑀺𑀲𑀸 𑀮𑁄𑀓𑁂,_  
_𑀩𑀸𑀮𑀸 𑀧𑀡𑁆𑀟𑀺𑀢𑀫𑀸𑀦𑀺𑀦𑁄;_  
_𑀓𑀭𑁂𑀬𑁆𑀬 𑀢𑀸𑀤𑀺𑀲𑁄 𑀧𑀸𑀧𑀁,_  
_𑀅𑀣𑁄 𑀅𑀜𑁆𑀜𑀫𑁆𑀧𑀺 𑀓𑀸𑀭𑀬𑁂;_  
_𑀅𑀲𑀧𑁆𑀧𑀼𑀭𑀺𑀲𑀲𑀁𑀲𑀕𑁆𑀕𑁄,_  
_𑀤𑀼𑀓𑁆𑀔𑀦𑁆𑀢𑁄 𑀓𑀝𑀼𑀓𑀼𑀤𑁆𑀭𑀬𑁄𑁇_  


(164.)

420\. _𑀲𑀘𑁂 𑀳𑀺 𑀯𑀻𑀭𑀺𑀬𑀁 𑀦𑀸𑀲𑁆𑀲,_  
_𑀓𑀫𑁆𑀫𑀁 𑀓𑀮𑁆𑀬𑀸𑀡𑀧𑀸𑀧𑀓𑀁;_  
_𑀦 𑀪𑀭𑁂 𑀯𑀟𑁆𑀠𑀓𑀺𑀁 𑀭𑀸𑀚𑀸,_  
_𑀦𑀧𑀺 𑀬𑀦𑁆𑀢𑀸𑀦𑀺 𑀓𑀸𑀭𑀬𑁂𑁇_  


(165.)

421\. _𑀬𑀲𑁆𑀫𑀸 𑀘 𑀯𑀻𑀭𑀺𑀬𑀁 𑀅𑀢𑁆𑀣𑀺,_  
_𑀓𑀫𑁆𑀫𑀁 𑀓𑀮𑁆𑀬𑀸𑀡𑀧𑀸𑀧𑀓𑀁;_  
_𑀢𑀲𑁆𑀫𑀸 𑀬𑀦𑁆𑀢𑀸𑀦𑀺 𑀓𑀸𑀭𑁂𑀢𑀺,_  
_𑀭𑀸𑀚𑀸 𑀪𑀭𑀢𑀺 𑀯𑀟𑁆𑀠𑀓𑀺𑀁𑁇_  


(166.)

422\. _𑀬𑀤𑀺 𑀯𑀲𑁆𑀲𑀲𑀢𑀁 𑀤𑁂𑀯𑁄,_  
_𑀦 𑀯𑀲𑁆𑀲𑁂 𑀦 𑀳𑀺𑀫𑀁 𑀧𑀢𑁂;_  
_𑀉𑀘𑁆𑀙𑀺𑀚𑁆𑀚𑁂𑀬𑁆𑀬 𑀅𑀬𑀁 𑀮𑁄𑀓𑁄,_  
_𑀯𑀺𑀦𑀲𑁆𑀲𑁂𑀬𑁆𑀬 𑀅𑀬𑀁 𑀧𑀚𑀸𑁇_  


(167.)

423\. _𑀬𑀲𑁆𑀫𑀸 𑀘 𑀯𑀲𑁆𑀲𑀢𑀻 𑀤𑁂𑀯𑁄,_  
_𑀳𑀺𑀫𑀜𑁆𑀘𑀸𑀦𑀼𑀨𑀼𑀲𑀸𑀬𑀢𑀺;_  
_𑀢𑀲𑁆𑀫𑀸 𑀲𑀲𑁆𑀲𑀸𑀦𑀺 𑀧𑀘𑁆𑀘𑀦𑁆𑀢𑀺,_  
_𑀭𑀝𑁆𑀞𑀜𑁆𑀘 𑀧𑀸𑀮𑀺𑀢𑁂 𑀘𑀺𑀭𑀁𑁇_  


(168.)

424\. _𑀕𑀯𑀜𑁆𑀘𑁂 𑀢𑀭𑀫𑀸𑀦𑀸𑀦𑀁,_  
_𑀚𑀺𑀫𑁆𑀳𑀁 𑀕𑀘𑁆𑀙𑀢𑀺 𑀧𑀼𑀗𑁆𑀕𑀯𑁄;_  
_𑀲𑀩𑁆𑀩𑀸 𑀢𑀸 𑀚𑀺𑀫𑁆𑀳𑀁 𑀕𑀘𑁆𑀙𑀦𑁆𑀢𑀺,_  
_𑀦𑁂𑀢𑁆𑀢𑁂 𑀚𑀺𑀫𑁆𑀳𑀁 𑀕𑀢𑁂 𑀲𑀢𑀺𑁇_  


(169.)

425\. _𑀏𑀯𑀫𑁂𑀯 𑀫𑀦𑀼𑀲𑁆𑀲𑁂𑀲𑀼,_  
_𑀬𑁄 𑀳𑁄𑀢𑀺 𑀲𑁂𑀝𑁆𑀞𑀲𑀫𑁆𑀫𑀢𑁄;_  
_𑀲𑁄 𑀘𑁂 𑀅𑀥𑀫𑁆𑀫𑀁 𑀘𑀭𑀢𑀺,_  
_𑀧𑀕𑁂𑀯 𑀇𑀢𑀭𑀸 𑀧𑀚𑀸;_  
_𑀲𑀩𑁆𑀩𑀁 𑀭𑀝𑁆𑀞𑀁 𑀤𑀼𑀔𑀁 𑀲𑁂𑀢𑀺,_  
_𑀭𑀸𑀚𑀸 𑀘𑁂 𑀳𑁄𑀢𑀺 𑀅𑀥𑀫𑁆𑀫𑀺𑀓𑁄𑁇_  


(170.)

426\. _𑀕𑀯𑀜𑁆𑀘𑁂 𑀢𑀭𑀫𑀸𑀦𑀸𑀦𑀁,_  
_𑀉𑀚𑀼𑀁 𑀕𑀘𑁆𑀙𑀢𑀺 𑀧𑀼𑀗𑁆𑀕𑀯𑁄;_  
_𑀲𑀩𑁆𑀩𑀸 𑀕𑀸𑀯𑀻 𑀉𑀚𑀼𑀁 𑀬𑀦𑁆𑀢𑀺,_  
_𑀦𑁂𑀢𑁆𑀢𑁂 𑀉𑀚𑀼𑀁 𑀕𑀢𑁂 𑀲𑀢𑀺𑁇_  


(171.)

427\. _𑀏𑀯𑀫𑁂𑀯 𑀫𑀦𑀼𑀲𑁆𑀲𑁂𑀲𑀼,_  
_𑀬𑁄 𑀳𑁄𑀢𑀺 𑀲𑁂𑀝𑁆𑀞𑀲𑀫𑁆𑀫𑀢𑁄;_  
_𑀲𑁄 𑀲𑀘𑁂 𑀥𑀫𑁆𑀫𑀁 𑀘𑀭𑀢𑀺,_  
_𑀧𑀕𑁂𑀯 𑀇𑀢𑀭𑀸 𑀧𑀚𑀸;_  
_𑀲𑀩𑁆𑀩𑀁 𑀭𑀝𑁆𑀞𑀁 𑀲𑀼𑀔𑀁 𑀲𑁂𑀢𑀺,_  
_𑀭𑀸𑀚𑀸 𑀘𑁂 𑀳𑁄𑀢𑀺 𑀥𑀫𑁆𑀫𑀺𑀓𑁄𑁇_  


(172.)

428\. _𑀫𑀳𑀸𑀭𑀼𑀓𑁆𑀔𑀲𑁆𑀲 𑀨𑀮𑀺𑀦𑁄,_  
_𑀆𑀫𑀁 𑀙𑀺𑀦𑁆𑀤𑀢𑀺 𑀬𑁄 𑀨𑀮𑀁;_  
_𑀭𑀲𑀜𑁆𑀘𑀲𑁆𑀲 𑀦 𑀚𑀸𑀦𑀸𑀢𑀺,_  
_𑀩𑀻𑀚𑀜𑁆𑀘𑀲𑁆𑀲 𑀯𑀺𑀦𑀲𑁆𑀲𑀢𑀺𑁇_  


(173.)

429\. _𑀫𑀳𑀸𑀭𑀼𑀓𑁆𑀔𑀽𑀧𑀫𑀁 𑀭𑀝𑁆𑀞𑀁,_  
_𑀅𑀥𑀫𑁆𑀫𑁂𑀦 𑀧𑀲𑀸𑀲𑀢𑀺;_  
_𑀭𑀲𑀜𑁆𑀘𑀲𑁆𑀲 𑀦 𑀚𑀸𑀦𑀸𑀢𑀺,_  
_𑀭𑀝𑁆𑀞𑀜𑁆𑀘𑀲𑁆𑀲 𑀯𑀺𑀦𑀲𑁆𑀲𑀢𑀺𑁇_  


(174.)

430\. _𑀫𑀳𑀸𑀭𑀼𑀓𑁆𑀔𑀲𑁆𑀲 𑀨𑀮𑀺𑀦𑁄,_  
_𑀧𑀓𑁆𑀓𑀁 𑀙𑀺𑀦𑁆𑀤𑀢𑀺 𑀬𑁄 𑀨𑀮𑀁;_  
_𑀭𑀲𑀜𑁆𑀘𑀲𑁆𑀲 𑀯𑀺𑀚𑀸𑀦𑀸𑀢𑀺,_  
_𑀩𑀻𑀚𑀜𑁆𑀘𑀲𑁆𑀲 𑀦 𑀦𑀲𑁆𑀲𑀢𑀺𑁇_  


(175.)

431\. _𑀫𑀳𑀸𑀭𑀼𑀓𑁆𑀔𑀽𑀧𑀫𑀁 𑀭𑀝𑁆𑀞𑀁,_  
_𑀥𑀫𑁆𑀫𑁂𑀦 𑀬𑁄 𑀧𑀲𑀸𑀲𑀢𑀺;_  
_𑀭𑀲𑀜𑁆𑀘𑀲𑁆𑀲 𑀯𑀺𑀚𑀸𑀦𑀸𑀢𑀺,_  
_𑀭𑀝𑁆𑀞𑀜𑁆𑀘𑀲𑁆𑀲 𑀦 𑀦𑀲𑁆𑀲𑀢𑀺𑁇_  


(176.)

432\. _𑀬𑁄 𑀘 𑀭𑀸𑀚𑀸 𑀚𑀦𑀧𑀤𑀁,_  
_𑀅𑀥𑀫𑁆𑀫𑁂𑀦 𑀧𑀲𑀸𑀲𑀢𑀺;_  
_𑀲𑀩𑁆𑀩𑁄𑀲𑀥𑀻𑀳𑀺 𑀲𑁄 𑀭𑀸𑀚𑀸,_  
_𑀯𑀺𑀭𑀼𑀤𑁆𑀥𑁄 𑀳𑁄𑀢𑀺 𑀔𑀢𑁆𑀢𑀺𑀬𑁄𑁇_  


(177.)

433\. _𑀢𑀣𑁂𑀯 𑀦𑁂𑀕𑀫𑁂 𑀳𑀺𑀁𑀲𑀁,_  
_𑀬𑁂 𑀬𑀼𑀢𑁆𑀢𑀸 𑀓𑀬𑀯𑀺𑀓𑁆𑀓𑀬𑁂;_  
_𑀑𑀚𑀤𑀸𑀦𑀩𑀮𑀻𑀓𑀸𑀭𑁂,_  
_𑀲 𑀓𑁄𑀲𑁂𑀦 𑀯𑀺𑀭𑀼𑀚𑁆𑀛𑀢𑀺𑁇_  


(178.)

434\. _𑀧𑀳𑀸𑀭𑀯𑀭𑀔𑁂𑀢𑁆𑀢𑀜𑁆𑀜𑀽,_  
_𑀲𑀗𑁆𑀕𑀸𑀫𑁂 𑀓𑀢𑀦𑀺𑀲𑁆𑀲𑀫𑁂;_  
_𑀉𑀲𑁆𑀲𑀺𑀢𑁂 𑀳𑀺𑀁𑀲𑀬𑀁 𑀭𑀸𑀚𑀸,_  
_𑀲 𑀩𑀮𑁂𑀦 𑀯𑀺𑀭𑀼𑀚𑁆𑀛𑀢𑀺𑁇_  


(179.)

435\. _𑀢𑀣𑁂𑀯 𑀇𑀲𑀬𑁄 𑀳𑀺𑀁𑀲𑀁,_  
_𑀲𑀜𑁆𑀜𑀢𑁂 𑀩𑁆𑀭𑀳𑁆𑀫𑀘𑀸𑀭𑀺𑀦𑁄;_  
_𑀅𑀥𑀫𑁆𑀫𑀘𑀸𑀭𑀻 𑀔𑀢𑁆𑀢𑀺𑀬𑁄,_  
_𑀲𑁄 𑀲𑀕𑁆𑀕𑁂𑀦 𑀯𑀺𑀭𑀼𑀚𑁆𑀛𑀢𑀺𑁇_  


(180.)

436\. _𑀬𑁄 𑀘 𑀭𑀸𑀚𑀸 𑀅𑀥𑀫𑁆𑀫𑀝𑁆𑀞𑁄,_  
_𑀪𑀭𑀺𑀬𑀁 𑀳𑀦𑁆𑀢𑀺 𑀅𑀤𑀽𑀲𑀺𑀓𑀁;_  
_𑀮𑀼𑀤𑁆𑀤𑀁 𑀧𑀲𑀯𑀢𑁂 𑀞𑀸𑀦𑀁,_  
_𑀧𑀼𑀢𑁆𑀢𑁂𑀳𑀺 𑀘 𑀯𑀺𑀭𑀼𑀚𑁆𑀛𑀢𑀺𑁇_  


(181.)

437\. _𑀥𑀫𑁆𑀫𑀁 𑀘𑀭𑁂 𑀚𑀸𑀦𑀧𑀤𑁂,_  
_𑀦𑁂𑀕𑀫𑁂𑀲𑀼 𑀩𑀮𑁂𑀲𑀼 𑀘;_  
_𑀇𑀲𑀬𑁄 𑀘 𑀦 𑀳𑀺𑀁𑀲𑁂𑀬𑁆𑀬,_  
_𑀧𑀼𑀢𑁆𑀢𑀤𑀸𑀭𑁂 𑀲𑀫𑀁 𑀘𑀭𑁂𑁇_  


(182.)

438\. _𑀲 𑀢𑀸𑀤𑀺𑀲𑁄 𑀪𑀽𑀫𑀺𑀧𑀢𑀺,_  
_𑀭𑀝𑁆𑀞𑀧𑀸𑀮𑁄 𑀅𑀓𑁄𑀥𑀦𑁄;_  
_𑀲𑀧𑀢𑁆𑀢𑁂 𑀲𑀫𑁆𑀧𑀓𑀫𑁆𑀧𑁂𑀢𑀺,_  
_𑀇𑀦𑁆𑀤𑁄𑀯 𑀅𑀲𑀼𑀭𑀸𑀥𑀺𑀧𑁄”𑀢𑀺𑁇 (𑁩𑁪𑁦𑁧)_  


---

439\. 𑀫𑀳𑀸𑀩𑁄𑀥𑀺𑀚𑀸𑀢𑀓𑀁 𑀢𑀢𑀺𑀬𑀁𑁇



---

440\. 𑀧𑀡𑁆𑀡𑀸𑀲𑀦𑀺𑀧𑀸𑀢𑀁 𑀦𑀺𑀝𑁆𑀞𑀺𑀢𑀁𑁇



---

441\. 𑀢𑀲𑁆𑀲𑀼𑀤𑁆𑀤𑀸𑀦𑀁



442\. _𑀲𑀦𑀺𑀍𑀈𑀦𑀺𑀓𑀫𑀯𑁆𑀳𑀬𑀦𑁄 𑀧𑀞𑀫𑁄,_  
_𑀤𑀼𑀢𑀺𑀬𑁄 𑀧𑀦 𑀲𑁅𑀫𑁆𑀫𑀤𑀦𑁆𑀢𑀺𑀯𑀭𑁄;_  
_𑀢𑀢𑀺𑀬𑁄 𑀧𑀦 𑀩𑁄𑀥𑀺𑀲𑀺𑀭𑀻𑀯𑁆𑀳𑀬𑀦𑁄,_  
_𑀓𑀣𑀺𑀢𑀸 𑀧𑀦 𑀢𑀻𑀡𑀺 𑀚𑀺𑀦𑁂𑀦 𑀲𑀼𑀪𑀸𑀢𑀺𑁇_  


[Go to previous page (18.1.2 Ummādantījātaka)](/tipitaka/23J/18/18.1/18.1.2.md) / [Go to parent page (18.1 Niḷinikāvagga)](/tipitaka/23J/18/18.1.md) / [Go to next page (19 Saṭṭhinipāta)](/tipitaka/23J/19.md)


