
[Home](/) / [23J Jātakapāḷi](/tipitaka/23J.md) / [18 Paṇṇāsanipāta](/tipitaka/23J/18.md) / [18.1 Niḷinikāvagga](/tipitaka/23J/18/18.1.md)

# 𑁧𑁮𑁇𑁧𑁇𑁧 𑀦𑀺𑀍𑀇𑀦𑀺𑀓𑀸𑀚𑀸𑀢𑀓

### 𑀧𑀡𑁆𑀡𑀸𑀲𑀦𑀺𑀧𑀸𑀢

### 𑀦𑀺𑀍𑀇𑀦𑀺𑀓𑀸𑀯𑀕𑁆𑀕

### 𑀦𑀺𑀍𑀇𑀦𑀺𑀓𑀸𑀚𑀸𑀢𑀓

(1.)

255\. _“𑀉𑀤𑁆𑀤𑀬𑁆𑀳𑀢𑁂 𑀚𑀦𑀧𑀤𑁄,_  
_𑀭𑀝𑁆𑀞𑀜𑁆𑀘𑀸𑀧𑀺 𑀯𑀺𑀦𑀲𑁆𑀲𑀢𑀺;_  
_𑀏𑀳𑀺 𑀦𑀺𑀍𑀇𑀦𑀺𑀓𑁂 𑀕𑀘𑁆𑀙,_  
_𑀢𑀁 𑀫𑁂 𑀩𑁆𑀭𑀸𑀳𑁆𑀫𑀡𑀫𑀸𑀦𑀬”𑁇_  


(2.)

256\. _“𑀦𑀸𑀳𑀁 𑀤𑀼𑀓𑁆𑀔𑀓𑁆𑀔𑀫𑀸 𑀭𑀸𑀚,_  
_𑀦𑀸𑀳𑀁 𑀅𑀤𑁆𑀥𑀸𑀦𑀓𑁄𑀯𑀺𑀤𑀸;_  
_𑀓𑀣𑀁 𑀅𑀳𑀁 𑀕𑀫𑀺𑀲𑁆𑀲𑀸𑀫𑀺,_  
_𑀯𑀦𑀁 𑀓𑀼𑀜𑁆𑀚𑀭𑀲𑁂𑀯𑀺𑀢𑀁”𑁇_  


(3.)

257\. _“𑀨𑀻𑀢𑀁 𑀚𑀦𑀧𑀤𑀁 𑀕𑀦𑁆𑀢𑁆𑀯𑀸,_  
_𑀳𑀢𑁆𑀣𑀺𑀦𑀸 𑀘 𑀭𑀣𑁂𑀦 𑀘;_  
_𑀤𑀸𑀭𑀼𑀲𑀗𑁆𑀖𑀸𑀝𑀬𑀸𑀦𑁂𑀦,_  
_𑀏𑀯𑀁 𑀕𑀘𑁆𑀙 𑀦𑀺𑀍𑀇𑀦𑀺𑀓𑁂𑁇_  


(4.)

258\. _𑀳𑀢𑁆𑀣𑀺𑀅𑀲𑁆𑀲𑀭𑀣𑁂 𑀧𑀢𑁆𑀢𑀻,_  
_𑀕𑀘𑁆𑀙𑁂𑀯𑀸𑀤𑀸𑀬 𑀔𑀢𑁆𑀢𑀺𑀬𑁂;_  
_𑀢𑀯𑁂𑀯 𑀯𑀡𑁆𑀡𑀭𑀽𑀧𑁂𑀦,_  
_𑀯𑀲𑀁 𑀢𑀫𑀸𑀦𑀬𑀺𑀲𑁆𑀲𑀲𑀺”𑁇_  


(5.)

259\. _“𑀓𑀤𑀮𑀻𑀥𑀚𑀧𑀜𑁆𑀜𑀸𑀡𑁄,_  
_𑀆𑀪𑀼𑀚𑀻𑀧𑀭𑀺𑀯𑀸𑀭𑀺𑀢𑁄;_  
_𑀏𑀲𑁄 𑀧𑀤𑀺𑀲𑁆𑀲𑀢𑀺 𑀭𑀫𑁆𑀫𑁄,_  
_𑀇𑀲𑀺𑀲𑀺𑀗𑁆𑀕𑀲𑁆𑀲 𑀅𑀲𑁆𑀲𑀫𑁄𑁇_  


(6.)

260\. _𑀏𑀲𑁄 𑀅𑀕𑁆𑀕𑀺𑀲𑁆𑀲 𑀲𑀗𑁆𑀔𑀸𑀢𑁄,_  
_𑀏𑀲𑁄 𑀥𑀽𑀫𑁄 𑀧𑀤𑀺𑀲𑁆𑀲𑀢𑀺;_  
_𑀫𑀜𑁆𑀜𑁂 𑀦𑁄 𑀅𑀕𑁆𑀕𑀺𑀁 𑀳𑀸𑀧𑁂𑀢𑀺,_  
_𑀇𑀲𑀺𑀲𑀺𑀗𑁆𑀕𑁄 𑀫𑀳𑀺𑀤𑁆𑀥𑀺𑀓𑁄”𑁇_  


(7.)

261\. _“𑀢𑀜𑁆𑀘 𑀤𑀺𑀲𑁆𑀯𑀸𑀦 𑀆𑀬𑀦𑁆𑀢𑀺𑀁,_  
_𑀆𑀫𑀼𑀢𑁆𑀢𑀫𑀡𑀺𑀓𑀼𑀡𑁆𑀟𑀮𑀁;_  
_𑀇𑀲𑀺𑀲𑀺𑀗𑁆𑀕𑁄 𑀧𑀸𑀯𑀺𑀲𑀺 𑀪𑀻𑀢𑁄,_  
_𑀅𑀲𑁆𑀲𑀫𑀁 𑀧𑀡𑁆𑀡𑀙𑀸𑀤𑀦𑀁𑁇_  


(8.)

262\. _𑀅𑀲𑁆𑀲𑀫𑀲𑁆𑀲 𑀘 𑀲𑀸 𑀤𑁆𑀯𑀸𑀭𑁂,_  
_𑀕𑁂𑀡𑁆𑀟𑀼𑀓𑁂𑀦𑀲𑁆𑀲 𑀓𑀻𑀍𑀅𑀢𑀺;_  
_𑀯𑀺𑀤𑀁𑀲𑀬𑀦𑁆𑀢𑀻 𑀅𑀗𑁆𑀕𑀸𑀦𑀺,_  
_𑀕𑀼𑀬𑁆𑀳𑀁 𑀧𑀓𑀸𑀲𑀺𑀢𑀸𑀦𑀺 𑀘𑁇_  


(9.)

263\. _𑀢𑀜𑁆𑀘 𑀤𑀺𑀲𑁆𑀯𑀸𑀦 𑀓𑀻𑀍𑀅𑀦𑁆𑀢𑀺𑀁,_  
_𑀧𑀡𑁆𑀡𑀲𑀸𑀮𑀕𑀢𑁄 𑀚𑀝𑀻;_  
_𑀅𑀲𑁆𑀲𑀫𑀸 𑀦𑀺𑀓𑁆𑀔𑀫𑀺𑀢𑁆𑀯𑀸𑀦,_  
_𑀇𑀤𑀁 𑀯𑀘𑀦𑀫𑀩𑁆𑀭𑀯𑀺𑁇_  


(10.)

264\. _𑀅𑀫𑁆𑀪𑁄 𑀓𑁄 𑀦𑀸𑀫 𑀲𑁄 𑀭𑀼𑀓𑁆𑀔𑁄,_  
_𑀬𑀲𑁆𑀲 𑀢𑁂𑀯𑀁𑀕𑀢𑀁 𑀨𑀮𑀁;_  
_𑀤𑀽𑀭𑁂𑀧𑀺 𑀔𑀺𑀢𑁆𑀢𑀁 𑀧𑀘𑁆𑀘𑁂𑀢𑀺,_  
_𑀦 𑀢𑀁 𑀑𑀳𑀸𑀬 𑀕𑀘𑁆𑀙𑀢𑀺”𑁇_  


(11.)

265\. _“𑀅𑀲𑁆𑀲𑀫𑀲𑁆𑀲 𑀫𑀫 𑀩𑁆𑀭𑀳𑁆𑀫𑁂,_  
_𑀲𑀫𑀻𑀧𑁂 𑀕𑀦𑁆𑀥𑀫𑀸𑀤𑀦𑁂;_  
_𑀩𑀳𑀯𑁄 𑀢𑀸𑀤𑀺𑀲𑀸 𑀭𑀼𑀓𑁆𑀔𑀸,_  
_𑀬𑀲𑁆𑀲 𑀢𑁂𑀯𑀁𑀕𑀢𑀁 𑀨𑀮𑀁;_  
_𑀤𑀽𑀭𑁂𑀧𑀺 𑀔𑀺𑀢𑁆𑀢𑀁 𑀧𑀘𑁆𑀘𑁂𑀢𑀺,_  
_𑀦 𑀫𑀁 𑀑𑀳𑀸𑀬 𑀕𑀘𑁆𑀙𑀢𑀺”𑁇_  


(12.)

266\. _“𑀏𑀢𑀽 𑀪𑀯𑀁 𑀅𑀲𑁆𑀲𑀫𑀺𑀫𑀁 𑀅𑀤𑁂𑀢𑀼,_  
_𑀧𑀚𑁆𑀚𑀜𑁆𑀘 𑀪𑀓𑁆𑀔𑀜𑁆𑀘 𑀧𑀝𑀺𑀘𑁆𑀙 𑀤𑀫𑁆𑀫𑀺;_  
_𑀇𑀤𑀫𑀸𑀲𑀦𑀁 𑀅𑀢𑁆𑀭 𑀪𑀯𑀁 𑀦𑀺𑀲𑀻𑀤𑀢𑀼,_  
_𑀇𑀢𑁄 𑀪𑀯𑀁 𑀫𑀽𑀮𑀨𑀮𑀸𑀦𑀺 𑀪𑀼𑀜𑁆𑀚𑀢𑀼𑁇_  


(13.)

267\. _𑀓𑀺𑀁 𑀢𑁂 𑀇𑀤𑀁 𑀊𑀭𑀽𑀦𑀫𑀦𑁆𑀢𑀭𑀲𑁆𑀫𑀺𑀁,_  
_𑀲𑀼𑀧𑀺𑀘𑁆𑀙𑀺𑀢𑀁 𑀓𑀡𑁆𑀳𑀭𑀺𑀯𑀧𑁆𑀧𑀓𑀸𑀲𑀢𑀺;_  
_𑀅𑀓𑁆𑀔𑀸𑀳𑀺 𑀫𑁂 𑀧𑀼𑀘𑁆𑀙𑀺𑀢𑁄 𑀏𑀢𑀫𑀢𑁆𑀣𑀁,_  
_𑀓𑁄𑀲𑁂 𑀦𑀼 𑀢𑁂 𑀉𑀢𑁆𑀢𑀫𑀗𑁆𑀕𑀁 𑀧𑀯𑀺𑀝𑁆𑀞𑀁”𑁇_  


(14.)

268\. _“𑀅𑀳𑀁 𑀯𑀦𑁂 𑀫𑀽𑀮𑀨𑀮𑁂𑀲𑀦𑀁 𑀘𑀭𑀁,_  
_𑀆𑀲𑀸𑀤𑀬𑀺𑀁 𑀅𑀘𑁆𑀙𑀁 𑀲𑀼𑀖𑁄𑀭𑀭𑀽𑀧𑀁;_  
_𑀲𑁄 𑀫𑀁 𑀧𑀢𑀺𑀢𑁆𑀯𑀸 𑀲𑀳𑀲𑀸𑀚𑁆𑀛𑀧𑀢𑁆𑀢𑁄,_  
_𑀧𑀦𑀼𑀚𑁆𑀚 𑀫𑀁 𑀅𑀩𑁆𑀩𑀳𑀺 𑀉𑀢𑁆𑀢𑀫𑀗𑁆𑀕𑀁𑁇_  


(15.)

269\. _𑀲𑁆𑀯𑀸𑀬𑀁 𑀯𑀡𑁄 𑀔𑀚𑁆𑀚𑀢𑀺 𑀓𑀡𑁆𑀟𑀼𑀯𑀸𑀬𑀢𑀺,_  
_𑀲𑀩𑁆𑀩𑀜𑁆𑀘 𑀓𑀸𑀮𑀁 𑀦 𑀮𑀪𑀸𑀫𑀺 𑀲𑀸𑀢𑀁;_  
_𑀧𑀳𑁄 𑀪𑀯𑀁 𑀓𑀡𑁆𑀟𑀼𑀫𑀺𑀫𑀁 𑀯𑀺𑀦𑁂𑀢𑀼𑀁,_  
_𑀓𑀼𑀭𑀼𑀢𑀁 𑀪𑀯𑀁 𑀬𑀸𑀘𑀺𑀢𑁄 𑀩𑁆𑀭𑀸𑀳𑁆𑀫𑀡𑀢𑁆𑀣𑀁”𑁇_  


(16.)

270\. _“𑀕𑀫𑁆𑀪𑀻𑀭𑀭𑀽𑀧𑁄 𑀢𑁂 𑀯𑀡𑁄 𑀲𑀮𑁄𑀳𑀺𑀢𑁄,_  
_𑀅𑀧𑀽𑀢𑀺𑀓𑁄 𑀯𑀡𑀕𑀦𑁆𑀥𑁄 𑀫𑀳𑀸 𑀘;_  
_𑀓𑀭𑁄𑀫𑀺 𑀢𑁂 𑀓𑀺𑀜𑁆𑀘𑀺 𑀓𑀲𑀸𑀬𑀬𑁄𑀕𑀁,_  
_𑀬𑀣𑀸 𑀪𑀯𑀁 𑀧𑀭𑀫𑀲𑀼𑀔𑀻 𑀪𑀯𑁂𑀬𑁆𑀬”𑁇_  


(17.)

271\. _“𑀦 𑀫𑀦𑁆𑀢𑀬𑁄𑀕𑀸 𑀦 𑀓𑀲𑀸𑀬𑀬𑁄𑀕𑀸,_  
_𑀦 𑀑𑀲𑀥𑀸 𑀩𑁆𑀭𑀳𑁆𑀫𑀘𑀸𑀭𑀺 𑀓𑀫𑀦𑁆𑀢𑀺;_  
_𑀬𑀁 𑀢𑁂 𑀫𑀼𑀤𑀼 𑀢𑁂𑀦 𑀯𑀺𑀦𑁂𑀳𑀺 𑀓𑀡𑁆𑀟𑀼𑀁,_  
_𑀬𑀣𑀸 𑀅𑀳𑀁 𑀧𑀭𑀫𑀲𑀼𑀔𑀻 𑀪𑀯𑁂𑀬𑁆𑀬𑀁”𑁇_  


(18.)

272\. _“𑀇𑀢𑁄 𑀦𑀼 𑀪𑁄𑀢𑁄 𑀓𑀢𑀫𑁂𑀦 𑀅𑀲𑁆𑀲𑀫𑁄,_  
_𑀓𑀘𑁆𑀘𑀺 𑀪𑀯𑀁 𑀅𑀪𑀺𑀭𑀫𑀲𑀺 𑀅𑀭𑀜𑁆𑀜𑁂;_  
_𑀓𑀘𑁆𑀘𑀺 𑀦𑀼 𑀢𑁂 𑀫𑀽𑀮𑀨𑀮𑀁 𑀧𑀳𑀽𑀢𑀁,_  
_𑀓𑀘𑁆𑀘𑀺 𑀪𑀯𑀦𑁆𑀢𑀁 𑀦 𑀯𑀺𑀳𑀺𑀁𑀲𑀦𑁆𑀢𑀺 𑀯𑀸𑀍𑀆”𑁇_  


(19.)

273\. _“𑀇𑀢𑁄 𑀉𑀚𑀼𑀁 𑀉𑀢𑁆𑀢𑀭𑀸𑀬𑀁 𑀤𑀺𑀲𑀸𑀬𑀁,_  
_𑀔𑁂𑀫𑀸𑀦𑀤𑀻 𑀳𑀺𑀫𑀯𑀢𑀸 𑀧𑀪𑀸𑀯𑀻;_  
_𑀢𑀲𑁆𑀲𑀸 𑀢𑀻𑀭𑁂 𑀅𑀲𑁆𑀲𑀫𑁄 𑀫𑀬𑁆𑀳 𑀭𑀫𑁆𑀫𑁄,_  
_𑀅𑀳𑁄 𑀪𑀯𑀁 𑀅𑀲𑁆𑀲𑀫𑀁 𑀫𑀬𑁆𑀳𑀁 𑀧𑀲𑁆𑀲𑁂𑁇_  


(20.)

274\. _𑀅𑀫𑁆𑀩𑀸 𑀘 𑀲𑀸𑀮𑀸 𑀢𑀺𑀮𑀓𑀸 𑀘 𑀚𑀫𑁆𑀩𑀼𑀬𑁄,_  
_𑀉𑀤𑁆𑀤𑀸𑀮𑀓𑀸 𑀧𑀸𑀝𑀮𑀺𑀬𑁄 𑀘 𑀨𑀼𑀮𑁆𑀮𑀸;_  
_𑀲𑀫𑀦𑁆𑀢𑀢𑁄 𑀓𑀺𑀫𑁆𑀧𑀼𑀭𑀺𑀲𑀸𑀪𑀺𑀕𑀻𑀢𑀁,_  
_𑀅𑀳𑁄 𑀪𑀯𑀁 𑀅𑀲𑁆𑀲𑀫𑀁 𑀫𑀬𑁆𑀳𑀁 𑀧𑀲𑁆𑀲𑁂𑁇_  


(21.)

275\. _𑀢𑀸𑀮𑀸 𑀘 𑀫𑀽𑀮𑀸 𑀘 𑀨𑀮𑀸 𑀘 𑀫𑁂𑀢𑁆𑀣,_  
_𑀯𑀡𑁆𑀡𑁂𑀦 𑀕𑀦𑁆𑀥𑁂𑀦 𑀉𑀧𑁂𑀢𑀭𑀽𑀧𑀁;_  
_𑀢𑀁 𑀪𑀽𑀫𑀺𑀪𑀸𑀕𑁂𑀳𑀺 𑀉𑀧𑁂𑀢𑀭𑀽𑀧𑀁,_  
_𑀅𑀳𑁄 𑀪𑀯𑀁 𑀅𑀲𑁆𑀲𑀫𑀁 𑀫𑀬𑁆𑀳𑀁 𑀧𑀲𑁆𑀲𑁂𑁇_  


(22.)

276\. _𑀨𑀮𑀸 𑀘 𑀫𑀽𑀮𑀸 𑀘 𑀧𑀳𑀽𑀢𑀫𑁂𑀢𑁆𑀣,_  
_𑀯𑀡𑁆𑀡𑁂𑀦 𑀕𑀦𑁆𑀥𑁂𑀦 𑀭𑀲𑁂𑀦𑀼𑀧𑁂𑀢𑀸;_  
_𑀆𑀬𑀦𑁆𑀢𑀺 𑀘 𑀮𑀼𑀤𑁆𑀤𑀓𑀸 𑀢𑀁 𑀧𑀤𑁂𑀲𑀁,_  
_𑀫𑀸 𑀫𑁂 𑀢𑀢𑁄 𑀫𑀽𑀮𑀨𑀮𑀁 𑀅𑀳𑀸𑀲𑀼𑀁”𑁇_  


(23.)

277\. _“𑀧𑀺𑀢𑀸 𑀫𑀫𑀁 𑀫𑀽𑀮𑀨𑀮𑁂𑀲𑀦𑀁 𑀕𑀢𑁄,_  
_𑀇𑀤𑀸𑀦𑀺 𑀆𑀕𑀘𑁆𑀙𑀢𑀺 𑀲𑀸𑀬𑀓𑀸𑀮𑁂;_  
_𑀉𑀪𑁄𑀯 𑀕𑀘𑁆𑀙𑀸𑀫𑀲𑁂 𑀅𑀲𑁆𑀲𑀫𑀁 𑀢𑀁,_  
_𑀬𑀸𑀯 𑀧𑀺𑀢𑀸 𑀫𑀽𑀮𑀨𑀮𑀢𑁄 𑀏𑀢𑀼”𑁇_  


(24.)

278\. _“𑀅𑀜𑁆𑀜𑁂 𑀩𑀳𑀽 𑀇𑀲𑀬𑁄 𑀲𑀸𑀥𑀼𑀭𑀽𑀧𑀸,_  
_𑀭𑀸𑀚𑀻𑀲𑀬𑁄 𑀅𑀦𑀼𑀫𑀕𑁆𑀕𑁂 𑀯𑀲𑀦𑁆𑀢𑀺;_  
_𑀢𑁂𑀬𑁂𑀯 𑀧𑀼𑀘𑁆𑀙𑁂𑀲𑀺 𑀫𑀫𑀲𑁆𑀲𑀫𑀁 𑀢𑀁,_  
_𑀢𑁂 𑀢𑀁 𑀦𑀬𑀺𑀲𑁆𑀲𑀦𑁆𑀢𑀺 𑀫𑀫𑀁 𑀲𑀓𑀸𑀲𑁂”𑁇_  


(25.)

279\. _“𑀦 𑀢𑁂 𑀓𑀝𑁆𑀞𑀸𑀦𑀺 𑀪𑀺𑀦𑁆𑀦𑀸𑀦𑀺,_  
_𑀦 𑀢𑁂 𑀉𑀤𑀓𑀫𑀸𑀪𑀢𑀁;_  
_𑀅𑀕𑁆𑀕𑀻𑀧𑀺 𑀢𑁂 𑀦 𑀳𑀸𑀧𑀺𑀢𑁄,_  
_𑀓𑀺𑀁 𑀦𑀼 𑀫𑀦𑁆𑀤𑁄𑀯 𑀛𑀸𑀬𑀲𑀺𑁇_  


(26.)

280\. _𑀪𑀺𑀦𑁆𑀦𑀸𑀦𑀺 𑀓𑀝𑁆𑀞𑀸𑀦𑀺 𑀳𑀼𑀢𑁄 𑀘 𑀅𑀕𑁆𑀕𑀺,_  
_𑀢𑀧𑀦𑀻𑀧𑀺 𑀢𑁂 𑀲𑀫𑀺𑀢𑀸 𑀩𑁆𑀭𑀳𑁆𑀫𑀘𑀸𑀭𑀻;_  
_𑀧𑀻𑀞𑀜𑁆𑀘 𑀫𑀬𑁆𑀳𑀁 𑀉𑀤𑀓𑀜𑁆𑀘 𑀳𑁄𑀢𑀺,_  
_𑀭𑀫𑀲𑀺 𑀢𑀼𑀯𑀁 𑀩𑁆𑀭𑀳𑁆𑀫𑀪𑀽𑀢𑁄 𑀧𑀼𑀭𑀢𑁆𑀣𑀸𑁇_  


(27.)

281\. _𑀅𑀪𑀺𑀦𑁆𑀦𑀓𑀝𑁆𑀞𑁄𑀲𑀺 𑀅𑀦𑀸𑀪𑀢𑁄𑀤𑀓𑁄,_  
_𑀅𑀳𑀸𑀧𑀺𑀢𑀕𑁆𑀕𑀻𑀲𑀺 𑀅𑀲𑀺𑀤𑁆𑀥𑀪𑁄𑀚𑀦𑁄;_  
_𑀦 𑀫𑁂 𑀢𑀼𑀯𑀁 𑀆𑀮𑀧𑀲𑀻 𑀫𑀫𑀚𑁆𑀚,_  
_𑀦𑀝𑁆𑀞𑀁 𑀦𑀼 𑀓𑀺𑀁 𑀘𑁂𑀢𑀲𑀺𑀓𑀜𑁆𑀘 𑀤𑀼𑀓𑁆𑀔𑀁”𑁇_  


(28.)

282\. _“𑀇𑀥𑀸𑀕𑀫𑀸 𑀚𑀝𑀺𑀮𑁄 𑀩𑁆𑀭𑀳𑁆𑀫𑀘𑀸𑀭𑀻,_  
_𑀲𑀼𑀤𑀲𑁆𑀲𑀦𑁂𑀬𑁆𑀬𑁄 𑀲𑀼𑀢𑀦𑀽 𑀯𑀺𑀦𑁂𑀢𑀺;_  
_𑀦𑁂𑀯𑀸𑀢𑀺𑀤𑀻𑀖𑁄 𑀦 𑀧𑀦𑀸𑀢𑀺𑀭𑀲𑁆𑀲𑁄,_  
_𑀲𑀼𑀓𑀡𑁆𑀳𑀓𑀡𑁆𑀳𑀘𑁆𑀙𑀤𑀦𑁂𑀳𑀺 𑀪𑁄𑀢𑁄𑁇_  


(29.)

283\. _𑀅𑀫𑀲𑁆𑀲𑀼𑀚𑀸𑀢𑁄 𑀅𑀧𑀼𑀭𑀸𑀡𑀯𑀡𑁆𑀡𑀻,_  
_𑀆𑀥𑀸𑀭𑀭𑀽𑀧𑀜𑁆𑀘 𑀧𑀦𑀲𑁆𑀲 𑀓𑀡𑁆𑀞𑁂;_  
_𑀤𑁆𑀯𑁂 𑀬𑀫𑀸 𑀕𑀡𑁆𑀟𑀸 𑀉𑀭𑁂 𑀲𑀼𑀚𑀸𑀢𑀸,_  
_𑀲𑀼𑀯𑀡𑁆𑀡𑀢𑀺𑀦𑁆𑀤𑀼𑀓𑀦𑀺𑀪𑀸 𑀧𑀪𑀲𑁆𑀲𑀭𑀸𑁇_  


(30.)

284\. _𑀫𑀼𑀔𑀜𑁆𑀘 𑀢𑀲𑁆𑀲 𑀪𑀼𑀲𑀤𑀲𑁆𑀲𑀦𑁂𑀬𑁆𑀬𑀁,_  
_𑀓𑀡𑁆𑀡𑁂𑀲𑀼 𑀮𑀫𑁆𑀩𑀦𑁆𑀢𑀺 𑀘 𑀓𑀼𑀜𑁆𑀘𑀺𑀢𑀕𑁆𑀕𑀸;_  
_𑀢𑁂 𑀚𑁄𑀢𑀭𑁂 𑀘𑀭𑀢𑁄 𑀫𑀸𑀡𑀯𑀲𑁆𑀲,_  
_𑀲𑀼𑀢𑁆𑀢𑀜𑁆𑀘 𑀬𑀁 𑀲𑀁𑀬𑀫𑀦𑀁 𑀚𑀝𑀸𑀦𑀁𑁇_  


(31.)

285\. _𑀅𑀜𑁆𑀜𑀸 𑀘 𑀢𑀲𑁆𑀲 𑀲𑀁𑀬𑀫𑀸𑀦𑀺 𑀘𑀢𑀲𑁆𑀲𑁄,_  
_𑀦𑀻𑀮𑀸 𑀧𑀻𑀢𑀸 𑀮𑁄𑀳𑀺𑀢𑀺𑀓𑀸 𑀘 𑀲𑁂𑀢𑀸;_  
_𑀢𑀸 𑀧𑀺𑀁𑀲𑀭𑁂 𑀘𑀭𑀢𑁄 𑀫𑀸𑀡𑀯𑀲𑁆𑀲,_  
_𑀢𑀺𑀭𑀺𑀝𑀺𑀲𑀗𑁆𑀖𑀸𑀭𑀺𑀯 𑀧𑀸𑀯𑀼𑀲𑀫𑁆𑀳𑀺𑁇_  


(32.)

286\. _𑀦 𑀫𑀺𑀔𑀮𑀁 𑀫𑀼𑀜𑁆𑀚𑀫𑀬𑀁 𑀥𑀸𑀭𑁂𑀢𑀺,_  
_𑀦 𑀲𑀦𑁆𑀣𑀭𑁂 𑀦𑁄 𑀧𑀦 𑀧𑀩𑁆𑀩𑀚𑀲𑁆𑀲;_  
_𑀢𑀸 𑀚𑁄𑀢𑀭𑁂 𑀚𑀖𑀦𑀦𑁆𑀢𑀭𑁂 𑀯𑀺𑀮𑀕𑁆𑀕𑀸,_  
_𑀲𑀢𑁂𑀭𑀢𑀸 𑀯𑀺𑀚𑁆𑀚𑀼𑀭𑀺𑀯𑀦𑁆𑀢𑀮𑀺𑀓𑁆𑀔𑁂𑁇_  


(33.)

287\. _𑀅𑀔𑀻𑀮𑀓𑀸𑀦𑀺 𑀘 𑀅𑀯𑀡𑁆𑀝𑀓𑀸𑀦𑀺,_  
_𑀳𑁂𑀝𑁆𑀞𑀸 𑀦𑀪𑁆𑀬𑀸 𑀓𑀝𑀺𑀲𑀫𑁄𑀳𑀺𑀢𑀸𑀦𑀺;_  
_𑀅𑀖𑀝𑁆𑀝𑀺𑀢𑀸 𑀦𑀺𑀘𑁆𑀘𑀓𑀻𑀍𑀅𑀁 𑀓𑀭𑁄𑀦𑁆𑀢𑀺,_  
_𑀳𑀁 𑀢𑀸𑀢 𑀓𑀺𑀁𑀭𑀼𑀓𑁆𑀔𑀨𑀮𑀸𑀦𑀺 𑀢𑀸𑀦𑀺𑁇_  


(34.)

288\. _𑀚𑀝𑀸 𑀘 𑀢𑀲𑁆𑀲 𑀪𑀼𑀲𑀤𑀲𑁆𑀲𑀦𑁂𑀬𑁆𑀬𑀸,_  
_𑀧𑀭𑁄𑀲𑀢𑀁 𑀯𑁂𑀮𑁆𑀮𑀺𑀢𑀕𑁆𑀕𑀸 𑀲𑀼𑀕𑀦𑁆𑀥𑀸;_  
_𑀤𑁆𑀯𑁂𑀥𑀸 𑀲𑀺𑀭𑁄 𑀲𑀸𑀥𑀼 𑀯𑀺𑀪𑀢𑁆𑀢𑀭𑀽𑀧𑁄,_  
_𑀅𑀳𑁄 𑀦𑀼 𑀔𑁄 𑀫𑀬𑁆𑀳 𑀢𑀣𑀸 𑀚𑀝𑀸𑀲𑁆𑀲𑀼𑁇_  


(35.)

289\. _𑀬𑀤𑀸 𑀘 𑀲𑁄 𑀧𑀓𑀺𑀭𑀢𑀺 𑀢𑀸 𑀚𑀝𑀸𑀬𑁄,_  
_𑀯𑀡𑁆𑀡𑁂𑀦 𑀕𑀦𑁆𑀥𑁂𑀦 𑀉𑀧𑁂𑀢𑀭𑀽𑀧𑀸;_  
_𑀦𑀻𑀮𑀼𑀧𑁆𑀧𑀮𑀁 𑀯𑀸𑀢𑀲𑀫𑁂𑀭𑀺𑀢𑀁𑀯,_  
_𑀢𑀣𑁂𑀯 𑀲𑀁𑀯𑀸𑀢𑀺 𑀧𑀦𑀲𑁆𑀲𑀫𑁄 𑀅𑀬𑀁𑁇_  


(36.)

290\. _𑀧𑀗𑁆𑀓𑁄 𑀘 𑀢𑀲𑁆𑀲 𑀪𑀼𑀲𑀤𑀲𑁆𑀲𑀦𑁂𑀬𑁆𑀬𑁄,_  
_𑀦𑁂𑀢𑀸𑀤𑀺𑀲𑁄 𑀬𑀸𑀤𑀺𑀲𑁄 𑀫𑀬𑁆𑀳𑀁 𑀓𑀸𑀬𑁂;_  
_𑀲𑁄 𑀯𑀸𑀬𑀢𑀻 𑀏𑀭𑀺𑀢𑁄 𑀫𑀸𑀮𑀼𑀢𑁂𑀦,_  
_𑀯𑀦𑀁 𑀬𑀣𑀸 𑀅𑀕𑁆𑀕𑀕𑀺𑀫𑁆𑀳𑁂 𑀲𑀼𑀨𑀼𑀮𑁆𑀮𑀁𑁇_  


(37.)

291\. _𑀦𑀺𑀳𑀦𑁆𑀢𑀺 𑀲𑁄 𑀭𑀼𑀓𑁆𑀔𑀨𑀮𑀁 𑀧𑀣𑀩𑁆𑀬𑀸,_  
_𑀲𑀼𑀘𑀺𑀢𑁆𑀢𑀭𑀽𑀧𑀁 𑀭𑀼𑀘𑀺𑀭𑀁 𑀤𑀲𑁆𑀲𑀦𑁂𑀬𑁆𑀬𑀁;_  
_𑀔𑀺𑀢𑁆𑀢𑀜𑁆𑀘 𑀢𑀲𑁆𑀲 𑀧𑀼𑀦𑀭𑁂𑀢𑀺 𑀳𑀢𑁆𑀣𑀁,_  
_𑀳𑀁 𑀢𑀸𑀢 𑀓𑀺𑀁𑀭𑀼𑀓𑁆𑀔𑀨𑀮𑀁 𑀦𑀼 𑀔𑁄 𑀢𑀁𑁇_  


(38.)

292\. _𑀤𑀦𑁆𑀢𑀸 𑀘 𑀢𑀲𑁆𑀲 𑀪𑀼𑀲𑀤𑀲𑁆𑀲𑀦𑁂𑀬𑁆𑀬𑀸,_  
_𑀲𑀼𑀤𑁆𑀥𑀸 𑀲𑀫𑀸 𑀲𑀗𑁆𑀔𑀯𑀭𑀽𑀧𑀧𑀦𑁆𑀦𑀸;_  
_𑀫𑀦𑁄 𑀧𑀲𑀸𑀤𑁂𑀦𑁆𑀢𑀺 𑀯𑀺𑀯𑀭𑀺𑀬𑀫𑀸𑀦𑀸,_  
_𑀦 𑀳𑀺 𑀦𑀽𑀦 𑀲𑁄 𑀲𑀸𑀓𑀫𑀔𑀸𑀤𑀺 𑀢𑁂𑀳𑀺𑁇_  


(39.)

293\. _𑀅𑀓𑀓𑁆𑀓𑀲𑀁 𑀅𑀕𑁆𑀕𑀍𑀇𑀢𑀁 𑀫𑀼𑀳𑀼𑀁 𑀫𑀼𑀤𑀼𑀁,_  
_𑀉𑀚𑀼𑀁 𑀅𑀦𑀼𑀤𑁆𑀥𑀢𑀁 𑀅𑀘𑀧𑀮𑀫𑀲𑁆𑀲 𑀪𑀸𑀲𑀺𑀢𑀁;_  
_𑀭𑀼𑀤𑀁 𑀫𑀦𑀼𑀜𑁆𑀜𑀁 𑀓𑀭𑀯𑀻𑀓𑀲𑀼𑀲𑁆𑀲𑀭𑀁,_  
_𑀳𑀤𑀬𑀗𑁆𑀕𑀫𑀁 𑀭𑀜𑁆𑀚𑀬𑀢𑁂𑀯 𑀫𑁂 𑀫𑀦𑁄𑁇_  


(40.)

294\. _𑀩𑀺𑀦𑁆𑀤𑀼𑀲𑁆𑀲𑀭𑁄 𑀦𑀸𑀢𑀺𑀯𑀺𑀲𑀝𑁆𑀞𑀯𑀸𑀓𑁆𑀬𑁄,_  
_𑀦 𑀦𑀽𑀦 𑀲𑀚𑁆𑀛𑀸𑀬𑀫𑀢𑀺𑀧𑁆𑀧𑀬𑀼𑀢𑁆𑀢𑁄;_  
_𑀇𑀘𑁆𑀙𑀸𑀫𑀺 𑀪𑁄 𑀢𑀁 𑀧𑀼𑀦𑀤𑁂𑀯 𑀤𑀝𑁆𑀞𑀼𑀁,_  
_𑀫𑀺𑀢𑁆𑀢𑁄 𑀳𑀺 𑀫𑁂 𑀫𑀸𑀡𑀯𑁄𑀳𑀼 𑀧𑀼𑀭𑀢𑁆𑀣𑀸𑁇_  


(41.)

295\. _𑀲𑀼𑀲𑀦𑁆𑀥𑀺 𑀲𑀩𑁆𑀩𑀢𑁆𑀣 𑀯𑀺𑀫𑀝𑁆𑀞𑀺𑀫𑀁 𑀯𑀡𑀁,_  
_𑀧𑀼𑀣𑀽 𑀲𑀼𑀚𑀸𑀢𑀁 𑀔𑀭𑀧𑀢𑁆𑀢𑀲𑀦𑁆𑀦𑀺𑀢𑀁;_  
_𑀢𑁂𑀦𑁂𑀯 𑀫𑀁 𑀉𑀢𑁆𑀢𑀭𑀺𑀬𑀸𑀦 𑀫𑀸𑀡𑀯𑁄,_  
_𑀯𑀺𑀯𑀭𑀺𑀢𑀁 𑀊𑀭𑀼𑀁 𑀚𑀖𑀦𑁂𑀦 𑀧𑀺𑀍𑀅𑀬𑀺𑁇_  


(42.)

296\. _𑀢𑀧𑀦𑁆𑀢𑀺 𑀆𑀪𑀦𑁆𑀢𑀺 𑀯𑀺𑀭𑁄𑀘𑀭𑁂 𑀘,_  
_𑀲𑀢𑁂𑀭𑀢𑀸 𑀯𑀺𑀚𑁆𑀚𑀼𑀭𑀺𑀯𑀦𑁆𑀢𑀮𑀺𑀓𑁆𑀔𑁂;_  
_𑀩𑀸𑀳𑀸 𑀫𑀼𑀤𑀽 𑀅𑀜𑁆𑀚𑀦𑀮𑁄𑀫𑀲𑀸𑀤𑀺𑀲𑀸,_  
_𑀯𑀺𑀘𑀺𑀢𑁆𑀭𑀯𑀝𑁆𑀝𑀗𑁆𑀕𑀼𑀮𑀺𑀓𑀸𑀲𑁆𑀲 𑀲𑁄𑀪𑀭𑁂𑁇_  


(43.)

297\. _𑀅𑀓𑀓𑁆𑀓𑀲𑀗𑁆𑀕𑁄 𑀦 𑀘 𑀤𑀻𑀖𑀮𑁄𑀫𑁄,_  
_𑀦𑀔𑀸𑀲𑁆𑀲 𑀤𑀻𑀖𑀸 𑀅𑀧𑀺 𑀮𑁄𑀳𑀺𑀢𑀕𑁆𑀕𑀸;_  
_𑀫𑀼𑀤𑀽𑀳𑀺 𑀩𑀸𑀳𑀸𑀳𑀺 𑀧𑀮𑀺𑀲𑁆𑀲𑀚𑀦𑁆𑀢𑁄,_  
_𑀓𑀮𑁆𑀬𑀸𑀡𑀭𑀽𑀧𑁄 𑀭𑀫𑀬𑀁 𑀉𑀧𑀝𑁆𑀞𑀳𑀺𑁇_  


(44.)

298\. _𑀤𑀼𑀫𑀲𑁆𑀲 𑀢𑀽𑀮𑀽𑀧𑀦𑀺𑀪𑀸 𑀧𑀪𑀲𑁆𑀲𑀭𑀸,_  
_𑀲𑀼𑀯𑀡𑁆𑀡𑀓𑀫𑁆𑀩𑀼𑀢𑀮𑀯𑀝𑁆𑀝𑀲𑀼𑀘𑁆𑀙𑀯𑀺;_  
_𑀳𑀢𑁆𑀣𑀸 𑀫𑀼𑀤𑀽 𑀢𑁂𑀳𑀺 𑀫𑀁 𑀲𑀫𑁆𑀨𑀼𑀲𑀺𑀢𑁆𑀯𑀸,_  
_𑀇𑀢𑁄 𑀕𑀢𑁄 𑀢𑁂𑀦 𑀫𑀁 𑀤𑀳𑀦𑁆𑀢𑀺 𑀢𑀸𑀢𑁇_  


(45.)

299\. _𑀦 𑀦𑀽𑀦 𑀲𑁄 𑀔𑀸𑀭𑀺𑀯𑀺𑀥𑀁 𑀅𑀳𑀸𑀲𑀺,_  
_𑀦 𑀦𑀽𑀦 𑀲𑁄 𑀓𑀝𑁆𑀞𑀸𑀦𑀺 𑀲𑀬𑀁 𑀅𑀪𑀜𑁆𑀚𑀺;_  
_𑀦 𑀦𑀽𑀦 𑀲𑁄 𑀳𑀦𑁆𑀢𑀺 𑀤𑀼𑀫𑁂 𑀓𑀼𑀞𑀸𑀭𑀺𑀬𑀸,_  
_𑀦 𑀳𑀺𑀲𑁆𑀲 𑀳𑀢𑁆𑀣𑁂𑀲𑀼 𑀔𑀺𑀮𑀸𑀦𑀺 𑀅𑀢𑁆𑀣𑀺𑁇_  


(46.)

300\. _𑀅𑀘𑁆𑀙𑁄 𑀘 𑀔𑁄 𑀢𑀲𑁆𑀲 𑀯𑀡𑀁 𑀅𑀓𑀸𑀲𑀺,_  
_𑀲𑁄 𑀫𑀁𑀩𑁆𑀭𑀯𑀺 𑀲𑀼𑀔𑀺𑀢𑀁 𑀫𑀁 𑀓𑀭𑁄𑀳𑀺;_  
_𑀢𑀸𑀳𑀁 𑀓𑀭𑀺𑀁 𑀢𑁂𑀦 𑀫𑀫𑀸𑀲𑀺 𑀲𑁄𑀔𑁆𑀬𑀁,_  
_𑀲𑁄 𑀘𑀩𑁆𑀭𑀯𑀺 ‘𑀲𑀼𑀔𑀺𑀢𑁄𑀲𑁆𑀫𑀻’𑀢𑀺 𑀩𑁆𑀭𑀳𑁆𑀫𑁂𑁇_  


(47.)

301\. _𑀅𑀬𑀜𑁆𑀘 𑀢𑁂 𑀫𑀸𑀮𑀼𑀯𑀧𑀡𑁆𑀡𑀲𑀦𑁆𑀣𑀢𑀸,_  
_𑀯𑀺𑀓𑀺𑀡𑁆𑀡𑀭𑀽𑀧𑀸𑀯 𑀫𑀬𑀸 𑀘 𑀢𑁂𑀦 𑀘;_  
_𑀓𑀺𑀮𑀦𑁆𑀢𑀭𑀽𑀧𑀸 𑀉𑀤𑀓𑁂 𑀭𑀫𑀺𑀢𑁆𑀯𑀸,_  
_𑀧𑀼𑀦𑀧𑁆𑀧𑀼𑀦𑀁 𑀧𑀡𑁆𑀡𑀓𑀼𑀝𑀺𑀁 𑀯𑀚𑀸𑀫𑁇_  


(48.)

302\. _𑀦 𑀫𑀚𑁆𑀚 𑀫𑀦𑁆𑀢𑀸 𑀧𑀝𑀺𑀪𑀦𑁆𑀢𑀺 𑀢𑀸𑀢,_  
_𑀦 𑀅𑀕𑁆𑀕𑀺𑀳𑀼𑀢𑁆𑀢𑀁 𑀦𑀧𑀺 𑀬𑀜𑁆𑀜𑀢𑀦𑁆𑀢𑀁;_  
_𑀦 𑀘𑀸𑀧𑀺 𑀢𑁂 𑀫𑀽𑀮𑀨𑀮𑀸𑀦𑀺 𑀪𑀼𑀜𑁆𑀚𑁂,_  
_𑀬𑀸𑀯 𑀦 𑀧𑀲𑁆𑀲𑀸𑀫𑀺 𑀢𑀁 𑀩𑁆𑀭𑀳𑁆𑀫𑀘𑀸𑀭𑀺𑀁𑁇_  


(49.)

303\. _𑀅𑀤𑁆𑀥𑀸 𑀧𑀚𑀸𑀦𑀸𑀲𑀺 𑀢𑀼𑀯𑀫𑁆𑀧𑀺 𑀢𑀸𑀢,_  
_𑀬𑀲𑁆𑀲𑀁 𑀤𑀺𑀲𑀁 𑀯𑀲𑀢𑁂 𑀩𑁆𑀭𑀳𑁆𑀫𑀘𑀸𑀭𑀻;_  
_𑀢𑀁 𑀫𑀁 𑀤𑀺𑀲𑀁 𑀧𑀸𑀧𑀬 𑀢𑀸𑀢 𑀔𑀺𑀧𑁆𑀧𑀁,_  
_𑀫𑀸 𑀢𑁂 𑀅𑀳𑀁 𑀅𑀫𑀭𑀺𑀫𑀲𑁆𑀲𑀫𑀫𑁆𑀳𑀺𑁇_  


(50.)

304\. _𑀯𑀺𑀘𑀺𑀢𑁆𑀭𑀨𑀼𑀮𑁆𑀮𑀁 𑀳𑀺 𑀯𑀦𑀁 𑀲𑀼𑀢𑀁 𑀫𑀬𑀸,_  
_𑀤𑀺𑀚𑀸𑀪𑀺𑀖𑀼𑀝𑁆𑀞𑀁 𑀤𑀺𑀚𑀲𑀗𑁆𑀖𑀲𑁂𑀯𑀺𑀢𑀁;_  
_𑀢𑀁 𑀫𑀁 𑀯𑀦𑀁 𑀧𑀸𑀧𑀬 𑀢𑀸𑀢 𑀔𑀺𑀧𑁆𑀧𑀁,_  
_𑀧𑀼𑀭𑀸 𑀢𑁂 𑀧𑀸𑀡𑀁 𑀯𑀺𑀚𑀳𑀸𑀫𑀺 𑀅𑀲𑁆𑀲𑀫𑁂”𑁇_  


(51.)

305\. _“𑀇𑀫𑀲𑁆𑀫𑀸𑀳𑀁 𑀚𑁄𑀢𑀺𑀭𑀲𑁂 𑀯𑀦𑀫𑁆𑀳𑀺,_  
_𑀕𑀦𑁆𑀥𑀩𑁆𑀩𑀤𑁂𑀯𑀘𑁆𑀙𑀭𑀲𑀗𑁆𑀖𑀲𑁂𑀯𑀺𑀢𑁂;_  
_𑀇𑀲𑀻𑀦𑀫𑀸𑀯𑀸𑀲𑁂 𑀲𑀦𑀦𑁆𑀢𑀦𑀫𑁆𑀳𑀺,_  
_𑀦𑁂𑀢𑀸𑀤𑀺𑀲𑀁 𑀅𑀭𑀢𑀺𑀁 𑀧𑀸𑀧𑀼𑀡𑁂𑀣𑁇_  


(52.)

306\. _𑀪𑀯𑀦𑁆𑀢𑀺 𑀫𑀺𑀢𑁆𑀢𑀸𑀦𑀺 𑀅𑀣𑁄 𑀦 𑀳𑁄𑀦𑁆𑀢𑀺,_  
_𑀜𑀸𑀢𑀻𑀲𑀼 𑀫𑀺𑀢𑁆𑀢𑁂𑀲𑀼 𑀓𑀭𑁄𑀦𑁆𑀢𑀺 𑀧𑁂𑀫𑀁;_  
_𑀅𑀬𑀜𑁆𑀘 𑀚𑀫𑁆𑀫𑁄 𑀓𑀺𑀲𑁆𑀲 𑀯𑀸 𑀦𑀺𑀯𑀺𑀝𑁆𑀞𑁄,_  
_𑀬𑁄 𑀦𑁂𑀯 𑀚𑀸𑀦𑀸𑀢𑀺 𑀓𑀼𑀢𑁄𑀫𑁆𑀳𑀺 𑀆𑀕𑀢𑁄𑁇_  


(53.)

307\. _𑀲𑀁𑀯𑀸𑀲𑁂𑀦 𑀳𑀺 𑀫𑀺𑀢𑁆𑀢𑀸𑀦𑀺,_  
_𑀲𑀦𑁆𑀥𑀻𑀬𑀦𑁆𑀢𑀺 𑀧𑀼𑀦𑀧𑁆𑀧𑀼𑀦𑀁;_  
_𑀲𑁆𑀯𑁂𑀯 𑀫𑀺𑀢𑁆𑀢𑁄 𑀅𑀲𑀗𑁆𑀕𑀦𑁆𑀢𑀼,_  
_𑀅𑀲𑀁𑀯𑀸𑀲𑁂𑀦 𑀚𑀻𑀭𑀢𑀺𑁇_  


(54.)

308\. _𑀲𑀘𑁂 𑀢𑀼𑀯𑀁 𑀤𑀓𑁆𑀔𑀲𑀺 𑀩𑁆𑀭𑀳𑁆𑀫𑀘𑀸𑀭𑀺𑀁,_  
_𑀲𑀘𑁂 𑀢𑀼𑀯𑀁 𑀲𑀮𑁆𑀮𑀧𑁂 𑀩𑁆𑀭𑀳𑁆𑀫𑀘𑀸𑀭𑀺𑀦𑀸;_  
_𑀲𑀫𑁆𑀧𑀦𑁆𑀦𑀲𑀲𑁆𑀲𑀁𑀯 𑀫𑀳𑁄𑀤𑀓𑁂𑀦,_  
_𑀢𑀧𑁄𑀕𑀼𑀡𑀁 𑀔𑀺𑀧𑁆𑀧𑀫𑀺𑀫𑀁 𑀧𑀳𑀺𑀲𑁆𑀲𑀲𑀺𑁇_  


(55.)

309\. _𑀧𑀼𑀦𑀧𑀺 𑀘𑁂 𑀤𑀓𑁆𑀔𑀲𑀺 𑀩𑁆𑀭𑀳𑁆𑀫𑀘𑀸𑀭𑀺𑀁,_  
_𑀧𑀼𑀦𑀧𑀺 𑀘𑁂 𑀲𑀮𑁆𑀮𑀧𑁂 𑀩𑁆𑀭𑀳𑁆𑀫𑀘𑀸𑀭𑀺𑀦𑀸;_  
_𑀲𑀫𑁆𑀧𑀦𑁆𑀦𑀲𑀲𑁆𑀲𑀁𑀯 𑀫𑀳𑁄𑀤𑀓𑁂𑀦,_  
_𑀉𑀲𑁆𑀫𑀸𑀕𑀢𑀁 𑀔𑀺𑀧𑁆𑀧𑀫𑀺𑀫𑀁 𑀧𑀳𑀺𑀲𑁆𑀲𑀲𑀺𑁇_  


(56.)

310\. _𑀪𑀽𑀢𑀸𑀦𑀺 𑀳𑁂𑀢𑀸𑀦𑀺 𑀘𑀭𑀦𑁆𑀢𑀺 𑀢𑀸𑀢,_  
_𑀯𑀺𑀭𑀽𑀧𑀭𑀽𑀧𑁂𑀦 𑀫𑀦𑀼𑀲𑁆𑀲𑀮𑁄𑀓𑁂;_  
_𑀦 𑀢𑀸𑀦𑀺 𑀲𑁂𑀯𑁂𑀣 𑀦𑀭𑁄 𑀲𑀧𑀜𑁆𑀜𑁄,_  
_𑀆𑀲𑀚𑁆𑀚 𑀦𑀁 𑀦𑀲𑁆𑀲𑀢𑀺 𑀩𑁆𑀭𑀳𑁆𑀫𑀘𑀸𑀭𑀻”𑀢𑀺𑁇_  


---

311\. 𑀦𑀺𑀍𑀇𑀦𑀺𑀓𑀸𑀚𑀸𑀢𑀓𑀁 𑀧𑀞𑀫𑀁𑁇



[Go to previous page (18.1 Niḷinikāvagga)](/tipitaka/23J/18/18.1.md) / [Go to parent page (18.1 Niḷinikāvagga)](/tipitaka/23J/18/18.1.md) / [Go to next page (18.1.2 Ummādantījātaka)](/tipitaka/23J/18/18.1/18.1.2.md)


