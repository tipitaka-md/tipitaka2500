
[Home](/) / [23J Jātakapāḷi](../../../23J.md) / [18 Paṇṇāsanipāta](../../18.md) / [18.1 Niḷinikāvagga](../18.1.md)

# 𑁧𑁮𑁇𑁧𑁇𑁨 𑀉𑀫𑁆𑀫𑀸𑀤𑀦𑁆𑀢𑀻𑀚𑀸𑀢𑀓

* 𑀧𑀡𑁆𑀡𑀸𑀲𑀦𑀺𑀧𑀸𑀢

* 𑀦𑀺𑀍𑀇𑀦𑀺𑀓𑀸𑀯𑀕𑁆𑀕

* 𑀉𑀫𑁆𑀫𑀸𑀤𑀦𑁆𑀢𑀻𑀚𑀸𑀢𑀓

(57.)

312\. _“𑀦𑀺𑀯𑁂𑀲𑀦𑀁 𑀓𑀲𑁆𑀲 𑀦𑀼𑀤𑀁 𑀲𑀼𑀦𑀦𑁆𑀤,_  
_𑀧𑀸𑀓𑀸𑀭𑁂𑀦 𑀧𑀡𑁆𑀟𑀼𑀫𑀬𑁂𑀦 𑀕𑀼𑀢𑁆𑀢𑀁;_  
_𑀓𑀸 𑀤𑀺𑀲𑁆𑀲𑀢𑀺 𑀅𑀕𑁆𑀕𑀺𑀲𑀺𑀔𑀸𑀯 𑀤𑀽𑀭𑁂,_  
_𑀯𑁂𑀳𑀸𑀬𑀲𑀁 𑀧𑀩𑁆𑀩𑀢𑀕𑁆𑀕𑁂𑀯 𑀅𑀘𑁆𑀘𑀺𑁇_  


(58.)

313\. _𑀥𑀻𑀢𑀸 𑀦𑁆𑀯𑀬𑀁 𑀓𑀲𑁆𑀲 𑀲𑀼𑀦𑀦𑁆𑀤 𑀳𑁄𑀢𑀺,_  
_𑀲𑀼𑀡𑀺𑀲𑀸 𑀦𑁆𑀯𑀬𑀁 𑀓𑀲𑁆𑀲 𑀅𑀣𑁄𑀧𑀺 𑀪𑀭𑀺𑀬𑀸;_  
_𑀅𑀓𑁆𑀔𑀸𑀳𑀺 𑀫𑁂 𑀔𑀺𑀧𑁆𑀧𑀫𑀺𑀥𑁂𑀯 𑀧𑀼𑀝𑁆𑀞𑁄,_  
_𑀅𑀯𑀸𑀯𑀝𑀸 𑀬𑀤𑀺 𑀯𑀸 𑀅𑀢𑁆𑀣𑀺 𑀪𑀢𑁆𑀢𑀸”𑁇_  


(59.)

314\. _“𑀅𑀳𑀜𑁆𑀳𑀺 𑀚𑀸𑀦𑀸𑀫𑀺 𑀚𑀦𑀺𑀦𑁆𑀤 𑀏𑀢𑀁,_  
_𑀫𑀢𑁆𑀬𑀸 𑀘 𑀧𑁂𑀢𑁆𑀬𑀸 𑀘 𑀅𑀣𑁄𑀧𑀺 𑀅𑀲𑁆𑀲𑀸;_  
_𑀢𑀯𑁂𑀯 𑀲𑁄 𑀧𑀼𑀭𑀺𑀲𑁄 𑀪𑀽𑀫𑀺𑀧𑀸𑀮,_  
_𑀭𑀢𑁆𑀢𑀺𑀦𑁆𑀤𑀺𑀯𑀁 𑀅𑀧𑁆𑀧𑀫𑀢𑁆𑀢𑁄 𑀢𑀯𑀢𑁆𑀣𑁂𑁇_  


(60.)

315\. _𑀇𑀤𑁆𑀥𑁄 𑀘 𑀨𑀻𑀢𑁄 𑀘 𑀲𑀼𑀯𑀟𑁆𑀠𑀺𑀢𑁄 𑀘,_  
_𑀅𑀫𑀘𑁆𑀘𑁄 𑀘 𑀢𑁂 𑀅𑀜𑁆𑀜𑀢𑀭𑁄 𑀚𑀦𑀺𑀦𑁆𑀤;_  
_𑀢𑀲𑁆𑀲𑁂𑀲𑀸 𑀪𑀭𑀺𑀬𑀸𑀪𑀺𑀧𑀸𑀭𑀓𑀲𑁆𑀲,_  
_𑀉𑀫𑁆𑀫𑀸𑀤𑀦𑁆𑀢𑀻 𑀦𑀸𑀫𑀥𑁂𑀬𑁆𑀬𑁂𑀦 𑀭𑀸𑀚”𑁇_  


(61.)

316\. _“𑀅𑀫𑁆𑀪𑁄 𑀅𑀫𑁆𑀪𑁄 𑀦𑀸𑀫𑀫𑀺𑀤𑀁 𑀇𑀫𑀺𑀲𑁆𑀲𑀸,_  
_𑀫𑀢𑁆𑀬𑀸 𑀘 𑀧𑁂𑀢𑁆𑀬𑀸 𑀘 𑀓𑀢𑀁 𑀲𑀼𑀲𑀸𑀥𑀼;_  
_𑀢𑀤𑀸 𑀳𑀺 𑀫𑀬𑁆𑀳𑀁 𑀅𑀯𑀮𑁄𑀓𑀬𑀦𑁆𑀢𑀻,_  
_𑀉𑀫𑁆𑀫𑀢𑁆𑀢𑀓𑀁 𑀉𑀫𑁆𑀫𑀤𑀦𑁆𑀢𑀻 𑀅𑀓𑀸𑀲𑀺𑁇_  


(62.)

317\. _𑀬𑀸 𑀧𑀼𑀡𑁆𑀡𑀫𑀸𑀲𑁂 𑀫𑀺𑀕𑀫𑀦𑁆𑀤𑀮𑁄𑀘𑀦𑀸,_  
_𑀉𑀧𑀸𑀯𑀺𑀲𑀺 𑀧𑀼𑀡𑁆𑀟𑀭𑀻𑀓𑀢𑁆𑀢𑀘𑀗𑁆𑀕𑀻;_  
_𑀤𑁆𑀯𑁂 𑀧𑀼𑀡𑁆𑀡𑀫𑀸𑀬𑁄 𑀢𑀤𑀳𑀽 𑀅𑀫𑀜𑁆𑀜𑀳𑀁,_  
_𑀤𑀺𑀲𑁆𑀯𑀸𑀦 𑀧𑀸𑀭𑀸𑀯𑀢𑀭𑀢𑁆𑀢𑀯𑀸𑀲𑀺𑀦𑀺𑀁𑁇_  


(63.)

318\. _𑀅𑀍𑀆𑀭𑀧𑀫𑁆𑀳𑁂𑀳𑀺 𑀲𑀼𑀪𑁂𑀳𑀺 𑀯𑀕𑁆𑀕𑀼𑀪𑀺,_  
_𑀧𑀮𑁄𑀪𑀬𑀦𑁆𑀢𑀻 𑀫𑀁 𑀬𑀤𑀸 𑀉𑀤𑀺𑀓𑁆𑀔𑀢𑀺;_  
_𑀯𑀺𑀚𑀫𑁆𑀪𑀫𑀸𑀦𑀸 𑀳𑀭𑀢𑁂𑀯 𑀫𑁂 𑀫𑀦𑁄,_  
_𑀚𑀸𑀢𑀸 𑀯𑀦𑁂 𑀓𑀺𑀫𑁆𑀧𑀼𑀭𑀺𑀲𑀻𑀯 𑀧𑀩𑁆𑀩𑀢𑁂𑁇_  


(64.)

319\. _𑀢𑀤𑀸 𑀳𑀺 𑀩𑁆𑀭𑀳𑀢𑀻 𑀲𑀸𑀫𑀸,_  
_𑀆𑀫𑀼𑀢𑁆𑀢𑀫𑀡𑀺𑀓𑀼𑀡𑁆𑀟𑀮𑀸;_  
_𑀏𑀓𑀘𑁆𑀘𑀯𑀲𑀦𑀸 𑀦𑀸𑀭𑀻,_  
_𑀫𑀺𑀕𑀻 𑀪𑀦𑁆𑀢𑀸𑀯𑀼𑀤𑀺𑀓𑁆𑀔𑀢𑀺𑁇_  


(65.)

320\. _𑀓𑀤𑀸𑀲𑁆𑀲𑀼 𑀫𑀁 𑀢𑀫𑁆𑀩𑀦𑀔𑀸 𑀲𑀼𑀮𑁄𑀫𑀸,_  
_𑀩𑀸𑀳𑀸𑀫𑀼𑀤𑀽 𑀘𑀦𑁆𑀤𑀦𑀲𑀸𑀭𑀮𑀺𑀢𑁆𑀢𑀸;_  
_𑀯𑀝𑁆𑀝𑀗𑁆𑀕𑀼𑀮𑀻 𑀲𑀦𑁆𑀦𑀢𑀥𑀻𑀭𑀓𑀼𑀢𑁆𑀢𑀺𑀬𑀸,_  
_𑀦𑀸𑀭𑀻 𑀉𑀧𑀜𑁆𑀜𑀺𑀲𑁆𑀲𑀢𑀺 𑀲𑀻𑀲𑀢𑁄 𑀲𑀼𑀪𑀸𑁇_  


(66.)

321\. _𑀓𑀤𑀸𑀲𑁆𑀲𑀼 𑀫𑀁 𑀓𑀜𑁆𑀘𑀦𑀚𑀸𑀮𑀼𑀭𑀘𑁆𑀙𑀤𑀸,_  
_𑀥𑀻𑀢𑀸 𑀢𑀺𑀭𑀻𑀝𑀺𑀲𑁆𑀲 𑀯𑀺𑀮𑀕𑁆𑀕𑀫𑀚𑁆𑀛𑀸;_  
_𑀫𑀼𑀤𑀽𑀳𑀺 𑀩𑀸𑀳𑀸𑀳𑀺 𑀧𑀮𑀺𑀲𑁆𑀲𑀚𑀺𑀲𑁆𑀲𑀢𑀺,_  
_𑀩𑁆𑀭𑀳𑀸𑀯𑀦𑁂 𑀚𑀸𑀢𑀤𑀼𑀫𑀁𑀯 𑀫𑀸𑀮𑀼𑀯𑀸𑁇_  


(67.)

322\. _𑀓𑀤𑀸𑀲𑁆𑀲𑀼 𑀮𑀸𑀔𑀸𑀭𑀲𑀭𑀢𑁆𑀢𑀲𑀼𑀘𑁆𑀙𑀯𑀻,_  
_𑀩𑀺𑀦𑁆𑀤𑀼𑀢𑁆𑀣𑀦𑀻 𑀧𑀼𑀡𑁆𑀟𑀭𑀻𑀓𑀢𑁆𑀢𑀘𑀗𑁆𑀕𑀻;_  
_𑀫𑀼𑀔𑀁 𑀫𑀼𑀔𑁂𑀦 𑀉𑀧𑀦𑀸𑀫𑀬𑀺𑀲𑁆𑀲𑀢𑀺,_  
_𑀲𑁄𑀡𑁆𑀟𑁄𑀯 𑀲𑁄𑀡𑁆𑀟𑀲𑁆𑀲 𑀲𑀼𑀭𑀸𑀬 𑀣𑀸𑀮𑀁𑁇_  


(68.)

323\. _𑀬𑀤𑀸𑀤𑁆𑀤𑀲𑀁 𑀢𑀁 𑀢𑀺𑀝𑁆𑀞𑀦𑁆𑀢𑀺𑀁,_  
_𑀲𑀩𑁆𑀩𑀪𑀤𑁆𑀤𑀁 𑀫𑀦𑁄𑀭𑀫𑀁;_  
_𑀢𑀢𑁄 𑀲𑀓𑀲𑁆𑀲 𑀘𑀺𑀢𑁆𑀢𑀲𑁆𑀲,_  
_𑀦𑀸𑀯𑀩𑁄𑀥𑀸𑀫𑀺 𑀓𑀜𑁆𑀘𑀺𑀦𑀁𑁇_  


(69.)

324\. _𑀉𑀫𑁆𑀫𑀸𑀤𑀦𑁆𑀢𑀺𑀫𑀳𑀁 𑀤𑀝𑁆𑀞𑀸,_  
_𑀆𑀫𑀼𑀢𑁆𑀢𑀫𑀡𑀺𑀓𑀼𑀡𑁆𑀟𑀮𑀁;_  
_𑀦 𑀲𑀼𑀧𑀸𑀫𑀺 𑀤𑀺𑀯𑀸𑀭𑀢𑁆𑀢𑀺𑀁,_  
_𑀲𑀳𑀲𑁆𑀲𑀁𑀯 𑀧𑀭𑀸𑀚𑀺𑀢𑁄𑁇_  


(70.)

325\. _𑀲𑀓𑁆𑀓𑁄 𑀘𑁂 𑀫𑁂 𑀯𑀭𑀁 𑀤𑀚𑁆𑀚𑀸,_  
_𑀲𑁄 𑀘 𑀮𑀩𑁆𑀪𑁂𑀣 𑀫𑁂 𑀯𑀭𑁄;_  
_𑀏𑀓𑀭𑀢𑁆𑀢𑀁 𑀤𑁆𑀯𑀺𑀭𑀢𑁆𑀢𑀁 𑀯𑀸,_  
_𑀪𑀯𑁂𑀬𑁆𑀬𑀁 𑀅𑀪𑀺𑀧𑀸𑀭𑀓𑁄;_  
_𑀉𑀫𑁆𑀫𑀸𑀤𑀦𑁆𑀢𑁆𑀬𑀸 𑀭𑀫𑀺𑀢𑁆𑀯𑀸𑀦,_  
_𑀲𑀺𑀯𑀺𑀭𑀸𑀚𑀸 𑀢𑀢𑁄 𑀲𑀺𑀬𑀁”𑁇_  


(71.)

326\. _“𑀪𑀽𑀢𑀸𑀦𑀺 𑀫𑁂 𑀪𑀽𑀢𑀧𑀢𑀻 𑀦𑀫𑀲𑁆𑀲𑀢𑁄,_  
_𑀆𑀕𑀫𑁆𑀫 𑀬𑀓𑁆𑀔𑁄 𑀇𑀤𑀫𑁂𑀢𑀤𑀩𑁆𑀭𑀯𑀺;_  
_𑀭𑀜𑁆𑀜𑁄 𑀫𑀦𑁄 𑀉𑀫𑁆𑀫𑀤𑀦𑁆𑀢𑁆𑀬𑀸 𑀦𑀺𑀯𑀺𑀝𑁆𑀞𑁄,_  
_𑀤𑀤𑀸𑀫𑀺 𑀢𑁂 𑀢𑀁 𑀧𑀭𑀺𑀘𑀸𑀭𑀬𑀲𑁆𑀲𑀼”𑁇_  


(72.)

327\. _“𑀧𑀼𑀜𑁆𑀜𑀸 𑀘 𑀥𑀁𑀲𑁂 𑀅𑀫𑀭𑁄 𑀦 𑀘𑀫𑁆𑀳𑀺,_  
_𑀚𑀦𑁄 𑀘 𑀫𑁂 𑀧𑀸𑀧𑀫𑀺𑀤𑀜𑁆𑀘 𑀚𑀜𑁆𑀜𑀸;_  
_𑀪𑀼𑀲𑁄 𑀘 𑀢𑁆𑀬𑀲𑁆𑀲 𑀫𑀦𑀲𑁄 𑀯𑀺𑀖𑀸𑀢𑁄,_  
_𑀤𑀢𑁆𑀯𑀸 𑀧𑀺𑀬𑀁 𑀉𑀫𑁆𑀫𑀤𑀦𑁆𑀢𑀺𑀁 𑀅𑀤𑀝𑁆𑀞𑀸”𑁇_  


(73.)

328\. _“𑀚𑀦𑀺𑀦𑁆𑀤 𑀦𑀸𑀜𑁆𑀜𑀢𑁆𑀭 𑀢𑀬𑀸 𑀫𑀬𑀸 𑀯𑀸,_  
_𑀲𑀩𑁆𑀩𑀸𑀧𑀺 𑀓𑀫𑁆𑀫𑀲𑁆𑀲 𑀓𑀢𑀲𑁆𑀲 𑀚𑀜𑁆𑀜𑀸;_  
_𑀬𑀁 𑀢𑁂 𑀫𑀬𑀸 𑀉𑀫𑁆𑀫𑀤𑀦𑁆𑀢𑀻 𑀧𑀤𑀺𑀦𑁆𑀦𑀸,_  
_𑀪𑀼𑀲𑁂𑀳𑀺 𑀭𑀸𑀚𑀸 𑀯𑀦𑀣𑀁 𑀲𑀚𑀸𑀳𑀺”𑁇_  


(74.)

329\. _“𑀬𑁄 𑀧𑀸𑀧𑀓𑀁 𑀓𑀫𑁆𑀫 𑀓𑀭𑀁 𑀫𑀦𑀼𑀲𑁆𑀲𑁄,_  
_𑀲𑁄 𑀫𑀜𑁆𑀜𑀢𑀺 𑀫𑀸𑀬𑀺𑀤 𑀫𑀜𑁆𑀜𑀺𑀁𑀲𑀼 𑀅𑀜𑁆𑀜𑁂;_  
_𑀧𑀲𑁆𑀲𑀦𑁆𑀢𑀺 𑀪𑀽𑀢𑀸𑀦𑀺 𑀓𑀭𑁄𑀦𑁆𑀢𑀫𑁂𑀢𑀁,_  
_𑀬𑀼𑀢𑁆𑀢𑀸 𑀘 𑀬𑁂 𑀳𑁄𑀦𑁆𑀢𑀺 𑀦𑀭𑀸 𑀧𑀣𑀩𑁆𑀬𑀸𑁇_  


(75.)

330\. _𑀅𑀜𑁆𑀜𑁄 𑀦𑀼 𑀢𑁂 𑀓𑁄𑀘𑀺 𑀦𑀭𑁄 𑀧𑀣𑀩𑁆𑀬𑀸,_  
_𑀲𑀤𑁆𑀥𑁂𑀬𑁆𑀬 𑀮𑁄𑀓𑀲𑁆𑀫𑀺 𑀦 𑀫𑁂 𑀧𑀺𑀬𑀸𑀢𑀺;_  
_𑀪𑀼𑀲𑁄 𑀘 𑀢𑁆𑀬𑀲𑁆𑀲 𑀫𑀦𑀲𑁄 𑀯𑀺𑀖𑀸𑀢𑁄,_  
_𑀤𑀢𑁆𑀯𑀸 𑀧𑀺𑀬𑀁 𑀉𑀫𑁆𑀫𑀤𑀦𑁆𑀢𑀺𑀁 𑀅𑀤𑀝𑁆𑀞𑀸”𑁇_  


(76.)

331\. _“𑀅𑀤𑁆𑀥𑀸 𑀧𑀺𑀬𑀸 𑀫𑀬𑁆𑀳 𑀚𑀦𑀺𑀦𑁆𑀤 𑀏𑀲𑀸,_  
_𑀦 𑀲𑀸 𑀫𑀫𑀁 𑀅𑀧𑁆𑀧𑀺𑀬𑀸 𑀪𑀽𑀫𑀺𑀧𑀸𑀮;_  
_𑀕𑀘𑁆𑀙𑁂𑀯 𑀢𑁆𑀯𑀁 𑀉𑀫𑁆𑀫𑀤𑀦𑁆𑀢𑀺𑀁 𑀪𑀤𑀦𑁆𑀢𑁂,_  
_𑀲𑀻𑀳𑁄𑀯 𑀲𑁂𑀮𑀲𑁆𑀲 𑀕𑀼𑀳𑀁 𑀉𑀧𑁂𑀢𑀺”𑁇_  


(77.)

332\. _“𑀦 𑀧𑀻𑀍𑀇𑀢𑀸 𑀅𑀢𑁆𑀢𑀤𑀼𑀔𑁂𑀦 𑀥𑀻𑀭𑀸,_  
_𑀲𑀼𑀔𑀧𑁆𑀨𑀮𑀁 𑀓𑀫𑁆𑀫 𑀧𑀭𑀺𑀘𑁆𑀘𑀚𑀦𑁆𑀢𑀺;_  
_𑀲𑀫𑁆𑀫𑁄𑀳𑀺𑀢𑀸 𑀯𑀸𑀧𑀺 𑀲𑀼𑀔𑁂𑀦 𑀫𑀢𑁆𑀢𑀸,_  
_𑀦 𑀧𑀸𑀧𑀓𑀫𑁆𑀫𑀜𑁆𑀘 𑀲𑀫𑀸𑀘𑀭𑀦𑁆𑀢𑀺”𑁇_  


(78.)

333\. _“𑀢𑀼𑀯𑀜𑁆𑀳𑀺 𑀫𑀸𑀢𑀸 𑀘 𑀧𑀺𑀢𑀸 𑀘 𑀫𑀬𑁆𑀳𑀁,_  
_𑀪𑀢𑁆𑀢𑀸 𑀧𑀢𑀻 𑀧𑁄𑀲𑀓𑁄 𑀤𑁂𑀯𑀢𑀸 𑀘;_  
_𑀤𑀸𑀲𑁄 𑀅𑀳𑀁 𑀢𑀼𑀬𑁆𑀳 𑀲𑀧𑀼𑀢𑁆𑀢𑀤𑀸𑀭𑁄,_  
_𑀬𑀣𑀸𑀲𑀼𑀔𑀁 𑀲𑀸𑀫𑀺 𑀓𑀭𑁄𑀳𑀺 𑀓𑀸𑀫𑀁”𑁇_  


(79.)

334\. _“𑀬𑁄 𑀇𑀲𑁆𑀲𑀭𑁄𑀫𑁆𑀳𑀻𑀢𑀺 𑀓𑀭𑁄𑀢𑀺 𑀧𑀸𑀧𑀁,_  
_𑀓𑀢𑁆𑀯𑀸 𑀘 𑀲𑁄 𑀦𑀼𑀢𑁆𑀢𑀲𑀢𑁂 𑀧𑀭𑁂𑀲𑀁;_  
_𑀦 𑀢𑁂𑀦 𑀲𑁄 𑀚𑀻𑀯𑀢𑀺 𑀤𑀻𑀖𑀫𑀸𑀬𑀼,_  
_𑀤𑁂𑀯𑀸𑀧𑀺 𑀧𑀸𑀧𑁂𑀦 𑀲𑀫𑁂𑀓𑁆𑀔𑀭𑁂 𑀦𑀁𑁇_  


(80.)

335\. _𑀅𑀜𑁆𑀜𑀸𑀢𑀓𑀁 𑀲𑀸𑀫𑀺𑀓𑁂𑀳𑀻 𑀧𑀤𑀺𑀦𑁆𑀦𑀁,_  
_𑀥𑀫𑁆𑀫𑁂 𑀞𑀺𑀢𑀸 𑀬𑁂 𑀧𑀝𑀺𑀘𑁆𑀙𑀦𑁆𑀢𑀺 𑀤𑀸𑀦𑀁;_  
_𑀧𑀝𑀺𑀘𑁆𑀙𑀓𑀸 𑀤𑀸𑀬𑀓𑀸 𑀘𑀸𑀧𑀺 𑀢𑀢𑁆𑀣,_  
_𑀲𑀼𑀔𑀧𑁆𑀨𑀮𑀜𑁆𑀜𑁂𑀯 𑀓𑀭𑁄𑀦𑁆𑀢𑀺 𑀓𑀫𑁆𑀫𑀁𑁇_  


(81.)

336\. _𑀅𑀜𑁆𑀜𑁄 𑀦𑀼 𑀢𑁂 𑀓𑁄𑀘𑀺 𑀦𑀭𑁄 𑀧𑀣𑀩𑁆𑀬𑀸,_  
_𑀲𑀤𑁆𑀥𑁂𑀬𑁆𑀬 𑀮𑁄𑀓𑀲𑁆𑀫𑀺 𑀦 𑀫𑁂 𑀧𑀺𑀬𑀸𑀢𑀺;_  
_𑀪𑀼𑀲𑁄 𑀘 𑀢𑁆𑀬𑀲𑁆𑀲 𑀫𑀦𑀲𑁄 𑀯𑀺𑀖𑀸𑀢𑁄,_  
_𑀤𑀢𑁆𑀯𑀸 𑀧𑀺𑀬𑀁 𑀉𑀫𑁆𑀫𑀤𑀦𑁆𑀢𑀺𑀁 𑀅𑀤𑀝𑁆𑀞𑀸”𑁇_  


(82.)

337\. _“𑀅𑀤𑁆𑀥𑀸 𑀧𑀺𑀬𑀸 𑀫𑀬𑁆𑀳 𑀚𑀦𑀺𑀦𑁆𑀤 𑀏𑀲𑀸,_  
_𑀦 𑀲𑀸 𑀫𑀫𑀁 𑀅𑀧𑁆𑀧𑀺𑀬𑀸 𑀪𑀽𑀫𑀺𑀧𑀸𑀮;_  
_𑀬𑀁 𑀢𑁂 𑀫𑀬𑀸 𑀉𑀫𑁆𑀫𑀤𑀦𑁆𑀢𑀻 𑀧𑀤𑀺𑀦𑁆𑀦𑀸,_  
_𑀪𑀼𑀲𑁂𑀳𑀺 𑀭𑀸𑀚𑀸 𑀯𑀦𑀣𑀁 𑀲𑀚𑀸𑀳𑀺”𑁇_  


(83.)

338\. _“𑀬𑁄 𑀅𑀢𑁆𑀢𑀤𑀼𑀓𑁆𑀔𑁂𑀦 𑀧𑀭𑀲𑁆𑀲 𑀤𑀼𑀓𑁆𑀔𑀁,_  
_𑀲𑀼𑀔𑁂𑀦 𑀯𑀸 𑀅𑀢𑁆𑀢𑀲𑀼𑀔𑀁 𑀤𑀳𑀸𑀢𑀺;_  
_𑀬𑀣𑁂𑀯𑀺𑀤𑀁 𑀫𑀬𑁆𑀳 𑀢𑀣𑀸 𑀧𑀭𑁂𑀲𑀁,_  
_𑀬𑁄 𑀏𑀯𑀁 𑀚𑀸𑀦𑀸𑀢𑀺 𑀲 𑀯𑁂𑀤𑀺 𑀥𑀫𑁆𑀫𑀁𑁇_  


(84.)

339\. _𑀅𑀜𑁆𑀜𑁄 𑀦𑀼 𑀢𑁂 𑀓𑁄𑀘𑀺 𑀦𑀭𑁄 𑀧𑀣𑀩𑁆𑀬𑀸,_  
_𑀲𑀤𑁆𑀥𑁂𑀬𑁆𑀬 𑀮𑁄𑀓𑀲𑁆𑀫𑀺 𑀦 𑀫𑁂 𑀧𑀺𑀬𑀸𑀢𑀺;_  
_𑀪𑀼𑀲𑁄 𑀘 𑀢𑁆𑀬𑀲𑁆𑀲 𑀫𑀦𑀲𑁄 𑀯𑀺𑀖𑀸𑀢𑁄,_  
_𑀤𑀢𑁆𑀯𑀸 𑀧𑀺𑀬𑀁 𑀉𑀫𑁆𑀫𑀤𑀦𑁆𑀢𑀺𑀁 𑀅𑀤𑀝𑁆𑀞𑀸”𑁇_  


(85.)

340\. _“𑀚𑀦𑀺𑀦𑁆𑀤 𑀚𑀸𑀦𑀸𑀲𑀺 𑀧𑀺𑀬𑀸 𑀫𑀫𑁂𑀲𑀸,_  
_𑀦 𑀲𑀸 𑀫𑀫𑀁 𑀅𑀧𑁆𑀧𑀺𑀬𑀸 𑀪𑀽𑀫𑀺𑀧𑀸𑀮;_  
_𑀧𑀺𑀬𑁂𑀦 𑀢𑁂 𑀤𑀫𑁆𑀫𑀺 𑀧𑀺𑀬𑀁 𑀚𑀦𑀺𑀦𑁆𑀤,_  
_𑀧𑀺𑀬𑀤𑀸𑀬𑀺𑀦𑁄 𑀤𑁂𑀯 𑀧𑀺𑀬𑀁 𑀮𑀪𑀦𑁆𑀢𑀺”𑁇_  


(86.)

341\. _“𑀲𑁄 𑀦𑀽𑀦𑀸𑀳𑀁 𑀯𑀥𑀺𑀲𑁆𑀲𑀸𑀫𑀺,_  
_𑀅𑀢𑁆𑀢𑀸𑀦𑀁 𑀓𑀸𑀫𑀳𑁂𑀢𑀼𑀓𑀁;_  
_𑀦 𑀳𑀺 𑀥𑀫𑁆𑀫𑀁 𑀅𑀥𑀫𑁆𑀫𑁂𑀦,_  
_𑀅𑀳𑀁 𑀯𑀥𑀺𑀢𑀼𑀫𑀼𑀲𑁆𑀲𑀳𑁂”𑁇_  


(87.)

342\. _“𑀲𑀘𑁂 𑀢𑀼𑀯𑀁 𑀫𑀬𑁆𑀳 𑀲𑀢𑀺𑀁 𑀚𑀦𑀺𑀦𑁆𑀤,_  
_𑀦 𑀓𑀸𑀫𑀬𑀸𑀲𑀺 𑀦𑀭𑀯𑀻𑀭 𑀲𑁂𑀝𑁆𑀞;_  
_𑀘𑀚𑀸𑀫𑀺 𑀦𑀁 𑀲𑀩𑁆𑀩𑀚𑀦𑀲𑁆𑀲 𑀲𑀺𑀩𑁆𑀬𑀸,_  
_𑀫𑀬𑀸 𑀧𑀫𑀼𑀢𑁆𑀢𑀁 𑀢𑀢𑁄 𑀅𑀯𑁆𑀳𑀬𑁂𑀲𑀺 𑀦𑀁”𑁇_  


(88.)

343\. _“𑀅𑀤𑀽𑀲𑀺𑀬𑀜𑁆𑀘𑁂 𑀅𑀪𑀺𑀧𑀸𑀭𑀓 𑀢𑁆𑀯𑀁,_  
_𑀘𑀚𑀸𑀲𑀺 𑀓𑀢𑁆𑀢𑁂 𑀅𑀳𑀺𑀢𑀸𑀬 𑀢𑁆𑀬𑀲𑁆𑀲;_  
_𑀫𑀳𑀸 𑀘 𑀢𑁂 𑀉𑀧𑀯𑀸𑀤𑁄𑀧𑀺 𑀅𑀲𑁆𑀲,_  
_𑀦 𑀘𑀸𑀧𑀺 𑀢𑁆𑀬𑀲𑁆𑀲 𑀦𑀕𑀭𑀫𑁆𑀳𑀺 𑀧𑀓𑁆𑀔𑁄”𑁇_  


(89.)

344\. _“𑀅𑀳𑀁 𑀲𑀳𑀺𑀲𑁆𑀲𑀁 𑀉𑀧𑀯𑀸𑀤𑀫𑁂𑀢𑀁,_  
_𑀦𑀺𑀦𑁆𑀤𑀁 𑀧𑀲𑀁𑀲𑀁 𑀕𑀭𑀳𑀜𑁆𑀘 𑀲𑀩𑁆𑀩𑀁;_  
_𑀫𑀫𑁂𑀢𑀫𑀸𑀕𑀘𑁆𑀙𑀢𑀼 𑀪𑀽𑀫𑀺𑀧𑀸𑀮,_  
_𑀬𑀣𑀸𑀲𑀼𑀔𑀁 𑀲𑀺𑀯𑀺 𑀓𑀭𑁄𑀳𑀺 𑀓𑀸𑀫𑀁”𑁇_  


(90.)

345\. _“𑀬𑁄 𑀦𑁂𑀯 𑀦𑀺𑀦𑁆𑀤𑀁 𑀦 𑀧𑀦𑀧𑁆𑀧𑀲𑀁𑀲𑀁,_  
_𑀆𑀤𑀺𑀬𑀢𑀺 𑀕𑀭𑀳𑀁 𑀦𑁄𑀧𑀺 𑀧𑀽𑀚𑀁;_  
_𑀲𑀺𑀭𑀻 𑀘 𑀮𑀓𑁆𑀔𑀻 𑀘 𑀅𑀧𑁂𑀢𑀺 𑀢𑀫𑁆𑀳𑀸,_  
_𑀆𑀧𑁄 𑀲𑀼𑀯𑀼𑀝𑁆𑀞𑀻𑀯 𑀬𑀣𑀸 𑀣𑀮𑀫𑁆𑀳𑀸”𑁇_  


(91.)

346\. _“𑀬𑀁 𑀓𑀺𑀜𑁆𑀘𑀺 𑀤𑀼𑀓𑁆𑀔𑀜𑁆𑀘 𑀲𑀼𑀔𑀜𑁆𑀘 𑀏𑀢𑁆𑀢𑁄,_  
_𑀥𑀫𑁆𑀫𑀸𑀢𑀺𑀲𑀸𑀭𑀜𑁆𑀘 𑀫𑀦𑁄𑀯𑀺𑀖𑀸𑀢𑀁;_  
_𑀉𑀭𑀲𑀸 𑀅𑀳𑀁 𑀧𑀘𑁆𑀘𑀼𑀢𑁆𑀢𑀭𑀺𑀲𑁆𑀲𑀸𑀫𑀺 𑀲𑀩𑁆𑀩𑀁,_  
_𑀧𑀣𑀯𑀻 𑀬𑀣𑀸 𑀣𑀸𑀯𑀭𑀸𑀦𑀁 𑀢𑀲𑀸𑀦𑀁”𑁇_  


(92.)

347\. _“𑀥𑀫𑁆𑀫𑀸𑀢𑀺𑀲𑀸𑀭𑀜𑁆𑀘 𑀫𑀦𑁄𑀯𑀺𑀖𑀸𑀢𑀁,_  
_𑀤𑀼𑀓𑁆𑀔𑀜𑁆𑀘 𑀦𑀺𑀘𑁆𑀙𑀸𑀫𑀺 𑀅𑀳𑀁 𑀧𑀭𑁂𑀲𑀁;_  
_𑀏𑀓𑁄𑀯𑀺𑀫𑀁 𑀳𑀸𑀭𑀬𑀺𑀲𑁆𑀲𑀸𑀫𑀺 𑀪𑀸𑀭𑀁,_  
_𑀥𑀫𑁆𑀫𑁂 𑀞𑀺𑀢𑁄 𑀓𑀺𑀜𑁆𑀘𑀺 𑀅𑀳𑀸𑀧𑀬𑀦𑁆𑀢𑁄”𑁇_  


(93.)

348\. _“𑀲𑀕𑁆𑀕𑀽𑀧𑀕𑀁 𑀧𑀼𑀜𑁆𑀜𑀓𑀫𑁆𑀫𑀁 𑀚𑀦𑀺𑀦𑁆𑀤,_  
_𑀫𑀸 𑀫𑁂 𑀢𑀼𑀯𑀁 𑀅𑀦𑁆𑀢𑀭𑀸𑀬𑀁 𑀅𑀓𑀸𑀲𑀺;_  
_𑀤𑀤𑀸𑀫𑀺 𑀢𑁂 𑀉𑀫𑁆𑀫𑀤𑀦𑁆𑀢𑀺𑀁 𑀧𑀲𑀦𑁆𑀦𑁄,_  
_𑀭𑀸𑀚𑀸𑀯 𑀬𑀜𑁆𑀜𑁂 𑀥𑀦𑀁 𑀩𑁆𑀭𑀸𑀳𑁆𑀫𑀡𑀸𑀦𑀁”𑁇_  


(94.)

349\. _“𑀅𑀤𑁆𑀥𑀸 𑀢𑀼𑀯𑀁 𑀓𑀢𑁆𑀢𑁂 𑀳𑀺𑀢𑁂𑀲𑀺 𑀫𑀬𑁆𑀳𑀁,_  
_𑀲𑀔𑀸 𑀫𑀫𑀁 𑀉𑀫𑁆𑀫𑀤𑀦𑁆𑀢𑀻 𑀢𑀼𑀯𑀜𑁆𑀘;_  
_𑀦𑀺𑀦𑁆𑀤𑁂𑀬𑁆𑀬𑀼 𑀤𑁂𑀯𑀸 𑀧𑀺𑀢𑀭𑁄 𑀘 𑀲𑀩𑁆𑀩𑁂,_  
_𑀧𑀸𑀧𑀜𑁆𑀘 𑀧𑀲𑁆𑀲𑀁 𑀅𑀪𑀺𑀲𑀫𑁆𑀧𑀭𑀸𑀬𑀁”𑁇_  


(95.)

350\. _“𑀦 𑀳𑁂𑀢𑀥𑀫𑁆𑀫𑀁 𑀲𑀺𑀯𑀺𑀭𑀸𑀚 𑀯𑀚𑁆𑀚𑀼𑀁,_  
_𑀲𑀦𑁂𑀕𑀫𑀸 𑀚𑀸𑀦𑀧𑀤𑀸 𑀘 𑀲𑀩𑁆𑀩𑁂;_  
_𑀬𑀁 𑀢𑁂 𑀫𑀬𑀸 𑀉𑀫𑁆𑀫𑀤𑀦𑁆𑀢𑀻 𑀧𑀤𑀺𑀦𑁆𑀦𑀸,_  
_𑀪𑀼𑀲𑁂𑀳𑀺 𑀭𑀸𑀚𑀸 𑀯𑀦𑀣𑀁 𑀲𑀚𑀸𑀳𑀺”𑁇_  


(96.)

351\. _“𑀅𑀤𑁆𑀥𑀸 𑀢𑀼𑀯𑀁 𑀓𑀢𑁆𑀢𑁂 𑀳𑀺𑀢𑁂𑀲𑀺 𑀫𑀬𑁆𑀳𑀁,_  
_𑀲𑀔𑀸 𑀫𑀫𑀁 𑀉𑀫𑁆𑀫𑀤𑀦𑁆𑀢𑀻 𑀢𑀼𑀯𑀜𑁆𑀘;_  
_𑀲𑀢𑀜𑁆𑀘 𑀥𑀫𑁆𑀫𑀸𑀦𑀺 𑀲𑀼𑀓𑀺𑀢𑁆𑀢𑀺𑀢𑀸𑀦𑀺,_  
_𑀲𑀫𑀼𑀤𑁆𑀤𑀯𑁂𑀮𑀸𑀯 𑀤𑀼𑀭𑀘𑁆𑀘𑀬𑀸𑀦𑀺”𑁇_  


(97.)

352\. _“𑀆𑀳𑀼𑀦𑁂𑀬𑁆𑀬𑁄 𑀫𑁂𑀲𑀺 𑀳𑀺𑀢𑀸𑀦𑀼𑀓𑀫𑁆𑀧𑀻,_  
_𑀥𑀸𑀢𑀸 𑀯𑀺𑀥𑀸𑀢𑀸 𑀘𑀲𑀺 𑀓𑀸𑀫𑀧𑀸𑀮𑁄;_  
_𑀢𑀬𑀻 𑀳𑀼𑀢𑀸 𑀭𑀸𑀚 𑀫𑀳𑀧𑁆𑀨𑀮𑀸 𑀳𑀺,_  
_𑀓𑀸𑀫𑁂𑀦 𑀫𑁂 𑀉𑀫𑁆𑀫𑀤𑀦𑁆𑀢𑀺𑀁 𑀧𑀝𑀺𑀘𑁆𑀙”𑁇_  


(98.)

353\. _“𑀅𑀤𑁆𑀥𑀸 𑀳𑀺 𑀲𑀩𑁆𑀩𑀁 𑀅𑀪𑀺𑀧𑀸𑀭𑀓 𑀢𑁆𑀯𑀁,_  
_𑀥𑀫𑁆𑀫𑀁 𑀅𑀘𑀸𑀭𑀻 𑀫𑀫 𑀓𑀢𑁆𑀢𑀼𑀧𑀼𑀢𑁆𑀢;_  
_𑀅𑀜𑁆𑀜𑁄 𑀦𑀼 𑀢𑁂 𑀓𑁄 𑀇𑀥 𑀲𑁄𑀢𑁆𑀣𑀺𑀓𑀢𑁆𑀢𑀸,_  
_𑀤𑁆𑀯𑀺𑀧𑀤𑁄 𑀦𑀭𑁄 𑀅𑀭𑀼𑀡𑁂 𑀚𑀻𑀯𑀮𑁄𑀓𑁂”𑁇_  


(99.)

354\. _“𑀢𑀼𑀯𑀁 𑀦𑀼 𑀲𑁂𑀝𑁆𑀞𑁄 𑀢𑁆𑀯𑀫𑀦𑀼𑀢𑁆𑀢𑀭𑁄𑀲𑀺,_  
_𑀢𑁆𑀯𑀁 𑀥𑀫𑁆𑀫𑀕𑀼𑀢𑁆𑀢𑁄 𑀥𑀫𑁆𑀫𑀯𑀺𑀤𑀽 𑀲𑀼𑀫𑁂𑀥𑁄;_  
_𑀲𑁄 𑀥𑀫𑁆𑀫𑀕𑀼𑀢𑁆𑀢𑁄 𑀘𑀺𑀭𑀫𑁂𑀯 𑀚𑀻𑀯,_  
_𑀥𑀫𑁆𑀫𑀜𑁆𑀘 𑀫𑁂 𑀤𑁂𑀲𑀬 𑀥𑀫𑁆𑀫𑀧𑀸𑀮”𑁇_  


(100.)

355\. _“𑀢𑀤𑀺𑀗𑁆𑀖 𑀅𑀪𑀺𑀧𑀸𑀭𑀓,_  
_𑀲𑀼𑀡𑁄𑀳𑀺 𑀯𑀘𑀦𑀁 𑀫𑀫;_  
_𑀥𑀫𑁆𑀫𑀁 𑀢𑁂 𑀤𑁂𑀲𑀬𑀺𑀲𑁆𑀲𑀸𑀫𑀺,_  
_𑀲𑀢𑀁 𑀆𑀲𑁂𑀯𑀺𑀢𑀁 𑀅𑀳𑀁𑁇_  


(101.)

356\. _𑀲𑀸𑀥𑀼 𑀥𑀫𑁆𑀫𑀭𑀼𑀘𑀺 𑀭𑀸𑀚𑀸,_  
_𑀲𑀸𑀥𑀼 𑀧𑀜𑁆𑀜𑀸𑀡𑀯𑀸 𑀦𑀭𑁄;_  
_𑀲𑀸𑀥𑀼 𑀫𑀺𑀢𑁆𑀢𑀸𑀦𑀫𑀤𑁆𑀤𑀼𑀩𑁆𑀪𑁄,_  
_𑀧𑀸𑀧𑀲𑁆𑀲𑀸𑀓𑀭𑀡𑀁 𑀲𑀼𑀔𑀁𑁇_  


(102.)

357\. _𑀅𑀓𑁆𑀓𑁄𑀥𑀦𑀲𑁆𑀲 𑀯𑀺𑀚𑀺𑀢𑁂,_  
_𑀞𑀺𑀢𑀥𑀫𑁆𑀫𑀲𑁆𑀲 𑀭𑀸𑀚𑀺𑀦𑁄;_  
_𑀲𑀼𑀔𑀁 𑀫𑀦𑀼𑀲𑁆𑀲𑀸 𑀆𑀲𑁂𑀣,_  
_𑀲𑀻𑀢𑀘𑁆𑀙𑀸𑀬𑀸𑀬 𑀲𑀗𑁆𑀖𑀭𑁂𑁇_  


(103.)

358\. _𑀦 𑀘𑀸𑀳𑀫𑁂𑀢𑀁 𑀅𑀪𑀺𑀭𑁄𑀘𑀬𑀸𑀫𑀺,_  
_𑀓𑀫𑁆𑀫𑀁 𑀅𑀲𑀫𑁂𑀓𑁆𑀔𑀓𑀢𑀁 𑀅𑀲𑀸𑀥𑀼;_  
_𑀬𑁂 𑀯𑀸𑀧𑀺 𑀜𑀢𑁆𑀯𑀸𑀦 𑀲𑀬𑀁 𑀓𑀭𑁄𑀦𑁆𑀢𑀺,_  
_𑀉𑀧𑀫𑀸 𑀇𑀫𑀸 𑀫𑀬𑁆𑀳𑀁 𑀢𑀼𑀯𑀁 𑀲𑀼𑀡𑁄𑀳𑀺𑁇_  


(104.)

359\. _𑀕𑀯𑀜𑁆𑀘𑁂 𑀢𑀭𑀫𑀸𑀦𑀸𑀦𑀁,_  
_𑀚𑀺𑀫𑁆𑀳𑀁 𑀕𑀘𑁆𑀙𑀢𑀺 𑀧𑀼𑀗𑁆𑀕𑀯𑁄;_  
_𑀲𑀩𑁆𑀩𑀸 𑀢𑀸 𑀚𑀺𑀫𑁆𑀳𑀁 𑀕𑀘𑁆𑀙𑀦𑁆𑀢𑀺,_  
_𑀦𑁂𑀢𑁆𑀢𑁂 𑀚𑀺𑀫𑁆𑀳𑀁 𑀕𑀢𑁂 𑀲𑀢𑀺𑁇_  


(105.)

360\. _𑀏𑀯𑀫𑁂𑀯 𑀫𑀦𑀼𑀲𑁆𑀲𑁂𑀲𑀼,_  
_𑀬𑁄 𑀳𑁄𑀢𑀺 𑀲𑁂𑀝𑁆𑀞𑀲𑀫𑁆𑀫𑀢𑁄;_  
_𑀲𑁄 𑀘𑁂 𑀅𑀥𑀫𑁆𑀫𑀁 𑀘𑀭𑀢𑀺,_  
_𑀧𑀕𑁂𑀯 𑀇𑀢𑀭𑀸 𑀧𑀚𑀸;_  
_𑀲𑀩𑁆𑀩𑀁 𑀭𑀝𑁆𑀞𑀁 𑀤𑀼𑀔𑀁 𑀲𑁂𑀢𑀺,_  
_𑀭𑀸𑀚𑀸 𑀘𑁂 𑀳𑁄𑀢𑀺 𑀅𑀥𑀫𑁆𑀫𑀺𑀓𑁄𑁇_  


(106.)

361\. _𑀕𑀯𑀜𑁆𑀘𑁂 𑀢𑀭𑀫𑀸𑀦𑀸𑀦𑀁,_  
_𑀉𑀚𑀼𑀁 𑀕𑀘𑁆𑀙𑀢𑀺 𑀧𑀼𑀗𑁆𑀕𑀯𑁄;_  
_𑀲𑀩𑁆𑀩𑀸 𑀕𑀸𑀯𑀻 𑀉𑀚𑀼𑀁 𑀬𑀦𑁆𑀢𑀺,_  
_𑀦𑁂𑀢𑁆𑀢𑁂 𑀉𑀚𑀼𑀁 𑀕𑀢𑁂 𑀲𑀢𑀺𑁇_  


(107.)

362\. _𑀏𑀯𑀫𑁂𑀯 𑀫𑀦𑀼𑀲𑁆𑀲𑁂𑀲𑀼,_  
_𑀬𑁄 𑀳𑁄𑀢𑀺 𑀲𑁂𑀝𑁆𑀞𑀲𑀫𑁆𑀫𑀢𑁄;_  
_𑀲𑁄 𑀲𑀘𑁂 𑀥𑀫𑁆𑀫𑀁 𑀘𑀭𑀢𑀺,_  
_𑀧𑀕𑁂𑀯 𑀇𑀢𑀭𑀸 𑀧𑀚𑀸;_  
_𑀲𑀩𑁆𑀩𑀁 𑀭𑀝𑁆𑀞𑀁 𑀲𑀼𑀔𑀁 𑀲𑁂𑀢𑀺,_  
_𑀭𑀸𑀚𑀸 𑀘𑁂 𑀳𑁄𑀢𑀺 𑀥𑀫𑁆𑀫𑀺𑀓𑁄𑁇_  


(108.)

363\. _𑀦 𑀘𑀸𑀧𑀸𑀳𑀁 𑀅𑀥𑀫𑁆𑀫𑁂𑀦,_  
_𑀅𑀫𑀭𑀢𑁆𑀢𑀫𑀪𑀺𑀧𑀢𑁆𑀣𑀬𑁂;_  
_𑀇𑀫𑀁 𑀯𑀸 𑀧𑀣𑀯𑀺𑀁 𑀲𑀩𑁆𑀩𑀁,_  
_𑀯𑀺𑀚𑁂𑀢𑀼𑀁 𑀅𑀪𑀺𑀧𑀸𑀭𑀓𑁇_  


(109.)

364\. _𑀬𑀜𑁆𑀳𑀺 𑀓𑀺𑀜𑁆𑀘𑀺 𑀫𑀦𑀼𑀲𑁆𑀲𑁂𑀲𑀼,_  
_𑀭𑀢𑀦𑀁 𑀇𑀥 𑀯𑀺𑀚𑁆𑀚𑀢𑀺;_  
_𑀕𑀸𑀯𑁄 𑀤𑀸𑀲𑁄 𑀳𑀺𑀭𑀜𑁆𑀜𑀜𑁆𑀘,_  
_𑀯𑀢𑁆𑀣𑀺𑀬𑀁 𑀳𑀭𑀺𑀘𑀦𑁆𑀤𑀦𑀁𑁇_  


(110.)

365\. _𑀅𑀲𑁆𑀲𑀺𑀢𑁆𑀣𑀺𑀬𑁄 𑀭𑀢𑀦𑀁 𑀫𑀡𑀺𑀓𑀜𑁆𑀘,_  
_𑀬𑀜𑁆𑀘𑀸𑀧𑀺 𑀫𑁂 𑀘𑀦𑁆𑀤𑀲𑀽𑀭𑀺𑀬𑀸 𑀅𑀪𑀺𑀧𑀸𑀮𑀬𑀦𑁆𑀢𑀺;_  
_𑀦 𑀢𑀲𑁆𑀲 𑀳𑁂𑀢𑀼 𑀯𑀺𑀲𑀫𑀁 𑀘𑀭𑁂𑀬𑁆𑀬𑀁,_  
_𑀫𑀚𑁆𑀛𑁂 𑀲𑀺𑀯𑀻𑀦𑀁 𑀉𑀲𑀪𑁄𑀫𑁆𑀳𑀺 𑀚𑀸𑀢𑁄𑁇_  


(111.)

366\. _𑀦𑁂𑀢𑀸 𑀳𑀺𑀢𑀸 𑀉𑀕𑁆𑀕𑀢𑁄 𑀭𑀝𑁆𑀞𑀧𑀸𑀮𑁄,_  
_𑀥𑀫𑁆𑀫𑀁 𑀲𑀺𑀯𑀻𑀦𑀁 𑀅𑀧𑀘𑀸𑀬𑀫𑀸𑀦𑁄;_  
_𑀲𑁄 𑀥𑀫𑁆𑀫𑀫𑁂𑀯𑀸𑀦𑀼𑀯𑀺𑀘𑀺𑀦𑁆𑀢𑀬𑀦𑁆𑀢𑁄,_  
_𑀢𑀲𑁆𑀫𑀸 𑀲𑀓𑁂 𑀘𑀺𑀢𑁆𑀢𑀯𑀲𑁂 𑀦 𑀯𑀢𑁆𑀢𑁄”𑁇_  


(112.)

367\. _“𑀅𑀤𑁆𑀥𑀸 𑀢𑀼𑀯𑀁 𑀫𑀳𑀸𑀭𑀸𑀚,_  
_𑀦𑀺𑀘𑁆𑀘𑀁 𑀅𑀩𑁆𑀬𑀲𑀦𑀁 𑀲𑀺𑀯𑀁;_  
_𑀓𑀭𑀺𑀲𑁆𑀲𑀲𑀺 𑀘𑀺𑀭𑀁 𑀭𑀚𑁆𑀚𑀁,_  
_𑀧𑀜𑁆𑀜𑀸 𑀳𑀺 𑀢𑀯 𑀢𑀸𑀤𑀺𑀲𑀻𑁇_  


(113.)

368\. _𑀏𑀢𑀁 𑀢𑁂 𑀅𑀦𑀼𑀫𑁄𑀤𑀸𑀫,_  
_𑀬𑀁 𑀥𑀫𑁆𑀫𑀁 𑀦𑀧𑁆𑀧𑀫𑀚𑁆𑀚𑀲𑀺;_  
_𑀥𑀫𑁆𑀫𑀁 𑀧𑀫𑀚𑁆𑀚 𑀔𑀢𑁆𑀢𑀺𑀬𑁄,_  
_𑀭𑀝𑁆𑀞𑀸 𑀘𑀯𑀢𑀺 𑀇𑀲𑁆𑀲𑀭𑁄𑁇_  


(114.)

369\. _𑀥𑀫𑁆𑀫𑀁 𑀘𑀭 𑀫𑀳𑀸𑀭𑀸𑀚,_  
_𑀫𑀸𑀢𑀸𑀧𑀺𑀢𑀽𑀲𑀼 𑀔𑀢𑁆𑀢𑀺𑀬;_  
_𑀇𑀥 𑀥𑀫𑁆𑀫𑀁 𑀘𑀭𑀺𑀢𑁆𑀯𑀸𑀦,_  
_𑀭𑀸𑀚 𑀲𑀕𑁆𑀕𑀁 𑀕𑀫𑀺𑀲𑁆𑀲𑀲𑀺𑁇_  


(115.)

370\. _𑀥𑀫𑁆𑀫𑀁 𑀘𑀭 𑀫𑀳𑀸𑀭𑀸𑀚,_  
_𑀧𑀼𑀢𑁆𑀢𑀤𑀸𑀭𑁂𑀲𑀼 𑀔𑀢𑁆𑀢𑀺𑀬;_  
_…𑀧𑁂…_  


(116.)

371\. _𑀥𑀫𑁆𑀫𑀁 𑀘𑀭 𑀫𑀳𑀸𑀭𑀸𑀚,_  
_𑀫𑀺𑀢𑁆𑀢𑀸𑀫𑀘𑁆𑀘𑁂𑀲𑀼 𑀔𑀢𑁆𑀢𑀺𑀬;_  
_…𑀧𑁂…_  


(117.)

372\. _𑀥𑀫𑁆𑀫𑀁 𑀘𑀭 𑀫𑀳𑀸𑀭𑀸𑀚,_  
_𑀯𑀸𑀳𑀦𑁂𑀲𑀼 𑀩𑀮𑁂𑀲𑀼 𑀘;_  
_…𑀧𑁂…_  


(118.)

373\. _𑀥𑀫𑁆𑀫𑀁 𑀘𑀭 𑀫𑀳𑀸𑀭𑀸𑀚,_  
_𑀕𑀸𑀫𑁂𑀲𑀼 𑀦𑀺𑀕𑀫𑁂𑀲𑀼 𑀘;_  
_…𑀧𑁂…_  


(119.)

374\. _𑀥𑀫𑁆𑀫𑀁 𑀘𑀭 𑀫𑀳𑀸𑀭𑀸𑀚,_  
_𑀭𑀝𑁆𑀞𑁂𑀲𑀼 𑀚𑀦𑀧𑀤𑁂𑀲𑀼 𑀘;_  
_…𑀧𑁂…_  


(120.)

375\. _𑀥𑀫𑁆𑀫𑀁 𑀘𑀭 𑀫𑀳𑀸𑀭𑀸𑀚,_  
_𑀲𑀫𑀡𑀩𑁆𑀭𑀸𑀳𑁆𑀫𑀡𑁂𑀲𑀼 𑀘;_  
_…𑀧𑁂…_  


(121.)

376\. _𑀥𑀫𑁆𑀫𑀁 𑀘𑀭 𑀫𑀳𑀸𑀭𑀸𑀚,_  
_𑀫𑀺𑀕𑀧𑀓𑁆𑀔𑀻𑀲𑀼 𑀔𑀢𑁆𑀢𑀺𑀬;_  
_…𑀧𑁂…_  


(122.)

377\. _𑀥𑀫𑁆𑀫𑀁 𑀘𑀭 𑀫𑀳𑀸𑀭𑀸𑀚,_  
_𑀥𑀫𑁆𑀫𑁄 𑀘𑀺𑀡𑁆𑀡𑁄 𑀲𑀼𑀔𑀸𑀯𑀳𑁄;_  
_𑀇𑀥 𑀥𑀫𑁆𑀫𑀁 𑀘𑀭𑀺𑀢𑁆𑀯𑀸𑀦,_  
_𑀭𑀸𑀚 𑀲𑀕𑁆𑀕𑀁 𑀕𑀫𑀺𑀲𑁆𑀲𑀲𑀺𑁇_  


(123.)

378\. _𑀥𑀫𑁆𑀫𑀁 𑀘𑀭 𑀫𑀳𑀸𑀭𑀸𑀚,_  
_𑀲𑁃𑀦𑁆𑀤𑀸 𑀤𑁂𑀯𑀸 𑀲𑀩𑁆𑀭𑀳𑁆𑀫𑀓𑀸;_  
_𑀲𑀼𑀘𑀺𑀡𑁆𑀡𑁂𑀦 𑀤𑀺𑀯𑀁 𑀧𑀢𑁆𑀢𑀸,_  
_𑀫𑀸 𑀥𑀫𑁆𑀫𑀁 𑀭𑀸𑀚 𑀧𑀸𑀫𑀤𑁄”𑀢𑀺𑁇_  


---

379\. 𑀉𑀫𑁆𑀫𑀸𑀤𑀦𑁆𑀢𑀻𑀚𑀸𑀢𑀓𑀁 𑀤𑀼𑀢𑀺𑀬𑀁𑁇



[Go to previous page (18.1.1 Niḷinikājātaka)](18.1.1.md) / [Go to parent page (18.1 Niḷinikāvagga)](../18.1.md) / [Go to next page (18.1.3 Mahābodhijātaka)](18.1.3.md)


