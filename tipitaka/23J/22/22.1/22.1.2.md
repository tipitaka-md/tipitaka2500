
[Home](/) / [23J Jātakapāḷi](../../../23J.md) / [22 Mahānipāta](../../22.md) / [22.1 Mūgapakkhavagga](../22.1.md)

# 22.1.2 Mahājanakajātaka

* Mahānipāta

* Mūgapakkhavagga

* Mahājanakajātaka

(123.)

1438\. _“Koyaṃ majjhe samuddasmiṃ,_  
_apassaṃ tīramāyuhe;_  
_Kaṃ tvaṃ atthavasaṃ ñatvā,_  
_evaṃ vāyamase bhusaṃ”._  


(124.)

1439\. _“Nisamma vattaṃ lokassa,_  
_vāyāmassa ca devate;_  
_Tasmā majjhe samuddasmiṃ,_  
_apassaṃ tīramāyuhe”._  


(125.)

1440\. _“Gambhīre appameyyasmiṃ,_  
_tīraṃ yassa na dissati;_  
_Mogho te purisavāyāmo,_  
_appatvāva marissasi”._  


(126.)

1441\. _“Anaṇo ñātinaṃ hoti,_  
_devānaṃ pitunañca so;_  
_Karaṃ purisakiccāni,_  
_na ca pacchānutappati”._  


(127.)

1442\. _“Apāraneyyaṃ yaṃ kammaṃ,_  
_Aphalaṃ kilamathuddayaṃ;_  
_Tattha ko vāyamenattho,_  
_Maccu yassābhinippataṃ”._  


(128.)

1443\. _“Apāraneyyamaccantaṃ,_  
_yo viditvāna devate;_  
_Na rakkhe attano pāṇaṃ,_  
_jaññā so yadi hāpaye._  


(129.)

1444\. _Adhippāyaphalaṃ eke,_  
_asmiṃ lokasmi devate;_  
_Payojayanti kammāni,_  
_tāni ijjhanti vā na vā._  


(130.)

1445\. _Sandiṭṭhikaṃ kammaphalaṃ,_  
_nanu passasi devate;_  
_Sannā aññe tarāmahaṃ,_  
_tañca passāmi santike._  


(131.)

1446\. _So ahaṃ vāyamissāmi,_  
_yathāsatti yathābalaṃ;_  
_Gacchaṃ pāraṃ samuddassa,_  
_kassaṃ purisakāriyaṃ”._  


(132.)

1447\. _“Yo tvaṃ evaṃ gate oghe,_  
_appameyye mahaṇṇave;_  
_Dhammavāyāmasampanno,_  
_kammunā nāvasīdasi;_  
_So tvaṃ tattheva gacchāhi,_  
_yattha te nirato mano._  


1448\. _Suriyuggamane nidhi,_  
_atho oggamane nidhi;_  
_Anto nidhi bahi nidhi,_  
_na anto na bahi nidhi._  


1449\. _Ārohane mahānidhi,_  
_atho orohane nidhi;_  
_Catūsu mahāsālesu,_  
_samantā yojane nidhi._  


1450\. _Dantaggesu mahānidhi,_  
_bālaggesu ca kepuke;_  
_Rukkhaggesu mahānidhi,_  
_soḷasete mahānidhī;_  
_Sahassathāmo pallaṅko,_  
_sīvalārādhanena ca._  


(133.)

1451\. _Āsīsetheva puriso,_  
_na nibbindeyya paṇḍito;_  
_Passāmi vohaṃ attānaṃ,_  
_yathā icchiṃ tathā ahu._  


(134.)

1452\. _Āsīsetheva puriso,_  
_na nibbindeyya paṇḍito;_  
_Passāmi vohaṃ attānaṃ,_  
_udakā thalamubbhataṃ._  


(135.)

1453\. _Vāyametheva puriso,_  
_na nibbindeyya paṇḍito;_  
_Passāmi vohaṃ attānaṃ,_  
_yathā icchiṃ tathā ahu._  


(136.)

1454\. _Vāyametheva puriso,_  
_na nibbindeyya paṇḍito;_  
_Passāmi vohaṃ attānaṃ,_  
_udakā thalamubbhataṃ._  


(137.)

1455\. _Dukkhūpanītopi naro sapañño,_  
_Āsaṃ na chindeyya sukhāgamāya;_  
_Bahū hi phassā ahitā hitā ca,_  
_Avitakkitā maccumupabbajanti._  


(138.)

1456\. _Acintitampi bhavati,_  
_cintitampi vinassati;_  
_Na hi cintāmayā bhogā,_  
_itthiyā purisassa vā”._  


(139.)

1457\. _“Aporāṇaṃ vata bho rājā,_  
_sabbabhummo disampati;_  
_Nājja nacce nisāmeti,_  
_na gīte kurute mano._  


(140.)

1458\. _Na mige napi uyyāne,_  
_napi haṃse udikkhati;_  
_Mūgova tuṇhimāsīno,_  
_na atthamanusāsati”._  


(141.)

1459\. _“Sukhakāmā rahosīlā,_  
_vadhabandhā upāratā;_  
_Kassa nu ajja ārāme,_  
_daharā vuddhā ca acchare._  


(142.)

1460\. _Atikkantavanathā dhīrā,_  
_namo tesaṃ mahesinaṃ;_  
_Ye ussukamhi lokamhi,_  
_viharanti manussukā._  


(143.)

1461\. _Te chetvā maccuno jālaṃ,_  
_tataṃ māyāvino daḷaṃ;_  
_Chinnālayattā gacchanti,_  
_ko tesaṃ gatimāpaye._  


(144.)

1462\. _Kadāhaṃ mithilaṃ phītaṃ,_  
_vibhattaṃ bhāgaso mitaṃ;_  
_Pahāya pabbajissāmi,_  
_taṃ kudāssu bhavissati._  


(145.)

1463\. _Kadāhaṃ mithilaṃ phītaṃ,_  
_visālaṃ sabbatopabhaṃ;_  
_Pahāya pabbajissāmi,_  
_taṃ kudāssu bhavissati._  


(146.)

1464\. _Kadāhaṃ mithilaṃ phītaṃ,_  
_bahupākāratoraṇaṃ;_  
_Pahāya pabbajissāmi,_  
_taṃ kudāssu bhavissati._  


(147.)

1465\. _Kadāhaṃ mithilaṃ phītaṃ,_  
_daḷhamaṭṭālakoṭṭhakaṃ;_  
_Pahāya pabbajissāmi,_  
_taṃ kudāssu bhavissati._  


(148.)

1466\. _Kadāhaṃ mithilaṃ phītaṃ,_  
_suvibhattaṃ mahāpathaṃ;_  
_Pahāya pabbajissāmi,_  
_taṃ kudāssu bhavissati._  


(149.)

1467\. _Kadāhaṃ mithilaṃ phītaṃ,_  
_suvibhattantarāpaṇaṃ;_  
_Pahāya pabbajissāmi,_  
_taṃ kudāssu bhavissati._  


(150.)

1468\. _Kadāhaṃ mithilaṃ phītaṃ,_  
_gavassarathapīḷitaṃ;_  
_Pahāya pabbajissāmi,_  
_taṃ kudāssu bhavissati._  


(151.)

1469\. _Kadāhaṃ mithilaṃ phītaṃ,_  
_ārāmavanamāliniṃ;_  
_Pahāya pabbajissāmi,_  
_taṃ kudāssu bhavissati._  


(152.)

1470\. _Kadāhaṃ mithilaṃ phītaṃ,_  
_uyyānavanamāliniṃ;_  
_Pahāya pabbajissāmi,_  
_taṃ kudāssu bhavissati._  


(153.)

1471\. _Kadāhaṃ mithilaṃ phītaṃ,_  
_pāsādavanamāliniṃ;_  
_Pahāya pabbajissāmi,_  
_taṃ kudāssu bhavissati._  


(154.)

1472\. _Kadāhaṃ mithilaṃ phītaṃ,_  
_tipuraṃ rājabandhuniṃ;_  
_Māpitaṃ somanassena,_  
_vedehena yasassinā;_  
_Pahāya pabbajissāmi,_  
_taṃ kudāssu bhavissati._  


(155.)

1473\. _Kadāhaṃ vedehe phīte,_  
_nicite dhammarakkhite;_  
_Pahāya pabbajissāmi,_  
_taṃ kudāssu bhavissati._  


(156.)

1474\. _Kadāhaṃ vedehe phīte,_  
_ajeyye dhammarakkhite;_  
_Pahāya pabbajissāmi,_  
_taṃ kudāssu bhavissati._  


(157.)

1475\. _Kadāhaṃ antepuraṃ rammaṃ,_  
_Vibhattaṃ bhāgaso mitaṃ;_  
_Pahāya pabbajissāmi,_  
_Taṃ kudāssu bhavissati._  


(158.)

1476\. _Kadāhaṃ antepuraṃ rammaṃ,_  
_sudhāmattikalepanaṃ;_  
_Pahāya pabbajissāmi,_  
_taṃ kudāssu bhavissati._  


(159.)

1477\. _Kadāhaṃ antepuraṃ rammaṃ,_  
_sucigandhaṃ manoramaṃ;_  
_Pahāya pabbajissāmi,_  
_taṃ kudāssu bhavissati._  


(160.)

1478\. _Kadāhaṃ kūṭāgāre ca,_  
_vibhatte bhāgaso mite;_  
_Pahāya pabbajissāmi,_  
_taṃ kudāssu bhavissati._  


(161.)

1479\. _Kadāhaṃ kūṭāgāre ca,_  
_sudhāmattikalepane;_  
_Pahāya pabbajissāmi,_  
_taṃ kudāssu bhavissati._  


(162.)

1480\. _Kadāhaṃ kūṭāgāre ca,_  
_sucigandhe manorame;_  
_Pahāya pabbajissāmi,_  
_taṃ kudāssu bhavissati._  


(163.)

1481\. _Kadāhaṃ kūṭāgāre ca,_  
_litte candanaphosite;_  
_Pahāya pabbajissāmi,_  
_taṃ kudāssu bhavissati._  


(164.)

1482\. _Kadāhaṃ soṇṇapallaṅke,_  
_gonake cittasanthate;_  
_Pahāya pabbajissāmi,_  
_taṃ kudāssu bhavissati._  


(165.)

1483\. _Kadāhaṃ maṇipallaṅke,_  
_gonake cittasanthate;_  
_Pahāya pabbajissāmi,_  
_taṃ kudāssu bhavissati._  


(166.)

1484\. _Kadāhaṃ kappāsakoseyyaṃ,_  
_khomakoṭumbarāni ca;_  
_Pahāya pabbajissāmi,_  
_taṃ kudāssu bhavissati._  


(167.)

1485\. _Kadāhaṃ pokkharaṇī rammā,_  
_cakkavākapakūjitā;_  
_Mandālakehi sañchannā,_  
_padumuppalakehi ca;_  
_Pahāya pabbajissāmi,_  
_taṃ kudāssu bhavissati._  


(168.)

1486\. _Kadāhaṃ hatthigumbe ca,_  
_sabbālaṅkārabhūsite;_  
_Suvaṇṇakacche mātaṅge,_  
_hemakappanavāsase._  


(169.)

1487\. _Ārūḷhe gāmaṇīyehi,_  
_tomaraṅkusapāṇibhi;_  
_Pahāya pabbajissāmi,_  
_taṃ kudāssu bhavissati._  


(170.)

1488\. _Kadāhaṃ assagumbe ca,_  
_sabbālaṅkārabhūsite;_  
_Ājānīyeva jātiyā,_  
_sindhave sīghavāhane._  


(171.)

1489\. _Ārūḷhe gāmaṇīyehi,_  
_illiyācāpadhāribhi;_  
_Pahāya pabbajissāmi,_  
_taṃ kudāssu bhavissati._  


(172.)

1490\. _Kadāhaṃ rathaseniyo,_  
_sannaddhe ussitaddhaje;_  
_Dīpe athopi veyyagghe,_  
_sabbālaṅkārabhūsite._  


(173.)

1491\. _Ārūḷhe gāmaṇīyehi,_  
_cāpahatthehi vammibhi;_  
_Pahāya pabbajissāmi,_  
_taṃ kudāssu bhavissati._  


(174.)

1492\. _Kadāhaṃ sovaṇṇarathe,_  
_sannaddhe ussitaddhaje;_  
_Dīpe athopi veyyagghe,_  
_sabbālaṅkārabhūsite._  


(175.)

1493\. _Ārūḷhe gāmaṇīyehi,_  
_cāpahatthehi vammibhi;_  
_Pahāya pabbajissāmi,_  
_taṃ kudāssu bhavissati._  


(176.)

1494\. _Kadāhaṃ sajjhurathe ca,_  
_sannaddhe ussitaddhaje;_  
_Dīpe athopi veyyagghe,_  
_sabbālaṅkārabhūsite._  


(177.)

1495\. _Ārūḷhe gāmaṇīyehi,_  
_cāpahatthehi vammibhi;_  
_Pahāya pabbajissāmi,_  
_taṃ kudāssu bhavissati._  


(178.)

1496\. _Kadāhaṃ assarathe ca,_  
_sannaddhe ussitaddhaje;_  
_Dīpe athopi veyyagghe,_  
_sabbālaṅkārabhūsite._  


(179.)

1497\. _Ārūḷhe gāmaṇīyehi,_  
_cāpahatthehi vammibhi;_  
_Pahāya pabbajissāmi,_  
_taṃ kudāssu bhavissati._  


(180.)

1498\. _Kadāhaṃ oṭṭharathe ca,_  
_sannaddhe ussitaddhaje;_  
_Dīpe athopi veyyagghe,_  
_sabbālaṅkārabhūsite._  


(181.)

1499\. _Ārūḷhe gāmaṇīyehi,_  
_cāpahatthehi vammibhi;_  
_Pahāya pabbajissāmi,_  
_taṃ kudāssu bhavissati._  


(182.)

1500\. _Kadāhaṃ goṇarathe ca,_  
_sannaddhe ussitaddhaje;_  
_Dīpe athopi veyyagghe,_  
_sabbālaṅkārabhūsite._  


(183.)

1501\. _Ārūḷhe gāmaṇīyehi,_  
_cāpahatthehi vammibhi;_  
_Pahāya pabbajissāmi,_  
_taṃ kudāssu bhavissati._  


(184.)

1502\. _Kadāhaṃ ajarathe ca,_  
_sannaddhe ussitaddhaje;_  
_Dīpe athopi veyyagghe,_  
_sabbālaṅkārabhūsite._  


(185.)

1503\. _Ārūḷhe gāmaṇīyehi,_  
_cāpahatthehi vammibhi;_  
_Pahāya pabbajissāmi,_  
_taṃ kudāssu bhavissati._  


(186.)

1504\. _Kadāhaṃ meṇḍarathe ca,_  
_sannaddhe ussitaddhaje;_  
_Dīpe athopi veyyagghe,_  
_sabbālaṅkārabhūsite._  


(187.)

1505\. _Ārūḷhe gāmaṇīyehi,_  
_cāpahatthehi vammibhi;_  
_Pahāya pabbajissāmi,_  
_taṃ kudāssu bhavissati._  


(188.)

1506\. _Kadāhaṃ migarathe ca,_  
_sannaddhe ussitaddhaje;_  
_Dīpe athopi veyyagghe,_  
_sabbālaṅkārabhūsite._  


(189.)

1507\. _Ārūḷhe gāmaṇīyehi,_  
_cāpahatthehi vammibhi;_  
_Pahāya pabbajissāmi,_  
_taṃ kudāssu bhavissati._  


(190.)

1508\. _Kadāhaṃ hatthārohe ca,_  
_sabbālaṅkārabhūsite;_  
_Nīlavammadhare sūre,_  
_tomaraṅkusapāṇine;_  
_Pahāya pabbajissāmi,_  
_taṃ kudāssu bhavissati._  


(191.)

1509\. _Kadāhaṃ assārohe ca,_  
_sabbālaṅkārabhūsite;_  
_Nīlavammadhare sūre,_  
_illiyācāpadhārine;_  
_Pahāya pabbajissāmi,_  
_taṃ kudāssu bhavissati._  


(192.)

1510\. _Kadāhaṃ rathārohe ca,_  
_sabbālaṅkārabhūsite;_  
_Nīlavammadhare sūre,_  
_cāpahatthe kalāpine;_  
_Pahāya pabbajissāmi,_  
_taṃ kudāssu bhavissati._  


(193.)

1511\. _Kadāhaṃ dhanuggahe ca,_  
_sabbālaṅkārabhūsite;_  
_Nīlavammadhare sūre,_  
_cāpahatthe kalāpine;_  
_Pahāya pabbajissāmi,_  
_taṃ kudāssu bhavissati._  


(194.)

1512\. _Kadāhaṃ rājaputte ca,_  
_sabbālaṅkārabhūsite;_  
_Citravammadhare sūre,_  
_kañcanāveḷadhārine;_  
_Pahāya pabbajissāmi,_  
_taṃ kudāssu bhavissati._  


(195.)

1513\. _Kadāhaṃ ariyagaṇe ca,_  
_vatavante alaṅkate;_  
_Haricandanalittaṅge,_  
_kāsikuttamadhārine;_  
_Pahāya pabbajissāmi,_  
_taṃ kudāssu bhavissati._  


(196.)

1514\. _Kadāhaṃ amaccagaṇe ca,_  
_sabbālaṅkārabhūsite;_  
_Pītavammadhare sūre,_  
_purato gacchamāline;_  
_Pahāya pabbajissāmi,_  
_taṃ kudāssu bhavissati._  


(197.)

1515\. _Kadāhaṃ sattasatā bhariyā,_  
_Sabbālaṅkārabhūsitā;_  
_Pahāya pabbajissāmi,_  
_Taṃ kudāssu bhavissati._  


(198.)

1516\. _Kadāhaṃ sattasatā bhariyā,_  
_Susaññā tanumajjhimā;_  
_Pahāya pabbajissāmi,_  
_Taṃ kudāssu bhavissati._  


(199.)

1517\. _Kadāhaṃ sattasatā bhariyā,_  
_Assavā piyabhāṇinī;_  
_Pahāya pabbajissāmi,_  
_Taṃ kudāssu bhavissati._  


(200.)

1518\. _Kadāhaṃ satapalaṃ kaṃsaṃ,_  
_sovaṇṇaṃ satarājikaṃ;_  
_Pahāya pabbajissāmi,_  
_taṃ kudāssu bhavissati._  


(201.)

1519\. _Kadāssu maṃ hatthigumbā,_  
_sabbālaṅkārabhūsitā;_  
_Suvaṇṇakacchā mātaṅgā,_  
_hemakappanavāsasā._  


(202.)

1520\. _Ārūḷhā gāmaṇīyehi,_  
_tomaraṅkusapāṇibhi;_  
_Yantaṃ maṃ nānuyissanti,_  
_taṃ kudāssu bhavissati._  


(203.)

1521\. _Kadāssu maṃ assagumbā,_  
_sabbālaṅkārabhūsitā;_  
_Ājānīyāva jātiyā,_  
_sindhavā sīghavāhanā._  


(204.)

1522\. _Ārūḷhā gāmaṇīyehi,_  
_illiyācāpadhāribhi;_  
_Yantaṃ maṃ nānuyissanti,_  
_taṃ kudāssu bhavissati._  


(205.)

1523\. _Kadāssu maṃ rathasenī,_  
_sannaddhā ussitaddhajā;_  
_Dīpā athopi veyyagghā,_  
_sabbālaṅkārabhūsitā._  


(206.)

1524\. _Ārūḷhā gāmaṇīyehi,_  
_cāpahatthehi vammibhi;_  
_Yantaṃ maṃ nānuyissanti,_  
_taṃ kudāssu bhavissati._  


(207.)

1525\. _Kadāssu maṃ soṇṇarathā,_  
_sannaddhā ussitaddhajā;_  
_Dīpā athopi veyyagghā,_  
_sabbālaṅkārabhūsitā._  


(208.)

1526\. _Ārūḷhā gāmaṇīyehi,_  
_cāpahatthehi vammibhi;_  
_Yantaṃ maṃ nānuyissanti,_  
_taṃ kudāssu bhavissati._  


(209.)

1527\. _Kadāssu maṃ sajjhurathā,_  
_sannaddhā ussitaddhajā;_  
_Dīpā athopi veyyagghā,_  
_sabbālaṅkārabhūsitā._  


(210.)

1528\. _Ārūḷhā gāmaṇīyehi,_  
_cāpahatthehi vammibhi;_  
_Yantaṃ maṃ nānuyissanti,_  
_taṃ kudāssu bhavissati._  


(211.)

1529\. _Kadāssu maṃ assarathā,_  
_sannaddhā ussitaddhajā;_  
_Dīpā athopi veyyagghā,_  
_sabbālaṅkārabhūsitā._  


(212.)

1530\. _Ārūḷhā gāmaṇīyehi,_  
_cāpahatthehi vammibhi;_  
_Yantaṃ maṃ nānuyissanti,_  
_taṃ kudāssu bhavissati._  


(213.)

1531\. _Kadāssu maṃ oṭṭharathā,_  
_sannaddhā ussitaddhajā;_  
_Dīpā athopi veyyagghā,_  
_sabbālaṅkārabhūsitā._  


(214.)

1532\. _Ārūḷhā gāmaṇīyehi,_  
_cāpahatthehi vammibhi;_  
_Yantaṃ maṃ nānuyissanti,_  
_taṃ kudāssu bhavissati._  


(215.)

1533\. _Kadāssu maṃ goṇarathā,_  
_sannaddhā ussitaddhajā;_  
_Dīpā athopi veyyagghā,_  
_sabbālaṅkārabhūsitā._  


(216.)

1534\. _Ārūḷhā gāmaṇīyehi,_  
_cāpahatthehi vammibhi;_  
_Yantaṃ maṃ nānuyissanti,_  
_taṃ kudāssu bhavissati._  


(217.)

1535\. _Kadāssu maṃ ajarathā,_  
_sannaddhā ussitaddhajā;_  
_Dīpā athopi veyyagghā,_  
_sabbālaṅkārabhūsitā._  


(218.)

1536\. _Ārūḷhā gāmaṇīyehi,_  
_cāpahatthehi vammibhi;_  
_Yantaṃ maṃ nānuyissanti,_  
_taṃ kudāssu bhavissati._  


(219.)

1537\. _Kadāssu maṃ meṇḍarathā,_  
_sannaddhā ussitaddhajā;_  
_Dīpā athopi veyyagghā,_  
_sabbālaṅkārabhūsitā._  


(220.)

1538\. _Ārūḷhā gāmaṇīyehi,_  
_cāpahatthehi vammibhi;_  
_Yantaṃ maṃ nānuyissanti,_  
_taṃ kudāssu bhavissati._  


(221.)

1539\. _Kadāssu maṃ migarathā,_  
_sannaddhā ussitaddhajā;_  
_Dīpā athopi veyyagghā,_  
_sabbālaṅkārabhūsitā._  


(222.)

1540\. _Ārūḷhā gāmaṇīyehi,_  
_cāpahatthehi vammibhi;_  
_Yantaṃ maṃ nānuyissanti,_  
_taṃ kudāssu bhavissati._  


(223.)

1541\. _Kadāssu maṃ hatthārohā,_  
_sabbālaṅkārabhūsitā;_  
_Nīlavammadharā sūrā,_  
_tomaraṅkusapāṇino;_  
_Yantaṃ maṃ nānuyissanti,_  
_taṃ kudāssu bhavissati._  


(224.)

1542\. _Kadāssu maṃ assārohā,_  
_sabbālaṅkārabhūsitā;_  
_Nīlavammadharā sūrā,_  
_illiyācāpadhārino;_  
_Yantaṃ maṃ nānuyissanti,_  
_taṃ kudāssu bhavissati._  


(225.)

1543\. _Kadāssu maṃ rathārohā,_  
_sabbālaṅkārabhūsitā;_  
_Nīlavammadharā sūrā,_  
_cāpahatthā kalāpino;_  
_Yantaṃ maṃ nānuyissanti,_  
_taṃ kudāssu bhavissati._  


(226.)

1544\. _Kadāssu maṃ dhanuggahā,_  
_sabbālaṅkārabhūsitā;_  
_Nīlavammadharā sūrā,_  
_cāpahatthā kalāpino;_  
_Yantaṃ maṃ nānuyissanti,_  
_taṃ kudāssu bhavissati._  


(227.)

1545\. _Kadāssu maṃ rājaputtā,_  
_sabbālaṅkārabhūsitā;_  
_Citravammadharā sūrā,_  
_kañcanāveḷadhārino;_  
_Yantaṃ maṃ nānuyissanti,_  
_taṃ kudāssu bhavissati._  


(228.)

1546\. _Kadāssu maṃ ariyagaṇā,_  
_vatavantā alaṅkatā;_  
_Haricandanalittaṅgā,_  
_kāsikuttamadhārino;_  
_Yantaṃ maṃ nānuyissanti,_  
_taṃ kudāssu bhavissati._  


(229.)

1547\. _Kadāssu maṃ amaccagaṇā,_  
_sabbālaṅkārabhūsitā;_  
_Pītavammadharā sūrā,_  
_purato gacchamālino;_  
_Yantaṃ maṃ nānuyissanti,_  
_taṃ kudāssu bhavissati._  


(230.)

1548\. _Kadāssu maṃ sattasatā bhariyā,_  
_Sabbālaṅkārabhūsitā;_  
_Yantaṃ maṃ nānuyissanti,_  
_Taṃ kudāssu bhavissati._  


(231.)

1549\. _Kadāssu maṃ sattasatā bhariyā,_  
_Susaññā tanumajjhimā;_  
_Yantaṃ maṃ nānuyissanti,_  
_Taṃ kudāssu bhavissati._  


(232.)

1550\. _Kadāssu maṃ sattasatā bhariyā,_  
_Assavā piyabhāṇinī;_  
_Yantaṃ maṃ nānuyissanti,_  
_Taṃ kudāssu bhavissati._  


(233.)

1551\. _Kadāhaṃ pattaṃ gahetvāna,_  
_muṇḍo saṅghāṭipāruto;_  
_Piṇḍikāya carissāmi,_  
_taṃ kudāssu bhavissati._  


(234.)

1552\. _Kadāhaṃ paṃsukūlānaṃ,_  
_ujjhitānaṃ mahāpathe;_  
_Saṅghāṭiṃ dhārayissāmi,_  
_taṃ kudāssu bhavissati._  


(235.)

1553\. _Kadāhaṃ sattāhasammeghe,_  
_ovaṭṭho allacīvaro;_  
_Piṇḍikāya carissāmi,_  
_taṃ kudāssu bhavissati._  


(236.)

1554\. _Kadāhaṃ sabbattha gantvā,_  
_rukkhā rukkhaṃ vanā vanaṃ;_  
_Anapekkho gamissāmi,_  
_taṃ kudāssu bhavissati._  


(237.)

1555\. _Kadāhaṃ giriduggesu,_  
_pahīnabhayabheravo;_  
_Adutiyo gamissāmi,_  
_taṃ kudāssu bhavissati._  


(238.)

1556\. _Kadāhaṃ vīṇaṃva rujjako,_  
_sattatantiṃ manoramaṃ;_  
_Cittaṃ ujuṃ karissāmi,_  
_taṃ kudāssu bhavissati._  


(239.)

1557\. _Kadāhaṃ rathakārova,_  
_parikantaṃ upāhanaṃ;_  
_Kāmasaṃyojane checchaṃ,_  
_ye dibbe ye ca mānuse”._  


(240.)

1558\. _Tā ca sattasatā bhariyā,_  
_sabbālaṅkārabhūsitā;_  
_Bāhā paggayha pakkanduṃ,_  
_“kasmā no vijahissasi”._  


(241.)

1559\. _Tā ca sattasatā bhariyā,_  
_susaññā tanumajjhimā;_  
_Bāhā paggayha pakkanduṃ,_  
_“kasmā no vijahissasi”._  


(242.)

1560\. _Tā ca sattasatā bhariyā,_  
_assavā piyabhāṇinī;_  
_Bāhā paggayha pakkanduṃ,_  
_“kasmā no vijahissasi”._  


(243.)

1561\. _Tā ca sattasatā bhariyā,_  
_sabbālaṅkārabhūsitā;_  
_Hitvā sampaddavī rājā,_  
_pabbajjāya purakkhato._  


(244.)

1562\. _Tā ca sattasatā bhariyā,_  
_susaññā tanumajjhimā;_  
_Hitvā sampaddavī rājā,_  
_pabbajjāya purakkhato._  


(245.)

1563\. _Tā ca sattasatā bhariyā,_  
_assavā piyabhāṇinī;_  
_Hitvā sampaddavī rājā,_  
_pabbajjāya purakkhato._  


(246.)

1564\. _Hitvā satapalaṃ kaṃsaṃ,_  
_sovaṇṇaṃ satarājikaṃ;_  
_Aggahī mattikaṃ pattaṃ,_  
_taṃ dutiyābhisecanaṃ._  


(247.)

1565\. _“Bhesmā aggisamā jālā,_  
_kosā ḍayhanti bhāgaso;_  
_Rajataṃ jātarūpañca,_  
_muttā veḷuriyā bahū._  


(248.)

1566\. _Maṇayo saṅkhamuttā ca,_  
_vatthikaṃ haricandanaṃ;_  
_Ajinaṃ dantabhaṇḍañca,_  
_lohaṃ kāḷāyasaṃ bahū;_  
_Ehi rāja nivattassu,_  
_mā tetaṃ vinasā dhanaṃ”._  


(249.)

1567\. _“Susukhaṃ vata jīvāma,_  
_yesaṃ no natthi kiñcanaṃ;_  
_Mithilā dayhamānāya,_  
_na me kiñci adayhatha”._  


(250.)

1568\. _“Aṭaviyo samuppannā,_  
_raṭṭhaṃ viddhaṃsayanti taṃ;_  
_Ehi rāja nivattassu,_  
_mā raṭṭhaṃ vinasā idaṃ”._  


(251.)

1569\. _“Susukhaṃ vata jīvāma,_  
_yesaṃ no natthi kiñcanaṃ;_  
_Raṭṭhe vilumpamānamhi,_  
_na me kiñci ahīratha._  


(252.)

1570\. _Susukhaṃ vata jīvāma,_  
_yesaṃ no natthi kiñcanaṃ;_  
_Pītibhakkhā bhavissāma,_  
_devā ābhassarā yathā”._  


(253.)

1571\. _“Kimheso mahato ghoso,_  
_kā nu gāmeva kīḷiyā;_  
_Samaṇa teva pucchāma,_  
_kattheso abhisaṭo jano”._  


(254.)

1572\. _“Mamaṃ ohāya gacchantaṃ,_  
_ettheso abhisaṭo jano;_  
_Sīmātikkamanaṃ yantaṃ,_  
_munimonassa pattiyā;_  
_Missaṃ nandīhi gacchantaṃ,_  
_kiṃ jānamanupucchasi”._  


(255.)

1573\. _“Māssu tiṇṇo amaññittha,_  
_sarīraṃ dhārayaṃ imaṃ;_  
_Atīraṇeyya yamidaṃ,_  
_bahū hi paripanthayo”._  


(256.)

1574\. _“Ko nu me paripanthassa,_  
_mamaṃ evaṃvihārino;_  
_Yo neva diṭṭhe nādiṭṭhe,_  
_kāmānamabhipatthaye”._  


(257.)

1575\. _“Niddā tandī vijambhitā,_  
_aratī bhattasammado;_  
_Āvasanti sarīraṭṭhā,_  
_bahū hi paripanthayo”._  


(258.)

1576\. _“Kalyāṇaṃ vata maṃ bhavaṃ,_  
_brāhmaṇa manusāsati;_  
_Brāhmaṇa teva pucchāmi,_  
_ko nu tvamasi mārisa”._  


(259.)

1577\. _“Nārado iti me nāmaṃ,_  
_kassapo iti maṃ vidū;_  
_Bhoto sakāsamāgacchiṃ,_  
_sādhu sabbhi samāgamo._  


(260.)

1578\. _Tassa te sabbo ānando,_  
_vihāro upavattatu;_  
_Yaṃ ūnaṃ taṃ paripūrehi,_  
_khantiyā upasamena ca._  


(261.)

1579\. _Pasāraya sannatañca,_  
_unnatañca pasāraya;_  
_Kammaṃ vijjañca dhammañca,_  
_sakkatvāna paribbaja._  


(262.)

1580\. _Bahū hatthī ca asse ca,_  
_nagare janapadāni ca;_  
_Hitvā janaka pabbajito,_  
_kapāle ratimajjhagā._  


(263.)

1581\. _Kacci nu te jānapadā,_  
_mittāmaccā ca ñātakā;_  
_Dubbhimakaṃsu janaka,_  
_kasmā tetaṃ aruccatha”._  


(264.)

1582\. _“Na migājina jātucche,_  
_ahaṃ kañci kudācanaṃ;_  
_Adhammena jine ñātiṃ,_  
_na cāpi ñātayo mamaṃ._  


(265.)

1583\. _Disvāna lokavattantaṃ,_  
_khajjantaṃ kaddamīkataṃ;_  
_Haññare bajjhare cettha,_  
_yattha sanno puthujjano;_  
_Etāhaṃ upamaṃ katvā,_  
_bhikkhakosmi migājina”._  


(266.)

1584\. _“Ko nu te bhagavā satthā,_  
_kassetaṃ vacanaṃ suci;_  
_Na hi kappaṃ vā vijjaṃ vā,_  
_paccakkhāya rathesabha;_  
_Samaṇaṃ āhu vattantaṃ,_  
_yathā dukkhassatikkamo._  


(267.)

1585\. _Na migājina jātucche,_  
_ahaṃ kañci kudācanaṃ;_  
_Samaṇaṃ brāhmaṇaṃ vāpi,_  
_sakkatvā anupāvisiṃ”._  


(268.)

1586\. _“Mahatā cānubhāvena,_  
_gacchanto siriyā jalaṃ;_  
_Gīyamānesu gītesu,_  
_vajjamānesu vaggusu._  


(269.)

1587\. _Tūriyatāḷasaṅghuṭṭhe,_  
_Sammatālasamāhite;_  
_Sa migājina maddakkhiṃ,_  
_Phaliṃ ambaṃ tirocchadaṃ;_  
_Haññamānaṃ manussehi,_  
_Phalakāmehi jantubhi._  


(270.)

1588\. _So khohaṃ taṃ siriṃ hitvā,_  
_orohitvā migājina;_  
_Mūlaṃ ambassupāgacchiṃ,_  
_phalino nipphalassa ca._  


(271.)

1589\. _Phaliṃ ambaṃ hataṃ disvā,_  
_viddhaṃstaṃ vinaḷīkataṃ;_  
_Athekaṃ itaraṃ ambaṃ,_  
_nīlobhāsaṃ manoramaṃ._  


(272.)

1590\. _Evameva nūnamhepi,_  
_issare bahukaṇṭake;_  
_Amittā no vadhissanti,_  
_yathā ambo phalī hato._  


(273.)

1591\. _Ajinamhi haññate dīpi,_  
_nāgo dantehi haññate;_  
_Dhanamhi dhanino hanti,_  
_aniketamasanthavaṃ;_  
_Phalī ambo aphalo ca,_  
_te satthāro ubho mama”._  


(274.)

1592\. _“Sabbo jano pabyathito,_  
_rājā pabbajito iti;_  
_Hatthārohā anīkaṭṭhā,_  
_rathikā pattikārakā._  


(275.)

1593\. _Assāsayitvā janataṃ,_  
_ṭhapayitvā paṭicchadaṃ;_  
_Puttaṃ rajje ṭhapetvāna,_  
_atha pacchā pabbajissasi”._  


(276.)

1594\. _“Cattā mayā jānapadā,_  
_mittāmaccā ca ñātakā;_  
_Santi puttā videhānaṃ,_  
_dīghāvu raṭṭhavaḍḍhano;_  
_Te rajjaṃ kārayissanti,_  
_mithilāyaṃ pajāpati._  


(277.)

1595\. _Ehi taṃ anusikkhāmi,_  
_yaṃ vākyaṃ mama ruccati;_  
_Rajjaṃ tuvaṃ kārayasi,_  
_pāpaṃ duccaritaṃ bahuṃ;_  
_Kāyena vācā manasā,_  
_yena gacchasi duggatiṃ._  


(278.)

1596\. _Paradinnakena paraniṭṭhitena,_  
_Piṇḍena yāpehi sa dhīradhammo”._  


(279.)

1597\. _“Yopi catutthe bhattakāle na bhuñje,_  
_Ajuṭṭhamārīva khudāya miyye;_  
_Na tveva piṇḍaṃ luḷitaṃ anariyaṃ,_  
_Kulaputtarūpo sappuriso na seve;_  
_Tayidaṃ na sādhu tayidaṃ na suṭṭhu,_  
_Sunakhucchiṭṭhakaṃ janaka bhuñjase tuvaṃ”._  


(280.)

1598\. _“Na cāpi me sīvali so abhakkho,_  
_Yaṃ hoti cattaṃ gihino sunassa vā;_  
_Ye keci bhogā idha dhammaladdhā,_  
_Sabbo so bhakkho anavayoti vutto”._  


(281.)

1599\. _“Kumārike upaseniye,_  
_Niccaṃ niggaḷamaṇḍite;_  
_Kasmā te eko bhujo janati,_  
_Eko te na janatī bhujo”._  


(282.)

1600\. _“Imasmiṃ me samaṇa hatthe,_  
_paṭimukkā dunīvarā;_  
_Saṅghātā jāyate saddo,_  
_dutiyasseva sā gati._  


(283.)

1601\. _Imasmiṃ me samaṇa hatthe,_  
_paṭimukko ekanīvaro;_  
_So adutiyo na janati,_  
_munibhūtova tiṭṭhati._  


(284.)

1602\. _Vivādappatto dutiyo,_  
_keneko vivadissati;_  
_Tassa te saggakāmassa,_  
_ekattamuparocataṃ”._  


(285.)

1603\. _“Suṇāsi sīvali kathā,_  
_kumāriyā paveditā;_  
_Pesiyā maṃ garahittho,_  
_dutiyasseva sā gati._  


(286.)

1604\. _Ayaṃ dvedhāpatho bhadde,_  
_anuciṇṇo pathāvihi;_  
_Tesaṃ tvaṃ ekaṃ gaṇhāhi,_  
_ahamekaṃ punāparaṃ._  


(287.)

1605\. _Māvaca maṃ tvaṃ pati meti,_  
_nāhaṃ bhariyāti vā puna”;_  
_Imameva kathayantā,_  
_thūṇaṃ nagarupāgamuṃ._  


(288.)

1606\. _Koṭṭhake usukārassa,_  
_bhattakāle upaṭṭhite;_  
_Tatrā ca so usukāro,_  
_ekaṃ daṇḍaṃ ujuṃ kataṃ;_  
_Ekañca cakkhuṃ niggayha,_  
_jimhamekena pekkhati._  


(289.)

1607\. _“Evaṃ no sādhu passasi,_  
_usukāra suṇohi me;_  
_Yadekaṃ cakkhuṃ niggayha,_  
_jimhamekena pekkhasi”._  


(290.)

1608\. _“Dvīhi samaṇa cakkhūhi,_  
_Visālaṃ viya khāyati;_  
_Asampatvā paramaṃ liṅgaṃ,_  
_Nujubhāvāya kappati._  


(291.)

1609\. _Ekañca cakkhuṃ niggayha,_  
_jimhamekena pekkhato;_  
_Sampatvā paramaṃ liṅgaṃ,_  
_ujubhāvāya kappati._  


(292.)

1610\. _Vivādappatto dutiyo,_  
_keneko vivadissati;_  
_Tassa te saggakāmassa,_  
_ekattamuparocataṃ”._  


(293.)

1611\. _“Suṇāsi sīvali kathā,_  
_usukārena veditā;_  
_Pesiyā maṃ garahittho,_  
_dutiyasseva sā gati._  


(294.)

1612\. _Ayaṃ dvedhāpatho bhadde,_  
_anuciṇṇo pathāvihi;_  
_Tesaṃ tvaṃ ekaṃ gaṇhāhi,_  
_ahamekaṃ punāparaṃ._  


(295.)

1613\. _Māvaca maṃ tvaṃ pati meti,_  
_nāhaṃ bhariyāti vā puna;_  
_Muñjāvesikā pavāḷhā,_  
_ekā vihara sīvalī”ti._  


---

1614\. Mahājanakajātakaṃ dutiyaṃ.



[Go to previous page (22.1.1 Mūgapakkhajātaka)](22.1.1.md) / [Go to parent page (22.1 Mūgapakkhavagga)](../22.1.md) / [Go to next page (22.1.3 Suvaṇṇasāmajātaka)](22.1.3.md)


