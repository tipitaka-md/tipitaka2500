
[Home](/) / [23J Jātakapāḷi](/tipitaka/23J.md) / [22 Mahānipāta](/tipitaka/23J/22.md) / [22.1 Mūgapakkhavagga](/tipitaka/23J/22/22.1.md) / [22.1.10 Vessantarajātaka](/tipitaka/23J/22/22.1/22.1.10.md)

# 𑁨𑁨𑁇𑁧𑁇𑁧𑁦𑁇𑁧𑁦 𑀲𑀓𑁆𑀓𑀧𑀩𑁆𑀩

### 𑀫𑀳𑀸𑀦𑀺𑀧𑀸𑀢

### 𑀫𑀽𑀕𑀧𑀓𑁆𑀔𑀯𑀕𑁆𑀕

### 𑀯𑁂𑀲𑁆𑀲𑀦𑁆𑀢𑀭𑀚𑀸𑀢𑀓

### 𑀲𑀓𑁆𑀓𑀧𑀩𑁆𑀩

(2267.)

3622. _𑀢𑀢𑁄 𑀭𑀢𑁆𑀬𑀸 𑀯𑀺𑀯𑀲𑀸𑀦𑁂,_  
_𑀲𑀽𑀭𑀺𑀬𑀲𑁆𑀲𑀼𑀕𑁆𑀕𑀫𑀦𑀁 𑀧𑀢𑀺;_  
_𑀲𑀓𑁆𑀓𑁄 𑀩𑁆𑀭𑀸𑀳𑁆𑀫𑀡𑀯𑀡𑁆𑀡𑁂𑀦,_  
_𑀧𑀸𑀢𑁄 𑀢𑁂𑀲𑀁 𑀅𑀤𑀺𑀲𑁆𑀲𑀣𑁇_  


(2268.)

3623. _“𑀓𑀘𑁆𑀘𑀺 𑀦𑀼 𑀪𑁄𑀢𑁄 𑀓𑀼𑀲𑀮𑀁,_  
_𑀓𑀘𑁆𑀘𑀺 𑀪𑁄𑀢𑁄 𑀅𑀦𑀸𑀫𑀬𑀁;_  
_𑀓𑀘𑁆𑀘𑀺 𑀉𑀜𑁆𑀙𑁂𑀦 𑀬𑀸𑀧𑁂𑀣,_  
_𑀓𑀘𑁆𑀘𑀺 𑀫𑀽𑀮𑀨𑀮𑀸 𑀩𑀳𑀽𑁇_  


(2269.)

3624. _𑀓𑀘𑁆𑀘𑀺 𑀟𑀁𑀲𑀸 𑀫𑀓𑀲𑀸 𑀘,_  
_𑀅𑀧𑁆𑀧𑀫𑁂𑀯 𑀲𑀭𑀻𑀲𑀧𑀸;_  
_𑀯𑀦𑁂 𑀯𑀸𑀍𑀅𑀫𑀺𑀕𑀸𑀓𑀺𑀡𑁆𑀡𑁂,_  
_𑀓𑀘𑁆𑀘𑀺 𑀳𑀺𑀁𑀲𑀸 𑀦 𑀯𑀺𑀚𑁆𑀚𑀢𑀺”𑁇_  


(2270.)

3625. _“𑀓𑀼𑀲𑀮𑀜𑁆𑀘𑁂𑀯 𑀦𑁄 𑀩𑁆𑀭𑀳𑁆𑀫𑁂,_  
_𑀅𑀣𑁄 𑀩𑁆𑀭𑀳𑁆𑀫𑁂 𑀅𑀦𑀸𑀫𑀬𑀁;_  
_𑀅𑀣𑁄 𑀉𑀜𑁆𑀙𑁂𑀦 𑀬𑀸𑀧𑁂𑀫,_  
_𑀅𑀣𑁄 𑀫𑀽𑀮𑀨𑀮𑀸 𑀩𑀳𑀽𑁇_  


(2271.)

3626. _𑀅𑀣𑁄 𑀟𑀁𑀲𑀸 𑀫𑀓𑀲𑀸 𑀘,_  
_𑀅𑀧𑁆𑀧𑀫𑁂𑀯 𑀲𑀭𑀻𑀲𑀧𑀸;_  
_𑀯𑀦𑁂 𑀯𑀸𑀍𑀅𑀫𑀺𑀕𑀸𑀓𑀺𑀡𑁆𑀡𑁂,_  
_𑀳𑀺𑀁𑀲𑀸 𑀫𑀬𑁆𑀳𑀁 𑀦 𑀯𑀺𑀚𑁆𑀚𑀢𑀺𑁇_  


(2272.)

3627. _𑀲𑀢𑁆𑀢 𑀦𑁄 𑀫𑀸𑀲𑁂 𑀯𑀲𑀢𑀁,_  
_𑀅𑀭𑀜𑁆𑀜𑁂 𑀚𑀻𑀯𑀲𑁄𑀓𑀺𑀦𑀁;_  
_𑀇𑀤𑀁 𑀤𑀼𑀢𑀺𑀬𑀁 𑀧𑀲𑁆𑀲𑀸𑀫,_  
_𑀩𑁆𑀭𑀸𑀳𑁆𑀫𑀡𑀁 𑀤𑁂𑀯𑀯𑀡𑁆𑀡𑀺𑀦𑀁;_  
_𑀆𑀤𑀸𑀬 𑀯𑁂𑀍𑀉𑀯𑀁 𑀤𑀡𑁆𑀟𑀁,_  
_𑀥𑀸𑀭𑁂𑀦𑁆𑀢𑀁 𑀅𑀚𑀺𑀦𑀓𑁆𑀔𑀺𑀧𑀁𑁇_  


(2273.)

3628. _𑀲𑁆𑀯𑀸𑀕𑀢𑀁 𑀢𑁂 𑀫𑀳𑀸𑀩𑁆𑀭𑀳𑁆𑀫𑁂,_  
_𑀅𑀣𑁄 𑀫𑁂 𑀅𑀤𑀼𑀭𑀸𑀕𑀢𑀁;_  
_𑀅𑀦𑁆𑀢𑁄 𑀧𑀯𑀺𑀲 𑀪𑀤𑁆𑀤𑀦𑁆𑀢𑁂,_  
_𑀧𑀸𑀤𑁂 𑀧𑀓𑁆𑀔𑀸𑀮𑀬𑀲𑁆𑀲𑀼 𑀢𑁂𑁇_  


(2274.)

3629. _𑀢𑀺𑀦𑁆𑀤𑀼𑀓𑀸𑀦𑀺 𑀧𑀺𑀬𑀸𑀮𑀸𑀦𑀺,_  
_𑀫𑀥𑀼𑀓𑁂 𑀓𑀸𑀲𑀼𑀫𑀸𑀭𑀺𑀬𑁄;_  
_𑀨𑀮𑀸𑀦𑀺 𑀔𑀼𑀤𑁆𑀤𑀓𑀧𑁆𑀧𑀸𑀦𑀺,_  
_𑀪𑀼𑀜𑁆𑀚 𑀩𑁆𑀭𑀳𑁆𑀫𑁂 𑀯𑀭𑀁 𑀯𑀭𑀁𑁇_  


(2275.)

3630. _𑀇𑀤𑀫𑁆𑀧𑀺 𑀧𑀸𑀦𑀻𑀬𑀁 𑀲𑀻𑀢𑀁,_  
_𑀆𑀪𑀢𑀁 𑀕𑀺𑀭𑀺𑀕𑀩𑁆𑀪𑀭𑀸;_  
_𑀢𑀢𑁄 𑀧𑀺𑀯 𑀫𑀳𑀸𑀩𑁆𑀭𑀳𑁆𑀫𑁂,_  
_𑀲𑀘𑁂 𑀢𑁆𑀯𑀁 𑀅𑀪𑀺𑀓𑀗𑁆𑀔𑀲𑀺𑁇_  


(2276.)

3631. _𑀅𑀣 𑀢𑁆𑀯𑀁 𑀓𑁂𑀦 𑀯𑀡𑁆𑀡𑁂𑀦,_  
_𑀓𑁂𑀦 𑀯𑀸 𑀧𑀦 𑀳𑁂𑀢𑀼𑀦𑀸;_  
_𑀅𑀦𑀼𑀧𑁆𑀧𑀢𑁆𑀢𑁄 𑀩𑁆𑀭𑀳𑀸𑀭𑀜𑁆𑀜𑀁,_  
_𑀢𑀁 𑀫𑁂 𑀅𑀓𑁆𑀔𑀸𑀳𑀺 𑀧𑀼𑀘𑁆𑀙𑀺𑀢𑁄”𑁇_  


(2277.)

3632. _“𑀬𑀣𑀸 𑀯𑀸𑀭𑀺𑀯𑀳𑁄 𑀧𑀽𑀭𑁄,_  
_𑀲𑀩𑁆𑀩𑀓𑀸𑀮𑀁 𑀦 𑀔𑀻𑀬𑀢𑀺;_  
_𑀏𑀯𑀁 𑀢𑀁 𑀬𑀸𑀘𑀺𑀢𑀸𑀕𑀘𑁆𑀙𑀺𑀁,_  
_𑀪𑀭𑀺𑀬𑀁 𑀫𑁂 𑀤𑁂𑀳𑀺 𑀬𑀸𑀘𑀺𑀢𑁄”𑁇_  


(2278.)

3633. _“𑀤𑀤𑀸𑀫𑀺 𑀦 𑀯𑀺𑀓𑀫𑁆𑀧𑀸𑀫𑀺,_  
_𑀬𑀁 𑀫𑀁 𑀬𑀸𑀘𑀲𑀺 𑀩𑁆𑀭𑀸𑀳𑁆𑀫𑀡;_  
_𑀲𑀦𑁆𑀢𑀁 𑀦𑀧𑁆𑀧𑀝𑀺𑀕𑀼𑀬𑁆𑀳𑀸𑀫𑀺,_  
_𑀤𑀸𑀦𑁂 𑀫𑁂 𑀭𑀫𑀢𑀻 𑀫𑀦𑁄”𑁇_  


(2279.)

3634. _𑀫𑀤𑁆𑀤𑀺𑀁 𑀳𑀢𑁆𑀣𑁂 𑀕𑀳𑁂𑀢𑁆𑀯𑀸𑀦,_  
_𑀉𑀤𑀓𑀲𑁆𑀲 𑀓𑀫𑀡𑁆𑀟𑀮𑀼𑀁;_  
_𑀩𑁆𑀭𑀸𑀳𑁆𑀫𑀡𑀲𑁆𑀲 𑀅𑀤𑀸 𑀤𑀸𑀦𑀁,_  
_𑀲𑀺𑀯𑀻𑀦𑀁 𑀭𑀝𑁆𑀞𑀯𑀟𑁆𑀠𑀦𑁄𑁇_  


(2280.)

3635. _𑀢𑀤𑀸𑀲𑀺 𑀬𑀁 𑀪𑀺𑀁𑀲𑀦𑀓𑀁,_  
_𑀢𑀤𑀸𑀲𑀺 𑀮𑁄𑀫𑀳𑀁𑀲𑀦𑀁;_  
_𑀫𑀤𑁆𑀤𑀺𑀁 𑀧𑀭𑀺𑀘𑀚𑀦𑁆𑀢𑀲𑁆𑀲,_  
_𑀫𑁂𑀤𑀦𑀻 𑀲𑀫𑁆𑀧𑀓𑀫𑁆𑀧𑀣𑁇_  


(2281.)

3636. _𑀦𑁂𑀯𑀲𑁆𑀲 𑀫𑀤𑁆𑀤𑀻 𑀪𑀸𑀓𑀼𑀝𑀺,_  
_𑀦 𑀲𑀦𑁆𑀥𑀻𑀬𑀢𑀺 𑀦 𑀭𑁄𑀤𑀢𑀺;_  
_𑀧𑁂𑀓𑁆𑀔𑀢𑁂𑀯𑀲𑁆𑀲 𑀢𑀼𑀡𑁆𑀳𑀻 𑀲𑀸,_  
_“𑀏𑀲𑁄 𑀚𑀸𑀦𑀸𑀢𑀺 𑀬𑀁 𑀯𑀭𑀁”𑁇_  


3637. _(𑀚𑀸𑀮𑀺𑀁 𑀓𑀡𑁆𑀳𑀸𑀚𑀺𑀦𑀁 𑀥𑀻𑀢𑀁,_  
_𑀫𑀤𑁆𑀤𑀺𑀤𑁂𑀯𑀺𑀁 𑀧𑀢𑀺𑀩𑁆𑀩𑀢𑀁;_  
_𑀘𑀚𑀫𑀸𑀦𑁄 𑀘 𑀘𑀺𑀦𑁆𑀢𑁂𑀲𑀺𑀁,_  
_𑀩𑁄𑀥𑀺𑀬𑀸𑀬𑁂𑀯 𑀓𑀸𑀭𑀡𑀸𑁇_  


3638. _𑀦 𑀫𑁂 𑀤𑁂𑀲𑁆𑀲𑀸 𑀉𑀪𑁄 𑀧𑀼𑀢𑁆𑀢𑀸,_  
_𑀫𑀤𑁆𑀤𑀻 𑀤𑁂𑀯𑀻 𑀦 𑀤𑁂𑀲𑁆𑀲𑀺𑀬𑀸;_  
_𑀲𑀩𑁆𑀩𑀜𑁆𑀜𑀼𑀢𑀁 𑀧𑀺𑀬𑀁 𑀫𑀬𑁆𑀳𑀁,_  
_𑀢𑀲𑁆𑀫𑀸 𑀧𑀺𑀬𑁂 𑀅𑀤𑀸𑀲𑀳𑀁𑁇)_  


(2282.)

3639. _“𑀓𑁄𑀫𑀸𑀭𑀻 𑀬𑀲𑁆𑀲𑀸𑀳𑀁 𑀪𑀭𑀺𑀬𑀸,_  
_𑀲𑀸𑀫𑀺𑀓𑁄 𑀫𑀫 𑀇𑀲𑁆𑀲𑀭𑁄;_  
_𑀬𑀲𑁆𑀲𑀺𑀘𑁆𑀙𑁂 𑀢𑀲𑁆𑀲 𑀫𑀁 𑀤𑀚𑁆𑀚𑀸,_  
_𑀯𑀺𑀓𑁆𑀓𑀺𑀡𑁂𑀬𑁆𑀬 𑀳𑀦𑁂𑀬𑁆𑀬 𑀯𑀸”𑁇_  


(2283.)

3640. _𑀢𑁂𑀲𑀁 𑀲𑀗𑁆𑀓𑀧𑁆𑀧𑀫𑀜𑁆𑀜𑀸𑀬,_  
_𑀤𑁂𑀯𑀺𑀦𑁆𑀤𑁄 𑀏𑀢𑀤𑀩𑁆𑀭𑀯𑀺;_  
_“𑀲𑀩𑁆𑀩𑁂 𑀚𑀺𑀢𑀸 𑀢𑁂 𑀧𑀘𑁆𑀘𑀽𑀳𑀸,_  
_𑀬𑁂 𑀤𑀺𑀩𑁆𑀩𑀸 𑀬𑁂 𑀘 𑀫𑀸𑀦𑀼𑀲𑀸𑁇_  


(2284.)

3641. _𑀦𑀺𑀦𑁆𑀦𑀸𑀤𑀺𑀢𑀸 𑀢𑁂 𑀧𑀣𑀯𑀻,_  
_𑀲𑀤𑁆𑀤𑁄 𑀢𑁂 𑀢𑀺𑀤𑀺𑀯𑀗𑁆𑀕𑀢𑁄;_  
_𑀲𑀫𑀦𑁆𑀢𑀸 𑀯𑀺𑀚𑁆𑀚𑀼𑀢𑀸 𑀆𑀕𑀼𑀁,_  
_𑀕𑀺𑀭𑀻𑀦𑀁𑀯 𑀧𑀢𑀺𑀲𑁆𑀲𑀼𑀢𑀸𑁇_  


(2285.)

3642. _𑀢𑀲𑁆𑀲 𑀢𑁂 𑀅𑀦𑀼𑀫𑁄𑀤𑀦𑁆𑀢𑀺,_  
_𑀉𑀪𑁄 𑀦𑀸𑀭𑀤𑀧𑀩𑁆𑀩𑀢𑀸;_  
_𑀇𑀦𑁆𑀤𑁄 𑀘 𑀩𑁆𑀭𑀳𑁆𑀫𑀸 𑀧𑀚𑀸𑀧𑀢𑀺,_  
_𑀲𑁄𑀫𑁄 𑀬𑀫𑁄 𑀯𑁂𑀲𑁆𑀲𑀯𑀡𑁄;_  
_𑀲𑀩𑁆𑀩𑁂 𑀤𑁂𑀯𑀸𑀦𑀼𑀫𑁄𑀤𑀦𑁆𑀢𑀺,_  
_𑀤𑀼𑀓𑁆𑀓𑀭𑀜𑁆𑀳𑀺 𑀓𑀭𑁄𑀢𑀺 𑀲𑁄𑁇_  


(2286.)

3643. _𑀤𑀼𑀤𑁆𑀤𑀤𑀁 𑀤𑀤𑀫𑀸𑀦𑀸𑀦𑀁,_  
_𑀤𑀼𑀓𑁆𑀓𑀭𑀁 𑀓𑀫𑁆𑀫 𑀓𑀼𑀩𑁆𑀩𑀢𑀁;_  
_𑀅𑀲𑀦𑁆𑀢𑁄 𑀦𑀸𑀦𑀼𑀓𑀼𑀩𑁆𑀩𑀦𑁆𑀢𑀺,_  
_𑀲𑀢𑀁 𑀥𑀫𑁆𑀫𑁄 𑀤𑀼𑀭𑀦𑁆𑀦𑀬𑁄𑁇_  


(2287.)

3644. _𑀢𑀲𑁆𑀫𑀸 𑀲𑀢𑀜𑁆𑀘 𑀅𑀲𑀢𑀁,_  
_𑀦𑀸𑀦𑀸 𑀳𑁄𑀢𑀺 𑀇𑀢𑁄 𑀕𑀢𑀺;_  
_𑀅𑀲𑀦𑁆𑀢𑁄 𑀦𑀺𑀭𑀬𑀁 𑀬𑀦𑁆𑀢𑀺,_  
_𑀲𑀦𑁆𑀢𑁄 𑀲𑀕𑁆𑀕𑀧𑀭𑀸𑀬𑀡𑀸𑁇_  


(2288.)

3645. _𑀬𑀫𑁂𑀢𑀁 𑀓𑀼𑀫𑀸𑀭𑁂 𑀅𑀤𑀸,_  
_𑀪𑀭𑀺𑀬𑀁 𑀅𑀤𑀸 𑀯𑀦𑁂 𑀯𑀲𑀁;_  
_𑀩𑁆𑀭𑀳𑁆𑀫𑀬𑀸𑀦𑀫𑀦𑁄𑀓𑁆𑀓𑀫𑁆𑀫,_  
_𑀲𑀕𑁆𑀕𑁂 𑀢𑁂 𑀢𑀁 𑀯𑀺𑀧𑀘𑁆𑀘𑀢𑀼”𑁇_  


(2289.)

3646. _“𑀤𑀤𑀸𑀫𑀺 𑀪𑁄𑀢𑁄 𑀪𑀭𑀺𑀬𑀁,_  
_𑀫𑀤𑁆𑀤𑀺𑀁 𑀲𑀩𑁆𑀩𑀗𑁆𑀕𑀲𑁄𑀪𑀦𑀁;_  
_𑀢𑁆𑀯𑀜𑁆𑀘𑁂𑀯 𑀫𑀤𑁆𑀤𑀺𑀬𑀸 𑀙𑀦𑁆𑀦𑁄,_  
_𑀫𑀤𑁆𑀤𑀻 𑀘 𑀧𑀢𑀺𑀦𑀸 𑀲𑀳𑁇_  


(2290.)

3647. _𑀬𑀣𑀸 𑀧𑀬𑁄 𑀘 𑀲𑀗𑁆𑀔𑁄 𑀘,_  
_𑀉𑀪𑁄 𑀲𑀫𑀸𑀦𑀯𑀡𑁆𑀡𑀺𑀦𑁄;_  
_𑀏𑀯𑀁 𑀢𑀼𑀯𑀜𑁆𑀘 𑀫𑀤𑁆𑀤𑀻 𑀘,_  
_𑀲𑀫𑀸𑀦𑀫𑀦𑀘𑁂𑀢𑀲𑀸𑁇_  


(2291.)

3648. _𑀅𑀯𑀭𑀼𑀤𑁆𑀥𑁂𑀢𑁆𑀣 𑀅𑀭𑀜𑁆𑀜𑀲𑁆𑀫𑀺𑀁,_  
_𑀉𑀪𑁄 𑀲𑀫𑁆𑀫𑀣 𑀅𑀲𑁆𑀲𑀫𑁂;_  
_𑀔𑀢𑁆𑀢𑀺𑀬𑀸 𑀕𑁄𑀢𑁆𑀢𑀲𑀫𑁆𑀧𑀦𑁆𑀦𑀸,_  
_𑀲𑀼𑀚𑀸𑀢𑀸 𑀫𑀸𑀢𑀼𑀧𑁂𑀢𑁆𑀢𑀺𑀢𑁄;_  
_𑀬𑀣𑀸 𑀧𑀼𑀜𑁆𑀜𑀸𑀦𑀺 𑀓𑀬𑀺𑀭𑀸𑀣,_  
_𑀤𑀤𑀦𑁆𑀢𑀸 𑀅𑀧𑀭𑀸𑀧𑀭𑀁𑁇_  


(2292.)

3649. _𑀲𑀓𑁆𑀓𑁄𑀳𑀫𑀲𑁆𑀫𑀺 𑀤𑁂𑀯𑀺𑀦𑁆𑀤𑁄,_  
_𑀆𑀕𑀢𑁄𑀲𑁆𑀫𑀺 𑀢𑀯𑀦𑁆𑀢𑀺𑀓𑁂;_  
_𑀯𑀭𑀁 𑀯𑀭𑀲𑁆𑀲𑀼 𑀭𑀸𑀚𑀺𑀲𑀺,_  
_𑀯𑀭𑁂 𑀅𑀝𑁆𑀞 𑀤𑀤𑀸𑀫𑀺 𑀢𑁂”𑁇_  


(2293.)

3650. _“𑀯𑀭𑀜𑁆𑀘𑁂 𑀫𑁂 𑀅𑀤𑁄 𑀲𑀓𑁆𑀓,_  
_𑀲𑀩𑁆𑀩𑀪𑀽𑀢𑀸𑀦𑀫𑀺𑀲𑁆𑀲𑀭;_  
_𑀧𑀺𑀢𑀸 𑀫𑀁 𑀅𑀦𑀼𑀫𑁄𑀤𑁂𑀬𑁆𑀬,_  
_𑀇𑀢𑁄 𑀧𑀢𑁆𑀢𑀁 𑀲𑀓𑀁 𑀖𑀭𑀁;_  
_𑀆𑀲𑀦𑁂𑀦 𑀦𑀺𑀫𑀦𑁆𑀢𑁂𑀬𑁆𑀬,_  
_𑀧𑀞𑀫𑁂𑀢𑀁 𑀯𑀭𑀁 𑀯𑀭𑁂𑁇_  


(2294.)

3651. _𑀧𑀼𑀭𑀺𑀲𑀲𑁆𑀲 𑀯𑀥𑀁 𑀦 𑀭𑁄𑀘𑁂𑀬𑁆𑀬𑀁,_  
_𑀅𑀧𑀺 𑀓𑀺𑀩𑁆𑀩𑀺𑀲𑀓𑀸𑀭𑀓𑀁;_  
_𑀯𑀚𑁆𑀛𑀁 𑀯𑀥𑀫𑁆𑀳𑀸 𑀫𑁄𑀘𑁂𑀬𑁆𑀬𑀁,_  
_𑀤𑀼𑀢𑀺𑀬𑁂𑀢𑀁 𑀯𑀭𑀁 𑀯𑀭𑁂𑁇_  


(2295.)

3652. _𑀬𑁂 𑀯𑀼𑀟𑁆𑀠𑀸 𑀬𑁂 𑀘 𑀤𑀳𑀭𑀸,_  
_𑀬𑁂 𑀘 𑀫𑀚𑁆𑀛𑀺𑀫𑀧𑁄𑀭𑀺𑀲𑀸;_  
_𑀫𑀫𑁂𑀯 𑀉𑀧𑀚𑀻𑀯𑁂𑀬𑁆𑀬𑀼𑀁,_  
_𑀢𑀢𑀺𑀬𑁂𑀢𑀁 𑀯𑀭𑀁 𑀯𑀭𑁂𑁇_  


(2296.)

3653. _𑀧𑀭𑀤𑀸𑀭𑀁 𑀦 𑀕𑀘𑁆𑀙𑁂𑀬𑁆𑀬𑀁,_  
_𑀲𑀤𑀸𑀭𑀧𑀲𑀼𑀢𑁄 𑀲𑀺𑀬𑀁;_  
_𑀣𑀻𑀦𑀁 𑀯𑀲𑀁 𑀦 𑀕𑀘𑁆𑀙𑁂𑀬𑁆𑀬𑀁,_  
_𑀘𑀢𑀼𑀢𑁆𑀣𑁂𑀢𑀁 𑀯𑀭𑀁 𑀯𑀭𑁂𑁇_  


(2297.)

3654. _𑀧𑀼𑀢𑁆𑀢𑁄 𑀫𑁂 𑀲𑀓𑁆𑀓 𑀚𑀸𑀬𑁂𑀣,_  
_𑀲𑁄 𑀘 𑀤𑀻𑀖𑀸𑀬𑀼𑀓𑁄 𑀲𑀺𑀬𑀸;_  
_𑀥𑀫𑁆𑀫𑁂𑀦 𑀚𑀺𑀦𑁂 𑀧𑀣𑀯𑀺𑀁,_  
_𑀧𑀜𑁆𑀘𑀫𑁂𑀢𑀁 𑀯𑀭𑀁 𑀯𑀭𑁂𑁇_  


(2298.)

3655. _𑀢𑀢𑁄 𑀭𑀢𑁆𑀬𑀸 𑀯𑀺𑀯𑀲𑀸𑀦𑁂,_  
_𑀲𑀽𑀭𑀺𑀬𑀲𑁆𑀲𑀼𑀕𑁆𑀕𑀫𑀦𑀁 𑀧𑀢𑀺;_  
_𑀤𑀺𑀩𑁆𑀩𑀸 𑀪𑀓𑁆𑀔𑀸 𑀧𑀸𑀢𑀼𑀪𑀯𑁂𑀬𑁆𑀬𑀼𑀁,_  
_𑀙𑀝𑁆𑀞𑀫𑁂𑀢𑀁 𑀯𑀭𑀁 𑀯𑀭𑁂𑁇_  


(2299.)

3656. _𑀤𑀤𑀢𑁄 𑀫𑁂 𑀦 𑀔𑀻𑀬𑁂𑀣,_  
_𑀤𑀢𑁆𑀯𑀸 𑀦𑀸𑀦𑀼𑀢𑀧𑁂𑀬𑁆𑀬𑀳𑀁;_  
_𑀤𑀤𑀁 𑀘𑀺𑀢𑁆𑀢𑀁 𑀧𑀲𑀸𑀤𑁂𑀬𑁆𑀬𑀁,_  
_𑀲𑀢𑁆𑀢𑀫𑁂𑀢𑀁 𑀯𑀭𑀁 𑀯𑀭𑁂𑁇_  


(2300.)

3657. _𑀇𑀢𑁄 𑀯𑀺𑀫𑀼𑀘𑁆𑀘𑀫𑀸𑀦𑀸𑀳𑀁,_  
_𑀲𑀕𑁆𑀕𑀕𑀸𑀫𑀻 𑀯𑀺𑀲𑁂𑀲𑀕𑀽;_  
_𑀅𑀦𑀺𑀯𑀢𑁆𑀢𑀺 𑀢𑀢𑁄 𑀅𑀲𑁆𑀲𑀁,_  
_𑀅𑀝𑁆𑀞𑀫𑁂𑀢𑀁 𑀯𑀭𑀁 𑀯𑀭𑁂”𑁇_  


(2301.)

3658. _𑀢𑀲𑁆𑀲 𑀢𑀁 𑀯𑀘𑀦𑀁 𑀲𑀼𑀢𑁆𑀯𑀸,_  
_𑀤𑁂𑀯𑀺𑀦𑁆𑀤𑁄 𑀏𑀢𑀤𑀩𑁆𑀭𑀯𑀺;_  
_“𑀅𑀘𑀺𑀭𑀁 𑀯𑀢 𑀢𑁂 𑀢𑀢𑁄,_  
_𑀧𑀺𑀢𑀸 𑀢𑀁 𑀤𑀝𑁆𑀞𑀼𑀫𑁂𑀲𑁆𑀲𑀢𑀺”𑁇_  


(2302.)

3659. _𑀇𑀤𑀁 𑀯𑀢𑁆𑀯𑀸𑀦 𑀫𑀖𑀯𑀸,_  
_𑀤𑁂𑀯𑀭𑀸𑀚𑀸 𑀲𑀼𑀚𑀫𑁆𑀧𑀢𑀺;_  
_𑀯𑁂𑀲𑁆𑀲𑀦𑁆𑀢𑀭𑁂 𑀯𑀭𑀁 𑀤𑀢𑁆𑀯𑀸,_  
_𑀲𑀕𑁆𑀕𑀓𑀸𑀬𑀁 𑀅𑀧𑀓𑁆𑀓𑀫𑀺𑁇_  


---

3660. 𑀲𑀓𑁆𑀓𑀧𑀩𑁆𑀩𑀁 𑀦𑀸𑀫𑁇



[Go to previous page (22.1.10.9 Maddīpabba)](/tipitaka/23J/22/22.1/22.1.10/22.1.10.9.md) / [Go to parent page (22.1.10 Vessantarajātaka)](/tipitaka/23J/22/22.1/22.1.10.md) / [Go to next page (22.1.10.11 Mahārājapabba)](/tipitaka/23J/22/22.1/22.1.10/22.1.10.11.md)


