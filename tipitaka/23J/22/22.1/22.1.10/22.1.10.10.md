
[Home](/) / [23J Jātakapāḷi](../../../../23J.md) / [22 Mahānipāta](../../../22.md) / [22.1 Mūgapakkhavagga](../../22.1.md) / [22.1.10 Vessantarajātaka](../22.1.10.md)

# 22.1.10.10 Sakkapabba

* Mahānipāta

* Mūgapakkhavagga

* Vessantarajātaka

* Sakkapabba

(2267.)

3622\. _Tato ratyā vivasāne,_  
_sūriyassuggamanaṃ pati;_  
_Sakko brāhmaṇavaṇṇena,_  
_pāto tesaṃ adissatha._  


(2268.)

3623\. _“Kacci nu bhoto kusalaṃ,_  
_kacci bhoto anāmayaṃ;_  
_Kacci uñchena yāpetha,_  
_kacci mūlaphalā bahū._  


(2269.)

3624\. _Kacci ḍaṃsā makasā ca,_  
_appameva sarīsapā;_  
_Vane vāḷamigākiṇṇe,_  
_kacci hiṃsā na vijjati”._  


(2270.)

3625\. _“Kusalañceva no brahme,_  
_atho brahme anāmayaṃ;_  
_Atho uñchena yāpema,_  
_atho mūlaphalā bahū._  


(2271.)

3626\. _Atho ḍaṃsā makasā ca,_  
_appameva sarīsapā;_  
_Vane vāḷamigākiṇṇe,_  
_hiṃsā mayhaṃ na vijjati._  


(2272.)

3627\. _Satta no māse vasataṃ,_  
_araññe jīvasokinaṃ;_  
_Idaṃ dutiyaṃ passāma,_  
_brāhmaṇaṃ devavaṇṇinaṃ;_  
_Ādāya veḷuvaṃ daṇḍaṃ,_  
_dhārentaṃ ajinakkhipaṃ._  


(2273.)

3628\. _Svāgataṃ te mahābrahme,_  
_atho me adurāgataṃ;_  
_Anto pavisa bhaddante,_  
_pāde pakkhālayassu te._  


(2274.)

3629\. _Tindukāni piyālāni,_  
_madhuke kāsumāriyo;_  
_Phalāni khuddakappāni,_  
_bhuñja brahme varaṃ varaṃ._  


(2275.)

3630\. _Idampi pānīyaṃ sītaṃ,_  
_ābhataṃ girigabbharā;_  
_Tato piva mahābrahme,_  
_sace tvaṃ abhikaṅkhasi._  


(2276.)

3631\. _Atha tvaṃ kena vaṇṇena,_  
_kena vā pana hetunā;_  
_Anuppatto brahāraññaṃ,_  
_taṃ me akkhāhi pucchito”._  


(2277.)

3632\. _“Yathā vārivaho pūro,_  
_sabbakālaṃ na khīyati;_  
_Evaṃ taṃ yācitāgacchiṃ,_  
_bhariyaṃ me dehi yācito”._  


(2278.)

3633\. _“Dadāmi na vikampāmi,_  
_yaṃ maṃ yācasi brāhmaṇa;_  
_Santaṃ nappaṭiguyhāmi,_  
_dāne me ramatī mano”._  


(2279.)

3634\. _Maddiṃ hatthe gahetvāna,_  
_udakassa kamaṇḍaluṃ;_  
_Brāhmaṇassa adā dānaṃ,_  
_sivīnaṃ raṭṭhavaḍḍhano._  


(2280.)

3635\. _Tadāsi yaṃ bhiṃsanakaṃ,_  
_tadāsi lomahaṃsanaṃ;_  
_Maddiṃ paricajantassa,_  
_medanī sampakampatha._  


(2281.)

3636\. _Nevassa maddī bhākuṭi,_  
_na sandhīyati na rodati;_  
_Pekkhatevassa tuṇhī sā,_  
_“eso jānāti yaṃ varaṃ”._  


3637\. _(Jāliṃ kaṇhājinaṃ dhītaṃ,_  
_maddideviṃ patibbataṃ;_  
_Cajamāno ca cintesiṃ,_  
_bodhiyāyeva kāraṇā._  


3638\. _Na me dessā ubho puttā,_  
_maddī devī na dessiyā;_  
_Sabbaññutaṃ piyaṃ mayhaṃ,_  
_tasmā piye adāsahaṃ.)_  


(2282.)

3639\. _“Komārī yassāhaṃ bhariyā,_  
_sāmiko mama issaro;_  
_Yassicche tassa maṃ dajjā,_  
_vikkiṇeyya haneyya vā”._  


(2283.)

3640\. _Tesaṃ saṅkappamaññāya,_  
_devindo etadabravi;_  
_“Sabbe jitā te paccūhā,_  
_ye dibbā ye ca mānusā._  


(2284.)

3641\. _Ninnāditā te pathavī,_  
_saddo te tidivaṅgato;_  
_Samantā vijjutā āguṃ,_  
_girīnaṃva patissutā._  


(2285.)

3642\. _Tassa te anumodanti,_  
_ubho nāradapabbatā;_  
_Indo ca brahmā pajāpati,_  
_somo yamo vessavaṇo;_  
_Sabbe devānumodanti,_  
_dukkarañhi karoti so._  


(2286.)

3643\. _Duddadaṃ dadamānānaṃ,_  
_dukkaraṃ kamma kubbataṃ;_  
_Asanto nānukubbanti,_  
_sataṃ dhammo durannayo._  


(2287.)

3644\. _Tasmā satañca asataṃ,_  
_nānā hoti ito gati;_  
_Asanto nirayaṃ yanti,_  
_santo saggaparāyaṇā._  


(2288.)

3645\. _Yametaṃ kumāre adā,_  
_bhariyaṃ adā vane vasaṃ;_  
_Brahmayānamanokkamma,_  
_sagge te taṃ vipaccatu”._  


(2289.)

3646\. _“Dadāmi bhoto bhariyaṃ,_  
_maddiṃ sabbaṅgasobhanaṃ;_  
_Tvañceva maddiyā channo,_  
_maddī ca patinā saha._  


(2290.)

3647\. _Yathā payo ca saṅkho ca,_  
_ubho samānavaṇṇino;_  
_Evaṃ tuvañca maddī ca,_  
_samānamanacetasā._  


(2291.)

3648\. _Avaruddhettha araññasmiṃ,_  
_ubho sammatha assame;_  
_Khattiyā gottasampannā,_  
_sujātā mātupettito;_  
_Yathā puññāni kayirātha,_  
_dadantā aparāparaṃ._  


(2292.)

3649\. _Sakkohamasmi devindo,_  
_āgatosmi tavantike;_  
_Varaṃ varassu rājisi,_  
_vare aṭṭha dadāmi te”._  


(2293.)

3650\. _“Varañce me ado sakka,_  
_sabbabhūtānamissara;_  
_Pitā maṃ anumodeyya,_  
_ito pattaṃ sakaṃ gharaṃ;_  
_Āsanena nimanteyya,_  
_paṭhametaṃ varaṃ vare._  


(2294.)

3651\. _Purisassa vadhaṃ na roceyyaṃ,_  
_Api kibbisakārakaṃ;_  
_Vajjhaṃ vadhamhā moceyyaṃ,_  
_Dutiyetaṃ varaṃ vare._  


(2295.)

3652\. _Ye vuḍḍhā ye ca daharā,_  
_ye ca majjhimaporisā;_  
_Mameva upajīveyyuṃ,_  
_tatiyetaṃ varaṃ vare._  


(2296.)

3653\. _Paradāraṃ na gaccheyyaṃ,_  
_sadārapasuto siyaṃ;_  
_Thīnaṃ vasaṃ na gaccheyyaṃ,_  
_catutthetaṃ varaṃ vare._  


(2297.)

3654\. _Putto me sakka jāyetha,_  
_so ca dīghāyuko siyā;_  
_Dhammena jine pathaviṃ,_  
_pañcametaṃ varaṃ vare._  


(2298.)

3655\. _Tato ratyā vivasāne,_  
_sūriyassuggamanaṃ pati;_  
_Dibbā bhakkhā pātubhaveyyuṃ,_  
_chaṭṭhametaṃ varaṃ vare._  


(2299.)

3656\. _Dadato me na khīyetha,_  
_datvā nānutapeyyahaṃ;_  
_Dadaṃ cittaṃ pasādeyyaṃ,_  
_sattametaṃ varaṃ vare._  


(2300.)

3657\. _Ito vimuccamānāhaṃ,_  
_saggagāmī visesagū;_  
_Anivatti tato assaṃ,_  
_aṭṭhametaṃ varaṃ vare”._  


(2301.)

3658\. _Tassa taṃ vacanaṃ sutvā,_  
_devindo etadabravi;_  
_“Aciraṃ vata te tato,_  
_pitā taṃ daṭṭhumessati”._  


(2302.)

3659\. _Idaṃ vatvāna maghavā,_  
_devarājā sujampati;_  
_Vessantare varaṃ datvā,_  
_saggakāyaṃ apakkami._  


---

3660\. Sakkapabbaṃ nāma.



[Go to previous page (22.1.10.9 Maddīpabba)](22.1.10.9.md) / [Go to parent page (22.1.10 Vessantarajātaka)](../22.1.10.md) / [Go to next page (22.1.10.11 Mahārājapabba)](22.1.10.11.md)


