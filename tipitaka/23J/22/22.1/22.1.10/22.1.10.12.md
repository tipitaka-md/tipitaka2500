
[Home](/) / [23J Jātakapāḷi](../../../../23J.md) / [22 Mahānipāta](../../../22.md) / [22.1 Mūgapakkhavagga](../../22.1.md) / [22.1.10 Vessantarajātaka](../22.1.10.md)

# 22.1.10.12 Chakhattiyakamma

* Mahānipāta

* Mūgapakkhavagga

* Vessantarajātaka

* Chakhattiyakamma

(2368.)

3727\. _Tesaṃ sutvāna nigghosaṃ,_  
_bhīto vessantaro ahu;_  
_Pabbataṃ abhiruhitvā,_  
_bhīto senaṃ udikkhati._  


(2369.)

3728\. _“Iṅgha maddi nisāmehi,_  
_nigghoso yādiso vane;_  
_Ājānīyā hasiyanti,_  
_dhajaggāni ca dissare._  


(2370.)

3729\. _Ime nūna araññasmiṃ,_  
_migasaṅghāni luddakā;_  
_Vāgurāhi parikkhippa,_  
_sobbhaṃ pātetvā tāvade;_  
_Vikkosamānā tibbāhi,_  
_hanti nesaṃ varaṃ varaṃ._  


(2371.)

3730\. _Yathā mayaṃ adūsakā,_  
_araññe avaruddhakā;_  
_Amittahatthattaṃ gatā,_  
_passa dubbalaghātakaṃ”._  


(2372.)

3731\. _“Amittā nappasāheyyuṃ,_  
_aggīva udakaṇṇave;_  
_Tadeva tvaṃ vicintehi,_  
_api sotthi ito siyā”._  


(2373.)

3732\. _Tato vessantaro rājā,_  
_orohitvāna pabbatā;_  
_Nisīdi paṇṇasālāyaṃ,_  
_daḷhaṃ katvāna mānasaṃ._  


(2374.)

3733\. _Nivattayitvāna rathaṃ,_  
_vuṭṭhapetvāna seniyo;_  
_Ekaṃ araññe viharantaṃ,_  
_pitā puttaṃ upāgami._  


(2375.)

3734\. _Hatthikkhandhato oruyha,_  
_ekaṃso pañjalīkato;_  
_Parikiṇṇo amaccehi,_  
_puttaṃ siñcitumāgami._  


(2376.)

3735\. _Tatthaddasa kumāraṃ so,_  
_rammarūpaṃ samāhitaṃ;_  
_Nisinnaṃ paṇṇasālāyaṃ,_  
_jhāyantaṃ akutobhayaṃ._  


(2377.)

3736\. _Tañca disvāna āyantaṃ,_  
_pitaraṃ puttagiddhinaṃ;_  
_Vessantaro ca maddī ca,_  
_paccuggantvā avandisuṃ._  


(2378.)

3737\. _Maddī ca sirasā pāde,_  
_sasurassābhivādayi;_  
_“Maddī ahañhi te deva,_  
_pāde vandāmi te suṇhā”;_  
_Te su tattha palisajja,_  
_pāṇinā parimajjatha._  


(2379.)

3738\. _“Kacci vo kusalaṃ putta,_  
_kacci putta anāmayaṃ;_  
_Kacci uñchena yāpetha,_  
_kacci mūlaphalā bahū._  


(2380.)

3739\. _Kacci ḍaṃsā makasā ca,_  
_appameva sarīsapā;_  
_Vane vāḷamigākiṇṇe,_  
_kacci hiṃsā na vijjati”._  


(2381.)

3740\. _“Atthi no jīvikā deva,_  
_sā ca yādisakīdisā;_  
_Kasirā jīvikā homa,_  
_uñchācariyāya jīvitaṃ._  


(2382.)

3741\. _Aniddhinaṃ mahārāja,_  
_dametassaṃva sārathi;_  
_Tyamhā aniddhikā dantā,_  
_asamiddhi dameti no._  


(2383.)

3742\. _Api no kisāni maṃsāni,_  
_pitu mātu adassanā;_  
_Avaruddhānaṃ mahārāja,_  
_araññe jīvasokinaṃ._  


(2384.)

3743\. _Yepi te siviseṭṭhassa,_  
_dāyādāpattamānasā;_  
_Jālī kaṇhājinā cubho,_  
_brāhmaṇassa vasānugā;_  
_Accāyikassa luddassa,_  
_yo ne gāvova sumbhati._  


(2385.)

3744\. _Te rājaputtiyā putte,_  
_yadi jānātha saṃsatha;_  
_Pariyāpuṇātha no khippaṃ,_  
_sappadaṭṭhaṃva māṇavaṃ”._  


(2386.)

3745\. _“Ubho kumārā nikkītā,_  
_jālī kaṇhājinā cubho;_  
_Brāhmaṇassa dhanaṃ datvā,_  
_putta mā bhāyi assasa”._  


(2387.)

3746\. _“Kacci nu tāta kusalaṃ,_  
_kacci tāta anāmayaṃ;_  
_Kacci nu tāta me mātu,_  
_cakkhu na parihāyati”._  


(2388.)

3747\. _“Kusalañceva me putta,_  
_atho putta anāmayaṃ;_  
_Atho ca putta te mātu,_  
_cakkhu na parihāyati”._  


(2389.)

3748\. _“Kacci arogaṃ yoggaṃ te,_  
_kacci vahati vāhanaṃ;_  
_Kacci phīto janapado,_  
_kacci vuṭṭhi na chijjati”._  


(2390.)

3749\. _“Atho arogaṃ yoggaṃ me,_  
_atho vahati vāhanaṃ;_  
_Atho phīto janapado,_  
_atho vuṭṭhi na chijjati”._  


(2391.)

3750\. _Iccevaṃ mantayantānaṃ,_  
_mātā nesaṃ adissatha;_  
_Rājaputtī giridvāre,_  
_pattikā anupāhanā._  


(2392.)

3751\. _Tañca disvāna āyantiṃ,_  
_mātaraṃ puttagiddhiniṃ;_  
_Vessantaro ca maddī ca,_  
_paccuggantvā avandisuṃ._  


(2393.)

3752\. _Maddī ca sirasā pāde,_  
_sassuyā abhivādayi;_  
_“Maddī ahañhi te ayye,_  
_pāde vandāmi te suṇhā”._  


(2394.)

3753\. _Maddiñca puttakā disvā,_  
_dūrato sotthimāgatā;_  
_Kandantā mabhidhāviṃsu,_  
_vacchabālāva mātaraṃ._  


(2395.)

3754\. _Maddī ca puttake disvā,_  
_dūrato sotthimāgate;_  
_Vāruṇīva pavedhentī,_  
_thanadhārābhisiñcatha._  


(2396.)

3755\. _Samāgatānaṃ ñātīnaṃ,_  
_mahāghoso ajāyatha;_  
_Pabbatā samanādiṃsu,_  
_mahī pakampitā ahu._  


(2397.)

3756\. _Vuṭṭhidhāraṃ pavattento,_  
_devo pāvassi tāvade;_  
_Atha vessantaro rājā,_  
_ñātīhi samagacchatha._  


(2398.)

3757\. _Nattāro suṇisā putto,_  
_rājā devī ca ekato;_  
_Yadā samāgatā āsuṃ,_  
_tadāsi lomahaṃsanaṃ._  


(2399.)

3758\. _Pañjalikā tassa yācanti,_  
_rodantā bherave vane;_  
_Vessantarañca maddiñca,_  
_sabbe raṭṭhā samāgatā;_  
_Tvaṃ nosi issaro rājā,_  
_rajjaṃ kāretha no ubho._  


---

3759\. Chakhattiyakammaṃ nāma.



(2400.)

3760\. _“Dhammena rajjaṃ kārentaṃ,_  
_raṭṭhā pabbājayittha maṃ;_  
_Tvañca jānapadā ceva,_  
_negamā ca samāgatā”._  


(2401.)

3761\. _“Dukkaṭañca hi no putta,_  
_bhūnahaccaṃ kataṃ mayā;_  
_Yohaṃ sivīnaṃ vacanā,_  
_pabbājesimadūsakaṃ._  


(2402.)

3762\. _Yena kenaci vaṇṇena,_  
_pitu dukkhaṃ udabbahe;_  
_Mātu bhaginiyā cāpi,_  
_api pāṇehi attano”._  


(2403.)

3763\. _Tato vessantaro rājā,_  
_rajojallaṃ pavāhayi;_  
_Rajojallaṃ pavāhetvā,_  
_saṅkhavaṇṇaṃ adhārayi._  


(2404.)

3764\. _Sīsaṃ nhāto sucivattho,_  
_sabbābharaṇabhūsito;_  
_Paccayaṃ nāgamāruyha,_  
_khaggaṃ bandhi parantapaṃ._  


(2405.)

3765\. _Tato saṭṭhisahassāni,_  
_yodhino cārudassanā;_  
_Sahajātā pakiriṃsu,_  
_nandayantā rathesabhaṃ._  


(2406.)

3766\. _Tato maddimpi nhāpesuṃ,_  
_sivikaññā samāgatā;_  
_“Vessantaro taṃ pāletu,_  
_jālī kaṇhājinā cubho;_  
_Athopi taṃ mahārājā,_  
_sañjayo abhirakkhatu”._  


(2407.)

3767\. _Idañca paccayaṃ laddhā,_  
_pubbe saṅklesamattano;_  
_Ānandiyaṃ ācariṃsu,_  
_ramaṇīye giribbaje._  


(2408.)

3768\. _Idañca paccayaṃ laddhā,_  
_pubbe saṅklesamattano;_  
_Ānandi vittā sumanā,_  
_putte saṅgamma lakkhaṇā._  


(2409.)

3769\. _Idañca paccayaṃ laddhā,_  
_pubbe saṅklesamattano;_  
_Ānandi vittā patītā,_  
_saha puttehi lakkhaṇā._  


(2410.)

3770\. _“Ekabhattā pure āsiṃ,_  
_niccaṃ thaṇḍilasāyinī;_  
_Iti metaṃ vataṃ āsi,_  
_tumhaṃ kāmā hi puttakā._  


(2411.)

3771\. _Taṃ me vataṃ samiddhajja,_  
_tumhe saṅgamma puttakā;_  
_Mātujampi taṃ pāletu,_  
_pitujampi ca puttaka;_  
_Athopi taṃ mahārājā,_  
_sañjayo abhirakkhatu._  


(2412.)

3772\. _Yaṃ kiñcitthi kataṃ puññaṃ,_  
_mayhañceva pitucca te;_  
_Sabbena tena kusalena,_  
_ajaro amaro bhava”._  


(2413.)

3773\. _Kappāsikañca koseyyaṃ,_  
_khomakoṭumbarāni ca;_  
_Sassu suṇhāya pāhesi,_  
_yehi maddī asobhatha._  


(2414.)

3774\. _Tato hemañca kāyūraṃ,_  
_gīveyyaṃ ratanāmayaṃ;_  
_Sassu suṇhāya pāhesi,_  
_yehi maddī asobhatha._  


(2415.)

3775\. _Tato hemañca kāyūraṃ,_  
_aṅgadaṃ maṇimekhalaṃ;_  
_Sassu suṇhāya pāhesi,_  
_yehi maddī asobhatha._  


(2416.)

3776\. _Uṇṇataṃ mukhaphullañca,_  
_nānāratte ca māṇike;_  
_Sassu suṇhāya pāhesi,_  
_yehi maddī asobhatha._  


(2417.)

3777\. _Uggatthanaṃ giṅgamakaṃ,_  
_mekhalaṃ pāṭipādakaṃ;_  
_Sassu suṇhāya pāhesi,_  
_yehi maddī asobhatha._  


(2418.)

3778\. _Suttañca suttavajjañca,_  
_upanijjhāya seyyasi;_  
_Asobhatha rājaputtī,_  
_devakaññāva nandane._  


(2419.)

3779\. _Sīsaṃ nhātā sucivatthā,_  
_sabbālaṅkārabhūsitā;_  
_Asobhatha rājaputtī,_  
_tāvatiṃseva accharā._  


(2420.)

3780\. _Kadalīva vātacchupitā,_  
_jātā cittalatāvane;_  
_Dantāvaraṇasampannā,_  
_rājaputtī asobhatha._  


(2421.)

3781\. _Sakuṇī mānusinīva,_  
_jātā cittapattā patī;_  
_Nigrodhapakkabimboṭṭhī,_  
_rājaputtī asobhatha._  


(2422.)

3782\. _Tassā ca nāgamānesuṃ,_  
_nātibaddhaṃva kuñjaraṃ;_  
_Sattikkhamaṃ sarakkhamaṃ,_  
_īsādantaṃ urūḷhavaṃ._  


(2423.)

3783\. _Sā maddī nāgamāruhi,_  
_nātivaddhaṃva kuñjaraṃ;_  
_Sattikkhamaṃ sarakkhamaṃ,_  
_īsādantaṃ urūḷhavaṃ._  


(2424.)

3784\. _Sabbamhi taṃaraññamhi,_  
_yāvantettha migā ahuṃ;_  
_Vessantarassa tejena,_  
_naññamaññaṃ viheṭhayuṃ._  


(2425.)

3785\. _Sabbamhi taṃaraññamhi,_  
_yāvantettha dijā ahuṃ;_  
_Vessantarassa tejena,_  
_naññamaññaṃ viheṭhayuṃ._  


(2426.)

3786\. _Sabbamhi taṃaraññamhi,_  
_yāvantettha migā ahuṃ;_  
_Ekajjhaṃ sannipātiṃsu,_  
_vessantare payātamhi;_  
_Sivīnaṃ raṭṭhavaḍḍhane._  


(2427.)

3787\. _Sabbamhi taṃaraññamhi,_  
_yāvantettha dijā ahuṃ;_  
_Ekajjhaṃ sannipātiṃsu,_  
_vessantare payātamhi;_  
_Sivīnaṃ raṭṭhavaḍḍhane._  


(2428.)

3788\. _Sabbamhi taṃaraññamhi,_  
_yāvantettha migā ahuṃ;_  
_Nāssu mañjū nikūjiṃsu,_  
_vessantare payātamhi;_  
_Sivīnaṃ raṭṭhavaḍḍhane._  


(2429.)

3789\. _Sabbamhi taṃaraññamhi,_  
_yāvantettha dijā ahuṃ;_  
_Nāssu mañjū nikūjiṃsu,_  
_vessantare payātamhi;_  
_Sivīnaṃ raṭṭhavaḍḍhane._  


(2430.)

3790\. _Paṭiyatto rājamaggo,_  
_vicitto pupphasanthato;_  
_Vasi vessantaro yattha,_  
_yāvatāva jetuttarā._  


(2431.)

3791\. _Tato saṭṭhisahassāni,_  
_yodhino cārudassanā;_  
_Samantā parikiriṃsu,_  
_vessantare payātamhi;_  
_Sivīnaṃ raṭṭhavaḍḍhane._  


(2432.)

3792\. _Orodhā ca kumārā ca,_  
_vesiyānā ca brāhmaṇā;_  
_Samantā parikiriṃsu,_  
_vessantare payātamhi;_  
_Sivīnaṃ raṭṭhavaḍḍhane._  


(2433.)

3793\. _Hatthārohā anīkaṭṭhā,_  
_rathikā pattikārakā;_  
_Samantā parikiriṃsu,_  
_vessantare payātamhi;_  
_Sivīnaṃ raṭṭhavaḍḍhane._  


(2434.)

3794\. _Samāgatā jānapadā,_  
_negamā ca samāgatā;_  
_Samantā parikiriṃsu,_  
_vessantare payātamhi;_  
_Sivīnaṃ raṭṭhavaḍḍhane._  


(2435.)

3795\. _Karoṭiyā cammadharā,_  
_illīhatthā suvammino;_  
_Purato paṭipajjiṃsu,_  
_vessantare payātamhi;_  
_Sivīnaṃ raṭṭhavaḍḍhane._  


(2436.)

3796\. _Te pāvisuṃ puraṃ rammaṃ,_  
_mahāpākāratoraṇaṃ;_  
_Upetaṃ annapānehi,_  
_naccagītehi cūbhayaṃ._  


(2437.)

3797\. _Vittā jānapadā āsuṃ,_  
_negamā ca samāgatā;_  
_Anuppatte kumāramhi,_  
_sivīnaṃ raṭṭhavaḍḍhane._  


(2438.)

3798\. _Celukkhepo avattittha,_  
_āgate dhanadāyake;_  
_Nandiṃ pavesi nagare,_  
_bandhanā mokkho aghosatha._  


(2439.)

3799\. _Jātarūpamayaṃ vassaṃ,_  
_devo pāvassi tāvade;_  
_Vessantare paviṭṭhamhi,_  
_sivīnaṃ raṭṭhavaḍḍhane._  


(2440.)

3800\. _Tato vessantaro rājā,_  
_Dānaṃ datvāna khattiyo;_  
_Kāyassa bhedā sappañño,_  
_Saggaṃ so upapajjathāti. (6652)_  


---

3801\. Vessantarajātakaṃ dasamaṃ.



---

3802\. Mahānipātaṃ niṭṭhitaṃ.



---

3803\. Jātakapāḷi niṭṭhitā.



[Go to previous page (22.1.10.11 Mahārājapabba)](22.1.10.11.md) / [Go to parent page (22.1.10 Vessantarajātaka)](../22.1.10.md)


