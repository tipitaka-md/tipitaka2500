
[Home](/) / [23J Jātakapāḷi](../../../../23J.md) / [22 Mahānipāta](../../../22.md) / [22.1 Mūgapakkhavagga](../../22.1.md) / [22.1.10 Vessantarajātaka](../22.1.10.md)

# 𑁨𑁨𑁇𑁧𑁇𑁧𑁦𑁇𑁧𑁧 𑀫𑀳𑀸𑀭𑀸𑀚𑀧𑀩𑁆𑀩

### 𑀫𑀳𑀸𑀦𑀺𑀧𑀸𑀢

### 𑀫𑀽𑀕𑀧𑀓𑁆𑀔𑀯𑀕𑁆𑀕

### 𑀯𑁂𑀲𑁆𑀲𑀦𑁆𑀢𑀭𑀚𑀸𑀢𑀓

### 𑀫𑀳𑀸𑀭𑀸𑀚𑀧𑀩𑁆𑀩

(2303.)

3661\. _“𑀓𑀲𑁆𑀲𑁂𑀢𑀁 𑀫𑀼𑀔𑀫𑀸𑀪𑀸𑀢𑀺,_  
_𑀳𑁂𑀫𑀁𑀯𑀼𑀢𑁆𑀢𑀢𑁆𑀢𑀫𑀕𑁆𑀕𑀺𑀦𑀸;_  
_𑀦𑀺𑀓𑁆𑀔𑀁𑀯 𑀚𑀸𑀢𑀭𑀽𑀧𑀲𑁆𑀲,_  
_𑀉𑀓𑁆𑀓𑀸𑀫𑀼𑀔𑀧𑀳𑀁𑀲𑀺𑀢𑀁𑁇_  


(2304.)

3662\. _𑀉𑀪𑁄 𑀲𑀤𑀺𑀲𑀧𑀘𑁆𑀘𑀗𑁆𑀕𑀸,_  
_𑀉𑀪𑁄 𑀲𑀤𑀺𑀲𑀮𑀓𑁆𑀔𑀡𑀸;_  
_𑀚𑀸𑀮𑀺𑀲𑁆𑀲 𑀲𑀤𑀺𑀲𑁄 𑀏𑀓𑁄,_  
_𑀏𑀓𑀸 𑀓𑀡𑁆𑀳𑀸𑀚𑀺𑀦𑀸 𑀬𑀣𑀸𑁇_  


(2305.)

3663\. _𑀲𑀻𑀳𑀸 𑀩𑀺𑀮𑀸𑀯 𑀦𑀺𑀓𑁆𑀔𑀦𑁆𑀢𑀸,_  
_𑀉𑀪𑁄 𑀲𑀫𑁆𑀧𑀢𑀺𑀭𑀽𑀧𑀓𑀸;_  
_𑀚𑀸𑀢𑀭𑀽𑀧𑀫𑀬𑀸𑀬𑁂𑀯,_  
_𑀇𑀫𑁂 𑀤𑀺𑀲𑁆𑀲𑀦𑁆𑀢𑀺 𑀤𑀸𑀭𑀓𑀸𑁇_  


(2306.)

3664\. _𑀓𑀼𑀢𑁄 𑀦𑀼 𑀪𑀯𑀁 𑀪𑀸𑀭𑀤𑁆𑀯𑀸𑀚,_  
_𑀇𑀫𑁂 𑀆𑀦𑁂𑀲𑀺 𑀤𑀸𑀭𑀓𑁂;_  
_𑀅𑀚𑁆𑀚 𑀭𑀝𑁆𑀞𑀁 𑀅𑀦𑀼𑀧𑁆𑀧𑀢𑁆𑀢𑁄,_  
_𑀓𑀼𑀳𑀺𑀁 𑀕𑀘𑁆𑀙𑀲𑀺 𑀩𑁆𑀭𑀸𑀳𑁆𑀫𑀡”𑁇_  


(2307.)

3665\. _“𑀫𑀬𑁆𑀳𑀁 𑀢𑁂 𑀤𑀸𑀭𑀓𑀸 𑀤𑁂𑀯,_  
_𑀤𑀺𑀦𑁆𑀦𑀸 𑀯𑀺𑀢𑁆𑀢𑁂𑀦 𑀲𑀜𑁆𑀚𑀬;_  
_𑀅𑀚𑁆𑀚 𑀧𑀦𑁆𑀦𑀭𑀲𑀸 𑀭𑀢𑁆𑀢𑀺,_  
_𑀬𑀢𑁄 𑀮𑀤𑁆𑀥𑀸 𑀫𑁂 𑀤𑀸𑀭𑀓𑀸”𑁇_  


(2308.)

3666\. _“𑀓𑁂𑀦 𑀯𑀸 𑀯𑀸𑀘𑀧𑁂𑀬𑁆𑀬𑁂𑀦,_  
_𑀲𑀫𑁆𑀫𑀸𑀜𑀸𑀬𑁂𑀦 𑀲𑀤𑁆𑀤𑀳𑁂;_  
_𑀓𑁄 𑀢𑁂𑀢𑀁 𑀤𑀸𑀦𑀫𑀤𑀤𑀸,_  
_𑀧𑀼𑀢𑁆𑀢𑀓𑁂 𑀤𑀸𑀦𑀫𑀼𑀢𑁆𑀢𑀫𑀁”𑁇_  


(2309.)

3667\. _“𑀬𑁄 𑀬𑀸𑀘𑀢𑀁 𑀧𑀢𑀺𑀝𑁆𑀞𑀸𑀲𑀺,_  
_𑀪𑀽𑀢𑀸𑀦𑀁 𑀥𑀭𑀡𑀻𑀭𑀺𑀯;_  
_𑀲𑁄 𑀫𑁂 𑀯𑁂𑀲𑁆𑀲𑀦𑁆𑀢𑀭𑁄 𑀭𑀸𑀚𑀸,_  
_𑀧𑀼𑀢𑁆𑀢𑁂𑀤𑀸𑀲𑀺 𑀯𑀦𑁂 𑀯𑀲𑀁𑁇_  


(2310.)

3668\. _𑀬𑁄 𑀬𑀸𑀘𑀢𑀁 𑀕𑀢𑀻 𑀆𑀲𑀺,_  
_𑀲𑀯𑀦𑁆𑀢𑀻𑀦𑀁𑀯 𑀲𑀸𑀕𑀭𑁄;_  
_𑀲𑁄 𑀫𑁂 𑀯𑁂𑀲𑁆𑀲𑀦𑁆𑀢𑀭𑁄 𑀭𑀸𑀚𑀸,_  
_𑀧𑀼𑀢𑁆𑀢𑁂𑀤𑀸𑀲𑀺 𑀯𑀦𑁂 𑀯𑀲𑀁”𑁇_  


(2311.)

3669\. _“𑀤𑀼𑀓𑁆𑀓𑀝𑀁 𑀯𑀢 𑀪𑁄 𑀭𑀜𑁆𑀜𑀸,_  
_𑀲𑀤𑁆𑀥𑁂𑀦 𑀖𑀭𑀫𑁂𑀲𑀺𑀦𑀸;_  
_𑀓𑀣𑀁 𑀦𑀼 𑀧𑀼𑀢𑁆𑀢𑀓𑁂 𑀤𑀚𑁆𑀚𑀸,_  
_𑀅𑀭𑀜𑁆𑀜𑁂 𑀅𑀯𑀭𑀼𑀤𑁆𑀥𑀓𑁄𑁇_  


(2312.)

3670\. _𑀇𑀫𑀁 𑀪𑁄𑀦𑁆𑀢𑁄 𑀦𑀺𑀲𑀸𑀫𑁂𑀣,_  
_𑀬𑀸𑀯𑀦𑁆𑀢𑁂𑀢𑁆𑀣 𑀲𑀫𑀸𑀕𑀢𑀸;_  
_𑀓𑀣𑀁 𑀯𑁂𑀲𑁆𑀲𑀦𑁆𑀢𑀭𑁄 𑀭𑀸𑀚𑀸,_  
_𑀧𑀼𑀢𑁆𑀢𑁂𑀤𑀸𑀲𑀺 𑀯𑀦𑁂 𑀯𑀲𑀁𑁇_  


(2313.)

3671\. _𑀤𑀸𑀲𑀺𑀁 𑀤𑀸𑀲𑀁 𑀘 𑀲𑁄 𑀤𑀚𑁆𑀚𑀸,_  
_𑀅𑀲𑁆𑀲𑀁 𑀘𑀲𑁆𑀲𑀢𑀭𑀻𑀭𑀣𑀁;_  
_𑀳𑀢𑁆𑀣𑀺𑀜𑁆𑀘 𑀓𑀼𑀜𑁆𑀚𑀭𑀁 𑀤𑀚𑁆𑀚,_  
_𑀓𑀣𑀁 𑀲𑁄 𑀤𑀚𑁆𑀚 𑀤𑀸𑀭𑀓𑁂”𑁇_  


(2314.)

3672\. _“𑀬𑀲𑁆𑀲 𑀦𑀲𑁆𑀲 𑀖𑀭𑁂 𑀤𑀸𑀲𑁄,_  
_𑀅𑀲𑁆𑀲𑁄 𑀘𑀲𑁆𑀲𑀢𑀭𑀻𑀭𑀣𑁄;_  
_𑀳𑀢𑁆𑀣𑀻 𑀘 𑀓𑀼𑀜𑁆𑀚𑀭𑁄 𑀦𑀸𑀕𑁄,_  
_𑀓𑀺𑀁 𑀲𑁄 𑀤𑀚𑁆𑀚𑀸 𑀧𑀺𑀢𑀸𑀫𑀳”𑁇_  


(2315.)

3673\. _“𑀤𑀸𑀦𑀫𑀲𑁆𑀲 𑀧𑀲𑀁𑀲𑀸𑀫,_  
_𑀦 𑀘 𑀦𑀺𑀦𑁆𑀤𑀸𑀫 𑀧𑀼𑀢𑁆𑀢𑀓𑀸;_  
_𑀓𑀣𑀁 𑀦𑀼 𑀳𑀤𑀬𑀁 𑀆𑀲𑀺,_  
_𑀢𑀼𑀫𑁆𑀳𑁂 𑀤𑀢𑁆𑀯𑀸 𑀯𑀦𑀺𑀩𑁆𑀩𑀓𑁂”𑁇_  


(2316.)

3674\. _“𑀤𑀼𑀓𑁆𑀔𑀲𑁆𑀲 𑀳𑀤𑀬𑀁 𑀆𑀲𑀺,_  
_𑀅𑀣𑁄 𑀉𑀡𑁆𑀳𑀫𑁆𑀧𑀺 𑀧𑀲𑁆𑀲𑀲𑀺;_  
_𑀭𑁄𑀳𑀺𑀦𑀻𑀳𑁂𑀯 𑀢𑀫𑁆𑀩𑀓𑁆𑀔𑀻,_  
_𑀧𑀺𑀢𑀸 𑀅𑀲𑁆𑀲𑀽𑀦𑀺 𑀯𑀢𑁆𑀢𑀬𑀺”𑁇_  


(2317.)

3675\. _𑀬𑀁 𑀢𑀁 𑀓𑀡𑁆𑀳𑀸𑀚𑀺𑀦𑀸𑀯𑁄𑀘,_  
_“𑀅𑀬𑀁 𑀫𑀁 𑀢𑀸𑀢 𑀩𑁆𑀭𑀸𑀳𑁆𑀫𑀡𑁄;_  
_𑀮𑀝𑁆𑀞𑀺𑀬𑀸 𑀧𑀝𑀺𑀓𑁄𑀝𑁂𑀢𑀺,_  
_𑀖𑀭𑁂 𑀚𑀸𑀢𑀁𑀯 𑀤𑀸𑀲𑀺𑀬𑀁𑁇_  


(2318.)

3676\. _𑀦 𑀘𑀸𑀬𑀁 𑀩𑁆𑀭𑀸𑀳𑁆𑀫𑀡𑁄 𑀢𑀸𑀢,_  
_𑀥𑀫𑁆𑀫𑀺𑀓𑀸 𑀳𑁄𑀦𑁆𑀢𑀺 𑀩𑁆𑀭𑀸𑀳𑁆𑀫𑀡𑀸;_  
_𑀬𑀓𑁆𑀔𑁄 𑀩𑁆𑀭𑀸𑀳𑁆𑀫𑀡𑀯𑀡𑁆𑀡𑁂𑀦,_  
_𑀔𑀸𑀤𑀺𑀢𑀼𑀁 𑀢𑀸𑀢 𑀦𑁂𑀢𑀺 𑀦𑁄;_  
_𑀦𑀻𑀬𑀫𑀸𑀦𑁂 𑀧𑀺𑀲𑀸𑀘𑁂𑀦,_  
_𑀓𑀺𑀁 𑀦𑀼 𑀢𑀸𑀢 𑀉𑀤𑀺𑀓𑁆𑀔𑀲𑀺”𑁇_  


(2319.)

3677\. _“𑀭𑀸𑀚𑀧𑀼𑀢𑁆𑀢𑀻 𑀘 𑀯𑁄 𑀫𑀸𑀢𑀸,_  
_𑀭𑀸𑀚𑀧𑀼𑀢𑁆𑀢𑁄 𑀘 𑀯𑁄 𑀧𑀺𑀢𑀸;_  
_𑀧𑀼𑀩𑁆𑀩𑁂 𑀫𑁂 𑀅𑀗𑁆𑀓𑀫𑀸𑀭𑀼𑀬𑁆𑀳,_  
_𑀓𑀺𑀁 𑀦𑀼 𑀢𑀺𑀝𑁆𑀞𑀣 𑀆𑀭𑀓𑀸”𑁇_  


(2320.)

3678\. _“𑀭𑀸𑀚𑀧𑀼𑀢𑁆𑀢𑀻 𑀘 𑀦𑁄 𑀫𑀸𑀢𑀸,_  
_𑀭𑀸𑀚𑀧𑀼𑀢𑁆𑀢𑁄 𑀘 𑀦𑁄 𑀧𑀺𑀢𑀸;_  
_𑀤𑀸𑀲𑀸 𑀫𑀬𑀁 𑀩𑁆𑀭𑀸𑀳𑁆𑀫𑀡𑀲𑁆𑀲,_  
_𑀢𑀲𑁆𑀫𑀸 𑀢𑀺𑀝𑁆𑀞𑀸𑀫 𑀆𑀭𑀓𑀸”𑁇_  


(2321.)

3679\. _“𑀫𑀸 𑀲𑀫𑁆𑀫𑁂𑀯𑀁 𑀅𑀯𑀘𑀼𑀢𑁆𑀣,_  
_𑀟𑀬𑁆𑀳𑀢𑁂 𑀳𑀤𑀬𑀁 𑀫𑀫;_  
_𑀘𑀺𑀢𑀓𑀸𑀬𑀁𑀯 𑀫𑁂 𑀓𑀸𑀬𑁄,_  
_𑀆𑀲𑀦𑁂 𑀦 𑀲𑀼𑀔𑀁 𑀮𑀪𑁂𑁇_  


(2322.)

3680\. _𑀫𑀸 𑀲𑀫𑁆𑀫𑁂𑀯𑀁 𑀅𑀯𑀘𑀼𑀢𑁆𑀣,_  
_𑀪𑀺𑀬𑁆𑀬𑁄 𑀲𑁄𑀓𑀁 𑀚𑀦𑁂𑀣 𑀫𑀁;_  
_𑀦𑀺𑀓𑁆𑀓𑀺𑀡𑀺𑀲𑁆𑀲𑀸𑀫𑀺 𑀤𑀩𑁆𑀩𑁂𑀦,_  
_𑀦 𑀯𑁄 𑀤𑀸𑀲𑀸 𑀪𑀯𑀺𑀲𑁆𑀲𑀣𑁇_  


(2323.)

3681\. _𑀓𑀺𑀫𑀕𑁆𑀖𑀺𑀬𑀜𑁆𑀳𑀺 𑀯𑁄 𑀢𑀸𑀢,_  
_𑀩𑁆𑀭𑀸𑀳𑁆𑀫𑀡𑀲𑁆𑀲 𑀧𑀺𑀢𑀸 𑀅𑀤𑀸;_  
_𑀬𑀣𑀸𑀪𑀽𑀢𑀁 𑀫𑁂 𑀅𑀓𑁆𑀔𑀸𑀣,_  
_𑀧𑀝𑀺𑀧𑀸𑀤𑁂𑀦𑁆𑀢𑀼 𑀩𑁆𑀭𑀸𑀳𑁆𑀫𑀡𑀁”𑁇_  


(2324.)

3682\. _“𑀲𑀳𑀲𑁆𑀲𑀕𑁆𑀖𑀜𑁆𑀳𑀺 𑀫𑀁 𑀢𑀸𑀢,_  
_𑀩𑁆𑀭𑀸𑀳𑁆𑀫𑀡𑀲𑁆𑀲 𑀧𑀺𑀢𑀸 𑀅𑀤𑀸;_  
_𑀅𑀣 𑀓𑀡𑁆𑀳𑀸𑀚𑀺𑀦𑀁 𑀓𑀜𑁆𑀜𑀁,_  
_𑀳𑀢𑁆𑀣𑀺𑀦𑀸 𑀘 𑀲𑀢𑁂𑀦 𑀘”𑁇_  


(2325.)

3683\. _“𑀉𑀝𑁆𑀞𑁂𑀳𑀺 𑀓𑀢𑁆𑀢𑁂 𑀢𑀭𑀫𑀸𑀦𑁄,_  
_𑀩𑁆𑀭𑀸𑀳𑁆𑀫𑀡𑀲𑁆𑀲 𑀅𑀯𑀸𑀓𑀭;_  
_𑀤𑀸𑀲𑀺𑀲𑀢𑀁 𑀤𑀸𑀲𑀲𑀢𑀁,_  
_𑀕𑀯𑀁 𑀳𑀢𑁆𑀣𑀼𑀲𑀪𑀁 𑀲𑀢𑀁;_  
_𑀚𑀸𑀢𑀭𑀽𑀧𑀲𑀳𑀲𑁆𑀲𑀜𑁆𑀘,_  
_𑀧𑀼𑀢𑁆𑀢𑀸𑀦𑀁 𑀤𑁂𑀳𑀺 𑀦𑀺𑀓𑁆𑀓𑀬𑀁”𑁇_  


(2326.)

3684\. _𑀢𑀢𑁄 𑀓𑀢𑁆𑀢𑀸 𑀢𑀭𑀫𑀸𑀦𑁄,_  
_𑀩𑁆𑀭𑀸𑀳𑁆𑀫𑀡𑀲𑁆𑀲 𑀅𑀯𑀸𑀓𑀭𑀺;_  
_𑀤𑀸𑀲𑀺𑀲𑀢𑀁 𑀤𑀸𑀲𑀲𑀢𑀁,_  
_𑀕𑀯𑀁 𑀳𑀢𑁆𑀣𑀼𑀲𑀪𑀁 𑀲𑀢𑀁;_  
_𑀚𑀸𑀢𑀭𑀽𑀧𑀲𑀳𑀲𑁆𑀲𑀜𑁆𑀘,_  
_𑀧𑀼𑀢𑁆𑀢𑀸𑀦𑀁𑀤𑀸𑀲𑀺 𑀦𑀺𑀓𑁆𑀓𑀬𑀁𑁇_  


(2327.)

3685\. _𑀦𑀺𑀓𑁆𑀓𑀺𑀡𑀺𑀢𑁆𑀯𑀸 𑀦𑀳𑀸𑀧𑁂𑀢𑁆𑀯𑀸,_  
_𑀪𑁄𑀚𑀬𑀺𑀢𑁆𑀯𑀸𑀦 𑀤𑀸𑀭𑀓𑁂;_  
_𑀲𑀫𑀮𑀗𑁆𑀓𑀭𑀺𑀢𑁆𑀯𑀸 𑀪𑀡𑁆𑀟𑁂𑀦,_  
_𑀉𑀘𑁆𑀙𑀗𑁆𑀕𑁂 𑀉𑀧𑀯𑁂𑀲𑀬𑀼𑀁𑁇_  


(2328.)

3686\. _𑀲𑀻𑀲𑀁 𑀦𑁆𑀳𑀸𑀢𑁂 𑀲𑀼𑀘𑀺𑀯𑀢𑁆𑀣𑁂,_  
_𑀲𑀩𑁆𑀩𑀸𑀪𑀭𑀡𑀪𑀽𑀲𑀺𑀢𑁂;_  
_𑀭𑀸𑀚𑀸 𑀅𑀗𑁆𑀓𑁂 𑀓𑀭𑀺𑀢𑁆𑀯𑀸𑀦,_  
_𑀅𑀬𑁆𑀬𑀓𑁄 𑀧𑀭𑀺𑀧𑀼𑀘𑁆𑀙𑀣𑁇_  


(2329.)

3687\. _𑀓𑀼𑀡𑁆𑀟𑀮𑁂 𑀖𑀼𑀲𑀺𑀢𑁂 𑀫𑀸𑀮𑁂,_  
_𑀲𑀩𑁆𑀩𑀸𑀪𑀭𑀡𑀪𑀽𑀲𑀺𑀢𑁂;_  
_𑀭𑀸𑀚𑀸 𑀅𑀗𑁆𑀓𑁂 𑀓𑀭𑀺𑀢𑁆𑀯𑀸𑀦,_  
_𑀇𑀤𑀁 𑀯𑀘𑀦𑀫𑀩𑁆𑀭𑀯𑀺𑁇_  


(2330.)

3688\. _“𑀓𑀘𑁆𑀘𑀺 𑀉𑀪𑁄 𑀅𑀭𑁄𑀕𑀸 𑀢𑁂,_  
_𑀚𑀸𑀮𑀺 𑀫𑀸𑀢𑀸𑀧𑀺𑀢𑀸 𑀢𑀯;_  
_𑀓𑀘𑁆𑀘𑀺 𑀉𑀜𑁆𑀙𑁂𑀦 𑀬𑀸𑀧𑁂𑀦𑁆𑀢𑀺,_  
_𑀓𑀘𑁆𑀘𑀺 𑀫𑀽𑀮𑀨𑀮𑀸 𑀩𑀳𑀽𑁇_  


(2331.)

3689\. _𑀓𑀘𑁆𑀘𑀺 𑀟𑀁𑀲𑀸 𑀫𑀓𑀲𑀸 𑀘,_  
_𑀅𑀧𑁆𑀧𑀫𑁂𑀯 𑀲𑀭𑀻𑀲𑀧𑀸;_  
_𑀯𑀦𑁂 𑀯𑀸𑀍𑀅𑀫𑀺𑀕𑀸𑀓𑀺𑀡𑁆𑀡𑁂,_  
_𑀓𑀘𑁆𑀘𑀺 𑀳𑀺𑀁𑀲𑀸 𑀦 𑀯𑀺𑀚𑁆𑀚𑀢𑀺”𑁇_  


(2332.)

3690\. _“𑀅𑀣𑁄 𑀉𑀪𑁄 𑀅𑀭𑁄𑀕𑀸 𑀫𑁂,_  
_𑀤𑁂𑀯 𑀫𑀸𑀢𑀸𑀧𑀺𑀢𑀸 𑀫𑀫;_  
_𑀅𑀣𑁄 𑀉𑀜𑁆𑀙𑁂𑀦 𑀬𑀸𑀧𑁂𑀦𑁆𑀢𑀺,_  
_𑀅𑀣𑁄 𑀫𑀽𑀮𑀨𑀮𑀸 𑀩𑀳𑀽𑁇_  


(2333.)

3691\. _𑀅𑀣𑁄 𑀟𑀁𑀲𑀸 𑀫𑀓𑀲𑀸 𑀘,_  
_𑀅𑀧𑁆𑀧𑀫𑁂𑀯 𑀲𑀭𑀻𑀲𑀧𑀸;_  
_𑀯𑀦𑁂 𑀯𑀸𑀍𑀅𑀫𑀺𑀕𑀸𑀓𑀺𑀡𑁆𑀡𑁂,_  
_𑀳𑀺𑀁𑀲𑀸 𑀦𑁂𑀲𑀁 𑀦 𑀯𑀺𑀚𑁆𑀚𑀢𑀺𑁇_  


(2334.)

3692\. _𑀔𑀡𑀦𑁆𑀢𑀸𑀮𑀼𑀓𑀮𑀫𑁆𑀩𑀸𑀦𑀺,_  
_𑀩𑀺𑀮𑀸𑀦𑀺 𑀢𑀓𑁆𑀓𑀮𑀸𑀦𑀺 𑀘;_  
_𑀓𑁄𑀮𑀁 𑀪𑀮𑁆𑀮𑀸𑀢𑀓𑀁 𑀩𑁂𑀮𑁆𑀮𑀁,_  
_𑀲𑀸 𑀦𑁄 𑀆𑀳𑀢𑁆𑀯 𑀧𑁄𑀲𑀢𑀺𑁇_  


(2335.)

3693\. _𑀬𑀜𑁆𑀘𑁂𑀯 𑀲𑀸 𑀆𑀳𑀭𑀢𑀺,_  
_𑀯𑀦𑀫𑀽𑀮𑀨𑀮𑀳𑀸𑀭𑀺𑀬𑀸;_  
_𑀢𑀁 𑀦𑁄 𑀲𑀩𑁆𑀩𑁂 𑀲𑀫𑀸𑀕𑀦𑁆𑀢𑁆𑀯𑀸,_  
_𑀭𑀢𑁆𑀢𑀺𑀁 𑀪𑀼𑀜𑁆𑀚𑀸𑀫 𑀦𑁄 𑀤𑀺𑀯𑀸𑁇_  


(2336.)

3694\. _𑀅𑀫𑁆𑀫𑀸𑀯 𑀦𑁄 𑀓𑀺𑀲𑀸 𑀧𑀡𑁆𑀟𑀼,_  
_𑀆𑀳𑀭𑀦𑁆𑀢𑀻 𑀤𑀼𑀫𑀧𑁆𑀨𑀮𑀁;_  
_𑀯𑀸𑀢𑀸𑀢𑀧𑁂𑀦 𑀲𑀼𑀔𑀼𑀫𑀸𑀮𑀻,_  
_𑀧𑀤𑀼𑀫𑀁 𑀳𑀢𑁆𑀣𑀕𑀢𑀸𑀫𑀺𑀯𑁇_  


(2337.)

3695\. _𑀅𑀫𑁆𑀫𑀸𑀬 𑀧𑀢𑀦𑀽 𑀓𑁂𑀲𑀸,_  
_𑀯𑀺𑀘𑀭𑀦𑁆𑀢𑁆𑀬𑀸 𑀩𑁆𑀭𑀳𑀸𑀯𑀦𑁂;_  
_𑀯𑀦𑁂 𑀯𑀸𑀍𑀅𑀫𑀺𑀕𑀸𑀓𑀺𑀡𑁆𑀡𑁂,_  
_𑀔𑀕𑁆𑀕𑀤𑀻𑀧𑀺𑀦𑀺𑀲𑁂𑀯𑀺𑀢𑁂𑁇_  


(2338.)

3696\. _𑀓𑁂𑀲𑁂𑀲𑀼 𑀚𑀝𑀁 𑀩𑀦𑁆𑀥𑀺𑀢𑁆𑀯𑀸,_  
_𑀓𑀘𑁆𑀙𑁂 𑀚𑀮𑁆𑀮𑀫𑀥𑀸𑀭𑀬𑀺;_  
_𑀘𑀫𑁆𑀫𑀯𑀸𑀲𑀻 𑀙𑀫𑀸 𑀲𑁂𑀢𑀺,_  
_𑀚𑀸𑀢𑀯𑁂𑀤𑀁 𑀦𑀫𑀲𑁆𑀲𑀢𑀺𑁇_  


(2339.)

3697\. _𑀧𑀼𑀢𑁆𑀢𑀸 𑀧𑀺𑀬𑀸 𑀫𑀦𑀼𑀲𑁆𑀲𑀸𑀦𑀁,_  
_𑀮𑁄𑀓𑀲𑁆𑀫𑀺𑀁 𑀉𑀤𑀧𑀚𑁆𑀚𑀺𑀲𑀼𑀁;_  
_𑀦 𑀳𑀺 𑀦𑀽𑀦𑀫𑁆𑀳𑀸𑀓𑀁 𑀅𑀬𑁆𑀬𑀲𑁆𑀲,_  
_𑀧𑀼𑀢𑁆𑀢𑁂 𑀲𑁆𑀦𑁂𑀳𑁄 𑀅𑀚𑀸𑀬𑀣”𑁇_  


(2340.)

3698\. _“𑀤𑀼𑀓𑁆𑀓𑀝𑀜𑁆𑀘 𑀳𑀺 𑀦𑁄 𑀧𑀼𑀢𑁆𑀢,_  
_𑀪𑀽𑀦𑀳𑀘𑁆𑀘𑀁 𑀓𑀢𑀁 𑀫𑀬𑀸;_  
_𑀬𑁄𑀳𑀁 𑀲𑀺𑀯𑀻𑀦𑀁 𑀯𑀘𑀦𑀸,_  
_𑀧𑀩𑁆𑀩𑀸𑀚𑁂𑀲𑀺𑀫𑀤𑀽𑀲𑀓𑀁𑁇_  


(2341.)

3699\. _𑀬𑀁 𑀫𑁂 𑀓𑀺𑀜𑁆𑀘𑀺 𑀇𑀥 𑀅𑀢𑁆𑀣𑀺,_  
_𑀥𑀦𑀁 𑀥𑀜𑁆𑀜𑀜𑁆𑀘 𑀯𑀺𑀚𑁆𑀚𑀢𑀺;_  
_𑀏𑀢𑀼 𑀯𑁂𑀲𑁆𑀲𑀦𑁆𑀢𑀭𑁄 𑀭𑀸𑀚𑀸,_  
_𑀲𑀺𑀯𑀺𑀭𑀝𑁆𑀞𑁂 𑀧𑀲𑀸𑀲𑀢𑀼”𑁇_  


(2342.)

3700\. _“𑀦 𑀤𑁂𑀯 𑀫𑀬𑁆𑀳𑀁 𑀯𑀘𑀦𑀸,_  
_𑀏𑀳𑀺𑀢𑀺 𑀲𑀺𑀯𑀺𑀲𑀼𑀢𑁆𑀢𑀫𑁄;_  
_𑀲𑀬𑀫𑁂𑀯 𑀤𑁂𑀯𑁄 𑀕𑀦𑁆𑀢𑁆𑀯𑀸,_  
_𑀲𑀺𑀜𑁆𑀘 𑀪𑁄𑀕𑁂𑀳𑀺 𑀅𑀢𑁆𑀭𑀚𑀁”𑁇_  


(2343.)

3701\. _𑀢𑀢𑁄 𑀲𑁂𑀦𑀸𑀧𑀢𑀺𑀁 𑀭𑀸𑀚𑀸,_  
_𑀲𑀜𑁆𑀚𑀬𑁄 𑀅𑀚𑁆𑀛𑀪𑀸𑀲𑀣;_  
_“𑀳𑀢𑁆𑀣𑀻 𑀅𑀲𑁆𑀲𑀸 𑀭𑀣𑀸 𑀧𑀢𑁆𑀢𑀻,_  
_𑀲𑁂𑀦𑀸 𑀲𑀦𑁆𑀦𑀸𑀳𑀬𑀦𑁆𑀢𑀼 𑀦𑀁;_  
_𑀦𑁂𑀕𑀫𑀸 𑀘 𑀫𑀁 𑀅𑀦𑁆𑀯𑁂𑀦𑁆𑀢𑀼,_  
_𑀩𑁆𑀭𑀸𑀳𑁆𑀫𑀡𑀸 𑀘 𑀧𑀼𑀭𑁄𑀳𑀺𑀢𑀸𑁇_  


(2344.)

3702\. _𑀢𑀢𑁄 𑀲𑀝𑁆𑀞𑀺𑀲𑀳𑀲𑁆𑀲𑀸𑀦𑀺,_  
_𑀬𑁄𑀥𑀺𑀦𑁄 𑀘𑀸𑀭𑀼𑀤𑀲𑁆𑀲𑀦𑀸;_  
_𑀔𑀺𑀧𑁆𑀧𑀫𑀸𑀬𑀦𑁆𑀢𑀼 𑀲𑀦𑁆𑀦𑀤𑁆𑀥𑀸,_  
_𑀦𑀸𑀦𑀸𑀯𑀡𑁆𑀡𑁂𑀳𑀺𑀮𑀗𑁆𑀓𑀢𑀸𑁇_  


(2345.)

3703\. _𑀦𑀻𑀮𑀯𑀢𑁆𑀣𑀥𑀭𑀸 𑀦𑁂𑀓𑁂,_  
_𑀧𑀻𑀢𑀸𑀦𑁂𑀓𑁂 𑀦𑀺𑀯𑀸𑀲𑀺𑀢𑀸;_  
_𑀅𑀜𑁆𑀜𑁂 𑀮𑁄𑀳𑀺𑀢𑁅𑀡𑁆𑀳𑀻𑀲𑀸,_  
_𑀲𑀼𑀤𑁆𑀥𑀸𑀦𑁂𑀓𑁂 𑀦𑀺𑀯𑀸𑀲𑀺𑀢𑀸;_  
_𑀔𑀺𑀧𑁆𑀧𑀫𑀸𑀬𑀦𑁆𑀢𑀼 𑀲𑀦𑁆𑀦𑀤𑁆𑀥𑀸,_  
_𑀦𑀸𑀦𑀸𑀯𑀡𑁆𑀡𑁂𑀳𑀺𑀮𑀗𑁆𑀓𑀢𑀸𑁇_  


(2346.)

3704\. _𑀳𑀺𑀫𑀯𑀸 𑀬𑀣𑀸 𑀕𑀦𑁆𑀥𑀥𑀭𑁄,_  
_𑀧𑀩𑁆𑀩𑀢𑁄 𑀕𑀦𑁆𑀥𑀫𑀸𑀤𑀦𑁄;_  
_𑀦𑀸𑀦𑀸𑀭𑀼𑀓𑁆𑀔𑁂𑀳𑀺 𑀲𑀜𑁆𑀙𑀦𑁆𑀦𑁄,_  
_𑀫𑀳𑀸𑀪𑀽𑀢𑀕𑀡𑀸𑀮𑀬𑁄𑁇_  


(2347.)

3705\. _𑀑𑀲𑀥𑁂𑀳𑀺 𑀘 𑀤𑀺𑀩𑁆𑀩𑁂𑀳𑀺,_  
_𑀤𑀺𑀲𑀸 𑀪𑀸𑀢𑀺 𑀧𑀯𑀸𑀢𑀺 𑀘;_  
_𑀔𑀺𑀧𑁆𑀧𑀫𑀸𑀬𑀦𑁆𑀢𑀼 𑀲𑀦𑁆𑀦𑀤𑁆𑀥𑀸,_  
_𑀤𑀺𑀲𑀸 𑀪𑀦𑁆𑀢𑀼 𑀧𑀯𑀦𑁆𑀢𑀼 𑀘𑁇_  


(2348.)

3706\. _𑀢𑀢𑁄 𑀦𑀸𑀕𑀲𑀳𑀲𑁆𑀲𑀸𑀦𑀺,_  
_𑀬𑁄𑀚𑀬𑀦𑁆𑀢𑀼 𑀘𑀢𑀼𑀤𑁆𑀤𑀲;_  
_𑀲𑀼𑀯𑀡𑁆𑀡𑀓𑀘𑁆𑀙𑀸 𑀫𑀸𑀢𑀗𑁆𑀕𑀸,_  
_𑀳𑁂𑀫𑀓𑀧𑁆𑀧𑀦𑀯𑀸𑀲𑀲𑀸𑁇_  


(2349.)

3707\. _𑀆𑀭𑀽𑀍𑀳𑀸 𑀕𑀸𑀫𑀡𑀻𑀬𑁂𑀳𑀺,_  
_𑀢𑁄𑀫𑀭𑀗𑁆𑀓𑀼𑀲𑀧𑀸𑀡𑀺𑀪𑀺;_  
_𑀔𑀺𑀧𑁆𑀧𑀫𑀸𑀬𑀦𑁆𑀢𑀼 𑀲𑀦𑁆𑀦𑀤𑁆𑀥𑀸,_  
_𑀳𑀢𑁆𑀣𑀺𑀓𑁆𑀔𑀦𑁆𑀥𑁂𑀳𑀺 𑀤𑀲𑁆𑀲𑀺𑀢𑀸𑁇_  


(2350.)

3708\. _𑀢𑀢𑁄 𑀅𑀲𑁆𑀲𑀲𑀳𑀲𑁆𑀲𑀸𑀦𑀺,_  
_𑀬𑁄𑀚𑀬𑀦𑁆𑀢𑀼 𑀘𑀢𑀼𑀤𑁆𑀤𑀲;_  
_𑀆𑀚𑀸𑀦𑀻𑀬𑀸𑀯 𑀚𑀸𑀢𑀺𑀬𑀸,_  
_𑀲𑀺𑀦𑁆𑀥𑀯𑀸 𑀲𑀻𑀖𑀯𑀸𑀳𑀦𑀸𑁇_  


(2351.)

3709\. _𑀆𑀭𑀽𑀍𑀳𑀸 𑀕𑀸𑀫𑀡𑀻𑀬𑁂𑀳𑀺,_  
_𑀇𑀮𑁆𑀮𑀺𑀬𑀸𑀘𑀸𑀧𑀥𑀸𑀭𑀺𑀪𑀺;_  
_𑀔𑀺𑀧𑁆𑀧𑀫𑀸𑀬𑀦𑁆𑀢𑀼 𑀲𑀦𑁆𑀦𑀤𑁆𑀥𑀸,_  
_𑀅𑀲𑁆𑀲𑀧𑀺𑀝𑁆𑀞𑁂𑀳𑀺𑀮𑀗𑁆𑀓𑀢𑀸𑁇_  


(2352.)

3710\. _𑀢𑀢𑁄 𑀭𑀣𑀲𑀳𑀲𑁆𑀲𑀸𑀦𑀺,_  
_𑀬𑁄𑀚𑀬𑀦𑁆𑀢𑀼 𑀘𑀢𑀼𑀤𑁆𑀤𑀲;_  
_𑀅𑀬𑁄𑀲𑀼𑀓𑀢𑀦𑁂𑀫𑀺𑀬𑁄,_  
_𑀲𑀼𑀯𑀡𑁆𑀡𑀘𑀺𑀢𑀧𑀓𑁆𑀔𑀭𑁂𑁇_  


(2353.)

3711\. _𑀆𑀭𑁄𑀧𑁂𑀦𑁆𑀢𑀼 𑀥𑀚𑁂 𑀢𑀢𑁆𑀣,_  
_𑀘𑀫𑁆𑀫𑀸𑀦𑀺 𑀓𑀯𑀘𑀸𑀦𑀺 𑀘;_  
_𑀯𑀺𑀧𑁆𑀧𑀸𑀮𑁂𑀦𑁆𑀢𑀼 𑀘 𑀘𑀸𑀧𑀸𑀦𑀺,_  
_𑀤𑀍𑀳𑀥𑀫𑁆𑀫𑀸 𑀧𑀳𑀸𑀭𑀺𑀦𑁄;_  
_𑀔𑀺𑀧𑁆𑀧𑀫𑀸𑀬𑀦𑁆𑀢𑀼 𑀲𑀦𑁆𑀦𑀤𑁆𑀥𑀸,_  
_𑀭𑀣𑁂𑀲𑀼 𑀭𑀣𑀚𑀻𑀯𑀺𑀦𑁄𑁇_  


(2354.)

3712\. _𑀮𑀸𑀚𑀸 𑀑𑀮𑁄𑀧𑀺𑀬𑀸 𑀧𑀼𑀧𑁆𑀨𑀸,_  
_𑀫𑀸𑀮𑀸𑀕𑀦𑁆𑀥𑀯𑀺𑀮𑁂𑀧𑀦𑀸;_  
_𑀅𑀕𑁆𑀖𑀺𑀬𑀸𑀦𑀺 𑀘 𑀢𑀺𑀝𑁆𑀞𑀦𑁆𑀢𑀼,_  
_𑀬𑁂𑀦 𑀫𑀕𑁆𑀕𑁂𑀦 𑀏𑀳𑀺𑀢𑀺𑁇_  


(2355.)

3713\. _𑀕𑀸𑀫𑁂 𑀕𑀸𑀫𑁂 𑀲𑀢𑀁 𑀓𑀼𑀫𑁆𑀪𑀸,_  
_𑀫𑁂𑀭𑀬𑀲𑁆𑀲 𑀲𑀼𑀭𑀸𑀬 𑀘;_  
_𑀫𑀕𑁆𑀕𑀫𑁆𑀳𑀺 𑀧𑀢𑀺𑀢𑀺𑀝𑁆𑀞𑀦𑁆𑀢𑀼,_  
_𑀬𑁂𑀦 𑀫𑀕𑁆𑀕𑁂𑀦 𑀏𑀳𑀺𑀢𑀺𑁇_  


(2356.)

3714\. _𑀫𑀁𑀲𑀸 𑀧𑀽𑀯𑀸 𑀲𑀗𑁆𑀓𑀼𑀮𑀺𑀬𑁄,_  
_𑀓𑀼𑀫𑁆𑀫𑀸𑀲𑀸 𑀫𑀘𑁆𑀙𑀲𑀁𑀬𑀼𑀢𑀸;_  
_𑀫𑀕𑁆𑀕𑀫𑁆𑀳𑀺 𑀧𑀢𑀺𑀢𑀺𑀝𑁆𑀞𑀦𑁆𑀢𑀼,_  
_𑀬𑁂𑀦 𑀫𑀕𑁆𑀕𑁂𑀦 𑀏𑀳𑀺𑀢𑀺𑁇_  


(2357.)

3715\. _𑀲𑀧𑁆𑀧𑀺 𑀢𑁂𑀮𑀁 𑀤𑀥𑀺 𑀔𑀻𑀭𑀁,_  
_𑀓𑀗𑁆𑀕𑀼𑀩𑀻𑀚𑀸 𑀩𑀳𑀽 𑀲𑀼𑀭𑀸;_  
_𑀫𑀕𑁆𑀕𑀫𑁆𑀳𑀺 𑀧𑀢𑀺𑀢𑀺𑀝𑁆𑀞𑀦𑁆𑀢𑀼,_  
_𑀬𑁂𑀦 𑀫𑀕𑁆𑀕𑁂𑀦 𑀏𑀳𑀺𑀢𑀺𑁇_  


(2358.)

3716\. _𑀆𑀍𑀆𑀭𑀺𑀓𑀸 𑀘 𑀲𑀽𑀤𑀸 𑀘,_  
_𑀦𑀝𑀦𑀝𑁆𑀝𑀓𑀕𑀸𑀬𑀺𑀦𑁄;_  
_𑀧𑀸𑀡𑀺𑀲𑁆𑀲𑀭𑀸 𑀓𑀼𑀫𑁆𑀪𑀣𑀽𑀡𑀺𑀬𑁄,_  
_𑀫𑀦𑁆𑀤𑀓𑀸 𑀲𑁄𑀓𑀚𑁆𑀛𑀸𑀬𑀺𑀓𑀸𑁇_  


(2359.)

3717\. _𑀆𑀳𑀜𑁆𑀜𑀦𑁆𑀢𑀼 𑀲𑀩𑁆𑀩𑀯𑀻𑀡𑀸,_  
_𑀪𑁂𑀭𑀺𑀬𑁄 𑀤𑀺𑀦𑁆𑀤𑀺𑀫𑀸𑀦𑀺 𑀘;_  
_𑀔𑀭𑀫𑀼𑀔𑀸𑀦𑀺 𑀥𑀫𑁂𑀦𑁆𑀢𑀼,_  
_𑀦𑀤𑀦𑁆𑀢𑀼 𑀏𑀓𑀧𑁄𑀓𑁆𑀔𑀭𑀸𑁇_  


(2360.)

3718\. _𑀫𑀼𑀤𑀺𑀗𑁆𑀕𑀸 𑀧𑀡𑀯𑀸 𑀲𑀗𑁆𑀔𑀸,_  
_𑀕𑁄𑀥𑀸 𑀧𑀭𑀺𑀯𑀤𑁂𑀦𑁆𑀢𑀺𑀓𑀸;_  
_𑀤𑀺𑀦𑁆𑀤𑀺𑀫𑀸𑀦𑀺 𑀘 𑀳𑀜𑁆𑀜𑀦𑁆𑀢𑀼,_  
_𑀓𑀼𑀢𑀼𑀫𑁆𑀧 𑀤𑀺𑀦𑁆𑀤𑀺𑀫𑀸𑀦𑀺 𑀘”𑁇_  


(2361.)

3719\. _𑀲𑀸 𑀲𑁂𑀦𑀸 𑀫𑀳𑀢𑀻 𑀆𑀲𑀺,_  
_𑀉𑀬𑁆𑀬𑀼𑀢𑁆𑀢𑀸 𑀲𑀺𑀯𑀺𑀯𑀸𑀳𑀺𑀦𑀻;_  
_𑀚𑀸𑀮𑀺𑀦𑀸 𑀫𑀕𑁆𑀕𑀦𑀸𑀬𑁂𑀦,_  
_𑀯𑀗𑁆𑀓𑀁 𑀧𑀸𑀬𑀸𑀲𑀺 𑀧𑀩𑁆𑀩𑀢𑀁𑁇_  


(2362.)

3720\. _𑀓𑁄𑀜𑁆𑀘𑀁 𑀦𑀤𑀢𑀺 𑀫𑀸𑀢𑀗𑁆𑀕𑁄,_  
_𑀓𑀼𑀜𑁆𑀚𑀭𑁄 𑀲𑀝𑁆𑀞𑀺𑀳𑀸𑀬𑀦𑁄;_  
_𑀓𑀘𑁆𑀙𑀸𑀬 𑀩𑀤𑁆𑀥𑀫𑀸𑀦𑀸𑀬,_  
_𑀓𑁄𑀜𑁆𑀘𑀁 𑀦𑀤𑀢𑀺 𑀯𑀸𑀭𑀡𑁄𑁇_  


(2363.)

3721\. _𑀆𑀚𑀸𑀦𑀻𑀬𑀸 𑀳𑀲𑀺𑀬𑀦𑁆𑀢𑀺,_  
_𑀦𑁂𑀫𑀺𑀖𑁄𑀲𑁄 𑀅𑀚𑀸𑀬𑀣;_  
_𑀅𑀩𑁆𑀪𑀁 𑀭𑀚𑁄 𑀅𑀘𑁆𑀙𑀸𑀤𑁂𑀲𑀺,_  
_𑀉𑀬𑁆𑀬𑀼𑀢𑁆𑀢𑀸 𑀲𑀺𑀯𑀺𑀯𑀸𑀳𑀺𑀦𑀻𑁇_  


(2364.)

3722\. _𑀲𑀸 𑀲𑁂𑀦𑀸 𑀫𑀳𑀢𑀻 𑀆𑀲𑀺,_  
_𑀉𑀬𑁆𑀬𑀼𑀢𑁆𑀢𑀸 𑀳𑀸𑀭𑀳𑀸𑀭𑀺𑀦𑀻;_  
_𑀚𑀸𑀮𑀺𑀦𑀸 𑀫𑀕𑁆𑀕𑀦𑀸𑀬𑁂𑀦,_  
_𑀯𑀗𑁆𑀓𑀁 𑀧𑀸𑀬𑀸𑀲𑀺 𑀧𑀩𑁆𑀩𑀢𑀁𑁇_  


(2365.)

3723\. _𑀢𑁂 𑀧𑀸𑀯𑀺𑀁𑀲𑀼 𑀩𑁆𑀭𑀳𑀸𑀭𑀜𑁆𑀜𑀁,_  
_𑀩𑀳𑀼𑀲𑀸𑀔𑀁 𑀫𑀳𑁄𑀤𑀓𑀁;_  
_𑀧𑀼𑀧𑁆𑀨𑀭𑀼𑀓𑁆𑀔𑁂𑀳𑀺 𑀲𑀜𑁆𑀙𑀦𑁆𑀦𑀁,_  
_𑀨𑀮𑀭𑀼𑀓𑁆𑀔𑁂𑀳𑀺 𑀘𑀽𑀪𑀬𑀁𑁇_  


(2366.)

3724\. _𑀢𑀢𑁆𑀣 𑀩𑀺𑀦𑁆𑀤𑀼𑀲𑁆𑀲𑀭𑀸 𑀯𑀕𑁆𑀕𑀽,_  
_𑀦𑀸𑀦𑀸𑀯𑀡𑁆𑀡𑀸 𑀩𑀳𑀽 𑀤𑀺𑀚𑀸;_  
_𑀓𑀽𑀚𑀦𑁆𑀢𑀫𑀼𑀧𑀓𑀽𑀚𑀦𑁆𑀢𑀺,_  
_𑀉𑀢𑀼𑀲𑀫𑁆𑀧𑀼𑀧𑁆𑀨𑀺𑀢𑁂 𑀤𑀼𑀫𑁂𑁇_  


(2367.)

3725\. _𑀢𑁂 𑀕𑀦𑁆𑀢𑁆𑀯𑀸 𑀤𑀻𑀖𑀫𑀤𑁆𑀥𑀸𑀦𑀁,_  
_𑀅𑀳𑁄𑀭𑀢𑁆𑀢𑀸𑀦𑀫𑀘𑁆𑀘𑀬𑁂;_  
_𑀧𑀤𑁂𑀲𑀁 𑀢𑀁 𑀉𑀧𑀸𑀕𑀘𑁆𑀙𑀼𑀁,_  
_𑀬𑀢𑁆𑀣 𑀯𑁂𑀲𑁆𑀲𑀦𑁆𑀢𑀭𑁄 𑀅𑀳𑀼𑁇_  


---

3726\. 𑀫𑀳𑀸𑀭𑀸𑀚𑀧𑀩𑁆𑀩𑀁 𑀦𑀸𑀫𑁇



[Go to previous page (22.1.10.10 Sakkapabba)](22.1.10.10.md) / [Go to parent page (22.1.10 Vessantarajātaka)](../22.1.10.md) / [Go to next page (22.1.10.12 Chakhattiyakamma)](22.1.10.12.md)


