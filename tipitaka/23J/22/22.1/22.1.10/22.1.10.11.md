
[Home](/) / [23J Jātakapāḷi](../../../../23J.md) / [22 Mahānipāta](../../../22.md) / [22.1 Mūgapakkhavagga](../../22.1.md) / [22.1.10 Vessantarajātaka](../22.1.10.md)

# 22.1.10.11 Mahārājapabba

* Mahānipāta

* Mūgapakkhavagga

* Vessantarajātaka

* Mahārājapabba

(2303.)

3661\. _“Kassetaṃ mukhamābhāti,_  
_hemaṃvuttattamagginā;_  
_Nikkhaṃva jātarūpassa,_  
_ukkāmukhapahaṃsitaṃ._  


(2304.)

3662\. _Ubho sadisapaccaṅgā,_  
_ubho sadisalakkhaṇā;_  
_Jālissa sadiso eko,_  
_ekā kaṇhājinā yathā._  


(2305.)

3663\. _Sīhā bilāva nikkhantā,_  
_ubho sampatirūpakā;_  
_Jātarūpamayāyeva,_  
_ime dissanti dārakā._  


(2306.)

3664\. _Kuto nu bhavaṃ bhāradvāja,_  
_Ime ānesi dārake;_  
_Ajja raṭṭhaṃ anuppatto,_  
_Kuhiṃ gacchasi brāhmaṇa”._  


(2307.)

3665\. _“Mayhaṃ te dārakā deva,_  
_dinnā vittena sañjaya;_  
_Ajja pannarasā ratti,_  
_yato laddhā me dārakā”._  


(2308.)

3666\. _“Kena vā vācapeyyena,_  
_sammāñāyena saddahe;_  
_Ko tetaṃ dānamadadā,_  
_puttake dānamuttamaṃ”._  


(2309.)

3667\. _“Yo yācataṃ patiṭṭhāsi,_  
_bhūtānaṃ dharaṇīriva;_  
_So me vessantaro rājā,_  
_puttedāsi vane vasaṃ._  


(2310.)

3668\. _Yo yācataṃ gatī āsi,_  
_savantīnaṃva sāgaro;_  
_So me vessantaro rājā,_  
_puttedāsi vane vasaṃ”._  


(2311.)

3669\. _“Dukkaṭaṃ vata bho raññā,_  
_saddhena gharamesinā;_  
_Kathaṃ nu puttake dajjā,_  
_araññe avaruddhako._  


(2312.)

3670\. _Imaṃ bhonto nisāmetha,_  
_yāvantettha samāgatā;_  
_Kathaṃ vessantaro rājā,_  
_puttedāsi vane vasaṃ._  


(2313.)

3671\. _Dāsiṃ dāsaṃ ca so dajjā,_  
_assaṃ cassatarīrathaṃ;_  
_Hatthiñca kuñjaraṃ dajja,_  
_kathaṃ so dajja dārake”._  


(2314.)

3672\. _“Yassa nassa ghare dāso,_  
_asso cassatarīratho;_  
_Hatthī ca kuñjaro nāgo,_  
_kiṃ so dajjā pitāmaha”._  


(2315.)

3673\. _“Dānamassa pasaṃsāma,_  
_na ca nindāma puttakā;_  
_Kathaṃ nu hadayaṃ āsi,_  
_tumhe datvā vanibbake”._  


(2316.)

3674\. _“Dukkhassa hadayaṃ āsi,_  
_atho uṇhampi passasi;_  
_Rohinīheva tambakkhī,_  
_pitā assūni vattayi”._  


(2317.)

3675\. _Yaṃ taṃ kaṇhājināvoca,_  
_“ayaṃ maṃ tāta brāhmaṇo;_  
_Laṭṭhiyā paṭikoṭeti,_  
_ghare jātaṃva dāsiyaṃ._  


(2318.)

3676\. _Na cāyaṃ brāhmaṇo tāta,_  
_dhammikā honti brāhmaṇā;_  
_Yakkho brāhmaṇavaṇṇena,_  
_khādituṃ tāta neti no;_  
_Nīyamāne pisācena,_  
_kiṃ nu tāta udikkhasi”._  


(2319.)

3677\. _“Rājaputtī ca vo mātā,_  
_rājaputto ca vo pitā;_  
_Pubbe me aṅkamāruyha,_  
_kiṃ nu tiṭṭhatha ārakā”._  


(2320.)

3678\. _“Rājaputtī ca no mātā,_  
_rājaputto ca no pitā;_  
_Dāsā mayaṃ brāhmaṇassa,_  
_tasmā tiṭṭhāma ārakā”._  


(2321.)

3679\. _“Mā sammevaṃ avacuttha,_  
_ḍayhate hadayaṃ mama;_  
_Citakāyaṃva me kāyo,_  
_āsane na sukhaṃ labhe._  


(2322.)

3680\. _Mā sammevaṃ avacuttha,_  
_bhiyyo sokaṃ janetha maṃ;_  
_Nikkiṇissāmi dabbena,_  
_na vo dāsā bhavissatha._  


(2323.)

3681\. _Kimagghiyañhi vo tāta,_  
_brāhmaṇassa pitā adā;_  
_Yathābhūtaṃ me akkhātha,_  
_paṭipādentu brāhmaṇaṃ”._  


(2324.)

3682\. _“Sahassagghañhi maṃ tāta,_  
_brāhmaṇassa pitā adā;_  
_Atha kaṇhājinaṃ kaññaṃ,_  
_hatthinā ca satena ca”._  


(2325.)

3683\. _“Uṭṭhehi katte taramāno,_  
_brāhmaṇassa avākara;_  
_Dāsisataṃ dāsasataṃ,_  
_gavaṃ hatthusabhaṃ sataṃ;_  
_Jātarūpasahassañca,_  
_puttānaṃ dehi nikkayaṃ”._  


(2326.)

3684\. _Tato kattā taramāno,_  
_brāhmaṇassa avākari;_  
_Dāsisataṃ dāsasataṃ,_  
_gavaṃ hatthusabhaṃ sataṃ;_  
_Jātarūpasahassañca,_  
_puttānaṃdāsi nikkayaṃ._  


(2327.)

3685\. _Nikkiṇitvā nahāpetvā,_  
_bhojayitvāna dārake;_  
_Samalaṅkaritvā bhaṇḍena,_  
_ucchaṅge upavesayuṃ._  


(2328.)

3686\. _Sīsaṃ nhāte sucivatthe,_  
_sabbābharaṇabhūsite;_  
_Rājā aṅke karitvāna,_  
_ayyako paripucchatha._  


(2329.)

3687\. _Kuṇḍale ghusite māle,_  
_sabbābharaṇabhūsite;_  
_Rājā aṅke karitvāna,_  
_idaṃ vacanamabravi._  


(2330.)

3688\. _“Kacci ubho arogā te,_  
_jāli mātāpitā tava;_  
_Kacci uñchena yāpenti,_  
_kacci mūlaphalā bahū._  


(2331.)

3689\. _Kacci ḍaṃsā makasā ca,_  
_appameva sarīsapā;_  
_Vane vāḷamigākiṇṇe,_  
_kacci hiṃsā na vijjati”._  


(2332.)

3690\. _“Atho ubho arogā me,_  
_deva mātāpitā mama;_  
_Atho uñchena yāpenti,_  
_atho mūlaphalā bahū._  


(2333.)

3691\. _Atho ḍaṃsā makasā ca,_  
_appameva sarīsapā;_  
_Vane vāḷamigākiṇṇe,_  
_hiṃsā nesaṃ na vijjati._  


(2334.)

3692\. _Khaṇantālukalambāni,_  
_bilāni takkalāni ca;_  
_Kolaṃ bhallātakaṃ bellaṃ,_  
_sā no āhatva posati._  


(2335.)

3693\. _Yañceva sā āharati,_  
_vanamūlaphalahāriyā;_  
_Taṃ no sabbe samāgantvā,_  
_rattiṃ bhuñjāma no divā._  


(2336.)

3694\. _Ammāva no kisā paṇḍu,_  
_āharantī dumapphalaṃ;_  
_Vātātapena sukhumālī,_  
_padumaṃ hatthagatāmiva._  


(2337.)

3695\. _Ammāya patanū kesā,_  
_vicarantyā brahāvane;_  
_Vane vāḷamigākiṇṇe,_  
_khaggadīpinisevite._  


(2338.)

3696\. _Kesesu jaṭaṃ bandhitvā,_  
_kacche jallamadhārayi;_  
_Cammavāsī chamā seti,_  
_jātavedaṃ namassati._  


(2339.)

3697\. _Puttā piyā manussānaṃ,_  
_lokasmiṃ udapajjisuṃ;_  
_Na hi nūnamhākaṃ ayyassa,_  
_putte sneho ajāyatha”._  


(2340.)

3698\. _“Dukkaṭañca hi no putta,_  
_bhūnahaccaṃ kataṃ mayā;_  
_Yohaṃ sivīnaṃ vacanā,_  
_pabbājesimadūsakaṃ._  


(2341.)

3699\. _Yaṃ me kiñci idha atthi,_  
_dhanaṃ dhaññañca vijjati;_  
_Etu vessantaro rājā,_  
_siviraṭṭhe pasāsatu”._  


(2342.)

3700\. _“Na deva mayhaṃ vacanā,_  
_ehiti sivisuttamo;_  
_Sayameva devo gantvā,_  
_siñca bhogehi atrajaṃ”._  


(2343.)

3701\. _Tato senāpatiṃ rājā,_  
_sañjayo ajjhabhāsatha;_  
_“Hatthī assā rathā pattī,_  
_senā sannāhayantu naṃ;_  
_Negamā ca maṃ anventu,_  
_brāhmaṇā ca purohitā._  


(2344.)

3702\. _Tato saṭṭhisahassāni,_  
_yodhino cārudassanā;_  
_Khippamāyantu sannaddhā,_  
_nānāvaṇṇehilaṅkatā._  


(2345.)

3703\. _Nīlavatthadharā neke,_  
_pītāneke nivāsitā;_  
_Aññe lohitauṇhīsā,_  
_suddhāneke nivāsitā;_  
_Khippamāyantu sannaddhā,_  
_nānāvaṇṇehilaṅkatā._  


(2346.)

3704\. _Himavā yathā gandhadharo,_  
_pabbato gandhamādano;_  
_Nānārukkhehi sañchanno,_  
_mahābhūtagaṇālayo._  


(2347.)

3705\. _Osadhehi ca dibbehi,_  
_disā bhāti pavāti ca;_  
_Khippamāyantu sannaddhā,_  
_disā bhantu pavantu ca._  


(2348.)

3706\. _Tato nāgasahassāni,_  
_yojayantu catuddasa;_  
_Suvaṇṇakacchā mātaṅgā,_  
_hemakappanavāsasā._  


(2349.)

3707\. _Ārūḷhā gāmaṇīyehi,_  
_tomaraṅkusapāṇibhi;_  
_Khippamāyantu sannaddhā,_  
_hatthikkhandhehi dassitā._  


(2350.)

3708\. _Tato assasahassāni,_  
_yojayantu catuddasa;_  
_Ājānīyāva jātiyā,_  
_sindhavā sīghavāhanā._  


(2351.)

3709\. _Ārūḷhā gāmaṇīyehi,_  
_illiyācāpadhāribhi;_  
_Khippamāyantu sannaddhā,_  
_assapiṭṭhehilaṅkatā._  


(2352.)

3710\. _Tato rathasahassāni,_  
_yojayantu catuddasa;_  
_Ayosukatanemiyo,_  
_suvaṇṇacitapakkhare._  


(2353.)

3711\. _Āropentu dhaje tattha,_  
_cammāni kavacāni ca;_  
_Vippālentu ca cāpāni,_  
_daḷhadhammā pahārino;_  
_Khippamāyantu sannaddhā,_  
_rathesu rathajīvino._  


(2354.)

3712\. _Lājā olopiyā pupphā,_  
_mālāgandhavilepanā;_  
_Agghiyāni ca tiṭṭhantu,_  
_yena maggena ehiti._  


(2355.)

3713\. _Gāme gāme sataṃ kumbhā,_  
_merayassa surāya ca;_  
_Maggamhi patitiṭṭhantu,_  
_yena maggena ehiti._  


(2356.)

3714\. _Maṃsā pūvā saṅkuliyo,_  
_kummāsā macchasaṃyutā;_  
_Maggamhi patitiṭṭhantu,_  
_yena maggena ehiti._  


(2357.)

3715\. _Sappi telaṃ dadhi khīraṃ,_  
_kaṅgubījā bahū surā;_  
_Maggamhi patitiṭṭhantu,_  
_yena maggena ehiti._  


(2358.)

3716\. _Āḷārikā ca sūdā ca,_  
_naṭanaṭṭakagāyino;_  
_Pāṇissarā kumbhathūṇiyo,_  
_mandakā sokajjhāyikā._  


(2359.)

3717\. _Āhaññantu sabbavīṇā,_  
_bheriyo dindimāni ca;_  
_Kharamukhāni dhamentu,_  
_nadantu ekapokkharā._  


(2360.)

3718\. _Mudiṅgā paṇavā saṅkhā,_  
_godhā parivadentikā;_  
_Dindimāni ca haññantu,_  
_kutumpa dindimāni ca”._  


(2361.)

3719\. _Sā senā mahatī āsi,_  
_uyyuttā sivivāhinī;_  
_Jālinā magganāyena,_  
_vaṅkaṃ pāyāsi pabbataṃ._  


(2362.)

3720\. _Koñcaṃ nadati mātaṅgo,_  
_kuñjaro saṭṭhihāyano;_  
_Kacchāya baddhamānāya,_  
_koñcaṃ nadati vāraṇo._  


(2363.)

3721\. _Ājānīyā hasiyanti,_  
_nemighoso ajāyatha;_  
_Abbhaṃ rajo acchādesi,_  
_uyyuttā sivivāhinī._  


(2364.)

3722\. _Sā senā mahatī āsi,_  
_uyyuttā hārahārinī;_  
_Jālinā magganāyena,_  
_vaṅkaṃ pāyāsi pabbataṃ._  


(2365.)

3723\. _Te pāviṃsu brahāraññaṃ,_  
_bahusākhaṃ mahodakaṃ;_  
_Puppharukkhehi sañchannaṃ,_  
_phalarukkhehi cūbhayaṃ._  


(2366.)

3724\. _Tattha bindussarā vaggū,_  
_nānāvaṇṇā bahū dijā;_  
_Kūjantamupakūjanti,_  
_utusampupphite dume._  


(2367.)

3725\. _Te gantvā dīghamaddhānaṃ,_  
_ahorattānamaccaye;_  
_Padesaṃ taṃ upāgacchuṃ,_  
_yattha vessantaro ahu._  


---

3726\. Mahārājapabbaṃ nāma.



[Go to previous page (22.1.10.10 Sakkapabba)](22.1.10.10.md) / [Go to parent page (22.1.10 Vessantarajātaka)](../22.1.10.md) / [Go to next page (22.1.10.12 Chakhattiyakamma)](22.1.10.12.md)


