
[Home](/) / [23J Jātakapāḷi](../../../../23J.md) / [22 Mahānipāta](../../../22.md) / [22.1 Mūgapakkhavagga](../../22.1.md) / [22.1.10 Vessantarajātaka](../22.1.10.md)

# 22.1.10.9 Maddīpabba

* Mahānipāta

* Mūgapakkhavagga

* Vessantarajātaka

* Maddīpabba

(2182.)

3536\. _Tesaṃ lālappitaṃ sutvā,_  
_tayo vāḷā vane migā;_  
_Sīho byaggho ca dīpi ca,_  
_idaṃ vacanamabravuṃ._  


(2183.)

3537\. _“Mā heva no rājaputtī,_  
_sāyaṃ uñchāto āgamā;_  
_Mā hevamhāka nibbhoge,_  
_heṭhayittha vane migā._  


(2184.)

3538\. _Sīho ce naṃ viheṭheyya,_  
_byaggho dīpi ca lakkhaṇaṃ;_  
_Neva jālīkumārassa,_  
_kuto kaṇhājinā siyā;_  
_Ubhayeneva jīyetha,_  
_patiṃ putte ca lakkhaṇā”._  


(2185.)

3539\. _“Khaṇittikaṃ me patitaṃ,_  
_dakkhiṇakkhi ca phandati;_  
_Aphalā phalino rukkhā,_  
_sabbā muyhanti me disā”._  


(2186.)

3540\. _Tassā sāyanhakālasmiṃ,_  
_assamāgamanaṃ pati;_  
_Atthaṅgatamhi sūriye,_  
_vāḷā panthe upaṭṭhahuṃ._  


(2187.)

3541\. _“Nīce colambate sūriyo,_  
_dūre ca vata assamo;_  
_Yañca nesaṃ ito hassaṃ,_  
_taṃ te bhuñjeyyu bhojanaṃ._  


(2188.)

3542\. _So nūna khattiyo eko,_  
_paṇṇasālāya acchati;_  
_Tosento dārake chāte,_  
_mamaṃ disvā anāyatiṃ._  


(2189.)

3543\. _Te nūna puttakā mayhaṃ,_  
_kapaṇāya varākiyā;_  
_Sāyaṃ saṃvesanākāle,_  
_khīrapītāva acchare._  


(2190.)

3544\. _Te nūna puttakā mayhaṃ,_  
_kapaṇāya varākiyā;_  
_Sāyaṃ saṃvesanākāle,_  
_vāripītāva acchare._  


(2191.)

3545\. _Te nūna puttakā mayhaṃ,_  
_kapaṇāya varākiyā;_  
_Paccuggatā maṃ tiṭṭhanti,_  
_vacchā bālāva mātaraṃ._  


(2192.)

3546\. _Te nūna puttakā mayhaṃ,_  
_kapaṇāya varākiyā;_  
_Paccuggatā maṃ tiṭṭhanti,_  
_haṃsāvuparipallale._  


(2193.)

3547\. _Te nūna puttakā mayhaṃ,_  
_kapaṇāya varākiyā;_  
_Paccuggatā maṃ tiṭṭhanti,_  
_assamassāvidūrato._  


(2194.)

3548\. _Ekāyano ekapatho,_  
_sarā sobbhā ca passato;_  
_Aññaṃ maggaṃ na passāmi,_  
_yena gaccheyya assamaṃ._  


(2195.)

3549\. _Migā namatthu rājāno,_  
_kānanasmiṃ mahabbalā;_  
_Dhammena bhātaro hotha,_  
_maggaṃ me detha yācitā._  


(2196.)

3550\. _Avaruddhassāhaṃ bhariyā,_  
_rājaputtassa sirīmato;_  
_Tañcāhaṃ nātimaññāmi,_  
_rāmaṃ sītāvanubbatā._  


(2197.)

3551\. _Tumhe ca putte passatha,_  
_sāyaṃ saṃvesanaṃ pati;_  
_Ahañca putte passeyyaṃ,_  
_jāliṃ kaṇhājinaṃ cubho._  


(2198.)

3552\. _Bahuñcidaṃ mūlaphalaṃ,_  
_bhakkho cāyaṃ anappako;_  
_Tato upaḍḍhaṃ dassāmi,_  
_maggaṃ me detha yācitā._  


(2199.)

3553\. _Rājaputtī ca no mātā,_  
_rājaputto ca no pitā;_  
_Dhammena bhātaro hotha,_  
_maggaṃ me detha yācitā”._  


(2200.)

3554\. _Tassā lālappamānāya,_  
_bahuṃ kāruññasañhitaṃ;_  
_Sutvā nelapatiṃ vācaṃ,_  
_vāḷā panthā apakkamuṃ._  


(2201.)

3555\. _“Imamhi naṃ padesamhi,_  
_puttakā paṃsukuṇṭhitā;_  
_Paccuggatā maṃ tiṭṭhanti,_  
_vacchā bālāva mātaraṃ._  


(2202.)

3556\. _Imamhi naṃ padesamhi,_  
_puttakā paṃsukuṇṭhitā;_  
_Paccuggatā maṃ tiṭṭhanti,_  
_haṃsāvuparipallale._  


(2203.)

3557\. _Imamhi naṃ padesamhi,_  
_puttakā paṃsukuṇṭhitā;_  
_Paccuggatā maṃ tiṭṭhanti,_  
_assamassāvidūrato._  


(2204.)

3558\. _Dve migā viya ukkaṇṇā,_  
_samantā mabhidhāvino;_  
_Ānandino pamuditā,_  
_vaggamānāva kampare;_  
_Tyajja putte na passāmi,_  
_jāliṃ kaṇhājinaṃ cubho._  


(2205.)

3559\. _Chakalīva migī chāpaṃ,_  
_pakkhī muttāva pañjarā;_  
_Ohāya putte nikkhamiṃ,_  
_sīhīvāmisagiddhinī;_  
_Tyajja putte na passāmi,_  
_jāliṃ kaṇhājinaṃ cubho._  


(2206.)

3560\. _Idaṃ nesaṃ padakkantaṃ,_  
_nāgānamiva pabbate;_  
_Citakā parikiṇṇāyo,_  
_assamassāvidūrato;_  
_Tyajja putte na passāmi,_  
_jāliṃ kaṇhājinaṃ cubho._  


(2207.)

3561\. _Vālikāyapi okiṇṇā,_  
_puttakā paṃsukuṇṭhitā;_  
_Samantā mabhidhāvanti,_  
_te na passāmi dārake._  


(2208.)

3562\. _Ye maṃ pure paccuṭṭhenti,_  
_araññā dūramāyatiṃ;_  
_Tyajja putte na passāmi,_  
_jāliṃ kaṇhājinaṃ cubho._  


(2209.)

3563\. _Chakaliṃva migiṃ chāpā,_  
_paccuggantuna mātaraṃ;_  
_Dūre maṃ pavilokenti,_  
_te na passāmi dārake._  


(2210.)

3564\. _Idaṃ nesaṃ kīḷanakaṃ,_  
_patitaṃ paṇḍubeḷuvaṃ;_  
_Tyajja putte na passāmi,_  
_jāliṃ kaṇhājinaṃ cubho._  


(2211.)

3565\. _Thanā ca mayhime pūrā,_  
_uro ca sampadālati;_  
_Tyajja putte na passāmi,_  
_jāliṃ kaṇhājinaṃ cubho._  


(2212.)

3566\. _Ucchaṅgeko vicināti,_  
_thanamekāvalambati;_  
_Tyajja putte na passāmi,_  
_jāliṃ kaṇhājinaṃ cubho._  


(2213.)

3567\. _Yassu sāyanhasamayaṃ,_  
_puttakā paṃsukuṇṭhitā;_  
_Ucchaṅge me vivattanti,_  
_te na passāmi dārake._  


(2214.)

3568\. _Ayaṃ so assamo pubbe,_  
_samajjo paṭibhāti maṃ;_  
_Tyajja putte apassantyā,_  
_bhamate viya assamo._  


(2215.)

3569\. _Kimidaṃ appasaddova,_  
_assamo paṭibhāti maṃ;_  
_Kākolāpi na vassanti,_  
_matā me nūna dārakā._  


(2216.)

3570\. _Kimidaṃ appasaddova,_  
_assamo paṭibhāti maṃ;_  
_Sakuṇāpi na vassanti,_  
_matā me nūna dārakā._  


(2217.)

3571\. _Kimidaṃ tuṇhibhūtosi,_  
_api ratteva me mano;_  
_Kākolāpi na vassanti,_  
_matā me nūna dārakā._  


(2218.)

3572\. _Kimidaṃ tuṇhibhūtosi,_  
_api ratteva me mano;_  
_Sakuṇāpi na vassanti,_  
_matā me nūna dārakā._  


(2219.)

3573\. _Kacci nu me ayyaputta,_  
_migā khādiṃsu dārake;_  
_Araññe iriṇe vivane,_  
_kena nītā me dārakā._  


(2220.)

3574\. _Adu te pahitā dūtā,_  
_adu suttā piyaṃvadā;_  
_Adu bahi no nikkhantā,_  
_khiḍḍāsu pasutā nu te._  


(2221.)

3575\. _Nevāsaṃ kesā dissanti,_  
_hatthapādā ca jālino;_  
_Sakuṇānañca opāto,_  
_kena nītā me dārakā._  


(2222.)

3576\. _Idaṃ tato dukkhataraṃ,_  
_sallaviddho yathā vaṇo;_  
_Tyajja putte na passāmi,_  
_jāliṃ kaṇhājinaṃ cubho._  


(2223.)

3577\. _Idampi dutiyaṃ sallaṃ,_  
_kampeti hadayaṃ mama;_  
_Yañca putte na passāmi,_  
_tvañca maṃ nābhibhāsasi._  


(2224.)

3578\. _Ajjeva me imaṃ rattiṃ,_  
_rājaputta na saṃsasi;_  
_Maññe okkantasantaṃ maṃ,_  
_pāto dakkhisi no mataṃ”._  


(2225.)

3579\. _“Nūna maddī varārohā,_  
_rājaputtī yasassinī;_  
_Pāto gatāsi uñchāya,_  
_kimidaṃ sāyamāgatā”._  


(2226.)

3580\. _“Nanu tvaṃ saddamassosi,_  
_ye saraṃ pātumāgatā;_  
_Sīhassapi nadantassa,_  
_byagghassa ca nikujjitaṃ._  


(2227.)

3581\. _Ahu pubbanimittaṃ me,_  
_vicarantyā brahāvane;_  
_Khaṇitto me hatthā patito,_  
_uggīvañcāpi aṃsato._  


(2228.)

3582\. _Tadāhaṃ byathitā bhītā,_  
_puthu katvāna pañjaliṃ;_  
_Sabbadisā namassissaṃ,_  
_api sotthi ito siyā._  


(2229.)

3583\. _Mā heva no rājaputto,_  
_hato sīhena dīpinā;_  
_Dārakā vā parāmaṭṭhā,_  
_acchakokataracchihi._  


(2230.)

3584\. _Sīho byaggho ca dīpi ca,_  
_tayo vāḷā vane migā;_  
_Te maṃ pariyāvaruṃ maggaṃ,_  
_tena sāyamhi āgatā._  


(2231.)

3585\. _Ahaṃ patiñca putte ca,_  
_āceramiva māṇavo;_  
_Anuṭṭhitā divārattiṃ,_  
_jaṭinī brahmacārinī._  


(2232.)

3586\. _Ajināni paridahitvā,_  
_vanamūlaphalahāriyā;_  
_Vicarāmi divārattiṃ,_  
_tumhaṃ kāmā hi puttakā._  


(2233.)

3587\. _Ahaṃ suvaṇṇahaliddiṃ,_  
_ābhataṃ paṇḍubeḷuvaṃ;_  
_Rukkhapakkāni cāhāsiṃ,_  
_ime vo putta kīḷanā._  


(2234.)

3588\. _Imaṃ mūlāḷivattakaṃ,_  
_sālukaṃ ciñcabhedakaṃ;_  
_Bhuñja khuddehi saṃyuttaṃ,_  
_saha puttehi khattiya._  


(2235.)

3589\. _Padumaṃ jālino dehi,_  
_kumudañca kumāriyā;_  
_Māline passa naccante,_  
_sivi puttāni avhaya._  


(2236.)

3590\. _Tato kaṇhājināyapi,_  
_nisāmehi rathesabha;_  
_Mañjussarāya vagguyā,_  
_assamaṃ upayantiyā._  


(2237.)

3591\. _Samānasukhadukkhamhā,_  
_raṭṭhā pabbājitā ubho;_  
_Api sivi putte passesi,_  
_jāliṃ kaṇhājinaṃ cubho._  


(2238.)

3592\. _Samaṇe brāhmaṇe nūna,_  
_brahmacariyaparāyaṇe;_  
_Ahaṃ loke abhissapiṃ,_  
_sīlavante bahussute;_  
_Tyajja putte na passāmi,_  
_jāliṃ kaṇhājinaṃ cubho._  


(2239.)

3593\. _Ime te jambukā rukkhā,_  
_vedisā sinduvārakā;_  
_Vividhāni rukkhajātāni,_  
_te kumārā na dissare._  


(2240.)

3594\. _Assatthā panasā ceme,_  
_nigrodhā ca kapitthanā;_  
_Vividhāni phalajātāni,_  
_te kumārā na dissare._  


(2241.)

3595\. _Ime tiṭṭhanti ārāmā,_  
_ayaṃ sītūdakā nadī;_  
_Yatthassu pubbe kīḷiṃsu,_  
_te kumārā na dissare._  


(2242.)

3596\. _Vividhāni pupphajātāni,_  
_asmiṃ uparipabbate;_  
_Yānassu pubbe dhāriṃsu,_  
_te kumārā na dissare._  


(2243.)

3597\. _Vividhāni phalajātāni,_  
_asmiṃ uparipabbate;_  
_Yānassu pubbe bhuñjiṃsu,_  
_te kumārā na dissare._  


(2244.)

3598\. _Ime te hatthikā assā,_  
_balībaddā ca te ime;_  
_Yehissu pubbe kīḷiṃsu,_  
_te kumārā na dissare._  


(2245.)

3599\. _Ime sāmā sasolūkā,_  
_bahukā kadalīmigā;_  
_Yehissu pubbe kīḷiṃsu,_  
_te kumārā na dissare._  


(2246.)

3600\. _Ime haṃsā ca koñcā ca,_  
_mayūrā citrapekhuṇā;_  
_Yehissu pubbe kīḷiṃsu,_  
_te kumārā na dissare._  


(2247.)

3601\. _Imā tā vanagumbāyo,_  
_pupphitā sabbakālikā;_  
_Yatthassu pubbe kīḷiṃsu,_  
_te kumārā na dissare._  


(2248.)

3602\. _Imā tā pokkharaṇī rammā,_  
_cakkavākūpakūjitā;_  
_Mandālakehi sañchannā,_  
_padumuppalakehi ca;_  
_Yatthassu pubbe kīḷiṃsu,_  
_te kumārā na dissare._  


(2249.)

3603\. _Na te kaṭṭhāni bhinnāni,_  
_na te udakamāhaṭaṃ;_  
_Aggipi te na hāpito,_  
_kiṃ nu mandova jhāyasi._  


(2250.)

3604\. _Piyo piyena saṅgamma,_  
_samo me byapahaññati;_  
_Tyajja putte na passāmi,_  
_jāliṃ kaṇhājinaṃ cubho._  


(2251.)

3605\. _Na kho no deva passāmi,_  
_yena te nīhatā matā;_  
_Kākolāpi na vassanti,_  
_matā me nūna dārakā._  


(2252.)

3606\. _Na kho no deva passāmi,_  
_yena te nīhatā matā;_  
_Sakuṇāpi na vassanti,_  
_matā me nūna dārakā”._  


(2253.)

3607\. _Sā tattha paridevitvā,_  
_pabbatāni vanāni ca;_  
_Punadevassamaṃ gantvā,_  
_rodi sāmikasantike._  


(2254.)

3608\. _“Na kho no deva passāmi,_  
_yena te nīhatā matā;_  
_Kākolāpi na vassanti,_  
_matā me nūna dārakā._  


(2255.)

3609\. _Na kho no deva passāmi,_  
_yena te nīhatā matā;_  
_Sakuṇāpi na vassanti,_  
_matā me nūna dārakā._  


(2256.)

3610\. _Na kho no deva passāmi,_  
_yena te nīhatā matā;_  
_Vicarantī rukkhamūlesu,_  
_pabbatesu guhāsu ca”._  


(2257.)

3611\. _Iti maddī varārohā,_  
_rājaputtī yasassinī;_  
_Bāhā paggayha kanditvā,_  
_tattheva patitā chamā._  


(2258.)

3612\. _Tamajjhapattaṃ rājaputtiṃ,_  
_udakenābhisiñcatha;_  
_Assatthaṃ naṃ viditvāna,_  
_atha naṃ etadabravi._  


(2259.)

3613\. _“Ādiyeneva te maddi,_  
_dukkhaṃ nakkhātumicchisaṃ;_  
_Daliddo yācako vuḍḍho,_  
_brāhmaṇo gharamāgato._  


(2260.)

3614\. _Tassa dinnā mayā puttā,_  
_maddi mā bhāyi assasa;_  
_Maṃ passa maddi mā putte,_  
_mā bāḷhaṃ paridevasi;_  
_Lacchāma putte jīvantā,_  
_arogā ca bhavāmase._  


(2261.)

3615\. _Putte pasuñca dhaññañca,_  
_yañca aññaṃ ghare dhanaṃ;_  
_Dajjā sappuriso dānaṃ,_  
_disvā yācakamāgataṃ;_  
_Anumodāhi me maddi,_  
_puttake dānamuttamaṃ”._  


(2262.)

3616\. _“Anumodāmi te deva,_  
_puttake dānamuttamaṃ;_  
_Datvā cittaṃ pasādehi,_  
_bhiyyo dānaṃ dado bhava._  


(2263.)

3617\. _Yo tvaṃ maccherabhūtesu,_  
_manussesu janādhipa;_  
_Brāhmaṇassa adā dānaṃ,_  
_sivīnaṃ raṭṭhavaḍḍhano”._  


(2264.)

3618\. _Ninnāditā te pathavī,_  
_saddo te tidivaṅgato;_  
_Samantā vijjutā āguṃ,_  
_girīnaṃva patissutā._  


(2265.)

3619\. _Tassa te anumodanti,_  
_ubho nāradapabbatā;_  
_Indo ca brahmā pajāpati,_  
_somo yamo vessavaṇo;_  
_Sabbe devānumodanti,_  
_tāvatiṃsā saindakā._  


(2266.)

3620\. _Iti maddī varārohā,_  
_rājaputtī yasassinī;_  
_Vessantarassa anumodi,_  
_puttake dānamuttamaṃ._  


---

3621\. Maddīpabbaṃ nāma.



[Go to previous page (22.1.10.8 Dārakapabba)](22.1.10.8.md) / [Go to parent page (22.1.10 Vessantarajātaka)](../22.1.10.md) / [Go to next page (22.1.10.10 Sakkapabba)](22.1.10.10.md)


