
[Home](/) / [23J Jātakapāḷi](../../../../23J.md) / [22 Mahānipāta](../../../22.md) / [22.1 Mūgapakkhavagga](../../22.1.md) / [22.1.10 Vessantarajātaka](../22.1.10.md)

# 𑁨𑁨𑁇𑁧𑁇𑁧𑁦𑁇𑁯 𑀫𑀤𑁆𑀤𑀻𑀧𑀩𑁆𑀩

* 𑀫𑀳𑀸𑀦𑀺𑀧𑀸𑀢

* 𑀫𑀽𑀕𑀧𑀓𑁆𑀔𑀯𑀕𑁆𑀕

* 𑀯𑁂𑀲𑁆𑀲𑀦𑁆𑀢𑀭𑀚𑀸𑀢𑀓

* 𑀫𑀤𑁆𑀤𑀻𑀧𑀩𑁆𑀩

(2182.)

3536\. _𑀢𑁂𑀲𑀁 𑀮𑀸𑀮𑀧𑁆𑀧𑀺𑀢𑀁 𑀲𑀼𑀢𑁆𑀯𑀸,_  
_𑀢𑀬𑁄 𑀯𑀸𑀍𑀆 𑀯𑀦𑁂 𑀫𑀺𑀕𑀸;_  
_𑀲𑀻𑀳𑁄 𑀩𑁆𑀬𑀕𑁆𑀖𑁄 𑀘 𑀤𑀻𑀧𑀺 𑀘,_  
_𑀇𑀤𑀁 𑀯𑀘𑀦𑀫𑀩𑁆𑀭𑀯𑀼𑀁𑁇_  


(2183.)

3537\. _“𑀫𑀸 𑀳𑁂𑀯 𑀦𑁄 𑀭𑀸𑀚𑀧𑀼𑀢𑁆𑀢𑀻,_  
_𑀲𑀸𑀬𑀁 𑀉𑀜𑁆𑀙𑀸𑀢𑁄 𑀆𑀕𑀫𑀸;_  
_𑀫𑀸 𑀳𑁂𑀯𑀫𑁆𑀳𑀸𑀓 𑀦𑀺𑀩𑁆𑀪𑁄𑀕𑁂,_  
_𑀳𑁂𑀞𑀬𑀺𑀢𑁆𑀣 𑀯𑀦𑁂 𑀫𑀺𑀕𑀸𑁇_  


(2184.)

3538\. _𑀲𑀻𑀳𑁄 𑀘𑁂 𑀦𑀁 𑀯𑀺𑀳𑁂𑀞𑁂𑀬𑁆𑀬,_  
_𑀩𑁆𑀬𑀕𑁆𑀖𑁄 𑀤𑀻𑀧𑀺 𑀘 𑀮𑀓𑁆𑀔𑀡𑀁;_  
_𑀦𑁂𑀯 𑀚𑀸𑀮𑀻𑀓𑀼𑀫𑀸𑀭𑀲𑁆𑀲,_  
_𑀓𑀼𑀢𑁄 𑀓𑀡𑁆𑀳𑀸𑀚𑀺𑀦𑀸 𑀲𑀺𑀬𑀸;_  
_𑀉𑀪𑀬𑁂𑀦𑁂𑀯 𑀚𑀻𑀬𑁂𑀣,_  
_𑀧𑀢𑀺𑀁 𑀧𑀼𑀢𑁆𑀢𑁂 𑀘 𑀮𑀓𑁆𑀔𑀡𑀸”𑁇_  


(2185.)

3539\. _“𑀔𑀡𑀺𑀢𑁆𑀢𑀺𑀓𑀁 𑀫𑁂 𑀧𑀢𑀺𑀢𑀁,_  
_𑀤𑀓𑁆𑀔𑀺𑀡𑀓𑁆𑀔𑀺 𑀘 𑀨𑀦𑁆𑀤𑀢𑀺;_  
_𑀅𑀨𑀮𑀸 𑀨𑀮𑀺𑀦𑁄 𑀭𑀼𑀓𑁆𑀔𑀸,_  
_𑀲𑀩𑁆𑀩𑀸 𑀫𑀼𑀬𑁆𑀳𑀦𑁆𑀢𑀺 𑀫𑁂 𑀤𑀺𑀲𑀸”𑁇_  


(2186.)

3540\. _𑀢𑀲𑁆𑀲𑀸 𑀲𑀸𑀬𑀦𑁆𑀳𑀓𑀸𑀮𑀲𑁆𑀫𑀺𑀁,_  
_𑀅𑀲𑁆𑀲𑀫𑀸𑀕𑀫𑀦𑀁 𑀧𑀢𑀺;_  
_𑀅𑀢𑁆𑀣𑀗𑁆𑀕𑀢𑀫𑁆𑀳𑀺 𑀲𑀽𑀭𑀺𑀬𑁂,_  
_𑀯𑀸𑀍𑀆 𑀧𑀦𑁆𑀣𑁂 𑀉𑀧𑀝𑁆𑀞𑀳𑀼𑀁𑁇_  


(2187.)

3541\. _“𑀦𑀻𑀘𑁂 𑀘𑁄𑀮𑀫𑁆𑀩𑀢𑁂 𑀲𑀽𑀭𑀺𑀬𑁄,_  
_𑀤𑀽𑀭𑁂 𑀘 𑀯𑀢 𑀅𑀲𑁆𑀲𑀫𑁄;_  
_𑀬𑀜𑁆𑀘 𑀦𑁂𑀲𑀁 𑀇𑀢𑁄 𑀳𑀲𑁆𑀲𑀁,_  
_𑀢𑀁 𑀢𑁂 𑀪𑀼𑀜𑁆𑀚𑁂𑀬𑁆𑀬𑀼 𑀪𑁄𑀚𑀦𑀁𑁇_  


(2188.)

3542\. _𑀲𑁄 𑀦𑀽𑀦 𑀔𑀢𑁆𑀢𑀺𑀬𑁄 𑀏𑀓𑁄,_  
_𑀧𑀡𑁆𑀡𑀲𑀸𑀮𑀸𑀬 𑀅𑀘𑁆𑀙𑀢𑀺;_  
_𑀢𑁄𑀲𑁂𑀦𑁆𑀢𑁄 𑀤𑀸𑀭𑀓𑁂 𑀙𑀸𑀢𑁂,_  
_𑀫𑀫𑀁 𑀤𑀺𑀲𑁆𑀯𑀸 𑀅𑀦𑀸𑀬𑀢𑀺𑀁𑁇_  


(2189.)

3543\. _𑀢𑁂 𑀦𑀽𑀦 𑀧𑀼𑀢𑁆𑀢𑀓𑀸 𑀫𑀬𑁆𑀳𑀁,_  
_𑀓𑀧𑀡𑀸𑀬 𑀯𑀭𑀸𑀓𑀺𑀬𑀸;_  
_𑀲𑀸𑀬𑀁 𑀲𑀁𑀯𑁂𑀲𑀦𑀸𑀓𑀸𑀮𑁂,_  
_𑀔𑀻𑀭𑀧𑀻𑀢𑀸𑀯 𑀅𑀘𑁆𑀙𑀭𑁂𑁇_  


(2190.)

3544\. _𑀢𑁂 𑀦𑀽𑀦 𑀧𑀼𑀢𑁆𑀢𑀓𑀸 𑀫𑀬𑁆𑀳𑀁,_  
_𑀓𑀧𑀡𑀸𑀬 𑀯𑀭𑀸𑀓𑀺𑀬𑀸;_  
_𑀲𑀸𑀬𑀁 𑀲𑀁𑀯𑁂𑀲𑀦𑀸𑀓𑀸𑀮𑁂,_  
_𑀯𑀸𑀭𑀺𑀧𑀻𑀢𑀸𑀯 𑀅𑀘𑁆𑀙𑀭𑁂𑁇_  


(2191.)

3545\. _𑀢𑁂 𑀦𑀽𑀦 𑀧𑀼𑀢𑁆𑀢𑀓𑀸 𑀫𑀬𑁆𑀳𑀁,_  
_𑀓𑀧𑀡𑀸𑀬 𑀯𑀭𑀸𑀓𑀺𑀬𑀸;_  
_𑀧𑀘𑁆𑀘𑀼𑀕𑁆𑀕𑀢𑀸 𑀫𑀁 𑀢𑀺𑀝𑁆𑀞𑀦𑁆𑀢𑀺,_  
_𑀯𑀘𑁆𑀙𑀸 𑀩𑀸𑀮𑀸𑀯 𑀫𑀸𑀢𑀭𑀁𑁇_  


(2192.)

3546\. _𑀢𑁂 𑀦𑀽𑀦 𑀧𑀼𑀢𑁆𑀢𑀓𑀸 𑀫𑀬𑁆𑀳𑀁,_  
_𑀓𑀧𑀡𑀸𑀬 𑀯𑀭𑀸𑀓𑀺𑀬𑀸;_  
_𑀧𑀘𑁆𑀘𑀼𑀕𑁆𑀕𑀢𑀸 𑀫𑀁 𑀢𑀺𑀝𑁆𑀞𑀦𑁆𑀢𑀺,_  
_𑀳𑀁𑀲𑀸𑀯𑀼𑀧𑀭𑀺𑀧𑀮𑁆𑀮𑀮𑁂𑁇_  


(2193.)

3547\. _𑀢𑁂 𑀦𑀽𑀦 𑀧𑀼𑀢𑁆𑀢𑀓𑀸 𑀫𑀬𑁆𑀳𑀁,_  
_𑀓𑀧𑀡𑀸𑀬 𑀯𑀭𑀸𑀓𑀺𑀬𑀸;_  
_𑀧𑀘𑁆𑀘𑀼𑀕𑁆𑀕𑀢𑀸 𑀫𑀁 𑀢𑀺𑀝𑁆𑀞𑀦𑁆𑀢𑀺,_  
_𑀅𑀲𑁆𑀲𑀫𑀲𑁆𑀲𑀸𑀯𑀺𑀤𑀽𑀭𑀢𑁄𑁇_  


(2194.)

3548\. _𑀏𑀓𑀸𑀬𑀦𑁄 𑀏𑀓𑀧𑀣𑁄,_  
_𑀲𑀭𑀸 𑀲𑁄𑀩𑁆𑀪𑀸 𑀘 𑀧𑀲𑁆𑀲𑀢𑁄;_  
_𑀅𑀜𑁆𑀜𑀁 𑀫𑀕𑁆𑀕𑀁 𑀦 𑀧𑀲𑁆𑀲𑀸𑀫𑀺,_  
_𑀬𑁂𑀦 𑀕𑀘𑁆𑀙𑁂𑀬𑁆𑀬 𑀅𑀲𑁆𑀲𑀫𑀁𑁇_  


(2195.)

3549\. _𑀫𑀺𑀕𑀸 𑀦𑀫𑀢𑁆𑀣𑀼 𑀭𑀸𑀚𑀸𑀦𑁄,_  
_𑀓𑀸𑀦𑀦𑀲𑁆𑀫𑀺𑀁 𑀫𑀳𑀩𑁆𑀩𑀮𑀸;_  
_𑀥𑀫𑁆𑀫𑁂𑀦 𑀪𑀸𑀢𑀭𑁄 𑀳𑁄𑀣,_  
_𑀫𑀕𑁆𑀕𑀁 𑀫𑁂 𑀤𑁂𑀣 𑀬𑀸𑀘𑀺𑀢𑀸𑁇_  


(2196.)

3550\. _𑀅𑀯𑀭𑀼𑀤𑁆𑀥𑀲𑁆𑀲𑀸𑀳𑀁 𑀪𑀭𑀺𑀬𑀸,_  
_𑀭𑀸𑀚𑀧𑀼𑀢𑁆𑀢𑀲𑁆𑀲 𑀲𑀺𑀭𑀻𑀫𑀢𑁄;_  
_𑀢𑀜𑁆𑀘𑀸𑀳𑀁 𑀦𑀸𑀢𑀺𑀫𑀜𑁆𑀜𑀸𑀫𑀺,_  
_𑀭𑀸𑀫𑀁 𑀲𑀻𑀢𑀸𑀯𑀦𑀼𑀩𑁆𑀩𑀢𑀸𑁇_  


(2197.)

3551\. _𑀢𑀼𑀫𑁆𑀳𑁂 𑀘 𑀧𑀼𑀢𑁆𑀢𑁂 𑀧𑀲𑁆𑀲𑀣,_  
_𑀲𑀸𑀬𑀁 𑀲𑀁𑀯𑁂𑀲𑀦𑀁 𑀧𑀢𑀺;_  
_𑀅𑀳𑀜𑁆𑀘 𑀧𑀼𑀢𑁆𑀢𑁂 𑀧𑀲𑁆𑀲𑁂𑀬𑁆𑀬𑀁,_  
_𑀚𑀸𑀮𑀺𑀁 𑀓𑀡𑁆𑀳𑀸𑀚𑀺𑀦𑀁 𑀘𑀼𑀪𑁄𑁇_  


(2198.)

3552\. _𑀩𑀳𑀼𑀜𑁆𑀘𑀺𑀤𑀁 𑀫𑀽𑀮𑀨𑀮𑀁,_  
_𑀪𑀓𑁆𑀔𑁄 𑀘𑀸𑀬𑀁 𑀅𑀦𑀧𑁆𑀧𑀓𑁄;_  
_𑀢𑀢𑁄 𑀉𑀧𑀟𑁆𑀠𑀁 𑀤𑀲𑁆𑀲𑀸𑀫𑀺,_  
_𑀫𑀕𑁆𑀕𑀁 𑀫𑁂 𑀤𑁂𑀣 𑀬𑀸𑀘𑀺𑀢𑀸𑁇_  


(2199.)

3553\. _𑀭𑀸𑀚𑀧𑀼𑀢𑁆𑀢𑀻 𑀘 𑀦𑁄 𑀫𑀸𑀢𑀸,_  
_𑀭𑀸𑀚𑀧𑀼𑀢𑁆𑀢𑁄 𑀘 𑀦𑁄 𑀧𑀺𑀢𑀸;_  
_𑀥𑀫𑁆𑀫𑁂𑀦 𑀪𑀸𑀢𑀭𑁄 𑀳𑁄𑀣,_  
_𑀫𑀕𑁆𑀕𑀁 𑀫𑁂 𑀤𑁂𑀣 𑀬𑀸𑀘𑀺𑀢𑀸”𑁇_  


(2200.)

3554\. _𑀢𑀲𑁆𑀲𑀸 𑀮𑀸𑀮𑀧𑁆𑀧𑀫𑀸𑀦𑀸𑀬,_  
_𑀩𑀳𑀼𑀁 𑀓𑀸𑀭𑀼𑀜𑁆𑀜𑀲𑀜𑁆𑀳𑀺𑀢𑀁;_  
_𑀲𑀼𑀢𑁆𑀯𑀸 𑀦𑁂𑀮𑀧𑀢𑀺𑀁 𑀯𑀸𑀘𑀁,_  
_𑀯𑀸𑀍𑀆 𑀧𑀦𑁆𑀣𑀸 𑀅𑀧𑀓𑁆𑀓𑀫𑀼𑀁𑁇_  


(2201.)

3555\. _“𑀇𑀫𑀫𑁆𑀳𑀺 𑀦𑀁 𑀧𑀤𑁂𑀲𑀫𑁆𑀳𑀺,_  
_𑀧𑀼𑀢𑁆𑀢𑀓𑀸 𑀧𑀁𑀲𑀼𑀓𑀼𑀡𑁆𑀞𑀺𑀢𑀸;_  
_𑀧𑀘𑁆𑀘𑀼𑀕𑁆𑀕𑀢𑀸 𑀫𑀁 𑀢𑀺𑀝𑁆𑀞𑀦𑁆𑀢𑀺,_  
_𑀯𑀘𑁆𑀙𑀸 𑀩𑀸𑀮𑀸𑀯 𑀫𑀸𑀢𑀭𑀁𑁇_  


(2202.)

3556\. _𑀇𑀫𑀫𑁆𑀳𑀺 𑀦𑀁 𑀧𑀤𑁂𑀲𑀫𑁆𑀳𑀺,_  
_𑀧𑀼𑀢𑁆𑀢𑀓𑀸 𑀧𑀁𑀲𑀼𑀓𑀼𑀡𑁆𑀞𑀺𑀢𑀸;_  
_𑀧𑀘𑁆𑀘𑀼𑀕𑁆𑀕𑀢𑀸 𑀫𑀁 𑀢𑀺𑀝𑁆𑀞𑀦𑁆𑀢𑀺,_  
_𑀳𑀁𑀲𑀸𑀯𑀼𑀧𑀭𑀺𑀧𑀮𑁆𑀮𑀮𑁂𑁇_  


(2203.)

3557\. _𑀇𑀫𑀫𑁆𑀳𑀺 𑀦𑀁 𑀧𑀤𑁂𑀲𑀫𑁆𑀳𑀺,_  
_𑀧𑀼𑀢𑁆𑀢𑀓𑀸 𑀧𑀁𑀲𑀼𑀓𑀼𑀡𑁆𑀞𑀺𑀢𑀸;_  
_𑀧𑀘𑁆𑀘𑀼𑀕𑁆𑀕𑀢𑀸 𑀫𑀁 𑀢𑀺𑀝𑁆𑀞𑀦𑁆𑀢𑀺,_  
_𑀅𑀲𑁆𑀲𑀫𑀲𑁆𑀲𑀸𑀯𑀺𑀤𑀽𑀭𑀢𑁄𑁇_  


(2204.)

3558\. _𑀤𑁆𑀯𑁂 𑀫𑀺𑀕𑀸 𑀯𑀺𑀬 𑀉𑀓𑁆𑀓𑀡𑁆𑀡𑀸,_  
_𑀲𑀫𑀦𑁆𑀢𑀸 𑀫𑀪𑀺𑀥𑀸𑀯𑀺𑀦𑁄;_  
_𑀆𑀦𑀦𑁆𑀤𑀺𑀦𑁄 𑀧𑀫𑀼𑀤𑀺𑀢𑀸,_  
_𑀯𑀕𑁆𑀕𑀫𑀸𑀦𑀸𑀯 𑀓𑀫𑁆𑀧𑀭𑁂;_  
_𑀢𑁆𑀬𑀚𑁆𑀚 𑀧𑀼𑀢𑁆𑀢𑁂 𑀦 𑀧𑀲𑁆𑀲𑀸𑀫𑀺,_  
_𑀚𑀸𑀮𑀺𑀁 𑀓𑀡𑁆𑀳𑀸𑀚𑀺𑀦𑀁 𑀘𑀼𑀪𑁄𑁇_  


(2205.)

3559\. _𑀙𑀓𑀮𑀻𑀯 𑀫𑀺𑀕𑀻 𑀙𑀸𑀧𑀁,_  
_𑀧𑀓𑁆𑀔𑀻 𑀫𑀼𑀢𑁆𑀢𑀸𑀯 𑀧𑀜𑁆𑀚𑀭𑀸;_  
_𑀑𑀳𑀸𑀬 𑀧𑀼𑀢𑁆𑀢𑁂 𑀦𑀺𑀓𑁆𑀔𑀫𑀺𑀁,_  
_𑀲𑀻𑀳𑀻𑀯𑀸𑀫𑀺𑀲𑀕𑀺𑀤𑁆𑀥𑀺𑀦𑀻;_  
_𑀢𑁆𑀬𑀚𑁆𑀚 𑀧𑀼𑀢𑁆𑀢𑁂 𑀦 𑀧𑀲𑁆𑀲𑀸𑀫𑀺,_  
_𑀚𑀸𑀮𑀺𑀁 𑀓𑀡𑁆𑀳𑀸𑀚𑀺𑀦𑀁 𑀘𑀼𑀪𑁄𑁇_  


(2206.)

3560\. _𑀇𑀤𑀁 𑀦𑁂𑀲𑀁 𑀧𑀤𑀓𑁆𑀓𑀦𑁆𑀢𑀁,_  
_𑀦𑀸𑀕𑀸𑀦𑀫𑀺𑀯 𑀧𑀩𑁆𑀩𑀢𑁂;_  
_𑀘𑀺𑀢𑀓𑀸 𑀧𑀭𑀺𑀓𑀺𑀡𑁆𑀡𑀸𑀬𑁄,_  
_𑀅𑀲𑁆𑀲𑀫𑀲𑁆𑀲𑀸𑀯𑀺𑀤𑀽𑀭𑀢𑁄;_  
_𑀢𑁆𑀬𑀚𑁆𑀚 𑀧𑀼𑀢𑁆𑀢𑁂 𑀦 𑀧𑀲𑁆𑀲𑀸𑀫𑀺,_  
_𑀚𑀸𑀮𑀺𑀁 𑀓𑀡𑁆𑀳𑀸𑀚𑀺𑀦𑀁 𑀘𑀼𑀪𑁄𑁇_  


(2207.)

3561\. _𑀯𑀸𑀮𑀺𑀓𑀸𑀬𑀧𑀺 𑀑𑀓𑀺𑀡𑁆𑀡𑀸,_  
_𑀧𑀼𑀢𑁆𑀢𑀓𑀸 𑀧𑀁𑀲𑀼𑀓𑀼𑀡𑁆𑀞𑀺𑀢𑀸;_  
_𑀲𑀫𑀦𑁆𑀢𑀸 𑀫𑀪𑀺𑀥𑀸𑀯𑀦𑁆𑀢𑀺,_  
_𑀢𑁂 𑀦 𑀧𑀲𑁆𑀲𑀸𑀫𑀺 𑀤𑀸𑀭𑀓𑁂𑁇_  


(2208.)

3562\. _𑀬𑁂 𑀫𑀁 𑀧𑀼𑀭𑁂 𑀧𑀘𑁆𑀘𑀼𑀝𑁆𑀞𑁂𑀦𑁆𑀢𑀺,_  
_𑀅𑀭𑀜𑁆𑀜𑀸 𑀤𑀽𑀭𑀫𑀸𑀬𑀢𑀺𑀁;_  
_𑀢𑁆𑀬𑀚𑁆𑀚 𑀧𑀼𑀢𑁆𑀢𑁂 𑀦 𑀧𑀲𑁆𑀲𑀸𑀫𑀺,_  
_𑀚𑀸𑀮𑀺𑀁 𑀓𑀡𑁆𑀳𑀸𑀚𑀺𑀦𑀁 𑀘𑀼𑀪𑁄𑁇_  


(2209.)

3563\. _𑀙𑀓𑀮𑀺𑀁𑀯 𑀫𑀺𑀕𑀺𑀁 𑀙𑀸𑀧𑀸,_  
_𑀧𑀘𑁆𑀘𑀼𑀕𑁆𑀕𑀦𑁆𑀢𑀼𑀦 𑀫𑀸𑀢𑀭𑀁;_  
_𑀤𑀽𑀭𑁂 𑀫𑀁 𑀧𑀯𑀺𑀮𑁄𑀓𑁂𑀦𑁆𑀢𑀺,_  
_𑀢𑁂 𑀦 𑀧𑀲𑁆𑀲𑀸𑀫𑀺 𑀤𑀸𑀭𑀓𑁂𑁇_  


(2210.)

3564\. _𑀇𑀤𑀁 𑀦𑁂𑀲𑀁 𑀓𑀻𑀍𑀅𑀦𑀓𑀁,_  
_𑀧𑀢𑀺𑀢𑀁 𑀧𑀡𑁆𑀟𑀼𑀩𑁂𑀍𑀉𑀯𑀁;_  
_𑀢𑁆𑀬𑀚𑁆𑀚 𑀧𑀼𑀢𑁆𑀢𑁂 𑀦 𑀧𑀲𑁆𑀲𑀸𑀫𑀺,_  
_𑀚𑀸𑀮𑀺𑀁 𑀓𑀡𑁆𑀳𑀸𑀚𑀺𑀦𑀁 𑀘𑀼𑀪𑁄𑁇_  


(2211.)

3565\. _𑀣𑀦𑀸 𑀘 𑀫𑀬𑁆𑀳𑀺𑀫𑁂 𑀧𑀽𑀭𑀸,_  
_𑀉𑀭𑁄 𑀘 𑀲𑀫𑁆𑀧𑀤𑀸𑀮𑀢𑀺;_  
_𑀢𑁆𑀬𑀚𑁆𑀚 𑀧𑀼𑀢𑁆𑀢𑁂 𑀦 𑀧𑀲𑁆𑀲𑀸𑀫𑀺,_  
_𑀚𑀸𑀮𑀺𑀁 𑀓𑀡𑁆𑀳𑀸𑀚𑀺𑀦𑀁 𑀘𑀼𑀪𑁄𑁇_  


(2212.)

3566\. _𑀉𑀘𑁆𑀙𑀗𑁆𑀕𑁂𑀓𑁄 𑀯𑀺𑀘𑀺𑀦𑀸𑀢𑀺,_  
_𑀣𑀦𑀫𑁂𑀓𑀸𑀯𑀮𑀫𑁆𑀩𑀢𑀺;_  
_𑀢𑁆𑀬𑀚𑁆𑀚 𑀧𑀼𑀢𑁆𑀢𑁂 𑀦 𑀧𑀲𑁆𑀲𑀸𑀫𑀺,_  
_𑀚𑀸𑀮𑀺𑀁 𑀓𑀡𑁆𑀳𑀸𑀚𑀺𑀦𑀁 𑀘𑀼𑀪𑁄𑁇_  


(2213.)

3567\. _𑀬𑀲𑁆𑀲𑀼 𑀲𑀸𑀬𑀦𑁆𑀳𑀲𑀫𑀬𑀁,_  
_𑀧𑀼𑀢𑁆𑀢𑀓𑀸 𑀧𑀁𑀲𑀼𑀓𑀼𑀡𑁆𑀞𑀺𑀢𑀸;_  
_𑀉𑀘𑁆𑀙𑀗𑁆𑀕𑁂 𑀫𑁂 𑀯𑀺𑀯𑀢𑁆𑀢𑀦𑁆𑀢𑀺,_  
_𑀢𑁂 𑀦 𑀧𑀲𑁆𑀲𑀸𑀫𑀺 𑀤𑀸𑀭𑀓𑁂𑁇_  


(2214.)

3568\. _𑀅𑀬𑀁 𑀲𑁄 𑀅𑀲𑁆𑀲𑀫𑁄 𑀧𑀼𑀩𑁆𑀩𑁂,_  
_𑀲𑀫𑀚𑁆𑀚𑁄 𑀧𑀝𑀺𑀪𑀸𑀢𑀺 𑀫𑀁;_  
_𑀢𑁆𑀬𑀚𑁆𑀚 𑀧𑀼𑀢𑁆𑀢𑁂 𑀅𑀧𑀲𑁆𑀲𑀦𑁆𑀢𑁆𑀬𑀸,_  
_𑀪𑀫𑀢𑁂 𑀯𑀺𑀬 𑀅𑀲𑁆𑀲𑀫𑁄𑁇_  


(2215.)

3569\. _𑀓𑀺𑀫𑀺𑀤𑀁 𑀅𑀧𑁆𑀧𑀲𑀤𑁆𑀤𑁄𑀯,_  
_𑀅𑀲𑁆𑀲𑀫𑁄 𑀧𑀝𑀺𑀪𑀸𑀢𑀺 𑀫𑀁;_  
_𑀓𑀸𑀓𑁄𑀮𑀸𑀧𑀺 𑀦 𑀯𑀲𑁆𑀲𑀦𑁆𑀢𑀺,_  
_𑀫𑀢𑀸 𑀫𑁂 𑀦𑀽𑀦 𑀤𑀸𑀭𑀓𑀸𑁇_  


(2216.)

3570\. _𑀓𑀺𑀫𑀺𑀤𑀁 𑀅𑀧𑁆𑀧𑀲𑀤𑁆𑀤𑁄𑀯,_  
_𑀅𑀲𑁆𑀲𑀫𑁄 𑀧𑀝𑀺𑀪𑀸𑀢𑀺 𑀫𑀁;_  
_𑀲𑀓𑀼𑀡𑀸𑀧𑀺 𑀦 𑀯𑀲𑁆𑀲𑀦𑁆𑀢𑀺,_  
_𑀫𑀢𑀸 𑀫𑁂 𑀦𑀽𑀦 𑀤𑀸𑀭𑀓𑀸𑁇_  


(2217.)

3571\. _𑀓𑀺𑀫𑀺𑀤𑀁 𑀢𑀼𑀡𑁆𑀳𑀺𑀪𑀽𑀢𑁄𑀲𑀺,_  
_𑀅𑀧𑀺 𑀭𑀢𑁆𑀢𑁂𑀯 𑀫𑁂 𑀫𑀦𑁄;_  
_𑀓𑀸𑀓𑁄𑀮𑀸𑀧𑀺 𑀦 𑀯𑀲𑁆𑀲𑀦𑁆𑀢𑀺,_  
_𑀫𑀢𑀸 𑀫𑁂 𑀦𑀽𑀦 𑀤𑀸𑀭𑀓𑀸𑁇_  


(2218.)

3572\. _𑀓𑀺𑀫𑀺𑀤𑀁 𑀢𑀼𑀡𑁆𑀳𑀺𑀪𑀽𑀢𑁄𑀲𑀺,_  
_𑀅𑀧𑀺 𑀭𑀢𑁆𑀢𑁂𑀯 𑀫𑁂 𑀫𑀦𑁄;_  
_𑀲𑀓𑀼𑀡𑀸𑀧𑀺 𑀦 𑀯𑀲𑁆𑀲𑀦𑁆𑀢𑀺,_  
_𑀫𑀢𑀸 𑀫𑁂 𑀦𑀽𑀦 𑀤𑀸𑀭𑀓𑀸𑁇_  


(2219.)

3573\. _𑀓𑀘𑁆𑀘𑀺 𑀦𑀼 𑀫𑁂 𑀅𑀬𑁆𑀬𑀧𑀼𑀢𑁆𑀢,_  
_𑀫𑀺𑀕𑀸 𑀔𑀸𑀤𑀺𑀁𑀲𑀼 𑀤𑀸𑀭𑀓𑁂;_  
_𑀅𑀭𑀜𑁆𑀜𑁂 𑀇𑀭𑀺𑀡𑁂 𑀯𑀺𑀯𑀦𑁂,_  
_𑀓𑁂𑀦 𑀦𑀻𑀢𑀸 𑀫𑁂 𑀤𑀸𑀭𑀓𑀸𑁇_  


(2220.)

3574\. _𑀅𑀤𑀼 𑀢𑁂 𑀧𑀳𑀺𑀢𑀸 𑀤𑀽𑀢𑀸,_  
_𑀅𑀤𑀼 𑀲𑀼𑀢𑁆𑀢𑀸 𑀧𑀺𑀬𑀁𑀯𑀤𑀸;_  
_𑀅𑀤𑀼 𑀩𑀳𑀺 𑀦𑁄 𑀦𑀺𑀓𑁆𑀔𑀦𑁆𑀢𑀸,_  
_𑀔𑀺𑀟𑁆𑀟𑀸𑀲𑀼 𑀧𑀲𑀼𑀢𑀸 𑀦𑀼 𑀢𑁂𑁇_  


(2221.)

3575\. _𑀦𑁂𑀯𑀸𑀲𑀁 𑀓𑁂𑀲𑀸 𑀤𑀺𑀲𑁆𑀲𑀦𑁆𑀢𑀺,_  
_𑀳𑀢𑁆𑀣𑀧𑀸𑀤𑀸 𑀘 𑀚𑀸𑀮𑀺𑀦𑁄;_  
_𑀲𑀓𑀼𑀡𑀸𑀦𑀜𑁆𑀘 𑀑𑀧𑀸𑀢𑁄,_  
_𑀓𑁂𑀦 𑀦𑀻𑀢𑀸 𑀫𑁂 𑀤𑀸𑀭𑀓𑀸𑁇_  


(2222.)

3576\. _𑀇𑀤𑀁 𑀢𑀢𑁄 𑀤𑀼𑀓𑁆𑀔𑀢𑀭𑀁,_  
_𑀲𑀮𑁆𑀮𑀯𑀺𑀤𑁆𑀥𑁄 𑀬𑀣𑀸 𑀯𑀡𑁄;_  
_𑀢𑁆𑀬𑀚𑁆𑀚 𑀧𑀼𑀢𑁆𑀢𑁂 𑀦 𑀧𑀲𑁆𑀲𑀸𑀫𑀺,_  
_𑀚𑀸𑀮𑀺𑀁 𑀓𑀡𑁆𑀳𑀸𑀚𑀺𑀦𑀁 𑀘𑀼𑀪𑁄𑁇_  


(2223.)

3577\. _𑀇𑀤𑀫𑁆𑀧𑀺 𑀤𑀼𑀢𑀺𑀬𑀁 𑀲𑀮𑁆𑀮𑀁,_  
_𑀓𑀫𑁆𑀧𑁂𑀢𑀺 𑀳𑀤𑀬𑀁 𑀫𑀫;_  
_𑀬𑀜𑁆𑀘 𑀧𑀼𑀢𑁆𑀢𑁂 𑀦 𑀧𑀲𑁆𑀲𑀸𑀫𑀺,_  
_𑀢𑁆𑀯𑀜𑁆𑀘 𑀫𑀁 𑀦𑀸𑀪𑀺𑀪𑀸𑀲𑀲𑀺𑁇_  


(2224.)

3578\. _𑀅𑀚𑁆𑀚𑁂𑀯 𑀫𑁂 𑀇𑀫𑀁 𑀭𑀢𑁆𑀢𑀺𑀁,_  
_𑀭𑀸𑀚𑀧𑀼𑀢𑁆𑀢 𑀦 𑀲𑀁𑀲𑀲𑀺;_  
_𑀫𑀜𑁆𑀜𑁂 𑀑𑀓𑁆𑀓𑀦𑁆𑀢𑀲𑀦𑁆𑀢𑀁 𑀫𑀁,_  
_𑀧𑀸𑀢𑁄 𑀤𑀓𑁆𑀔𑀺𑀲𑀺 𑀦𑁄 𑀫𑀢𑀁”𑁇_  


(2225.)

3579\. _“𑀦𑀽𑀦 𑀫𑀤𑁆𑀤𑀻 𑀯𑀭𑀸𑀭𑁄𑀳𑀸,_  
_𑀭𑀸𑀚𑀧𑀼𑀢𑁆𑀢𑀻 𑀬𑀲𑀲𑁆𑀲𑀺𑀦𑀻;_  
_𑀧𑀸𑀢𑁄 𑀕𑀢𑀸𑀲𑀺 𑀉𑀜𑁆𑀙𑀸𑀬,_  
_𑀓𑀺𑀫𑀺𑀤𑀁 𑀲𑀸𑀬𑀫𑀸𑀕𑀢𑀸”𑁇_  


(2226.)

3580\. _“𑀦𑀦𑀼 𑀢𑁆𑀯𑀁 𑀲𑀤𑁆𑀤𑀫𑀲𑁆𑀲𑁄𑀲𑀺,_  
_𑀬𑁂 𑀲𑀭𑀁 𑀧𑀸𑀢𑀼𑀫𑀸𑀕𑀢𑀸;_  
_𑀲𑀻𑀳𑀲𑁆𑀲𑀧𑀺 𑀦𑀤𑀦𑁆𑀢𑀲𑁆𑀲,_  
_𑀩𑁆𑀬𑀕𑁆𑀖𑀲𑁆𑀲 𑀘 𑀦𑀺𑀓𑀼𑀚𑁆𑀚𑀺𑀢𑀁𑁇_  


(2227.)

3581\. _𑀅𑀳𑀼 𑀧𑀼𑀩𑁆𑀩𑀦𑀺𑀫𑀺𑀢𑁆𑀢𑀁 𑀫𑁂,_  
_𑀯𑀺𑀘𑀭𑀦𑁆𑀢𑁆𑀬𑀸 𑀩𑁆𑀭𑀳𑀸𑀯𑀦𑁂;_  
_𑀔𑀡𑀺𑀢𑁆𑀢𑁄 𑀫𑁂 𑀳𑀢𑁆𑀣𑀸 𑀧𑀢𑀺𑀢𑁄,_  
_𑀉𑀕𑁆𑀕𑀻𑀯𑀜𑁆𑀘𑀸𑀧𑀺 𑀅𑀁𑀲𑀢𑁄𑁇_  


(2228.)

3582\. _𑀢𑀤𑀸𑀳𑀁 𑀩𑁆𑀬𑀣𑀺𑀢𑀸 𑀪𑀻𑀢𑀸,_  
_𑀧𑀼𑀣𑀼 𑀓𑀢𑁆𑀯𑀸𑀦 𑀧𑀜𑁆𑀚𑀮𑀺𑀁;_  
_𑀲𑀩𑁆𑀩𑀤𑀺𑀲𑀸 𑀦𑀫𑀲𑁆𑀲𑀺𑀲𑁆𑀲𑀁,_  
_𑀅𑀧𑀺 𑀲𑁄𑀢𑁆𑀣𑀺 𑀇𑀢𑁄 𑀲𑀺𑀬𑀸𑁇_  


(2229.)

3583\. _𑀫𑀸 𑀳𑁂𑀯 𑀦𑁄 𑀭𑀸𑀚𑀧𑀼𑀢𑁆𑀢𑁄,_  
_𑀳𑀢𑁄 𑀲𑀻𑀳𑁂𑀦 𑀤𑀻𑀧𑀺𑀦𑀸;_  
_𑀤𑀸𑀭𑀓𑀸 𑀯𑀸 𑀧𑀭𑀸𑀫𑀝𑁆𑀞𑀸,_  
_𑀅𑀘𑁆𑀙𑀓𑁄𑀓𑀢𑀭𑀘𑁆𑀙𑀺𑀳𑀺𑁇_  


(2230.)

3584\. _𑀲𑀻𑀳𑁄 𑀩𑁆𑀬𑀕𑁆𑀖𑁄 𑀘 𑀤𑀻𑀧𑀺 𑀘,_  
_𑀢𑀬𑁄 𑀯𑀸𑀍𑀆 𑀯𑀦𑁂 𑀫𑀺𑀕𑀸;_  
_𑀢𑁂 𑀫𑀁 𑀧𑀭𑀺𑀬𑀸𑀯𑀭𑀼𑀁 𑀫𑀕𑁆𑀕𑀁,_  
_𑀢𑁂𑀦 𑀲𑀸𑀬𑀫𑁆𑀳𑀺 𑀆𑀕𑀢𑀸𑁇_  


(2231.)

3585\. _𑀅𑀳𑀁 𑀧𑀢𑀺𑀜𑁆𑀘 𑀧𑀼𑀢𑁆𑀢𑁂 𑀘,_  
_𑀆𑀘𑁂𑀭𑀫𑀺𑀯 𑀫𑀸𑀡𑀯𑁄;_  
_𑀅𑀦𑀼𑀝𑁆𑀞𑀺𑀢𑀸 𑀤𑀺𑀯𑀸𑀭𑀢𑁆𑀢𑀺𑀁,_  
_𑀚𑀝𑀺𑀦𑀻 𑀩𑁆𑀭𑀳𑁆𑀫𑀘𑀸𑀭𑀺𑀦𑀻𑁇_  


(2232.)

3586\. _𑀅𑀚𑀺𑀦𑀸𑀦𑀺 𑀧𑀭𑀺𑀤𑀳𑀺𑀢𑁆𑀯𑀸,_  
_𑀯𑀦𑀫𑀽𑀮𑀨𑀮𑀳𑀸𑀭𑀺𑀬𑀸;_  
_𑀯𑀺𑀘𑀭𑀸𑀫𑀺 𑀤𑀺𑀯𑀸𑀭𑀢𑁆𑀢𑀺𑀁,_  
_𑀢𑀼𑀫𑁆𑀳𑀁 𑀓𑀸𑀫𑀸 𑀳𑀺 𑀧𑀼𑀢𑁆𑀢𑀓𑀸𑁇_  


(2233.)

3587\. _𑀅𑀳𑀁 𑀲𑀼𑀯𑀡𑁆𑀡𑀳𑀮𑀺𑀤𑁆𑀤𑀺𑀁,_  
_𑀆𑀪𑀢𑀁 𑀧𑀡𑁆𑀟𑀼𑀩𑁂𑀍𑀉𑀯𑀁;_  
_𑀭𑀼𑀓𑁆𑀔𑀧𑀓𑁆𑀓𑀸𑀦𑀺 𑀘𑀸𑀳𑀸𑀲𑀺𑀁,_  
_𑀇𑀫𑁂 𑀯𑁄 𑀧𑀼𑀢𑁆𑀢 𑀓𑀻𑀍𑀅𑀦𑀸𑁇_  


(2234.)

3588\. _𑀇𑀫𑀁 𑀫𑀽𑀮𑀸𑀍𑀇𑀯𑀢𑁆𑀢𑀓𑀁,_  
_𑀲𑀸𑀮𑀼𑀓𑀁 𑀘𑀺𑀜𑁆𑀘𑀪𑁂𑀤𑀓𑀁;_  
_𑀪𑀼𑀜𑁆𑀚 𑀔𑀼𑀤𑁆𑀤𑁂𑀳𑀺 𑀲𑀁𑀬𑀼𑀢𑁆𑀢𑀁,_  
_𑀲𑀳 𑀧𑀼𑀢𑁆𑀢𑁂𑀳𑀺 𑀔𑀢𑁆𑀢𑀺𑀬𑁇_  


(2235.)

3589\. _𑀧𑀤𑀼𑀫𑀁 𑀚𑀸𑀮𑀺𑀦𑁄 𑀤𑁂𑀳𑀺,_  
_𑀓𑀼𑀫𑀼𑀤𑀜𑁆𑀘 𑀓𑀼𑀫𑀸𑀭𑀺𑀬𑀸;_  
_𑀫𑀸𑀮𑀺𑀦𑁂 𑀧𑀲𑁆𑀲 𑀦𑀘𑁆𑀘𑀦𑁆𑀢𑁂,_  
_𑀲𑀺𑀯𑀺 𑀧𑀼𑀢𑁆𑀢𑀸𑀦𑀺 𑀅𑀯𑁆𑀳𑀬𑁇_  


(2236.)

3590\. _𑀢𑀢𑁄 𑀓𑀡𑁆𑀳𑀸𑀚𑀺𑀦𑀸𑀬𑀧𑀺,_  
_𑀦𑀺𑀲𑀸𑀫𑁂𑀳𑀺 𑀭𑀣𑁂𑀲𑀪;_  
_𑀫𑀜𑁆𑀚𑀼𑀲𑁆𑀲𑀭𑀸𑀬 𑀯𑀕𑁆𑀕𑀼𑀬𑀸,_  
_𑀅𑀲𑁆𑀲𑀫𑀁 𑀉𑀧𑀬𑀦𑁆𑀢𑀺𑀬𑀸𑁇_  


(2237.)

3591\. _𑀲𑀫𑀸𑀦𑀲𑀼𑀔𑀤𑀼𑀓𑁆𑀔𑀫𑁆𑀳𑀸,_  
_𑀭𑀝𑁆𑀞𑀸 𑀧𑀩𑁆𑀩𑀸𑀚𑀺𑀢𑀸 𑀉𑀪𑁄;_  
_𑀅𑀧𑀺 𑀲𑀺𑀯𑀺 𑀧𑀼𑀢𑁆𑀢𑁂 𑀧𑀲𑁆𑀲𑁂𑀲𑀺,_  
_𑀚𑀸𑀮𑀺𑀁 𑀓𑀡𑁆𑀳𑀸𑀚𑀺𑀦𑀁 𑀘𑀼𑀪𑁄𑁇_  


(2238.)

3592\. _𑀲𑀫𑀡𑁂 𑀩𑁆𑀭𑀸𑀳𑁆𑀫𑀡𑁂 𑀦𑀽𑀦,_  
_𑀩𑁆𑀭𑀳𑁆𑀫𑀘𑀭𑀺𑀬𑀧𑀭𑀸𑀬𑀡𑁂;_  
_𑀅𑀳𑀁 𑀮𑁄𑀓𑁂 𑀅𑀪𑀺𑀲𑁆𑀲𑀧𑀺𑀁,_  
_𑀲𑀻𑀮𑀯𑀦𑁆𑀢𑁂 𑀩𑀳𑀼𑀲𑁆𑀲𑀼𑀢𑁂;_  
_𑀢𑁆𑀬𑀚𑁆𑀚 𑀧𑀼𑀢𑁆𑀢𑁂 𑀦 𑀧𑀲𑁆𑀲𑀸𑀫𑀺,_  
_𑀚𑀸𑀮𑀺𑀁 𑀓𑀡𑁆𑀳𑀸𑀚𑀺𑀦𑀁 𑀘𑀼𑀪𑁄𑁇_  


(2239.)

3593\. _𑀇𑀫𑁂 𑀢𑁂 𑀚𑀫𑁆𑀩𑀼𑀓𑀸 𑀭𑀼𑀓𑁆𑀔𑀸,_  
_𑀯𑁂𑀤𑀺𑀲𑀸 𑀲𑀺𑀦𑁆𑀤𑀼𑀯𑀸𑀭𑀓𑀸;_  
_𑀯𑀺𑀯𑀺𑀥𑀸𑀦𑀺 𑀭𑀼𑀓𑁆𑀔𑀚𑀸𑀢𑀸𑀦𑀺,_  
_𑀢𑁂 𑀓𑀼𑀫𑀸𑀭𑀸 𑀦 𑀤𑀺𑀲𑁆𑀲𑀭𑁂𑁇_  


(2240.)

3594\. _𑀅𑀲𑁆𑀲𑀢𑁆𑀣𑀸 𑀧𑀦𑀲𑀸 𑀘𑁂𑀫𑁂,_  
_𑀦𑀺𑀕𑁆𑀭𑁄𑀥𑀸 𑀘 𑀓𑀧𑀺𑀢𑁆𑀣𑀦𑀸;_  
_𑀯𑀺𑀯𑀺𑀥𑀸𑀦𑀺 𑀨𑀮𑀚𑀸𑀢𑀸𑀦𑀺,_  
_𑀢𑁂 𑀓𑀼𑀫𑀸𑀭𑀸 𑀦 𑀤𑀺𑀲𑁆𑀲𑀭𑁂𑁇_  


(2241.)

3595\. _𑀇𑀫𑁂 𑀢𑀺𑀝𑁆𑀞𑀦𑁆𑀢𑀺 𑀆𑀭𑀸𑀫𑀸,_  
_𑀅𑀬𑀁 𑀲𑀻𑀢𑀽𑀤𑀓𑀸 𑀦𑀤𑀻;_  
_𑀬𑀢𑁆𑀣𑀲𑁆𑀲𑀼 𑀧𑀼𑀩𑁆𑀩𑁂 𑀓𑀻𑀍𑀇𑀁𑀲𑀼,_  
_𑀢𑁂 𑀓𑀼𑀫𑀸𑀭𑀸 𑀦 𑀤𑀺𑀲𑁆𑀲𑀭𑁂𑁇_  


(2242.)

3596\. _𑀯𑀺𑀯𑀺𑀥𑀸𑀦𑀺 𑀧𑀼𑀧𑁆𑀨𑀚𑀸𑀢𑀸𑀦𑀺,_  
_𑀅𑀲𑁆𑀫𑀺𑀁 𑀉𑀧𑀭𑀺𑀧𑀩𑁆𑀩𑀢𑁂;_  
_𑀬𑀸𑀦𑀲𑁆𑀲𑀼 𑀧𑀼𑀩𑁆𑀩𑁂 𑀥𑀸𑀭𑀺𑀁𑀲𑀼,_  
_𑀢𑁂 𑀓𑀼𑀫𑀸𑀭𑀸 𑀦 𑀤𑀺𑀲𑁆𑀲𑀭𑁂𑁇_  


(2243.)

3597\. _𑀯𑀺𑀯𑀺𑀥𑀸𑀦𑀺 𑀨𑀮𑀚𑀸𑀢𑀸𑀦𑀺,_  
_𑀅𑀲𑁆𑀫𑀺𑀁 𑀉𑀧𑀭𑀺𑀧𑀩𑁆𑀩𑀢𑁂;_  
_𑀬𑀸𑀦𑀲𑁆𑀲𑀼 𑀧𑀼𑀩𑁆𑀩𑁂 𑀪𑀼𑀜𑁆𑀚𑀺𑀁𑀲𑀼,_  
_𑀢𑁂 𑀓𑀼𑀫𑀸𑀭𑀸 𑀦 𑀤𑀺𑀲𑁆𑀲𑀭𑁂𑁇_  


(2244.)

3598\. _𑀇𑀫𑁂 𑀢𑁂 𑀳𑀢𑁆𑀣𑀺𑀓𑀸 𑀅𑀲𑁆𑀲𑀸,_  
_𑀩𑀮𑀻𑀩𑀤𑁆𑀤𑀸 𑀘 𑀢𑁂 𑀇𑀫𑁂;_  
_𑀬𑁂𑀳𑀺𑀲𑁆𑀲𑀼 𑀧𑀼𑀩𑁆𑀩𑁂 𑀓𑀻𑀍𑀇𑀁𑀲𑀼,_  
_𑀢𑁂 𑀓𑀼𑀫𑀸𑀭𑀸 𑀦 𑀤𑀺𑀲𑁆𑀲𑀭𑁂𑁇_  


(2245.)

3599\. _𑀇𑀫𑁂 𑀲𑀸𑀫𑀸 𑀲𑀲𑁄𑀮𑀽𑀓𑀸,_  
_𑀩𑀳𑀼𑀓𑀸 𑀓𑀤𑀮𑀻𑀫𑀺𑀕𑀸;_  
_𑀬𑁂𑀳𑀺𑀲𑁆𑀲𑀼 𑀧𑀼𑀩𑁆𑀩𑁂 𑀓𑀻𑀍𑀇𑀁𑀲𑀼,_  
_𑀢𑁂 𑀓𑀼𑀫𑀸𑀭𑀸 𑀦 𑀤𑀺𑀲𑁆𑀲𑀭𑁂𑁇_  


(2246.)

3600\. _𑀇𑀫𑁂 𑀳𑀁𑀲𑀸 𑀘 𑀓𑁄𑀜𑁆𑀘𑀸 𑀘,_  
_𑀫𑀬𑀽𑀭𑀸 𑀘𑀺𑀢𑁆𑀭𑀧𑁂𑀔𑀼𑀡𑀸;_  
_𑀬𑁂𑀳𑀺𑀲𑁆𑀲𑀼 𑀧𑀼𑀩𑁆𑀩𑁂 𑀓𑀻𑀍𑀇𑀁𑀲𑀼,_  
_𑀢𑁂 𑀓𑀼𑀫𑀸𑀭𑀸 𑀦 𑀤𑀺𑀲𑁆𑀲𑀭𑁂𑁇_  


(2247.)

3601\. _𑀇𑀫𑀸 𑀢𑀸 𑀯𑀦𑀕𑀼𑀫𑁆𑀩𑀸𑀬𑁄,_  
_𑀧𑀼𑀧𑁆𑀨𑀺𑀢𑀸 𑀲𑀩𑁆𑀩𑀓𑀸𑀮𑀺𑀓𑀸;_  
_𑀬𑀢𑁆𑀣𑀲𑁆𑀲𑀼 𑀧𑀼𑀩𑁆𑀩𑁂 𑀓𑀻𑀍𑀇𑀁𑀲𑀼,_  
_𑀢𑁂 𑀓𑀼𑀫𑀸𑀭𑀸 𑀦 𑀤𑀺𑀲𑁆𑀲𑀭𑁂𑁇_  


(2248.)

3602\. _𑀇𑀫𑀸 𑀢𑀸 𑀧𑁄𑀓𑁆𑀔𑀭𑀡𑀻 𑀭𑀫𑁆𑀫𑀸,_  
_𑀘𑀓𑁆𑀓𑀯𑀸𑀓𑀽𑀧𑀓𑀽𑀚𑀺𑀢𑀸;_  
_𑀫𑀦𑁆𑀤𑀸𑀮𑀓𑁂𑀳𑀺 𑀲𑀜𑁆𑀙𑀦𑁆𑀦𑀸,_  
_𑀧𑀤𑀼𑀫𑀼𑀧𑁆𑀧𑀮𑀓𑁂𑀳𑀺 𑀘;_  
_𑀬𑀢𑁆𑀣𑀲𑁆𑀲𑀼 𑀧𑀼𑀩𑁆𑀩𑁂 𑀓𑀻𑀍𑀇𑀁𑀲𑀼,_  
_𑀢𑁂 𑀓𑀼𑀫𑀸𑀭𑀸 𑀦 𑀤𑀺𑀲𑁆𑀲𑀭𑁂𑁇_  


(2249.)

3603\. _𑀦 𑀢𑁂 𑀓𑀝𑁆𑀞𑀸𑀦𑀺 𑀪𑀺𑀦𑁆𑀦𑀸𑀦𑀺,_  
_𑀦 𑀢𑁂 𑀉𑀤𑀓𑀫𑀸𑀳𑀝𑀁;_  
_𑀅𑀕𑁆𑀕𑀺𑀧𑀺 𑀢𑁂 𑀦 𑀳𑀸𑀧𑀺𑀢𑁄,_  
_𑀓𑀺𑀁 𑀦𑀼 𑀫𑀦𑁆𑀤𑁄𑀯 𑀛𑀸𑀬𑀲𑀺𑁇_  


(2250.)

3604\. _𑀧𑀺𑀬𑁄 𑀧𑀺𑀬𑁂𑀦 𑀲𑀗𑁆𑀕𑀫𑁆𑀫,_  
_𑀲𑀫𑁄 𑀫𑁂 𑀩𑁆𑀬𑀧𑀳𑀜𑁆𑀜𑀢𑀺;_  
_𑀢𑁆𑀬𑀚𑁆𑀚 𑀧𑀼𑀢𑁆𑀢𑁂 𑀦 𑀧𑀲𑁆𑀲𑀸𑀫𑀺,_  
_𑀚𑀸𑀮𑀺𑀁 𑀓𑀡𑁆𑀳𑀸𑀚𑀺𑀦𑀁 𑀘𑀼𑀪𑁄𑁇_  


(2251.)

3605\. _𑀦 𑀔𑁄 𑀦𑁄 𑀤𑁂𑀯 𑀧𑀲𑁆𑀲𑀸𑀫𑀺,_  
_𑀬𑁂𑀦 𑀢𑁂 𑀦𑀻𑀳𑀢𑀸 𑀫𑀢𑀸;_  
_𑀓𑀸𑀓𑁄𑀮𑀸𑀧𑀺 𑀦 𑀯𑀲𑁆𑀲𑀦𑁆𑀢𑀺,_  
_𑀫𑀢𑀸 𑀫𑁂 𑀦𑀽𑀦 𑀤𑀸𑀭𑀓𑀸𑁇_  


(2252.)

3606\. _𑀦 𑀔𑁄 𑀦𑁄 𑀤𑁂𑀯 𑀧𑀲𑁆𑀲𑀸𑀫𑀺,_  
_𑀬𑁂𑀦 𑀢𑁂 𑀦𑀻𑀳𑀢𑀸 𑀫𑀢𑀸;_  
_𑀲𑀓𑀼𑀡𑀸𑀧𑀺 𑀦 𑀯𑀲𑁆𑀲𑀦𑁆𑀢𑀺,_  
_𑀫𑀢𑀸 𑀫𑁂 𑀦𑀽𑀦 𑀤𑀸𑀭𑀓𑀸”𑁇_  


(2253.)

3607\. _𑀲𑀸 𑀢𑀢𑁆𑀣 𑀧𑀭𑀺𑀤𑁂𑀯𑀺𑀢𑁆𑀯𑀸,_  
_𑀧𑀩𑁆𑀩𑀢𑀸𑀦𑀺 𑀯𑀦𑀸𑀦𑀺 𑀘;_  
_𑀧𑀼𑀦𑀤𑁂𑀯𑀲𑁆𑀲𑀫𑀁 𑀕𑀦𑁆𑀢𑁆𑀯𑀸,_  
_𑀭𑁄𑀤𑀺 𑀲𑀸𑀫𑀺𑀓𑀲𑀦𑁆𑀢𑀺𑀓𑁂𑁇_  


(2254.)

3608\. _“𑀦 𑀔𑁄 𑀦𑁄 𑀤𑁂𑀯 𑀧𑀲𑁆𑀲𑀸𑀫𑀺,_  
_𑀬𑁂𑀦 𑀢𑁂 𑀦𑀻𑀳𑀢𑀸 𑀫𑀢𑀸;_  
_𑀓𑀸𑀓𑁄𑀮𑀸𑀧𑀺 𑀦 𑀯𑀲𑁆𑀲𑀦𑁆𑀢𑀺,_  
_𑀫𑀢𑀸 𑀫𑁂 𑀦𑀽𑀦 𑀤𑀸𑀭𑀓𑀸𑁇_  


(2255.)

3609\. _𑀦 𑀔𑁄 𑀦𑁄 𑀤𑁂𑀯 𑀧𑀲𑁆𑀲𑀸𑀫𑀺,_  
_𑀬𑁂𑀦 𑀢𑁂 𑀦𑀻𑀳𑀢𑀸 𑀫𑀢𑀸;_  
_𑀲𑀓𑀼𑀡𑀸𑀧𑀺 𑀦 𑀯𑀲𑁆𑀲𑀦𑁆𑀢𑀺,_  
_𑀫𑀢𑀸 𑀫𑁂 𑀦𑀽𑀦 𑀤𑀸𑀭𑀓𑀸𑁇_  


(2256.)

3610\. _𑀦 𑀔𑁄 𑀦𑁄 𑀤𑁂𑀯 𑀧𑀲𑁆𑀲𑀸𑀫𑀺,_  
_𑀬𑁂𑀦 𑀢𑁂 𑀦𑀻𑀳𑀢𑀸 𑀫𑀢𑀸;_  
_𑀯𑀺𑀘𑀭𑀦𑁆𑀢𑀻 𑀭𑀼𑀓𑁆𑀔𑀫𑀽𑀮𑁂𑀲𑀼,_  
_𑀧𑀩𑁆𑀩𑀢𑁂𑀲𑀼 𑀕𑀼𑀳𑀸𑀲𑀼 𑀘”𑁇_  


(2257.)

3611\. _𑀇𑀢𑀺 𑀫𑀤𑁆𑀤𑀻 𑀯𑀭𑀸𑀭𑁄𑀳𑀸,_  
_𑀭𑀸𑀚𑀧𑀼𑀢𑁆𑀢𑀻 𑀬𑀲𑀲𑁆𑀲𑀺𑀦𑀻;_  
_𑀩𑀸𑀳𑀸 𑀧𑀕𑁆𑀕𑀬𑁆𑀳 𑀓𑀦𑁆𑀤𑀺𑀢𑁆𑀯𑀸,_  
_𑀢𑀢𑁆𑀣𑁂𑀯 𑀧𑀢𑀺𑀢𑀸 𑀙𑀫𑀸𑁇_  


(2258.)

3612\. _𑀢𑀫𑀚𑁆𑀛𑀧𑀢𑁆𑀢𑀁 𑀭𑀸𑀚𑀧𑀼𑀢𑁆𑀢𑀺𑀁,_  
_𑀉𑀤𑀓𑁂𑀦𑀸𑀪𑀺𑀲𑀺𑀜𑁆𑀘𑀣;_  
_𑀅𑀲𑁆𑀲𑀢𑁆𑀣𑀁 𑀦𑀁 𑀯𑀺𑀤𑀺𑀢𑁆𑀯𑀸𑀦,_  
_𑀅𑀣 𑀦𑀁 𑀏𑀢𑀤𑀩𑁆𑀭𑀯𑀺𑁇_  


(2259.)

3613\. _“𑀆𑀤𑀺𑀬𑁂𑀦𑁂𑀯 𑀢𑁂 𑀫𑀤𑁆𑀤𑀺,_  
_𑀤𑀼𑀓𑁆𑀔𑀁 𑀦𑀓𑁆𑀔𑀸𑀢𑀼𑀫𑀺𑀘𑁆𑀙𑀺𑀲𑀁;_  
_𑀤𑀮𑀺𑀤𑁆𑀤𑁄 𑀬𑀸𑀘𑀓𑁄 𑀯𑀼𑀟𑁆𑀠𑁄,_  
_𑀩𑁆𑀭𑀸𑀳𑁆𑀫𑀡𑁄 𑀖𑀭𑀫𑀸𑀕𑀢𑁄𑁇_  


(2260.)

3614\. _𑀢𑀲𑁆𑀲 𑀤𑀺𑀦𑁆𑀦𑀸 𑀫𑀬𑀸 𑀧𑀼𑀢𑁆𑀢𑀸,_  
_𑀫𑀤𑁆𑀤𑀺 𑀫𑀸 𑀪𑀸𑀬𑀺 𑀅𑀲𑁆𑀲𑀲;_  
_𑀫𑀁 𑀧𑀲𑁆𑀲 𑀫𑀤𑁆𑀤𑀺 𑀫𑀸 𑀧𑀼𑀢𑁆𑀢𑁂,_  
_𑀫𑀸 𑀩𑀸𑀍𑀳𑀁 𑀧𑀭𑀺𑀤𑁂𑀯𑀲𑀺;_  
_𑀮𑀘𑁆𑀙𑀸𑀫 𑀧𑀼𑀢𑁆𑀢𑁂 𑀚𑀻𑀯𑀦𑁆𑀢𑀸,_  
_𑀅𑀭𑁄𑀕𑀸 𑀘 𑀪𑀯𑀸𑀫𑀲𑁂𑁇_  


(2261.)

3615\. _𑀧𑀼𑀢𑁆𑀢𑁂 𑀧𑀲𑀼𑀜𑁆𑀘 𑀥𑀜𑁆𑀜𑀜𑁆𑀘,_  
_𑀬𑀜𑁆𑀘 𑀅𑀜𑁆𑀜𑀁 𑀖𑀭𑁂 𑀥𑀦𑀁;_  
_𑀤𑀚𑁆𑀚𑀸 𑀲𑀧𑁆𑀧𑀼𑀭𑀺𑀲𑁄 𑀤𑀸𑀦𑀁,_  
_𑀤𑀺𑀲𑁆𑀯𑀸 𑀬𑀸𑀘𑀓𑀫𑀸𑀕𑀢𑀁;_  
_𑀅𑀦𑀼𑀫𑁄𑀤𑀸𑀳𑀺 𑀫𑁂 𑀫𑀤𑁆𑀤𑀺,_  
_𑀧𑀼𑀢𑁆𑀢𑀓𑁂 𑀤𑀸𑀦𑀫𑀼𑀢𑁆𑀢𑀫𑀁”𑁇_  


(2262.)

3616\. _“𑀅𑀦𑀼𑀫𑁄𑀤𑀸𑀫𑀺 𑀢𑁂 𑀤𑁂𑀯,_  
_𑀧𑀼𑀢𑁆𑀢𑀓𑁂 𑀤𑀸𑀦𑀫𑀼𑀢𑁆𑀢𑀫𑀁;_  
_𑀤𑀢𑁆𑀯𑀸 𑀘𑀺𑀢𑁆𑀢𑀁 𑀧𑀲𑀸𑀤𑁂𑀳𑀺,_  
_𑀪𑀺𑀬𑁆𑀬𑁄 𑀤𑀸𑀦𑀁 𑀤𑀤𑁄 𑀪𑀯𑁇_  


(2263.)

3617\. _𑀬𑁄 𑀢𑁆𑀯𑀁 𑀫𑀘𑁆𑀙𑁂𑀭𑀪𑀽𑀢𑁂𑀲𑀼,_  
_𑀫𑀦𑀼𑀲𑁆𑀲𑁂𑀲𑀼 𑀚𑀦𑀸𑀥𑀺𑀧;_  
_𑀩𑁆𑀭𑀸𑀳𑁆𑀫𑀡𑀲𑁆𑀲 𑀅𑀤𑀸 𑀤𑀸𑀦𑀁,_  
_𑀲𑀺𑀯𑀻𑀦𑀁 𑀭𑀝𑁆𑀞𑀯𑀟𑁆𑀠𑀦𑁄”𑁇_  


(2264.)

3618\. _𑀦𑀺𑀦𑁆𑀦𑀸𑀤𑀺𑀢𑀸 𑀢𑁂 𑀧𑀣𑀯𑀻,_  
_𑀲𑀤𑁆𑀤𑁄 𑀢𑁂 𑀢𑀺𑀤𑀺𑀯𑀗𑁆𑀕𑀢𑁄;_  
_𑀲𑀫𑀦𑁆𑀢𑀸 𑀯𑀺𑀚𑁆𑀚𑀼𑀢𑀸 𑀆𑀕𑀼𑀁,_  
_𑀕𑀺𑀭𑀻𑀦𑀁𑀯 𑀧𑀢𑀺𑀲𑁆𑀲𑀼𑀢𑀸𑁇_  


(2265.)

3619\. _𑀢𑀲𑁆𑀲 𑀢𑁂 𑀅𑀦𑀼𑀫𑁄𑀤𑀦𑁆𑀢𑀺,_  
_𑀉𑀪𑁄 𑀦𑀸𑀭𑀤𑀧𑀩𑁆𑀩𑀢𑀸;_  
_𑀇𑀦𑁆𑀤𑁄 𑀘 𑀩𑁆𑀭𑀳𑁆𑀫𑀸 𑀧𑀚𑀸𑀧𑀢𑀺,_  
_𑀲𑁄𑀫𑁄 𑀬𑀫𑁄 𑀯𑁂𑀲𑁆𑀲𑀯𑀡𑁄;_  
_𑀲𑀩𑁆𑀩𑁂 𑀤𑁂𑀯𑀸𑀦𑀼𑀫𑁄𑀤𑀦𑁆𑀢𑀺,_  
_𑀢𑀸𑀯𑀢𑀺𑀁𑀲𑀸 𑀲𑁃𑀦𑁆𑀤𑀓𑀸𑁇_  


(2266.)

3620\. _𑀇𑀢𑀺 𑀫𑀤𑁆𑀤𑀻 𑀯𑀭𑀸𑀭𑁄𑀳𑀸,_  
_𑀭𑀸𑀚𑀧𑀼𑀢𑁆𑀢𑀻 𑀬𑀲𑀲𑁆𑀲𑀺𑀦𑀻;_  
_𑀯𑁂𑀲𑁆𑀲𑀦𑁆𑀢𑀭𑀲𑁆𑀲 𑀅𑀦𑀼𑀫𑁄𑀤𑀺,_  
_𑀧𑀼𑀢𑁆𑀢𑀓𑁂 𑀤𑀸𑀦𑀫𑀼𑀢𑁆𑀢𑀫𑀁𑁇_  


---

3621\. 𑀫𑀤𑁆𑀤𑀻𑀧𑀩𑁆𑀩𑀁 𑀦𑀸𑀫𑁇



[Go to previous page (22.1.10.8 Dārakapabba)](22.1.10.8.md) / [Go to parent page (22.1.10 Vessantarajātaka)](../22.1.10.md) / [Go to next page (22.1.10.10 Sakkapabba)](22.1.10.10.md)


