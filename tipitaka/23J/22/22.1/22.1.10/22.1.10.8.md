
[Home](/) / [23J Jātakapāḷi](../../../../23J.md) / [22 Mahānipāta](../../../22.md) / [22.1 Mūgapakkhavagga](../../22.1.md) / [22.1.10 Vessantarajātaka](../22.1.10.md)

# 𑁨𑁨𑁇𑁧𑁇𑁧𑁦𑁇𑁮 𑀤𑀸𑀭𑀓𑀧𑀩𑁆𑀩

### 𑀫𑀳𑀸𑀦𑀺𑀧𑀸𑀢

### 𑀫𑀽𑀕𑀧𑀓𑁆𑀔𑀯𑀕𑁆𑀕

### 𑀯𑁂𑀲𑁆𑀲𑀦𑁆𑀢𑀭𑀚𑀸𑀢𑀓

### 𑀤𑀸𑀭𑀓𑀧𑀩𑁆𑀩

(2087.)

3440\. _“𑀉𑀝𑁆𑀞𑁂𑀳𑀺 𑀚𑀸𑀮𑀺 𑀧𑀢𑀺𑀝𑁆𑀞,_  
_𑀧𑁄𑀭𑀸𑀡𑀁 𑀯𑀺𑀬 𑀤𑀺𑀲𑁆𑀲𑀢𑀺;_  
_𑀩𑁆𑀭𑀸𑀳𑁆𑀫𑀡𑀁 𑀯𑀺𑀬 𑀧𑀲𑁆𑀲𑀸𑀫𑀺,_  
_𑀦𑀦𑁆𑀤𑀺𑀬𑁄 𑀫𑀸𑀪𑀺𑀓𑀻𑀭𑀭𑁂”𑁇_  


(2088.)

3441\. _“𑀅𑀳𑀫𑁆𑀧𑀺 𑀢𑀸𑀢 𑀧𑀲𑁆𑀲𑀸𑀫𑀺,_  
_𑀬𑁄 𑀲𑁄 𑀩𑁆𑀭𑀳𑁆𑀫𑀸𑀯 𑀤𑀺𑀲𑁆𑀲𑀢𑀺;_  
_𑀅𑀤𑁆𑀥𑀺𑀓𑁄 𑀯𑀺𑀬 𑀆𑀬𑀸𑀢𑀺,_  
_𑀅𑀢𑀺𑀣𑀻 𑀦𑁄 𑀪𑀯𑀺𑀲𑁆𑀲𑀢𑀺”𑁇_  


(2089.)

3442\. _“𑀓𑀘𑁆𑀘𑀺 𑀦𑀼 𑀪𑁄𑀢𑁄 𑀓𑀼𑀲𑀮𑀁,_  
_𑀓𑀘𑁆𑀘𑀺 𑀪𑁄𑀢𑁄 𑀅𑀦𑀸𑀫𑀬𑀁;_  
_𑀓𑀘𑁆𑀘𑀺 𑀉𑀜𑁆𑀙𑁂𑀦 𑀬𑀸𑀧𑁂𑀣,_  
_𑀓𑀘𑁆𑀘𑀺 𑀫𑀽𑀮𑀨𑀮𑀸 𑀩𑀳𑀽𑁇_  


(2090.)

3443\. _𑀓𑀘𑁆𑀘𑀺 𑀟𑀁𑀲𑀸 𑀫𑀓𑀲𑀸 𑀘,_  
_𑀅𑀧𑁆𑀧𑀫𑁂𑀯 𑀲𑀭𑀻𑀲𑀧𑀸;_  
_𑀯𑀦𑁂 𑀯𑀸𑀍𑀅𑀫𑀺𑀕𑀸𑀓𑀺𑀡𑁆𑀡𑁂,_  
_𑀓𑀘𑁆𑀘𑀺 𑀳𑀺𑀁𑀲𑀸 𑀦 𑀯𑀺𑀚𑁆𑀚𑀢𑀺”𑁇_  


(2091.)

3444\. _“𑀓𑀼𑀲𑀮𑀜𑁆𑀘𑁂𑀯 𑀦𑁄 𑀩𑁆𑀭𑀳𑁆𑀫𑁂,_  
_𑀅𑀣𑁄 𑀩𑁆𑀭𑀳𑁆𑀫𑁂 𑀅𑀦𑀸𑀫𑀬𑀁;_  
_𑀅𑀣𑁄 𑀉𑀜𑁆𑀙𑁂𑀦 𑀬𑀸𑀧𑁂𑀫,_  
_𑀅𑀣𑁄 𑀫𑀽𑀮𑀨𑀮𑀸 𑀩𑀳𑀽𑁇_  


(2092.)

3445\. _𑀅𑀣𑁄 𑀟𑀁𑀲𑀸 𑀫𑀓𑀲𑀸 𑀘,_  
_𑀅𑀧𑁆𑀧𑀫𑁂𑀯 𑀲𑀭𑀻𑀲𑀧𑀸;_  
_𑀯𑀦𑁂 𑀯𑀸𑀍𑀅𑀫𑀺𑀕𑀸𑀓𑀺𑀡𑁆𑀡𑁂,_  
_𑀳𑀺𑀁𑀲𑀸 𑀅𑀫𑁆𑀳𑀁 𑀦 𑀯𑀺𑀚𑁆𑀚𑀢𑀺”𑁇_  


(2093.)

3446\. _𑀲𑀢𑁆𑀢 𑀦𑁄 𑀫𑀸𑀲𑁂 𑀯𑀲𑀢𑀁,_  
_𑀅𑀭𑀜𑁆𑀜𑁂 𑀚𑀻𑀯𑀲𑁄𑀓𑀺𑀦𑀁;_  
_𑀇𑀫𑀫𑁆𑀧𑀺 𑀧𑀞𑀫𑀁 𑀧𑀲𑁆𑀲𑀸𑀫,_  
_𑀩𑁆𑀭𑀸𑀳𑁆𑀫𑀡𑀁 𑀤𑁂𑀯𑀯𑀡𑁆𑀡𑀺𑀦𑀁;_  
_𑀆𑀤𑀸𑀬 𑀯𑁂𑀍𑀉𑀯𑀁 𑀤𑀡𑁆𑀟𑀁,_  
_𑀅𑀕𑁆𑀕𑀺𑀳𑀼𑀢𑁆𑀢𑀁 𑀓𑀫𑀡𑁆𑀟𑀮𑀼𑀁𑁇_  


(2094.)

3447\. _𑀲𑁆𑀯𑀸𑀕𑀢𑀁 𑀢𑁂 𑀫𑀳𑀸𑀩𑁆𑀭𑀳𑁆𑀫𑁂,_  
_𑀅𑀣𑁄 𑀢𑁂 𑀅𑀤𑀼𑀭𑀸𑀕𑀢𑀁;_  
_𑀅𑀦𑁆𑀢𑁄 𑀧𑀯𑀺𑀲 𑀪𑀤𑁆𑀤𑀦𑁆𑀢𑁂,_  
_𑀧𑀸𑀤𑁂 𑀧𑀓𑁆𑀔𑀸𑀮𑀬𑀲𑁆𑀲𑀼 𑀢𑁂𑁇_  


(2095.)

3448\. _𑀢𑀺𑀦𑁆𑀤𑀼𑀓𑀸𑀦𑀺 𑀧𑀺𑀬𑀸𑀮𑀸𑀦𑀺,_  
_𑀫𑀥𑀼𑀓𑁂 𑀓𑀸𑀲𑀼𑀫𑀸𑀭𑀺𑀬𑁄;_  
_𑀨𑀮𑀸𑀦𑀺 𑀔𑀼𑀤𑁆𑀤𑀓𑀧𑁆𑀧𑀸𑀦𑀺,_  
_𑀪𑀼𑀜𑁆𑀚 𑀩𑁆𑀭𑀳𑁆𑀫𑁂 𑀯𑀭𑀁 𑀯𑀭𑀁𑁇_  


(2096.)

3449\. _𑀇𑀤𑀫𑁆𑀧𑀺 𑀧𑀸𑀦𑀻𑀬𑀁 𑀲𑀻𑀢𑀁,_  
_𑀆𑀪𑀢𑀁 𑀕𑀺𑀭𑀺𑀕𑀩𑁆𑀪𑀭𑀸;_  
_𑀢𑀢𑁄 𑀧𑀺𑀯 𑀫𑀳𑀸𑀩𑁆𑀭𑀳𑁆𑀫𑁂,_  
_𑀲𑀘𑁂 𑀢𑁆𑀯𑀁 𑀅𑀪𑀺𑀓𑀗𑁆𑀔𑀲𑀺𑁇_  


(2097.)

3450\. _𑀅𑀣 𑀢𑁆𑀯𑀁 𑀓𑁂𑀦 𑀯𑀡𑁆𑀡𑁂𑀦,_  
_𑀓𑁂𑀦 𑀯𑀸 𑀧𑀦 𑀳𑁂𑀢𑀼𑀦𑀸;_  
_𑀅𑀦𑀼𑀧𑁆𑀧𑀢𑁆𑀢𑁄 𑀩𑁆𑀭𑀳𑀸𑀭𑀜𑁆𑀜𑀁,_  
_𑀢𑀁 𑀫𑁂 𑀅𑀓𑁆𑀔𑀸𑀳𑀺 𑀧𑀼𑀘𑁆𑀙𑀺𑀢𑁄𑁇_  


(2098.)

3451\. _“𑀬𑀣𑀸 𑀯𑀸𑀭𑀺𑀯𑀳𑁄 𑀧𑀽𑀭𑁄,_  
_𑀲𑀩𑁆𑀩𑀓𑀸𑀮𑀁 𑀦 𑀔𑀻𑀬𑀢𑀺;_  
_𑀏𑀯𑀁 𑀢𑀁 𑀬𑀸𑀘𑀺𑀢𑀸𑀕𑀘𑁆𑀙𑀺𑀁,_  
_𑀧𑀼𑀢𑁆𑀢𑁂 𑀫𑁂 𑀤𑁂𑀳𑀺 𑀬𑀸𑀘𑀺𑀢𑁄”𑁇_  


(2099.)

3452\. _“𑀤𑀤𑀸𑀫𑀺 𑀦 𑀯𑀺𑀓𑀫𑁆𑀧𑀸𑀫𑀺,_  
_𑀇𑀲𑁆𑀲𑀭𑁄 𑀦𑀬 𑀩𑁆𑀭𑀸𑀳𑁆𑀫𑀡;_  
_𑀧𑀸𑀢𑁄 𑀕𑀢𑀸 𑀭𑀸𑀚𑀧𑀼𑀢𑁆𑀢𑀻,_  
_𑀲𑀸𑀬𑀁 𑀉𑀜𑁆𑀙𑀸𑀢𑁄 𑀏𑀳𑀺𑀢𑀺𑁇_  


(2100.)

3453\. _𑀏𑀓𑀭𑀢𑁆𑀢𑀺𑀁 𑀯𑀲𑀺𑀢𑁆𑀯𑀸𑀦,_  
_𑀧𑀸𑀢𑁄 𑀕𑀘𑁆𑀙𑀲𑀺 𑀩𑁆𑀭𑀸𑀳𑁆𑀫𑀡;_  
_𑀢𑀲𑁆𑀲𑀸 𑀦𑁆𑀳𑀸𑀢𑁂 𑀉𑀧𑀖𑀸𑀢𑁂,_  
_𑀅𑀣 𑀦𑁂 𑀫𑀸𑀮𑀥𑀸𑀭𑀺𑀦𑁂𑁇_  


(2101.)

3454\. _𑀏𑀓𑀭𑀢𑁆𑀢𑀺𑀁 𑀯𑀲𑀺𑀢𑁆𑀯𑀸𑀦,_  
_𑀧𑀸𑀢𑁄 𑀕𑀘𑁆𑀙𑀲𑀺 𑀩𑁆𑀭𑀸𑀳𑁆𑀫𑀡;_  
_𑀦𑀸𑀦𑀸𑀧𑀼𑀧𑁆𑀨𑁂𑀳𑀺 𑀲𑀜𑁆𑀙𑀦𑁆𑀦𑁂,_  
_𑀦𑀸𑀦𑀸𑀕𑀦𑁆𑀥𑁂𑀳𑀺 𑀪𑀽𑀲𑀺𑀢𑁂;_  
_𑀦𑀸𑀦𑀸𑀫𑀽𑀮𑀨𑀮𑀸𑀓𑀺𑀡𑁆𑀡𑁂,_  
_𑀕𑀘𑁆𑀙 𑀲𑁆𑀯𑀸𑀤𑀸𑀬 𑀩𑁆𑀭𑀸𑀳𑁆𑀫𑀡”𑁇_  


(2102.)

3455\. _“𑀦 𑀯𑀸𑀲𑀫𑀪𑀺𑀭𑁄𑀘𑀸𑀫𑀺,_  
_𑀕𑀫𑀦𑀁 𑀫𑀬𑁆𑀳 𑀭𑀼𑀘𑁆𑀘𑀢𑀺;_  
_𑀅𑀦𑁆𑀢𑀭𑀸𑀬𑁄𑀧𑀺 𑀫𑁂 𑀅𑀲𑁆𑀲,_  
_𑀕𑀘𑁆𑀙𑀜𑁆𑀜𑁂𑀯 𑀭𑀣𑁂𑀲𑀪𑁇_  


(2103.)

3456\. _𑀦 𑀳𑁂𑀢𑀸 𑀬𑀸𑀘𑀬𑁄𑀕𑀻 𑀦𑀁,_  
_𑀅𑀦𑁆𑀢𑀭𑀸𑀬𑀲𑁆𑀲 𑀓𑀸𑀭𑀺𑀬𑀸;_  
_𑀇𑀢𑁆𑀣𑀺𑀬𑁄 𑀫𑀦𑁆𑀢𑀁 𑀚𑀸𑀦𑀦𑁆𑀢𑀺,_  
_𑀲𑀩𑁆𑀩𑀁 𑀕𑀡𑁆𑀳𑀦𑁆𑀢𑀺 𑀯𑀸𑀫𑀢𑁄𑁇_  


(2104.)

3457\. _𑀲𑀤𑁆𑀥𑀸𑀬 𑀤𑀸𑀦𑀁 𑀤𑀤𑀢𑁄,_  
_𑀫𑀸𑀲𑀁 𑀅𑀤𑀓𑁆𑀔𑀺 𑀫𑀸𑀢𑀭𑀁;_  
_𑀅𑀦𑁆𑀢𑀭𑀸𑀬𑀫𑁆𑀧𑀺 𑀲𑀸 𑀓𑀬𑀺𑀭𑀸,_  
_𑀕𑀘𑁆𑀙𑀜𑁆𑀜𑁂𑀯 𑀭𑀣𑁂𑀲𑀪𑁇_  


(2105.)

3458\. _𑀆𑀫𑀦𑁆𑀢𑀬𑀲𑁆𑀲𑀼 𑀢𑁂 𑀧𑀼𑀢𑁆𑀢𑁂,_  
_𑀫𑀸 𑀢𑁂 𑀫𑀸𑀢𑀭𑀫𑀤𑁆𑀤𑀲𑀼𑀁;_  
_𑀲𑀤𑁆𑀥𑀸𑀬 𑀤𑀸𑀦𑀁 𑀤𑀤𑀢𑁄,_  
_𑀏𑀯𑀁 𑀧𑀼𑀜𑁆𑀜𑀁 𑀧𑀯𑀟𑁆𑀠𑀢𑀺𑁇_  


(2106.)

3459\. _𑀆𑀫𑀦𑁆𑀢𑀬𑀲𑁆𑀲𑀼 𑀢𑁂 𑀧𑀼𑀢𑁆𑀢𑁂,_  
_𑀫𑀸 𑀢𑁂 𑀫𑀸𑀢𑀭𑀫𑀤𑁆𑀤𑀲𑀼𑀁;_  
_𑀫𑀸𑀤𑀺𑀲𑀲𑁆𑀲 𑀥𑀦𑀁 𑀤𑀢𑁆𑀯𑀸,_  
_𑀭𑀸𑀚 𑀲𑀕𑁆𑀕𑀁 𑀕𑀫𑀺𑀲𑁆𑀲𑀲𑀺”𑁇_  


(2107.)

3460\. _“𑀲𑀘𑁂 𑀢𑁆𑀯𑀁 𑀦𑀺𑀘𑁆𑀙𑀲𑁂 𑀤𑀝𑁆𑀞𑀼𑀁,_  
_𑀫𑀫 𑀪𑀭𑀺𑀬𑀁 𑀧𑀢𑀺𑀩𑁆𑀩𑀢𑀁;_  
_𑀅𑀬𑁆𑀬𑀓𑀲𑁆𑀲𑀧𑀺 𑀤𑀲𑁆𑀲𑁂𑀳𑀺,_  
_𑀚𑀸𑀮𑀺𑀁 𑀓𑀡𑁆𑀳𑀸𑀚𑀺𑀦𑀁 𑀘𑀼𑀪𑁄𑁇_  


(2108.)

3461\. _𑀇𑀫𑁂 𑀓𑀼𑀫𑀸𑀭𑁂 𑀤𑀺𑀲𑁆𑀯𑀸𑀦,_  
_𑀫𑀜𑁆𑀚𑀼𑀓𑁂 𑀧𑀺𑀬𑀪𑀸𑀡𑀺𑀦𑁂;_  
_𑀧𑀢𑀻𑀢𑁄 𑀲𑀼𑀫𑀦𑁄 𑀯𑀺𑀢𑁆𑀢𑁄,_  
_𑀩𑀳𑀼𑀁 𑀤𑀲𑁆𑀲𑀢𑀺 𑀢𑁂 𑀥𑀦𑀁”𑁇_  


(2109.)

3462\. _“𑀅𑀘𑁆𑀙𑁂𑀤𑀦𑀲𑁆𑀲 𑀪𑀸𑀬𑀸𑀫𑀺,_  
_𑀭𑀸𑀚𑀧𑀼𑀢𑁆𑀢 𑀲𑀼𑀡𑁄𑀳𑀺 𑀫𑁂;_  
_𑀭𑀸𑀚𑀤𑀡𑁆𑀟𑀸𑀬 𑀫𑀁 𑀤𑀚𑁆𑀚𑀸,_  
_𑀯𑀺𑀓𑁆𑀓𑀺𑀡𑁂𑀬𑁆𑀬 𑀳𑀦𑁂𑀬𑁆𑀬 𑀯𑀸;_  
_𑀚𑀺𑀦𑁄 𑀥𑀦𑀜𑁆𑀘 𑀤𑀸𑀲𑁂 𑀘,_  
_𑀕𑀸𑀭𑀬𑁆𑀳𑀲𑁆𑀲 𑀩𑁆𑀭𑀳𑁆𑀫𑀩𑀦𑁆𑀥𑀼𑀬𑀸”𑁇_  


(2110.)

3463\. _“𑀇𑀫𑁂 𑀓𑀼𑀫𑀸𑀭𑁂 𑀤𑀺𑀲𑁆𑀯𑀸𑀦,_  
_𑀫𑀜𑁆𑀚𑀼𑀓𑁂 𑀧𑀺𑀬𑀪𑀸𑀡𑀺𑀦𑁂;_  
_𑀥𑀫𑁆𑀫𑁂 𑀞𑀺𑀢𑁄 𑀫𑀳𑀸𑀭𑀸𑀚𑀸,_  
_𑀲𑀺𑀯𑀻𑀦𑀁 𑀭𑀝𑁆𑀞𑀯𑀟𑁆𑀠𑀦𑁄;_  
_𑀮𑀤𑁆𑀥𑀸 𑀧𑀻𑀢𑀺𑀲𑁄𑀫𑀦𑀲𑁆𑀲𑀁,_  
_𑀩𑀳𑀼𑀁 𑀤𑀲𑁆𑀲𑀢𑀺 𑀢𑁂 𑀥𑀦𑀁”𑁇_  


(2111.)

3464\. _“𑀦𑀸𑀳𑀁 𑀢𑀫𑁆𑀧𑀺 𑀓𑀭𑀺𑀲𑁆𑀲𑀸𑀫𑀺,_  
_𑀬𑀁 𑀫𑀁 𑀢𑁆𑀯𑀁 𑀅𑀦𑀼𑀲𑀸𑀲𑀲𑀺;_  
_𑀤𑀸𑀭𑀓𑁂𑀯 𑀅𑀳𑀁 𑀦𑁂𑀲𑁆𑀲𑀁,_  
_𑀩𑁆𑀭𑀸𑀳𑁆𑀫𑀡𑁆𑀬𑀸 𑀧𑀭𑀺𑀘𑀸𑀭𑀓𑁂”𑁇_  


(2112.)

3465\. _𑀢𑀢𑁄 𑀓𑀼𑀫𑀸𑀭𑀸 𑀩𑁆𑀬𑀣𑀺𑀢𑀸,_  
_𑀲𑀼𑀢𑁆𑀯𑀸 𑀮𑀼𑀤𑁆𑀤𑀲𑁆𑀲 𑀪𑀸𑀲𑀺𑀢𑀁;_  
_𑀢𑁂𑀦 𑀢𑁂𑀦 𑀧𑀥𑀸𑀯𑀺𑀁𑀲𑀼,_  
_𑀚𑀸𑀮𑀻 𑀓𑀡𑁆𑀳𑀸𑀚𑀺𑀦𑀸 𑀘𑀼𑀪𑁄𑁇_  


(2113.)

3466\. _“𑀏𑀳𑀺 𑀢𑀸𑀢 𑀧𑀺𑀬𑀧𑀼𑀢𑁆𑀢,_  
_𑀧𑀽𑀭𑁂𑀣 𑀫𑀫 𑀧𑀸𑀭𑀫𑀺𑀁;_  
_𑀳𑀤𑀬𑀁 𑀫𑁂𑀪𑀺𑀲𑀺𑀜𑁆𑀘𑁂𑀣,_  
_𑀓𑀭𑁄𑀣 𑀯𑀘𑀦𑀁 𑀫𑀫𑁇_  


(2114.)

3467\. _𑀬𑀸𑀦𑀸 𑀦𑀸𑀯𑀸 𑀘 𑀫𑁂 𑀳𑁄𑀣,_  
_𑀅𑀘𑀮𑀸 𑀪𑀯𑀲𑀸𑀕𑀭𑁂;_  
_𑀚𑀸𑀢𑀺𑀧𑀸𑀭𑀁 𑀢𑀭𑀺𑀲𑁆𑀲𑀸𑀫𑀺,_  
_𑀲𑀦𑁆𑀢𑀸𑀭𑁂𑀲𑁆𑀲𑀁 𑀲𑀤𑁂𑀯𑀓𑀁𑁇_  


(2115.)

3468\. _𑀏𑀳𑀺 𑀅𑀫𑁆𑀫 𑀧𑀺𑀬𑀥𑀻𑀢𑀺,_  
_𑀧𑀽𑀭𑁂𑀣 𑀫𑀫 𑀧𑀸𑀭𑀫𑀺𑀁;_  
_𑀳𑀤𑀬𑀁 𑀫𑁂𑀪𑀺𑀲𑀺𑀜𑁆𑀘𑁂𑀣,_  
_𑀓𑀭𑁄𑀣 𑀯𑀘𑀦𑀁 𑀫𑀫𑁇_  


(2116.)

3469\. _𑀬𑀸𑀦𑀸 𑀦𑀸𑀯𑀸 𑀘 𑀫𑁂 𑀳𑁄𑀣,_  
_𑀅𑀘𑀮𑀸 𑀪𑀯𑀲𑀸𑀕𑀭𑁂;_  
_𑀚𑀸𑀢𑀺𑀧𑀸𑀭𑀁 𑀢𑀭𑀺𑀲𑁆𑀲𑀸𑀫𑀺,_  
_𑀉𑀤𑁆𑀥𑀭𑀺𑀲𑁆𑀲𑀁 𑀲𑀤𑁂𑀯𑀓𑀁”𑁇_  


(2117.)

3470\. _𑀢𑀢𑁄 𑀓𑀼𑀫𑀸𑀭𑁂 𑀆𑀤𑀸𑀬,_  
_𑀚𑀸𑀮𑀺𑀁 𑀓𑀡𑁆𑀳𑀸𑀚𑀺𑀦𑀁 𑀘𑀼𑀪𑁄;_  
_𑀩𑁆𑀭𑀸𑀳𑁆𑀫𑀡𑀲𑁆𑀲 𑀅𑀤𑀸 𑀤𑀸𑀦𑀁,_  
_𑀲𑀺𑀯𑀻𑀦𑀁 𑀭𑀝𑁆𑀞𑀯𑀟𑁆𑀠𑀦𑁄𑁇_  


(2118.)

3471\. _𑀢𑀢𑁄 𑀓𑀼𑀫𑀸𑀭𑁂 𑀆𑀤𑀸𑀬,_  
_𑀚𑀸𑀮𑀺𑀁 𑀓𑀡𑁆𑀳𑀸𑀚𑀺𑀦𑀁 𑀘𑀼𑀪𑁄;_  
_𑀩𑁆𑀭𑀸𑀳𑁆𑀫𑀡𑀲𑁆𑀲 𑀅𑀤𑀸 𑀯𑀺𑀢𑁆𑀢𑁄,_  
_𑀧𑀼𑀢𑁆𑀢𑀓𑁂 𑀤𑀸𑀦𑀫𑀼𑀢𑁆𑀢𑀫𑀁𑁇_  


(2119.)

3472\. _𑀢𑀤𑀸𑀲𑀺 𑀬𑀁 𑀪𑀺𑀁𑀲𑀦𑀓𑀁,_  
_𑀢𑀤𑀸𑀲𑀺 𑀮𑁄𑀫𑀳𑀁𑀲𑀦𑀁;_  
_𑀬𑀁 𑀓𑀼𑀫𑀸𑀭𑁂 𑀧𑀤𑀺𑀦𑁆𑀦𑀫𑁆𑀳𑀺,_  
_𑀫𑁂𑀤𑀦𑀻 𑀲𑀫𑁆𑀧𑀓𑀫𑁆𑀧𑀣𑁇_  


(2120.)

3473\. _𑀢𑀤𑀸𑀲𑀺 𑀬𑀁 𑀪𑀺𑀁𑀲𑀦𑀓𑀁,_  
_𑀢𑀤𑀸𑀲𑀺 𑀮𑁄𑀫𑀳𑀁𑀲𑀦𑀁;_  
_𑀬𑀁 𑀧𑀜𑁆𑀚𑀮𑀺𑀓𑀢𑁄 𑀭𑀸𑀚𑀸,_  
_𑀓𑀼𑀫𑀸𑀭𑁂 𑀲𑀼𑀔𑀯𑀘𑁆𑀙𑀺𑀢𑁂;_  
_𑀩𑁆𑀭𑀸𑀳𑁆𑀫𑀡𑀲𑁆𑀲 𑀅𑀤𑀸 𑀤𑀸𑀦𑀁,_  
_𑀲𑀺𑀯𑀻𑀦𑀁 𑀭𑀝𑁆𑀞𑀯𑀟𑁆𑀠𑀦𑁄𑁇_  


(2121.)

3474\. _𑀢𑀢𑁄 𑀲𑁄 𑀩𑁆𑀭𑀸𑀳𑁆𑀫𑀡𑁄 𑀮𑀼𑀤𑁆𑀤𑁄,_  
_𑀮𑀢𑀁 𑀤𑀦𑁆𑀢𑁂𑀳𑀺 𑀙𑀺𑀦𑁆𑀤𑀺𑀬;_  
_𑀮𑀢𑀸𑀬 𑀳𑀢𑁆𑀣𑁂 𑀩𑀦𑁆𑀥𑀺𑀢𑁆𑀯𑀸,_  
_𑀮𑀢𑀸𑀬 𑀅𑀦𑀼𑀫𑀚𑁆𑀚𑀣𑁇_  


(2122.)

3475\. _𑀢𑀢𑁄 𑀲𑁄 𑀭𑀚𑁆𑀚𑀼𑀫𑀸𑀤𑀸𑀬,_  
_𑀤𑀡𑁆𑀟𑀜𑁆𑀘𑀸𑀤𑀸𑀬 𑀩𑁆𑀭𑀸𑀳𑁆𑀫𑀡𑁄;_  
_𑀆𑀓𑁄𑀝𑀬𑀦𑁆𑀢𑁄 𑀢𑁂 𑀦𑁂𑀢𑀺,_  
_𑀲𑀺𑀯𑀺𑀭𑀸𑀚𑀲𑁆𑀲 𑀧𑁂𑀓𑁆𑀔𑀢𑁄𑁇_  


(2123.)

3476\. _𑀢𑀢𑁄 𑀓𑀼𑀫𑀸𑀭𑀸 𑀧𑀓𑁆𑀓𑀸𑀫𑀼𑀁,_  
_𑀩𑁆𑀭𑀸𑀳𑁆𑀫𑀡𑀲𑁆𑀲 𑀧𑀫𑀼𑀜𑁆𑀘𑀺𑀬;_  
_𑀅𑀲𑁆𑀲𑀼𑀧𑀼𑀡𑁆𑀡𑁂𑀳𑀺 𑀦𑁂𑀢𑁆𑀢𑁂𑀳𑀺,_  
_𑀧𑀺𑀢𑀭𑀁 𑀲𑁄 𑀉𑀤𑀺𑀓𑁆𑀔𑀢𑀺𑁇_  


(2124.)

3477\. _𑀯𑁂𑀥𑀫𑀲𑁆𑀲𑀢𑁆𑀣𑀧𑀢𑁆𑀢𑀁𑀯,_  
_𑀧𑀺𑀢𑀼 𑀧𑀸𑀤𑀸𑀦𑀺 𑀯𑀦𑁆𑀤𑀢𑀺;_  
_𑀧𑀺𑀢𑀼 𑀧𑀸𑀤𑀸𑀦𑀺 𑀯𑀦𑁆𑀤𑀺𑀢𑁆𑀯𑀸,_  
_𑀇𑀤𑀁 𑀯𑀘𑀦𑀫𑀩𑁆𑀭𑀯𑀺𑁇_  


(2125.)

3478\. _“𑀅𑀫𑁆𑀫𑀸 𑀘 𑀢𑀸𑀢 𑀦𑀺𑀓𑁆𑀔𑀦𑁆𑀢𑀸,_  
_𑀢𑁆𑀯𑀜𑁆𑀘 𑀦𑁄 𑀢𑀸𑀢 𑀤𑀲𑁆𑀲𑀲𑀺;_  
_𑀬𑀸𑀯 𑀅𑀫𑁆𑀫𑀫𑁆𑀧𑀺 𑀧𑀲𑁆𑀲𑁂𑀫𑀼,_  
_𑀅𑀣 𑀦𑁄 𑀢𑀸𑀢 𑀤𑀲𑁆𑀲𑀲𑀺𑁇_  


(2126.)

3479\. _𑀅𑀫𑁆𑀫𑀸 𑀘 𑀢𑀸𑀢 𑀦𑀺𑀓𑁆𑀔𑀦𑁆𑀢𑀸,_  
_𑀢𑁆𑀯𑀜𑁆𑀘 𑀦𑁄 𑀢𑀸𑀢 𑀤𑀲𑁆𑀲𑀲𑀺;_  
_𑀫𑀸 𑀦𑁄 𑀢𑁆𑀯𑀁 𑀢𑀸𑀢 𑀅𑀤𑀤𑀸,_  
_𑀬𑀸𑀯 𑀅𑀫𑁆𑀫𑀸𑀧𑀺 𑀏𑀢𑀼 𑀦𑁄;_  
_𑀢𑀤𑀸𑀬𑀁 𑀩𑁆𑀭𑀸𑀳𑁆𑀫𑀡𑁄 𑀓𑀸𑀫𑀁,_  
_𑀯𑀺𑀓𑁆𑀓𑀺𑀡𑀸𑀢𑀼 𑀳𑀦𑀸𑀢𑀼 𑀯𑀸𑁇_  


(2127.)

3480\. _𑀩𑀮𑀗𑁆𑀓𑀧𑀸𑀤𑁄 𑀅𑀦𑁆𑀥𑀦𑀔𑁄,_  
_𑀅𑀣𑁄 𑀑𑀯𑀤𑁆𑀥𑀧𑀺𑀡𑁆𑀟𑀺𑀓𑁄;_  
_𑀤𑀻𑀖𑀼𑀢𑁆𑀢𑀭𑁄𑀝𑁆𑀞𑁄 𑀘𑀧𑀮𑁄,_  
_𑀓𑀍𑀆𑀭𑁄 𑀪𑀕𑁆𑀕𑀦𑀸𑀲𑀓𑁄𑁇_  


(2128.)

3481\. _𑀓𑀼𑀫𑁆𑀪𑁄𑀤𑀭𑁄 𑀪𑀕𑁆𑀕𑀧𑀺𑀝𑁆𑀞𑀺,_  
_𑀅𑀣𑁄 𑀯𑀺𑀲𑀫𑀘𑀓𑁆𑀔𑀼𑀓𑁄;_  
_𑀮𑁄𑀳𑀫𑀲𑁆𑀲𑀼 𑀳𑀭𑀺𑀢𑀓𑁂𑀲𑁄,_  
_𑀯𑀮𑀻𑀦𑀁 𑀢𑀺𑀮𑀓𑀸𑀳𑀢𑁄𑁇_  


(2129.)

3482\. _𑀧𑀺𑀗𑁆𑀕𑀮𑁄 𑀘 𑀯𑀺𑀦𑀢𑁄 𑀘,_  
_𑀯𑀺𑀓𑀝𑁄 𑀘 𑀩𑁆𑀭𑀳𑀸 𑀔𑀭𑁄;_  
_𑀅𑀚𑀺𑀦𑀸𑀦𑀺 𑀘 𑀲𑀦𑁆𑀦𑀤𑁆𑀥𑁄,_  
_𑀅𑀫𑀦𑀼𑀲𑁆𑀲𑁄 𑀪𑀬𑀸𑀦𑀓𑁄𑁇_  


(2130.)

3483\. _𑀫𑀦𑀼𑀲𑁆𑀲𑁄 𑀉𑀤𑀸𑀳𑀼 𑀬𑀓𑁆𑀔𑁄,_  
_𑀫𑀁𑀲𑀮𑁄𑀳𑀺𑀢𑀪𑁄𑀚𑀦𑁄;_  
_𑀕𑀸𑀫𑀸 𑀅𑀭𑀜𑁆𑀜𑀫𑀸𑀕𑀫𑁆𑀫,_  
_𑀥𑀦𑀁 𑀢𑀁 𑀢𑀸𑀢 𑀬𑀸𑀘𑀢𑀺𑁇_  


(2131.)

3484\. _𑀦𑀻𑀬𑀫𑀸𑀦𑁂 𑀧𑀺𑀲𑀸𑀘𑁂𑀦,_  
_𑀓𑀺𑀁 𑀦𑀼 𑀢𑀸𑀢 𑀉𑀤𑀺𑀓𑁆𑀔𑀲𑀺;_  
_𑀅𑀲𑁆𑀫𑀸 𑀦𑀽𑀦 𑀢𑁂 𑀳𑀤𑀬𑀁,_  
_𑀆𑀬𑀲𑀁 𑀤𑀍𑀳𑀩𑀦𑁆𑀥𑀦𑀁𑁇_  


(2132.)

3485\. _𑀬𑁄 𑀦𑁄 𑀩𑀤𑁆𑀥𑁂 𑀦 𑀚𑀸𑀦𑀸𑀲𑀺,_  
_𑀩𑁆𑀭𑀸𑀳𑁆𑀫𑀡𑁂𑀦 𑀥𑀦𑁂𑀲𑀺𑀦𑀸;_  
_𑀅𑀘𑁆𑀘𑀸𑀬𑀺𑀓𑁂𑀦 𑀮𑀼𑀤𑁆𑀤𑁂𑀦,_  
_𑀬𑁄 𑀦𑁄 𑀕𑀸𑀯𑁄𑀯 𑀲𑀼𑀫𑁆𑀪𑀢𑀺𑁇_  


(2133.)

3486\. _𑀇𑀥𑁂𑀯 𑀅𑀘𑁆𑀙𑀢𑀁 𑀓𑀡𑁆𑀳𑀸,_  
_𑀦 𑀲𑀸 𑀚𑀸𑀦𑀸𑀢𑀺 𑀓𑀺𑀲𑁆𑀫𑀺𑀜𑁆𑀘𑀺;_  
_𑀫𑀺𑀕𑀻𑀯 𑀔𑀻𑀭𑀲𑀫𑁆𑀫𑀢𑁆𑀢𑀸,_  
_𑀬𑀽𑀣𑀸 𑀳𑀻𑀦𑀸 𑀧𑀓𑀦𑁆𑀤𑀢𑀺𑁇_  


(2134.)

3487\. _𑀦 𑀫𑁂 𑀇𑀤𑀁 𑀢𑀣𑀸 𑀤𑀼𑀓𑁆𑀔𑀁,_  
_𑀮𑀩𑁆𑀪𑀸 𑀳𑀺 𑀧𑀼𑀫𑀼𑀦𑀸 𑀇𑀤𑀁;_  
_𑀬𑀜𑁆𑀘 𑀅𑀫𑁆𑀫𑀁 𑀦 𑀧𑀲𑁆𑀲𑀸𑀫𑀺,_  
_𑀢𑀁 𑀫𑁂 𑀤𑀼𑀓𑁆𑀔𑀢𑀭𑀁 𑀇𑀢𑁄𑁇_  


(2135.)

3488\. _𑀦 𑀫𑁂 𑀇𑀤𑀁 𑀢𑀣𑀸 𑀤𑀼𑀓𑁆𑀔𑀁,_  
_𑀮𑀩𑁆𑀪𑀸 𑀳𑀺 𑀧𑀼𑀫𑀼𑀦𑀸 𑀇𑀤𑀁;_  
_𑀬𑀜𑁆𑀘 𑀢𑀸𑀢𑀁 𑀦 𑀧𑀲𑁆𑀲𑀸𑀫𑀺,_  
_𑀢𑀁 𑀫𑁂 𑀤𑀼𑀓𑁆𑀔𑀢𑀭𑀁 𑀇𑀢𑁄𑁇_  


(2136.)

3489\. _𑀲𑀸 𑀦𑀽𑀦 𑀓𑀧𑀡𑀸 𑀅𑀫𑁆𑀫𑀸,_  
_𑀘𑀺𑀭𑀭𑀢𑁆𑀢𑀸𑀬 𑀭𑀼𑀘𑁆𑀙𑀢𑀺;_  
_𑀓𑀡𑁆𑀳𑀸𑀚𑀺𑀦𑀁 𑀅𑀧𑀲𑁆𑀲𑀦𑁆𑀢𑀻,_  
_𑀓𑀼𑀫𑀸𑀭𑀺𑀁 𑀘𑀸𑀭𑀼𑀤𑀲𑁆𑀲𑀦𑀺𑀁𑁇_  


(2137.)

3490\. _𑀲𑁄 𑀦𑀽𑀦 𑀓𑀧𑀡𑁄 𑀢𑀸𑀢𑁄,_  
_𑀘𑀺𑀭𑀭𑀢𑁆𑀢𑀸𑀬 𑀭𑀼𑀘𑁆𑀙𑀢𑀺;_  
_𑀓𑀡𑁆𑀳𑀸𑀚𑀺𑀦𑀁 𑀅𑀧𑀲𑁆𑀲𑀦𑁆𑀢𑁄,_  
_𑀓𑀼𑀫𑀸𑀭𑀺𑀁 𑀘𑀸𑀭𑀼𑀤𑀲𑁆𑀲𑀦𑀺𑀁𑁇_  


(2138.)

3491\. _𑀲𑀸 𑀦𑀽𑀦 𑀓𑀧𑀡𑀸 𑀅𑀫𑁆𑀫𑀸,_  
_𑀘𑀺𑀭𑀁 𑀭𑀼𑀘𑁆𑀙𑀢𑀺 𑀅𑀲𑁆𑀲𑀫𑁂;_  
_𑀓𑀡𑁆𑀳𑀸𑀚𑀺𑀦𑀁 𑀅𑀧𑀲𑁆𑀲𑀦𑁆𑀢𑀻,_  
_𑀓𑀼𑀫𑀸𑀭𑀺𑀁 𑀘𑀸𑀭𑀼𑀤𑀲𑁆𑀲𑀦𑀺𑀁𑁇_  


(2139.)

3492\. _𑀲𑁄 𑀦𑀽𑀦 𑀓𑀧𑀡𑁄 𑀢𑀸𑀢𑁄,_  
_𑀘𑀺𑀭𑀁 𑀭𑀼𑀘𑁆𑀙𑀢𑀺 𑀅𑀲𑁆𑀲𑀫𑁂;_  
_𑀓𑀡𑁆𑀳𑀸𑀚𑀺𑀦𑀁 𑀅𑀧𑀲𑁆𑀲𑀦𑁆𑀢𑁄,_  
_𑀓𑀼𑀫𑀸𑀭𑀺𑀁 𑀘𑀸𑀭𑀼𑀤𑀲𑁆𑀲𑀦𑀺𑀁𑁇_  


(2140.)

3493\. _𑀲𑀸 𑀦𑀽𑀦 𑀓𑀧𑀡𑀸 𑀅𑀫𑁆𑀫𑀸,_  
_𑀘𑀺𑀭𑀭𑀢𑁆𑀢𑀸𑀬 𑀭𑀼𑀘𑁆𑀙𑀢𑀺;_  
_𑀅𑀟𑁆𑀠𑀭𑀢𑁆𑀢𑁂 𑀯 𑀭𑀢𑁆𑀢𑁂 𑀯𑀸,_  
_𑀦𑀤𑀻𑀯 𑀅𑀯𑀲𑀼𑀘𑁆𑀙𑀢𑀺𑁇_  


(2141.)

3494\. _𑀲𑁄 𑀦𑀽𑀦 𑀓𑀧𑀡𑁄 𑀢𑀸𑀢𑁄,_  
_𑀘𑀺𑀭𑀭𑀢𑁆𑀢𑀸𑀬 𑀭𑀼𑀘𑁆𑀙𑀢𑀺;_  
_𑀅𑀟𑁆𑀠𑀭𑀢𑁆𑀢𑁂 𑀯 𑀭𑀢𑁆𑀢𑁂 𑀯𑀸,_  
_𑀦𑀤𑀻𑀯 𑀅𑀯𑀲𑀼𑀘𑁆𑀙𑀢𑀺𑁇_  


(2142.)

3495\. _𑀇𑀫𑁂 𑀢𑁂 𑀚𑀫𑁆𑀩𑀼𑀓𑀸 𑀭𑀼𑀓𑁆𑀔𑀸,_  
_𑀯𑁂𑀤𑀺𑀲𑀸 𑀲𑀺𑀦𑁆𑀤𑀼𑀯𑀸𑀭𑀓𑀸;_  
_𑀯𑀺𑀯𑀺𑀥𑀸𑀦𑀺 𑀭𑀼𑀓𑁆𑀔𑀚𑀸𑀢𑀸𑀦𑀺,_  
_𑀢𑀸𑀦𑀺 𑀅𑀚𑁆𑀚 𑀚𑀳𑀸𑀫𑀲𑁂𑁇_  


(2143.)

3496\. _𑀅𑀲𑁆𑀲𑀢𑁆𑀣𑀸 𑀧𑀦𑀲𑀸 𑀘𑁂𑀫𑁂,_  
_𑀦𑀺𑀕𑁆𑀭𑁄𑀥𑀸 𑀘 𑀓𑀧𑀺𑀢𑁆𑀣𑀦𑀸;_  
_𑀯𑀺𑀯𑀺𑀥𑀸𑀦𑀺 𑀨𑀮𑀚𑀸𑀢𑀸𑀦𑀺,_  
_𑀢𑀸𑀦𑀺 𑀅𑀚𑁆𑀚 𑀚𑀳𑀸𑀫𑀲𑁂𑁇_  


(2144.)

3497\. _𑀇𑀫𑁂 𑀢𑀺𑀝𑁆𑀞𑀦𑁆𑀢𑀺 𑀆𑀭𑀸𑀫𑀸,_  
_𑀅𑀬𑀁 𑀲𑀻𑀢𑀽𑀤𑀓𑀸 𑀦𑀤𑀻;_  
_𑀬𑀢𑁆𑀣𑀲𑁆𑀲𑀼 𑀧𑀼𑀩𑁆𑀩𑁂 𑀓𑀻𑀍𑀆𑀫,_  
_𑀢𑀸𑀦𑀺 𑀅𑀚𑁆𑀚 𑀚𑀳𑀸𑀫𑀲𑁂𑁇_  


(2145.)

3498\. _𑀯𑀺𑀯𑀺𑀥𑀸𑀦𑀺 𑀧𑀼𑀧𑁆𑀨𑀚𑀸𑀢𑀸𑀦𑀺,_  
_𑀅𑀲𑁆𑀫𑀺𑀁 𑀉𑀧𑀭𑀺𑀧𑀩𑁆𑀩𑀢𑁂;_  
_𑀬𑀸𑀦𑀲𑁆𑀲𑀼 𑀧𑀼𑀩𑁆𑀩𑁂 𑀥𑀸𑀭𑁂𑀫,_  
_𑀢𑀸𑀦𑀺 𑀅𑀚𑁆𑀚 𑀚𑀳𑀸𑀫𑀲𑁂𑁇_  


(2146.)

3499\. _𑀯𑀺𑀯𑀺𑀥𑀸𑀦𑀺 𑀨𑀮𑀚𑀸𑀢𑀸𑀦𑀺,_  
_𑀅𑀲𑁆𑀫𑀺𑀁 𑀉𑀧𑀭𑀺𑀧𑀩𑁆𑀩𑀢𑁂;_  
_𑀬𑀸𑀦𑀲𑁆𑀲𑀼 𑀧𑀼𑀩𑁆𑀩𑁂 𑀪𑀼𑀜𑁆𑀚𑀸𑀫,_  
_𑀢𑀸𑀦𑀺 𑀅𑀚𑁆𑀚 𑀚𑀳𑀸𑀫𑀲𑁂𑁇_  


(2147.)

3500\. _𑀇𑀫𑁂 𑀦𑁄 𑀳𑀢𑁆𑀣𑀺𑀓𑀸 𑀅𑀲𑁆𑀲𑀸,_  
_𑀩𑀮𑀻𑀩𑀤𑁆𑀤𑀸 𑀘 𑀦𑁄 𑀇𑀫𑁂;_  
_𑀬𑁂𑀳𑀺𑀲𑁆𑀲𑀼 𑀧𑀼𑀩𑁆𑀩𑁂 𑀓𑀻𑀍𑀆𑀫,_  
_𑀢𑀸𑀦𑀺 𑀅𑀚𑁆𑀚 𑀚𑀳𑀸𑀫𑀲𑁂”𑁇_  


(2148.)

3501\. _𑀦𑀻𑀬𑀫𑀸𑀦𑀸 𑀓𑀼𑀫𑀸𑀭𑀸 𑀢𑁂,_  
_𑀧𑀺𑀢𑀭𑀁 𑀏𑀢𑀤𑀩𑁆𑀭𑀯𑀼𑀁;_  
_“𑀅𑀫𑁆𑀫𑀁 𑀆𑀭𑁄𑀕𑁆𑀬𑀁 𑀯𑀚𑁆𑀚𑀸𑀲𑀺,_  
_𑀢𑁆𑀯𑀜𑁆𑀘 𑀢𑀸𑀢 𑀲𑀼𑀔𑀻 𑀪𑀯𑁇_  


(2149.)

3502\. _𑀇𑀫𑁂 𑀦𑁄 𑀳𑀢𑁆𑀣𑀺𑀓𑀸 𑀅𑀲𑁆𑀲𑀸,_  
_𑀩𑀮𑀻𑀩𑀤𑁆𑀤𑀸 𑀘 𑀦𑁄 𑀇𑀫𑁂;_  
_𑀢𑀸𑀦𑀺 𑀅𑀫𑁆𑀫𑀸𑀬 𑀤𑀚𑁆𑀚𑁂𑀲𑀺,_  
_𑀲𑁄𑀓𑀁 𑀢𑁂𑀳𑀺 𑀯𑀺𑀦𑁂𑀲𑁆𑀲𑀢𑀺𑁇_  


(2150.)

3503\. _𑀇𑀫𑁂 𑀦𑁄 𑀳𑀢𑁆𑀣𑀺𑀓𑀸 𑀅𑀲𑁆𑀲𑀸,_  
_𑀩𑀮𑀻𑀩𑀤𑁆𑀤𑀸 𑀘 𑀦𑁄 𑀇𑀫𑁂;_  
_𑀢𑀸𑀦𑀺 𑀅𑀫𑁆𑀫𑀸 𑀉𑀤𑀺𑀓𑁆𑀔𑀦𑁆𑀢𑀻,_  
_𑀲𑁄𑀓𑀁 𑀧𑀝𑀺𑀯𑀺𑀦𑁂𑀲𑁆𑀲𑀢𑀺”𑁇_  


(2151.)

3504\. _𑀢𑀢𑁄 𑀯𑁂𑀲𑁆𑀲𑀦𑁆𑀢𑀭𑁄 𑀭𑀸𑀚𑀸,_  
_𑀤𑀸𑀦𑀁 𑀤𑀢𑁆𑀯𑀸𑀦 𑀔𑀢𑁆𑀢𑀺𑀬𑁄;_  
_𑀧𑀡𑁆𑀡𑀲𑀸𑀮𑀁 𑀧𑀯𑀺𑀲𑀺𑀢𑁆𑀯𑀸,_  
_𑀓𑀮𑀼𑀦𑀁 𑀧𑀭𑀺𑀤𑁂𑀯𑀬𑀺𑁇_  


(2152.)

3505\. _“𑀓𑀁 𑀦𑁆𑀯𑀚𑁆𑀚 𑀙𑀸𑀢𑀸 𑀢𑀲𑀺𑀢𑀸,_  
_𑀉𑀧𑀭𑀼𑀘𑁆𑀙𑀦𑁆𑀢𑀺 𑀤𑀸𑀭𑀓𑀸;_  
_𑀲𑀸𑀬𑀁 𑀲𑀁𑀯𑁂𑀲𑀦𑀸𑀓𑀸𑀮𑁂,_  
_𑀓𑁄 𑀦𑁂 𑀤𑀲𑁆𑀲𑀢𑀺 𑀪𑁄𑀚𑀦𑀁𑁇_  


(2153.)

3506\. _𑀓𑀁 𑀦𑁆𑀯𑀚𑁆𑀚 𑀙𑀸𑀢𑀸 𑀢𑀲𑀺𑀢𑀸,_  
_𑀉𑀧𑀭𑀼𑀘𑁆𑀙𑀦𑁆𑀢𑀺 𑀤𑀸𑀭𑀓𑀸;_  
_𑀲𑀸𑀬𑀁 𑀲𑀁𑀯𑁂𑀲𑀦𑀸𑀓𑀸𑀮𑁂,_  
_𑀅𑀫𑁆𑀫𑀸 𑀙𑀸𑀢𑀫𑁆𑀳 𑀤𑁂𑀣 𑀦𑁄𑁇_  


(2154.)

3507\. _𑀓𑀣𑀁 𑀦𑀼 𑀧𑀣𑀁 𑀕𑀘𑁆𑀙𑀦𑁆𑀢𑀺,_  
_𑀧𑀢𑁆𑀢𑀺𑀓𑀸 𑀅𑀦𑀼𑀧𑀸𑀳𑀦𑀸;_  
_𑀲𑀦𑁆𑀢𑀸 𑀲𑀽𑀦𑁂𑀳𑀺 𑀧𑀸𑀤𑁂𑀳𑀺,_  
_𑀓𑁄 𑀦𑁂 𑀳𑀢𑁆𑀣𑁂 𑀕𑀳𑁂𑀲𑁆𑀲𑀢𑀺𑁇_  


(2155.)

3508\. _𑀓𑀣𑀁 𑀦𑀼 𑀲𑁄 𑀦 𑀮𑀚𑁆𑀚𑁂𑀬𑁆𑀬,_  
_𑀲𑀫𑁆𑀫𑀼𑀔𑀸 𑀧𑀳𑀭𑀁 𑀫𑀫;_  
_𑀅𑀤𑀽𑀲𑀓𑀸𑀦𑀁 𑀧𑀼𑀢𑁆𑀢𑀸𑀦𑀁,_  
_𑀅𑀮𑀚𑁆𑀚𑀻 𑀯𑀢 𑀩𑁆𑀭𑀸𑀳𑁆𑀫𑀡𑁄𑁇_  


(2156.)

3509\. _𑀬𑁄𑀧𑀺 𑀫𑁂 𑀤𑀸𑀲𑀺𑀤𑀸𑀲𑀲𑁆𑀲,_  
_𑀅𑀜𑁆𑀜𑁄 𑀯𑀸 𑀧𑀦 𑀧𑁂𑀲𑀺𑀬𑁄;_  
_𑀢𑀲𑁆𑀲𑀸𑀧𑀺 𑀲𑀼𑀯𑀺𑀳𑀻𑀦𑀲𑁆𑀲,_  
_𑀓𑁄 𑀮𑀚𑁆𑀚𑀻 𑀧𑀳𑀭𑀺𑀲𑁆𑀲𑀢𑀺𑁇_  


(2157.)

3510\. _𑀯𑀸𑀭𑀺𑀚𑀲𑁆𑀲𑁂𑀯 𑀫𑁂 𑀲𑀢𑁄,_  
_𑀩𑀤𑁆𑀥𑀲𑁆𑀲 𑀓𑀼𑀫𑀺𑀦𑀸𑀫𑀼𑀔𑁂;_  
_𑀅𑀓𑁆𑀓𑁄𑀲𑀢𑀺 𑀧𑀳𑀭𑀢𑀺,_  
_𑀧𑀺𑀬𑁂 𑀧𑀼𑀢𑁆𑀢𑁂 𑀅𑀧𑀲𑁆𑀲𑀢𑁄𑁇_  


(2158.)

3511\. _𑀅𑀤𑀼 𑀘𑀸𑀧𑀁 𑀕𑀳𑁂𑀢𑁆𑀯𑀸𑀦,_  
_𑀔𑀕𑁆𑀕𑀁 𑀩𑀦𑁆𑀥𑀺𑀬 𑀯𑀸𑀫𑀢𑁄;_  
_𑀆𑀦𑁂𑀲𑁆𑀲𑀸𑀫𑀺 𑀲𑀓𑁂 𑀧𑀼𑀢𑁆𑀢𑁂,_  
_𑀧𑀼𑀢𑁆𑀢𑀸𑀦𑀜𑁆𑀳𑀺 𑀯𑀥𑁄 𑀤𑀼𑀔𑁄𑁇_  


(2159.)

3512\. _𑀅𑀝𑁆𑀞𑀸𑀦𑀫𑁂𑀢𑀁 𑀤𑀼𑀓𑁆𑀔𑀭𑀽𑀧𑀁,_  
_𑀬𑀁 𑀓𑀼𑀫𑀸𑀭𑀸 𑀯𑀺𑀳𑀜𑁆𑀜𑀭𑁂;_  
_𑀲𑀢𑀜𑁆𑀘 𑀥𑀫𑁆𑀫𑀫𑀜𑁆𑀜𑀸𑀬,_  
_𑀓𑁄 𑀤𑀢𑁆𑀯𑀸 𑀅𑀦𑀼𑀢𑀧𑁆𑀧𑀢𑀺”𑁇_  


(2160.)

3513\. _“𑀲𑀘𑁆𑀘𑀁 𑀓𑀺𑀭𑁂𑀯𑀫𑀸𑀳𑀁𑀲𑀼,_  
_𑀦𑀭𑀸 𑀏𑀓𑀘𑁆𑀘𑀺𑀬𑀸 𑀇𑀥;_  
_𑀬𑀲𑁆𑀲 𑀦𑀢𑁆𑀣𑀺 𑀲𑀓𑀸 𑀫𑀸𑀢𑀸,_  
_𑀬𑀣𑀸 𑀦𑀢𑁆𑀣𑀺 𑀢𑀣𑁂𑀯 𑀲𑁄𑁇_  


(2161.)

3514\. _𑀏𑀳𑀺 𑀓𑀡𑁆𑀳𑁂 𑀫𑀭𑀺𑀲𑁆𑀲𑀸𑀫,_  
_𑀦𑀢𑁆𑀣𑀢𑁆𑀣𑁄 𑀚𑀻𑀯𑀺𑀢𑁂𑀦 𑀦𑁄;_  
_𑀤𑀺𑀦𑁆𑀦𑀫𑁆𑀳𑀸𑀢𑀺 𑀚𑀦𑀺𑀦𑁆𑀤𑁂𑀦,_  
_𑀩𑁆𑀭𑀸𑀳𑁆𑀫𑀡𑀲𑁆𑀲 𑀥𑀦𑁂𑀲𑀺𑀦𑁄;_  
_𑀅𑀘𑁆𑀘𑀸𑀬𑀺𑀓𑀲𑁆𑀲 𑀮𑀼𑀤𑁆𑀤𑀲𑁆𑀲,_  
_𑀬𑁄 𑀦𑁄 𑀕𑀸𑀯𑁄𑀯 𑀲𑀼𑀫𑁆𑀪𑀢𑀺𑁇_  


(2162.)

3515\. _𑀇𑀫𑁂 𑀢𑁂 𑀚𑀫𑁆𑀩𑀼𑀓𑀸 𑀭𑀼𑀓𑁆𑀔𑀸,_  
_𑀯𑁂𑀤𑀺𑀲𑀸 𑀲𑀺𑀦𑁆𑀤𑀼𑀯𑀸𑀭𑀓𑀸;_  
_𑀯𑀺𑀯𑀺𑀥𑀸𑀦𑀺 𑀭𑀼𑀓𑁆𑀔𑀚𑀸𑀢𑀸𑀦𑀺,_  
_𑀢𑀸𑀦𑀺 𑀓𑀡𑁆𑀳𑁂 𑀚𑀳𑀸𑀫𑀲𑁂𑁇_  


(2163.)

3516\. _𑀅𑀲𑁆𑀲𑀢𑁆𑀣𑀸 𑀧𑀦𑀲𑀸 𑀘𑁂𑀫𑁂,_  
_𑀦𑀺𑀕𑁆𑀭𑁄𑀥𑀸 𑀘 𑀓𑀧𑀺𑀢𑁆𑀣𑀦𑀸;_  
_𑀯𑀺𑀯𑀺𑀥𑀸𑀦𑀺 𑀨𑀮𑀚𑀸𑀢𑀸𑀦𑀺,_  
_𑀢𑀸𑀦𑀺 𑀓𑀡𑁆𑀳𑁂 𑀚𑀳𑀸𑀫𑀲𑁂𑁇_  


(2164.)

3517\. _𑀇𑀫𑁂 𑀢𑀺𑀝𑁆𑀞𑀦𑁆𑀢𑀺 𑀆𑀭𑀸𑀫𑀸,_  
_𑀅𑀬𑀁 𑀲𑀻𑀢𑀽𑀤𑀓𑀸 𑀦𑀤𑀻;_  
_𑀬𑀢𑁆𑀣𑀲𑁆𑀲𑀼 𑀧𑀼𑀩𑁆𑀩𑁂 𑀓𑀻𑀍𑀆𑀫,_  
_𑀢𑀸𑀦𑀺 𑀓𑀡𑁆𑀳𑁂 𑀚𑀳𑀸𑀫𑀲𑁂𑁇_  


(2165.)

3518\. _𑀯𑀺𑀯𑀺𑀥𑀸𑀦𑀺 𑀧𑀼𑀧𑁆𑀨𑀚𑀸𑀢𑀸𑀦𑀺,_  
_𑀅𑀲𑁆𑀫𑀺𑀁 𑀉𑀧𑀭𑀺𑀧𑀩𑁆𑀩𑀢𑁂;_  
_𑀬𑀸𑀦𑀲𑁆𑀲𑀼 𑀧𑀼𑀩𑁆𑀩𑁂 𑀥𑀸𑀭𑁂𑀫,_  
_𑀢𑀸𑀦𑀺 𑀓𑀡𑁆𑀳𑁂 𑀚𑀳𑀸𑀫𑀲𑁂𑁇_  


(2166.)

3519\. _𑀯𑀺𑀯𑀺𑀥𑀸𑀦𑀺 𑀨𑀮𑀚𑀸𑀢𑀸𑀦𑀺,_  
_𑀅𑀲𑁆𑀫𑀺𑀁 𑀉𑀧𑀭𑀺𑀧𑀩𑁆𑀩𑀢𑁂;_  
_𑀬𑀸𑀦𑀲𑁆𑀲𑀼 𑀧𑀼𑀩𑁆𑀩𑁂 𑀪𑀼𑀜𑁆𑀚𑀸𑀫,_  
_𑀢𑀸𑀦𑀺 𑀓𑀡𑁆𑀳𑁂 𑀚𑀳𑀸𑀫𑀲𑁂𑁇_  


(2167.)

3520\. _𑀇𑀫𑁂 𑀦𑁄 𑀳𑀢𑁆𑀣𑀺𑀓𑀸 𑀅𑀲𑁆𑀲𑀸,_  
_𑀩𑀮𑀻𑀩𑀤𑁆𑀤𑀸 𑀘 𑀦𑁄 𑀇𑀫𑁂;_  
_𑀬𑁂𑀳𑀺𑀲𑁆𑀲𑀼 𑀧𑀼𑀩𑁆𑀩𑁂 𑀓𑀻𑀍𑀆𑀫,_  
_𑀢𑀸𑀦𑀺 𑀓𑀡𑁆𑀳𑁂 𑀚𑀳𑀸𑀫𑀲𑁂”𑁇_  


(2168.)

3521\. _𑀦𑀻𑀬𑀫𑀸𑀦𑀸 𑀓𑀼𑀫𑀸𑀭𑀸 𑀢𑁂,_  
_𑀩𑁆𑀭𑀸𑀳𑁆𑀫𑀡𑀲𑁆𑀲 𑀧𑀫𑀼𑀜𑁆𑀘𑀺𑀬;_  
_𑀢𑁂𑀦 𑀢𑁂𑀦 𑀧𑀥𑀸𑀯𑀺𑀁𑀲𑀼,_  
_𑀚𑀸𑀮𑀻 𑀓𑀡𑁆𑀳𑀸𑀚𑀺𑀦𑀸 𑀘𑀼𑀪𑁄𑁇_  


(2169.)

3522\. _𑀢𑀢𑁄 𑀲𑁄 𑀭𑀚𑁆𑀚𑀼𑀫𑀸𑀤𑀸𑀬,_  
_𑀤𑀡𑁆𑀟𑀜𑁆𑀘𑀸𑀤𑀸𑀬 𑀩𑁆𑀭𑀸𑀳𑁆𑀫𑀡𑁄;_  
_𑀆𑀓𑁄𑀝𑀬𑀦𑁆𑀢𑁄 𑀢𑁂 𑀦𑁂𑀢𑀺,_  
_𑀲𑀺𑀯𑀺𑀭𑀸𑀚𑀲𑁆𑀲 𑀧𑁂𑀓𑁆𑀔𑀢𑁄𑁇_  


(2170.)

3523\. _𑀢𑀁 𑀢𑀁 𑀓𑀡𑁆𑀳𑀸𑀚𑀺𑀦𑀸𑀯𑁄𑀘,_  
_“𑀅𑀬𑀁 𑀫𑀁 𑀢𑀸𑀢 𑀩𑁆𑀭𑀸𑀳𑁆𑀫𑀡𑁄;_  
_𑀮𑀝𑁆𑀞𑀺𑀬𑀸 𑀧𑀝𑀺𑀓𑁄𑀝𑁂𑀢𑀺,_  
_𑀖𑀭𑁂 𑀚𑀸𑀢𑀁𑀯 𑀤𑀸𑀲𑀺𑀬𑀁𑁇_  


(2171.)

3524\. _𑀦 𑀘𑀸𑀬𑀁 𑀩𑁆𑀭𑀸𑀳𑁆𑀫𑀡𑁄 𑀢𑀸𑀢,_  
_𑀥𑀫𑁆𑀫𑀺𑀓𑀸 𑀳𑁄𑀦𑁆𑀢𑀺 𑀩𑁆𑀭𑀸𑀳𑁆𑀫𑀡𑀸;_  
_𑀬𑀓𑁆𑀔𑁄 𑀩𑁆𑀭𑀸𑀳𑁆𑀫𑀡𑀯𑀡𑁆𑀡𑁂𑀦,_  
_𑀔𑀸𑀤𑀺𑀢𑀼𑀁 𑀢𑀸𑀢 𑀦𑁂𑀢𑀺 𑀦𑁄;_  
_𑀦𑀻𑀬𑀫𑀸𑀦𑁂 𑀧𑀺𑀲𑀸𑀘𑁂𑀦,_  
_𑀓𑀺𑀁 𑀦𑀼 𑀢𑀸𑀢 𑀉𑀤𑀺𑀓𑁆𑀔𑀲𑀺”𑁇_  


(2172.)

3525\. _“𑀇𑀫𑁂 𑀦𑁄 𑀧𑀸𑀤𑀓𑀸 𑀤𑀼𑀓𑁆𑀔𑀸,_  
_𑀤𑀻𑀖𑁄 𑀘𑀤𑁆𑀥𑀸 𑀲𑀼𑀤𑀼𑀕𑁆𑀕𑀫𑁄;_  
_𑀦𑀻𑀘𑁂 𑀘𑁄𑀮𑀫𑁆𑀩𑀢𑁂 𑀲𑀽𑀭𑀺𑀬𑁄,_  
_𑀩𑁆𑀭𑀸𑀳𑁆𑀫𑀡𑁄 𑀘 𑀥𑀸𑀭𑁂𑀢𑀺 𑀦𑁄𑁇_  


(2173.)

3526\. _𑀑𑀓𑀦𑁆𑀤𑀸𑀫𑀲𑁂 𑀪𑀽𑀢𑀸𑀦𑀺,_  
_𑀧𑀩𑁆𑀩𑀢𑀸𑀦𑀺 𑀯𑀦𑀸𑀦𑀺 𑀘;_  
_𑀲𑀭𑀲𑁆𑀲 𑀲𑀺𑀭𑀲𑀸 𑀯𑀦𑁆𑀤𑀸𑀫,_  
_𑀲𑀼𑀧𑀢𑀺𑀢𑁆𑀣𑁂 𑀘 𑀆𑀧𑀓𑁂𑁇_  


(2174.)

3527\. _𑀢𑀺𑀡𑀮𑀢𑀸𑀦𑀺 𑀑𑀲𑀥𑁆𑀬𑁄,_  
_𑀧𑀩𑁆𑀩𑀢𑀸𑀦𑀺 𑀯𑀦𑀸𑀦𑀺 𑀘;_  
_𑀅𑀫𑁆𑀫𑀁 𑀆𑀭𑁄𑀕𑁆𑀬𑀁 𑀯𑀚𑁆𑀚𑀸𑀣,_  
_𑀅𑀬𑀁 𑀦𑁄 𑀦𑁂𑀢𑀺 𑀩𑁆𑀭𑀸𑀳𑁆𑀫𑀡𑁄𑁇_  


(2175.)

3528\. _𑀯𑀚𑁆𑀚𑀦𑁆𑀢𑀼 𑀪𑁄𑀦𑁆𑀢𑁄 𑀅𑀫𑁆𑀫𑀜𑁆𑀘,_  
_𑀫𑀤𑁆𑀤𑀺𑀁 𑀅𑀲𑁆𑀫𑀸𑀓 𑀫𑀸𑀢𑀭𑀁;_  
_𑀲𑀘𑁂 𑀅𑀦𑀼𑀧𑀢𑀺𑀢𑀼𑀓𑀸𑀫𑀸𑀲𑀺,_  
_𑀔𑀺𑀧𑁆𑀧𑀁 𑀅𑀦𑀼𑀧𑀢𑀺𑀬𑀸𑀲𑀺 𑀦𑁄𑁇_  


(2176.)

3529\. _𑀅𑀬𑀁 𑀏𑀓𑀧𑀤𑀻 𑀏𑀢𑀺,_  
_𑀉𑀚𑀼𑀁 𑀕𑀘𑁆𑀙𑀢𑀺 𑀅𑀲𑁆𑀲𑀫𑀁;_  
_𑀢𑀫𑁂𑀯𑀸𑀦𑀼𑀧𑀢𑁂𑀬𑁆𑀬𑀸𑀲𑀺,_  
_𑀅𑀧𑀺 𑀧𑀲𑁆𑀲𑁂𑀲𑀺 𑀦𑁂 𑀮𑀳𑀼𑀁𑁇_  


(2177.)

3530\. _𑀅𑀳𑁄 𑀯𑀢 𑀭𑁂 𑀚𑀝𑀺𑀦𑀻,_  
_𑀯𑀦𑀫𑀽𑀮𑀨𑀮𑀳𑀸𑀭𑀺𑀓𑁂;_  
_𑀲𑀼𑀜𑁆𑀜𑀁 𑀤𑀺𑀲𑁆𑀯𑀸𑀦 𑀅𑀲𑁆𑀲𑀫𑀁,_  
_𑀢𑀁 𑀢𑁂 𑀤𑀼𑀓𑁆𑀔𑀁 𑀪𑀯𑀺𑀲𑁆𑀲𑀢𑀺𑁇_  


(2178.)

3531\. _𑀅𑀢𑀺𑀯𑁂𑀮𑀁 𑀦𑀼 𑀅𑀫𑁆𑀫𑀸𑀬,_  
_𑀉𑀜𑁆𑀙𑀸 𑀮𑀤𑁆𑀥𑁄 𑀅𑀦𑀧𑁆𑀧𑀓𑁄;_  
_𑀬𑀸 𑀦𑁄 𑀩𑀤𑁆𑀥𑁂 𑀦 𑀚𑀸𑀦𑀸𑀲𑀺,_  
_𑀩𑁆𑀭𑀸𑀳𑁆𑀫𑀡𑁂𑀦 𑀥𑀦𑁂𑀲𑀺𑀦𑀸𑁇_  


(2179.)

3532\. _𑀅𑀘𑁆𑀘𑀸𑀬𑀺𑀓𑁂𑀦 𑀮𑀼𑀤𑁆𑀤𑁂𑀦,_  
_𑀬𑁄 𑀦𑁄 𑀕𑀸𑀯𑁄𑀯 𑀲𑀼𑀫𑁆𑀪𑀢𑀺;_  
_𑀅𑀧𑀚𑁆𑀚 𑀅𑀫𑁆𑀫𑀁 𑀧𑀲𑁆𑀲𑁂𑀫𑀼,_  
_𑀲𑀸𑀬𑀁 𑀉𑀜𑁆𑀙𑀸𑀢𑁄 𑀆𑀕𑀢𑀁𑁇_  


(2180.)

3533\. _𑀤𑀚𑁆𑀚𑀸 𑀅𑀫𑁆𑀫𑀸 𑀩𑁆𑀭𑀸𑀳𑁆𑀫𑀡𑀲𑁆𑀲,_  
_𑀨𑀮𑀁 𑀔𑀼𑀤𑁆𑀤𑁂𑀦 𑀫𑀺𑀲𑁆𑀲𑀺𑀢𑀁;_  
_𑀢𑀤𑀸𑀬𑀁 𑀅𑀲𑀺𑀢𑁄 𑀥𑀸𑀢𑁄,_  
_𑀦 𑀩𑀸𑀍𑀳𑀁 𑀥𑀸𑀭𑀬𑁂𑀬𑁆𑀬 𑀦𑁄𑁇_  


(2181.)

3534\. _𑀲𑀽𑀦𑀸 𑀘 𑀯𑀢 𑀦𑁄 𑀧𑀸𑀤𑀸,_  
_𑀩𑀸𑀍𑀳𑀁 𑀥𑀸𑀭𑁂𑀢𑀺 𑀩𑁆𑀭𑀸𑀳𑁆𑀫𑀡𑁄;_  
_𑀇𑀢𑀺 𑀢𑀢𑁆𑀣 𑀯𑀺𑀮𑀧𑀺𑀁𑀲𑀼,_  
_𑀓𑀼𑀫𑀸𑀭𑀸 𑀫𑀸𑀢𑀼𑀕𑀺𑀤𑁆𑀥𑀺𑀦𑁄”𑁇_  


---

3535\. 𑀤𑀸𑀭𑀓𑀧𑀩𑁆𑀩𑀁 𑀦𑀸𑀫𑁇



[Go to previous page (22.1.10.7 Mahāvanavaṇṇanā)](22.1.10.7.md) / [Go to parent page (22.1.10 Vessantarajātaka)](../22.1.10.md) / [Go to next page (22.1.10.9 Maddīpabba)](22.1.10.9.md)


