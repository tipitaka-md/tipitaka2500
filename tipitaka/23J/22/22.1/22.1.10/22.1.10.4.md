
[Home](/) / [23J Jātakapāḷi](../../../../23J.md) / [22 Mahānipāta](../../../22.md) / [22.1 Mūgapakkhavagga](../../22.1.md) / [22.1.10 Vessantarajātaka](../22.1.10.md)

# 22.1.10.4 Vanapavesana

* Mahānipāta

* Mūgapakkhavagga

* Vessantarajātaka

* Vanapavesana

(1869.)

3218\. _Yadi keci manujā enti,_  
_anumagge paṭipathe;_  
_Maggaṃ te paṭipucchāma,_  
_kuhiṃ vaṅkatapabbato._  


(1870.)

3219\. _Te tattha amhe passitvā,_  
_kalunaṃ paridevayuṃ;_  
_Dukkhaṃ te paṭivedenti,_  
_dūre vaṅkatapabbato._  


(1871.)

3220\. _Yadi passanti pavane,_  
_dārakā phaline dume;_  
_Tesaṃ phalānaṃ hetumhi,_  
_uparodanti dārakā._  


(1872.)

3221\. _Rodante dārake disvā,_  
_ubbiddhā vipulā dumā;_  
_Sayamevonamitvāna,_  
_upagacchanti dārake._  


(1873.)

3222\. _Idaṃ accherakaṃ disvā,_  
_abbhutaṃ lomahaṃsanaṃ;_  
_Sādhukāraṃ pavattesi,_  
_maddī sabbaṅgasobhanā._  


(1874.)

3223\. _“Accheraṃ vata lokasmiṃ,_  
_abbhutaṃ lomahaṃsanaṃ;_  
_Vessantarassa tejena,_  
_sayamevonatā dumā”._  


(1875.)

3224\. _Saṅkhipiṃsu pathaṃ yakkhā,_  
_anukampāya dārake;_  
_Nikkhantadivaseneva,_  
_cetaraṭṭhaṃ upāgamuṃ._  


(1876.)

3225\. _Te gantvā dīghamaddhānaṃ,_  
_cetaraṭṭhaṃ upāgamuṃ;_  
_Iddhaṃ phītaṃ janapadaṃ,_  
_bahumaṃsasurodanaṃ._  


(1877.)

3226\. _Cetiyo parivāriṃsu,_  
_disvā lakkhaṇamāgataṃ;_  
_“Sukhumālī vata ayyā,_  
_pattikā paridhāvati._  


(1878.)

3227\. _Vayhāhi pariyāyitvā,_  
_sivikāya rathena ca;_  
_Sājja maddī araññasmiṃ,_  
_pattikā paridhāvati”._  


(1879.)

3228\. _Taṃ disvā cetapāmokkhā,_  
_rodamānā upāgamuṃ;_  
_“Kacci nu deva kusalaṃ,_  
_kacci deva anāmayaṃ;_  
_Kacci pitā arogo te,_  
_sivīnañca anāmayaṃ._  


(1880.)

3229\. _Ko te balaṃ mahārāja,_  
_ko nu te rathamaṇḍalaṃ;_  
_Anassako arathako,_  
_dīghamaddhānamāgato;_  
_Kaccāmittehi pakato,_  
_anuppattosimaṃ disaṃ”._  


(1881.)

3230\. _“Kusalañceva me sammā,_  
_atho sammā anāmayaṃ;_  
_Atho pitā arogo me,_  
_sivīnañca anāmayaṃ._  


(1882.)

3231\. _Ahañhi kuñjaraṃ dajjaṃ,_  
_īsādantaṃ urūḷhavaṃ;_  
_Khettaññuṃ sabbayuddhānaṃ,_  
_sabbasetaṃ gajuttamaṃ._  


(1883.)

3232\. _Paṇḍukambalasañchannaṃ,_  
_pabhinnaṃ sattumaddanaṃ;_  
_Dantiṃ savāḷabījaniṃ,_  
_setaṃ kelāsasādisaṃ._  


(1884.)

3233\. _Sasetacchattaṃ saupādheyyaṃ,_  
_Sāthabbanaṃ sahatthipaṃ;_  
_Aggayānaṃ rājavāhiṃ,_  
_Brāhmaṇānaṃ adāsahaṃ._  


(1885.)

3234\. _Tasmiṃ me sivayo kuddhā,_  
_pitā cupahatomano;_  
_Avaruddhasi maṃ rājā,_  
_vaṅkaṃ gacchāmi pabbataṃ;_  
_Okāsaṃ sammā jānātha,_  
_vane yattha vasāmase”._  


(1886.)

3235\. _“Svāgataṃ te mahārāja,_  
_atho te adurāgataṃ;_  
_Issarosi anuppatto,_  
_yaṃ idhatthi pavedaya._  


(1887.)

3236\. _Sākaṃ bhisaṃ madhuṃ maṃsaṃ,_  
_Suddhaṃ sālīnamodanaṃ;_  
_Paribhuñja mahārāja,_  
_Pāhuno nosi āgato”._  


(1888.)

3237\. _“Paṭiggahitaṃ yaṃ dinnaṃ,_  
_sabbassa agghiyaṃ kataṃ;_  
_Avaruddhasi maṃ rājā,_  
_vaṅkaṃ gacchāmi pabbataṃ;_  
_Okāsaṃ sammā jānātha,_  
_vane yattha vasāmase”._  


(1889.)

3238\. _“Idheva tāva acchassu,_  
_cetaraṭṭhe rathesabha;_  
_Yāva cetā gamissanti,_  
_rañño santika yācituṃ._  


(1890.)

3239\. _Nijjhāpetuṃ mahārājaṃ,_  
_sivīnaṃ raṭṭhavaḍḍhanaṃ;_  
_Taṃ taṃ cetā purakkhatvā,_  
_patītā laddhapaccayā;_  
_Parivāretvāna gacchanti,_  
_evaṃ jānāhi khattiya”._  


(1891.)

3240\. _“Mā vo ruccittha gamanaṃ,_  
_rañño santika yācituṃ;_  
_Nijjhāpetuṃ mahārājaṃ,_  
_rājāpi tattha nissaro._  


(1892.)

3241\. _Accuggatā hi sivayo,_  
_balaggā negamā ca ye;_  
_Te vidhaṃsetumicchanti,_  
_rājānaṃ mama kāraṇā”._  


(1893.)

3242\. _“Sace esā pavattettha,_  
_raṭṭhasmiṃ raṭṭhavaḍḍhana;_  
_Idheva rajjaṃ kārehi,_  
_cetehi parivārito._  


(1894.)

3243\. _Iddhaṃ phītañcidaṃ raṭṭhaṃ,_  
_iddho janapado mahā;_  
_Matiṃ karohi tvaṃ deva,_  
_rajjassa manusāsituṃ”._  


(1895.)

3244\. _“Na me chando mati atthi,_  
_rajjassa anusāsituṃ;_  
_Pabbājitassa raṭṭhasmā,_  
_cetaputtā suṇātha me._  


(1896.)

3245\. _Atuṭṭhā sivayo āsuṃ,_  
_balaggā negamā ca ye;_  
_Pabbājitassa raṭṭhasmā,_  
_cetā rajjebhisecayuṃ._  


(1897.)

3246\. _Asammodiyampi vo assa,_  
_accantaṃ mama kāraṇā;_  
_Sivīhi bhaṇḍanañcāpi,_  
_viggaho me na ruccati._  


(1898.)

3247\. _Athassa bhaṇḍanaṃ ghoraṃ,_  
_sampahāro anappako;_  
_Ekassa kāraṇā mayhaṃ,_  
_hiṃseyya bahuko jano._  


(1899.)

3248\. _Paṭiggahitaṃ yaṃ dinnaṃ,_  
_sabbassa agghiyaṃ kataṃ;_  
_Avaruddhasi maṃ rājā,_  
_vaṅkaṃ gacchāmi pabbataṃ;_  
_Okāsaṃ sammā jānātha,_  
_vane yattha vasāmase”._  


(1900.)

3249\. _“Taggha te mayamakkhāma,_  
_yathāpi kusalā tathā;_  
_Rājisī yattha sammanti,_  
_āhutaggī samāhitā._  


(1901.)

3250\. _Esa selo mahārāja,_  
_pabbato gandhamādano;_  
_Yattha tvaṃ saha puttehi,_  
_saha bhariyāya cacchasi”._  


(1902.)

3251\. _Taṃ cetā anusāsiṃsu,_  
_assunettā rudammukhā;_  
_“Ito gaccha mahārāja,_  
_ujuṃ yenuttarā mukho._  


(1903.)

3252\. _Atha dakkhisi bhaddante,_  
_vepullaṃ nāma pabbataṃ;_  
_Nānādumagaṇākiṇṇaṃ,_  
_sītacchāyaṃ manoramaṃ._  


(1904.)

3253\. _Tamatikkamma bhaddante,_  
_atha dakkhisi āpagaṃ;_  
_Nadiṃ ketumatiṃ nāma,_  
_gambhīraṃ girigabbharaṃ._  


(1905.)

3254\. _Puthulomamacchākiṇṇaṃ,_  
_supatitthaṃ mahodakaṃ;_  
_Tattha nhatvā pivitvā ca,_  
_assāsetvā saputtake._  


(1906.)

3255\. _Atha dakkhisi bhaddante,_  
_nigrodhaṃ madhupipphalaṃ;_  
_Rammake sikhare jātaṃ,_  
_sītacchāyaṃ manoramaṃ._  


(1907.)

3256\. _Atha dakkhisi bhaddante,_  
_nāḷikaṃ nāma pabbataṃ;_  
_Nānādijagaṇākiṇṇaṃ,_  
_selaṃ kimpurisāyutaṃ._  


(1908.)

3257\. _Tassa uttarapubbena,_  
_mucalindo nāma so saro;_  
_Puṇḍarīkehi sañchanno,_  
_setasogandhikehi ca._  


(1909.)

3258\. _So vanaṃ meghasaṅkāsaṃ,_  
_dhuvaṃ haritasaddalaṃ;_  
_Sīhovāmisapekkhīva,_  
_vanasaṇḍaṃ vigāhaya;_  
_Puppharukkhehi sañchannaṃ,_  
_phalarukkhehi cūbhayaṃ._  


(1910.)

3259\. _Tattha bindussarā vaggū,_  
_nānāvaṇṇā bahū dijā;_  
_Kūjantamupakūjanti,_  
_utusaṃpupphite dume._  


(1911.)

3260\. _Gantvā girividuggānaṃ,_  
_nadīnaṃ pabhavāni ca;_  
_So dakkhisi pokkharaṇiṃ,_  
_karañjakakudhāyutaṃ._  


(1912.)

3261\. _Puthulomamacchākiṇṇaṃ,_  
_supatitthaṃ mahodakaṃ;_  
_Samañca caturaṃsañca,_  
_sāduṃ appaṭigandhiyaṃ._  


(1913.)

3262\. _Tassā uttarapubbena,_  
_paṇṇasālaṃ amāpaya;_  
_Paṇṇasālaṃ amāpetvā,_  
_uñchācariyāya īhatha”._  


---

3263\. Vanapavesanaṃ nāma.



[Go to previous page (22.1.10.3 Dānakaṇḍa)](22.1.10.3.md) / [Go to parent page (22.1.10 Vessantarajātaka)](../22.1.10.md) / [Go to next page (22.1.10.5 Jūjakapabba)](22.1.10.5.md)


