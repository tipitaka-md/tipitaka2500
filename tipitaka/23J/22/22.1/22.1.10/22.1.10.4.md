
[Home](/) / [23J Jātakapāḷi](../../...md) / [22 Mahānipāta](../...md) / [22.1 Mūgapakkhavagga](...md) / [22.1.10 Vessantarajātaka](../23J/22/22.1/22.1.10.md)

# 𑁨𑁨𑁇𑁧𑁇𑁧𑁦𑁇𑁪 𑀯𑀦𑀧𑀯𑁂𑀲𑀦

* 𑀫𑀳𑀸𑀦𑀺𑀧𑀸𑀢

* 𑀫𑀽𑀕𑀧𑀓𑁆𑀔𑀯𑀕𑁆𑀕

* 𑀯𑁂𑀲𑁆𑀲𑀦𑁆𑀢𑀭𑀚𑀸𑀢𑀓

* 𑀯𑀦𑀧𑀯𑁂𑀲𑀦

(1869.)

3218\. _𑀬𑀤𑀺 𑀓𑁂𑀘𑀺 𑀫𑀦𑀼𑀚𑀸 𑀏𑀦𑁆𑀢𑀺,_  
_𑀅𑀦𑀼𑀫𑀕𑁆𑀕𑁂 𑀧𑀝𑀺𑀧𑀣𑁂;_  
_𑀫𑀕𑁆𑀕𑀁 𑀢𑁂 𑀧𑀝𑀺𑀧𑀼𑀘𑁆𑀙𑀸𑀫,_  
_𑀓𑀼𑀳𑀺𑀁 𑀯𑀗𑁆𑀓𑀢𑀧𑀩𑁆𑀩𑀢𑁄𑁇_  


(1870.)

3219\. _𑀢𑁂 𑀢𑀢𑁆𑀣 𑀅𑀫𑁆𑀳𑁂 𑀧𑀲𑁆𑀲𑀺𑀢𑁆𑀯𑀸,_  
_𑀓𑀮𑀼𑀦𑀁 𑀧𑀭𑀺𑀤𑁂𑀯𑀬𑀼𑀁;_  
_𑀤𑀼𑀓𑁆𑀔𑀁 𑀢𑁂 𑀧𑀝𑀺𑀯𑁂𑀤𑁂𑀦𑁆𑀢𑀺,_  
_𑀤𑀽𑀭𑁂 𑀯𑀗𑁆𑀓𑀢𑀧𑀩𑁆𑀩𑀢𑁄𑁇_  


(1871.)

3220\. _𑀬𑀤𑀺 𑀧𑀲𑁆𑀲𑀦𑁆𑀢𑀺 𑀧𑀯𑀦𑁂,_  
_𑀤𑀸𑀭𑀓𑀸 𑀨𑀮𑀺𑀦𑁂 𑀤𑀼𑀫𑁂;_  
_𑀢𑁂𑀲𑀁 𑀨𑀮𑀸𑀦𑀁 𑀳𑁂𑀢𑀼𑀫𑁆𑀳𑀺,_  
_𑀉𑀧𑀭𑁄𑀤𑀦𑁆𑀢𑀺 𑀤𑀸𑀭𑀓𑀸𑁇_  


(1872.)

3221\. _𑀭𑁄𑀤𑀦𑁆𑀢𑁂 𑀤𑀸𑀭𑀓𑁂 𑀤𑀺𑀲𑁆𑀯𑀸,_  
_𑀉𑀩𑁆𑀩𑀺𑀤𑁆𑀥𑀸 𑀯𑀺𑀧𑀼𑀮𑀸 𑀤𑀼𑀫𑀸;_  
_𑀲𑀬𑀫𑁂𑀯𑁄𑀦𑀫𑀺𑀢𑁆𑀯𑀸𑀦,_  
_𑀉𑀧𑀕𑀘𑁆𑀙𑀦𑁆𑀢𑀺 𑀤𑀸𑀭𑀓𑁂𑁇_  


(1873.)

3222\. _𑀇𑀤𑀁 𑀅𑀘𑁆𑀙𑁂𑀭𑀓𑀁 𑀤𑀺𑀲𑁆𑀯𑀸,_  
_𑀅𑀩𑁆𑀪𑀼𑀢𑀁 𑀮𑁄𑀫𑀳𑀁𑀲𑀦𑀁;_  
_𑀲𑀸𑀥𑀼𑀓𑀸𑀭𑀁 𑀧𑀯𑀢𑁆𑀢𑁂𑀲𑀺,_  
_𑀫𑀤𑁆𑀤𑀻 𑀲𑀩𑁆𑀩𑀗𑁆𑀕𑀲𑁄𑀪𑀦𑀸𑁇_  


(1874.)

3223\. _“𑀅𑀘𑁆𑀙𑁂𑀭𑀁 𑀯𑀢 𑀮𑁄𑀓𑀲𑁆𑀫𑀺𑀁,_  
_𑀅𑀩𑁆𑀪𑀼𑀢𑀁 𑀮𑁄𑀫𑀳𑀁𑀲𑀦𑀁;_  
_𑀯𑁂𑀲𑁆𑀲𑀦𑁆𑀢𑀭𑀲𑁆𑀲 𑀢𑁂𑀚𑁂𑀦,_  
_𑀲𑀬𑀫𑁂𑀯𑁄𑀦𑀢𑀸 𑀤𑀼𑀫𑀸”𑁇_  


(1875.)

3224\. _𑀲𑀗𑁆𑀔𑀺𑀧𑀺𑀁𑀲𑀼 𑀧𑀣𑀁 𑀬𑀓𑁆𑀔𑀸,_  
_𑀅𑀦𑀼𑀓𑀫𑁆𑀧𑀸𑀬 𑀤𑀸𑀭𑀓𑁂;_  
_𑀦𑀺𑀓𑁆𑀔𑀦𑁆𑀢𑀤𑀺𑀯𑀲𑁂𑀦𑁂𑀯,_  
_𑀘𑁂𑀢𑀭𑀝𑁆𑀞𑀁 𑀉𑀧𑀸𑀕𑀫𑀼𑀁𑁇_  


(1876.)

3225\. _𑀢𑁂 𑀕𑀦𑁆𑀢𑁆𑀯𑀸 𑀤𑀻𑀖𑀫𑀤𑁆𑀥𑀸𑀦𑀁,_  
_𑀘𑁂𑀢𑀭𑀝𑁆𑀞𑀁 𑀉𑀧𑀸𑀕𑀫𑀼𑀁;_  
_𑀇𑀤𑁆𑀥𑀁 𑀨𑀻𑀢𑀁 𑀚𑀦𑀧𑀤𑀁,_  
_𑀩𑀳𑀼𑀫𑀁𑀲𑀲𑀼𑀭𑁄𑀤𑀦𑀁𑁇_  


(1877.)

3226\. _𑀘𑁂𑀢𑀺𑀬𑁄 𑀧𑀭𑀺𑀯𑀸𑀭𑀺𑀁𑀲𑀼,_  
_𑀤𑀺𑀲𑁆𑀯𑀸 𑀮𑀓𑁆𑀔𑀡𑀫𑀸𑀕𑀢𑀁;_  
_“𑀲𑀼𑀔𑀼𑀫𑀸𑀮𑀻 𑀯𑀢 𑀅𑀬𑁆𑀬𑀸,_  
_𑀧𑀢𑁆𑀢𑀺𑀓𑀸 𑀧𑀭𑀺𑀥𑀸𑀯𑀢𑀺𑁇_  


(1878.)

3227\. _𑀯𑀬𑁆𑀳𑀸𑀳𑀺 𑀧𑀭𑀺𑀬𑀸𑀬𑀺𑀢𑁆𑀯𑀸,_  
_𑀲𑀺𑀯𑀺𑀓𑀸𑀬 𑀭𑀣𑁂𑀦 𑀘;_  
_𑀲𑀸𑀚𑁆𑀚 𑀫𑀤𑁆𑀤𑀻 𑀅𑀭𑀜𑁆𑀜𑀲𑁆𑀫𑀺𑀁,_  
_𑀧𑀢𑁆𑀢𑀺𑀓𑀸 𑀧𑀭𑀺𑀥𑀸𑀯𑀢𑀺”𑁇_  


(1879.)

3228\. _𑀢𑀁 𑀤𑀺𑀲𑁆𑀯𑀸 𑀘𑁂𑀢𑀧𑀸𑀫𑁄𑀓𑁆𑀔𑀸,_  
_𑀭𑁄𑀤𑀫𑀸𑀦𑀸 𑀉𑀧𑀸𑀕𑀫𑀼𑀁;_  
_“𑀓𑀘𑁆𑀘𑀺 𑀦𑀼 𑀤𑁂𑀯 𑀓𑀼𑀲𑀮𑀁,_  
_𑀓𑀘𑁆𑀘𑀺 𑀤𑁂𑀯 𑀅𑀦𑀸𑀫𑀬𑀁;_  
_𑀓𑀘𑁆𑀘𑀺 𑀧𑀺𑀢𑀸 𑀅𑀭𑁄𑀕𑁄 𑀢𑁂,_  
_𑀲𑀺𑀯𑀻𑀦𑀜𑁆𑀘 𑀅𑀦𑀸𑀫𑀬𑀁𑁇_  


(1880.)

3229\. _𑀓𑁄 𑀢𑁂 𑀩𑀮𑀁 𑀫𑀳𑀸𑀭𑀸𑀚,_  
_𑀓𑁄 𑀦𑀼 𑀢𑁂 𑀭𑀣𑀫𑀡𑁆𑀟𑀮𑀁;_  
_𑀅𑀦𑀲𑁆𑀲𑀓𑁄 𑀅𑀭𑀣𑀓𑁄,_  
_𑀤𑀻𑀖𑀫𑀤𑁆𑀥𑀸𑀦𑀫𑀸𑀕𑀢𑁄;_  
_𑀓𑀘𑁆𑀘𑀸𑀫𑀺𑀢𑁆𑀢𑁂𑀳𑀺 𑀧𑀓𑀢𑁄,_  
_𑀅𑀦𑀼𑀧𑁆𑀧𑀢𑁆𑀢𑁄𑀲𑀺𑀫𑀁 𑀤𑀺𑀲𑀁”𑁇_  


(1881.)

3230\. _“𑀓𑀼𑀲𑀮𑀜𑁆𑀘𑁂𑀯 𑀫𑁂 𑀲𑀫𑁆𑀫𑀸,_  
_𑀅𑀣𑁄 𑀲𑀫𑁆𑀫𑀸 𑀅𑀦𑀸𑀫𑀬𑀁;_  
_𑀅𑀣𑁄 𑀧𑀺𑀢𑀸 𑀅𑀭𑁄𑀕𑁄 𑀫𑁂,_  
_𑀲𑀺𑀯𑀻𑀦𑀜𑁆𑀘 𑀅𑀦𑀸𑀫𑀬𑀁𑁇_  


(1882.)

3231\. _𑀅𑀳𑀜𑁆𑀳𑀺 𑀓𑀼𑀜𑁆𑀚𑀭𑀁 𑀤𑀚𑁆𑀚𑀁,_  
_𑀈𑀲𑀸𑀤𑀦𑁆𑀢𑀁 𑀉𑀭𑀽𑀍𑀳𑀯𑀁;_  
_𑀔𑁂𑀢𑁆𑀢𑀜𑁆𑀜𑀼𑀁 𑀲𑀩𑁆𑀩𑀬𑀼𑀤𑁆𑀥𑀸𑀦𑀁,_  
_𑀲𑀩𑁆𑀩𑀲𑁂𑀢𑀁 𑀕𑀚𑀼𑀢𑁆𑀢𑀫𑀁𑁇_  


(1883.)

3232\. _𑀧𑀡𑁆𑀟𑀼𑀓𑀫𑁆𑀩𑀮𑀲𑀜𑁆𑀙𑀦𑁆𑀦𑀁,_  
_𑀧𑀪𑀺𑀦𑁆𑀦𑀁 𑀲𑀢𑁆𑀢𑀼𑀫𑀤𑁆𑀤𑀦𑀁;_  
_𑀤𑀦𑁆𑀢𑀺𑀁 𑀲𑀯𑀸𑀍𑀅𑀩𑀻𑀚𑀦𑀺𑀁,_  
_𑀲𑁂𑀢𑀁 𑀓𑁂𑀮𑀸𑀲𑀲𑀸𑀤𑀺𑀲𑀁𑁇_  


(1884.)

3233\. _𑀲𑀲𑁂𑀢𑀘𑁆𑀙𑀢𑁆𑀢𑀁 𑀲𑁅𑀧𑀸𑀥𑁂𑀬𑁆𑀬𑀁,_  
_𑀲𑀸𑀣𑀩𑁆𑀩𑀦𑀁 𑀲𑀳𑀢𑁆𑀣𑀺𑀧𑀁;_  
_𑀅𑀕𑁆𑀕𑀬𑀸𑀦𑀁 𑀭𑀸𑀚𑀯𑀸𑀳𑀺𑀁,_  
_𑀩𑁆𑀭𑀸𑀳𑁆𑀫𑀡𑀸𑀦𑀁 𑀅𑀤𑀸𑀲𑀳𑀁𑁇_  


(1885.)

3234\. _𑀢𑀲𑁆𑀫𑀺𑀁 𑀫𑁂 𑀲𑀺𑀯𑀬𑁄 𑀓𑀼𑀤𑁆𑀥𑀸,_  
_𑀧𑀺𑀢𑀸 𑀘𑀼𑀧𑀳𑀢𑁄𑀫𑀦𑁄;_  
_𑀅𑀯𑀭𑀼𑀤𑁆𑀥𑀲𑀺 𑀫𑀁 𑀭𑀸𑀚𑀸,_  
_𑀯𑀗𑁆𑀓𑀁 𑀕𑀘𑁆𑀙𑀸𑀫𑀺 𑀧𑀩𑁆𑀩𑀢𑀁;_  
_𑀑𑀓𑀸𑀲𑀁 𑀲𑀫𑁆𑀫𑀸 𑀚𑀸𑀦𑀸𑀣,_  
_𑀯𑀦𑁂 𑀬𑀢𑁆𑀣 𑀯𑀲𑀸𑀫𑀲𑁂”𑁇_  


(1886.)

3235\. _“𑀲𑁆𑀯𑀸𑀕𑀢𑀁 𑀢𑁂 𑀫𑀳𑀸𑀭𑀸𑀚,_  
_𑀅𑀣𑁄 𑀢𑁂 𑀅𑀤𑀼𑀭𑀸𑀕𑀢𑀁;_  
_𑀇𑀲𑁆𑀲𑀭𑁄𑀲𑀺 𑀅𑀦𑀼𑀧𑁆𑀧𑀢𑁆𑀢𑁄,_  
_𑀬𑀁 𑀇𑀥𑀢𑁆𑀣𑀺 𑀧𑀯𑁂𑀤𑀬𑁇_  


(1887.)

3236\. _𑀲𑀸𑀓𑀁 𑀪𑀺𑀲𑀁 𑀫𑀥𑀼𑀁 𑀫𑀁𑀲𑀁,_  
_𑀲𑀼𑀤𑁆𑀥𑀁 𑀲𑀸𑀮𑀻𑀦𑀫𑁄𑀤𑀦𑀁;_  
_𑀧𑀭𑀺𑀪𑀼𑀜𑁆𑀚 𑀫𑀳𑀸𑀭𑀸𑀚,_  
_𑀧𑀸𑀳𑀼𑀦𑁄 𑀦𑁄𑀲𑀺 𑀆𑀕𑀢𑁄”𑁇_  


(1888.)

3237\. _“𑀧𑀝𑀺𑀕𑁆𑀕𑀳𑀺𑀢𑀁 𑀬𑀁 𑀤𑀺𑀦𑁆𑀦𑀁,_  
_𑀲𑀩𑁆𑀩𑀲𑁆𑀲 𑀅𑀕𑁆𑀖𑀺𑀬𑀁 𑀓𑀢𑀁;_  
_𑀅𑀯𑀭𑀼𑀤𑁆𑀥𑀲𑀺 𑀫𑀁 𑀭𑀸𑀚𑀸,_  
_𑀯𑀗𑁆𑀓𑀁 𑀕𑀘𑁆𑀙𑀸𑀫𑀺 𑀧𑀩𑁆𑀩𑀢𑀁;_  
_𑀑𑀓𑀸𑀲𑀁 𑀲𑀫𑁆𑀫𑀸 𑀚𑀸𑀦𑀸𑀣,_  
_𑀯𑀦𑁂 𑀬𑀢𑁆𑀣 𑀯𑀲𑀸𑀫𑀲𑁂”𑁇_  


(1889.)

3238\. _“𑀇𑀥𑁂𑀯 𑀢𑀸𑀯 𑀅𑀘𑁆𑀙𑀲𑁆𑀲𑀼,_  
_𑀘𑁂𑀢𑀭𑀝𑁆𑀞𑁂 𑀭𑀣𑁂𑀲𑀪;_  
_𑀬𑀸𑀯 𑀘𑁂𑀢𑀸 𑀕𑀫𑀺𑀲𑁆𑀲𑀦𑁆𑀢𑀺,_  
_𑀭𑀜𑁆𑀜𑁄 𑀲𑀦𑁆𑀢𑀺𑀓 𑀬𑀸𑀘𑀺𑀢𑀼𑀁𑁇_  


(1890.)

3239\. _𑀦𑀺𑀚𑁆𑀛𑀸𑀧𑁂𑀢𑀼𑀁 𑀫𑀳𑀸𑀭𑀸𑀚𑀁,_  
_𑀲𑀺𑀯𑀻𑀦𑀁 𑀭𑀝𑁆𑀞𑀯𑀟𑁆𑀠𑀦𑀁;_  
_𑀢𑀁 𑀢𑀁 𑀘𑁂𑀢𑀸 𑀧𑀼𑀭𑀓𑁆𑀔𑀢𑁆𑀯𑀸,_  
_𑀧𑀢𑀻𑀢𑀸 𑀮𑀤𑁆𑀥𑀧𑀘𑁆𑀘𑀬𑀸;_  
_𑀧𑀭𑀺𑀯𑀸𑀭𑁂𑀢𑁆𑀯𑀸𑀦 𑀕𑀘𑁆𑀙𑀦𑁆𑀢𑀺,_  
_𑀏𑀯𑀁 𑀚𑀸𑀦𑀸𑀳𑀺 𑀔𑀢𑁆𑀢𑀺𑀬”𑁇_  


(1891.)

3240\. _“𑀫𑀸 𑀯𑁄 𑀭𑀼𑀘𑁆𑀘𑀺𑀢𑁆𑀣 𑀕𑀫𑀦𑀁,_  
_𑀭𑀜𑁆𑀜𑁄 𑀲𑀦𑁆𑀢𑀺𑀓 𑀬𑀸𑀘𑀺𑀢𑀼𑀁;_  
_𑀦𑀺𑀚𑁆𑀛𑀸𑀧𑁂𑀢𑀼𑀁 𑀫𑀳𑀸𑀭𑀸𑀚𑀁,_  
_𑀭𑀸𑀚𑀸𑀧𑀺 𑀢𑀢𑁆𑀣 𑀦𑀺𑀲𑁆𑀲𑀭𑁄𑁇_  


(1892.)

3241\. _𑀅𑀘𑁆𑀘𑀼𑀕𑁆𑀕𑀢𑀸 𑀳𑀺 𑀲𑀺𑀯𑀬𑁄,_  
_𑀩𑀮𑀕𑁆𑀕𑀸 𑀦𑁂𑀕𑀫𑀸 𑀘 𑀬𑁂;_  
_𑀢𑁂 𑀯𑀺𑀥𑀁𑀲𑁂𑀢𑀼𑀫𑀺𑀘𑁆𑀙𑀦𑁆𑀢𑀺,_  
_𑀭𑀸𑀚𑀸𑀦𑀁 𑀫𑀫 𑀓𑀸𑀭𑀡𑀸”𑁇_  


(1893.)

3242\. _“𑀲𑀘𑁂 𑀏𑀲𑀸 𑀧𑀯𑀢𑁆𑀢𑁂𑀢𑁆𑀣,_  
_𑀭𑀝𑁆𑀞𑀲𑁆𑀫𑀺𑀁 𑀭𑀝𑁆𑀞𑀯𑀟𑁆𑀠𑀦;_  
_𑀇𑀥𑁂𑀯 𑀭𑀚𑁆𑀚𑀁 𑀓𑀸𑀭𑁂𑀳𑀺,_  
_𑀘𑁂𑀢𑁂𑀳𑀺 𑀧𑀭𑀺𑀯𑀸𑀭𑀺𑀢𑁄𑁇_  


(1894.)

3243\. _𑀇𑀤𑁆𑀥𑀁 𑀨𑀻𑀢𑀜𑁆𑀘𑀺𑀤𑀁 𑀭𑀝𑁆𑀞𑀁,_  
_𑀇𑀤𑁆𑀥𑁄 𑀚𑀦𑀧𑀤𑁄 𑀫𑀳𑀸;_  
_𑀫𑀢𑀺𑀁 𑀓𑀭𑁄𑀳𑀺 𑀢𑁆𑀯𑀁 𑀤𑁂𑀯,_  
_𑀭𑀚𑁆𑀚𑀲𑁆𑀲 𑀫𑀦𑀼𑀲𑀸𑀲𑀺𑀢𑀼𑀁”𑁇_  


(1895.)

3244\. _“𑀦 𑀫𑁂 𑀙𑀦𑁆𑀤𑁄 𑀫𑀢𑀺 𑀅𑀢𑁆𑀣𑀺,_  
_𑀭𑀚𑁆𑀚𑀲𑁆𑀲 𑀅𑀦𑀼𑀲𑀸𑀲𑀺𑀢𑀼𑀁;_  
_𑀧𑀩𑁆𑀩𑀸𑀚𑀺𑀢𑀲𑁆𑀲 𑀭𑀝𑁆𑀞𑀲𑁆𑀫𑀸,_  
_𑀘𑁂𑀢𑀧𑀼𑀢𑁆𑀢𑀸 𑀲𑀼𑀡𑀸𑀣 𑀫𑁂𑁇_  


(1896.)

3245\. _𑀅𑀢𑀼𑀝𑁆𑀞𑀸 𑀲𑀺𑀯𑀬𑁄 𑀆𑀲𑀼𑀁,_  
_𑀩𑀮𑀕𑁆𑀕𑀸 𑀦𑁂𑀕𑀫𑀸 𑀘 𑀬𑁂;_  
_𑀧𑀩𑁆𑀩𑀸𑀚𑀺𑀢𑀲𑁆𑀲 𑀭𑀝𑁆𑀞𑀲𑁆𑀫𑀸,_  
_𑀘𑁂𑀢𑀸 𑀭𑀚𑁆𑀚𑁂𑀪𑀺𑀲𑁂𑀘𑀬𑀼𑀁𑁇_  


(1897.)

3246\. _𑀅𑀲𑀫𑁆𑀫𑁄𑀤𑀺𑀬𑀫𑁆𑀧𑀺 𑀯𑁄 𑀅𑀲𑁆𑀲,_  
_𑀅𑀘𑁆𑀘𑀦𑁆𑀢𑀁 𑀫𑀫 𑀓𑀸𑀭𑀡𑀸;_  
_𑀲𑀺𑀯𑀻𑀳𑀺 𑀪𑀡𑁆𑀟𑀦𑀜𑁆𑀘𑀸𑀧𑀺,_  
_𑀯𑀺𑀕𑁆𑀕𑀳𑁄 𑀫𑁂 𑀦 𑀭𑀼𑀘𑁆𑀘𑀢𑀺𑁇_  


(1898.)

3247\. _𑀅𑀣𑀲𑁆𑀲 𑀪𑀡𑁆𑀟𑀦𑀁 𑀖𑁄𑀭𑀁,_  
_𑀲𑀫𑁆𑀧𑀳𑀸𑀭𑁄 𑀅𑀦𑀧𑁆𑀧𑀓𑁄;_  
_𑀏𑀓𑀲𑁆𑀲 𑀓𑀸𑀭𑀡𑀸 𑀫𑀬𑁆𑀳𑀁,_  
_𑀳𑀺𑀁𑀲𑁂𑀬𑁆𑀬 𑀩𑀳𑀼𑀓𑁄 𑀚𑀦𑁄𑁇_  


(1899.)

3248\. _𑀧𑀝𑀺𑀕𑁆𑀕𑀳𑀺𑀢𑀁 𑀬𑀁 𑀤𑀺𑀦𑁆𑀦𑀁,_  
_𑀲𑀩𑁆𑀩𑀲𑁆𑀲 𑀅𑀕𑁆𑀖𑀺𑀬𑀁 𑀓𑀢𑀁;_  
_𑀅𑀯𑀭𑀼𑀤𑁆𑀥𑀲𑀺 𑀫𑀁 𑀭𑀸𑀚𑀸,_  
_𑀯𑀗𑁆𑀓𑀁 𑀕𑀘𑁆𑀙𑀸𑀫𑀺 𑀧𑀩𑁆𑀩𑀢𑀁;_  
_𑀑𑀓𑀸𑀲𑀁 𑀲𑀫𑁆𑀫𑀸 𑀚𑀸𑀦𑀸𑀣,_  
_𑀯𑀦𑁂 𑀬𑀢𑁆𑀣 𑀯𑀲𑀸𑀫𑀲𑁂”𑁇_  


(1900.)

3249\. _“𑀢𑀕𑁆𑀖 𑀢𑁂 𑀫𑀬𑀫𑀓𑁆𑀔𑀸𑀫,_  
_𑀬𑀣𑀸𑀧𑀺 𑀓𑀼𑀲𑀮𑀸 𑀢𑀣𑀸;_  
_𑀭𑀸𑀚𑀺𑀲𑀻 𑀬𑀢𑁆𑀣 𑀲𑀫𑁆𑀫𑀦𑁆𑀢𑀺,_  
_𑀆𑀳𑀼𑀢𑀕𑁆𑀕𑀻 𑀲𑀫𑀸𑀳𑀺𑀢𑀸𑁇_  


(1901.)

3250\. _𑀏𑀲 𑀲𑁂𑀮𑁄 𑀫𑀳𑀸𑀭𑀸𑀚,_  
_𑀧𑀩𑁆𑀩𑀢𑁄 𑀕𑀦𑁆𑀥𑀫𑀸𑀤𑀦𑁄;_  
_𑀬𑀢𑁆𑀣 𑀢𑁆𑀯𑀁 𑀲𑀳 𑀧𑀼𑀢𑁆𑀢𑁂𑀳𑀺,_  
_𑀲𑀳 𑀪𑀭𑀺𑀬𑀸𑀬 𑀘𑀘𑁆𑀙𑀲𑀺”𑁇_  


(1902.)

3251\. _𑀢𑀁 𑀘𑁂𑀢𑀸 𑀅𑀦𑀼𑀲𑀸𑀲𑀺𑀁𑀲𑀼,_  
_𑀅𑀲𑁆𑀲𑀼𑀦𑁂𑀢𑁆𑀢𑀸 𑀭𑀼𑀤𑀫𑁆𑀫𑀼𑀔𑀸;_  
_“𑀇𑀢𑁄 𑀕𑀘𑁆𑀙 𑀫𑀳𑀸𑀭𑀸𑀚,_  
_𑀉𑀚𑀼𑀁 𑀬𑁂𑀦𑀼𑀢𑁆𑀢𑀭𑀸 𑀫𑀼𑀔𑁄𑁇_  


(1903.)

3252\. _𑀅𑀣 𑀤𑀓𑁆𑀔𑀺𑀲𑀺 𑀪𑀤𑁆𑀤𑀦𑁆𑀢𑁂,_  
_𑀯𑁂𑀧𑀼𑀮𑁆𑀮𑀁 𑀦𑀸𑀫 𑀧𑀩𑁆𑀩𑀢𑀁;_  
_𑀦𑀸𑀦𑀸𑀤𑀼𑀫𑀕𑀡𑀸𑀓𑀺𑀡𑁆𑀡𑀁,_  
_𑀲𑀻𑀢𑀘𑁆𑀙𑀸𑀬𑀁 𑀫𑀦𑁄𑀭𑀫𑀁𑁇_  


(1904.)

3253\. _𑀢𑀫𑀢𑀺𑀓𑁆𑀓𑀫𑁆𑀫 𑀪𑀤𑁆𑀤𑀦𑁆𑀢𑁂,_  
_𑀅𑀣 𑀤𑀓𑁆𑀔𑀺𑀲𑀺 𑀆𑀧𑀕𑀁;_  
_𑀦𑀤𑀺𑀁 𑀓𑁂𑀢𑀼𑀫𑀢𑀺𑀁 𑀦𑀸𑀫,_  
_𑀕𑀫𑁆𑀪𑀻𑀭𑀁 𑀕𑀺𑀭𑀺𑀕𑀩𑁆𑀪𑀭𑀁𑁇_  


(1905.)

3254\. _𑀧𑀼𑀣𑀼𑀮𑁄𑀫𑀫𑀘𑁆𑀙𑀸𑀓𑀺𑀡𑁆𑀡𑀁,_  
_𑀲𑀼𑀧𑀢𑀺𑀢𑁆𑀣𑀁 𑀫𑀳𑁄𑀤𑀓𑀁;_  
_𑀢𑀢𑁆𑀣 𑀦𑁆𑀳𑀢𑁆𑀯𑀸 𑀧𑀺𑀯𑀺𑀢𑁆𑀯𑀸 𑀘,_  
_𑀅𑀲𑁆𑀲𑀸𑀲𑁂𑀢𑁆𑀯𑀸 𑀲𑀧𑀼𑀢𑁆𑀢𑀓𑁂𑁇_  


(1906.)

3255\. _𑀅𑀣 𑀤𑀓𑁆𑀔𑀺𑀲𑀺 𑀪𑀤𑁆𑀤𑀦𑁆𑀢𑁂,_  
_𑀦𑀺𑀕𑁆𑀭𑁄𑀥𑀁 𑀫𑀥𑀼𑀧𑀺𑀧𑁆𑀨𑀮𑀁;_  
_𑀭𑀫𑁆𑀫𑀓𑁂 𑀲𑀺𑀔𑀭𑁂 𑀚𑀸𑀢𑀁,_  
_𑀲𑀻𑀢𑀘𑁆𑀙𑀸𑀬𑀁 𑀫𑀦𑁄𑀭𑀫𑀁𑁇_  


(1907.)

3256\. _𑀅𑀣 𑀤𑀓𑁆𑀔𑀺𑀲𑀺 𑀪𑀤𑁆𑀤𑀦𑁆𑀢𑁂,_  
_𑀦𑀸𑀍𑀇𑀓𑀁 𑀦𑀸𑀫 𑀧𑀩𑁆𑀩𑀢𑀁;_  
_𑀦𑀸𑀦𑀸𑀤𑀺𑀚𑀕𑀡𑀸𑀓𑀺𑀡𑁆𑀡𑀁,_  
_𑀲𑁂𑀮𑀁 𑀓𑀺𑀫𑁆𑀧𑀼𑀭𑀺𑀲𑀸𑀬𑀼𑀢𑀁𑁇_  


(1908.)

3257\. _𑀢𑀲𑁆𑀲 𑀉𑀢𑁆𑀢𑀭𑀧𑀼𑀩𑁆𑀩𑁂𑀦,_  
_𑀫𑀼𑀘𑀮𑀺𑀦𑁆𑀤𑁄 𑀦𑀸𑀫 𑀲𑁄 𑀲𑀭𑁄;_  
_𑀧𑀼𑀡𑁆𑀟𑀭𑀻𑀓𑁂𑀳𑀺 𑀲𑀜𑁆𑀙𑀦𑁆𑀦𑁄,_  
_𑀲𑁂𑀢𑀲𑁄𑀕𑀦𑁆𑀥𑀺𑀓𑁂𑀳𑀺 𑀘𑁇_  


(1909.)

3258\. _𑀲𑁄 𑀯𑀦𑀁 𑀫𑁂𑀖𑀲𑀗𑁆𑀓𑀸𑀲𑀁,_  
_𑀥𑀼𑀯𑀁 𑀳𑀭𑀺𑀢𑀲𑀤𑁆𑀤𑀮𑀁;_  
_𑀲𑀻𑀳𑁄𑀯𑀸𑀫𑀺𑀲𑀧𑁂𑀓𑁆𑀔𑀻𑀯,_  
_𑀯𑀦𑀲𑀡𑁆𑀟𑀁 𑀯𑀺𑀕𑀸𑀳𑀬;_  
_𑀧𑀼𑀧𑁆𑀨𑀭𑀼𑀓𑁆𑀔𑁂𑀳𑀺 𑀲𑀜𑁆𑀙𑀦𑁆𑀦𑀁,_  
_𑀨𑀮𑀭𑀼𑀓𑁆𑀔𑁂𑀳𑀺 𑀘𑀽𑀪𑀬𑀁𑁇_  


(1910.)

3259\. _𑀢𑀢𑁆𑀣 𑀩𑀺𑀦𑁆𑀤𑀼𑀲𑁆𑀲𑀭𑀸 𑀯𑀕𑁆𑀕𑀽,_  
_𑀦𑀸𑀦𑀸𑀯𑀡𑁆𑀡𑀸 𑀩𑀳𑀽 𑀤𑀺𑀚𑀸;_  
_𑀓𑀽𑀚𑀦𑁆𑀢𑀫𑀼𑀧𑀓𑀽𑀚𑀦𑁆𑀢𑀺,_  
_𑀉𑀢𑀼𑀲𑀁𑀧𑀼𑀧𑁆𑀨𑀺𑀢𑁂 𑀤𑀼𑀫𑁂𑁇_  


(1911.)

3260\. _𑀕𑀦𑁆𑀢𑁆𑀯𑀸 𑀕𑀺𑀭𑀺𑀯𑀺𑀤𑀼𑀕𑁆𑀕𑀸𑀦𑀁,_  
_𑀦𑀤𑀻𑀦𑀁 𑀧𑀪𑀯𑀸𑀦𑀺 𑀘;_  
_𑀲𑁄 𑀤𑀓𑁆𑀔𑀺𑀲𑀺 𑀧𑁄𑀓𑁆𑀔𑀭𑀡𑀺𑀁,_  
_𑀓𑀭𑀜𑁆𑀚𑀓𑀓𑀼𑀥𑀸𑀬𑀼𑀢𑀁𑁇_  


(1912.)

3261\. _𑀧𑀼𑀣𑀼𑀮𑁄𑀫𑀫𑀘𑁆𑀙𑀸𑀓𑀺𑀡𑁆𑀡𑀁,_  
_𑀲𑀼𑀧𑀢𑀺𑀢𑁆𑀣𑀁 𑀫𑀳𑁄𑀤𑀓𑀁;_  
_𑀲𑀫𑀜𑁆𑀘 𑀘𑀢𑀼𑀭𑀁𑀲𑀜𑁆𑀘,_  
_𑀲𑀸𑀤𑀼𑀁 𑀅𑀧𑁆𑀧𑀝𑀺𑀕𑀦𑁆𑀥𑀺𑀬𑀁𑁇_  


(1913.)

3262\. _𑀢𑀲𑁆𑀲𑀸 𑀉𑀢𑁆𑀢𑀭𑀧𑀼𑀩𑁆𑀩𑁂𑀦,_  
_𑀧𑀡𑁆𑀡𑀲𑀸𑀮𑀁 𑀅𑀫𑀸𑀧𑀬;_  
_𑀧𑀡𑁆𑀡𑀲𑀸𑀮𑀁 𑀅𑀫𑀸𑀧𑁂𑀢𑁆𑀯𑀸,_  
_𑀉𑀜𑁆𑀙𑀸𑀘𑀭𑀺𑀬𑀸𑀬 𑀈𑀳𑀣”𑁇_  


---

3263\. 𑀯𑀦𑀧𑀯𑁂𑀲𑀦𑀁 𑀦𑀸𑀫𑁇



[Go to previous page (22.1.10.3 Dānakaṇḍa)](22.1.10.3.md) / [Go to parent page (22.1.10 Vessantarajātaka)](../23J/22/22.1/22.1.10.md) / [Go to next page (22.1.10.5 Jūjakapabba)](22.1.10.5.md)


