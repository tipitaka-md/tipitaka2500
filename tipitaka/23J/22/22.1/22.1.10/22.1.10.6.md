
[Home](/) / [23J Jātakapāḷi](../../../../23J.md) / [22 Mahānipāta](../../../22.md) / [22.1 Mūgapakkhavagga](../../22.1.md) / [22.1.10 Vessantarajātaka](../22.1.10.md)

# 22.1.10.6 Cūḷavanavaṇṇanā

* Mahānipāta

* Mūgapakkhavagga

* Vessantarajātaka

* Cūḷavanavaṇṇanā

(1976.)

3327\. _“Esa selo mahābrahme,_  
_pabbato gandhamādano;_  
_Yattha vessantaro rājā,_  
_saha puttehi sammati._  


(1977.)

3328\. _Dhārento brāhmaṇavaṇṇaṃ,_  
_āsadañca masaṃ jaṭaṃ;_  
_Cammavāsī chamā seti,_  
_jātavedaṃ namassati._  


(1978.)

3329\. _Ete nīlā padissanti,_  
_nānāphaladharā dumā;_  
_Uggatā abbhakūṭāva,_  
_nīlā añjanapabbatā._  


(1979.)

3330\. _Dhavassakaṇṇā khadirā,_  
_sālā phandanamāluvā;_  
_Sampavedhanti vātena,_  
_sakiṃ pītāva māṇavā._  


(1980.)

3331\. _Upari dumapariyāyesu,_  
_Saṅgītiyova suyyare;_  
_Najjuhā kokilasaṅghā,_  
_Sampatanti dumā dumaṃ._  


(1981.)

3332\. _Avhayanteva gacchantaṃ,_  
_sākhāpattasamīritā;_  
_Ramayanteva āgantaṃ,_  
_modayanti nivāsinaṃ;_  
_Yattha vessantaro rājā,_  
_saha puttehi sammati._  


(1982.)

3333\. _Dhārento brāhmaṇavaṇṇaṃ,_  
_āsadañca masaṃ jaṭaṃ;_  
_Cammavāsī chamā seti,_  
_jātavedaṃ namassati._  


(1983.)

3334\. _Ambā kapitthā panasā,_  
_sālā jambū vibhītakā;_  
_Harītakī āmalakā,_  
_assatthā badarāni ca._  


(1984.)

3335\. _Cārutimbarukkhā cettha,_  
_nigrodhā ca kapitthanā;_  
_Madhumadhukā thevanti,_  
_nīce pakkā cudumbarā._  


(1985.)

3336\. _Pārevatā bhaveyyā ca,_  
_muddikā ca madhutthikā;_  
_Madhuṃ anelakaṃ tattha,_  
_sakamādāya bhuñjare._  


(1986.)

3337\. _Aññettha pupphitā ambā,_  
_aññe tiṭṭhanti dovilā;_  
_Aññe āmā ca pakkā ca,_  
_bhekavaṇṇā tadūbhayaṃ._  


(1987.)

3338\. _Athettha heṭṭhā puriso,_  
_ambapakkāni gaṇhati;_  
_Āmāni ceva pakkāni,_  
_vaṇṇagandharasuttame._  


(1988.)

3339\. _Ateva me acchariyaṃ,_  
_hiṅkāro paṭibhāti maṃ;_  
_Devānamiva āvāso,_  
_sobhati nandanūpamo._  


(1989.)

3340\. _Vibhedikā nāḷikerā,_  
_khajjurīnaṃ brahāvane;_  
_Mālāva ganthitā ṭhanti,_  
_dhajaggāneva dissare;_  
_Nānāvaṇṇehi pupphehi,_  
_nabhaṃ tārācitāmiva._  


(1990.)

3341\. _Kuṭajī kuṭṭhatagarā,_  
_pāṭaliyo ca pupphitā;_  
_Punnāgā giripunnāgā,_  
_koviḷārā ca pupphitā._  


(1991.)

3342\. _Uddālakā somarukkhā,_  
_agaruphalliyā bahū;_  
_Puttajīvā ca kakudhā,_  
_asanā cettha pupphitā._  


(1992.)

3343\. _Kuṭajā salaḷā nīpā,_  
_kosambā labujā dhavā;_  
_Sālā ca pupphitā tattha,_  
_palālakhalasannibhā._  


(1993.)

3344\. _Tassāvidūre pokkharaṇī,_  
_bhūmibhāge manorame;_  
_Padumuppalasañchannā,_  
_devānamiva nandane._  


(1994.)

3345\. _Athettha puppharasamattā,_  
_kokilā mañjubhāṇikā;_  
_Abhinādenti pavanaṃ,_  
_utusampupphite dume._  


(1995.)

3346\. _Bhassanti makarandehi,_  
_pokkhare pokkhare madhū;_  
_Athettha vātā vāyanti,_  
_dakkhiṇā atha pacchimā;_  
_Padumakiñjakkhareṇūhi,_  
_okiṇṇo hoti assamo._  


(1996.)

3347\. _Thūlā siṅghāṭakā cettha,_  
_saṃsādiyā pasādiyā;_  
_Macchakacchapabyāviddhā,_  
_bahū cettha mupayānakā;_  
_Madhuṃ bhisehi savati,_  
_khirasappimuḷālibhi._  


(1997.)

3348\. _Surabhī taṃ vanaṃ vāti,_  
_nānāgandhasamoditaṃ;_  
_Sammaddateva gandhena,_  
_pupphasākhāhi taṃ vanaṃ;_  
_Bhamarā pupphagandhena,_  
_samantā mabhināditā._  


(1998.)

3349\. _Athettha sakuṇā santi,_  
_nānāvaṇṇā bahū dijā;_  
_Modanti saha bhariyāhi,_  
_aññamaññaṃ pakūjino._  


(1999.)

3350\. _Nandikā jīvaputtā ca,_  
_jīvaputtā piyā ca no;_  
_Piyā puttā piyā nandā,_  
_dijā pokkharaṇīgharā._  


(2000.)

3351\. _Mālāva ganthitā ṭhanti,_  
_dhajaggāneva dissare;_  
_Nānāvaṇṇehi pupphehi,_  
_kusaleheva suganthitā;_  
_Yattha vessantaro rājā,_  
_saha puttehi sammati._  


(2001.)

3352\. _Dhārento brāhmaṇavaṇṇaṃ,_  
_āsadañca masaṃ jaṭaṃ;_  
_Cammavāsī chamā seti,_  
_jātavedaṃ namassati”._  


(2002.)

3353\. _“Idañca me sattubhattaṃ,_  
_Madhunā paṭisaṃyutaṃ;_  
_Madhupiṇḍikā ca sukatāyo,_  
_Sattubhattaṃ dadāmi te”._  


(2003.)

3354\. _“Tuyheva sambalaṃ hotu,_  
_nāhaṃ icchāmi sambalaṃ;_  
_Itopi brahme gaṇhāhi,_  
_gaccha brahme yathāsukhaṃ._  


(2004.)

3355\. _Ayaṃ ekapadī eti,_  
_ujuṃ gacchati assamaṃ;_  
_Isīpi accuto tattha,_  
_paṅkadanto rajassiro;_  
_Dhārento brāhmaṇavaṇṇaṃ,_  
_āsadañca masaṃ jaṭaṃ._  


(2005.)

3356\. _Cammavāsī chamā seti,_  
_jātavedaṃ namassati;_  
_Taṃ tvaṃ gantvāna pucchassu,_  
_so te maggaṃ pavakkhati”._  


(2006.)

3357\. _Idaṃ sutvā brahmabandhu,_  
_cetaṃ katvā padakkhiṇaṃ;_  
_Udaggacitto pakkāmi,_  
_yenāsi accuto isi._  


---

3358\. Cūḷavanavaṇṇanā.



[Go to previous page (22.1.10.5 Jūjakapabba)](22.1.10.5.md) / [Go to parent page (22.1.10 Vessantarajātaka)](../22.1.10.md) / [Go to next page (22.1.10.7 Mahāvanavaṇṇanā)](22.1.10.7.md)


