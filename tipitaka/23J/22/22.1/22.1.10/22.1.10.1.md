
[Home](/) / [23J Jātakapāḷi](../../../../23J.md) / [22 Mahānipāta](../../../22.md) / [22.1 Mūgapakkhavagga](../../22.1.md) / [22.1.10 Vessantarajātaka](../22.1.10.md)

# 22.1.10.1 Dasavarakathā

* Mahānipāta

* Mūgapakkhavagga

* Vessantarajātaka

* Dasavarakathā

(1655.)

3001\. _“Phussatī varavaṇṇābhe,_  
_varassu dasadhā vare;_  
_Pathabyā cārupubbaṅgi,_  
_yaṃ tuyhaṃ manaso piyaṃ”._  


(1656.)

3002\. _“Devarāja namo tyatthu,_  
_kiṃ pāpaṃ pakataṃ mayā;_  
_Rammā cāvesi maṃ ṭhānā,_  
_vātova dharaṇīruhaṃ”._  


(1657.)

3003\. _“Na ceva te kataṃ pāpaṃ,_  
_na ca me tvamasi appiyā;_  
_Puññañca te parikkhīṇaṃ,_  
_yena tevaṃ vadāmahaṃ._  


(1658.)

3004\. _Santike maraṇaṃ tuyhaṃ,_  
_vinābhāvo bhavissati;_  
_Paṭigaṇhāhi me ete,_  
_vare dasa pavecchato”._  


(1659.)

3005\. _“Varañce me ado sakka,_  
_sabbabhūtānamissara;_  
_Sivirājassa bhaddante,_  
_tattha assaṃ nivesane._  


(1660.)

3006\. _Nīlanettā nīlabhamu,_  
_nilakkhī ca yathā migī;_  
_Phussatī nāma nāmena,_  
_tatthapassaṃ purindada._  


(1661.)

3007\. _Puttaṃ labhetha varadaṃ,_  
_yācayogaṃ amacchariṃ;_  
_Pūjitaṃ paṭirājūhi,_  
_kittimantaṃ yasassinaṃ._  


(1662.)

3008\. _Gabbhaṃ me dhārayantiyā,_  
_majjhimaṅgaṃ anunnataṃ;_  
_Kucchi anunnato assa,_  
_cāpaṃva likhitaṃ samaṃ._  


(1663.)

3009\. _Thanā me nappapateyyuṃ,_  
_palitā na santu vāsava;_  
_Kāye rajo na limpetha,_  
_vajjhañcāpi pamocaye._  


(1664.)

3010\. _Mayūrakoñcābhirude,_  
_nārivaragaṇāyute;_  
_Khujjacelāpakākiṇṇe,_  
_sūtamāgadhavaṇṇite._  


(1665.)

3011\. _Citraggaḷerughusite,_  
_surāmaṃsapabodhane;_  
_Sivirājassa bhaddante,_  
_tatthassaṃ mahesī piyā”._  


(1666.)

3012\. _“Ye te dasa varā dinnā,_  
_mayā sabbaṅgasobhane;_  
_Sivirājassa vijite,_  
_sabbe te lacchasī vare”._  


(1667.)

3013\. _Idaṃ vatvāna maghavā,_  
_devarājā sujampati;_  
_Phussatiyā varaṃ datvā,_  
_anumodittha vāsavo._  


---

3014\. Dasavarakathā nāma.



(1668.)

3015\. _“Parūḷhakacchanakhalomā,_  
_paṅkadantā rajassirā;_  
_Paggayha dakkhiṇaṃ bāhuṃ,_  
_kiṃ maṃ yācanti brāhmaṇā”._  


(1669.)

3016\. _“Ratanaṃ deva yācāma,_  
_sivīnaṃ raṭṭhavaḍḍhanaṃ;_  
_Dadāhi pavaraṃ nāgaṃ,_  
_īsādantaṃ urūḷhavaṃ”._  


(1670.)

3017\. _“Dadāmi na vikampāmi,_  
_yaṃ maṃ yācanti brāhmaṇā;_  
_Pabhinnaṃ kuñjaraṃ dantiṃ,_  
_opavayhaṃ gajuttamaṃ”._  


(1671.)

3018\. _Hatthikkhandhato oruyha,_  
_rājā cāgādhimānaso;_  
_Brāhmaṇānaṃ adā dānaṃ,_  
_sivīnaṃ raṭṭhavaḍḍhano._  


(1672.)

3019\. _Tadāsi yaṃ bhiṃsanakaṃ,_  
_tadāsi lomahaṃsanaṃ;_  
_Hatthināge padinnamhi,_  
_medanī sampakampatha._  


(1673.)

3020\. _Tadāsi yaṃ bhiṃsanakaṃ,_  
_tadāsi lomahaṃsanaṃ;_  
_Hatthināge padinnamhi,_  
_khubhittha nagaraṃ tadā._  


(1674.)

3021\. _Samākulaṃ puraṃ āsi,_  
_ghoso ca vipulo mahā;_  
_Hatthināge padinnamhi,_  
_sivīnaṃ raṭṭhavaḍḍhane._  


(1675.)

3022\. _Uggā ca rājaputtā ca,_  
_vesiyānā ca brāhmaṇā;_  
_Hatthārohā anīkaṭṭhā,_  
_rathikā pattikārakā._  


(1676.)

3023\. _Kevalo cāpi nigamo,_  
_sivayo ca samāgatā;_  
_Disvā nāgaṃ nīyamānaṃ,_  
_te rañño paṭivedayuṃ._  


(1677.)

3024\. _“Vidhamaṃ deva te raṭṭhaṃ,_  
_putto vessantaro tava;_  
_Kathaṃ no hatthinaṃ dajjā,_  
_nāgaṃ raṭṭhassa pūjitaṃ._  


(1678.)

3025\. _Kathaṃ no kuñjaraṃ dajjā,_  
_īsādantaṃ urūḷhavaṃ;_  
_Khettaññuṃ sabbayuddhānaṃ,_  
_sabbasetaṃ gajuttamaṃ._  


(1679.)

3026\. _Paṇḍukambalasañchannaṃ,_  
_pabhinnaṃ sattumaddanaṃ;_  
_Dantiṃ savāḷabījaniṃ,_  
_setaṃ kelāsasādisaṃ._  


(1680.)

3027\. _Sasetacchattaṃ saupādheyyaṃ,_  
_Sāthabbanaṃ sahatthipaṃ;_  
_Aggayānaṃ rājavāhiṃ,_  
_Brāhmaṇānaṃ adā gajaṃ._  


(1681.)

3028\. _Annaṃ pānañca yo dajjā,_  
_vatthasenāsanāni ca;_  
_Etaṃ kho dānaṃ patirūpaṃ,_  
_etaṃ kho brāhmaṇārahaṃ._  


(1682.)

3029\. _Ayaṃ te vaṃsarājā no,_  
_sivīnaṃ raṭṭhavaḍḍhano;_  
_Kathaṃ vessantaro putto,_  
_gajaṃ bhājeti sañjaya._  


(1683.)

3030\. _Sace tvaṃ na karissasi,_  
_sivīnaṃ vacanaṃ idaṃ;_  
_Maññe taṃ saha puttena,_  
_sivī hatthe karissare”._  


(1684.)

3031\. _“Kāmaṃ janapado māsi,_  
_raṭṭhañcāpi vinassatu;_  
_Nāhaṃ sivīnaṃ vacanā,_  
_rājaputtaṃ adūsakaṃ;_  
_Pabbājeyyaṃ sakā raṭṭhā,_  
_putto hi mama oraso._  


(1685.)

3032\. _Kāmaṃ janapado māsi,_  
_raṭṭhañcāpi vinassatu;_  
_Nāhaṃ sivīnaṃ vacanā,_  
_rājaputtaṃ adūsakaṃ;_  
_Pabbājeyyaṃ sakā raṭṭhā,_  
_putto hi mama atrajo._  


(1686.)

3033\. _Na cāhaṃ tasmiṃ dubbheyyaṃ,_  
_ariyasīlavato hi so;_  
_Asilokopi me assa,_  
_pāpañca pasave bahuṃ;_  
_Kathaṃ vessantaraṃ puttaṃ,_  
_satthena ghātayāmase”._  


(1687.)

3034\. _“Mā naṃ daṇḍena satthena,_  
_na hi so bandhanāraho;_  
_Pabbājehi ca naṃ raṭṭhā,_  
_vaṅke vasatu pabbate”._  


(1688.)

3035\. _“Eso ce sivīnaṃ chando,_  
_chandaṃ na panudāmase;_  
_Imaṃ so vasatu rattiṃ,_  
_kāme ca paribhuñjatu._  


(1689.)

3036\. _Tato ratyā vivasāne,_  
_sūriyassuggamanaṃ pati;_  
_Samaggā sivayo hutvā,_  
_raṭṭhā pabbājayantu naṃ._  


(1690.)

3037\. _Uṭṭhehi katte taramāno,_  
_gantvā vessantaraṃ vada;_  
_‘Sivayo deva te kuddhā,_  
_negamā ca samāgatā._  


(1691.)

3038\. _Uggā ca rājaputtā ca,_  
_vesiyānā ca brāhmaṇā;_  
_Hatthārohā anīkaṭṭhā,_  
_rathikā pattikārakā;_  
_Kevalo cāpi nigamo,_  
_sivayo ca samāgatā._  


(1692.)

3039\. _Asmā ratyā vivasāne,_  
_sūriyassuggamanaṃ pati;_  
_Samaggā sivayo hutvā,_  
_raṭṭhā pabbājayanti taṃ’”._  


(1693.)

3040\. _Sa kattā taramānova,_  
_sivirājena pesito;_  
_Āmuttahatthābharaṇo,_  
_suvattho candanabhūsito._  


(1694.)

3041\. _Sīsaṃ nhāto udake so,_  
_āmuttamaṇikuṇḍalo;_  
_Upāgami puraṃ rammaṃ,_  
_vessantaranivesanaṃ._  


(1695.)

3042\. _Tatthaddasa kumāraṃ so,_  
_ramamānaṃ sake pure;_  
_Parikiṇṇaṃ amaccehi,_  
_tidasānaṃva vāsavaṃ._  


(1696.)

3043\. _So tattha gantvā taramāno,_  
_kattā vessantaraṃbravi;_  
_“Dukkhaṃ te vedayissāmi,_  
_mā me kujjhi rathesabha”._  


(1697.)

3044\. _Vanditvā rodamāno so,_  
_kattā rājānamabravi;_  
_“Bhattā mesi mahārāja,_  
_sabbakāmarasāharo._  


(1698.)

3045\. _Dukkhaṃ te vedayissāmi,_  
_tattha assāsayantu maṃ;_  
_Sivayo deva te kuddhā,_  
_negamā ca samāgatā._  


(1699.)

3046\. _Uggā ca rājaputtā ca,_  
_vesiyānā ca brāhmaṇā;_  
_Hatthārohā anīkaṭṭhā,_  
_rathikā pattikārakā;_  
_Kevalo cāpi nigamo,_  
_sivayo ca samāgatā._  


(1700.)

3047\. _Asmā ratyā vivasāne,_  
_sūriyassuggamanaṃ pati;_  
_Samaggā sivayo hutvā,_  
_raṭṭhā pabbājayanti taṃ”._  


(1701.)

3048\. _“Kismiṃ me sivayo kuddhā,_  
_nāhaṃ passāmi dukkaṭaṃ;_  
_Taṃ me katte viyācikkha,_  
_kasmā pabbājayanti maṃ”._  


(1702.)

3049\. _“Uggā ca rājaputtā ca,_  
_vesiyānā ca brāhmaṇā;_  
_Hatthārohā anīkaṭṭhā,_  
_rathikā pattikārakā;_  
_Nāgadānena khiyyanti,_  
_tasmā pabbājayanti taṃ”._  


(1703.)

3050\. _“Hadayaṃ cakkhumpahaṃ dajjaṃ,_  
_Kiṃ me bāhirakaṃ dhanaṃ;_  
_Hiraññaṃ vā suvaṇṇaṃ vā,_  
_Muttā veḷuriyā maṇi._  


(1704.)

3051\. _Dakkhiṇaṃ vāpahaṃ bāhuṃ,_  
_disvā yācakamāgate;_  
_Dadeyyaṃ na vikampeyyaṃ,_  
_dāne me ramate mano._  


(1705.)

3052\. _Kāmaṃ maṃ sivayo sabbe,_  
_pabbājentu hanantu vā;_  
_Neva dānā viramissaṃ,_  
_kāmaṃ chindantu sattadhā”._  


(1706.)

3053\. _Evaṃ taṃ sivayo āhu,_  
_negamā ca samāgatā;_  
_“Kontimārāya tīrena,_  
_girimārañjaraṃ pati;_  
_Yena pabbājitā yanti,_  
_tena gacchatu subbato”._  


(1707.)

3054\. _“Sohaṃ tena gamissāmi,_  
_yena gacchanti dūsakā;_  
_Rattindivaṃ me khamatha,_  
_yāva dānaṃ dadāmahaṃ”._  


(1708.)

3055\. _Āmantayittha rājā naṃ,_  
_maddiṃ sabbaṅgasobhanaṃ;_  
_“Yaṃ te kiñci mayā dinnaṃ,_  
_dhanaṃ dhaññañca vijjati._  


(1709.)

3056\. _Hiraññaṃ vā suvaṇṇaṃ vā,_  
_muttā veḷuriyā bahū;_  
_Sabbaṃ taṃ nidaheyyāsi,_  
_yañca te pettikaṃ dhanaṃ”._  


(1710.)

3057\. _Tamabravi rājaputtī,_  
_maddī sabbaṅgasobhanā;_  
_“Kuhiṃ deva nidahāmi,_  
_taṃ me akkhāhi pucchito”._  


(1711.)

3058\. _“Sīlavantesu dajjāsi,_  
_dānaṃ maddi yathārahaṃ;_  
_Na hi dānā paraṃ atthi,_  
_patiṭṭhā sabbapāṇinaṃ._  


(1712.)

3059\. _Puttesu maddi dayesi,_  
_sassuyā sasuramhi ca;_  
_Yo ca taṃ bhattā maññeyya,_  
_sakkaccaṃ taṃ upaṭṭhahe._  


(1713.)

3060\. _No ce taṃ bhattā maññeyya,_  
_mayā vippavasena te;_  
_Aññaṃ bhattāraṃ pariyesa,_  
_mā kisittho mayā vinā._  


(1714.)

3061\. _Ahañhi vanaṃ gacchāmi,_  
_ghoraṃ vāḷamigāyutaṃ;_  
_Saṃsayo jīvitaṃ mayhaṃ,_  
_ekakassa brahāvane”._  


(1715.)

3062\. _Tamabravi rājaputtī,_  
_maddī sabbaṅgasobhanā;_  
_“Abhumme kathaṃ nu bhaṇasi,_  
_pāpakaṃ vata bhāsasi._  


(1716.)

3063\. _Nesa dhammo mahārāja,_  
_yaṃ tvaṃ gaccheyya ekako;_  
_Ahampi tena gacchāmi,_  
_yena gacchasi khattiya._  


(1717.)

3064\. _Maraṇaṃ vā tayā saddhiṃ,_  
_jīvitaṃ vā tayā vinā;_  
_Tadeva maraṇaṃ seyyo,_  
_yañce jīve tayā vinā._  


(1718.)

3065\. _Aggiṃ ujjālayitvāna,_  
_ekajālasamāhitaṃ;_  
_Tattha me maraṇaṃ seyyo,_  
_yañce jīve tayā vinā._  


(1719.)

3066\. _Yathā āraññakaṃ nāgaṃ,_  
_dantiṃ anveti hatthinī;_  
_Jessantaṃ giriduggesu,_  
_samesu visamesu ca._  


(1720.)

3067\. _Evaṃ taṃ anugacchāmi,_  
_putte ādāya pacchato;_  
_Subharā te bhavissāmi,_  
_na te hessāmi dubbharā._  


(1721.)

3068\. _Ime kumāre passanto,_  
_mañjuke piyabhāṇine;_  
_Āsīne vanagumbasmiṃ,_  
_na rajjassa sarissasi._  


(1722.)

3069\. _Ime kumāre passanto,_  
_mañjuke piyabhāṇine;_  
_Kīḷante vanagumbasmiṃ,_  
_na rajjassa sarissasi._  


(1723.)

3070\. _Ime kumāre passanto,_  
_mañjuke piyabhāṇine;_  
_Assame ramaṇīyamhi,_  
_na rajjassa sarissasi._  


(1724.)

3071\. _Ime kumāre passanto,_  
_mañjuke piyabhāṇine;_  
_Kīḷante assame ramme,_  
_na rajjassa sarissasi._  


(1725.)

3072\. _Ime kumāre passanto,_  
_māladhārī alaṅkate;_  
_Assame ramaṇīyamhi,_  
_na rajjassa sarissasi._  


(1726.)

3073\. _Ime kumāre passanto,_  
_māladhārī alaṅkate;_  
_Kīḷante assame ramme,_  
_na rajjassa sarissasi._  


(1727.)

3074\. _Yadā dakkhisi naccante,_  
_kumāre māladhārine;_  
_Assame ramaṇīyamhi,_  
_na rajjassa sarissasi._  


(1728.)

3075\. _Yadā dakkhisi naccante,_  
_kumāre māladhārine;_  
_Kīḷante assame ramme,_  
_na rajjassa sarissasi._  


(1729.)

3076\. _Yadā dakkhisi mātaṅgaṃ,_  
_kuñjaraṃ saṭṭhihāyanaṃ;_  
_Ekaṃ araññe carantaṃ,_  
_na rajjassa sarissasi._  


(1730.)

3077\. _Yadā dakkhisi mātaṅgaṃ,_  
_kuñjaraṃ saṭṭhihāyanaṃ;_  
_Sāyaṃ pāto vicarantaṃ,_  
_na rajjassa sarissasi._  


(1731.)

3078\. _Yadā kareṇusaṅghassa,_  
_yūthassa purato vajaṃ;_  
_Koñcaṃ kāhati mātaṅgo,_  
_kuñjaro saṭṭhihāyano;_  
_Tassa taṃ nadato sutvā,_  
_na rajjassa sarissasi._  


(1732.)

3079\. _Dubhato vanavikāse,_  
_yadā dakkhisi kāmado;_  
_Vane vāḷamigākiṇṇe,_  
_na rajjassa sarissasi._  


(1733.)

3080\. _Migaṃ disvāna sāyanhaṃ,_  
_pañcamālinamāgataṃ;_  
_Kimpurise ca naccante,_  
_na rajjassa sarissasi._  


(1734.)

3081\. _Yadā sossasi nigghosaṃ,_  
_sandamānāya sindhuyā;_  
_Gītaṃ kimpurisānañca,_  
_na rajjassa sarissasi._  


(1735.)

3082\. _Yadā sossasi nigghosaṃ,_  
_girigabbharacārino;_  
_Vassamānassulūkassa,_  
_na rajjassa sarissasi._  


(1736.)

3083\. _Yadā sīhassa byagghassa,_  
_khaggassa gavayassa ca;_  
_Vane sossasi vāḷānaṃ,_  
_na rajjassa sarissasi._  


(1737.)

3084\. _Yadā morīhi parikiṇṇaṃ,_  
_barihīnaṃ matthakāsinaṃ;_  
_Moraṃ dakkhisi naccantaṃ,_  
_na rajjassa sarissasi._  


(1738.)

3085\. _Yadā morīhi parikiṇṇaṃ,_  
_aṇḍajaṃ citrapakkhinaṃ;_  
_Moraṃ dakkhisi naccantaṃ,_  
_na rajjassa sarissasi._  


(1739.)

3086\. _Yadā morīhi parikiṇṇaṃ,_  
_nīlagīvaṃ sikhaṇḍinaṃ;_  
_Moraṃ dakkhisi naccantaṃ,_  
_na rajjassa sarissasi._  


(1740.)

3087\. _Yadā dakkhisi hemante,_  
_pupphite dharaṇīruhe;_  
_Surabhiṃ sampavāyante,_  
_na rajjassa sarissasi._  


(1741.)

3088\. _Yadā hemantike māse,_  
_haritaṃ dakkhisi medaniṃ;_  
_Indagopakasañchannaṃ,_  
_na rajjassa sarissasi._  


(1742.)

3089\. _Yadā dakkhisi hemante,_  
_pupphite dharaṇīruhe;_  
_Kuṭajaṃ bimbajālañca,_  
_pupphitaṃ loddapadmakaṃ;_  
_Surabhiṃ sampavāyante,_  
_na rajjassa sarissasi._  


(1743.)

3090\. _Yadā hemantike māse,_  
_vanaṃ dakkhisi pupphitaṃ;_  
_Opupphāni ca padmāni,_  
_na rajjassa sarissasi”._  


---

3091\. Hemavantaṃ nāma.



[Go to previous page (22.1.10 Vessantarajātaka)](../22.1.10.md) / [Go to parent page (22.1.10 Vessantarajātaka)](../22.1.10.md) / [Go to next page (22.1.10.3 Dānakaṇḍa)](22.1.10.3.md)


