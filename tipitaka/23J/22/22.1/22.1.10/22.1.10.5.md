
[Home](/) / [23J Jātakapāḷi](../../../../23J.md) / [22 Mahānipāta](../../../22.md) / [22.1 Mūgapakkhavagga](../../22.1.md) / [22.1.10 Vessantarajātaka](../22.1.10.md)

# 𑁨𑁨𑁇𑁧𑁇𑁧𑁦𑁇𑁫 𑀚𑀽𑀚𑀓𑀧𑀩𑁆𑀩

### 𑀫𑀳𑀸𑀦𑀺𑀧𑀸𑀢

### 𑀫𑀽𑀕𑀧𑀓𑁆𑀔𑀯𑀕𑁆𑀕

### 𑀯𑁂𑀲𑁆𑀲𑀦𑁆𑀢𑀭𑀚𑀸𑀢𑀓

### 𑀚𑀽𑀚𑀓𑀧𑀩𑁆𑀩

(1914.)

3264\. _𑀅𑀳𑀼 𑀯𑀸𑀲𑀻 𑀓𑀮𑀺𑀗𑁆𑀕𑁂𑀲𑀼,_  
_𑀚𑀽𑀚𑀓𑁄 𑀦𑀸𑀫 𑀩𑁆𑀭𑀸𑀳𑁆𑀫𑀡𑁄;_  
_𑀢𑀲𑁆𑀲𑀸𑀲𑀺 𑀤𑀳𑀭𑀸 𑀪𑀭𑀺𑀬𑀸,_  
_𑀦𑀸𑀫𑁂𑀦𑀸𑀫𑀺𑀢𑁆𑀢𑀢𑀸𑀧𑀦𑀸𑁇_  


(1915.)

3265\. _𑀢𑀸 𑀦𑀁 𑀢𑀢𑁆𑀣 𑀕𑀢𑀸𑀯𑁄𑀘𑀼𑀁,_  
_𑀦𑀤𑀺𑀁 𑀉𑀤𑀓𑀳𑀸𑀭𑀺𑀬𑀸;_  
_𑀣𑀺𑀬𑁄 𑀦𑀁 𑀧𑀭𑀺𑀪𑀸𑀲𑀺𑀁𑀲𑀼,_  
_𑀲𑀫𑀸𑀕𑀦𑁆𑀢𑁆𑀯𑀸 𑀓𑀼𑀢𑀽𑀳𑀮𑀸𑁇_  


(1916.)

3266\. _“𑀅𑀫𑀺𑀢𑁆𑀢𑀸 𑀦𑀽𑀦 𑀢𑁂 𑀫𑀸𑀢𑀸,_  
_𑀅𑀫𑀺𑀢𑁆𑀢𑁄 𑀦𑀽𑀦 𑀢𑁂 𑀧𑀺𑀢𑀸;_  
_𑀬𑁂 𑀢𑀁 𑀚𑀺𑀡𑁆𑀡𑀲𑁆𑀲 𑀧𑀸𑀤𑀁𑀲𑀼,_  
_𑀏𑀯𑀁 𑀤𑀳𑀭𑀺𑀬𑀁 𑀲𑀢𑀺𑀁𑁇_  


(1917.)

3267\. _𑀅𑀳𑀺𑀢𑀁 𑀯𑀢 𑀢𑁂 𑀜𑀸𑀢𑀻,_  
_𑀫𑀦𑁆𑀢𑀬𑀺𑀁𑀲𑀼 𑀭𑀳𑁄𑀕𑀢𑀸;_  
_𑀬𑁂 𑀢𑀁 𑀚𑀺𑀡𑁆𑀡𑀲𑁆𑀲 𑀧𑀸𑀤𑀁𑀲𑀼,_  
_𑀏𑀯𑀁 𑀤𑀳𑀭𑀺𑀬𑀁 𑀲𑀢𑀺𑀁𑁇_  


(1918.)

3268\. _𑀅𑀫𑀺𑀢𑁆𑀢𑀸 𑀯𑀢 𑀢𑁂 𑀜𑀸𑀢𑀻,_  
_𑀫𑀦𑁆𑀢𑀬𑀺𑀁𑀲𑀼 𑀭𑀳𑁄𑀕𑀢𑀸;_  
_𑀬𑁂 𑀢𑀁 𑀚𑀺𑀡𑁆𑀡𑀲𑁆𑀲 𑀧𑀸𑀤𑀁𑀲𑀼,_  
_𑀏𑀯𑀁 𑀤𑀳𑀭𑀺𑀬𑀁 𑀲𑀢𑀺𑀁𑁇_  


(1919.)

3269\. _𑀤𑀼𑀓𑁆𑀓𑀝𑀁 𑀯𑀢 𑀢𑁂 𑀜𑀸𑀢𑀻,_  
_𑀫𑀦𑁆𑀢𑀬𑀺𑀁𑀲𑀼 𑀭𑀳𑁄𑀕𑀢𑀸;_  
_𑀬𑁂 𑀢𑀁 𑀚𑀺𑀡𑁆𑀡𑀲𑁆𑀲 𑀧𑀸𑀤𑀁𑀲𑀼,_  
_𑀏𑀯𑀁 𑀤𑀳𑀭𑀺𑀬𑀁 𑀲𑀢𑀺𑀁𑁇_  


(1920.)

3270\. _𑀧𑀸𑀧𑀓𑀁 𑀯𑀢 𑀢𑁂 𑀜𑀸𑀢𑀻,_  
_𑀫𑀦𑁆𑀢𑀬𑀺𑀁𑀲𑀼 𑀭𑀳𑁄𑀕𑀢𑀸;_  
_𑀬𑁂 𑀢𑀁 𑀚𑀺𑀡𑁆𑀡𑀲𑁆𑀲 𑀧𑀸𑀤𑀁𑀲𑀼,_  
_𑀏𑀯𑀁 𑀤𑀳𑀭𑀺𑀬𑀁 𑀲𑀢𑀺𑀁𑁇_  


(1921.)

3271\. _𑀅𑀫𑀦𑀸𑀧𑀁 𑀯𑀢 𑀢𑁂 𑀜𑀸𑀢𑀻,_  
_𑀫𑀦𑁆𑀢𑀬𑀺𑀁𑀲𑀼 𑀭𑀳𑁄𑀕𑀢𑀸;_  
_𑀬𑁂 𑀢𑀁 𑀚𑀺𑀡𑁆𑀡𑀲𑁆𑀲 𑀧𑀸𑀤𑀁𑀲𑀼,_  
_𑀏𑀯𑀁 𑀤𑀳𑀭𑀺𑀬𑀁 𑀲𑀢𑀺𑀁𑁇_  


(1922.)

3272\. _𑀅𑀫𑀦𑀸𑀧𑀯𑀸𑀲𑀁 𑀯𑀲𑀺,_  
_𑀚𑀺𑀡𑁆𑀡𑁂𑀦 𑀧𑀢𑀺𑀦𑀸 𑀲𑀳;_  
_𑀬𑀸 𑀢𑁆𑀯𑀁 𑀯𑀲𑀲𑀺 𑀚𑀺𑀡𑁆𑀡𑀲𑁆𑀲,_  
_𑀫𑀢𑀁 𑀢𑁂 𑀚𑀻𑀯𑀺𑀢𑀸 𑀯𑀭𑀁𑁇_  


(1923.)

3273\. _𑀦 𑀳𑀺 𑀦𑀽𑀦 𑀢𑀼𑀬𑁆𑀳𑀁 𑀓𑀮𑁆𑀬𑀸𑀡𑀺,_  
_𑀧𑀺𑀢𑀸 𑀫𑀸𑀢𑀸 𑀘 𑀲𑁄𑀪𑀦𑁂;_  
_𑀅𑀜𑁆𑀜𑀁 𑀪𑀢𑁆𑀢𑀸𑀭𑀁 𑀯𑀺𑀦𑁆𑀤𑀺𑀁𑀲𑀼,_  
_𑀬𑁂 𑀢𑀁 𑀚𑀺𑀡𑁆𑀡𑀲𑁆𑀲 𑀧𑀸𑀤𑀁𑀲𑀼;_  
_𑀏𑀯𑀁 𑀤𑀳𑀭𑀺𑀬𑀁 𑀲𑀢𑀺𑀁𑁇_  


(1924.)

3274\. _𑀤𑀼𑀬𑀺𑀝𑁆𑀞𑀁 𑀢𑁂 𑀦𑀯𑀫𑀺𑀬𑀁,_  
_𑀅𑀓𑀢𑀁 𑀅𑀕𑁆𑀕𑀺𑀳𑀼𑀢𑁆𑀢𑀓𑀁;_  
_𑀬𑁂 𑀢𑀁 𑀚𑀺𑀡𑁆𑀡𑀲𑁆𑀲 𑀧𑀸𑀤𑀁𑀲𑀼,_  
_𑀏𑀯𑀁 𑀤𑀳𑀭𑀺𑀬𑀁 𑀲𑀢𑀺𑀁𑁇_  


(1925.)

3275\. _𑀲𑀫𑀡𑁂 𑀩𑁆𑀭𑀸𑀳𑁆𑀫𑀡𑁂 𑀦𑀽𑀦,_  
_𑀩𑁆𑀭𑀳𑁆𑀫𑀘𑀭𑀺𑀬𑀧𑀭𑀸𑀬𑀡𑁂;_  
_𑀲𑀸 𑀢𑁆𑀯𑀁 𑀮𑁄𑀓𑁂 𑀅𑀪𑀺𑀲𑀧𑀺,_  
_𑀲𑀻𑀮𑀯𑀦𑁆𑀢𑁂 𑀩𑀳𑀼𑀲𑁆𑀲𑀼𑀢𑁂;_  
_𑀬𑀸 𑀢𑁆𑀯𑀁 𑀯𑀲𑀲𑀺 𑀚𑀺𑀡𑁆𑀡𑀲𑁆𑀲,_  
_𑀏𑀯𑀁 𑀤𑀳𑀭𑀺𑀬𑀸 𑀲𑀢𑀻𑁇_  


(1926.)

3276\. _𑀦 𑀤𑀼𑀓𑁆𑀔𑀁 𑀅𑀳𑀺𑀦𑀸 𑀤𑀝𑁆𑀞𑀁,_  
_𑀦 𑀤𑀼𑀓𑁆𑀔𑀁 𑀲𑀢𑁆𑀢𑀺𑀬𑀸 𑀳𑀢𑀁;_  
_𑀢𑀜𑁆𑀘 𑀤𑀼𑀓𑁆𑀔𑀜𑁆𑀘 𑀢𑀺𑀩𑁆𑀩𑀜𑁆𑀘,_  
_𑀬𑀁 𑀧𑀲𑁆𑀲𑁂 𑀚𑀺𑀡𑁆𑀡𑀓𑀁 𑀧𑀢𑀺𑀁𑁇_  


(1927.)

3277\. _𑀦𑀢𑁆𑀣𑀺 𑀔𑀺𑀟𑁆𑀟𑀸 𑀦𑀢𑁆𑀣𑀺 𑀭𑀢𑀺,_  
_𑀚𑀺𑀡𑁆𑀡𑁂𑀦 𑀧𑀢𑀺𑀦𑀸 𑀲𑀳;_  
_𑀦𑀢𑁆𑀣𑀺 𑀅𑀮𑁆𑀮𑀸𑀧𑀲𑀮𑁆𑀮𑀸𑀧𑁄,_  
_𑀚𑀕𑁆𑀖𑀺𑀢𑀫𑁆𑀧𑀺 𑀦 𑀲𑁄𑀪𑀢𑀺𑁇_  


(1928.)

3278\. _𑀬𑀤𑀸 𑀘 𑀤𑀳𑀭𑁄 𑀤𑀳𑀭𑀸,_  
_𑀫𑀦𑁆𑀢𑀬𑀦𑁆𑀢𑀺 𑀭𑀳𑁄𑀕𑀢𑀸;_  
_𑀲𑀩𑁆𑀩𑁂𑀲𑀁 𑀲𑁄𑀓𑀸 𑀦𑀲𑁆𑀲𑀦𑁆𑀢𑀺,_  
_𑀬𑁂 𑀓𑁂𑀘𑀺 𑀳𑀤𑀬𑀲𑁆𑀲𑀺𑀢𑀸𑁇_  


(1929.)

3279\. _𑀤𑀳𑀭𑀸 𑀢𑁆𑀯𑀁 𑀭𑀽𑀧𑀯𑀢𑀻,_  
_𑀧𑀼𑀭𑀺𑀲𑀸𑀦𑀁𑀪𑀺𑀧𑀢𑁆𑀣𑀺𑀢𑀸;_  
_𑀕𑀘𑁆𑀙 𑀜𑀸𑀢𑀺𑀓𑀼𑀮𑁂 𑀅𑀘𑁆𑀙,_  
_𑀓𑀺𑀁 𑀚𑀺𑀡𑁆𑀡𑁄 𑀭𑀫𑀬𑀺𑀲𑁆𑀲𑀢𑀺”𑁇_  


(1930.)

3280\. _“𑀦 𑀢𑁂 𑀩𑁆𑀭𑀸𑀳𑁆𑀫𑀡 𑀕𑀘𑁆𑀙𑀸𑀫𑀺,_  
_𑀦𑀤𑀺𑀁 𑀉𑀤𑀓𑀳𑀸𑀭𑀺𑀬𑀸;_  
_𑀣𑀺𑀬𑁄 𑀫𑀁 𑀧𑀭𑀺𑀪𑀸𑀲𑀦𑁆𑀢𑀺,_  
_𑀢𑀬𑀸 𑀚𑀺𑀡𑁆𑀡𑁂𑀦 𑀩𑁆𑀭𑀸𑀳𑁆𑀫𑀡”𑁇_  


(1931.)

3281\. _“𑀫𑀸 𑀫𑁂 𑀢𑁆𑀯𑀁 𑀅𑀓𑀭𑀸 𑀓𑀫𑁆𑀫𑀁,_  
_𑀫𑀸 𑀫𑁂 𑀉𑀤𑀓𑀫𑀸𑀳𑀭𑀺;_  
_𑀅𑀳𑀁 𑀉𑀤𑀓𑀫𑀸𑀳𑀺𑀲𑁆𑀲𑀁,_  
_𑀫𑀸 𑀪𑁄𑀢𑀺 𑀓𑀼𑀧𑀺𑀢𑀸 𑀅𑀳𑀼”𑁇_  


(1932.)

3282\. _“𑀦𑀸𑀳𑀁 𑀢𑀫𑁆𑀳𑀺 𑀓𑀼𑀮𑁂 𑀚𑀸𑀢𑀸,_  
_𑀬𑀁 𑀢𑁆𑀯𑀁 𑀉𑀤𑀓𑀫𑀸𑀳𑀭𑁂;_  
_𑀏𑀯𑀁 𑀩𑁆𑀭𑀸𑀳𑁆𑀫𑀡 𑀚𑀸𑀦𑀸𑀳𑀺,_  
_𑀦 𑀢𑁂 𑀯𑀘𑁆𑀙𑀸𑀫𑀳𑀁 𑀖𑀭𑁂𑁇_  


(1933.)

3283\. _𑀲𑀘𑁂 𑀫𑁂 𑀤𑀸𑀲𑀁 𑀤𑀸𑀲𑀺𑀁 𑀯𑀸,_  
_𑀦𑀸𑀦𑀬𑀺𑀲𑁆𑀲𑀲𑀺 𑀩𑁆𑀭𑀸𑀳𑁆𑀫𑀡;_  
_𑀏𑀯𑀁 𑀩𑁆𑀭𑀸𑀳𑁆𑀫𑀡 𑀚𑀸𑀦𑀸𑀳𑀺,_  
_𑀦 𑀢𑁂 𑀯𑀘𑁆𑀙𑀸𑀫𑀺 𑀲𑀦𑁆𑀢𑀺𑀓𑁂”𑁇_  


(1934.)

3284\. _“𑀦𑀢𑁆𑀣𑀺 𑀫𑁂 𑀲𑀺𑀧𑁆𑀧𑀞𑀸𑀦𑀁 𑀯𑀸,_  
_𑀥𑀦𑀁 𑀥𑀜𑁆𑀜𑀜𑁆𑀘 𑀩𑁆𑀭𑀸𑀳𑁆𑀫𑀡𑀺;_  
_𑀓𑀼𑀢𑁄𑀳𑀁 𑀤𑀸𑀲𑀁 𑀤𑀸𑀲𑀺𑀁 𑀯𑀸,_  
_𑀆𑀦𑀬𑀺𑀲𑁆𑀲𑀸𑀫𑀺 𑀪𑁄𑀢𑀺𑀬𑀸;_  
_𑀅𑀳𑀁 𑀪𑁄𑀢𑀺𑀁 𑀉𑀧𑀝𑁆𑀞𑀺𑀲𑁆𑀲𑀁,_  
_𑀫𑀸 𑀪𑁄𑀢𑀺 𑀓𑀼𑀧𑀺𑀢𑀸 𑀅𑀳𑀼”𑁇_  


(1935.)

3285\. _“𑀏𑀳𑀺 𑀢𑁂 𑀅𑀳𑀫𑀓𑁆𑀔𑀺𑀲𑁆𑀲𑀁,_  
_𑀬𑀣𑀸 𑀫𑁂 𑀯𑀘𑀦𑀁 𑀲𑀼𑀢𑀁;_  
_𑀏𑀲 𑀯𑁂𑀲𑁆𑀲𑀦𑁆𑀢𑀭𑁄 𑀭𑀸𑀚𑀸,_  
_𑀯𑀗𑁆𑀓𑁂 𑀯𑀲𑀢𑀺 𑀧𑀩𑁆𑀩𑀢𑁂𑁇_  


(1936.)

3286\. _𑀢𑀁 𑀢𑁆𑀯𑀁 𑀕𑀦𑁆𑀢𑁆𑀯𑀸𑀦 𑀬𑀸𑀘𑀲𑁆𑀲𑀼,_  
_𑀤𑀸𑀲𑀁 𑀤𑀸𑀲𑀺𑀜𑁆𑀘 𑀩𑁆𑀭𑀸𑀳𑁆𑀫𑀡;_  
_𑀲𑁄 𑀢𑁂 𑀤𑀲𑁆𑀲𑀢𑀺 𑀬𑀸𑀘𑀺𑀢𑁄,_  
_𑀤𑀸𑀲𑀁 𑀤𑀸𑀲𑀺𑀜𑁆𑀘 𑀔𑀢𑁆𑀢𑀺𑀬𑁄”𑁇_  


(1937.)

3287\. _“𑀚𑀺𑀡𑁆𑀡𑁄𑀳𑀫𑀲𑁆𑀫𑀺 𑀤𑀼𑀩𑁆𑀩𑀮𑁄,_  
_𑀤𑀻𑀖𑁄 𑀘𑀤𑁆𑀥𑀸 𑀲𑀼𑀤𑀼𑀕𑁆𑀕𑀫𑁄;_  
_𑀫𑀸 𑀪𑁄𑀢𑀺 𑀧𑀝𑀺𑀤𑁂𑀯𑁂𑀲𑀺,_  
_𑀫𑀸 𑀘 𑀢𑁆𑀯𑀁 𑀯𑀺𑀫𑀦𑀸 𑀅𑀳𑀼;_  
_𑀅𑀳𑀁 𑀪𑁄𑀢𑀺𑀁 𑀉𑀧𑀝𑁆𑀞𑀺𑀲𑁆𑀲𑀁,_  
_𑀫𑀸 𑀪𑁄𑀢𑀺 𑀓𑀼𑀧𑀺𑀢𑀸 𑀅𑀳𑀼”𑁇_  


(1938.)

3288\. _“𑀬𑀣𑀸 𑀅𑀕𑀦𑁆𑀢𑁆𑀯𑀸 𑀲𑀗𑁆𑀕𑀸𑀫𑀁,_  
_𑀅𑀬𑀼𑀤𑁆𑀥𑁄𑀯 𑀧𑀭𑀸𑀚𑀺𑀢𑁄;_  
_𑀏𑀯𑀫𑁂𑀯 𑀢𑀼𑀯𑀁 𑀩𑁆𑀭𑀳𑁆𑀫𑁂,_  
_𑀅𑀕𑀦𑁆𑀢𑁆𑀯𑀸𑀯 𑀧𑀭𑀸𑀚𑀺𑀢𑁄𑁇_  


(1939.)

3289\. _𑀲𑀘𑁂 𑀫𑁂 𑀤𑀸𑀲𑀁 𑀤𑀸𑀲𑀺𑀁 𑀯𑀸,_  
_𑀦𑀸𑀦𑀬𑀺𑀲𑁆𑀲𑀲𑀺 𑀩𑁆𑀭𑀸𑀳𑁆𑀫𑀡;_  
_𑀏𑀯𑀁 𑀩𑁆𑀭𑀸𑀳𑁆𑀫𑀡 𑀚𑀸𑀦𑀸𑀳𑀺,_  
_𑀦 𑀢𑁂 𑀯𑀘𑁆𑀙𑀸𑀫𑀳𑀁 𑀖𑀭𑁂;_  
_𑀅𑀫𑀦𑀸𑀧𑀁 𑀢𑁂 𑀓𑀭𑀺𑀲𑁆𑀲𑀸𑀫𑀺,_  
_𑀢𑀁 𑀢𑁂 𑀤𑀼𑀓𑁆𑀔𑀁 𑀪𑀯𑀺𑀲𑁆𑀲𑀢𑀺𑁇_  


(1940.)

3290\. _𑀦𑀓𑁆𑀔𑀢𑁆𑀢𑁂 𑀉𑀢𑀼𑀧𑀼𑀩𑁆𑀩𑁂𑀲𑀼,_  
_𑀬𑀤𑀸 𑀫𑀁 𑀤𑀓𑁆𑀔𑀺𑀲𑀺𑀮𑀗𑁆𑀓𑀢𑀁;_  
_𑀅𑀜𑁆𑀜𑁂𑀳𑀺 𑀲𑀤𑁆𑀥𑀺𑀁 𑀭𑀫𑀫𑀸𑀦𑀁,_  
_𑀢𑀁 𑀢𑁂 𑀤𑀼𑀓𑁆𑀔𑀁 𑀪𑀯𑀺𑀲𑁆𑀲𑀢𑀺𑁇_  


(1941.)

3291\. _𑀅𑀤𑀲𑁆𑀲𑀦𑁂𑀦 𑀫𑀬𑁆𑀳𑀁 𑀢𑁂,_  
_𑀚𑀺𑀡𑁆𑀡𑀲𑁆𑀲 𑀧𑀭𑀺𑀤𑁂𑀯𑀢𑁄;_  
_𑀪𑀺𑀬𑁆𑀬𑁄 𑀯𑀗𑁆𑀓𑀸 𑀘 𑀧𑀮𑀺𑀢𑀸,_  
_𑀩𑀳𑀽 𑀳𑁂𑀲𑁆𑀲𑀦𑁆𑀢𑀺 𑀩𑁆𑀭𑀸𑀳𑁆𑀫𑀡”𑁇_  


(1942.)

3292\. _𑀢𑀢𑁄 𑀲𑁄 𑀩𑁆𑀭𑀸𑀳𑁆𑀫𑀡𑁄 𑀪𑀻𑀢𑁄,_  
_𑀩𑁆𑀭𑀸𑀳𑁆𑀫𑀡𑀺𑀬𑀸 𑀯𑀲𑀸𑀦𑀼𑀕𑁄;_  
_𑀅𑀝𑁆𑀝𑀺𑀢𑁄 𑀓𑀸𑀫𑀭𑀸𑀕𑁂𑀦,_  
_𑀩𑁆𑀭𑀸𑀳𑁆𑀫𑀡𑀺𑀁 𑀏𑀢𑀤𑀩𑁆𑀭𑀯𑀺𑁇_  


(1943.)

3293\. _“𑀧𑀸𑀣𑁂𑀬𑁆𑀬𑀁 𑀫𑁂 𑀓𑀭𑁄𑀳𑀺 𑀢𑁆𑀯𑀁,_  
_𑀲𑀗𑁆𑀓𑀼𑀮𑁆𑀬𑀸 𑀲𑀕𑀼𑀍𑀆𑀦𑀺 𑀘;_  
_𑀫𑀥𑀼𑀧𑀺𑀡𑁆𑀟𑀺𑀓𑀸 𑀘 𑀲𑀼𑀓𑀢𑀸𑀬𑁄,_  
_𑀲𑀢𑁆𑀢𑀼𑀪𑀢𑁆𑀢𑀜𑁆𑀘 𑀩𑁆𑀭𑀸𑀳𑁆𑀫𑀡𑀺𑁇_  


(1944.)

3294\. _𑀆𑀦𑀬𑀺𑀲𑁆𑀲𑀁 𑀫𑁂𑀣𑀼𑀦𑀓𑁂,_  
_𑀉𑀪𑁄 𑀤𑀸𑀲𑀓𑀼𑀫𑀸𑀭𑀓𑁂;_  
_𑀢𑁂 𑀢𑀁 𑀧𑀭𑀺𑀘𑀭𑀺𑀲𑁆𑀲𑀦𑁆𑀢𑀺,_  
_𑀭𑀢𑁆𑀢𑀺𑀦𑁆𑀤𑀺𑀯𑀫𑀢𑀦𑁆𑀤𑀺𑀢𑀸”𑁇_  


(1945.)

3295\. _𑀇𑀤𑀁 𑀯𑀢𑁆𑀯𑀸 𑀩𑁆𑀭𑀳𑁆𑀫𑀩𑀦𑁆𑀥𑀼,_  
_𑀧𑀝𑀺𑀫𑀼𑀜𑁆𑀘𑀺 𑀉𑀧𑀸𑀳𑀦𑀸;_  
_𑀢𑀢𑁄 𑀲𑁄 𑀫𑀦𑁆𑀢𑀬𑀺𑀢𑁆𑀯𑀸𑀦,_  
_𑀪𑀭𑀺𑀬𑀁 𑀓𑀢𑁆𑀯𑀸 𑀧𑀤𑀓𑁆𑀔𑀺𑀡𑀁𑁇_  


(1946.)

3296\. _𑀧𑀓𑁆𑀓𑀸𑀫𑀺 𑀲𑁄 𑀭𑀼𑀡𑁆𑀡𑀫𑀼𑀔𑁄,_  
_𑀩𑁆𑀭𑀸𑀳𑁆𑀫𑀡𑁄 𑀲𑀳𑀺𑀢𑀩𑁆𑀩𑀢𑁄;_  
_𑀲𑀺𑀯𑀻𑀦𑀁 𑀦𑀕𑀭𑀁 𑀨𑀻𑀢𑀁,_  
_𑀤𑀸𑀲𑀧𑀭𑀺𑀬𑁂𑀲𑀦𑀁 𑀘𑀭𑀁𑁇_  


(1947.)

3297\. _𑀲𑁄 𑀢𑀢𑁆𑀣 𑀕𑀦𑁆𑀢𑁆𑀯𑀸 𑀅𑀯𑀘,_  
_𑀬𑁂 𑀢𑀢𑁆𑀣𑀸𑀲𑀼𑀁 𑀲𑀫𑀸𑀕𑀢𑀸;_  
_“𑀓𑀼𑀳𑀺𑀁 𑀯𑁂𑀲𑁆𑀲𑀦𑁆𑀢𑀭𑁄 𑀭𑀸𑀚𑀸,_  
_𑀓𑀢𑁆𑀣 𑀧𑀲𑁆𑀲𑁂𑀫𑀼 𑀔𑀢𑁆𑀢𑀺𑀬𑀁”𑁇_  


(1948.)

3298\. _𑀢𑁂 𑀚𑀦𑀸 𑀢𑀁 𑀅𑀯𑀘𑀺𑀁𑀲𑀼,_  
_𑀬𑁂 𑀢𑀢𑁆𑀣𑀸𑀲𑀼𑀁 𑀲𑀫𑀸𑀕𑀢𑀸;_  
_“𑀢𑀼𑀫𑁆𑀳𑁂𑀳𑀺 𑀩𑁆𑀭𑀳𑁆𑀫𑁂 𑀧𑀓𑀢𑁄,_  
_𑀅𑀢𑀺𑀤𑀸𑀦𑁂𑀦 𑀔𑀢𑁆𑀢𑀺𑀬𑁄;_  
_𑀧𑀩𑁆𑀩𑀸𑀚𑀺𑀢𑁄 𑀲𑀓𑀸 𑀭𑀝𑁆𑀞𑀸,_  
_𑀯𑀗𑁆𑀓𑁂 𑀯𑀲𑀢𑀺 𑀧𑀩𑁆𑀩𑀢𑁂𑁇_  


(1949.)

3299\. _𑀢𑀼𑀫𑁆𑀳𑁂𑀳𑀺 𑀩𑁆𑀭𑀳𑁆𑀫𑁂 𑀧𑀓𑀢𑁄,_  
_𑀅𑀢𑀺𑀤𑀸𑀦𑁂𑀦 𑀔𑀢𑁆𑀢𑀺𑀬𑁄;_  
_𑀆𑀤𑀸𑀬 𑀧𑀼𑀢𑁆𑀢𑀤𑀸𑀭𑀜𑁆𑀘,_  
_𑀯𑀗𑁆𑀓𑁂 𑀯𑀲𑀢𑀺 𑀧𑀩𑁆𑀩𑀢𑁂”𑁇_  


(1950.)

3300\. _𑀲𑁄 𑀘𑁄𑀤𑀺𑀢𑁄 𑀩𑁆𑀭𑀸𑀳𑁆𑀫𑀡𑀺𑀬𑀸,_  
_𑀩𑁆𑀭𑀸𑀳𑁆𑀫𑀡𑁄 𑀓𑀸𑀫𑀕𑀺𑀤𑁆𑀥𑀺𑀫𑀸;_  
_𑀅𑀖𑀁 𑀢𑀁 𑀧𑀝𑀺𑀲𑁂𑀯𑀺𑀢𑁆𑀣,_  
_𑀯𑀦𑁂 𑀯𑀸𑀍𑀅𑀫𑀺𑀕𑀸𑀓𑀺𑀡𑁆𑀡𑁂;_  
_𑀔𑀕𑁆𑀕𑀤𑀻𑀧𑀺𑀦𑀺𑀲𑁂𑀯𑀺𑀢𑁂𑁇_  


(1951.)

3301\. _𑀆𑀤𑀸𑀬 𑀩𑁂𑀍𑀉𑀯𑀁 𑀤𑀡𑁆𑀟𑀁,_  
_𑀅𑀕𑁆𑀕𑀺𑀳𑀼𑀢𑁆𑀢𑀁 𑀓𑀫𑀡𑁆𑀟𑀮𑀼𑀁;_  
_𑀲𑁄 𑀧𑀸𑀯𑀺𑀲𑀺 𑀩𑁆𑀭𑀳𑀸𑀭𑀜𑁆𑀜𑀁,_  
_𑀬𑀢𑁆𑀣 𑀅𑀲𑁆𑀲𑁄𑀲𑀺 𑀓𑀸𑀫𑀤𑀁𑁇_  


(1952.)

3302\. _𑀢𑀁 𑀧𑀯𑀺𑀝𑁆𑀞𑀁 𑀩𑁆𑀭𑀳𑀸𑀭𑀜𑁆𑀜𑀁,_  
_𑀓𑁄𑀓𑀸 𑀦𑀁 𑀧𑀭𑀺𑀯𑀸𑀭𑀬𑀼𑀁;_  
_𑀯𑀺𑀓𑁆𑀓𑀦𑁆𑀤𑀺 𑀲𑁄 𑀯𑀺𑀧𑁆𑀧𑀦𑀝𑁆𑀞𑁄,_  
_𑀤𑀽𑀭𑁂 𑀧𑀦𑁆𑀣𑀸 𑀅𑀧𑀓𑁆𑀓𑀫𑀺𑁇_  


(1953.)

3303\. _𑀢𑀢𑁄 𑀲𑁄 𑀩𑁆𑀭𑀸𑀳𑁆𑀫𑀡𑁄 𑀕𑀦𑁆𑀢𑁆𑀯𑀸,_  
_𑀪𑁄𑀕𑀮𑀼𑀤𑁆𑀥𑁄 𑀅𑀲𑀜𑁆𑀜𑀢𑁄;_  
_𑀯𑀗𑁆𑀓𑀲𑁆𑀲𑁄𑀭𑁄𑀳𑀡𑁂 𑀦𑀝𑁆𑀞𑁂,_  
_𑀇𑀫𑀸 𑀕𑀸𑀣𑀸 𑀅𑀪𑀸𑀲𑀣𑁇_  


(1954.)

3304\. _“𑀓𑁄 𑀭𑀸𑀚𑀧𑀼𑀢𑁆𑀢𑀁 𑀦𑀺𑀲𑀪𑀁,_  
_𑀚𑀬𑀦𑁆𑀢𑀫𑀧𑀭𑀸𑀚𑀺𑀢𑀁;_  
_𑀪𑀬𑁂 𑀔𑁂𑀫𑀲𑁆𑀲 𑀤𑀸𑀢𑀸𑀭𑀁,_  
_𑀓𑁄 𑀫𑁂 𑀯𑁂𑀲𑁆𑀲𑀦𑁆𑀢𑀭𑀁 𑀯𑀺𑀤𑀽𑁇_  


(1955.)

3305\. _𑀬𑁄 𑀬𑀸𑀘𑀢𑀁 𑀧𑀢𑀺𑀝𑁆𑀞𑀸𑀲𑀺,_  
_𑀪𑀽𑀢𑀸𑀦𑀁 𑀥𑀭𑀡𑀻𑀭𑀺𑀯;_  
_𑀥𑀭𑀡𑀽𑀧𑀫𑀁 𑀫𑀳𑀸𑀭𑀸𑀚𑀁,_  
_𑀓𑁄 𑀫𑁂 𑀯𑁂𑀲𑁆𑀲𑀦𑁆𑀢𑀭𑀁 𑀯𑀺𑀤𑀽𑁇_  


(1956.)

3306\. _𑀬𑁄 𑀬𑀸𑀘𑀢𑀁 𑀕𑀢𑀻 𑀆𑀲𑀺,_  
_𑀲𑀯𑀦𑁆𑀢𑀻𑀦𑀁𑀯 𑀲𑀸𑀕𑀭𑁄;_  
_𑀲𑀸𑀕𑀭𑀽𑀧𑀫𑀁 𑀫𑀳𑀸𑀭𑀸𑀚𑀁,_  
_𑀓𑁄 𑀫𑁂 𑀯𑁂𑀲𑁆𑀲𑀦𑁆𑀢𑀭𑀁 𑀯𑀺𑀤𑀽𑁇_  


(1957.)

3307\. _𑀓𑀮𑁆𑀬𑀸𑀡𑀢𑀺𑀢𑁆𑀣𑀁 𑀲𑀼𑀘𑀺𑀫𑀁,_  
_𑀲𑀻𑀢𑀽𑀤𑀓𑀁 𑀫𑀦𑁄𑀭𑀫𑀁;_  
_𑀧𑀼𑀡𑁆𑀟𑀭𑀻𑀓𑁂𑀳𑀺 𑀲𑀜𑁆𑀙𑀦𑁆𑀦𑀁,_  
_𑀬𑀼𑀢𑁆𑀢𑀁 𑀓𑀺𑀜𑁆𑀚𑀓𑁆𑀔𑀭𑁂𑀡𑀼𑀦𑀸;_  
_𑀭𑀳𑀤𑀽𑀧𑀫𑀁 𑀫𑀳𑀸𑀭𑀸𑀚𑀁,_  
_𑀓𑁄 𑀫𑁂 𑀯𑁂𑀲𑁆𑀲𑀦𑁆𑀢𑀭𑀁 𑀯𑀺𑀤𑀽𑁇_  


(1958.)

3308\. _𑀅𑀲𑁆𑀲𑀢𑁆𑀣𑀁𑀯 𑀧𑀣𑁂 𑀚𑀸𑀢𑀁,_  
_𑀲𑀻𑀢𑀘𑁆𑀙𑀸𑀬𑀁 𑀫𑀦𑁄𑀭𑀫𑀁;_  
_𑀲𑀦𑁆𑀢𑀸𑀦𑀁 𑀯𑀺𑀲𑀫𑁂𑀢𑀸𑀭𑀁,_  
_𑀓𑀺𑀮𑀦𑁆𑀢𑀸𑀦𑀁 𑀧𑀝𑀺𑀕𑁆𑀕𑀳𑀁;_  
_𑀢𑀣𑀽𑀧𑀫𑀁 𑀫𑀳𑀸𑀭𑀸𑀚𑀁,_  
_𑀓𑁄 𑀫𑁂 𑀯𑁂𑀲𑁆𑀲𑀦𑁆𑀢𑀭𑀁 𑀯𑀺𑀤𑀽𑁇_  


(1959.)

3309\. _𑀦𑀺𑀕𑁆𑀭𑁄𑀥𑀁𑀯 𑀧𑀣𑁂 𑀚𑀸𑀢𑀁,_  
_𑀲𑀻𑀢𑀘𑁆𑀙𑀸𑀬𑀁 𑀫𑀦𑁄𑀭𑀫𑀁;_  
_𑀲𑀦𑁆𑀢𑀸𑀦𑀁 𑀯𑀺𑀲𑀫𑁂𑀢𑀸𑀭𑀁,_  
_𑀓𑀺𑀮𑀦𑁆𑀢𑀸𑀦𑀁 𑀧𑀝𑀺𑀕𑁆𑀕𑀳𑀁;_  
_𑀢𑀣𑀽𑀧𑀫𑀁 𑀫𑀳𑀸𑀭𑀸𑀚𑀁,_  
_𑀓𑁄 𑀫𑁂 𑀯𑁂𑀲𑁆𑀲𑀦𑁆𑀢𑀭𑀁 𑀯𑀺𑀤𑀽𑁇_  


(1960.)

3310\. _𑀅𑀫𑁆𑀩𑀁 𑀇𑀯 𑀧𑀣𑁂 𑀚𑀸𑀢𑀁,_  
_𑀲𑀻𑀢𑀘𑁆𑀙𑀸𑀬𑀁 𑀫𑀦𑁄𑀭𑀫𑀁;_  
_𑀲𑀦𑁆𑀢𑀸𑀦𑀁 𑀯𑀺𑀲𑀫𑁂𑀢𑀸𑀭𑀁,_  
_𑀓𑀺𑀮𑀦𑁆𑀢𑀸𑀦𑀁 𑀧𑀝𑀺𑀕𑁆𑀕𑀳𑀁;_  
_𑀢𑀣𑀽𑀧𑀫𑀁 𑀫𑀳𑀸𑀭𑀸𑀚𑀁,_  
_𑀓𑁄 𑀫𑁂 𑀯𑁂𑀲𑁆𑀲𑀦𑁆𑀢𑀭𑀁 𑀯𑀺𑀤𑀽𑁇_  


(1961.)

3311\. _𑀲𑀸𑀮𑀁 𑀇𑀯 𑀧𑀣𑁂 𑀚𑀸𑀢𑀁,_  
_𑀲𑀻𑀢𑀘𑁆𑀙𑀸𑀬𑀁 𑀫𑀦𑁄𑀭𑀫𑀁;_  
_𑀲𑀦𑁆𑀢𑀸𑀦𑀁 𑀯𑀺𑀲𑀫𑁂𑀢𑀸𑀭𑀁,_  
_𑀓𑀺𑀮𑀦𑁆𑀢𑀸𑀦𑀁 𑀧𑀝𑀺𑀕𑁆𑀕𑀳𑀁;_  
_𑀢𑀣𑀽𑀧𑀫𑀁 𑀫𑀳𑀸𑀭𑀸𑀚𑀁,_  
_𑀓𑁄 𑀫𑁂 𑀯𑁂𑀲𑁆𑀲𑀦𑁆𑀢𑀭𑀁 𑀯𑀺𑀤𑀽𑁇_  


(1962.)

3312\. _𑀤𑀼𑀫𑀁 𑀇𑀯 𑀧𑀣𑁂 𑀚𑀸𑀢𑀁,_  
_𑀲𑀻𑀢𑀘𑁆𑀙𑀸𑀬𑀁 𑀫𑀦𑁄𑀭𑀫𑀁;_  
_𑀲𑀦𑁆𑀢𑀸𑀦𑀁 𑀯𑀺𑀲𑀫𑁂𑀢𑀸𑀭𑀁,_  
_𑀓𑀺𑀮𑀦𑁆𑀢𑀸𑀦𑀁 𑀧𑀝𑀺𑀕𑁆𑀕𑀳𑀁;_  
_𑀢𑀣𑀽𑀧𑀫𑀁 𑀫𑀳𑀸𑀭𑀸𑀚𑀁,_  
_𑀓𑁄 𑀫𑁂 𑀯𑁂𑀲𑁆𑀲𑀦𑁆𑀢𑀭𑀁 𑀯𑀺𑀤𑀽𑁇_  


(1963.)

3313\. _𑀏𑀯𑀜𑁆𑀘 𑀫𑁂 𑀯𑀺𑀮𑀧𑀢𑁄,_  
_𑀧𑀯𑀺𑀝𑁆𑀞𑀲𑁆𑀲 𑀩𑁆𑀭𑀳𑀸𑀯𑀦𑁂;_  
_𑀅𑀳𑀁 𑀚𑀸𑀦𑀦𑁆𑀢𑀺 𑀬𑁄 𑀯𑀚𑁆𑀚𑀸,_  
_𑀦𑀦𑁆𑀤𑀺𑀁 𑀲𑁄 𑀚𑀦𑀬𑁂 𑀫𑀫𑁇_  


(1964.)

3314\. _𑀏𑀯𑀜𑁆𑀘 𑀫𑁂 𑀯𑀺𑀮𑀧𑀢𑁄,_  
_𑀧𑀯𑀺𑀝𑁆𑀞𑀲𑁆𑀲 𑀩𑁆𑀭𑀳𑀸𑀯𑀦𑁂;_  
_𑀅𑀳𑀁 𑀚𑀸𑀦𑀦𑁆𑀢𑀺 𑀬𑁄 𑀯𑀚𑁆𑀚𑀸,_  
_𑀢𑀸𑀬 𑀲𑁄 𑀏𑀓𑀯𑀸𑀘𑀸𑀬;_  
_𑀧𑀲𑀯𑁂 𑀧𑀼𑀜𑁆𑀜𑀁 𑀅𑀦𑀧𑁆𑀧𑀓𑀁”𑁇_  


(1965.)

3315\. _𑀢𑀲𑁆𑀲 𑀘𑁂𑀢𑁄 𑀧𑀝𑀺𑀲𑁆𑀲𑁄𑀲𑀺,_  
_𑀅𑀭𑀜𑁆𑀜𑁂 𑀮𑀼𑀤𑁆𑀤𑀓𑁄 𑀘𑀭𑀁;_  
_“𑀢𑀼𑀫𑁆𑀳𑁂𑀳𑀺 𑀩𑁆𑀭𑀳𑁆𑀫𑁂 𑀧𑀓𑀢𑁄,_  
_𑀅𑀢𑀺𑀤𑀸𑀦𑁂𑀦 𑀔𑀢𑁆𑀢𑀺𑀬𑁄;_  
_𑀧𑀩𑁆𑀩𑀸𑀚𑀺𑀢𑁄 𑀲𑀓𑀸 𑀭𑀝𑁆𑀞𑀸,_  
_𑀯𑀗𑁆𑀓𑁂 𑀯𑀲𑀢𑀺 𑀧𑀩𑁆𑀩𑀢𑁂𑁇_  


(1966.)

3316\. _𑀢𑀼𑀫𑁆𑀳𑁂𑀳𑀺 𑀩𑁆𑀭𑀳𑁆𑀫𑁂 𑀧𑀓𑀢𑁄,_  
_𑀅𑀢𑀺𑀤𑀸𑀦𑁂𑀦 𑀔𑀢𑁆𑀢𑀺𑀬𑁄;_  
_𑀆𑀤𑀸𑀬 𑀧𑀼𑀢𑁆𑀢𑀤𑀸𑀭𑀜𑁆𑀘,_  
_𑀯𑀗𑁆𑀓𑁂 𑀯𑀲𑀢𑀺 𑀧𑀩𑁆𑀩𑀢𑁂𑁇_  


(1967.)

3317\. _𑀅𑀓𑀺𑀘𑁆𑀘𑀓𑀸𑀭𑀻 𑀤𑀼𑀫𑁆𑀫𑁂𑀥𑁄,_  
_𑀭𑀝𑁆𑀞𑀸 𑀧𑀯𑀦𑀫𑀸𑀕𑀢𑁄;_  
_𑀭𑀸𑀚𑀧𑀼𑀢𑁆𑀢𑀁 𑀕𑀯𑁂𑀲𑀦𑁆𑀢𑁄,_  
_𑀩𑀓𑁄 𑀫𑀘𑁆𑀙𑀫𑀺𑀯𑁄𑀤𑀓𑁂𑁇_  


(1968.)

3318\. _𑀢𑀲𑁆𑀲 𑀢𑁆𑀬𑀸𑀳𑀁 𑀦 𑀤𑀲𑁆𑀲𑀸𑀫𑀺,_  
_𑀚𑀻𑀯𑀺𑀢𑀁 𑀇𑀥 𑀩𑁆𑀭𑀸𑀳𑁆𑀫𑀡;_  
_𑀅𑀬𑀜𑁆𑀳𑀺 𑀢𑁂 𑀫𑀬𑀸 𑀦𑀼𑀦𑁆𑀦𑁄,_  
_𑀲𑀭𑁄 𑀧𑀺𑀲𑁆𑀲𑀢𑀺 𑀮𑁄𑀳𑀺𑀢𑀁𑁇_  


(1969.)

3319\. _𑀲𑀺𑀭𑁄 𑀢𑁂 𑀯𑀚𑁆𑀛𑀬𑀺𑀢𑁆𑀯𑀸𑀦,_  
_𑀳𑀤𑀬𑀁 𑀙𑁂𑀢𑁆𑀯𑀸 𑀲𑀩𑀦𑁆𑀥𑀦𑀁;_  
_𑀧𑀦𑁆𑀣𑀲𑀓𑀼𑀡𑀁 𑀬𑀚𑀺𑀲𑁆𑀲𑀸𑀫𑀺,_  
_𑀢𑀼𑀬𑁆𑀳𑀁 𑀫𑀁𑀲𑁂𑀦 𑀩𑁆𑀭𑀸𑀳𑁆𑀫𑀡𑁇_  


(1970.)

3320\. _𑀢𑀼𑀬𑁆𑀳𑀁 𑀫𑀁𑀲𑁂𑀦 𑀫𑁂𑀤𑁂𑀦,_  
_𑀫𑀢𑁆𑀣𑀓𑁂𑀦 𑀘 𑀩𑁆𑀭𑀸𑀳𑁆𑀫𑀡;_  
_𑀆𑀳𑀼𑀢𑀺𑀁 𑀧𑀕𑁆𑀕𑀳𑁂𑀲𑁆𑀲𑀸𑀫𑀺,_  
_𑀙𑁂𑀢𑁆𑀯𑀸𑀦 𑀳𑀤𑀬𑀁 𑀢𑀯𑁇_  


(1971.)

3321\. _𑀢𑀁 𑀫𑁂 𑀲𑀼𑀬𑀺𑀝𑁆𑀞𑀁 𑀲𑀼𑀳𑀼𑀢𑀁,_  
_𑀢𑀼𑀬𑁆𑀳𑀁 𑀫𑀁𑀲𑁂𑀦 𑀩𑁆𑀭𑀸𑀳𑁆𑀫𑀡;_  
_𑀦 𑀘 𑀢𑁆𑀯𑀁 𑀭𑀸𑀚𑀧𑀼𑀢𑁆𑀢𑀲𑁆𑀲,_  
_𑀪𑀭𑀺𑀬𑀁 𑀧𑀼𑀢𑁆𑀢𑁂 𑀘 𑀦𑁂𑀲𑁆𑀲𑀲𑀺”𑁇_  


(1972.)

3322\. _“𑀅𑀯𑀚𑁆𑀛𑁄 𑀩𑁆𑀭𑀸𑀳𑁆𑀫𑀡𑁄 𑀤𑀽𑀢𑁄,_  
_𑀘𑁂𑀢𑀧𑀼𑀢𑁆𑀢 𑀲𑀼𑀡𑁄𑀳𑀺 𑀫𑁂;_  
_𑀢𑀲𑁆𑀫𑀸 𑀳𑀺 𑀤𑀽𑀢𑀁 𑀦 𑀳𑀦𑁆𑀢𑀺,_  
_𑀏𑀲 𑀥𑀫𑁆𑀫𑁄 𑀲𑀦𑀦𑁆𑀢𑀦𑁄𑁇_  


(1973.)

3323\. _𑀦𑀺𑀚𑁆𑀛𑀢𑁆𑀢𑀸 𑀲𑀺𑀯𑀬𑁄 𑀲𑀩𑁆𑀩𑁂,_  
_𑀧𑀺𑀢𑀸 𑀦𑀁 𑀤𑀝𑁆𑀞𑀼𑀫𑀺𑀘𑁆𑀙𑀢𑀺;_  
_𑀫𑀸𑀢𑀸 𑀘 𑀤𑀼𑀩𑁆𑀩𑀮𑀸 𑀢𑀲𑁆𑀲,_  
_𑀅𑀘𑀺𑀭𑀸 𑀘𑀓𑁆𑀔𑀽𑀦𑀺 𑀚𑀻𑀬𑀭𑁂𑁇_  


(1974.)

3324\. _𑀢𑁂𑀲𑀸𑀳𑀁 𑀧𑀳𑀺𑀢𑁄 𑀤𑀽𑀢𑁄,_  
_𑀘𑁂𑀢𑀧𑀼𑀢𑁆𑀢 𑀲𑀼𑀡𑁄𑀳𑀺 𑀫𑁂;_  
_𑀭𑀸𑀚𑀧𑀼𑀢𑁆𑀢𑀁 𑀦𑀬𑀺𑀲𑁆𑀲𑀸𑀫𑀺,_  
_𑀬𑀤𑀺 𑀚𑀸𑀦𑀸𑀲𑀺 𑀲𑀁𑀲 𑀫𑁂”𑁇_  


(1975.)

3325\. _“𑀧𑀺𑀬𑀲𑁆𑀲 𑀫𑁂 𑀧𑀺𑀬𑁄 𑀤𑀽𑀢𑁄,_  
_𑀧𑀼𑀡𑁆𑀡𑀧𑀢𑁆𑀢𑀁 𑀤𑀤𑀸𑀫𑀺 𑀢𑁂;_  
_𑀇𑀫𑀜𑁆𑀘 𑀫𑀥𑀼𑀦𑁄 𑀢𑀼𑀫𑁆𑀩𑀁,_  
_𑀫𑀺𑀕𑀲𑀢𑁆𑀣𑀺𑀜𑁆𑀘 𑀩𑁆𑀭𑀸𑀳𑁆𑀫𑀡;_  
_𑀢𑀜𑁆𑀘 𑀢𑁂 𑀤𑁂𑀲𑀫𑀓𑁆𑀔𑀺𑀲𑁆𑀲𑀁,_  
_𑀬𑀢𑁆𑀣 𑀲𑀫𑁆𑀫𑀢𑀺 𑀓𑀸𑀫𑀤𑁄”𑁇_  


---

3326\. 𑀚𑀽𑀚𑀓𑀧𑀩𑁆𑀩𑀁 𑀦𑀸𑀫𑁇



[Go to previous page (22.1.10.4 Vanapavesana)](22.1.10.4.md) / [Go to parent page (22.1.10 Vessantarajātaka)](../22.1.10.md) / [Go to next page (22.1.10.6 Cūḷavanavaṇṇanā)](22.1.10.6.md)


