
[Home](/) / [23J Jātakapāḷi](../../../../23J.md) / [22 Mahānipāta](../../../22.md) / [22.1 Mūgapakkhavagga](../../22.1.md) / [22.1.10 Vessantarajātaka](../22.1.10.md)

# 22.1.10.5 Jūjakapabba

* Mahānipāta

* Mūgapakkhavagga

* Vessantarajātaka

* Jūjakapabba

(1914.)

3264\. _Ahu vāsī kaliṅgesu,_  
_jūjako nāma brāhmaṇo;_  
_Tassāsi daharā bhariyā,_  
_nāmenāmittatāpanā._  


(1915.)

3265\. _Tā naṃ tattha gatāvocuṃ,_  
_nadiṃ udakahāriyā;_  
_Thiyo naṃ paribhāsiṃsu,_  
_samāgantvā kutūhalā._  


(1916.)

3266\. _“Amittā nūna te mātā,_  
_amitto nūna te pitā;_  
_Ye taṃ jiṇṇassa pādaṃsu,_  
_evaṃ dahariyaṃ satiṃ._  


(1917.)

3267\. _Ahitaṃ vata te ñātī,_  
_mantayiṃsu rahogatā;_  
_Ye taṃ jiṇṇassa pādaṃsu,_  
_evaṃ dahariyaṃ satiṃ._  


(1918.)

3268\. _Amittā vata te ñātī,_  
_mantayiṃsu rahogatā;_  
_Ye taṃ jiṇṇassa pādaṃsu,_  
_evaṃ dahariyaṃ satiṃ._  


(1919.)

3269\. _Dukkaṭaṃ vata te ñātī,_  
_mantayiṃsu rahogatā;_  
_Ye taṃ jiṇṇassa pādaṃsu,_  
_evaṃ dahariyaṃ satiṃ._  


(1920.)

3270\. _Pāpakaṃ vata te ñātī,_  
_mantayiṃsu rahogatā;_  
_Ye taṃ jiṇṇassa pādaṃsu,_  
_evaṃ dahariyaṃ satiṃ._  


(1921.)

3271\. _Amanāpaṃ vata te ñātī,_  
_mantayiṃsu rahogatā;_  
_Ye taṃ jiṇṇassa pādaṃsu,_  
_evaṃ dahariyaṃ satiṃ._  


(1922.)

3272\. _Amanāpavāsaṃ vasi,_  
_jiṇṇena patinā saha;_  
_Yā tvaṃ vasasi jiṇṇassa,_  
_mataṃ te jīvitā varaṃ._  


(1923.)

3273\. _Na hi nūna tuyhaṃ kalyāṇi,_  
_pitā mātā ca sobhane;_  
_Aññaṃ bhattāraṃ vindiṃsu,_  
_ye taṃ jiṇṇassa pādaṃsu;_  
_Evaṃ dahariyaṃ satiṃ._  


(1924.)

3274\. _Duyiṭṭhaṃ te navamiyaṃ,_  
_akataṃ aggihuttakaṃ;_  
_Ye taṃ jiṇṇassa pādaṃsu,_  
_evaṃ dahariyaṃ satiṃ._  


(1925.)

3275\. _Samaṇe brāhmaṇe nūna,_  
_brahmacariyaparāyaṇe;_  
_Sā tvaṃ loke abhisapi,_  
_sīlavante bahussute;_  
_Yā tvaṃ vasasi jiṇṇassa,_  
_evaṃ dahariyā satī._  


(1926.)

3276\. _Na dukkhaṃ ahinā daṭṭhaṃ,_  
_na dukkhaṃ sattiyā hataṃ;_  
_Tañca dukkhañca tibbañca,_  
_yaṃ passe jiṇṇakaṃ patiṃ._  


(1927.)

3277\. _Natthi khiḍḍā natthi rati,_  
_jiṇṇena patinā saha;_  
_Natthi allāpasallāpo,_  
_jagghitampi na sobhati._  


(1928.)

3278\. _Yadā ca daharo daharā,_  
_mantayanti rahogatā;_  
_Sabbesaṃ sokā nassanti,_  
_ye keci hadayassitā._  


(1929.)

3279\. _Daharā tvaṃ rūpavatī,_  
_purisānaṃbhipatthitā;_  
_Gaccha ñātikule accha,_  
_kiṃ jiṇṇo ramayissati”._  


(1930.)

3280\. _“Na te brāhmaṇa gacchāmi,_  
_nadiṃ udakahāriyā;_  
_Thiyo maṃ paribhāsanti,_  
_tayā jiṇṇena brāhmaṇa”._  


(1931.)

3281\. _“Mā me tvaṃ akarā kammaṃ,_  
_mā me udakamāhari;_  
_Ahaṃ udakamāhissaṃ,_  
_mā bhoti kupitā ahu”._  


(1932.)

3282\. _“Nāhaṃ tamhi kule jātā,_  
_yaṃ tvaṃ udakamāhare;_  
_Evaṃ brāhmaṇa jānāhi,_  
_na te vacchāmahaṃ ghare._  


(1933.)

3283\. _Sace me dāsaṃ dāsiṃ vā,_  
_nānayissasi brāhmaṇa;_  
_Evaṃ brāhmaṇa jānāhi,_  
_na te vacchāmi santike”._  


(1934.)

3284\. _“Natthi me sippaṭhānaṃ vā,_  
_dhanaṃ dhaññañca brāhmaṇi;_  
_Kutohaṃ dāsaṃ dāsiṃ vā,_  
_ānayissāmi bhotiyā;_  
_Ahaṃ bhotiṃ upaṭṭhissaṃ,_  
_mā bhoti kupitā ahu”._  


(1935.)

3285\. _“Ehi te ahamakkhissaṃ,_  
_yathā me vacanaṃ sutaṃ;_  
_Esa vessantaro rājā,_  
_vaṅke vasati pabbate._  


(1936.)

3286\. _Taṃ tvaṃ gantvāna yācassu,_  
_dāsaṃ dāsiñca brāhmaṇa;_  
_So te dassati yācito,_  
_dāsaṃ dāsiñca khattiyo”._  


(1937.)

3287\. _“Jiṇṇohamasmi dubbalo,_  
_dīgho caddhā suduggamo;_  
_Mā bhoti paṭidevesi,_  
_mā ca tvaṃ vimanā ahu;_  
_Ahaṃ bhotiṃ upaṭṭhissaṃ,_  
_mā bhoti kupitā ahu”._  


(1938.)

3288\. _“Yathā agantvā saṅgāmaṃ,_  
_ayuddhova parājito;_  
_Evameva tuvaṃ brahme,_  
_agantvāva parājito._  


(1939.)

3289\. _Sace me dāsaṃ dāsiṃ vā,_  
_nānayissasi brāhmaṇa;_  
_Evaṃ brāhmaṇa jānāhi,_  
_na te vacchāmahaṃ ghare;_  
_Amanāpaṃ te karissāmi,_  
_taṃ te dukkhaṃ bhavissati._  


(1940.)

3290\. _Nakkhatte utupubbesu,_  
_yadā maṃ dakkhisilaṅkataṃ;_  
_Aññehi saddhiṃ ramamānaṃ,_  
_taṃ te dukkhaṃ bhavissati._  


(1941.)

3291\. _Adassanena mayhaṃ te,_  
_jiṇṇassa paridevato;_  
_Bhiyyo vaṅkā ca palitā,_  
_bahū hessanti brāhmaṇa”._  


(1942.)

3292\. _Tato so brāhmaṇo bhīto,_  
_brāhmaṇiyā vasānugo;_  
_Aṭṭito kāmarāgena,_  
_brāhmaṇiṃ etadabravi._  


(1943.)

3293\. _“Pātheyyaṃ me karohi tvaṃ,_  
_Saṅkulyā saguḷāni ca;_  
_Madhupiṇḍikā ca sukatāyo,_  
_Sattubhattañca brāhmaṇi._  


(1944.)

3294\. _Ānayissaṃ methunake,_  
_ubho dāsakumārake;_  
_Te taṃ paricarissanti,_  
_rattindivamatanditā”._  


(1945.)

3295\. _Idaṃ vatvā brahmabandhu,_  
_paṭimuñci upāhanā;_  
_Tato so mantayitvāna,_  
_bhariyaṃ katvā padakkhiṇaṃ._  


(1946.)

3296\. _Pakkāmi so ruṇṇamukho,_  
_brāhmaṇo sahitabbato;_  
_Sivīnaṃ nagaraṃ phītaṃ,_  
_dāsapariyesanaṃ caraṃ._  


(1947.)

3297\. _So tattha gantvā avaca,_  
_ye tatthāsuṃ samāgatā;_  
_“Kuhiṃ vessantaro rājā,_  
_kattha passemu khattiyaṃ”._  


(1948.)

3298\. _Te janā taṃ avaciṃsu,_  
_ye tatthāsuṃ samāgatā;_  
_“Tumhehi brahme pakato,_  
_atidānena khattiyo;_  
_Pabbājito sakā raṭṭhā,_  
_vaṅke vasati pabbate._  


(1949.)

3299\. _Tumhehi brahme pakato,_  
_atidānena khattiyo;_  
_Ādāya puttadārañca,_  
_vaṅke vasati pabbate”._  


(1950.)

3300\. _So codito brāhmaṇiyā,_  
_brāhmaṇo kāmagiddhimā;_  
_Aghaṃ taṃ paṭisevittha,_  
_vane vāḷamigākiṇṇe;_  
_Khaggadīpinisevite._  


(1951.)

3301\. _Ādāya beḷuvaṃ daṇḍaṃ,_  
_aggihuttaṃ kamaṇḍaluṃ;_  
_So pāvisi brahāraññaṃ,_  
_yattha assosi kāmadaṃ._  


(1952.)

3302\. _Taṃ paviṭṭhaṃ brahāraññaṃ,_  
_kokā naṃ parivārayuṃ;_  
_Vikkandi so vippanaṭṭho,_  
_dūre panthā apakkami._  


(1953.)

3303\. _Tato so brāhmaṇo gantvā,_  
_bhogaluddho asaññato;_  
_Vaṅkassorohaṇe naṭṭhe,_  
_imā gāthā abhāsatha._  


(1954.)

3304\. _“Ko rājaputtaṃ nisabhaṃ,_  
_jayantamaparājitaṃ;_  
_Bhaye khemassa dātāraṃ,_  
_ko me vessantaraṃ vidū._  


(1955.)

3305\. _Yo yācataṃ patiṭṭhāsi,_  
_bhūtānaṃ dharaṇīriva;_  
_Dharaṇūpamaṃ mahārājaṃ,_  
_ko me vessantaraṃ vidū._  


(1956.)

3306\. _Yo yācataṃ gatī āsi,_  
_savantīnaṃva sāgaro;_  
_Sāgarūpamaṃ mahārājaṃ,_  
_ko me vessantaraṃ vidū._  


(1957.)

3307\. _Kalyāṇatitthaṃ sucimaṃ,_  
_sītūdakaṃ manoramaṃ;_  
_Puṇḍarīkehi sañchannaṃ,_  
_yuttaṃ kiñjakkhareṇunā;_  
_Rahadūpamaṃ mahārājaṃ,_  
_ko me vessantaraṃ vidū._  


(1958.)

3308\. _Assatthaṃva pathe jātaṃ,_  
_sītacchāyaṃ manoramaṃ;_  
_Santānaṃ visametāraṃ,_  
_kilantānaṃ paṭiggahaṃ;_  
_Tathūpamaṃ mahārājaṃ,_  
_ko me vessantaraṃ vidū._  


(1959.)

3309\. _Nigrodhaṃva pathe jātaṃ,_  
_sītacchāyaṃ manoramaṃ;_  
_Santānaṃ visametāraṃ,_  
_kilantānaṃ paṭiggahaṃ;_  
_Tathūpamaṃ mahārājaṃ,_  
_ko me vessantaraṃ vidū._  


(1960.)

3310\. _Ambaṃ iva pathe jātaṃ,_  
_sītacchāyaṃ manoramaṃ;_  
_Santānaṃ visametāraṃ,_  
_kilantānaṃ paṭiggahaṃ;_  
_Tathūpamaṃ mahārājaṃ,_  
_ko me vessantaraṃ vidū._  


(1961.)

3311\. _Sālaṃ iva pathe jātaṃ,_  
_sītacchāyaṃ manoramaṃ;_  
_Santānaṃ visametāraṃ,_  
_kilantānaṃ paṭiggahaṃ;_  
_Tathūpamaṃ mahārājaṃ,_  
_ko me vessantaraṃ vidū._  


(1962.)

3312\. _Dumaṃ iva pathe jātaṃ,_  
_sītacchāyaṃ manoramaṃ;_  
_Santānaṃ visametāraṃ,_  
_kilantānaṃ paṭiggahaṃ;_  
_Tathūpamaṃ mahārājaṃ,_  
_ko me vessantaraṃ vidū._  


(1963.)

3313\. _Evañca me vilapato,_  
_paviṭṭhassa brahāvane;_  
_Ahaṃ jānanti yo vajjā,_  
_nandiṃ so janaye mama._  


(1964.)

3314\. _Evañca me vilapato,_  
_paviṭṭhassa brahāvane;_  
_Ahaṃ jānanti yo vajjā,_  
_tāya so ekavācāya;_  
_Pasave puññaṃ anappakaṃ”._  


(1965.)

3315\. _Tassa ceto paṭissosi,_  
_araññe luddako caraṃ;_  
_“Tumhehi brahme pakato,_  
_atidānena khattiyo;_  
_Pabbājito sakā raṭṭhā,_  
_vaṅke vasati pabbate._  


(1966.)

3316\. _Tumhehi brahme pakato,_  
_atidānena khattiyo;_  
_Ādāya puttadārañca,_  
_vaṅke vasati pabbate._  


(1967.)

3317\. _Akiccakārī dummedho,_  
_raṭṭhā pavanamāgato;_  
_Rājaputtaṃ gavesanto,_  
_bako macchamivodake._  


(1968.)

3318\. _Tassa tyāhaṃ na dassāmi,_  
_jīvitaṃ idha brāhmaṇa;_  
_Ayañhi te mayā nunno,_  
_saro pissati lohitaṃ._  


(1969.)

3319\. _Siro te vajjhayitvāna,_  
_hadayaṃ chetvā sabandhanaṃ;_  
_Panthasakuṇaṃ yajissāmi,_  
_tuyhaṃ maṃsena brāhmaṇa._  


(1970.)

3320\. _Tuyhaṃ maṃsena medena,_  
_matthakena ca brāhmaṇa;_  
_Āhutiṃ paggahessāmi,_  
_chetvāna hadayaṃ tava._  


(1971.)

3321\. _Taṃ me suyiṭṭhaṃ suhutaṃ,_  
_tuyhaṃ maṃsena brāhmaṇa;_  
_Na ca tvaṃ rājaputtassa,_  
_bhariyaṃ putte ca nessasi”._  


(1972.)

3322\. _“Avajjho brāhmaṇo dūto,_  
_cetaputta suṇohi me;_  
_Tasmā hi dūtaṃ na hanti,_  
_esa dhammo sanantano._  


(1973.)

3323\. _Nijjhattā sivayo sabbe,_  
_pitā naṃ daṭṭhumicchati;_  
_Mātā ca dubbalā tassa,_  
_acirā cakkhūni jīyare._  


(1974.)

3324\. _Tesāhaṃ pahito dūto,_  
_cetaputta suṇohi me;_  
_Rājaputtaṃ nayissāmi,_  
_yadi jānāsi saṃsa me”._  


(1975.)

3325\. _“Piyassa me piyo dūto,_  
_puṇṇapattaṃ dadāmi te;_  
_Imañca madhuno tumbaṃ,_  
_migasatthiñca brāhmaṇa;_  
_Tañca te desamakkhissaṃ,_  
_yattha sammati kāmado”._  


---

3326\. Jūjakapabbaṃ nāma.



[Go to previous page (22.1.10.4 Vanapavesana)](22.1.10.4.md) / [Go to parent page (22.1.10 Vessantarajātaka)](../22.1.10.md) / [Go to next page (22.1.10.6 Cūḷavanavaṇṇanā)](22.1.10.6.md)


