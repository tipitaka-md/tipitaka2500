
[Home](/) / [23J Jātakapāḷi](/tipitaka/23J.md) / [22 Mahānipāta](/tipitaka/23J/22.md) / [22.1 Mūgapakkhavagga](/tipitaka/23J/22/22.1.md)

# 𑁨𑁨𑁇𑁧𑁇𑁪 𑀦𑀺𑀫𑀺𑀚𑀸𑀢𑀓

### 𑀫𑀳𑀸𑀦𑀺𑀧𑀸𑀢

### 𑀫𑀽𑀕𑀧𑀓𑁆𑀔𑀯𑀕𑁆𑀕

### 𑀦𑀺𑀫𑀺𑀚𑀸𑀢𑀓

(421.)

1741\. _𑀅𑀘𑁆𑀙𑁂𑀭𑀁 𑀯𑀢 𑀮𑁄𑀓𑀲𑁆𑀫𑀺𑀁,_  
_𑀉𑀧𑁆𑀧𑀚𑁆𑀚𑀦𑁆𑀢𑀺 𑀯𑀺𑀘𑀓𑁆𑀔𑀡𑀸;_  
_𑀬𑀤𑀸 𑀅𑀳𑀼 𑀦𑀺𑀫𑀺𑀭𑀸𑀚𑀸,_  
_𑀧𑀡𑁆𑀟𑀺𑀢𑁄 𑀓𑀼𑀲𑀮𑀢𑁆𑀣𑀺𑀓𑁄𑁇_  


(422.)

1742\. _𑀭𑀸𑀚𑀸 𑀲𑀩𑁆𑀩𑀯𑀺𑀤𑁂𑀳𑀸𑀦𑀁,_  
_𑀅𑀤𑀸 𑀤𑀸𑀦𑀁 𑀅𑀭𑀺𑀦𑁆𑀤𑀫𑁄;_  
_𑀢𑀲𑁆𑀲 𑀢𑀁 𑀤𑀤𑀢𑁄 𑀤𑀸𑀦𑀁,_  
_𑀲𑀗𑁆𑀓𑀧𑁆𑀧𑁄 𑀉𑀤𑀧𑀚𑁆𑀚𑀣;_  
_𑀤𑀸𑀦𑀁 𑀯𑀸 𑀩𑁆𑀭𑀳𑁆𑀫𑀘𑀭𑀺𑀬𑀁 𑀯𑀸,_  
_𑀓𑀢𑀫𑀁 𑀲𑀼 𑀫𑀳𑀧𑁆𑀨𑀮𑀁𑁇_  


(423.)

1743\. _𑀢𑀲𑁆𑀲 𑀲𑀗𑁆𑀓𑀧𑁆𑀧𑀫𑀜𑁆𑀜𑀸𑀬,_  
_𑀫𑀖𑀯𑀸 𑀤𑁂𑀯𑀓𑀼𑀜𑁆𑀚𑀭𑁄;_  
_𑀲𑀳𑀲𑁆𑀲𑀦𑁂𑀢𑁆𑀢𑁄 𑀧𑀸𑀢𑀼𑀭𑀳𑀼,_  
_𑀯𑀡𑁆𑀡𑁂𑀦 𑀯𑀺𑀳𑀦𑀁 𑀢𑀫𑀁𑁇_  


(424.)

1744\. _𑀲𑀮𑁄𑀫𑀳𑀝𑁆𑀞𑁄 𑀫𑀦𑀼𑀚𑀺𑀦𑁆𑀤𑁄,_  
_𑀯𑀸𑀲𑀯𑀁 𑀅𑀯𑀘𑀸 𑀦𑀺𑀫𑀺;_  
_“𑀤𑁂𑀯𑀢𑀸 𑀦𑀼𑀲𑀺 𑀕𑀦𑁆𑀥𑀩𑁆𑀩𑁄,_  
_𑀅𑀤𑀼 𑀲𑀓𑁆𑀓𑁄 𑀧𑀼𑀭𑀺𑀦𑁆𑀤𑀤𑁄𑁇_  


(425.)

1745\. _𑀦 𑀘 𑀫𑁂 𑀢𑀸𑀤𑀺𑀲𑁄 𑀯𑀡𑁆𑀡𑁄,_  
_𑀤𑀺𑀝𑁆𑀞𑁄 𑀯𑀸 𑀬𑀤𑀺 𑀯𑀸 𑀲𑀼𑀢𑁄;_  
_𑀆𑀘𑀺𑀓𑁆𑀔 𑀫𑁂 𑀢𑁆𑀯𑀁 𑀪𑀤𑁆𑀤𑀦𑁆𑀢𑁂,_  
_𑀓𑀣𑀁 𑀚𑀸𑀦𑁂𑀫𑀼 𑀢𑀁 𑀫𑀬𑀁”𑁇_  


(426.)

1746\. _𑀲𑀮𑁄𑀫𑀳𑀝𑁆𑀞𑀁 𑀜𑀢𑁆𑀯𑀸𑀦,_  
_𑀯𑀸𑀲𑀯𑁄 𑀅𑀯𑀘𑀸 𑀦𑀺𑀫𑀺𑀁;_  
_“𑀲𑀓𑁆𑀓𑁄𑀳𑀫𑀲𑁆𑀫𑀺 𑀤𑁂𑀯𑀺𑀦𑁆𑀤𑁄,_  
_𑀆𑀕𑀢𑁄𑀲𑁆𑀫𑀺 𑀢𑀯𑀦𑁆𑀢𑀺𑀓𑁂;_  
_𑀅𑀮𑁄𑀫𑀳𑀝𑁆𑀞𑁄 𑀫𑀦𑀼𑀚𑀺𑀦𑁆𑀤,_  
_𑀧𑀼𑀘𑁆𑀙 𑀧𑀜𑁆𑀳𑀁 𑀬𑀫𑀺𑀘𑁆𑀙𑀲𑀺”𑁇_  


(427.)

1747\. _𑀲𑁄 𑀘 𑀢𑁂𑀦 𑀓𑀢𑁄𑀓𑀸𑀲𑁄,_  
_𑀯𑀸𑀲𑀯𑀁 𑀅𑀯𑀘𑀸 𑀦𑀺𑀫𑀺;_  
_“𑀧𑀼𑀘𑁆𑀙𑀸𑀫𑀺 𑀢𑀁 𑀫𑀳𑀸𑀭𑀸𑀚,_  
_𑀲𑀩𑁆𑀩𑀪𑀽𑀢𑀸𑀦𑀫𑀺𑀲𑁆𑀲𑀭;_  
_𑀤𑀸𑀦𑀁 𑀯𑀸 𑀩𑁆𑀭𑀳𑁆𑀫𑀘𑀭𑀺𑀬𑀁 𑀯𑀸,_  
_𑀓𑀢𑀫𑀁 𑀲𑀼 𑀫𑀳𑀧𑁆𑀨𑀮𑀁”𑁇_  


(428.)

1748\. _𑀲𑁄 𑀧𑀼𑀝𑁆𑀞𑁄 𑀦𑀭𑀤𑁂𑀯𑁂𑀦,_  
_𑀯𑀸𑀲𑀯𑁄 𑀅𑀯𑀘𑀸 𑀦𑀺𑀫𑀺𑀁;_  
_𑀯𑀺𑀧𑀸𑀓𑀁 𑀩𑁆𑀭𑀳𑁆𑀫𑀘𑀭𑀺𑀬𑀲𑁆𑀲,_  
_𑀚𑀸𑀦𑀁 𑀅𑀓𑁆𑀔𑀸𑀲𑀺𑀚𑀸𑀦𑀢𑁄𑁇_  


(429.)

1749\. _“𑀳𑀻𑀦𑁂𑀦 𑀩𑁆𑀭𑀳𑁆𑀫𑀘𑀭𑀺𑀬𑁂𑀦,_  
_𑀔𑀢𑁆𑀢𑀺𑀬𑁂 𑀉𑀧𑀧𑀚𑁆𑀚𑀢𑀺;_  
_𑀫𑀚𑁆𑀛𑀺𑀫𑁂𑀦 𑀘 𑀤𑁂𑀯𑀢𑁆𑀢𑀁,_  
_𑀉𑀢𑁆𑀢𑀫𑁂𑀦 𑀯𑀺𑀲𑀼𑀚𑁆𑀛𑀢𑀺𑁇_  


(430.)

1750\. _𑀦 𑀳𑁂𑀢𑁂 𑀲𑀼𑀮𑀪𑀸 𑀓𑀸𑀬𑀸,_  
_𑀬𑀸𑀘𑀬𑁄𑀕𑁂𑀦 𑀓𑁂𑀦𑀘𑀺;_  
_𑀬𑁂 𑀓𑀸𑀬𑁂 𑀉𑀧𑀧𑀚𑁆𑀚𑀦𑁆𑀢𑀺,_  
_𑀅𑀦𑀸𑀕𑀸𑀭𑀸 𑀢𑀧𑀲𑁆𑀲𑀺𑀦𑁄𑁇_  


(431.)

1751\. _𑀤𑀼𑀤𑀻𑀧𑁄 𑀲𑀸𑀕𑀭𑁄 𑀲𑁂𑀮𑁄,_  
_𑀫𑀼𑀚𑀓𑀺𑀦𑁆𑀤𑁄 𑀪𑀕𑀻𑀭𑀲𑁄;_  
_𑀉𑀲𑀺𑀦𑁆𑀤𑀭𑁄 𑀓𑀲𑁆𑀲𑀧𑁄 𑀘,_  
_𑀅𑀲𑀓𑁄 𑀘 𑀧𑀼𑀣𑀼𑀚𑁆𑀚𑀦𑁄𑁇_  


(432.)

1752\. _𑀏𑀢𑁂 𑀘𑀜𑁆𑀜𑁂 𑀘 𑀭𑀸𑀚𑀸𑀦𑁄,_  
_𑀔𑀢𑁆𑀢𑀺𑀬𑀸 𑀩𑁆𑀭𑀸𑀳𑁆𑀫𑀡𑀸 𑀩𑀳𑀽;_  
_𑀧𑀼𑀣𑀼𑀬𑀜𑁆𑀜𑀁 𑀬𑀚𑀺𑀢𑁆𑀯𑀸𑀦,_  
_𑀧𑁂𑀢𑀢𑁆𑀢𑀁 𑀦𑀸𑀢𑀺𑀯𑀢𑁆𑀢𑀺𑀲𑀼𑀁𑁇_  


1753\. _( )_  


(433.)

1754\. _𑀅𑀣 𑀬𑀻𑀫𑁂 𑀅𑀯𑀢𑁆𑀢𑀺𑀁𑀲𑀼,_  
_𑀅𑀦𑀸𑀕𑀸𑀭𑀸 𑀢𑀧𑀲𑁆𑀲𑀺𑀦𑁄;_  
_𑀲𑀢𑁆𑀢𑀺𑀲𑀬𑁄 𑀬𑀸𑀫𑀳𑀦𑀼,_  
_𑀲𑁄𑀫𑀬𑀸𑀫𑁄 𑀫𑀦𑁄𑀚𑀯𑁄𑁇_  


(434.)

1755\. _𑀲𑀫𑀼𑀤𑁆𑀤𑁄 𑀫𑀸𑀖𑁄 𑀪𑀭𑀢𑁄 𑀘,_  
_𑀇𑀲𑀺 𑀓𑀸𑀮𑀧𑀼𑀭𑀓𑁆𑀔𑀢𑁄;_  
_𑀅𑀗𑁆𑀕𑀻𑀭𑀲𑁄 𑀓𑀲𑁆𑀲𑀧𑁄 𑀘,_  
_𑀓𑀺𑀲𑀯𑀘𑁆𑀙𑁄 𑀅𑀓𑀢𑁆𑀢𑀺 𑀘𑁇_  


(435.)

1756\. _𑀉𑀢𑁆𑀢𑀭𑁂𑀦 𑀦𑀤𑀻 𑀲𑀻𑀤𑀸,_  
_𑀕𑀫𑁆𑀪𑀻𑀭𑀸 𑀤𑀼𑀭𑀢𑀺𑀓𑁆𑀓𑀫𑀸;_  
_𑀦𑀍𑀅𑀕𑁆𑀕𑀺𑀯𑀡𑁆𑀡𑀸 𑀚𑁄𑀢𑀦𑁆𑀢𑀺,_  
_𑀲𑀤𑀸 𑀓𑀜𑁆𑀘𑀦𑀧𑀩𑁆𑀩𑀢𑀸𑁇_  


(436.)

1757\. _𑀧𑀭𑀽𑀍𑀳𑀓𑀘𑁆𑀙𑀸 𑀢𑀕𑀭𑀸,_  
_𑀭𑀽𑀍𑀳𑀓𑀘𑁆𑀙𑀸 𑀯𑀦𑀸 𑀦𑀕𑀸;_  
_𑀢𑀢𑁆𑀭𑀸𑀲𑀼𑀁 𑀤𑀲𑀲𑀳𑀲𑁆𑀲𑀸,_  
_𑀧𑁄𑀭𑀸𑀡𑀸 𑀇𑀲𑀬𑁄 𑀧𑀼𑀭𑁂𑁇_  


(437.)

1758\. _𑀅𑀳𑀁 𑀲𑁂𑀝𑁆𑀞𑁄𑀲𑁆𑀫𑀺 𑀤𑀸𑀦𑁂𑀦,_  
_𑀲𑀁𑀬𑀫𑁂𑀦 𑀤𑀫𑁂𑀦 𑀘;_  
_𑀅𑀦𑀼𑀢𑁆𑀢𑀭𑀁 𑀯𑀢𑀁 𑀓𑀢𑁆𑀯𑀸,_  
_𑀧𑀓𑀺𑀭𑀘𑀸𑀭𑀻 𑀲𑀫𑀸𑀳𑀺𑀢𑁂𑁇_  


(438.)

1759\. _𑀚𑀸𑀢𑀺𑀫𑀦𑁆𑀢𑀁 𑀅𑀚𑀘𑁆𑀘𑀜𑁆𑀘,_  
_𑀅𑀳𑀁 𑀉𑀚𑀼𑀕𑀢𑀁 𑀦𑀭𑀁;_  
_𑀅𑀢𑀺𑀯𑁂𑀮𑀁 𑀦𑀫𑀲𑁆𑀲𑀺𑀲𑁆𑀲𑀁,_  
_𑀓𑀫𑁆𑀫𑀩𑀦𑁆𑀥𑀽 𑀳𑀺 𑀫𑀸𑀡𑀯𑀸𑁇_  


(439.)

1760\. _𑀲𑀩𑁆𑀩𑁂 𑀯𑀡𑁆𑀡𑀸 𑀅𑀥𑀫𑁆𑀫𑀝𑁆𑀞𑀸,_  
_𑀧𑀢𑀦𑁆𑀢𑀺 𑀦𑀺𑀭𑀬𑀁 𑀅𑀥𑁄;_  
_𑀲𑀩𑁆𑀩𑁂 𑀯𑀡𑁆𑀡𑀸 𑀯𑀺𑀲𑀼𑀚𑁆𑀛𑀦𑁆𑀢𑀺,_  
_𑀘𑀭𑀺𑀢𑁆𑀯𑀸 𑀥𑀫𑁆𑀫𑀫𑀼𑀢𑁆𑀢𑀫𑀁”𑁇_  


(440.)

1761\. _𑀇𑀤𑀁 𑀯𑀢𑁆𑀯𑀸𑀦 𑀫𑀖𑀯𑀸,_  
_𑀤𑁂𑀯𑀭𑀸𑀚𑀸 𑀲𑀼𑀚𑀫𑁆𑀧𑀢𑀺;_  
_𑀯𑁂𑀤𑁂𑀳𑀫𑀦𑀼𑀲𑀸𑀲𑀺𑀢𑁆𑀯𑀸,_  
_𑀲𑀕𑁆𑀕𑀓𑀸𑀬𑀁 𑀅𑀧𑀓𑁆𑀓𑀫𑀺𑁇_  


(441.)

1762\. _“𑀇𑀫𑀁 𑀪𑁄𑀦𑁆𑀢𑁄 𑀦𑀺𑀲𑀸𑀫𑁂𑀣,_  
_𑀬𑀸𑀯𑀦𑁆𑀢𑁂𑀢𑁆𑀣 𑀲𑀫𑀸𑀕𑀢𑀸;_  
_𑀥𑀫𑁆𑀫𑀺𑀓𑀸𑀦𑀁 𑀫𑀦𑀼𑀲𑁆𑀲𑀸𑀦𑀁,_  
_𑀯𑀡𑁆𑀡𑀁 𑀉𑀘𑁆𑀘𑀸𑀯𑀘𑀁 𑀩𑀳𑀼𑀁𑁇_  


(442.)

1763\. _𑀬𑀣𑀸 𑀅𑀬𑀁 𑀦𑀺𑀫𑀺𑀭𑀸𑀚𑀸,_  
_𑀧𑀡𑁆𑀟𑀺𑀢𑁄 𑀓𑀼𑀲𑀮𑀢𑁆𑀣𑀺𑀓𑁄;_  
_𑀭𑀸𑀚𑀸 𑀲𑀩𑁆𑀩𑀯𑀺𑀤𑁂𑀳𑀸𑀦𑀁,_  
_𑀅𑀤𑀸 𑀤𑀸𑀦𑀁 𑀅𑀭𑀺𑀦𑁆𑀤𑀫𑁄𑁇_  


(443.)

1764\. _𑀢𑀲𑁆𑀲 𑀢𑀁 𑀤𑀤𑀢𑁄 𑀤𑀸𑀦𑀁,_  
_𑀲𑀗𑁆𑀓𑀧𑁆𑀧𑁄 𑀉𑀤𑀧𑀚𑁆𑀚𑀣;_  
_𑀤𑀸𑀦𑀁 𑀯𑀸 𑀩𑁆𑀭𑀳𑁆𑀫𑀘𑀭𑀺𑀬𑀁 𑀯𑀸,_  
_𑀓𑀢𑀫𑀁 𑀲𑀼 𑀫𑀳𑀧𑁆𑀨𑀮𑀁”𑁇_  


(444.)

1765\. _“𑀅𑀩𑁆𑀪𑀼𑀢𑁄 𑀯𑀢 𑀮𑁄𑀓𑀲𑁆𑀫𑀺𑀁,_  
_𑀉𑀧𑁆𑀧𑀚𑁆𑀚𑀺 𑀮𑁄𑀫𑀳𑀁𑀲𑀦𑁄;_  
_𑀤𑀺𑀩𑁆𑀩𑁄 𑀭𑀣𑁄 𑀧𑀸𑀢𑀼𑀭𑀳𑀼,_  
_𑀯𑁂𑀤𑁂𑀳𑀲𑁆𑀲 𑀬𑀲𑀲𑁆𑀲𑀺𑀦𑁄”𑁇_  


(445.)

1766\. _𑀤𑁂𑀯𑀧𑀼𑀢𑁆𑀢𑁄 𑀫𑀳𑀺𑀤𑁆𑀥𑀺𑀓𑁄,_  
_𑀫𑀸𑀢𑀮𑀺 𑀤𑁂𑀯𑀲𑀸𑀭𑀣𑀺;_  
_𑀦𑀺𑀫𑀦𑁆𑀢𑀬𑀺𑀢𑁆𑀣 𑀭𑀸𑀚𑀸𑀦𑀁,_  
_𑀯𑁂𑀤𑁂𑀳𑀁 𑀫𑀺𑀣𑀺𑀮𑀕𑁆𑀕𑀳𑀁𑁇_  


(446.)

1767\. _“𑀏𑀳𑀺𑀫𑀁 𑀭𑀣𑀫𑀸𑀭𑀼𑀬𑁆𑀳,_  
_𑀭𑀸𑀚𑀲𑁂𑀝𑁆𑀞 𑀤𑀺𑀲𑀫𑁆𑀧𑀢𑀺;_  
_𑀤𑁂𑀯𑀸 𑀤𑀲𑁆𑀲𑀦𑀓𑀸𑀫𑀸 𑀢𑁂,_  
_𑀢𑀸𑀯𑀢𑀺𑀁𑀲𑀸 𑀲𑁃𑀦𑁆𑀤𑀓𑀸;_  
_𑀲𑀭𑀫𑀸𑀦𑀸 𑀳𑀺 𑀢𑁂 𑀤𑁂𑀯𑀸,_  
_𑀲𑀼𑀥𑀫𑁆𑀫𑀸𑀬𑀁 𑀲𑀫𑀘𑁆𑀙𑀭𑁂”𑁇_  


(447.)

1768\. _𑀢𑀢𑁄 𑀭𑀸𑀚𑀸 𑀢𑀭𑀫𑀸𑀦𑁄,_  
_𑀯𑁂𑀤𑁂𑀳𑁄 𑀫𑀺𑀣𑀺𑀮𑀕𑁆𑀕𑀳𑁄;_  
_𑀆𑀲𑀦𑀸 𑀯𑀼𑀝𑁆𑀞𑀳𑀺𑀢𑁆𑀯𑀸𑀦,_  
_𑀧𑀫𑀼𑀔𑁄 𑀭𑀣𑀫𑀸𑀭𑀼𑀳𑀺𑁇_  


(448.)

1769\. _𑀅𑀪𑀺𑀭𑀽𑀍𑀳𑀁 𑀭𑀣𑀁 𑀤𑀺𑀩𑁆𑀩𑀁,_  
_𑀫𑀸𑀢𑀮𑀺 𑀏𑀢𑀤𑀩𑁆𑀭𑀯𑀺;_  
_“𑀓𑁂𑀦 𑀢𑀁 𑀦𑁂𑀫𑀺 𑀫𑀕𑁆𑀕𑁂𑀦,_  
_𑀭𑀸𑀚𑀲𑁂𑀝𑁆𑀞 𑀤𑀺𑀲𑀫𑁆𑀧𑀢𑀺;_  
_𑀬𑁂𑀦 𑀯𑀸 𑀧𑀸𑀧𑀓𑀫𑁆𑀫𑀦𑁆𑀢𑀸,_  
_𑀧𑀼𑀜𑁆𑀜𑀓𑀫𑁆𑀫𑀸 𑀘 𑀬𑁂 𑀦𑀭𑀸”𑁇_  


(449.)

1770\. _“𑀉𑀪𑀬𑁂𑀦𑁂𑀯 𑀫𑀁 𑀦𑁂𑀳𑀺,_  
_𑀫𑀸𑀢𑀮𑀺 𑀤𑁂𑀯𑀲𑀸𑀭𑀣𑀺;_  
_𑀬𑁂𑀦 𑀯𑀸 𑀧𑀸𑀧𑀓𑀫𑁆𑀫𑀦𑁆𑀢𑀸,_  
_𑀧𑀼𑀜𑁆𑀜𑀓𑀫𑁆𑀫𑀸 𑀘 𑀬𑁂 𑀦𑀭𑀸”𑁇_  


(450.)

1771\. _“𑀓𑁂𑀦 𑀢𑀁 𑀧𑀞𑀫𑀁 𑀦𑁂𑀫𑀺,_  
_𑀭𑀸𑀚𑀲𑁂𑀝𑁆𑀞 𑀤𑀺𑀲𑀫𑁆𑀧𑀢𑀺;_  
_𑀬𑁂𑀦 𑀯𑀸 𑀧𑀸𑀧𑀓𑀫𑁆𑀫𑀦𑁆𑀢𑀸,_  
_𑀧𑀼𑀜𑁆𑀜𑀓𑀫𑁆𑀫𑀸 𑀘 𑀬𑁂 𑀦𑀭𑀸”𑁇_  


(451.)

1772\. _“𑀦𑀺𑀭𑀬𑁂 𑀢𑀸𑀯 𑀧𑀲𑁆𑀲𑀸𑀫𑀺,_  
_𑀆𑀯𑀸𑀲𑁂 𑀧𑀸𑀧𑀓𑀫𑁆𑀫𑀺𑀦𑀁;_  
_𑀞𑀸𑀦𑀸𑀦𑀺 𑀮𑀼𑀤𑁆𑀤𑀓𑀫𑁆𑀫𑀸𑀦𑀁,_  
_𑀤𑀼𑀲𑁆𑀲𑀻𑀮𑀸𑀦𑀜𑁆𑀘 𑀬𑀸 𑀕𑀢𑀺”𑁇_  


(452.)

1773\. _𑀤𑀲𑁆𑀲𑁂𑀲𑀺 𑀫𑀸𑀢𑀮𑀺 𑀭𑀜𑁆𑀜𑁄,_  
_𑀤𑀼𑀕𑁆𑀕𑀁 𑀯𑁂𑀢𑀭𑀡𑀺𑀁 𑀦𑀤𑀺𑀁;_  
_𑀓𑀼𑀣𑀺𑀢𑀁 𑀔𑀸𑀭𑀲𑀁𑀬𑀼𑀢𑁆𑀢𑀁,_  
_𑀢𑀢𑁆𑀢𑀁 𑀅𑀕𑁆𑀕𑀺𑀲𑀺𑀔𑀽𑀧𑀫𑀁𑁇_  


(453.)

1774\. _𑀦𑀺𑀫𑀻 𑀳𑀯𑁂 𑀫𑀸𑀢𑀮𑀺𑀫𑀚𑁆𑀛𑀪𑀸𑀲𑀣,_  
_𑀤𑀺𑀲𑁆𑀯𑀸 𑀚𑀦𑀁 𑀧𑀢𑀫𑀸𑀦𑀁 𑀯𑀺𑀤𑀼𑀕𑁆𑀕𑁂;_  
_“𑀪𑀬𑀜𑁆𑀳𑀺 𑀫𑀁 𑀯𑀺𑀦𑁆𑀤𑀢𑀺 𑀲𑀽𑀢 𑀤𑀺𑀲𑁆𑀯𑀸,_  
_𑀧𑀼𑀘𑁆𑀙𑀸𑀫𑀺 𑀢𑀁 𑀫𑀸𑀢𑀮𑀺 𑀤𑁂𑀯𑀲𑀸𑀭𑀣𑀺;_  
_𑀇𑀫𑁂 𑀦𑀼 𑀫𑀘𑁆𑀘𑀸 𑀓𑀺𑀫𑀓𑀁𑀲𑀼 𑀧𑀸𑀧𑀁,_  
_𑀬𑁂𑀫𑁂 𑀚𑀦𑀸 𑀯𑁂𑀢𑀭𑀡𑀺𑀁 𑀧𑀢𑀦𑁆𑀢𑀺”𑁇_  


(454.)

1775\. _𑀢𑀲𑁆𑀲 𑀧𑀼𑀝𑁆𑀞𑁄 𑀯𑀺𑀬𑀸𑀓𑀸𑀲𑀺,_  
_𑀫𑀸𑀢𑀮𑀺 𑀤𑁂𑀯𑀲𑀸𑀭𑀣𑀺;_  
_𑀯𑀺𑀧𑀸𑀓𑀁 𑀧𑀸𑀧𑀓𑀫𑁆𑀫𑀸𑀦𑀁,_  
_𑀚𑀸𑀦𑀁 𑀅𑀓𑁆𑀔𑀸𑀲𑀺𑀚𑀸𑀦𑀢𑁄𑁇_  


(455.)

1776\. _“𑀬𑁂 𑀤𑀼𑀩𑁆𑀩𑀮𑁂 𑀩𑀮𑀯𑀦𑁆𑀢𑀸 𑀚𑀻𑀯𑀮𑁄𑀓𑁂,_  
_𑀳𑀺𑀁𑀲𑀦𑁆𑀢𑀺 𑀭𑁄𑀲𑀦𑁆𑀢𑀺 𑀲𑀼𑀧𑀸𑀧𑀥𑀫𑁆𑀫𑀸;_  
_𑀢𑁂 𑀮𑀼𑀤𑁆𑀤𑀓𑀫𑁆𑀫𑀸 𑀧𑀲𑀯𑁂𑀢𑁆𑀯 𑀧𑀸𑀧𑀁,_  
_𑀢𑁂𑀫𑁂 𑀚𑀦𑀸 𑀯𑁂𑀢𑀭𑀡𑀺𑀁 𑀧𑀢𑀦𑁆𑀢𑀺”𑁇_  


(456.)

1777\. _“𑀲𑀸𑀫𑀸 𑀘 𑀲𑁄𑀡𑀸 𑀲𑀩𑀮𑀸 𑀘 𑀕𑀺𑀚𑁆𑀛𑀸,_  
_𑀓𑀸𑀓𑁄𑀮𑀲𑀗𑁆𑀖𑀸 𑀅𑀤𑀦𑁆𑀢𑀺 𑀪𑁂𑀭𑀯𑀸;_  
_𑀪𑀬𑀜𑁆𑀳𑀺 𑀫𑀁 𑀯𑀺𑀦𑁆𑀤𑀢𑀺 𑀲𑀽𑀢 𑀤𑀺𑀲𑁆𑀯𑀸,_  
_𑀧𑀼𑀘𑁆𑀙𑀸𑀫𑀺 𑀢𑀁 𑀫𑀸𑀢𑀮𑀺 𑀤𑁂𑀯𑀲𑀸𑀭𑀣𑀺;_  
_𑀇𑀫𑁂 𑀦𑀼 𑀫𑀘𑁆𑀘𑀸 𑀓𑀺𑀫𑀓𑀁𑀲𑀼 𑀧𑀸𑀧𑀁,_  
_𑀬𑁂𑀫𑁂 𑀚𑀦𑁂 𑀓𑀸𑀓𑁄𑀮𑀲𑀗𑁆𑀖𑀸 𑀅𑀤𑀦𑁆𑀢𑀺”𑁇_  


(457.)

1778\. _𑀢𑀲𑁆𑀲 𑀧𑀼𑀝𑁆𑀞𑁄 𑀯𑀺𑀬𑀸𑀓𑀸𑀲𑀺,_  
_𑀫𑀸𑀢𑀮𑀺 𑀤𑁂𑀯𑀲𑀸𑀭𑀣𑀺;_  
_𑀯𑀺𑀧𑀸𑀓𑀁 𑀧𑀸𑀧𑀓𑀫𑁆𑀫𑀸𑀦𑀁,_  
_𑀚𑀸𑀦𑀁 𑀅𑀓𑁆𑀔𑀸𑀲𑀺𑀚𑀸𑀦𑀢𑁄𑁇_  


(458.)

1779\. _“𑀬𑁂 𑀓𑁂𑀘𑀺𑀫𑁂 𑀫𑀘𑁆𑀙𑀭𑀺𑀦𑁄 𑀓𑀤𑀭𑀺𑀬𑀸,_  
_𑀧𑀭𑀺𑀪𑀸𑀲𑀓𑀸 𑀲𑀫𑀡𑀩𑁆𑀭𑀸𑀳𑁆𑀫𑀡𑀸𑀦𑀁;_  
_𑀳𑀺𑀁𑀲𑀦𑁆𑀢𑀺 𑀭𑁄𑀲𑀦𑁆𑀢𑀺 𑀲𑀼𑀧𑀸𑀧𑀥𑀫𑁆𑀫𑀸,_  
_𑀢𑁂 𑀮𑀼𑀤𑁆𑀤𑀓𑀫𑁆𑀫𑀸 𑀧𑀲𑀯𑁂𑀢𑁆𑀯 𑀧𑀸𑀧𑀁;_  
_𑀢𑁂𑀫𑁂 𑀚𑀦𑁂 𑀓𑀸𑀓𑁄𑀮𑀲𑀗𑁆𑀖𑀸 𑀅𑀤𑀦𑁆𑀢𑀺”𑁇_  


(459.)

1780\. _“𑀲𑀚𑁄𑀢𑀺𑀪𑀽𑀢𑀸 𑀧𑀣𑀯𑀺𑀁 𑀓𑀫𑀦𑁆𑀢𑀺,_  
_𑀢𑀢𑁆𑀢𑁂𑀳𑀺 𑀔𑀦𑁆𑀥𑁂𑀳𑀺 𑀘 𑀧𑁄𑀣𑀬𑀦𑁆𑀢𑀺;_  
_𑀪𑀬𑀜𑁆𑀳𑀺 𑀫𑀁 𑀯𑀺𑀦𑁆𑀤𑀢𑀺 𑀲𑀽𑀢 𑀤𑀺𑀲𑁆𑀯𑀸,_  
_𑀧𑀼𑀘𑁆𑀙𑀸𑀫𑀺 𑀢𑀁 𑀫𑀸𑀢𑀮𑀺 𑀤𑁂𑀯𑀲𑀸𑀭𑀣𑀺;_  
_𑀇𑀫𑁂 𑀦𑀼 𑀫𑀘𑁆𑀘𑀸 𑀓𑀺𑀫𑀓𑀁𑀲𑀼 𑀧𑀸𑀧𑀁,_  
_𑀬𑁂𑀫𑁂 𑀚𑀦𑀸 𑀔𑀦𑁆𑀥𑀳𑀢𑀸 𑀲𑀬𑀦𑁆𑀢𑀺”𑁇_  


(460.)

1781\. _𑀢𑀲𑁆𑀲 𑀧𑀼𑀝𑁆𑀞𑁄 𑀯𑀺𑀬𑀸𑀓𑀸𑀲𑀺,_  
_𑀫𑀸𑀢𑀮𑀺 𑀤𑁂𑀯𑀲𑀸𑀭𑀣𑀺;_  
_𑀯𑀺𑀧𑀸𑀓𑀁 𑀧𑀸𑀧𑀓𑀫𑁆𑀫𑀸𑀦𑀁,_  
_𑀚𑀸𑀦𑀁 𑀅𑀓𑁆𑀔𑀸𑀲𑀺𑀚𑀸𑀦𑀢𑁄𑁇_  


(461.)

1782\. _“𑀬𑁂 𑀚𑀻𑀯𑀮𑁄𑀓𑀲𑁆𑀫𑀺 𑀲𑀼𑀧𑀸𑀧𑀥𑀫𑁆𑀫𑀺𑀦𑁄,_  
_𑀦𑀭𑀜𑁆𑀘 𑀦𑀸𑀭𑀺𑀜𑁆𑀘 𑀅𑀧𑀸𑀧𑀥𑀫𑁆𑀫𑀁;_  
_𑀳𑀺𑀁𑀲𑀦𑁆𑀢𑀺 𑀭𑁄𑀲𑀦𑁆𑀢𑀺 𑀲𑀼𑀧𑀸𑀧𑀥𑀫𑁆𑀫𑀸,_  
_𑀢𑁂 𑀮𑀼𑀤𑁆𑀤𑀓𑀫𑁆𑀫𑀸 𑀧𑀲𑀯𑁂𑀢𑁆𑀯 𑀧𑀸𑀧𑀁;_  
_𑀢𑁂𑀫𑁂 𑀚𑀦𑀸 𑀔𑀦𑁆𑀥𑀳𑀢𑀸 𑀲𑀬𑀦𑁆𑀢𑀺”𑁇_  


(462.)

1783\. _“𑀅𑀗𑁆𑀕𑀸𑀭𑀓𑀸𑀲𑀼𑀁 𑀅𑀧𑀭𑁂 𑀨𑀼𑀡𑀦𑁆𑀢𑀺,_  
_𑀦𑀭𑀸 𑀭𑀼𑀤𑀦𑁆𑀢𑀸 𑀧𑀭𑀺𑀤𑀟𑁆𑀠𑀕𑀢𑁆𑀢𑀸;_  
_𑀪𑀬𑀜𑁆𑀳𑀺 𑀫𑀁 𑀯𑀺𑀦𑁆𑀤𑀢𑀺 𑀲𑀽𑀢 𑀤𑀺𑀲𑁆𑀯𑀸,_  
_𑀧𑀼𑀘𑁆𑀙𑀸𑀫𑀺 𑀢𑀁 𑀫𑀸𑀢𑀮𑀺 𑀤𑁂𑀯𑀲𑀸𑀭𑀣𑀺;_  
_𑀇𑀫𑁂 𑀦𑀼 𑀫𑀘𑁆𑀘𑀸 𑀓𑀺𑀫𑀓𑀁𑀲𑀼 𑀧𑀸𑀧𑀁,_  
_𑀬𑁂𑀫𑁂 𑀚𑀦𑀸 𑀅𑀗𑁆𑀕𑀸𑀭𑀓𑀸𑀲𑀼𑀁 𑀨𑀼𑀡𑀦𑁆𑀢𑀺”𑁇_  


(463.)

1784\. _𑀢𑀲𑁆𑀲 𑀧𑀼𑀝𑁆𑀞𑁄 𑀯𑀺𑀬𑀸𑀓𑀸𑀲𑀺,_  
_𑀫𑀸𑀢𑀮𑀺 𑀤𑁂𑀯𑀲𑀸𑀭𑀣𑀺;_  
_𑀯𑀺𑀧𑀸𑀓𑀁 𑀧𑀸𑀧𑀓𑀫𑁆𑀫𑀸𑀦𑀁,_  
_𑀚𑀸𑀦𑀁 𑀅𑀓𑁆𑀔𑀸𑀲𑀺𑀚𑀸𑀦𑀢𑁄𑁇_  


(464.)

1785\. _“𑀬𑁂 𑀓𑁂𑀘𑀺 𑀧𑀽𑀕𑀸𑀬 𑀥𑀦𑀲𑁆𑀲 𑀳𑁂𑀢𑀼,_  
_𑀲𑀓𑁆𑀔𑀺𑀁 𑀓𑀭𑀺𑀢𑁆𑀯𑀸 𑀇𑀡𑀁 𑀚𑀸𑀧𑀬𑀦𑁆𑀢𑀺;_  
_𑀢𑁂 𑀚𑀸𑀧𑀬𑀺𑀢𑁆𑀯𑀸 𑀚𑀦𑀢𑀁 𑀚𑀦𑀺𑀦𑁆𑀤,_  
_𑀢𑁂 𑀮𑀼𑀤𑁆𑀤𑀓𑀫𑁆𑀫𑀸 𑀧𑀲𑀯𑁂𑀢𑁆𑀯 𑀧𑀸𑀧𑀁;_  
_𑀢𑁂𑀫𑁂 𑀚𑀦𑀸 𑀅𑀗𑁆𑀕𑀸𑀭𑀓𑀸𑀲𑀼𑀁 𑀨𑀼𑀡𑀦𑁆𑀢𑀺”𑁇_  


(465.)

1786\. _“𑀲𑀚𑁄𑀢𑀺𑀪𑀽𑀢𑀸 𑀚𑀮𑀺𑀢𑀸 𑀧𑀤𑀺𑀢𑁆𑀢𑀸,_  
_𑀧𑀤𑀺𑀲𑁆𑀲𑀢𑀺 𑀫𑀳𑀢𑀻 𑀮𑁄𑀳𑀓𑀼𑀫𑁆𑀪𑀻;_  
_𑀪𑀬𑀜𑁆𑀳𑀺 𑀫𑀁 𑀯𑀺𑀦𑁆𑀤𑀢𑀺 𑀲𑀽𑀢 𑀤𑀺𑀲𑁆𑀯𑀸,_  
_𑀧𑀼𑀘𑁆𑀙𑀸𑀫𑀺 𑀢𑀁 𑀫𑀸𑀢𑀮𑀺 𑀤𑁂𑀯𑀲𑀸𑀭𑀣𑀺;_  
_𑀇𑀫𑁂 𑀦𑀼 𑀫𑀘𑁆𑀘𑀸 𑀓𑀺𑀫𑀓𑀁𑀲𑀼 𑀧𑀸𑀧𑀁,_  
_𑀬𑁂𑀫𑁂 𑀚𑀦𑀸 𑀅𑀯𑀁𑀲𑀺𑀭𑀸 𑀮𑁄𑀳𑀓𑀼𑀫𑁆𑀪𑀺𑀁 𑀧𑀢𑀦𑁆𑀢𑀺”𑁇_  


(466.)

1787\. _𑀢𑀲𑁆𑀲 𑀧𑀼𑀝𑁆𑀞𑁄 𑀯𑀺𑀬𑀸𑀓𑀸𑀲𑀺,_  
_𑀫𑀸𑀢𑀮𑀺 𑀤𑁂𑀯𑀲𑀸𑀭𑀣𑀺;_  
_𑀯𑀺𑀧𑀸𑀓𑀁 𑀧𑀸𑀧𑀓𑀫𑁆𑀫𑀸𑀦𑀁,_  
_𑀚𑀸𑀦𑀁 𑀅𑀓𑁆𑀔𑀸𑀲𑀺𑀚𑀸𑀦𑀢𑁄𑁇_  


(467.)

1788\. _“𑀬𑁂 𑀲𑀻𑀮𑀯𑀦𑁆𑀢𑀁 𑀲𑀫𑀡𑀁 𑀩𑁆𑀭𑀸𑀳𑁆𑀫𑀡𑀁 𑀯𑀸,_  
_𑀳𑀺𑀁𑀲𑀦𑁆𑀢𑀺 𑀭𑁄𑀲𑀦𑁆𑀢𑀺 𑀲𑀼𑀧𑀸𑀧𑀥𑀫𑁆𑀫𑀸;_  
_𑀢𑁂 𑀮𑀼𑀤𑁆𑀤𑀓𑀫𑁆𑀫𑀸 𑀧𑀲𑀯𑁂𑀢𑁆𑀯 𑀧𑀸𑀧𑀁,_  
_𑀢𑁂𑀫𑁂 𑀚𑀦𑀸 𑀅𑀯𑀁𑀲𑀺𑀭𑀸 𑀮𑁄𑀳𑀓𑀼𑀫𑁆𑀪𑀺𑀁 𑀧𑀢𑀦𑁆𑀢𑀺”𑁇_  


(468.)

1789\. _“𑀮𑀼𑀜𑁆𑀘𑀦𑁆𑀢𑀺 𑀕𑀻𑀯𑀁 𑀅𑀣 𑀯𑁂𑀞𑀬𑀺𑀢𑁆𑀯𑀸,_  
_𑀉𑀡𑁆𑀳𑁄𑀤𑀓𑀲𑁆𑀫𑀺𑀁 𑀧𑀓𑀺𑀮𑁂𑀤𑀬𑀺𑀢𑁆𑀯𑀸;_  
_𑀪𑀬𑀜𑁆𑀳𑀺 𑀫𑀁 𑀯𑀺𑀦𑁆𑀤𑀢𑀺 𑀲𑀽𑀢 𑀤𑀺𑀲𑁆𑀯𑀸,_  
_𑀧𑀼𑀘𑁆𑀙𑀸𑀫𑀺 𑀢𑀁 𑀫𑀸𑀢𑀮𑀺 𑀤𑁂𑀯𑀲𑀸𑀭𑀣𑀺;_  
_𑀇𑀫𑁂 𑀦𑀼 𑀫𑀘𑁆𑀘𑀸 𑀓𑀺𑀫𑀓𑀁𑀲𑀼 𑀧𑀸𑀧𑀁,_  
_𑀬𑁂𑀫𑁂 𑀚𑀦𑀸 𑀮𑀼𑀢𑁆𑀢𑀲𑀺𑀭𑀸 𑀲𑀬𑀦𑁆𑀢𑀺”𑁇_  


(469.)

1790\. _𑀢𑀲𑁆𑀲 𑀧𑀼𑀝𑁆𑀞𑁄 𑀯𑀺𑀬𑀸𑀓𑀸𑀲𑀺,_  
_𑀫𑀸𑀢𑀮𑀺 𑀤𑁂𑀯𑀲𑀸𑀭𑀣𑀺;_  
_𑀯𑀺𑀧𑀸𑀓𑀁 𑀧𑀸𑀧𑀓𑀫𑁆𑀫𑀸𑀦𑀁,_  
_𑀚𑀸𑀦𑀁 𑀅𑀓𑁆𑀔𑀸𑀲𑀺𑀚𑀸𑀦𑀢𑁄𑁇_  


(470.)

1791\. _“𑀬𑁂 𑀚𑀻𑀯𑀮𑁄𑀓𑀲𑁆𑀫𑀺 𑀲𑀼𑀧𑀸𑀧𑀥𑀫𑁆𑀫𑀺𑀦𑁄,_  
_𑀧𑀓𑁆𑀔𑀻 𑀕𑀳𑁂𑀢𑁆𑀯𑀸𑀦 𑀯𑀺𑀳𑁂𑀞𑀬𑀦𑁆𑀢𑀺 𑀢𑁂;_  
_𑀯𑀺𑀳𑁂𑀞𑀬𑀺𑀢𑁆𑀯𑀸 𑀲𑀓𑀼𑀡𑀁 𑀚𑀦𑀺𑀦𑁆𑀤,_  
_𑀢𑁂 𑀮𑀼𑀤𑁆𑀤𑀓𑀫𑁆𑀫𑀸 𑀧𑀲𑀯𑁂𑀢𑁆𑀯 𑀧𑀸𑀧𑀁;_  
_𑀢𑁂𑀫𑁂 𑀚𑀦𑀸 𑀮𑀼𑀢𑁆𑀢𑀲𑀺𑀭𑀸 𑀲𑀬𑀦𑁆𑀢𑀺”𑁇_  


(471.)

1792\. _“𑀧𑀳𑀽𑀢𑀢𑁄𑀬𑀸 𑀅𑀦𑀺𑀕𑀸𑀥𑀓𑀽𑀮𑀸,_  
_𑀦𑀤𑀻 𑀅𑀬𑀁 𑀲𑀦𑁆𑀤𑀢𑀺 𑀲𑀼𑀧𑁆𑀧𑀢𑀺𑀢𑁆𑀣𑀸;_  
_𑀖𑀫𑁆𑀫𑀸𑀪𑀺𑀢𑀢𑁆𑀢𑀸 𑀫𑀦𑀼𑀚𑀸 𑀧𑀺𑀯𑀦𑁆𑀢𑀺,_  
_𑀧𑀻𑀢𑀜𑁆𑀘 𑀢𑁂𑀲𑀁 𑀪𑀼𑀲 𑀳𑁄𑀢𑀺 𑀧𑀸𑀦𑀺𑁇_  


(472.)

1793\. _𑀪𑀬𑀜𑁆𑀳𑀺 𑀫𑀁 𑀯𑀺𑀦𑁆𑀤𑀢𑀺 𑀲𑀽𑀢 𑀤𑀺𑀲𑁆𑀯𑀸,_  
_𑀧𑀼𑀘𑁆𑀙𑀸𑀫𑀺 𑀢𑀁 𑀫𑀸𑀢𑀮𑀺 𑀤𑁂𑀯𑀲𑀸𑀭𑀣𑀺;_  
_𑀇𑀫𑁂 𑀦𑀼 𑀫𑀘𑁆𑀘𑀸 𑀓𑀺𑀫𑀓𑀁𑀲𑀼 𑀧𑀸𑀧𑀁,_  
_𑀧𑀻𑀢𑀜𑁆𑀘 𑀢𑁂𑀲𑀁 𑀪𑀼𑀲 𑀳𑁄𑀢𑀺 𑀧𑀸𑀦𑀺”𑁇_  


(473.)

1794\. _𑀢𑀲𑁆𑀲 𑀧𑀼𑀝𑁆𑀞𑁄 𑀯𑀺𑀬𑀸𑀓𑀸𑀲𑀺,_  
_𑀫𑀸𑀢𑀮𑀺 𑀤𑁂𑀯𑀲𑀸𑀭𑀣𑀺;_  
_𑀯𑀺𑀧𑀸𑀓𑀁 𑀧𑀸𑀧𑀓𑀫𑁆𑀫𑀸𑀦𑀁,_  
_𑀚𑀸𑀦𑀁 𑀅𑀓𑁆𑀔𑀸𑀲𑀺𑀚𑀸𑀦𑀢𑁄𑁇_  


(474.)

1795\. _“𑀬𑁂 𑀲𑀼𑀤𑁆𑀥𑀥𑀜𑁆𑀜𑀁 𑀧𑀮𑀸𑀲𑁂𑀦 𑀫𑀺𑀲𑁆𑀲𑀁,_  
_𑀅𑀲𑀼𑀤𑁆𑀥𑀓𑀫𑁆𑀫𑀸 𑀓𑀬𑀺𑀦𑁄 𑀤𑀤𑀦𑁆𑀢𑀺;_  
_𑀖𑀫𑁆𑀫𑀸𑀪𑀺𑀢𑀢𑁆𑀢𑀸𑀦 𑀧𑀺𑀧𑀸𑀲𑀺𑀢𑀸𑀦𑀁,_  
_𑀧𑀻𑀢𑀜𑁆𑀘 𑀢𑁂𑀲𑀁 𑀪𑀼𑀲 𑀳𑁄𑀢𑀺 𑀧𑀸𑀦𑀺”𑁇_  


(475.)

1796\. _“𑀉𑀲𑀽𑀳𑀺 𑀲𑀢𑁆𑀢𑀻𑀳𑀺 𑀘 𑀢𑁄𑀫𑀭𑁂𑀳𑀺,_  
_𑀤𑀼𑀪𑀬𑀸𑀦𑀺 𑀧𑀲𑁆𑀲𑀸𑀦𑀺 𑀢𑀼𑀤𑀦𑁆𑀢𑀺 𑀓𑀦𑁆𑀤𑀢𑀁;_  
_𑀪𑀬𑀜𑁆𑀳𑀺 𑀫𑀁 𑀯𑀺𑀦𑁆𑀤𑀢𑀺 𑀲𑀽𑀢 𑀤𑀺𑀲𑁆𑀯𑀸,_  
_𑀧𑀼𑀘𑁆𑀙𑀸𑀫𑀺 𑀢𑀁 𑀫𑀸𑀢𑀮𑀺 𑀤𑁂𑀯𑀲𑀸𑀭𑀣𑀺;_  
_𑀇𑀫𑁂 𑀦𑀼 𑀫𑀘𑁆𑀘𑀸 𑀓𑀺𑀫𑀓𑀁𑀲𑀼 𑀧𑀸𑀧𑀁,_  
_𑀬𑁂𑀫𑁂 𑀚𑀦𑀸 𑀲𑀢𑁆𑀢𑀺𑀳𑀢𑀸 𑀲𑀬𑀦𑁆𑀢𑀺”𑁇_  


(476.)

1797\. _𑀢𑀲𑁆𑀲 𑀧𑀼𑀝𑁆𑀞𑁄 𑀯𑀺𑀬𑀸𑀓𑀸𑀲𑀺,_  
_𑀫𑀸𑀢𑀮𑀺 𑀤𑁂𑀯𑀲𑀸𑀭𑀣𑀺;_  
_𑀯𑀺𑀧𑀸𑀓𑀁 𑀧𑀸𑀧𑀓𑀫𑁆𑀫𑀸𑀦𑀁,_  
_𑀚𑀸𑀦𑀁 𑀅𑀓𑁆𑀔𑀸𑀲𑀺𑀚𑀸𑀦𑀢𑁄𑁇_  


(477.)

1798\. _“𑀬𑁂 𑀚𑀻𑀯𑀮𑁄𑀓𑀲𑁆𑀫𑀺 𑀅𑀲𑀸𑀥𑀼𑀓𑀫𑁆𑀫𑀺𑀦𑁄,_  
_𑀅𑀤𑀺𑀦𑁆𑀦𑀫𑀸𑀤𑀸𑀬 𑀓𑀭𑁄𑀦𑁆𑀢𑀺 𑀚𑀻𑀯𑀺𑀓𑀁;_  
_𑀥𑀜𑁆𑀜𑀁 𑀥𑀦𑀁 𑀭𑀚𑀢𑀁 𑀚𑀸𑀢𑀭𑀽𑀧𑀁,_  
_𑀅𑀚𑁂𑀍𑀅𑀓𑀜𑁆𑀘𑀸𑀧𑀺 𑀧𑀲𑀼𑀁 𑀫𑀳𑀺𑀁𑀲𑀁;_  
_𑀢𑁂 𑀮𑀼𑀤𑁆𑀤𑀓𑀫𑁆𑀫𑀸 𑀧𑀲𑀯𑁂𑀢𑁆𑀯 𑀧𑀸𑀧𑀁,_  
_𑀢𑁂𑀫𑁂 𑀚𑀦𑀸 𑀲𑀢𑁆𑀢𑀺𑀳𑀢𑀸 𑀲𑀬𑀦𑁆𑀢𑀺”𑁇_  


(478.)

1799\. _“𑀕𑀻𑀯𑀸𑀬 𑀩𑀤𑁆𑀥𑀸 𑀓𑀺𑀲𑁆𑀲 𑀇𑀫𑁂 𑀧𑀼𑀦𑁂𑀓𑁂,_  
_𑀅𑀜𑁆𑀜𑁂 𑀯𑀺𑀓𑀦𑁆𑀢𑀸 𑀩𑀺𑀮𑀓𑀢𑀸 𑀲𑀬𑀦𑁆𑀢𑀺;_  
_𑀪𑀬𑀜𑁆𑀳𑀺 𑀫𑀁 𑀯𑀺𑀦𑁆𑀤𑀢𑀺 𑀲𑀽𑀢 𑀤𑀺𑀲𑁆𑀯𑀸,_  
_𑀧𑀼𑀘𑁆𑀙𑀸𑀫𑀺 𑀢𑀁 𑀫𑀸𑀢𑀮𑀺 𑀤𑁂𑀯𑀲𑀸𑀭𑀣𑀺;_  
_𑀇𑀫𑁂 𑀦𑀼 𑀫𑀘𑁆𑀘𑀸 𑀓𑀺𑀫𑀓𑀁𑀲𑀼 𑀧𑀸𑀧𑀁,_  
_𑀬𑁂𑀫𑁂 𑀚𑀦𑀸 𑀩𑀺𑀮𑀓𑀢𑀸 𑀲𑀬𑀦𑁆𑀢𑀺”𑁇_  


(479.)

1800\. _𑀢𑀲𑁆𑀲 𑀧𑀼𑀝𑁆𑀞𑁄 𑀯𑀺𑀬𑀸𑀓𑀸𑀲𑀺,_  
_𑀫𑀸𑀢𑀮𑀺 𑀤𑁂𑀯𑀲𑀸𑀭𑀣𑀺;_  
_𑀯𑀺𑀧𑀸𑀓𑀁 𑀧𑀸𑀧𑀓𑀫𑁆𑀫𑀸𑀦𑀁,_  
_𑀚𑀸𑀦𑀁 𑀅𑀓𑁆𑀔𑀸𑀲𑀺𑀚𑀸𑀦𑀢𑁄𑁇_  


(480.)

1801\. _“𑀑𑀭𑀩𑁆𑀪𑀺𑀓𑀸 𑀲𑀽𑀓𑀭𑀺𑀓𑀸 𑀘 𑀫𑀘𑁆𑀙𑀺𑀓𑀸,_  
_𑀧𑀲𑀼𑀁 𑀫𑀳𑀺𑀁𑀲𑀜𑁆𑀘 𑀅𑀚𑁂𑀍𑀅𑀓𑀜𑁆𑀘;_  
_𑀳𑀦𑁆𑀢𑁆𑀯𑀸𑀦 𑀲𑀽𑀦𑁂𑀲𑀼 𑀧𑀲𑀸𑀭𑀬𑀺𑀁𑀲𑀼,_  
_𑀢𑁂 𑀮𑀼𑀤𑁆𑀤𑀓𑀫𑁆𑀫𑀸 𑀧𑀲𑀯𑁂𑀢𑁆𑀯 𑀧𑀸𑀧𑀁;_  
_𑀢𑁂𑀫𑁂 𑀚𑀦𑀸 𑀩𑀺𑀮𑀓𑀢𑀸 𑀲𑀬𑀦𑁆𑀢𑀺”𑁇_  


(481.)

1802\. _“𑀭𑀳𑀤𑁄 𑀅𑀬𑀁 𑀫𑀼𑀢𑁆𑀢𑀓𑀭𑀻𑀲𑀧𑀽𑀭𑁄,_  
_𑀤𑀼𑀕𑁆𑀕𑀦𑁆𑀥𑀭𑀽𑀧𑁄 𑀅𑀲𑀼𑀘𑀺 𑀧𑀽𑀢𑀺 𑀯𑀸𑀢𑀺;_  
_𑀔𑀼𑀤𑀸𑀧𑀭𑁂𑀢𑀸 𑀫𑀦𑀼𑀚𑀸 𑀅𑀤𑀦𑁆𑀢𑀺,_  
_𑀪𑀬𑀜𑁆𑀳𑀺 𑀫𑀁 𑀯𑀺𑀦𑁆𑀤𑀢𑀺 𑀲𑀽𑀢 𑀤𑀺𑀲𑁆𑀯𑀸;_  
_𑀧𑀼𑀘𑁆𑀙𑀸𑀫𑀺 𑀢𑀁 𑀫𑀸𑀢𑀮𑀺 𑀤𑁂𑀯𑀲𑀸𑀭𑀣𑀺,_  
_𑀇𑀫𑁂 𑀦𑀼 𑀫𑀘𑁆𑀘𑀸 𑀓𑀺𑀫𑀓𑀁𑀲𑀼 𑀧𑀸𑀧𑀁;_  
_𑀬𑁂𑀫𑁂 𑀚𑀦𑀸 𑀫𑀼𑀢𑁆𑀢𑀓𑀭𑀻𑀲𑀪𑀓𑁆𑀔𑀸”𑁇_  


(482.)

1803\. _𑀢𑀲𑁆𑀲 𑀧𑀼𑀝𑁆𑀞𑁄 𑀯𑀺𑀬𑀸𑀓𑀸𑀲𑀺,_  
_𑀫𑀸𑀢𑀮𑀺 𑀤𑁂𑀯𑀲𑀸𑀭𑀣𑀺;_  
_𑀯𑀺𑀧𑀸𑀓𑀁 𑀧𑀸𑀧𑀓𑀫𑁆𑀫𑀸𑀦𑀁,_  
_𑀚𑀸𑀦𑀁 𑀅𑀓𑁆𑀔𑀸𑀲𑀺𑀚𑀸𑀦𑀢𑁄𑁇_  


(483.)

1804\. _“𑀬𑁂 𑀓𑁂𑀘𑀺𑀫𑁂 𑀓𑀸𑀭𑀡𑀺𑀓𑀸 𑀯𑀺𑀭𑁄𑀲𑀓𑀸,_  
_𑀧𑀭𑁂𑀲𑀁 𑀳𑀺𑀁𑀲𑀸𑀬 𑀲𑀤𑀸 𑀦𑀺𑀯𑀺𑀝𑁆𑀞𑀸;_  
_𑀢𑁂 𑀮𑀼𑀤𑁆𑀤𑀓𑀫𑁆𑀫𑀸 𑀧𑀲𑀯𑁂𑀢𑁆𑀯 𑀧𑀸𑀧𑀁,_  
_𑀫𑀺𑀢𑁆𑀢𑀤𑁆𑀤𑀼𑀦𑁄 𑀫𑀻𑀍𑀳𑀫𑀤𑀦𑁆𑀢𑀺 𑀩𑀸𑀮𑀸”𑁇_  


(484.)

1805\. _“𑀭𑀳𑀤𑁄 𑀅𑀬𑀁 𑀮𑁄𑀳𑀺𑀢𑀧𑀼𑀩𑁆𑀩𑀧𑀽𑀭𑁄,_  
_𑀤𑀼𑀕𑁆𑀕𑀦𑁆𑀥𑀭𑀽𑀧𑁄 𑀅𑀲𑀼𑀘𑀺 𑀧𑀽𑀢𑀺 𑀯𑀸𑀢𑀺;_  
_𑀖𑀫𑁆𑀫𑀸𑀪𑀺𑀢𑀢𑁆𑀢𑀸 𑀫𑀦𑀼𑀚𑀸 𑀧𑀺𑀯𑀦𑁆𑀢𑀺,_  
_𑀪𑀬𑀜𑁆𑀳𑀺 𑀫𑀁 𑀯𑀺𑀦𑁆𑀤𑀢𑀺 𑀲𑀽𑀢 𑀤𑀺𑀲𑁆𑀯𑀸;_  
_𑀧𑀼𑀘𑁆𑀙𑀸𑀫𑀺 𑀢𑀁 𑀫𑀸𑀢𑀮𑀺 𑀤𑁂𑀯𑀲𑀸𑀭𑀣𑀺,_  
_𑀇𑀫𑁂 𑀦𑀼 𑀫𑀘𑁆𑀘𑀸 𑀓𑀺𑀫𑀓𑀁𑀲𑀼 𑀧𑀸𑀧𑀁;_  
_𑀬𑁂𑀫𑁂 𑀚𑀦𑀸 𑀮𑁄𑀳𑀺𑀢𑀧𑀼𑀩𑁆𑀩𑀪𑀓𑁆𑀔𑀸”𑁇_  


(485.)

1806\. _𑀢𑀲𑁆𑀲 𑀧𑀼𑀝𑁆𑀞𑁄 𑀯𑀺𑀬𑀸𑀓𑀸𑀲𑀺,_  
_𑀫𑀸𑀢𑀮𑀺 𑀤𑁂𑀯𑀲𑀸𑀭𑀣𑀺;_  
_𑀯𑀺𑀧𑀸𑀓𑀁 𑀧𑀸𑀧𑀓𑀫𑁆𑀫𑀸𑀦𑀁,_  
_𑀚𑀸𑀦𑀁 𑀅𑀓𑁆𑀔𑀸𑀲𑀺𑀚𑀸𑀦𑀢𑁄𑁇_  


(486.)

1807\. _“𑀬𑁂 𑀫𑀸𑀢𑀭𑀁 𑀯𑀸 𑀧𑀺𑀢𑀭𑀁 𑀯𑀸 𑀚𑀻𑀯𑀮𑁄𑀓𑁂,_  
_𑀧𑀸𑀭𑀸𑀚𑀺𑀓𑀸 𑀅𑀭𑀳𑀦𑁆𑀢𑁂 𑀳𑀦𑀦𑁆𑀢𑀺;_  
_𑀢𑁂 𑀮𑀼𑀤𑁆𑀤𑀓𑀫𑁆𑀫𑀸 𑀧𑀲𑀯𑁂𑀢𑁆𑀯 𑀧𑀸𑀧𑀁,_  
_𑀢𑁂𑀫𑁂 𑀚𑀦𑀸 𑀮𑁄𑀳𑀺𑀢𑀧𑀼𑀩𑁆𑀩𑀪𑀓𑁆𑀔𑀸”𑁇_  


(487.)

1808\. _“𑀚𑀺𑀯𑁆𑀳𑀜𑁆𑀘 𑀧𑀲𑁆𑀲 𑀩𑀍𑀇𑀲𑁂𑀦 𑀯𑀺𑀤𑁆𑀥𑀁,_  
_𑀯𑀺𑀳𑀢𑀁 𑀬𑀣𑀸 𑀲𑀗𑁆𑀓𑀼𑀲𑀢𑁂𑀦 𑀘𑀫𑁆𑀫𑀁;_  
_𑀨𑀦𑁆𑀤𑀦𑁆𑀢𑀺 𑀫𑀘𑁆𑀙𑀸𑀯 𑀣𑀮𑀫𑁆𑀳𑀺 𑀔𑀺𑀢𑁆𑀢𑀸,_  
_𑀫𑀼𑀜𑁆𑀘𑀦𑁆𑀢𑀺 𑀔𑁂𑀍𑀅𑀁 𑀭𑀼𑀤𑀫𑀸𑀦𑀸 𑀓𑀺𑀫𑁂𑀢𑁂𑁇_  


(488.)

1809\. _𑀪𑀬𑀜𑁆𑀳𑀺 𑀫𑀁 𑀯𑀺𑀦𑁆𑀤𑀢𑀺 𑀲𑀽𑀢 𑀤𑀺𑀲𑁆𑀯𑀸,_  
_𑀧𑀼𑀘𑁆𑀙𑀸𑀫𑀺 𑀢𑀁 𑀫𑀸𑀢𑀮𑀺 𑀤𑁂𑀯𑀲𑀸𑀭𑀣𑀺;_  
_𑀇𑀫𑁂 𑀦𑀼 𑀫𑀘𑁆𑀘𑀸 𑀓𑀺𑀫𑀓𑀁𑀲𑀼 𑀧𑀸𑀧𑀁,_  
_𑀬𑁂𑀫𑁂 𑀚𑀦𑀸 𑀯𑀗𑁆𑀓𑀖𑀲𑁆𑀢𑀸 𑀲𑀬𑀦𑁆𑀢𑀺”𑁇_  


(489.)

1810\. _𑀢𑀲𑁆𑀲 𑀧𑀼𑀝𑁆𑀞𑁄 𑀯𑀺𑀬𑀸𑀓𑀸𑀲𑀺,_  
_𑀫𑀸𑀢𑀮𑀺 𑀤𑁂𑀯𑀲𑀸𑀭𑀣𑀺;_  
_𑀯𑀺𑀧𑀸𑀓𑀁 𑀧𑀸𑀧𑀓𑀫𑁆𑀫𑀸𑀦𑀁,_  
_𑀚𑀸𑀦𑀁 𑀅𑀓𑁆𑀔𑀸𑀲𑀺𑀚𑀸𑀦𑀢𑁄𑁇_  


(490.)

1811\. _“𑀬𑁂 𑀓𑁂𑀘𑀺 𑀲𑀦𑁆𑀥𑀸𑀦𑀕𑀢𑀸 𑀫𑀦𑀼𑀲𑁆𑀲𑀸,_  
_𑀅𑀕𑁆𑀖𑁂𑀦 𑀅𑀕𑁆𑀖𑀁 𑀓𑀬𑀁 𑀳𑀸𑀧𑀬𑀦𑁆𑀢𑀺;_  
_𑀓𑀼𑀝𑁂𑀦 𑀓𑀼𑀝𑀁 𑀥𑀦𑀮𑁄𑀪𑀳𑁂𑀢𑀼,_  
_𑀙𑀦𑁆𑀦𑀁 𑀬𑀣𑀸 𑀯𑀸𑀭𑀺𑀘𑀭𑀁 𑀯𑀥𑀸𑀬𑁇_  


(491.)

1812\. _𑀦 𑀳𑀺 𑀓𑀼𑀝𑀓𑀸𑀭𑀺𑀲𑁆𑀲 𑀪𑀯𑀦𑁆𑀢𑀺 𑀢𑀸𑀡𑀸,_  
_𑀲𑀓𑁂𑀳𑀺 𑀓𑀫𑁆𑀫𑁂𑀳𑀺 𑀧𑀼𑀭𑀓𑁆𑀔𑀢𑀲𑁆𑀲;_  
_𑀢𑁂 𑀮𑀼𑀤𑁆𑀤𑀓𑀫𑁆𑀫𑀸 𑀧𑀲𑀯𑁂𑀢𑁆𑀯 𑀧𑀸𑀧𑀁,_  
_𑀢𑁂𑀫𑁂 𑀚𑀦𑀸 𑀯𑀗𑁆𑀓𑀖𑀲𑁆𑀢𑀸 𑀲𑀬𑀦𑁆𑀢𑀺”𑁇_  


(492.)

1813\. _“𑀦𑀸𑀭𑀻 𑀇𑀫𑀸 𑀲𑀫𑁆𑀧𑀭𑀺𑀪𑀺𑀦𑁆𑀦𑀕𑀢𑁆𑀢𑀸,_  
_𑀧𑀕𑁆𑀕𑀬𑁆𑀳 𑀓𑀦𑁆𑀤𑀦𑁆𑀢𑀺 𑀪𑀼𑀚𑁂 𑀤𑀼𑀚𑀘𑁆𑀘𑀸;_  
_𑀲𑀫𑁆𑀫𑀓𑁆𑀔𑀺𑀢𑀸 𑀮𑁄𑀳𑀺𑀢𑀧𑀼𑀩𑁆𑀩𑀮𑀺𑀢𑁆𑀢𑀸,_  
_𑀕𑀸𑀯𑁄 𑀬𑀣𑀸 𑀆𑀖𑀸𑀢𑀦𑁂 𑀯𑀺𑀓𑀦𑁆𑀢𑀸;_  
_𑀢𑀸 𑀪𑀽𑀫𑀺𑀪𑀸𑀕𑀲𑁆𑀫𑀺𑀁 𑀲𑀤𑀸 𑀦𑀺𑀔𑀸𑀢𑀸,_  
_𑀔𑀦𑁆𑀥𑀸𑀢𑀺𑀯𑀢𑁆𑀢𑀦𑁆𑀢𑀺 𑀲𑀚𑁄𑀢𑀺𑀪𑀽𑀢𑀸𑁇_  


(493.)

1814\. _𑀪𑀬𑀜𑁆𑀳𑀺 𑀫𑀁 𑀯𑀺𑀦𑁆𑀤𑀢𑀺 𑀲𑀽𑀢 𑀤𑀺𑀲𑁆𑀯𑀸,_  
_𑀧𑀼𑀘𑁆𑀙𑀸𑀫𑀺 𑀢𑀁 𑀫𑀸𑀢𑀮𑀺 𑀤𑁂𑀯𑀲𑀸𑀭𑀣𑀺;_  
_𑀇𑀫𑀸 𑀦𑀼 𑀦𑀸𑀭𑀺𑀬𑁄 𑀓𑀺𑀫𑀓𑀁𑀲𑀼 𑀧𑀸𑀧𑀁,_  
_𑀬𑀸 𑀪𑀽𑀫𑀺𑀪𑀸𑀕𑀲𑁆𑀫𑀺𑀁 𑀲𑀤𑀸 𑀦𑀺𑀔𑀸𑀢𑀸;_  
_𑀔𑀦𑁆𑀥𑀸𑀢𑀺𑀯𑀢𑁆𑀢𑀦𑁆𑀢𑀺 𑀲𑀚𑁄𑀢𑀺𑀪𑀽𑀢𑀸”𑁇_  


(494.)

1815\. _𑀢𑀲𑁆𑀲 𑀧𑀼𑀝𑁆𑀞𑁄 𑀯𑀺𑀬𑀸𑀓𑀸𑀲𑀺,_  
_𑀫𑀸𑀢𑀮𑀺 𑀤𑁂𑀯𑀲𑀸𑀭𑀣𑀺;_  
_𑀯𑀺𑀧𑀸𑀓𑀁 𑀧𑀸𑀧𑀓𑀫𑁆𑀫𑀸𑀦𑀁,_  
_𑀚𑀸𑀦𑀁 𑀅𑀓𑁆𑀔𑀸𑀲𑀺𑀚𑀸𑀦𑀢𑁄𑁇_  


(495.)

1816\. _“𑀓𑁄𑀮𑀺𑀢𑁆𑀣𑀺𑀬𑀸𑀬𑁄 𑀇𑀥 𑀚𑀻𑀯𑀮𑁄𑀓𑁂,_  
_𑀅𑀲𑀼𑀤𑁆𑀥𑀓𑀫𑁆𑀫𑀸 𑀅𑀲𑀢𑀁 𑀅𑀘𑀸𑀭𑀼𑀁;_  
_𑀢𑀸 𑀤𑀺𑀢𑁆𑀢𑀭𑀽𑀧𑀸 𑀧𑀢𑀺 𑀯𑀺𑀧𑁆𑀧𑀳𑀸𑀬,_  
_𑀅𑀜𑁆𑀜𑀁 𑀅𑀘𑀸𑀭𑀼𑀁 𑀭𑀢𑀺𑀔𑀺𑀟𑁆𑀟𑀳𑁂𑀢𑀼;_  
_𑀢𑀸 𑀚𑀻𑀯𑀮𑁄𑀓𑀲𑁆𑀫𑀺𑀁 𑀭𑀫𑀸𑀧𑀬𑀺𑀢𑁆𑀯𑀸,_  
_𑀔𑀦𑁆𑀥𑀸𑀢𑀺𑀯𑀢𑁆𑀢𑀦𑁆𑀢𑀺 𑀲𑀚𑁄𑀢𑀺𑀪𑀽𑀢𑀸”𑁇_  


(496.)

1817\. _“𑀧𑀸𑀤𑁂 𑀕𑀳𑁂𑀢𑁆𑀯𑀸 𑀓𑀺𑀲𑁆𑀲 𑀇𑀫𑁂 𑀧𑀼𑀦𑁂𑀓𑁂,_  
_𑀅𑀯𑀁𑀲𑀺𑀭𑀸 𑀦𑀭𑀓𑁂 𑀧𑀸𑀢𑀬𑀦𑁆𑀢𑀺;_  
_𑀪𑀬𑀜𑁆𑀳𑀺 𑀫𑀁 𑀯𑀺𑀦𑁆𑀤𑀢𑀺 𑀲𑀽𑀢 𑀤𑀺𑀲𑁆𑀯𑀸,_  
_𑀧𑀼𑀘𑁆𑀙𑀸𑀫𑀺 𑀢𑀁 𑀫𑀸𑀢𑀮𑀺 𑀤𑁂𑀯𑀲𑀸𑀭𑀣𑀺;_  
_𑀇𑀫𑁂 𑀦𑀼 𑀫𑀘𑁆𑀘𑀸 𑀓𑀺𑀫𑀓𑀁𑀲𑀼 𑀧𑀸𑀧𑀁,_  
_𑀬𑁂𑀫𑁂 𑀚𑀦𑀸 𑀅𑀯𑀁𑀲𑀺𑀭𑀸 𑀦𑀭𑀓𑁂 𑀧𑀸𑀢𑀬𑀦𑁆𑀢𑀺”𑁇_  


(497.)

1818\. _𑀢𑀲𑁆𑀲 𑀧𑀼𑀝𑁆𑀞𑁄 𑀯𑀺𑀬𑀸𑀓𑀸𑀲𑀺,_  
_𑀫𑀸𑀢𑀮𑀺 𑀤𑁂𑀯𑀲𑀸𑀭𑀣𑀺;_  
_𑀯𑀺𑀧𑀸𑀓𑀁 𑀧𑀸𑀧𑀓𑀫𑁆𑀫𑀸𑀦𑀁,_  
_𑀚𑀸𑀦𑀁 𑀅𑀓𑁆𑀔𑀸𑀲𑀺𑀚𑀸𑀦𑀢𑁄𑁇_  


(498.)

1819\. _“𑀬𑁂 𑀚𑀻𑀯𑀮𑁄𑀓𑀲𑁆𑀫𑀺 𑀅𑀲𑀸𑀥𑀼𑀓𑀫𑁆𑀫𑀺𑀦𑁄,_  
_𑀧𑀭𑀲𑁆𑀲 𑀤𑀸𑀭𑀸𑀦𑀺 𑀅𑀢𑀺𑀓𑁆𑀓𑀫𑀦𑁆𑀢𑀺;_  
_𑀢𑁂 𑀢𑀸𑀤𑀺𑀲𑀸 𑀉𑀢𑁆𑀢𑀫𑀪𑀡𑁆𑀟𑀣𑁂𑀦𑀸,_  
_𑀢𑁂𑀫𑁂 𑀚𑀦𑀸 𑀅𑀯𑀁𑀲𑀺𑀭𑀸 𑀦𑀭𑀓𑁂 𑀧𑀸𑀢𑀬𑀦𑁆𑀢𑀺𑁇_  


(499.)

1820\. _𑀢𑁂 𑀯𑀲𑁆𑀲𑀧𑀽𑀕𑀸𑀦𑀺 𑀩𑀳𑀽𑀦𑀺 𑀢𑀢𑁆𑀣,_  
_𑀦𑀺𑀭𑀬𑁂𑀲𑀼 𑀤𑀼𑀓𑁆𑀔𑀁 𑀯𑁂𑀤𑀦𑀁 𑀯𑁂𑀤𑀬𑀦𑁆𑀢𑀺;_  
_𑀦 𑀳𑀺 𑀧𑀸𑀧𑀓𑀸𑀭𑀺𑀲𑁆𑀲 𑀪𑀯𑀦𑁆𑀢𑀺 𑀢𑀸𑀡𑀸,_  
_𑀲𑀓𑁂𑀳𑀺 𑀓𑀫𑁆𑀫𑁂𑀳𑀺 𑀧𑀼𑀭𑀓𑁆𑀔𑀢𑀲𑁆𑀲;_  
_𑀢𑁂 𑀮𑀼𑀤𑁆𑀤𑀓𑀫𑁆𑀫𑀸 𑀧𑀲𑀯𑁂𑀢𑁆𑀯 𑀧𑀸𑀧𑀁,_  
_𑀢𑁂𑀫𑁂 𑀚𑀦𑀸 𑀅𑀯𑀁𑀲𑀺𑀭𑀸 𑀦𑀭𑀓𑁂 𑀧𑀸𑀢𑀬𑀦𑁆𑀢𑀺”𑁇_  


(500.)

1821\. _“𑀉𑀘𑁆𑀘𑀸𑀯𑀘𑀸𑀫𑁂 𑀯𑀺𑀯𑀺𑀥𑀸 𑀉𑀧𑀓𑁆𑀓𑀫𑀸,_  
_𑀦𑀺𑀭𑀬𑁂𑀲𑀼 𑀤𑀺𑀲𑁆𑀲𑀦𑁆𑀢𑀺 𑀲𑀼𑀖𑁄𑀭𑀭𑀽𑀧𑀸;_  
_𑀪𑀬𑀜𑁆𑀳𑀺 𑀫𑀁 𑀯𑀺𑀦𑁆𑀤𑀢𑀺 𑀲𑀽𑀢 𑀤𑀺𑀲𑁆𑀯𑀸,_  
_𑀧𑀼𑀘𑁆𑀙𑀸𑀫𑀺 𑀢𑀁 𑀫𑀸𑀢𑀮𑀺 𑀤𑁂𑀯𑀲𑀸𑀭𑀣𑀺;_  
_𑀇𑀫𑁂 𑀦𑀼 𑀫𑀘𑁆𑀘𑀸 𑀓𑀺𑀫𑀓𑀁𑀲𑀼 𑀧𑀸𑀧𑀁,_  
_𑀬𑁂𑀫𑁂 𑀚𑀦𑀸 𑀅𑀥𑀺𑀫𑀢𑁆𑀢𑀸 𑀤𑀼𑀓𑁆𑀔𑀸 𑀢𑀺𑀩𑁆𑀩𑀸;_  
_𑀔𑀭𑀸 𑀓𑀝𑀼𑀓𑀸 𑀯𑁂𑀤𑀦𑀸 𑀯𑁂𑀤𑀬𑀦𑁆𑀢𑀺”𑁇_  


(501.)

1822\. _𑀢𑀲𑁆𑀲 𑀧𑀼𑀝𑁆𑀞𑁄 𑀯𑀺𑀬𑀸𑀓𑀸𑀲𑀺,_  
_𑀫𑀸𑀢𑀮𑀺 𑀤𑁂𑀯𑀲𑀸𑀭𑀣𑀺;_  
_𑀯𑀺𑀧𑀸𑀓𑀁 𑀧𑀸𑀧𑀓𑀫𑁆𑀫𑀸𑀦𑀁,_  
_𑀚𑀸𑀦𑀁 𑀅𑀓𑁆𑀔𑀸𑀲𑀺𑀚𑀸𑀦𑀢𑁄𑁇_  


(502.)

1823\. _“𑀬𑁂 𑀚𑀻𑀯𑀮𑁄𑀓𑀲𑁆𑀫𑀺 𑀲𑀼𑀧𑀸𑀧𑀤𑀺𑀝𑁆𑀞𑀺𑀦𑁄,_  
_𑀯𑀺𑀲𑁆𑀲𑀸𑀲𑀓𑀫𑁆𑀫𑀸𑀦𑀺 𑀓𑀭𑁄𑀦𑁆𑀢𑀺 𑀫𑁄𑀳𑀸;_  
_𑀧𑀭𑀜𑁆𑀘 𑀤𑀺𑀝𑁆𑀞𑀻𑀲𑀼 𑀲𑀫𑀸𑀤𑀧𑁂𑀦𑁆𑀢𑀺,_  
_𑀢𑁂 𑀧𑀸𑀧𑀤𑀺𑀝𑁆𑀞𑀺𑀁 𑀧𑀲𑀯𑁂𑀢𑁆𑀯 𑀧𑀸𑀧𑀁;_  
_𑀢𑁂𑀫𑁂 𑀚𑀦𑀸 𑀅𑀥𑀺𑀫𑀢𑁆𑀢𑀸 𑀤𑀼𑀓𑁆𑀔𑀸 𑀢𑀺𑀩𑁆𑀩𑀸,_  
_𑀔𑀭𑀸 𑀓𑀝𑀼𑀓𑀸 𑀯𑁂𑀤𑀦𑀸 𑀯𑁂𑀤𑀬𑀦𑁆𑀢𑀺”𑁇_  


(503.)

1824\. _“𑀯𑀺𑀤𑀺𑀢𑀸𑀦𑀺 𑀢𑁂 𑀫𑀳𑀸𑀭𑀸𑀚,_  
_𑀆𑀯𑀸𑀲𑀁 𑀧𑀸𑀧𑀓𑀫𑁆𑀫𑀺𑀦𑀁;_  
_𑀞𑀸𑀦𑀸𑀦𑀺 𑀮𑀼𑀤𑁆𑀤𑀓𑀫𑁆𑀫𑀸𑀦𑀁,_  
_𑀤𑀼𑀲𑁆𑀲𑀻𑀮𑀸𑀦𑀜𑁆𑀘 𑀬𑀸 𑀕𑀢𑀺;_  
_𑀉𑀬𑁆𑀬𑀸𑀳𑀺 𑀤𑀸𑀦𑀺 𑀭𑀸𑀚𑀻𑀲𑀺,_  
_𑀤𑁂𑀯𑀭𑀸𑀚𑀲𑁆𑀲 𑀲𑀦𑁆𑀢𑀺𑀓𑁂𑁇_  


---

1825\. ( )



(504.)

1826\. _𑀧𑀜𑁆𑀘𑀣𑀽𑀧𑀁 𑀤𑀺𑀲𑁆𑀲𑀢𑀺𑀤𑀁 𑀯𑀺𑀫𑀸𑀦𑀁,_  
_𑀫𑀸𑀮𑀸𑀧𑀺𑀍𑀅𑀦𑁆𑀥𑀸 𑀲𑀬𑀦𑀲𑁆𑀲 𑀫𑀚𑁆𑀛𑁂;_  
_𑀢𑀢𑁆𑀣𑀘𑁆𑀙𑀢𑀺 𑀦𑀸𑀭𑀻 𑀫𑀳𑀸𑀦𑀼𑀪𑀸𑀯𑀸,_  
_𑀉𑀘𑁆𑀘𑀸𑀯𑀘𑀁 𑀇𑀤𑁆𑀥𑀺 𑀯𑀺𑀓𑀼𑀩𑁆𑀩𑀫𑀸𑀦𑀸”𑁇_  


(505.)

1827\. _“𑀯𑀺𑀢𑁆𑀢𑀻 𑀳𑀺 𑀫𑀁 𑀯𑀺𑀦𑁆𑀤𑀢𑀺 𑀲𑀽𑀢 𑀤𑀺𑀲𑁆𑀯𑀸,_  
_𑀧𑀼𑀘𑁆𑀙𑀸𑀫𑀺 𑀢𑀁 𑀫𑀸𑀢𑀮𑀺 𑀤𑁂𑀯𑀲𑀸𑀭𑀣𑀺;_  
_𑀅𑀬𑀁 𑀦𑀼 𑀦𑀸𑀭𑀻 𑀓𑀺𑀫𑀓𑀸𑀲𑀺 𑀲𑀸𑀥𑀼𑀁,_  
_𑀬𑀸 𑀫𑁄𑀤𑀢𑀺 𑀲𑀕𑁆𑀕𑀧𑀢𑁆𑀢𑀸 𑀯𑀺𑀫𑀸𑀦𑁂”𑁇_  


(506.)

1828\. _𑀢𑀲𑁆𑀲 𑀧𑀼𑀝𑁆𑀞𑁄 𑀯𑀺𑀬𑀸𑀓𑀸𑀲𑀺,_  
_𑀫𑀸𑀢𑀮𑀺 𑀤𑁂𑀯𑀲𑀸𑀭𑀣𑀺;_  
_𑀯𑀺𑀧𑀸𑀓𑀁 𑀧𑀼𑀜𑁆𑀜𑀓𑀫𑁆𑀫𑀸𑀦𑀁,_  
_𑀚𑀸𑀦𑀁 𑀅𑀓𑁆𑀔𑀸𑀲𑀺𑀚𑀸𑀦𑀢𑁄𑁇_  


(507.)

1829\. _“𑀬𑀤𑀺 𑀢𑁂 𑀲𑀼𑀢𑀸 𑀩𑀻𑀭𑀡𑀻 𑀚𑀻𑀯𑀮𑁄𑀓𑁂,_  
_𑀆𑀫𑀸𑀬𑀤𑀸𑀲𑀻 𑀅𑀳𑀼 𑀩𑁆𑀭𑀸𑀳𑁆𑀫𑀡𑀲𑁆𑀲;_  
_𑀲𑀸 𑀧𑀢𑁆𑀢𑀓𑀸𑀮𑁂 𑀅𑀢𑀺𑀣𑀺𑀁 𑀯𑀺𑀤𑀺𑀢𑁆𑀯𑀸,_  
_𑀫𑀸𑀢𑀸𑀯 𑀧𑀼𑀢𑁆𑀢𑀁 𑀲𑀓𑀺𑀫𑀸𑀪𑀺𑀦𑀦𑁆𑀤𑀻;_  
_𑀲𑀁𑀬𑀫𑀸 𑀲𑀁𑀯𑀺𑀪𑀸𑀕𑀸 𑀘,_  
_𑀲𑀸 𑀯𑀺𑀫𑀸𑀦𑀲𑁆𑀫𑀺 𑀫𑁄𑀤𑀢𑀺𑁇_  


(508.)

1830\. _𑀤𑀤𑁆𑀤𑀮𑁆𑀮𑀫𑀸𑀦𑀸 𑀆𑀪𑁂𑀦𑁆𑀢𑀺,_  
_𑀯𑀺𑀫𑀸𑀦𑀸 𑀲𑀢𑁆𑀢 𑀦𑀺𑀫𑁆𑀫𑀺𑀢𑀸;_  
_𑀢𑀢𑁆𑀣 𑀬𑀓𑁆𑀔𑁄 𑀫𑀳𑀺𑀤𑁆𑀥𑀺𑀓𑁄,_  
_𑀲𑀩𑁆𑀩𑀸𑀪𑀭𑀡𑀪𑀽𑀲𑀺𑀢𑁄;_  
_𑀲𑀫𑀦𑁆𑀢𑀸 𑀅𑀦𑀼𑀧𑀭𑀺𑀬𑀸𑀢𑀺,_  
_𑀦𑀸𑀭𑀻𑀕𑀡𑀧𑀼𑀭𑀓𑁆𑀔𑀢𑁄”𑁇_  


(509.)

1831\. _“𑀯𑀺𑀢𑁆𑀢𑀻 𑀳𑀺 𑀫𑀁 𑀯𑀺𑀦𑁆𑀤𑀢𑀺 𑀲𑀽𑀢 𑀤𑀺𑀲𑁆𑀯𑀸,_  
_𑀧𑀼𑀘𑁆𑀙𑀸𑀫𑀺 𑀢𑀁 𑀫𑀸𑀢𑀮𑀺 𑀤𑁂𑀯𑀲𑀸𑀭𑀣𑀺;_  
_𑀅𑀬𑀁 𑀦𑀼 𑀫𑀘𑁆𑀘𑁄 𑀓𑀺𑀫𑀓𑀸𑀲𑀺 𑀲𑀸𑀥𑀼𑀁,_  
_𑀬𑁄 𑀫𑁄𑀤𑀢𑀺 𑀲𑀕𑁆𑀕𑀧𑀢𑁆𑀢𑁄 𑀯𑀺𑀫𑀸𑀦𑁂”𑁇_  


(510.)

1832\. _𑀢𑀲𑁆𑀲 𑀧𑀼𑀝𑁆𑀞𑁄 𑀯𑀺𑀬𑀸𑀓𑀸𑀲𑀺,_  
_𑀫𑀸𑀢𑀮𑀺 𑀤𑁂𑀯𑀲𑀸𑀭𑀣𑀺;_  
_𑀯𑀺𑀧𑀸𑀓𑀁 𑀧𑀼𑀜𑁆𑀜𑀓𑀫𑁆𑀫𑀸𑀦𑀁,_  
_𑀚𑀸𑀦𑀁 𑀅𑀓𑁆𑀔𑀸𑀲𑀺𑀚𑀸𑀦𑀢𑁄𑁇_  


(511.)

1833\. _“𑀲𑁄𑀡𑀤𑀺𑀦𑁆𑀦𑁄 𑀕𑀳𑀧𑀢𑀺,_  
_𑀏𑀲 𑀤𑀸𑀦𑀧𑀢𑀻 𑀅𑀳𑀼;_  
_𑀏𑀲 𑀧𑀩𑁆𑀩𑀚𑀺𑀢𑀼𑀤𑁆𑀤𑀺𑀲𑁆𑀲,_  
_𑀯𑀺𑀳𑀸𑀭𑁂 𑀲𑀢𑁆𑀢 𑀓𑀸𑀭𑀬𑀺𑁇_  


(512.)

1834\. _𑀲𑀓𑁆𑀓𑀘𑁆𑀘𑀁 𑀢𑁂 𑀉𑀧𑀝𑁆𑀞𑀸𑀲𑀺,_  
_𑀪𑀺𑀓𑁆𑀔𑀯𑁄 𑀢𑀢𑁆𑀣 𑀯𑀸𑀲𑀺𑀓𑁂;_  
_𑀅𑀘𑁆𑀙𑀸𑀤𑀦𑀜𑁆𑀘 𑀪𑀢𑁆𑀢𑀜𑁆𑀘,_  
_𑀲𑁂𑀦𑀸𑀲𑀦𑀁 𑀧𑀤𑀻𑀧𑀺𑀬𑀁;_  
_𑀅𑀤𑀸𑀲𑀺 𑀉𑀚𑀼𑀪𑀽𑀢𑁂𑀲𑀼,_  
_𑀯𑀺𑀧𑁆𑀧𑀲𑀦𑁆𑀦𑁂𑀦 𑀘𑁂𑀢𑀲𑀸𑁇_  


(513.)

1835\. _𑀘𑀸𑀢𑀼𑀤𑁆𑀤𑀲𑀺𑀁 𑀧𑀜𑁆𑀘𑀤𑀲𑀺𑀁,_  
_𑀬𑀸 𑀘 𑀧𑀓𑁆𑀔𑀲𑁆𑀲 𑀅𑀝𑁆𑀞𑀫𑀻;_  
_𑀧𑀸𑀝𑀺𑀳𑀸𑀭𑀺𑀬𑀧𑀓𑁆𑀔𑀜𑁆𑀘,_  
_𑀅𑀝𑁆𑀞𑀗𑁆𑀕𑀲𑀼𑀲𑀫𑀸𑀳𑀺𑀢𑀁𑁇_  


(514.)

1836\. _𑀉𑀧𑁄𑀲𑀣𑀁 𑀉𑀧𑀯𑀲𑀻,_  
_𑀲𑀤𑀸 𑀲𑀻𑀮𑁂𑀲𑀼 𑀲𑀁𑀯𑀼𑀢𑁄;_  
_𑀲𑀁𑀬𑀫𑀸 𑀲𑀁𑀯𑀺𑀪𑀸𑀕𑀸 𑀘,_  
_𑀲𑁄 𑀯𑀺𑀫𑀸𑀦𑀲𑁆𑀫𑀺 𑀫𑁄𑀤𑀢𑀺𑁇_  


(515.)

1837\. _𑀧𑀪𑀸𑀲𑀢𑀺 𑀫𑀺𑀤𑀁 𑀩𑁆𑀬𑀫𑁆𑀳𑀁,_  
_𑀨𑀮𑀺𑀓𑀸𑀲𑀼 𑀲𑀼𑀦𑀺𑀫𑁆𑀫𑀺𑀢𑀁;_  
_𑀦𑀸𑀭𑀻𑀯𑀭𑀕𑀡𑀸𑀓𑀺𑀡𑁆𑀡𑀁,_  
_𑀓𑀽𑀝𑀸𑀕𑀸𑀭𑀯𑀭𑁄𑀘𑀺𑀢𑀁;_  
_𑀉𑀧𑁂𑀢𑀁 𑀅𑀦𑁆𑀦𑀧𑀸𑀦𑁂𑀳𑀺,_  
_𑀦𑀘𑁆𑀘𑀕𑀻𑀢𑁂𑀳𑀺 𑀘𑀽𑀪𑀬𑀁”𑁇_  


(516.)

1838\. _“𑀯𑀺𑀢𑁆𑀢𑀻 𑀳𑀺 𑀫𑀁 𑀯𑀺𑀦𑁆𑀤𑀢𑀺 𑀲𑀽𑀢 𑀤𑀺𑀲𑁆𑀯𑀸,_  
_𑀧𑀼𑀘𑁆𑀙𑀸𑀫𑀺 𑀢𑀁 𑀫𑀸𑀢𑀮𑀺 𑀤𑁂𑀯𑀲𑀸𑀭𑀣𑀺;_  
_𑀇𑀫𑁂 𑀦𑀼 𑀫𑀘𑁆𑀘𑀸 𑀓𑀺𑀫𑀓𑀁𑀲𑀼 𑀲𑀸𑀥𑀼𑀁,_  
_𑀬𑁂 𑀫𑁄𑀤𑀭𑁂 𑀲𑀕𑁆𑀕𑀧𑀢𑁆𑀢𑀸 𑀯𑀺𑀫𑀸𑀦𑁂”𑁇_  


(517.)

1839\. _𑀢𑀲𑁆𑀲 𑀧𑀼𑀝𑁆𑀞𑁄 𑀯𑀺𑀬𑀸𑀓𑀸𑀲𑀺,_  
_𑀫𑀸𑀢𑀮𑀺 𑀤𑁂𑀯𑀲𑀸𑀭𑀣𑀺;_  
_𑀯𑀺𑀧𑀸𑀓𑀁 𑀧𑀼𑀜𑁆𑀜𑀓𑀫𑁆𑀫𑀸𑀦𑀁,_  
_𑀚𑀸𑀦𑀁 𑀅𑀓𑁆𑀔𑀸𑀲𑀺𑀚𑀸𑀦𑀢𑁄𑁇_  


(518.)

1840\. _“𑀬𑀸 𑀓𑀸𑀘𑀺 𑀦𑀸𑀭𑀺𑀬𑁄 𑀇𑀥 𑀚𑀻𑀯𑀮𑁄𑀓𑁂,_  
_𑀲𑀻𑀮𑀯𑀦𑁆𑀢𑀺𑀬𑁄 𑀉𑀧𑀸𑀲𑀺𑀓𑀸;_  
_𑀤𑀸𑀦𑁂 𑀭𑀢𑀸 𑀦𑀺𑀘𑁆𑀘𑀁 𑀧𑀲𑀦𑁆𑀦𑀘𑀺𑀢𑁆𑀢𑀸,_  
_𑀲𑀘𑁆𑀘𑁂 𑀞𑀺𑀢𑀸 𑀉𑀧𑁄𑀲𑀣𑁂 𑀅𑀧𑁆𑀧𑀫𑀢𑁆𑀢𑀸;_  
_𑀲𑀁𑀬𑀫𑀸 𑀲𑀁𑀯𑀺𑀪𑀸𑀕𑀸 𑀘,_  
_𑀢𑀸 𑀯𑀺𑀫𑀸𑀦𑀲𑁆𑀫𑀺 𑀫𑁄𑀤𑀭𑁂”𑁇_  


(519.)

1841\. _“𑀧𑀪𑀸𑀲𑀢𑀺 𑀫𑀺𑀤𑀁 𑀩𑁆𑀬𑀫𑁆𑀳𑀁,_  
_𑀯𑁂𑀍𑀉𑀭𑀺𑀬𑀸𑀲𑀼 𑀦𑀺𑀫𑁆𑀫𑀺𑀢𑀁;_  
_𑀉𑀧𑁂𑀢𑀁 𑀪𑀽𑀫𑀺𑀪𑀸𑀕𑁂𑀳𑀺,_  
_𑀯𑀺𑀪𑀢𑁆𑀢𑀁 𑀪𑀸𑀕𑀲𑁄 𑀫𑀺𑀢𑀁𑁇_  


(520.)

1842\. _𑀆𑀍𑀅𑀫𑁆𑀩𑀭𑀸 𑀫𑀼𑀤𑀺𑀗𑁆𑀕𑀸 𑀘,_  
_𑀦𑀘𑁆𑀘𑀕𑀻𑀢𑀸 𑀲𑀼𑀯𑀸𑀤𑀺𑀢𑀸;_  
_𑀤𑀺𑀩𑁆𑀩𑀸 𑀲𑀤𑁆𑀤𑀸 𑀦𑀺𑀘𑁆𑀙𑀭𑀦𑁆𑀢𑀺,_  
_𑀲𑀯𑀦𑀻𑀬𑀸 𑀫𑀦𑁄𑀭𑀫𑀸𑁇_  


(521.)

1843\. _𑀦𑀸𑀳𑀁 𑀏𑀯𑀁𑀕𑀢𑀁 𑀚𑀸𑀢𑀼,_  
_𑀏𑀯𑀁𑀲𑀼𑀭𑀼𑀘𑀺𑀭𑀁 𑀧𑀼𑀭𑁂;_  
_𑀲𑀤𑁆𑀤𑀁 𑀲𑀫𑀪𑀺𑀚𑀸𑀦𑀸𑀫𑀺,_  
_𑀤𑀺𑀝𑁆𑀞𑀁 𑀯𑀸 𑀬𑀤𑀺 𑀯𑀸 𑀲𑀼𑀢𑀁𑁇_  


(522.)

1844\. _𑀯𑀺𑀢𑁆𑀢𑀻 𑀳𑀺 𑀫𑀁 𑀯𑀺𑀦𑁆𑀤𑀢𑀺 𑀲𑀽𑀢 𑀤𑀺𑀲𑁆𑀯𑀸,_  
_𑀧𑀼𑀘𑁆𑀙𑀸𑀫𑀺 𑀢𑀁 𑀫𑀸𑀢𑀮𑀺 𑀤𑁂𑀯𑀲𑀸𑀭𑀣𑀺;_  
_𑀇𑀫𑁂 𑀦𑀼 𑀫𑀘𑁆𑀘𑀸 𑀓𑀺𑀫𑀓𑀁𑀲𑀼 𑀲𑀸𑀥𑀼𑀁,_  
_𑀬𑁂 𑀫𑁄𑀤𑀭𑁂 𑀲𑀕𑁆𑀕𑀧𑀢𑁆𑀢𑀸 𑀯𑀺𑀫𑀸𑀦𑁂”𑁇_  


(523.)

1845\. _𑀢𑀲𑁆𑀲 𑀧𑀼𑀝𑁆𑀞𑁄 𑀯𑀺𑀬𑀸𑀓𑀸𑀲𑀺,_  
_𑀫𑀸𑀢𑀮𑀺 𑀤𑁂𑀯𑀲𑀸𑀭𑀣𑀺;_  
_𑀯𑀺𑀧𑀸𑀓𑀁 𑀧𑀼𑀜𑁆𑀜𑀓𑀫𑁆𑀫𑀸𑀦𑀁,_  
_𑀚𑀸𑀦𑀁 𑀅𑀓𑁆𑀔𑀸𑀲𑀺𑀚𑀸𑀦𑀢𑁄𑁇_  


(524.)

1846\. _“𑀬𑁂 𑀓𑁂𑀘𑀺 𑀫𑀘𑁆𑀘𑀸 𑀇𑀥 𑀚𑀻𑀯𑀮𑁄𑀓𑁂,_  
_𑀲𑀻𑀮𑀯𑀦𑁆𑀢𑀸 𑀉𑀧𑀸𑀲𑀓𑀸;_  
_𑀆𑀭𑀸𑀫𑁂 𑀉𑀤𑀧𑀸𑀦𑁂 𑀘,_  
_𑀧𑀧𑀸 𑀲𑀗𑁆𑀓𑀫𑀦𑀸𑀦𑀺 𑀘;_  
_𑀅𑀭𑀳𑀦𑁆𑀢𑁂 𑀲𑀻𑀢𑀺𑀪𑀽𑀢𑁂,_  
_𑀲𑀓𑁆𑀓𑀘𑁆𑀘𑀁 𑀧𑀝𑀺𑀧𑀸𑀤𑀬𑀼𑀁𑁇_  


(525.)

1847\. _𑀘𑀻𑀯𑀭𑀁 𑀧𑀺𑀡𑁆𑀟𑀧𑀸𑀢𑀜𑁆𑀘,_  
_𑀧𑀘𑁆𑀘𑀬𑀁 𑀲𑀬𑀦𑀸𑀲𑀦𑀁;_  
_𑀅𑀤𑀁𑀲𑀼 𑀉𑀚𑀼𑀪𑀽𑀢𑁂𑀲𑀼,_  
_𑀯𑀺𑀧𑁆𑀧𑀲𑀦𑁆𑀦𑁂𑀦 𑀘𑁂𑀢𑀲𑀸𑁇_  


(526.)

1848\. _𑀘𑀸𑀢𑀼𑀤𑁆𑀤𑀲𑀺𑀁 𑀧𑀜𑁆𑀘𑀤𑀲𑀺𑀁,_  
_𑀬𑀸 𑀘 𑀧𑀓𑁆𑀔𑀲𑁆𑀲 𑀅𑀝𑁆𑀞𑀫𑀻;_  
_𑀧𑀸𑀝𑀺𑀳𑀸𑀭𑀺𑀬𑀧𑀓𑁆𑀔𑀜𑁆𑀘,_  
_𑀅𑀝𑁆𑀞𑀗𑁆𑀕𑀲𑀼𑀲𑀫𑀸𑀳𑀺𑀢𑀁𑁇_  


(527.)

1849\. _𑀉𑀧𑁄𑀲𑀣𑀁 𑀉𑀧𑀯𑀲𑀼𑀁,_  
_𑀲𑀤𑀸 𑀲𑀻𑀮𑁂𑀲𑀼 𑀲𑀁𑀯𑀼𑀢𑀸;_  
_𑀲𑀁𑀬𑀫𑀸 𑀲𑀁𑀯𑀺𑀪𑀸𑀕𑀸 𑀘,_  
_𑀢𑁂 𑀯𑀺𑀫𑀸𑀦𑀲𑁆𑀫𑀺 𑀫𑁄𑀤𑀭𑁂”𑁇_  


(528.)

1850\. _“𑀧𑀪𑀸𑀲𑀢𑀺 𑀫𑀺𑀤𑀁 𑀩𑁆𑀬𑀫𑁆𑀳𑀁,_  
_𑀨𑀮𑀺𑀓𑀸𑀲𑀼 𑀲𑀼𑀦𑀺𑀫𑁆𑀫𑀺𑀢𑀁;_  
_𑀦𑀸𑀭𑀻𑀯𑀭𑀕𑀡𑀸𑀓𑀺𑀡𑁆𑀡𑀁,_  
_𑀓𑀽𑀝𑀸𑀕𑀸𑀭𑀯𑀭𑁄𑀘𑀺𑀢𑀁𑁇_  


(529.)

1851\. _𑀉𑀧𑁂𑀢𑀁 𑀅𑀦𑁆𑀦𑀧𑀸𑀦𑁂𑀳𑀺,_  
_𑀦𑀘𑁆𑀘𑀕𑀻𑀢𑁂𑀳𑀺 𑀘𑀽𑀪𑀬𑀁;_  
_𑀦𑀚𑁆𑀚𑁄 𑀘𑀸𑀦𑀼𑀧𑀭𑀺𑀬𑀸𑀢𑀺,_  
_𑀦𑀸𑀦𑀸𑀧𑀼𑀧𑁆𑀨𑀤𑀼𑀫𑀸𑀬𑀼𑀢𑀸𑁇_  


(530.)

1852\. _𑀯𑀺𑀢𑁆𑀢𑀻 𑀳𑀺 𑀫𑀁 𑀯𑀺𑀦𑁆𑀤𑀢𑀺 𑀲𑀽𑀢 𑀤𑀺𑀲𑁆𑀯𑀸,_  
_𑀧𑀼𑀘𑁆𑀙𑀸𑀫𑀺 𑀢𑀁 𑀫𑀸𑀢𑀮𑀺 𑀤𑁂𑀯𑀲𑀸𑀭𑀣𑀺;_  
_𑀅𑀬𑀁 𑀦𑀼 𑀫𑀘𑁆𑀘𑁄 𑀓𑀺𑀫𑀓𑀸𑀲𑀺 𑀲𑀸𑀥𑀼𑀁,_  
_𑀬𑁄 𑀫𑁄𑀤𑀢𑀻 𑀲𑀕𑁆𑀕𑀧𑀢𑁆𑀢𑁄 𑀯𑀺𑀫𑀸𑀦𑁂”𑁇_  


(531.)

1853\. _𑀢𑀲𑁆𑀲 𑀧𑀼𑀝𑁆𑀞𑁄 𑀯𑀺𑀬𑀸𑀓𑀸𑀲𑀺,_  
_𑀫𑀸𑀢𑀮𑀺 𑀤𑁂𑀯𑀲𑀸𑀭𑀣𑀺;_  
_𑀯𑀺𑀧𑀸𑀓𑀁 𑀧𑀼𑀜𑁆𑀜𑀓𑀫𑁆𑀫𑀸𑀦𑀁,_  
_𑀚𑀸𑀦𑀁 𑀅𑀓𑁆𑀔𑀸𑀲𑀺𑀚𑀸𑀦𑀢𑁄𑁇_  


(532.)

1854\. _“𑀫𑀺𑀣𑀺𑀮𑀸𑀬𑀁 𑀕𑀳𑀧𑀢𑀺,_  
_𑀏𑀲 𑀤𑀸𑀦𑀧𑀢𑀻 𑀅𑀳𑀼;_  
_𑀆𑀭𑀸𑀫𑁂 𑀉𑀤𑀧𑀸𑀦𑁂 𑀘,_  
_𑀧𑀧𑀸 𑀲𑀗𑁆𑀓𑀫𑀦𑀸𑀦𑀺 𑀘;_  
_𑀅𑀭𑀳𑀦𑁆𑀢𑁂 𑀲𑀻𑀢𑀺𑀪𑀽𑀢𑁂,_  
_𑀲𑀓𑁆𑀓𑀘𑁆𑀘𑀁 𑀧𑀝𑀺𑀧𑀸𑀤𑀬𑀺𑁇_  


(533.)

1855\. _𑀘𑀻𑀯𑀭𑀁 𑀧𑀺𑀡𑁆𑀟𑀧𑀸𑀢𑀜𑁆𑀘,_  
_𑀧𑀘𑁆𑀘𑀬𑀁 𑀲𑀬𑀦𑀸𑀲𑀦𑀁;_  
_𑀅𑀤𑀸𑀲𑀺 𑀉𑀚𑀼𑀪𑀽𑀢𑁂𑀲𑀼,_  
_𑀯𑀺𑀧𑁆𑀧𑀲𑀦𑁆𑀦𑁂𑀦 𑀘𑁂𑀢𑀲𑀸𑁇_  


(534.)

1856\. _𑀘𑀸𑀢𑀼𑀤𑁆𑀤𑀲𑀺𑀁 𑀧𑀜𑁆𑀘𑀤𑀲𑀺𑀁,_  
_𑀬𑀸 𑀘 𑀧𑀓𑁆𑀔𑀲𑁆𑀲 𑀅𑀝𑁆𑀞𑀫𑀻;_  
_𑀧𑀸𑀝𑀺𑀳𑀸𑀭𑀺𑀬𑀧𑀓𑁆𑀔𑀜𑁆𑀘,_  
_𑀅𑀝𑁆𑀞𑀗𑁆𑀕𑀲𑀼𑀲𑀫𑀸𑀳𑀺𑀢𑀁𑁇_  


(535.)

1857\. _𑀉𑀧𑁄𑀲𑀣𑀁 𑀉𑀧𑀯𑀲𑀻,_  
_𑀲𑀤𑀸 𑀲𑀻𑀮𑁂𑀲𑀼 𑀲𑀁𑀯𑀼𑀢𑁄;_  
_𑀲𑀁𑀬𑀫𑀸 𑀲𑀁𑀯𑀺𑀪𑀸𑀕𑀸 𑀘,_  
_𑀲𑁄 𑀯𑀺𑀫𑀸𑀦𑀲𑁆𑀫𑀺 𑀫𑁄𑀤𑀢𑀺”𑁇_  


(536.)

1858\. _“𑀧𑀪𑀸𑀲𑀢𑀺 𑀫𑀺𑀤𑀁 𑀩𑁆𑀬𑀫𑁆𑀳𑀁,_  
_𑀨𑀮𑀺𑀓𑀸𑀲𑀼 𑀲𑀼𑀦𑀺𑀫𑁆𑀫𑀺𑀢𑀁;_  
_𑀦𑀸𑀭𑀻𑀯𑀭𑀕𑀡𑀸𑀓𑀺𑀡𑁆𑀡𑀁,_  
_𑀓𑀽𑀝𑀸𑀕𑀸𑀭𑀯𑀭𑁄𑀘𑀺𑀢𑀁𑁇_  


(537.)

1859\. _𑀉𑀧𑁂𑀢𑀁 𑀅𑀦𑁆𑀦𑀧𑀸𑀦𑁂𑀳𑀺,_  
_𑀦𑀘𑁆𑀘𑀕𑀻𑀢𑁂𑀳𑀺 𑀘𑀽𑀪𑀬𑀁;_  
_𑀦𑀚𑁆𑀚𑁄 𑀘𑀸𑀦𑀼𑀧𑀭𑀺𑀬𑀸𑀢𑀺,_  
_𑀦𑀸𑀦𑀸𑀧𑀼𑀧𑁆𑀨𑀤𑀼𑀫𑀸𑀬𑀼𑀢𑀸𑁇_  


(538.)

1860\. _𑀭𑀸𑀚𑀸𑀬𑀢𑀦𑀸 𑀓𑀧𑀺𑀢𑁆𑀣𑀸 𑀘,_  
_𑀅𑀫𑁆𑀩𑀸 𑀲𑀸𑀮𑀸 𑀘 𑀚𑀫𑁆𑀩𑀼𑀬𑁄;_  
_𑀢𑀺𑀦𑁆𑀤𑀼𑀓𑀸 𑀘 𑀧𑀺𑀬𑀸𑀮𑀸 𑀘,_  
_𑀤𑀼𑀫𑀸 𑀦𑀺𑀘𑁆𑀘𑀨𑀮𑀸 𑀩𑀳𑀽𑁇_  


(539.)

1861\. _𑀯𑀺𑀢𑁆𑀢𑀻 𑀳𑀺 𑀫𑀁 𑀯𑀺𑀦𑁆𑀤𑀢𑀺 𑀲𑀽𑀢 𑀤𑀺𑀲𑁆𑀯𑀸,_  
_𑀧𑀼𑀘𑁆𑀙𑀸𑀫𑀺 𑀢𑀁 𑀫𑀸𑀢𑀮𑀺 𑀤𑁂𑀯𑀲𑀸𑀭𑀣𑀺;_  
_𑀅𑀬𑀁 𑀦𑀼 𑀫𑀘𑁆𑀘𑁄 𑀓𑀺𑀫𑀓𑀸𑀲𑀺 𑀲𑀸𑀥𑀼𑀁,_  
_𑀬𑁄 𑀫𑁄𑀤𑀢𑀻 𑀲𑀕𑁆𑀕𑀧𑀢𑁆𑀢𑁄 𑀯𑀺𑀫𑀸𑀦𑁂”𑁇_  


(540.)

1862\. _𑀢𑀲𑁆𑀲 𑀧𑀼𑀝𑁆𑀞𑁄 𑀯𑀺𑀬𑀸𑀓𑀸𑀲𑀺,_  
_𑀫𑀸𑀢𑀮𑀺 𑀤𑁂𑀯𑀲𑀸𑀭𑀣𑀺;_  
_𑀯𑀺𑀧𑀸𑀓𑀁 𑀧𑀼𑀜𑁆𑀜𑀓𑀫𑁆𑀫𑀸𑀦𑀁,_  
_𑀚𑀸𑀦𑀁 𑀅𑀓𑁆𑀔𑀸𑀲𑀺𑀚𑀸𑀦𑀢𑁄𑁇_  


(541.)

1863\. _“𑀫𑀺𑀣𑀺𑀮𑀸𑀬𑀁 𑀕𑀳𑀧𑀢𑀺,_  
_𑀏𑀲 𑀤𑀸𑀦𑀧𑀢𑀻 𑀅𑀳𑀼;_  
_𑀆𑀭𑀸𑀫𑁂 𑀉𑀤𑀧𑀸𑀦𑁂 𑀘,_  
_𑀧𑀧𑀸 𑀲𑀗𑁆𑀓𑀫𑀦𑀸𑀦𑀺 𑀘;_  
_𑀅𑀭𑀳𑀦𑁆𑀢𑁂 𑀲𑀻𑀢𑀺𑀪𑀽𑀢𑁂,_  
_𑀲𑀓𑁆𑀓𑀘𑁆𑀘𑀁 𑀧𑀝𑀺𑀧𑀸𑀤𑀬𑀺𑁇_  


(542.)

1864\. _𑀘𑀻𑀯𑀭𑀁 𑀧𑀺𑀡𑁆𑀟𑀧𑀸𑀢𑀜𑁆𑀘,_  
_𑀧𑀘𑁆𑀘𑀬𑀁 𑀲𑀬𑀦𑀸𑀲𑀦𑀁;_  
_𑀅𑀤𑀸𑀲𑀺 𑀉𑀚𑀼𑀪𑀽𑀢𑁂𑀲𑀼,_  
_𑀯𑀺𑀧𑁆𑀧𑀲𑀦𑁆𑀦𑁂𑀦 𑀘𑁂𑀢𑀲𑀸𑁇_  


(543.)

1865\. _𑀘𑀸𑀢𑀼𑀤𑁆𑀤𑀲𑀺𑀁 𑀧𑀜𑁆𑀘𑀤𑀲𑀺𑀁,_  
_𑀬𑀸 𑀘 𑀧𑀓𑁆𑀔𑀲𑁆𑀲 𑀅𑀝𑁆𑀞𑀫𑀻;_  
_𑀧𑀸𑀝𑀺𑀳𑀸𑀭𑀺𑀬𑀧𑀓𑁆𑀔𑀜𑁆𑀘,_  
_𑀅𑀝𑁆𑀞𑀗𑁆𑀕𑀲𑀼𑀲𑀫𑀸𑀳𑀺𑀢𑀁𑁇_  


(544.)

1866\. _𑀉𑀧𑁄𑀲𑀣𑀁 𑀉𑀧𑀯𑀲𑀻,_  
_𑀲𑀤𑀸 𑀲𑀻𑀮𑁂𑀲𑀼 𑀲𑀁𑀯𑀼𑀢𑁄;_  
_𑀲𑀁𑀬𑀫𑀸 𑀲𑀁𑀯𑀺𑀪𑀸𑀕𑀸 𑀘,_  
_𑀲𑁄 𑀯𑀺𑀫𑀸𑀦𑀲𑁆𑀫𑀺 𑀫𑁄𑀤𑀢𑀺”𑁇_  


(545.)

1867\. _“𑀧𑀪𑀸𑀲𑀢𑀺 𑀫𑀺𑀤𑀁 𑀩𑁆𑀬𑀫𑁆𑀳𑀁,_  
_𑀯𑁂𑀍𑀉𑀭𑀺𑀬𑀸𑀲𑀼 𑀦𑀺𑀫𑁆𑀫𑀺𑀢𑀁;_  
_𑀉𑀧𑁂𑀢𑀁 𑀪𑀽𑀫𑀺𑀪𑀸𑀕𑁂𑀳𑀺,_  
_𑀯𑀺𑀪𑀢𑁆𑀢𑀁 𑀪𑀸𑀕𑀲𑁄 𑀫𑀺𑀢𑀁𑁇_  


(546.)

1868\. _𑀆𑀍𑀅𑀫𑁆𑀩𑀭𑀸 𑀫𑀼𑀤𑀺𑀗𑁆𑀕𑀸 𑀘,_  
_𑀦𑀘𑁆𑀘𑀕𑀻𑀢𑀸 𑀲𑀼𑀯𑀸𑀤𑀺𑀢𑀸;_  
_𑀤𑀺𑀩𑁆𑀬𑀸 𑀲𑀤𑁆𑀤𑀸 𑀦𑀺𑀘𑁆𑀙𑀭𑀦𑁆𑀢𑀺,_  
_𑀲𑀯𑀦𑀻𑀬𑀸 𑀫𑀦𑁄𑀭𑀫𑀸𑁇_  


(547.)

1869\. _𑀦𑀸𑀳𑀁 𑀏𑀯𑀁𑀕𑀢𑀁 𑀚𑀸𑀢𑀼,_  
_𑀏𑀯𑀁𑀲𑀼𑀭𑀼𑀘𑀺𑀭𑀁 𑀧𑀼𑀭𑁂;_  
_𑀲𑀤𑁆𑀤𑀁 𑀲𑀫𑀪𑀺𑀚𑀸𑀦𑀸𑀫𑀺,_  
_𑀤𑀺𑀝𑁆𑀞𑀁 𑀯𑀸 𑀬𑀤𑀺 𑀯𑀸 𑀲𑀼𑀢𑀁𑁇_  


(548.)

1870\. _𑀯𑀺𑀢𑁆𑀢𑀻 𑀳𑀺 𑀫𑀁 𑀯𑀺𑀦𑁆𑀤𑀢𑀺 𑀲𑀽𑀢 𑀤𑀺𑀲𑁆𑀯𑀸,_  
_𑀧𑀼𑀘𑁆𑀙𑀸𑀫𑀺 𑀢𑀁 𑀫𑀸𑀢𑀮𑀺 𑀤𑁂𑀯𑀲𑀸𑀭𑀣𑀺;_  
_𑀅𑀬𑀁 𑀦𑀼 𑀫𑀘𑁆𑀘𑁄 𑀓𑀺𑀫𑀓𑀸𑀲𑀺 𑀲𑀸𑀥𑀼𑀁,_  
_𑀬𑁄 𑀫𑁄𑀤𑀢𑀻 𑀲𑀕𑁆𑀕𑀧𑀢𑁆𑀢𑁄 𑀯𑀺𑀫𑀸𑀦𑁂”𑁇_  


(549.)

1871\. _𑀢𑀲𑁆𑀲 𑀧𑀼𑀝𑁆𑀞𑁄 𑀯𑀺𑀬𑀸𑀓𑀸𑀲𑀺,_  
_𑀫𑀸𑀢𑀮𑀺 𑀤𑁂𑀯𑀲𑀸𑀭𑀣𑀺;_  
_𑀯𑀺𑀧𑀸𑀓𑀁 𑀧𑀼𑀜𑁆𑀜𑀓𑀫𑁆𑀫𑀸𑀦𑀁,_  
_𑀚𑀸𑀦𑀁 𑀅𑀓𑁆𑀔𑀸𑀲𑀺𑀚𑀸𑀦𑀢𑁄𑁇_  


(550.)

1872\. _“𑀩𑀸𑀭𑀸𑀡𑀲𑀺𑀬𑀁 𑀕𑀳𑀧𑀢𑀺,_  
_𑀏𑀲 𑀤𑀸𑀦𑀧𑀢𑀻 𑀅𑀳𑀼;_  
_𑀆𑀭𑀸𑀫𑁂 𑀉𑀤𑀧𑀸𑀦𑁂 𑀘,_  
_𑀧𑀧𑀸 𑀲𑀗𑁆𑀓𑀫𑀦𑀸𑀦𑀺 𑀘;_  
_𑀅𑀭𑀳𑀦𑁆𑀢𑁂 𑀲𑀻𑀢𑀺𑀪𑀽𑀢𑁂,_  
_𑀲𑀓𑁆𑀓𑀘𑁆𑀘𑀁 𑀧𑀝𑀺𑀧𑀸𑀤𑀬𑀺𑁇_  


(551.)

1873\. _𑀘𑀻𑀯𑀭𑀁 𑀧𑀺𑀡𑁆𑀟𑀧𑀸𑀢𑀜𑁆𑀘,_  
_𑀧𑀘𑁆𑀘𑀬𑀁 𑀲𑀬𑀦𑀸𑀲𑀦𑀁;_  
_𑀅𑀤𑀸𑀲𑀺 𑀉𑀚𑀼𑀪𑀽𑀢𑁂𑀲𑀼,_  
_𑀯𑀺𑀧𑁆𑀧𑀲𑀦𑁆𑀦𑁂𑀦 𑀘𑁂𑀢𑀲𑀸𑁇_  


(552.)

1874\. _𑀘𑀸𑀢𑀼𑀤𑁆𑀤𑀲𑀺𑀁 𑀧𑀜𑁆𑀘𑀤𑀲𑀺𑀁,_  
_𑀬𑀸 𑀘 𑀧𑀓𑁆𑀔𑀲𑁆𑀲 𑀅𑀝𑁆𑀞𑀫𑀻;_  
_𑀧𑀸𑀝𑀺𑀳𑀸𑀭𑀺𑀬𑀧𑀓𑁆𑀔𑀜𑁆𑀘,_  
_𑀅𑀝𑁆𑀞𑀗𑁆𑀕𑀲𑀼𑀲𑀫𑀸𑀳𑀺𑀢𑀁𑁇_  


(553.)

1875\. _𑀉𑀧𑁄𑀲𑀣𑀁 𑀉𑀧𑀯𑀲𑀻,_  
_𑀲𑀤𑀸 𑀲𑀻𑀮𑁂𑀲𑀼 𑀲𑀁𑀯𑀼𑀢𑁄;_  
_𑀲𑀁𑀬𑀫𑀸 𑀲𑀁𑀯𑀺𑀪𑀸𑀕𑀸 𑀘,_  
_𑀲𑁄 𑀯𑀺𑀫𑀸𑀦𑀲𑁆𑀫𑀺 𑀫𑁄𑀤𑀢𑀺”𑁇_  


(554.)

1876\. _“𑀬𑀣𑀸 𑀉𑀤𑀬𑀫𑀸𑀤𑀺𑀘𑁆𑀘𑁄,_  
_𑀳𑁄𑀢𑀺 𑀮𑁄𑀳𑀺𑀢𑀓𑁄 𑀫𑀳𑀸;_  
_𑀢𑀣𑀽𑀧𑀫𑀁 𑀇𑀤𑀁 𑀩𑁆𑀬𑀫𑁆𑀳𑀁,_  
_𑀚𑀸𑀢𑀭𑀽𑀧𑀲𑁆𑀲 𑀦𑀺𑀫𑁆𑀫𑀺𑀢𑀁𑁇_  


(555.)

1877\. _𑀯𑀺𑀢𑁆𑀢𑀻 𑀳𑀺 𑀫𑀁 𑀯𑀺𑀦𑁆𑀤𑀢𑀺 𑀲𑀽𑀢 𑀤𑀺𑀲𑁆𑀯𑀸,_  
_𑀧𑀼𑀘𑁆𑀙𑀸𑀫𑀺 𑀢𑀁 𑀫𑀸𑀢𑀮𑀺 𑀤𑁂𑀯𑀲𑀸𑀭𑀣𑀺;_  
_𑀅𑀬𑀁 𑀦𑀼 𑀫𑀘𑁆𑀘𑁄 𑀓𑀺𑀫𑀓𑀸𑀲𑀺 𑀲𑀸𑀥𑀼𑀁,_  
_𑀬𑁄 𑀫𑁄𑀤𑀢𑀻 𑀲𑀕𑁆𑀕𑀧𑀢𑁆𑀢𑁄 𑀯𑀺𑀫𑀸𑀦𑁂”𑁇_  


(556.)

1878\. _𑀢𑀲𑁆𑀲 𑀧𑀼𑀝𑁆𑀞𑁄 𑀯𑀺𑀬𑀸𑀓𑀸𑀲𑀺,_  
_𑀫𑀸𑀢𑀮𑀺 𑀤𑁂𑀯𑀲𑀸𑀭𑀣𑀺;_  
_𑀯𑀺𑀧𑀸𑀓𑀁 𑀧𑀼𑀜𑁆𑀜𑀓𑀫𑁆𑀫𑀸𑀦𑀁,_  
_𑀚𑀸𑀦𑀁 𑀅𑀓𑁆𑀔𑀸𑀲𑀺𑀚𑀸𑀦𑀢𑁄𑁇_  


(557.)

1879\. _“𑀲𑀸𑀯𑀢𑁆𑀣𑀺𑀬𑀁 𑀕𑀳𑀧𑀢𑀺,_  
_𑀏𑀲 𑀤𑀸𑀦𑀧𑀢𑀻 𑀅𑀳𑀼;_  
_𑀆𑀭𑀸𑀫𑁂 𑀉𑀤𑀧𑀸𑀦𑁂 𑀘,_  
_𑀧𑀧𑀸 𑀲𑀗𑁆𑀓𑀫𑀦𑀸𑀦𑀺 𑀘;_  
_𑀅𑀭𑀳𑀦𑁆𑀢𑁂 𑀲𑀻𑀢𑀺𑀪𑀽𑀢𑁂,_  
_𑀲𑀓𑁆𑀓𑀘𑁆𑀘𑀁 𑀧𑀝𑀺𑀧𑀸𑀤𑀬𑀺𑁇_  


(558.)

1880\. _𑀘𑀻𑀯𑀭𑀁 𑀧𑀺𑀡𑁆𑀟𑀧𑀸𑀢𑀜𑁆𑀘,_  
_𑀧𑀘𑁆𑀘𑀬𑀁 𑀲𑀬𑀦𑀸𑀲𑀦𑀁;_  
_𑀅𑀤𑀸𑀲𑀺 𑀉𑀚𑀼𑀪𑀽𑀢𑁂𑀲𑀼,_  
_𑀯𑀺𑀧𑁆𑀧𑀲𑀦𑁆𑀦𑁂𑀦 𑀘𑁂𑀢𑀲𑀸𑁇_  


(559.)

1881\. _𑀘𑀸𑀢𑀼𑀤𑁆𑀤𑀲𑀺𑀁 𑀧𑀜𑁆𑀘𑀤𑀲𑀺𑀁,_  
_𑀬𑀸 𑀘 𑀧𑀓𑁆𑀔𑀲𑁆𑀲 𑀅𑀝𑁆𑀞𑀫𑀻;_  
_𑀧𑀸𑀝𑀺𑀳𑀸𑀭𑀺𑀬𑀧𑀓𑁆𑀔𑀜𑁆𑀘,_  
_𑀅𑀝𑁆𑀞𑀗𑁆𑀕𑀲𑀼𑀲𑀫𑀸𑀳𑀺𑀢𑀁𑁇_  


(560.)

1882\. _𑀉𑀧𑁄𑀲𑀣𑀁 𑀉𑀧𑀯𑀲𑀻,_  
_𑀲𑀤𑀸 𑀲𑀻𑀮𑁂𑀲𑀼 𑀲𑀁𑀯𑀼𑀢𑁄;_  
_𑀲𑀁𑀬𑀫𑀸 𑀲𑀁𑀯𑀺𑀪𑀸𑀕𑀸 𑀘,_  
_𑀲𑁄 𑀯𑀺𑀫𑀸𑀦𑀲𑁆𑀫𑀺 𑀫𑁄𑀤𑀢𑀺”𑁇_  


(561.)

1883\. _“𑀯𑁂𑀳𑀸𑀬𑀲𑀸𑀫𑁂 𑀩𑀳𑀼𑀓𑀸,_  
_𑀚𑀸𑀢𑀭𑀽𑀧𑀲𑁆𑀲 𑀦𑀺𑀫𑁆𑀫𑀺𑀢𑀸;_  
_𑀤𑀤𑁆𑀤𑀮𑁆𑀮𑀫𑀸𑀦𑀸 𑀆𑀪𑁂𑀦𑁆𑀢𑀺,_  
_𑀯𑀺𑀚𑁆𑀚𑀼𑀯𑀩𑁆𑀪𑀖𑀦𑀦𑁆𑀢𑀭𑁂𑁇_  


1884\. _( )_  


(562.)

1885\. _𑀯𑀺𑀢𑁆𑀢𑀻 𑀳𑀺 𑀫𑀁 𑀯𑀺𑀦𑁆𑀤𑀢𑀺 𑀲𑀽𑀢 𑀤𑀺𑀲𑁆𑀯𑀸,_  
_𑀧𑀼𑀘𑁆𑀙𑀸𑀫𑀺 𑀢𑀁 𑀫𑀸𑀢𑀮𑀺 𑀤𑁂𑀯𑀲𑀸𑀭𑀣𑀺;_  
_𑀇𑀫𑁂 𑀦𑀼 𑀫𑀘𑁆𑀘𑀸 𑀓𑀺𑀫𑀓𑀁𑀲𑀼 𑀲𑀸𑀥𑀼𑀁,_  
_𑀬𑁂 𑀫𑁄𑀤𑀭𑁂 𑀲𑀕𑁆𑀕𑀧𑀢𑁆𑀢𑀸 𑀯𑀺𑀫𑀸𑀦𑁂”𑁇_  


(563.)

1886\. _𑀢𑀲𑁆𑀲 𑀧𑀼𑀝𑁆𑀞𑁄 𑀯𑀺𑀬𑀸𑀓𑀸𑀲𑀺,_  
_𑀫𑀸𑀢𑀮𑀺 𑀤𑁂𑀯𑀲𑀸𑀭𑀣𑀺;_  
_𑀯𑀺𑀧𑀸𑀓𑀁 𑀧𑀼𑀜𑁆𑀜𑀓𑀫𑁆𑀫𑀸𑀦𑀁,_  
_𑀚𑀸𑀦𑀁 𑀅𑀓𑁆𑀔𑀸𑀲𑀺𑀚𑀸𑀦𑀢𑁄𑁇_  


(564.)

1887\. _“𑀲𑀤𑁆𑀥𑀸𑀬 𑀲𑀼𑀦𑀺𑀯𑀺𑀝𑁆𑀞𑀸𑀬,_  
_𑀲𑀤𑁆𑀥𑀫𑁆𑀫𑁂 𑀲𑀼𑀧𑁆𑀧𑀯𑁂𑀤𑀺𑀢𑁂;_  
_𑀅𑀓𑀁𑀲𑀼 𑀲𑀢𑁆𑀣𑀼 𑀯𑀘𑀦𑀁,_  
_𑀲𑀫𑁆𑀫𑀸𑀲𑀫𑁆𑀩𑀼𑀤𑁆𑀥𑀲𑀸𑀲𑀦𑁂;_  
_𑀢𑁂𑀲𑀁 𑀏𑀢𑀸𑀦𑀺 𑀞𑀸𑀦𑀸𑀦𑀺,_  
_𑀬𑀸𑀦𑀺 𑀢𑁆𑀯𑀁 𑀭𑀸𑀚 𑀧𑀲𑁆𑀲𑀲𑀺𑁇_  


(565.)

1888\. _𑀯𑀺𑀤𑀺𑀢𑀸𑀦𑀺 𑀢𑁂 𑀫𑀳𑀸𑀭𑀸𑀚,_  
_𑀆𑀯𑀸𑀲𑀁 𑀧𑀸𑀧𑀓𑀫𑁆𑀫𑀺𑀦𑀁;_  
_𑀅𑀣𑁄 𑀓𑀮𑁆𑀬𑀸𑀡𑀓𑀫𑁆𑀫𑀸𑀦𑀁,_  
_𑀞𑀸𑀦𑀸𑀦𑀺 𑀯𑀺𑀤𑀺𑀢𑀸𑀦𑀺 𑀢𑁂;_  
_𑀉𑀬𑁆𑀬𑀸𑀳𑀺 𑀤𑀸𑀦𑀺 𑀭𑀸𑀚𑀻𑀲𑀺,_  
_𑀤𑁂𑀯𑀭𑀸𑀚𑀲𑁆𑀲 𑀲𑀦𑁆𑀢𑀺𑀓𑁂”𑁇_  


(566.)

1889\. _𑀲𑀳𑀲𑁆𑀲𑀬𑀼𑀢𑁆𑀢𑀁 𑀳𑀬𑀯𑀸𑀳𑀺𑀁,_  
_𑀤𑀺𑀩𑁆𑀩𑀬𑀸𑀦𑀫𑀥𑀺𑀝𑁆𑀞𑀺𑀢𑁄;_  
_𑀬𑀸𑀬𑀫𑀸𑀦𑁄 𑀫𑀳𑀸𑀭𑀸𑀚𑀸,_  
_𑀅𑀤𑁆𑀤𑀸 𑀲𑀻𑀤𑀦𑁆𑀢𑀭𑁂 𑀦𑀕𑁂;_  
_𑀤𑀺𑀲𑁆𑀯𑀸𑀦𑀸𑀫𑀦𑁆𑀢𑀬𑀻 𑀲𑀽𑀢𑀁,_  
_“𑀇𑀫𑁂 𑀓𑁂 𑀦𑀸𑀫 𑀧𑀩𑁆𑀩𑀢𑀸”𑁇_  


(567.)

1890\. _𑀢𑀲𑁆𑀲 𑀧𑀼𑀝𑁆𑀞𑁄 𑀯𑀺𑀬𑀸𑀓𑀸𑀲𑀺,_  
_𑀫𑀸𑀢𑀮𑀺 𑀤𑁂𑀯𑀲𑀸𑀭𑀣𑀺;_  
_𑀯𑀺𑀧𑀸𑀓𑀁 𑀧𑀼𑀜𑁆𑀜𑀓𑀫𑁆𑀫𑀸𑀦𑀁,_  
_𑀚𑀸𑀦𑀁 𑀅𑀓𑁆𑀔𑀸𑀲𑀺𑀚𑀸𑀦𑀢𑁄𑁇_  


(568.)

1891\. _“𑀲𑀼𑀤𑀲𑁆𑀲𑀦𑁄 𑀓𑀭𑀯𑀻𑀓𑁄,_  
_𑀈𑀲𑀥𑀭𑁄 𑀬𑀼𑀕𑀦𑁆𑀥𑀭𑁄;_  
_𑀦𑁂𑀫𑀺𑀦𑁆𑀥𑀭𑁄 𑀯𑀺𑀦𑀢𑀓𑁄,_  
_𑀅𑀲𑁆𑀲𑀓𑀡𑁆𑀡𑁄 𑀕𑀺𑀭𑀻 𑀩𑁆𑀭𑀳𑀸𑁇_  


(569.)

1892\. _𑀏𑀢𑁂 𑀲𑀻𑀤𑀦𑁆𑀢𑀭𑁂 𑀦𑀕𑀸,_  
_𑀅𑀦𑀼𑀧𑀼𑀩𑁆𑀩𑀲𑀫𑀼𑀕𑁆𑀕𑀢𑀸;_  
_𑀫𑀳𑀸𑀭𑀸𑀚𑀸𑀦𑀫𑀸𑀯𑀸𑀲𑀸,_  
_𑀬𑀸𑀦𑀺 𑀢𑁆𑀯𑀁 𑀭𑀸𑀚 𑀧𑀲𑁆𑀲𑀲𑀺”𑁇_  


(570.)

1893\. _“𑀅𑀦𑁂𑀓𑀭𑀽𑀧𑀁 𑀭𑀼𑀘𑀺𑀭𑀁,_  
_𑀦𑀸𑀦𑀸𑀘𑀺𑀢𑁆𑀭𑀁 𑀧𑀓𑀸𑀲𑀢𑀺;_  
_𑀆𑀓𑀺𑀡𑁆𑀡𑀁 𑀇𑀦𑁆𑀤𑀲𑀤𑀺𑀲𑁂𑀳𑀺,_  
_𑀩𑁆𑀬𑀕𑁆𑀖𑁂𑀳𑁂𑀯 𑀲𑀼𑀭𑀓𑁆𑀔𑀺𑀢𑀁𑁇_  


(571.)

1894\. _𑀯𑀺𑀢𑁆𑀢𑀻 𑀳𑀺 𑀫𑀁 𑀯𑀺𑀦𑁆𑀤𑀢𑀺 𑀲𑀽𑀢 𑀤𑀺𑀲𑁆𑀯𑀸,_  
_𑀧𑀼𑀘𑁆𑀙𑀸𑀫𑀺 𑀢𑀁 𑀫𑀸𑀢𑀮𑀺 𑀤𑁂𑀯𑀲𑀸𑀭𑀣𑀺;_  
_𑀇𑀫𑀁 𑀦𑀼 𑀤𑁆𑀯𑀸𑀭𑀁 𑀓𑀺𑀫𑀪𑀜𑁆𑀜𑀫𑀸𑀳𑀼,_  
_𑀫𑀦𑁄𑀭𑀫 𑀤𑀺𑀲𑁆𑀲𑀢𑀺 𑀤𑀽𑀭𑀢𑁄𑀯”𑁇_  


(572.)

1895\. _𑀢𑀲𑁆𑀲 𑀧𑀼𑀝𑁆𑀞𑁄 𑀯𑀺𑀬𑀸𑀓𑀸𑀲𑀺,_  
_𑀫𑀸𑀢𑀮𑀺 𑀤𑁂𑀯𑀲𑀸𑀭𑀣𑀺;_  
_𑀯𑀺𑀧𑀸𑀓𑀁 𑀧𑀼𑀜𑁆𑀜𑀓𑀫𑁆𑀫𑀸𑀦𑀁,_  
_𑀚𑀸𑀦𑀁 𑀅𑀓𑁆𑀔𑀸𑀲𑀺𑀚𑀸𑀦𑀢𑁄𑁇_  


(573.)

1896\. _“𑀘𑀺𑀢𑁆𑀭𑀓𑀽𑀝𑁄𑀢𑀺 𑀬𑀁 𑀆𑀳𑀼,_  
_𑀤𑁂𑀯𑀭𑀸𑀚𑀧𑀯𑁂𑀲𑀦𑀁;_  
_𑀲𑀼𑀤𑀲𑁆𑀲𑀦𑀲𑁆𑀲 𑀕𑀺𑀭𑀺𑀦𑁄,_  
_𑀤𑁆𑀯𑀸𑀭𑀜𑁆𑀳𑁂𑀢𑀁 𑀧𑀓𑀸𑀲𑀢𑀺𑁇_  


(574.)

1897\. _𑀅𑀦𑁂𑀓𑀭𑀽𑀧𑀁 𑀭𑀼𑀘𑀺𑀭𑀁,_  
_𑀦𑀸𑀦𑀸𑀘𑀺𑀢𑁆𑀭𑀁 𑀧𑀓𑀸𑀲𑀢𑀺;_  
_𑀆𑀓𑀺𑀡𑁆𑀡𑀁 𑀇𑀦𑁆𑀤𑀲𑀤𑀺𑀲𑁂𑀳𑀺,_  
_𑀩𑁆𑀬𑀕𑁆𑀖𑁂𑀳𑁂𑀯 𑀲𑀼𑀭𑀓𑁆𑀔𑀺𑀢𑀁;_  
_𑀧𑀯𑀺𑀲𑁂𑀢𑁂𑀦 𑀭𑀸𑀚𑀻𑀲𑀺,_  
_𑀅𑀭𑀚𑀁 𑀪𑀽𑀫𑀺𑀫𑀓𑁆𑀓𑀫”𑁇_  


(575.)

1898\. _𑀲𑀳𑀲𑁆𑀲𑀬𑀼𑀢𑁆𑀢𑀁 𑀳𑀬𑀯𑀸𑀳𑀺𑀁,_  
_𑀤𑀺𑀩𑁆𑀩𑀬𑀸𑀦𑀫𑀥𑀺𑀝𑁆𑀞𑀺𑀢𑁄;_  
_𑀬𑀸𑀬𑀫𑀸𑀦𑁄 𑀫𑀳𑀸𑀭𑀸𑀚𑀸,_  
_𑀅𑀤𑁆𑀤𑀸 𑀤𑁂𑀯𑀲𑀪𑀁 𑀇𑀤𑀁𑁇_  


(576.)

1899\. _“𑀬𑀣𑀸 𑀲𑀭𑀤𑁂 𑀆𑀓𑀸𑀲𑁂,_  
_𑀦𑀻𑀮𑁄𑀪𑀸𑀲𑁄 𑀧𑀤𑀺𑀲𑁆𑀲𑀢𑀺;_  
_𑀢𑀣𑀽𑀧𑀫𑀁 𑀇𑀤𑀁 𑀩𑁆𑀬𑀫𑁆𑀳𑀁,_  
_𑀯𑁂𑀍𑀉𑀭𑀺𑀬𑀸𑀲𑀼 𑀦𑀺𑀫𑁆𑀫𑀺𑀢𑀁𑁇_  


(577.)

1900\. _𑀯𑀺𑀢𑁆𑀢𑀻 𑀳𑀺 𑀫𑀁 𑀯𑀺𑀦𑁆𑀤𑀢𑀺 𑀲𑀽𑀢 𑀤𑀺𑀲𑁆𑀯𑀸,_  
_𑀧𑀼𑀘𑁆𑀙𑀸𑀫𑀺 𑀢𑀁 𑀫𑀸𑀢𑀮𑀺 𑀤𑁂𑀯𑀲𑀸𑀭𑀣𑀺;_  
_𑀇𑀫𑀁 𑀦𑀼 𑀩𑁆𑀬𑀫𑁆𑀳𑀁 𑀓𑀺𑀫𑀪𑀜𑁆𑀜𑀫𑀸𑀳𑀼,_  
_𑀫𑀦𑁄𑀭𑀫 𑀤𑀺𑀲𑁆𑀲𑀢𑀺 𑀤𑀽𑀭𑀢𑁄𑀯”𑁇_  


(578.)

1901\. _𑀢𑀲𑁆𑀲 𑀧𑀼𑀝𑁆𑀞𑁄 𑀯𑀺𑀬𑀸𑀓𑀸𑀲𑀺,_  
_𑀫𑀸𑀢𑀮𑀺 𑀤𑁂𑀯𑀲𑀸𑀭𑀣𑀺;_  
_𑀯𑀺𑀧𑀸𑀓𑀁 𑀧𑀼𑀜𑁆𑀜𑀓𑀫𑁆𑀫𑀸𑀦𑀁,_  
_𑀚𑀸𑀦𑀁 𑀅𑀓𑁆𑀔𑀸𑀲𑀺𑀚𑀸𑀦𑀢𑁄𑁇_  


(579.)

1902\. _“𑀲𑀼𑀥𑀫𑁆𑀫𑀸 𑀇𑀢𑀺 𑀬𑀁 𑀆𑀳𑀼,_  
_𑀧𑀲𑁆𑀲𑁂𑀲𑀸 𑀤𑀺𑀲𑁆𑀲𑀢𑁂 𑀲𑀪𑀸;_  
_𑀯𑁂𑀍𑀉𑀭𑀺𑀬𑀸𑀭𑀼𑀘𑀺𑀭𑀸 𑀘𑀺𑀢𑁆𑀭𑀸,_  
_𑀥𑀸𑀭𑀬𑀦𑁆𑀢𑀺 𑀲𑀼𑀦𑀺𑀫𑁆𑀫𑀺𑀢𑀸𑁇_  


(580.)

1903\. _𑀅𑀝𑁆𑀞𑀁𑀲𑀸 𑀲𑀼𑀓𑀢𑀸 𑀣𑀫𑁆𑀪𑀸,_  
_𑀲𑀩𑁆𑀩𑁂 𑀯𑁂𑀍𑀉𑀭𑀺𑀬𑀸𑀫𑀬𑀸;_  
_𑀬𑀢𑁆𑀣 𑀤𑁂𑀯𑀸 𑀢𑀸𑀯𑀢𑀺𑀁𑀲𑀸,_  
_𑀲𑀩𑁆𑀩𑁂 𑀇𑀦𑁆𑀤𑀧𑀼𑀭𑁄𑀳𑀺𑀢𑀸𑁇_  


(581.)

1904\. _𑀅𑀢𑁆𑀣𑀁 𑀤𑁂𑀯𑀫𑀦𑀼𑀲𑁆𑀲𑀸𑀦𑀁,_  
_𑀘𑀺𑀦𑁆𑀢𑀬𑀦𑁆𑀢𑀸 𑀲𑀫𑀘𑁆𑀙𑀭𑁂;_  
_𑀧𑀯𑀺𑀲𑁂𑀢𑁂𑀦 𑀭𑀸𑀚𑀻𑀲𑀺,_  
_𑀤𑁂𑀯𑀸𑀦𑀁 𑀅𑀦𑀼𑀫𑁄𑀤𑀦𑀁”𑁇_  


(582.)

1905\. _𑀢𑀁 𑀤𑁂𑀯𑀸 𑀧𑀝𑀺𑀦𑀦𑁆𑀤𑀺𑀁𑀲𑀼,_  
_𑀤𑀺𑀲𑁆𑀯𑀸 𑀭𑀸𑀚𑀸𑀦𑀫𑀸𑀕𑀢𑀁;_  
_“𑀲𑁆𑀯𑀸𑀕𑀢𑀁 𑀢𑁂 𑀫𑀳𑀸𑀭𑀸𑀚,_  
_𑀅𑀣𑁄 𑀢𑁂 𑀅𑀤𑀼𑀭𑀸𑀕𑀢𑀁;_  
_𑀦𑀺𑀲𑀻𑀤 𑀤𑀸𑀦𑀺 𑀭𑀸𑀚𑀻𑀲𑀺,_  
_𑀤𑁂𑀯𑀭𑀸𑀚𑀲𑁆𑀲 𑀲𑀦𑁆𑀢𑀺𑀓𑁂”𑁇_  


(583.)

1906\. _𑀲𑀓𑁆𑀓𑁄𑀧𑀺 𑀧𑀝𑀺𑀦𑀦𑁆𑀤𑀺𑀢𑁆𑀣,_  
_𑀯𑁂𑀤𑁂𑀳𑀁 𑀫𑀺𑀣𑀺𑀮𑀕𑁆𑀕𑀳𑀁;_  
_𑀦𑀺𑀫𑀦𑁆𑀢𑀬𑀺𑀢𑁆𑀣 𑀓𑀸𑀫𑁂𑀳𑀺,_  
_𑀆𑀲𑀦𑁂𑀦 𑀘 𑀯𑀸𑀲𑀯𑁄𑁇_  


(584.)

1907\. _“𑀲𑀸𑀥𑀼 𑀔𑁄𑀲𑀺 𑀅𑀦𑀼𑀧𑁆𑀧𑀢𑁆𑀢𑁄,_  
_𑀆𑀯𑀸𑀲𑀁 𑀯𑀲𑀯𑀢𑁆𑀢𑀺𑀦𑀁;_  
_𑀯𑀲 𑀤𑁂𑀯𑁂𑀲𑀼 𑀭𑀸𑀚𑀻𑀲𑀺,_  
_𑀲𑀩𑁆𑀩𑀓𑀸𑀫𑀲𑀫𑀺𑀤𑁆𑀥𑀺𑀲𑀼;_  
_𑀢𑀸𑀯𑀢𑀺𑀁𑀲𑁂𑀲𑀼 𑀤𑁂𑀯𑁂𑀲𑀼,_  
_𑀪𑀼𑀜𑁆𑀚 𑀓𑀸𑀫𑁂 𑀅𑀫𑀸𑀦𑀼𑀲𑁂”𑁇_  


(585.)

1908\. _“𑀬𑀣𑀸 𑀬𑀸𑀘𑀺𑀢𑀓𑀁 𑀬𑀸𑀦𑀁,_  
_𑀬𑀣𑀸 𑀬𑀸𑀘𑀺𑀢𑀓𑀁 𑀥𑀦𑀁;_  
_𑀏𑀯𑀁𑀲𑀫𑁆𑀧𑀤𑀫𑁂𑀯𑁂𑀢𑀁,_  
_𑀬𑀁 𑀧𑀭𑀢𑁄 𑀤𑀸𑀦𑀧𑀘𑁆𑀘𑀬𑀸𑁇_  


(586.)

1909\. _𑀦 𑀘𑀸𑀳𑀫𑁂𑀢𑀫𑀺𑀘𑁆𑀙𑀸𑀫𑀺,_  
_𑀬𑀁 𑀧𑀭𑀢𑁄 𑀤𑀸𑀦𑀧𑀘𑁆𑀘𑀬𑀸;_  
_𑀲𑀬𑀁𑀓𑀢𑀸𑀦𑀺 𑀧𑀼𑀜𑁆𑀜𑀸𑀦𑀺,_  
_𑀢𑀁 𑀫𑁂 𑀆𑀯𑁂𑀡𑀺𑀓𑀁 𑀥𑀦𑀁𑁇_  


(587.)

1910\. _𑀲𑁄𑀳𑀁 𑀕𑀦𑁆𑀢𑁆𑀯𑀸 𑀫𑀦𑀼𑀲𑁆𑀲𑁂𑀲𑀼,_  
_𑀓𑀸𑀳𑀸𑀫𑀺 𑀓𑀼𑀲𑀮𑀁 𑀩𑀳𑀼𑀁;_  
_𑀤𑀸𑀦𑁂𑀦 𑀲𑀫𑀘𑀭𑀺𑀬𑀸𑀬,_  
_𑀲𑀁𑀬𑀫𑁂𑀦 𑀤𑀫𑁂𑀦 𑀘;_  
_𑀬𑀁 𑀓𑀢𑁆𑀯𑀸 𑀲𑀼𑀔𑀺𑀢𑁄 𑀳𑁄𑀢𑀺,_  
_𑀦 𑀘 𑀧𑀘𑁆𑀙𑀸𑀦𑀼𑀢𑀧𑁆𑀧𑀢𑀺”𑁇_  


(588.)

1911\. _“𑀩𑀳𑀽𑀧𑀓𑀸𑀭𑁄 𑀦𑁄 𑀪𑀯𑀁,_  
_𑀫𑀸𑀢𑀮𑀺 𑀤𑁂𑀯𑀲𑀸𑀭𑀣𑀺;_  
_𑀬𑁄 𑀫𑁂 𑀓𑀮𑁆𑀬𑀸𑀡𑀓𑀫𑁆𑀫𑀸𑀦𑀁,_  
_𑀧𑀸𑀧𑀸𑀦𑀁 𑀧𑀝𑀺𑀤𑀲𑁆𑀲𑀬𑀺”𑁇_  


(589.)

1912\. _𑀇𑀤𑀁 𑀯𑀢𑁆𑀯𑀸 𑀦𑀺𑀫𑀺𑀭𑀸𑀚𑀸,_  
_𑀯𑁂𑀤𑁂𑀳𑁄 𑀫𑀺𑀣𑀺𑀮𑀕𑁆𑀕𑀳𑁄;_  
_𑀧𑀼𑀣𑀼𑀬𑀜𑁆𑀜𑀁 𑀬𑀚𑀺𑀢𑁆𑀯𑀸𑀦,_  
_𑀲𑀁𑀬𑀫𑀁 𑀅𑀚𑁆𑀛𑀼𑀧𑀸𑀕𑀫𑀻𑀢𑀺𑁇_  


---

1913\. 𑀦𑀺𑀫𑀺𑀚𑀸𑀢𑀓𑀁 𑀘𑀢𑀼𑀢𑁆𑀣𑀁𑁇



[Go to previous page (22.1.3 Suvaṇṇasāmajātaka)](/tipitaka/23J/22/22.1/22.1.3.md) / [Go to parent page (22.1 Mūgapakkhavagga)](/tipitaka/23J/22/22.1.md) / [Go to next page (22.1.5 Umaṅgajātaka)](/tipitaka/23J/22/22.1/22.1.5.md)


