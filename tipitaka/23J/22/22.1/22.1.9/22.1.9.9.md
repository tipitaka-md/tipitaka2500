
[Home](/) / [23J Jātakapāḷi](../../../../23J.md) / [22 Mahānipāta](../../../22.md) / [22.1 Mūgapakkhavagga](../../22.1.md) / [22.1.9 Vidhurajātaka](../22.1.9.md)

# 22.1.9.9 Kāḷāgirikaṇḍa

* Mahānipāta

* Mūgapakkhavagga

* Vidhurajātaka

* Kāḷāgirikaṇḍa

(1572.)

2916\. _“Avasiṃ ahaṃ tuyha tīhaṃ agāre,_  
_Annena pānena upaṭṭhitosmi;_  
_Mitto mamāsī visajjāmahaṃ taṃ,_  
_Kāmaṃ gharaṃ uttamapañña gaccha._  


(1573.)

2917\. _Api hāyatu nāgakulā attho,_  
_Alampi me nāgakaññāya hotu;_  
_So tvaṃ sakeneva subhāsitena,_  
_Muttosi me ajja vadhāya pañña”._  


(1574.)

2918\. _“Handa tuvaṃ yakkha mamampi nehi,_  
_Sasuraṃ te atthaṃ mayi carassu;_  
_Mayañca nāgādhipatiṃ vimānaṃ,_  
_Dakkhemu nāgassa adiṭṭhapubbaṃ”._  


(1575.)

2919\. _“Yaṃ ve narassa ahitāya assa,_  
_Na taṃ pañño arahati dassanāya;_  
_Atha kena vaṇṇena amittagāmaṃ,_  
_Tuvamicchasi uttamapañña gantuṃ”._  


(1576.)

2920\. _“Addhā pajānāmi ahampi etaṃ,_  
_Na taṃ pañño arahati dassanāya;_  
_Pāpañca me natthi kataṃ kuhiñci,_  
_Tasmā na saṅke maraṇāgamāya”._  


(1577.)

2921\. _“Handa ca ṭhānaṃ atulānubhāvaṃ,_  
_Mayā saha dakkhasi ehi katte;_  
_Yatthacchati naccagītehi nāgo,_  
_Rājā yathā vessavaṇo naḷiññaṃ._  


(1578.)

2922\. _Taṃ nāgakaññā caritaṃ gaṇena,_  
_Nikīḷitaṃ niccamaho ca rattiṃ;_  
_Pahūtamālyaṃ bahupupphachannaṃ,_  
_Obhāsatī vijjurivantalikkhe._  


(1579.)

2923\. _Annena pānena upetarūpaṃ,_  
_Naccehi gītehi ca vāditehi;_  
_Paripūraṃ kaññāhi alaṅkatāhi,_  
_Upasobhati vatthapilandhanena._  


(1580.)

2924\. _So puṇṇako kurūnaṃ kattuseṭṭhaṃ,_  
_Nisīdayī pacchato āsanasmiṃ;_  
_Ādāya kattāramanomapaññaṃ,_  
_Upānayī bhavanaṃ nāgarañño._  


(1581.)

2925\. _Patvāna ṭhānaṃ atulānubhāvaṃ,_  
_Aṭṭhāsi kattā pacchato puṇṇakassa;_  
_Sāmaggipekkhamāno nāgarājā,_  
_Pubbeva jāmātaramajjhabhāsatha._  


(1582.)

2926\. _Yannu tuvaṃ agamā maccalokaṃ,_  
_Anvesamāno hadayaṃ paṇḍitassa;_  
_Kacci samiddhena idhānupatto,_  
_Ādāya kattāramanomapaññaṃ”._  


(1583.)

2927\. _“Ayañhi so āgato yaṃ tvamicchasi,_  
_Dhammena laddho mama dhammapālo;_  
_Taṃ passatha sammukhā bhāsamānaṃ,_  
_Sukho have sappurisehi saṅgamo”._  


---

2928\. Kāḷāgirikaṇḍaṃ nāma.



(1584.)

2929\. _“Adiṭṭhapubbaṃ disvāna,_  
_macco maccubhayaṭṭito;_  
_Byamhito nābhivādesi,_  
_nayidaṃ paññavatāmiva”._  


(1585.)

2930\. _“Na camhi byamhito nāga,_  
_na ca maccubhayaṭṭito;_  
_Na vajjho abhivādeyya,_  
_vajjhaṃ vā nābhivādaye._  


(1586.)

2931\. _Kathaṃ no abhivādeyya,_  
_abhivādāpayetha ve;_  
_Yaṃ naro hantumiccheyya,_  
_taṃ kammaṃ nupapajjati”._  


(1587.)

2932\. _“Evametaṃ yathā brūsi,_  
_saccaṃ bhāsasi paṇḍita;_  
_Na vajjho abhivādeyya,_  
_vajjhaṃ vā nābhivādaye._  


(1588.)

2933\. _Kathaṃ no abhivādeyya,_  
_abhivādāpayetha ve;_  
_Yaṃ naro hantumiccheyya,_  
_taṃ kammaṃ nupapajjati”._  


(1589.)

2934\. _“Asassataṃ sassataṃ nu tavayidaṃ,_  
_Iddhī jutī balavīriyūpapatti;_  
_Pucchāmi taṃ nāgarājetamatthaṃ,_  
_Kathaṃ nu te laddhamidaṃ vimānaṃ._  


(1590.)

2935\. _Adhiccaladdhaṃ pariṇāmajaṃ te,_  
_Sayaṃkataṃ udāhu devehi dinnaṃ;_  
_Akkhāhi me nāgarājetamatthaṃ,_  
_Yatheva te laddhamidaṃ vimānaṃ”._  


(1591.)

2936\. _“Nādhiccaladdhaṃ na pariṇāmajaṃ me,_  
_Na sayaṃkataṃ nāpi devehi dinnaṃ;_  
_Sakehi kammehi apāpakehi,_  
_Puññehi me laddhamidaṃ vimānaṃ”._  


(1592.)

2937\. _“Kiṃ te vataṃ kiṃ pana brahmacariyaṃ,_  
_Kissa suciṇṇassa ayaṃ vipāko;_  
_Iddhī jutī balavīriyūpapatti,_  
_Idañca te nāga mahāvimānaṃ”._  


(1593.)

2938\. _“Ahañca bhariyā ca manussaloke,_  
_Saddhā ubho dānapatī ahumhā;_  
_Opānabhūtaṃ me gharaṃ tadāsi,_  
_Santappitā samaṇabrāhmaṇā ca._  


(1594.)

2939\. _Mālañca gandhañca vilepanañca,_  
_Padīpiyaṃ seyyamupassayañca;_  
_Acchādanaṃ sāyanamannapānaṃ,_  
_Sakkacca dānāni adamha tattha._  


(1595.)

2940\. _Taṃ me vataṃ taṃ pana brahmacariyaṃ,_  
_Tassa suciṇṇassa ayaṃ vipāko;_  
_Iddhī jutī balavīriyūpapatti,_  
_Idañca me dhīra mahāvimānaṃ”._  


(1596.)

2941\. _“Evañce te laddhamidaṃ vimānaṃ,_  
_Jānāsi puññānaṃ phalūpapattiṃ;_  
_Tasmā hi dhammaṃ cara appamatto,_  
_Yathā vimānaṃ puna māvasesi”._  


(1597.)

2942\. _“Nayidha santi samaṇabrāhmaṇā ca,_  
_Yesannapānāni dademu katte;_  
_Akkhāhi me pucchito etamatthaṃ,_  
_Yathā vimānaṃ puna māvasema”._  


(1598.)

2943\. _“Bhogī hi te santi idhūpapannā,_  
_Puttā ca dārā anujīvino ca;_  
_Tesu tuvaṃ vacasā kammunā ca,_  
_Asampaduṭṭho ca bhavāhi niccaṃ._  


(1599.)

2944\. _Evaṃ tuvaṃ nāga asampadosaṃ,_  
_Anupālaya vacasā kammunā ca;_  
_Ṭhatvā idha yāvatāyukaṃ vimāne,_  
_Uddhaṃ ito gacchasi devalokaṃ”._  


(1600.)

2945\. _“Addhā hi so socati rājaseṭṭho,_  
_Tayā vinā yassa tuvaṃ sajibbo;_  
_Dukkhūpanītopi tayā samecca,_  
_Vindeyya poso sukhamāturopi”._  


(1601.)

2946\. _“Addhā sataṃ bhāsasi nāga dhammaṃ,_  
_Anuttaraṃ atthapadaṃ suciṇṇaṃ;_  
_Etādisiyāsu hi āpadāsu,_  
_Paññāyate mādisānaṃ viseso”._  


(1602.)

2947\. _“Akkhāhi no tāyaṃ mudhā nu laddho,_  
_Akkhehi no tāyaṃ ajesi jūte;_  
_Dhammena laddho iti tāyamāha,_  
_Kathaṃ nu tvaṃ hatthamimassa māgato”._  


(1603.)

2948\. _“Yo missaro tattha ahosi rājā,_  
_Tamāyamakkhehi ajesi jūte;_  
_So maṃ jito rājā imassadāsi,_  
_Dhammena laddhosmi asāhasena”._  


(1604.)

2949\. _Mahorago attamano udaggo,_  
_Sutvāna dhīrassa subhāsitāni;_  
_Hatthe gahetvāna anomapaññaṃ,_  
_Pāvekkhi bhariyāya tadā sakāse._  


(1605.)

2950\. _“Yena tvaṃ vimale paṇḍu,_  
_yena bhattaṃ na ruccati;_  
_Na ca me tādiso vaṇṇo,_  
_ayameso tamonudo._  


(1606.)

2951\. _Yassa te hadayenattho,_  
_āgatāyaṃ pabhaṅkaro;_  
_Tassa vākyaṃ nisāmehi,_  
_dullabhaṃ dassanaṃ puna”._  


(1607.)

2952\. _Disvāna taṃ vimalā bhūripaññaṃ,_  
_Dasaṅgulī añjaliṃ paggahetvā;_  
_Haṭṭhena bhāvena patītarūpā,_  
_Iccabravi kurūnaṃ kattuseṭṭhaṃ._  


(1608.)

2953\. _“Adiṭṭhapubbaṃ disvāna,_  
_macco maccubhayaṭṭito;_  
_Byamhito nābhivādesi,_  
_nayidaṃ paññavatāmiva”._  


(1609.)

2954\. _“Na camhi byamhito nāgi,_  
_na ca maccubhayaṭṭito;_  
_Na vajjho abhivādeyya,_  
_vajjhaṃ vā nābhivādaye._  


(1610.)

2955\. _Kathaṃ no abhivādeyya,_  
_abhivādāpayetha ve;_  
_Yaṃ naro hantumiccheyya,_  
_taṃ kammaṃ nupapajjati”._  


(1611.)

2956\. _“Evametaṃ yathā brūsi,_  
_saccaṃ bhāsasi paṇḍita;_  
_Na vajjho abhivādeyya,_  
_vajjhaṃ vā nābhivādaye._  


(1612.)

2957\. _Kathaṃ no abhivādeyya,_  
_abhivādāpayetha ve;_  
_Yaṃ naro hantumiccheyya,_  
_taṃ kammaṃ nupapajjati”._  


(1613.)

2958\. _“Asassataṃ sassataṃ nu tavayidaṃ,_  
_Iddhī jutī balavīriyūpapatti;_  
_Pucchāmi taṃ nāgakaññetamatthaṃ,_  
_Kathaṃ nu te laddhamidaṃ vimānaṃ._  


(1614.)

2959\. _Adhiccaladdhaṃ pariṇāmajaṃ te,_  
_Sayaṃkataṃ udāhu devehi dinnaṃ;_  
_Akkhāhi me nāgakaññetamatthaṃ,_  
_Yatheva te laddhamidaṃ vimānaṃ”._  


(1615.)

2960\. _“Nādhiccaladdhaṃ na pariṇāmajaṃ me,_  
_Na sayaṃ kataṃ nāpi devehi dinnaṃ;_  
_Sakehi kammehi apāpakehi,_  
_Puññehi me laddhamidaṃ vimānaṃ”._  


(1616.)

2961\. _“Kiṃ te vataṃ kiṃ pana brahmacariyaṃ,_  
_Kissa suciṇṇassa ayaṃ vipāko;_  
_Iddhī jutī balavīriyūpapatti,_  
_Idañca te nāgi mahāvimānaṃ”._  


(1617.)

2962\. _“Ahañca kho sāmiko cāpi mayhaṃ,_  
_Saddhā ubho dānapatī ahumhā;_  
_Opānabhūtaṃ me gharaṃ tadāsi,_  
_Santappitā samaṇabrāhmaṇā ca._  


(1618.)

2963\. _Mālañca gandhañca vilepanañca,_  
_Padīpiyaṃ seyyamupassayañca;_  
_Acchādanaṃ sāyanamannapānaṃ,_  
_Sakkacca dānāni adamha tattha._  


(1619.)

2964\. _Taṃ me vataṃ taṃ pana brahmacariyaṃ,_  
_Tassa suciṇṇassa ayaṃ vipāko;_  
_Iddhī jutī balavīriyūpapatti,_  
_Idañca me dhīra mahāvimānaṃ”._  


(1620.)

2965\. _“Evañce te laddhamidaṃ vimānaṃ,_  
_Jānāsi puññānaṃ phalūpapattiṃ;_  
_Tasmā hi dhammaṃ cara appamattā,_  
_Yathā vimānaṃ puna māvasesi”._  


(1621.)

2966\. _“Nayidha santi samaṇabrāhmaṇā ca,_  
_Yesannapānāni dademu katte;_  
_Akkhāhi me pucchito etamatthaṃ,_  
_Yathā vimānaṃ puna māvasema”._  


(1622.)

2967\. _“Bhogī hi te santi idhūpapannā,_  
_Puttā ca dārā anujīvino ca;_  
_Tesu tuvaṃ vacasā kammunā ca,_  
_Asampaduṭṭhā ca bhavāhi niccaṃ._  


(1623.)

2968\. _Evaṃ tuvaṃ nāgi asampadosaṃ,_  
_Anupālaya vacasā kammunā ca;_  
_Ṭhatvā idha yāvatāyukaṃ vimāne,_  
_Uddhaṃ ito gacchasi devalokaṃ”._  


(1624.)

2969\. _“Addhā hi so socati rājaseṭṭho,_  
_Tayā vinā yassa tuvaṃ sajibbo;_  
_Dukkhūpanītopi tayā samecca,_  
_Vindeyya poso sukhamāturopi”._  


(1625.)

2970\. _“Addhā sataṃ bhāsasi nāgi dhammaṃ,_  
_Anuttaraṃ atthapadaṃ suciṇṇaṃ;_  
_Etādisiyāsu hi āpadāsu,_  
_Paññāyate mādisānaṃ viseso”._  


(1626.)

2971\. _“Akkhāhi no tāyaṃ mudhā nu laddho,_  
_Akkhehi no tāyaṃ ajesi jūte;_  
_Dhammena laddho iti tāyamāha,_  
_Kathaṃ nu tvaṃ hatthamimassa māgato”._  


(1627.)

2972\. _“Yo missaro tattha ahosi rājā,_  
_Tamāyamakkhehi ajesi jūte;_  
_So maṃ jito rājā imassadāsi,_  
_Dhammena laddhosmi asāhasena”._  


(1628.)

2973\. _Yatheva varuṇo nāgo,_  
_pañhaṃ pucchittha paṇḍitaṃ;_  
_Tatheva nāgakaññāpi,_  
_pañhaṃ pucchittha paṇḍitaṃ._  


(1629.)

2974\. _Yatheva varuṇaṃ nāgaṃ,_  
_dhīro tosesi pucchito;_  
_Tatheva nāgakaññampi,_  
_dhīro tosesi pucchito._  


(1630.)

2975\. _Ubhopi te attamane viditvā,_  
_Mahoragaṃ nāgakaññañca dhīro;_  
_Achambhī abhīto alomahaṭṭho,_  
_Iccabravi varuṇaṃ nāgarājānaṃ._  


(1631.)

2976\. _“Mā rodhayi nāga āyāhamasmi,_  
_Yena tavattho idaṃ sarīraṃ;_  
_Hadayena maṃsena karohi kiccaṃ,_  
_Sayaṃ karissāmi yathāmati te”._  


(1632.)

2977\. _“Paññā have hadayaṃ paṇḍitānaṃ,_  
_Te tyamha paññāya mayaṃ sutuṭṭhā;_  
_Anūnanāmo labhatajja dāraṃ,_  
_Ajjeva taṃ kuruyo pāpayātu”._  


(1633.)

2978\. _Sa puṇṇako attamano udaggo,_  
_Irandhatiṃ nāgakaññaṃ labhitvā;_  
_Haṭṭhena bhāvena patītarūpo,_  
_Iccabravi kurūnaṃ kattuseṭṭhaṃ._  


(1634.)

2979\. _“Bhariyāya maṃ tvaṃ akari samaṅgiṃ,_  
_Ahañca te vidhura karomi kiccaṃ;_  
_Idañca te maṇiratanaṃ dadāmi,_  
_Ajjeva taṃ kuruyo pāpayāmi”._  


(1635.)

2980\. _“Ajeyyamesā tava hotu metti,_  
_Bhariyāya kaccāna piyāya saddhiṃ;_  
_Ānandi vitto sumano patīto,_  
_Datvā maṇiṃ mañca nayindapatthaṃ”._  


(1636.)

2981\. _Sa puṇṇako kurūnaṃ kattuseṭṭhaṃ,_  
_Nisīdayī purato āsanasmiṃ;_  
_Ādāya kattāramanomapaññaṃ,_  
_Upānayī nagaraṃ indapatthaṃ._  


(1637.)

2982\. _Mano manussassa yathāpi gacche,_  
_Tatopissa khippataraṃ ahosi;_  
_Sa puṇṇako kurūnaṃ kattuseṭṭhaṃ,_  
_Upānayī nagaraṃ indapatthaṃ._  


(1638.)

2983\. _“Etindapatthaṃ nagaraṃ padissati,_  
_Rammāni ca ambavanāni bhāgaso;_  
_Ahañca bhariyāya samaṅgibhūto,_  
_Tuvañca pattosi sakaṃ niketaṃ”._  


(1639.)

2984\. _Sa puṇṇako kurūnaṃ kattuseṭṭhaṃ,_  
_Oropiya dhammasabhāya majjhe;_  
_Ājaññamāruyha anomavaṇṇo,_  
_Pakkāmi vehāyasamantalikkhe._  


(1640.)

2985\. _Taṃ disvā rājā paramappatīto,_  
_Uṭṭhāya bāhāhi palissajitvā;_  
_Avikampayaṃ dhammasabhāya majjhe,_  
_Nisīdayī pamukhamāsanasmiṃ._  


(1641.)

2986\. _“Tvaṃ no vinetāsi rathaṃva naddhaṃ,_  
_Nandanti taṃ kuruyo dassanena;_  
_Akkhāhi me pucchito etamatthaṃ,_  
_Kathaṃ pamokkho ahu māṇavassa”._  


(1642.)

2987\. _“Yaṃ māṇavotyābhivadī janinda,_  
_Na so manusso naravīraseṭṭha;_  
_Yadi te suto puṇṇako nāma yakkho,_  
_Rañño kuverassa hi so sajibbo._  


(1643.)

2988\. _Bhūmindharo varuṇo nāma nāgo,_  
_Brahā sucī vaṇṇabalūpapanno;_  
_Tassānujaṃ dhītaraṃ kāmayāno,_  
_Irandhatī nāma sā nāgakaññā._  


(1644.)

2989\. _Tassā sumajjhāya piyāya hetu,_  
_Patārayittha maraṇāya mayhaṃ;_  
_So ceva bhariyāya samaṅgibhūto,_  
_Ahañca anuññāto maṇi ca laddho”._  


(1645.)

2990\. _“Rukkho hi mayhaṃ padvāre sujāto,_  
_Paññākkhandho sīlamayassa sākhā;_  
_Atthe ca dhamme ca ṭhito nipāko,_  
_Gavapphalo hatthigavāssachanno._  


(1646.)

2991\. _Naccagītatūriyābhinādite,_  
_Ucchijja senaṃ puriso ahāsi;_  
_So no ayaṃ āgato sanniketaṃ,_  
_Rukkhassimassāpacitiṃ karotha._  


(1647.)

2992\. _Ye keci vittā mama paccayena,_  
_Sabbeva te pātukarontu ajja;_  
_Tibbāni katvāna upāyanāni,_  
_Rukkhassimassāpacitiṃ karotha._  


(1648.)

2993\. _Ye keci baddhā mama atthi raṭṭhe,_  
_Sabbeva te bandhanā mocayantu;_  
_Yatheva yaṃ bandhanasmā pamutto,_  
_Evamete muñcare bandhanasmā._  


(1649.)

2994\. _Unnaṅgalā māsamimaṃ karontu,_  
_Maṃsodanaṃ brāhmaṇā bhakkhayantu;_  
_Amajjapā majjarahā pivantu,_  
_Puṇṇāhi thālāhi palissutāhi._  


(1650.)

2995\. _Mahāpathaṃ nicca samavhayantu,_  
_Tibbañca rakkhaṃ vidahantu raṭṭhe;_  
_Yathāññamaññaṃ na viheṭhayeyyuṃ,_  
_Rukkhassimassāpacitiṃ karotha”._  


(1651.)

2996\. _Orodhā ca kumārā ca,_  
_vesiyānā ca brāhmaṇā;_  
_Bahuṃ annañca pānañca,_  
_paṇḍitassābhihārayuṃ._  


(1652.)

2997\. _Hatthārohā anīkaṭṭhā,_  
_rathikā pattikārakā;_  
_Bahuṃ annañca pānañca,_  
_paṇḍitassābhihārayuṃ._  


(1653.)

2998\. _Samāgatā jānapadā,_  
_negamā ca samāgatā;_  
_Bahuṃ annañca pānañca,_  
_paṇḍitassābhihārayuṃ._  


(1654.)

2999\. _Bahujano pasannosi,_  
_disvā paṇḍitamāgate;_  
_Paṇḍitamhi anuppatte,_  
_celukkhepo pavattathāti._  


---

3000\. Vidhurajātakaṃ navamaṃ.



[Go to previous page (22.1.9.8 Sādhunaradhammakaṇḍa)](22.1.9.8.md) / [Go to parent page (22.1.9 Vidhurajātaka)](../22.1.9.md) / [Go to next page (22.1.10 Vessantarajātaka)](../22.1.10.md)


