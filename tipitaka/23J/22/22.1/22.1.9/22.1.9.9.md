
[Home](/) / [23J Jātakapāḷi](../../../../23J.md) / [22 Mahānipāta](../../../22.md) / [22.1 Mūgapakkhavagga](../../22.1.md) / [22.1.9 Vidhurajātaka](../22.1.9.md)

# 𑁨𑁨𑁇𑁧𑁇𑁯𑁇𑁯 𑀓𑀸𑀍𑀆𑀕𑀺𑀭𑀺𑀓𑀡𑁆𑀟

* 𑀫𑀳𑀸𑀦𑀺𑀧𑀸𑀢

* 𑀫𑀽𑀕𑀧𑀓𑁆𑀔𑀯𑀕𑁆𑀕

* 𑀯𑀺𑀥𑀼𑀭𑀚𑀸𑀢𑀓

* 𑀓𑀸𑀍𑀆𑀕𑀺𑀭𑀺𑀓𑀡𑁆𑀟

(1572.)

2916\. _“𑀅𑀯𑀲𑀺𑀁 𑀅𑀳𑀁 𑀢𑀼𑀬𑁆𑀳 𑀢𑀻𑀳𑀁 𑀅𑀕𑀸𑀭𑁂,_  
_𑀅𑀦𑁆𑀦𑁂𑀦 𑀧𑀸𑀦𑁂𑀦 𑀉𑀧𑀝𑁆𑀞𑀺𑀢𑁄𑀲𑁆𑀫𑀺;_  
_𑀫𑀺𑀢𑁆𑀢𑁄 𑀫𑀫𑀸𑀲𑀻 𑀯𑀺𑀲𑀚𑁆𑀚𑀸𑀫𑀳𑀁 𑀢𑀁,_  
_𑀓𑀸𑀫𑀁 𑀖𑀭𑀁 𑀉𑀢𑁆𑀢𑀫𑀧𑀜𑁆𑀜 𑀕𑀘𑁆𑀙𑁇_  


(1573.)

2917\. _𑀅𑀧𑀺 𑀳𑀸𑀬𑀢𑀼 𑀦𑀸𑀕𑀓𑀼𑀮𑀸 𑀅𑀢𑁆𑀣𑁄,_  
_𑀅𑀮𑀫𑁆𑀧𑀺 𑀫𑁂 𑀦𑀸𑀕𑀓𑀜𑁆𑀜𑀸𑀬 𑀳𑁄𑀢𑀼;_  
_𑀲𑁄 𑀢𑁆𑀯𑀁 𑀲𑀓𑁂𑀦𑁂𑀯 𑀲𑀼𑀪𑀸𑀲𑀺𑀢𑁂𑀦,_  
_𑀫𑀼𑀢𑁆𑀢𑁄𑀲𑀺 𑀫𑁂 𑀅𑀚𑁆𑀚 𑀯𑀥𑀸𑀬 𑀧𑀜𑁆𑀜”𑁇_  


(1574.)

2918\. _“𑀳𑀦𑁆𑀤 𑀢𑀼𑀯𑀁 𑀬𑀓𑁆𑀔 𑀫𑀫𑀫𑁆𑀧𑀺 𑀦𑁂𑀳𑀺,_  
_𑀲𑀲𑀼𑀭𑀁 𑀢𑁂 𑀅𑀢𑁆𑀣𑀁 𑀫𑀬𑀺 𑀘𑀭𑀲𑁆𑀲𑀼;_  
_𑀫𑀬𑀜𑁆𑀘 𑀦𑀸𑀕𑀸𑀥𑀺𑀧𑀢𑀺𑀁 𑀯𑀺𑀫𑀸𑀦𑀁,_  
_𑀤𑀓𑁆𑀔𑁂𑀫𑀼 𑀦𑀸𑀕𑀲𑁆𑀲 𑀅𑀤𑀺𑀝𑁆𑀞𑀧𑀼𑀩𑁆𑀩𑀁”𑁇_  


(1575.)

2919\. _“𑀬𑀁 𑀯𑁂 𑀦𑀭𑀲𑁆𑀲 𑀅𑀳𑀺𑀢𑀸𑀬 𑀅𑀲𑁆𑀲,_  
_𑀦 𑀢𑀁 𑀧𑀜𑁆𑀜𑁄 𑀅𑀭𑀳𑀢𑀺 𑀤𑀲𑁆𑀲𑀦𑀸𑀬;_  
_𑀅𑀣 𑀓𑁂𑀦 𑀯𑀡𑁆𑀡𑁂𑀦 𑀅𑀫𑀺𑀢𑁆𑀢𑀕𑀸𑀫𑀁,_  
_𑀢𑀼𑀯𑀫𑀺𑀘𑁆𑀙𑀲𑀺 𑀉𑀢𑁆𑀢𑀫𑀧𑀜𑁆𑀜 𑀕𑀦𑁆𑀢𑀼𑀁”𑁇_  


(1576.)

2920\. _“𑀅𑀤𑁆𑀥𑀸 𑀧𑀚𑀸𑀦𑀸𑀫𑀺 𑀅𑀳𑀫𑁆𑀧𑀺 𑀏𑀢𑀁,_  
_𑀦 𑀢𑀁 𑀧𑀜𑁆𑀜𑁄 𑀅𑀭𑀳𑀢𑀺 𑀤𑀲𑁆𑀲𑀦𑀸𑀬;_  
_𑀧𑀸𑀧𑀜𑁆𑀘 𑀫𑁂 𑀦𑀢𑁆𑀣𑀺 𑀓𑀢𑀁 𑀓𑀼𑀳𑀺𑀜𑁆𑀘𑀺,_  
_𑀢𑀲𑁆𑀫𑀸 𑀦 𑀲𑀗𑁆𑀓𑁂 𑀫𑀭𑀡𑀸𑀕𑀫𑀸𑀬”𑁇_  


(1577.)

2921\. _“𑀳𑀦𑁆𑀤 𑀘 𑀞𑀸𑀦𑀁 𑀅𑀢𑀼𑀮𑀸𑀦𑀼𑀪𑀸𑀯𑀁,_  
_𑀫𑀬𑀸 𑀲𑀳 𑀤𑀓𑁆𑀔𑀲𑀺 𑀏𑀳𑀺 𑀓𑀢𑁆𑀢𑁂;_  
_𑀬𑀢𑁆𑀣𑀘𑁆𑀙𑀢𑀺 𑀦𑀘𑁆𑀘𑀕𑀻𑀢𑁂𑀳𑀺 𑀦𑀸𑀕𑁄,_  
_𑀭𑀸𑀚𑀸 𑀬𑀣𑀸 𑀯𑁂𑀲𑁆𑀲𑀯𑀡𑁄 𑀦𑀍𑀇𑀜𑁆𑀜𑀁𑁇_  


(1578.)

2922\. _𑀢𑀁 𑀦𑀸𑀕𑀓𑀜𑁆𑀜𑀸 𑀘𑀭𑀺𑀢𑀁 𑀕𑀡𑁂𑀦,_  
_𑀦𑀺𑀓𑀻𑀍𑀇𑀢𑀁 𑀦𑀺𑀘𑁆𑀘𑀫𑀳𑁄 𑀘 𑀭𑀢𑁆𑀢𑀺𑀁;_  
_𑀧𑀳𑀽𑀢𑀫𑀸𑀮𑁆𑀬𑀁 𑀩𑀳𑀼𑀧𑀼𑀧𑁆𑀨𑀙𑀦𑁆𑀦𑀁,_  
_𑀑𑀪𑀸𑀲𑀢𑀻 𑀯𑀺𑀚𑁆𑀚𑀼𑀭𑀺𑀯𑀦𑁆𑀢𑀮𑀺𑀓𑁆𑀔𑁂𑁇_  


(1579.)

2923\. _𑀅𑀦𑁆𑀦𑁂𑀦 𑀧𑀸𑀦𑁂𑀦 𑀉𑀧𑁂𑀢𑀭𑀽𑀧𑀁,_  
_𑀦𑀘𑁆𑀘𑁂𑀳𑀺 𑀕𑀻𑀢𑁂𑀳𑀺 𑀘 𑀯𑀸𑀤𑀺𑀢𑁂𑀳𑀺;_  
_𑀧𑀭𑀺𑀧𑀽𑀭𑀁 𑀓𑀜𑁆𑀜𑀸𑀳𑀺 𑀅𑀮𑀗𑁆𑀓𑀢𑀸𑀳𑀺,_  
_𑀉𑀧𑀲𑁄𑀪𑀢𑀺 𑀯𑀢𑁆𑀣𑀧𑀺𑀮𑀦𑁆𑀥𑀦𑁂𑀦𑁇_  


(1580.)

2924\. _𑀲𑁄 𑀧𑀼𑀡𑁆𑀡𑀓𑁄 𑀓𑀼𑀭𑀽𑀦𑀁 𑀓𑀢𑁆𑀢𑀼𑀲𑁂𑀝𑁆𑀞𑀁,_  
_𑀦𑀺𑀲𑀻𑀤𑀬𑀻 𑀧𑀘𑁆𑀙𑀢𑁄 𑀆𑀲𑀦𑀲𑁆𑀫𑀺𑀁;_  
_𑀆𑀤𑀸𑀬 𑀓𑀢𑁆𑀢𑀸𑀭𑀫𑀦𑁄𑀫𑀧𑀜𑁆𑀜𑀁,_  
_𑀉𑀧𑀸𑀦𑀬𑀻 𑀪𑀯𑀦𑀁 𑀦𑀸𑀕𑀭𑀜𑁆𑀜𑁄𑁇_  


(1581.)

2925\. _𑀧𑀢𑁆𑀯𑀸𑀦 𑀞𑀸𑀦𑀁 𑀅𑀢𑀼𑀮𑀸𑀦𑀼𑀪𑀸𑀯𑀁,_  
_𑀅𑀝𑁆𑀞𑀸𑀲𑀺 𑀓𑀢𑁆𑀢𑀸 𑀧𑀘𑁆𑀙𑀢𑁄 𑀧𑀼𑀡𑁆𑀡𑀓𑀲𑁆𑀲;_  
_𑀲𑀸𑀫𑀕𑁆𑀕𑀺𑀧𑁂𑀓𑁆𑀔𑀫𑀸𑀦𑁄 𑀦𑀸𑀕𑀭𑀸𑀚𑀸,_  
_𑀧𑀼𑀩𑁆𑀩𑁂𑀯 𑀚𑀸𑀫𑀸𑀢𑀭𑀫𑀚𑁆𑀛𑀪𑀸𑀲𑀣𑁇_  


(1582.)

2926\. _𑀬𑀦𑁆𑀦𑀼 𑀢𑀼𑀯𑀁 𑀅𑀕𑀫𑀸 𑀫𑀘𑁆𑀘𑀮𑁄𑀓𑀁,_  
_𑀅𑀦𑁆𑀯𑁂𑀲𑀫𑀸𑀦𑁄 𑀳𑀤𑀬𑀁 𑀧𑀡𑁆𑀟𑀺𑀢𑀲𑁆𑀲;_  
_𑀓𑀘𑁆𑀘𑀺 𑀲𑀫𑀺𑀤𑁆𑀥𑁂𑀦 𑀇𑀥𑀸𑀦𑀼𑀧𑀢𑁆𑀢𑁄,_  
_𑀆𑀤𑀸𑀬 𑀓𑀢𑁆𑀢𑀸𑀭𑀫𑀦𑁄𑀫𑀧𑀜𑁆𑀜𑀁”𑁇_  


(1583.)

2927\. _“𑀅𑀬𑀜𑁆𑀳𑀺 𑀲𑁄 𑀆𑀕𑀢𑁄 𑀬𑀁 𑀢𑁆𑀯𑀫𑀺𑀘𑁆𑀙𑀲𑀺,_  
_𑀥𑀫𑁆𑀫𑁂𑀦 𑀮𑀤𑁆𑀥𑁄 𑀫𑀫 𑀥𑀫𑁆𑀫𑀧𑀸𑀮𑁄;_  
_𑀢𑀁 𑀧𑀲𑁆𑀲𑀣 𑀲𑀫𑁆𑀫𑀼𑀔𑀸 𑀪𑀸𑀲𑀫𑀸𑀦𑀁,_  
_𑀲𑀼𑀔𑁄 𑀳𑀯𑁂 𑀲𑀧𑁆𑀧𑀼𑀭𑀺𑀲𑁂𑀳𑀺 𑀲𑀗𑁆𑀕𑀫𑁄”𑁇_  


---

2928\. 𑀓𑀸𑀍𑀆𑀕𑀺𑀭𑀺𑀓𑀡𑁆𑀟𑀁 𑀦𑀸𑀫𑁇



(1584.)

2929\. _“𑀅𑀤𑀺𑀝𑁆𑀞𑀧𑀼𑀩𑁆𑀩𑀁 𑀤𑀺𑀲𑁆𑀯𑀸𑀦,_  
_𑀫𑀘𑁆𑀘𑁄 𑀫𑀘𑁆𑀘𑀼𑀪𑀬𑀝𑁆𑀝𑀺𑀢𑁄;_  
_𑀩𑁆𑀬𑀫𑁆𑀳𑀺𑀢𑁄 𑀦𑀸𑀪𑀺𑀯𑀸𑀤𑁂𑀲𑀺,_  
_𑀦𑀬𑀺𑀤𑀁 𑀧𑀜𑁆𑀜𑀯𑀢𑀸𑀫𑀺𑀯”𑁇_  


(1585.)

2930\. _“𑀦 𑀘𑀫𑁆𑀳𑀺 𑀩𑁆𑀬𑀫𑁆𑀳𑀺𑀢𑁄 𑀦𑀸𑀕,_  
_𑀦 𑀘 𑀫𑀘𑁆𑀘𑀼𑀪𑀬𑀝𑁆𑀝𑀺𑀢𑁄;_  
_𑀦 𑀯𑀚𑁆𑀛𑁄 𑀅𑀪𑀺𑀯𑀸𑀤𑁂𑀬𑁆𑀬,_  
_𑀯𑀚𑁆𑀛𑀁 𑀯𑀸 𑀦𑀸𑀪𑀺𑀯𑀸𑀤𑀬𑁂𑁇_  


(1586.)

2931\. _𑀓𑀣𑀁 𑀦𑁄 𑀅𑀪𑀺𑀯𑀸𑀤𑁂𑀬𑁆𑀬,_  
_𑀅𑀪𑀺𑀯𑀸𑀤𑀸𑀧𑀬𑁂𑀣 𑀯𑁂;_  
_𑀬𑀁 𑀦𑀭𑁄 𑀳𑀦𑁆𑀢𑀼𑀫𑀺𑀘𑁆𑀙𑁂𑀬𑁆𑀬,_  
_𑀢𑀁 𑀓𑀫𑁆𑀫𑀁 𑀦𑀼𑀧𑀧𑀚𑁆𑀚𑀢𑀺”𑁇_  


(1587.)

2932\. _“𑀏𑀯𑀫𑁂𑀢𑀁 𑀬𑀣𑀸 𑀩𑁆𑀭𑀽𑀲𑀺,_  
_𑀲𑀘𑁆𑀘𑀁 𑀪𑀸𑀲𑀲𑀺 𑀧𑀡𑁆𑀟𑀺𑀢;_  
_𑀦 𑀯𑀚𑁆𑀛𑁄 𑀅𑀪𑀺𑀯𑀸𑀤𑁂𑀬𑁆𑀬,_  
_𑀯𑀚𑁆𑀛𑀁 𑀯𑀸 𑀦𑀸𑀪𑀺𑀯𑀸𑀤𑀬𑁂𑁇_  


(1588.)

2933\. _𑀓𑀣𑀁 𑀦𑁄 𑀅𑀪𑀺𑀯𑀸𑀤𑁂𑀬𑁆𑀬,_  
_𑀅𑀪𑀺𑀯𑀸𑀤𑀸𑀧𑀬𑁂𑀣 𑀯𑁂;_  
_𑀬𑀁 𑀦𑀭𑁄 𑀳𑀦𑁆𑀢𑀼𑀫𑀺𑀘𑁆𑀙𑁂𑀬𑁆𑀬,_  
_𑀢𑀁 𑀓𑀫𑁆𑀫𑀁 𑀦𑀼𑀧𑀧𑀚𑁆𑀚𑀢𑀺”𑁇_  


(1589.)

2934\. _“𑀅𑀲𑀲𑁆𑀲𑀢𑀁 𑀲𑀲𑁆𑀲𑀢𑀁 𑀦𑀼 𑀢𑀯𑀬𑀺𑀤𑀁,_  
_𑀇𑀤𑁆𑀥𑀻 𑀚𑀼𑀢𑀻 𑀩𑀮𑀯𑀻𑀭𑀺𑀬𑀽𑀧𑀧𑀢𑁆𑀢𑀺;_  
_𑀧𑀼𑀘𑁆𑀙𑀸𑀫𑀺 𑀢𑀁 𑀦𑀸𑀕𑀭𑀸𑀚𑁂𑀢𑀫𑀢𑁆𑀣𑀁,_  
_𑀓𑀣𑀁 𑀦𑀼 𑀢𑁂 𑀮𑀤𑁆𑀥𑀫𑀺𑀤𑀁 𑀯𑀺𑀫𑀸𑀦𑀁𑁇_  


(1590.)

2935\. _𑀅𑀥𑀺𑀘𑁆𑀘𑀮𑀤𑁆𑀥𑀁 𑀧𑀭𑀺𑀡𑀸𑀫𑀚𑀁 𑀢𑁂,_  
_𑀲𑀬𑀁𑀓𑀢𑀁 𑀉𑀤𑀸𑀳𑀼 𑀤𑁂𑀯𑁂𑀳𑀺 𑀤𑀺𑀦𑁆𑀦𑀁;_  
_𑀅𑀓𑁆𑀔𑀸𑀳𑀺 𑀫𑁂 𑀦𑀸𑀕𑀭𑀸𑀚𑁂𑀢𑀫𑀢𑁆𑀣𑀁,_  
_𑀬𑀣𑁂𑀯 𑀢𑁂 𑀮𑀤𑁆𑀥𑀫𑀺𑀤𑀁 𑀯𑀺𑀫𑀸𑀦𑀁”𑁇_  


(1591.)

2936\. _“𑀦𑀸𑀥𑀺𑀘𑁆𑀘𑀮𑀤𑁆𑀥𑀁 𑀦 𑀧𑀭𑀺𑀡𑀸𑀫𑀚𑀁 𑀫𑁂,_  
_𑀦 𑀲𑀬𑀁𑀓𑀢𑀁 𑀦𑀸𑀧𑀺 𑀤𑁂𑀯𑁂𑀳𑀺 𑀤𑀺𑀦𑁆𑀦𑀁;_  
_𑀲𑀓𑁂𑀳𑀺 𑀓𑀫𑁆𑀫𑁂𑀳𑀺 𑀅𑀧𑀸𑀧𑀓𑁂𑀳𑀺,_  
_𑀧𑀼𑀜𑁆𑀜𑁂𑀳𑀺 𑀫𑁂 𑀮𑀤𑁆𑀥𑀫𑀺𑀤𑀁 𑀯𑀺𑀫𑀸𑀦𑀁”𑁇_  


(1592.)

2937\. _“𑀓𑀺𑀁 𑀢𑁂 𑀯𑀢𑀁 𑀓𑀺𑀁 𑀧𑀦 𑀩𑁆𑀭𑀳𑁆𑀫𑀘𑀭𑀺𑀬𑀁,_  
_𑀓𑀺𑀲𑁆𑀲 𑀲𑀼𑀘𑀺𑀡𑁆𑀡𑀲𑁆𑀲 𑀅𑀬𑀁 𑀯𑀺𑀧𑀸𑀓𑁄;_  
_𑀇𑀤𑁆𑀥𑀻 𑀚𑀼𑀢𑀻 𑀩𑀮𑀯𑀻𑀭𑀺𑀬𑀽𑀧𑀧𑀢𑁆𑀢𑀺,_  
_𑀇𑀤𑀜𑁆𑀘 𑀢𑁂 𑀦𑀸𑀕 𑀫𑀳𑀸𑀯𑀺𑀫𑀸𑀦𑀁”𑁇_  


(1593.)

2938\. _“𑀅𑀳𑀜𑁆𑀘 𑀪𑀭𑀺𑀬𑀸 𑀘 𑀫𑀦𑀼𑀲𑁆𑀲𑀮𑁄𑀓𑁂,_  
_𑀲𑀤𑁆𑀥𑀸 𑀉𑀪𑁄 𑀤𑀸𑀦𑀧𑀢𑀻 𑀅𑀳𑀼𑀫𑁆𑀳𑀸;_  
_𑀑𑀧𑀸𑀦𑀪𑀽𑀢𑀁 𑀫𑁂 𑀖𑀭𑀁 𑀢𑀤𑀸𑀲𑀺,_  
_𑀲𑀦𑁆𑀢𑀧𑁆𑀧𑀺𑀢𑀸 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 𑀘𑁇_  


(1594.)

2939\. _𑀫𑀸𑀮𑀜𑁆𑀘 𑀕𑀦𑁆𑀥𑀜𑁆𑀘 𑀯𑀺𑀮𑁂𑀧𑀦𑀜𑁆𑀘,_  
_𑀧𑀤𑀻𑀧𑀺𑀬𑀁 𑀲𑁂𑀬𑁆𑀬𑀫𑀼𑀧𑀲𑁆𑀲𑀬𑀜𑁆𑀘;_  
_𑀅𑀘𑁆𑀙𑀸𑀤𑀦𑀁 𑀲𑀸𑀬𑀦𑀫𑀦𑁆𑀦𑀧𑀸𑀦𑀁,_  
_𑀲𑀓𑁆𑀓𑀘𑁆𑀘 𑀤𑀸𑀦𑀸𑀦𑀺 𑀅𑀤𑀫𑁆𑀳 𑀢𑀢𑁆𑀣𑁇_  


(1595.)

2940\. _𑀢𑀁 𑀫𑁂 𑀯𑀢𑀁 𑀢𑀁 𑀧𑀦 𑀩𑁆𑀭𑀳𑁆𑀫𑀘𑀭𑀺𑀬𑀁,_  
_𑀢𑀲𑁆𑀲 𑀲𑀼𑀘𑀺𑀡𑁆𑀡𑀲𑁆𑀲 𑀅𑀬𑀁 𑀯𑀺𑀧𑀸𑀓𑁄;_  
_𑀇𑀤𑁆𑀥𑀻 𑀚𑀼𑀢𑀻 𑀩𑀮𑀯𑀻𑀭𑀺𑀬𑀽𑀧𑀧𑀢𑁆𑀢𑀺,_  
_𑀇𑀤𑀜𑁆𑀘 𑀫𑁂 𑀥𑀻𑀭 𑀫𑀳𑀸𑀯𑀺𑀫𑀸𑀦𑀁”𑁇_  


(1596.)

2941\. _“𑀏𑀯𑀜𑁆𑀘𑁂 𑀢𑁂 𑀮𑀤𑁆𑀥𑀫𑀺𑀤𑀁 𑀯𑀺𑀫𑀸𑀦𑀁,_  
_𑀚𑀸𑀦𑀸𑀲𑀺 𑀧𑀼𑀜𑁆𑀜𑀸𑀦𑀁 𑀨𑀮𑀽𑀧𑀧𑀢𑁆𑀢𑀺𑀁;_  
_𑀢𑀲𑁆𑀫𑀸 𑀳𑀺 𑀥𑀫𑁆𑀫𑀁 𑀘𑀭 𑀅𑀧𑁆𑀧𑀫𑀢𑁆𑀢𑁄,_  
_𑀬𑀣𑀸 𑀯𑀺𑀫𑀸𑀦𑀁 𑀧𑀼𑀦 𑀫𑀸𑀯𑀲𑁂𑀲𑀺”𑁇_  


(1597.)

2942\. _“𑀦𑀬𑀺𑀥 𑀲𑀦𑁆𑀢𑀺 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 𑀘,_  
_𑀬𑁂𑀲𑀦𑁆𑀦𑀧𑀸𑀦𑀸𑀦𑀺 𑀤𑀤𑁂𑀫𑀼 𑀓𑀢𑁆𑀢𑁂;_  
_𑀅𑀓𑁆𑀔𑀸𑀳𑀺 𑀫𑁂 𑀧𑀼𑀘𑁆𑀙𑀺𑀢𑁄 𑀏𑀢𑀫𑀢𑁆𑀣𑀁,_  
_𑀬𑀣𑀸 𑀯𑀺𑀫𑀸𑀦𑀁 𑀧𑀼𑀦 𑀫𑀸𑀯𑀲𑁂𑀫”𑁇_  


(1598.)

2943\. _“𑀪𑁄𑀕𑀻 𑀳𑀺 𑀢𑁂 𑀲𑀦𑁆𑀢𑀺 𑀇𑀥𑀽𑀧𑀧𑀦𑁆𑀦𑀸,_  
_𑀧𑀼𑀢𑁆𑀢𑀸 𑀘 𑀤𑀸𑀭𑀸 𑀅𑀦𑀼𑀚𑀻𑀯𑀺𑀦𑁄 𑀘;_  
_𑀢𑁂𑀲𑀼 𑀢𑀼𑀯𑀁 𑀯𑀘𑀲𑀸 𑀓𑀫𑁆𑀫𑀼𑀦𑀸 𑀘,_  
_𑀅𑀲𑀫𑁆𑀧𑀤𑀼𑀝𑁆𑀞𑁄 𑀘 𑀪𑀯𑀸𑀳𑀺 𑀦𑀺𑀘𑁆𑀘𑀁𑁇_  


(1599.)

2944\. _𑀏𑀯𑀁 𑀢𑀼𑀯𑀁 𑀦𑀸𑀕 𑀅𑀲𑀫𑁆𑀧𑀤𑁄𑀲𑀁,_  
_𑀅𑀦𑀼𑀧𑀸𑀮𑀬 𑀯𑀘𑀲𑀸 𑀓𑀫𑁆𑀫𑀼𑀦𑀸 𑀘;_  
_𑀞𑀢𑁆𑀯𑀸 𑀇𑀥 𑀬𑀸𑀯𑀢𑀸𑀬𑀼𑀓𑀁 𑀯𑀺𑀫𑀸𑀦𑁂,_  
_𑀉𑀤𑁆𑀥𑀁 𑀇𑀢𑁄 𑀕𑀘𑁆𑀙𑀲𑀺 𑀤𑁂𑀯𑀮𑁄𑀓𑀁”𑁇_  


(1600.)

2945\. _“𑀅𑀤𑁆𑀥𑀸 𑀳𑀺 𑀲𑁄 𑀲𑁄𑀘𑀢𑀺 𑀭𑀸𑀚𑀲𑁂𑀝𑁆𑀞𑁄,_  
_𑀢𑀬𑀸 𑀯𑀺𑀦𑀸 𑀬𑀲𑁆𑀲 𑀢𑀼𑀯𑀁 𑀲𑀚𑀺𑀩𑁆𑀩𑁄;_  
_𑀤𑀼𑀓𑁆𑀔𑀽𑀧𑀦𑀻𑀢𑁄𑀧𑀺 𑀢𑀬𑀸 𑀲𑀫𑁂𑀘𑁆𑀘,_  
_𑀯𑀺𑀦𑁆𑀤𑁂𑀬𑁆𑀬 𑀧𑁄𑀲𑁄 𑀲𑀼𑀔𑀫𑀸𑀢𑀼𑀭𑁄𑀧𑀺”𑁇_  


(1601.)

2946\. _“𑀅𑀤𑁆𑀥𑀸 𑀲𑀢𑀁 𑀪𑀸𑀲𑀲𑀺 𑀦𑀸𑀕 𑀥𑀫𑁆𑀫𑀁,_  
_𑀅𑀦𑀼𑀢𑁆𑀢𑀭𑀁 𑀅𑀢𑁆𑀣𑀧𑀤𑀁 𑀲𑀼𑀘𑀺𑀡𑁆𑀡𑀁;_  
_𑀏𑀢𑀸𑀤𑀺𑀲𑀺𑀬𑀸𑀲𑀼 𑀳𑀺 𑀆𑀧𑀤𑀸𑀲𑀼,_  
_𑀧𑀜𑁆𑀜𑀸𑀬𑀢𑁂 𑀫𑀸𑀤𑀺𑀲𑀸𑀦𑀁 𑀯𑀺𑀲𑁂𑀲𑁄”𑁇_  


(1602.)

2947\. _“𑀅𑀓𑁆𑀔𑀸𑀳𑀺 𑀦𑁄 𑀢𑀸𑀬𑀁 𑀫𑀼𑀥𑀸 𑀦𑀼 𑀮𑀤𑁆𑀥𑁄,_  
_𑀅𑀓𑁆𑀔𑁂𑀳𑀺 𑀦𑁄 𑀢𑀸𑀬𑀁 𑀅𑀚𑁂𑀲𑀺 𑀚𑀽𑀢𑁂;_  
_𑀥𑀫𑁆𑀫𑁂𑀦 𑀮𑀤𑁆𑀥𑁄 𑀇𑀢𑀺 𑀢𑀸𑀬𑀫𑀸𑀳,_  
_𑀓𑀣𑀁 𑀦𑀼 𑀢𑁆𑀯𑀁 𑀳𑀢𑁆𑀣𑀫𑀺𑀫𑀲𑁆𑀲 𑀫𑀸𑀕𑀢𑁄”𑁇_  


(1603.)

2948\. _“𑀬𑁄 𑀫𑀺𑀲𑁆𑀲𑀭𑁄 𑀢𑀢𑁆𑀣 𑀅𑀳𑁄𑀲𑀺 𑀭𑀸𑀚𑀸,_  
_𑀢𑀫𑀸𑀬𑀫𑀓𑁆𑀔𑁂𑀳𑀺 𑀅𑀚𑁂𑀲𑀺 𑀚𑀽𑀢𑁂;_  
_𑀲𑁄 𑀫𑀁 𑀚𑀺𑀢𑁄 𑀭𑀸𑀚𑀸 𑀇𑀫𑀲𑁆𑀲𑀤𑀸𑀲𑀺,_  
_𑀥𑀫𑁆𑀫𑁂𑀦 𑀮𑀤𑁆𑀥𑁄𑀲𑁆𑀫𑀺 𑀅𑀲𑀸𑀳𑀲𑁂𑀦”𑁇_  


(1604.)

2949\. _𑀫𑀳𑁄𑀭𑀕𑁄 𑀅𑀢𑁆𑀢𑀫𑀦𑁄 𑀉𑀤𑀕𑁆𑀕𑁄,_  
_𑀲𑀼𑀢𑁆𑀯𑀸𑀦 𑀥𑀻𑀭𑀲𑁆𑀲 𑀲𑀼𑀪𑀸𑀲𑀺𑀢𑀸𑀦𑀺;_  
_𑀳𑀢𑁆𑀣𑁂 𑀕𑀳𑁂𑀢𑁆𑀯𑀸𑀦 𑀅𑀦𑁄𑀫𑀧𑀜𑁆𑀜𑀁,_  
_𑀧𑀸𑀯𑁂𑀓𑁆𑀔𑀺 𑀪𑀭𑀺𑀬𑀸𑀬 𑀢𑀤𑀸 𑀲𑀓𑀸𑀲𑁂𑁇_  


(1605.)

2950\. _“𑀬𑁂𑀦 𑀢𑁆𑀯𑀁 𑀯𑀺𑀫𑀮𑁂 𑀧𑀡𑁆𑀟𑀼,_  
_𑀬𑁂𑀦 𑀪𑀢𑁆𑀢𑀁 𑀦 𑀭𑀼𑀘𑁆𑀘𑀢𑀺;_  
_𑀦 𑀘 𑀫𑁂 𑀢𑀸𑀤𑀺𑀲𑁄 𑀯𑀡𑁆𑀡𑁄,_  
_𑀅𑀬𑀫𑁂𑀲𑁄 𑀢𑀫𑁄𑀦𑀼𑀤𑁄𑁇_  


(1606.)

2951\. _𑀬𑀲𑁆𑀲 𑀢𑁂 𑀳𑀤𑀬𑁂𑀦𑀢𑁆𑀣𑁄,_  
_𑀆𑀕𑀢𑀸𑀬𑀁 𑀧𑀪𑀗𑁆𑀓𑀭𑁄;_  
_𑀢𑀲𑁆𑀲 𑀯𑀸𑀓𑁆𑀬𑀁 𑀦𑀺𑀲𑀸𑀫𑁂𑀳𑀺,_  
_𑀤𑀼𑀮𑁆𑀮𑀪𑀁 𑀤𑀲𑁆𑀲𑀦𑀁 𑀧𑀼𑀦”𑁇_  


(1607.)

2952\. _𑀤𑀺𑀲𑁆𑀯𑀸𑀦 𑀢𑀁 𑀯𑀺𑀫𑀮𑀸 𑀪𑀽𑀭𑀺𑀧𑀜𑁆𑀜𑀁,_  
_𑀤𑀲𑀗𑁆𑀕𑀼𑀮𑀻 𑀅𑀜𑁆𑀚𑀮𑀺𑀁 𑀧𑀕𑁆𑀕𑀳𑁂𑀢𑁆𑀯𑀸;_  
_𑀳𑀝𑁆𑀞𑁂𑀦 𑀪𑀸𑀯𑁂𑀦 𑀧𑀢𑀻𑀢𑀭𑀽𑀧𑀸,_  
_𑀇𑀘𑁆𑀘𑀩𑁆𑀭𑀯𑀺 𑀓𑀼𑀭𑀽𑀦𑀁 𑀓𑀢𑁆𑀢𑀼𑀲𑁂𑀝𑁆𑀞𑀁𑁇_  


(1608.)

2953\. _“𑀅𑀤𑀺𑀝𑁆𑀞𑀧𑀼𑀩𑁆𑀩𑀁 𑀤𑀺𑀲𑁆𑀯𑀸𑀦,_  
_𑀫𑀘𑁆𑀘𑁄 𑀫𑀘𑁆𑀘𑀼𑀪𑀬𑀝𑁆𑀝𑀺𑀢𑁄;_  
_𑀩𑁆𑀬𑀫𑁆𑀳𑀺𑀢𑁄 𑀦𑀸𑀪𑀺𑀯𑀸𑀤𑁂𑀲𑀺,_  
_𑀦𑀬𑀺𑀤𑀁 𑀧𑀜𑁆𑀜𑀯𑀢𑀸𑀫𑀺𑀯”𑁇_  


(1609.)

2954\. _“𑀦 𑀘𑀫𑁆𑀳𑀺 𑀩𑁆𑀬𑀫𑁆𑀳𑀺𑀢𑁄 𑀦𑀸𑀕𑀺,_  
_𑀦 𑀘 𑀫𑀘𑁆𑀘𑀼𑀪𑀬𑀝𑁆𑀝𑀺𑀢𑁄;_  
_𑀦 𑀯𑀚𑁆𑀛𑁄 𑀅𑀪𑀺𑀯𑀸𑀤𑁂𑀬𑁆𑀬,_  
_𑀯𑀚𑁆𑀛𑀁 𑀯𑀸 𑀦𑀸𑀪𑀺𑀯𑀸𑀤𑀬𑁂𑁇_  


(1610.)

2955\. _𑀓𑀣𑀁 𑀦𑁄 𑀅𑀪𑀺𑀯𑀸𑀤𑁂𑀬𑁆𑀬,_  
_𑀅𑀪𑀺𑀯𑀸𑀤𑀸𑀧𑀬𑁂𑀣 𑀯𑁂;_  
_𑀬𑀁 𑀦𑀭𑁄 𑀳𑀦𑁆𑀢𑀼𑀫𑀺𑀘𑁆𑀙𑁂𑀬𑁆𑀬,_  
_𑀢𑀁 𑀓𑀫𑁆𑀫𑀁 𑀦𑀼𑀧𑀧𑀚𑁆𑀚𑀢𑀺”𑁇_  


(1611.)

2956\. _“𑀏𑀯𑀫𑁂𑀢𑀁 𑀬𑀣𑀸 𑀩𑁆𑀭𑀽𑀲𑀺,_  
_𑀲𑀘𑁆𑀘𑀁 𑀪𑀸𑀲𑀲𑀺 𑀧𑀡𑁆𑀟𑀺𑀢;_  
_𑀦 𑀯𑀚𑁆𑀛𑁄 𑀅𑀪𑀺𑀯𑀸𑀤𑁂𑀬𑁆𑀬,_  
_𑀯𑀚𑁆𑀛𑀁 𑀯𑀸 𑀦𑀸𑀪𑀺𑀯𑀸𑀤𑀬𑁂𑁇_  


(1612.)

2957\. _𑀓𑀣𑀁 𑀦𑁄 𑀅𑀪𑀺𑀯𑀸𑀤𑁂𑀬𑁆𑀬,_  
_𑀅𑀪𑀺𑀯𑀸𑀤𑀸𑀧𑀬𑁂𑀣 𑀯𑁂;_  
_𑀬𑀁 𑀦𑀭𑁄 𑀳𑀦𑁆𑀢𑀼𑀫𑀺𑀘𑁆𑀙𑁂𑀬𑁆𑀬,_  
_𑀢𑀁 𑀓𑀫𑁆𑀫𑀁 𑀦𑀼𑀧𑀧𑀚𑁆𑀚𑀢𑀺”𑁇_  


(1613.)

2958\. _“𑀅𑀲𑀲𑁆𑀲𑀢𑀁 𑀲𑀲𑁆𑀲𑀢𑀁 𑀦𑀼 𑀢𑀯𑀬𑀺𑀤𑀁,_  
_𑀇𑀤𑁆𑀥𑀻 𑀚𑀼𑀢𑀻 𑀩𑀮𑀯𑀻𑀭𑀺𑀬𑀽𑀧𑀧𑀢𑁆𑀢𑀺;_  
_𑀧𑀼𑀘𑁆𑀙𑀸𑀫𑀺 𑀢𑀁 𑀦𑀸𑀕𑀓𑀜𑁆𑀜𑁂𑀢𑀫𑀢𑁆𑀣𑀁,_  
_𑀓𑀣𑀁 𑀦𑀼 𑀢𑁂 𑀮𑀤𑁆𑀥𑀫𑀺𑀤𑀁 𑀯𑀺𑀫𑀸𑀦𑀁𑁇_  


(1614.)

2959\. _𑀅𑀥𑀺𑀘𑁆𑀘𑀮𑀤𑁆𑀥𑀁 𑀧𑀭𑀺𑀡𑀸𑀫𑀚𑀁 𑀢𑁂,_  
_𑀲𑀬𑀁𑀓𑀢𑀁 𑀉𑀤𑀸𑀳𑀼 𑀤𑁂𑀯𑁂𑀳𑀺 𑀤𑀺𑀦𑁆𑀦𑀁;_  
_𑀅𑀓𑁆𑀔𑀸𑀳𑀺 𑀫𑁂 𑀦𑀸𑀕𑀓𑀜𑁆𑀜𑁂𑀢𑀫𑀢𑁆𑀣𑀁,_  
_𑀬𑀣𑁂𑀯 𑀢𑁂 𑀮𑀤𑁆𑀥𑀫𑀺𑀤𑀁 𑀯𑀺𑀫𑀸𑀦𑀁”𑁇_  


(1615.)

2960\. _“𑀦𑀸𑀥𑀺𑀘𑁆𑀘𑀮𑀤𑁆𑀥𑀁 𑀦 𑀧𑀭𑀺𑀡𑀸𑀫𑀚𑀁 𑀫𑁂,_  
_𑀦 𑀲𑀬𑀁 𑀓𑀢𑀁 𑀦𑀸𑀧𑀺 𑀤𑁂𑀯𑁂𑀳𑀺 𑀤𑀺𑀦𑁆𑀦𑀁;_  
_𑀲𑀓𑁂𑀳𑀺 𑀓𑀫𑁆𑀫𑁂𑀳𑀺 𑀅𑀧𑀸𑀧𑀓𑁂𑀳𑀺,_  
_𑀧𑀼𑀜𑁆𑀜𑁂𑀳𑀺 𑀫𑁂 𑀮𑀤𑁆𑀥𑀫𑀺𑀤𑀁 𑀯𑀺𑀫𑀸𑀦𑀁”𑁇_  


(1616.)

2961\. _“𑀓𑀺𑀁 𑀢𑁂 𑀯𑀢𑀁 𑀓𑀺𑀁 𑀧𑀦 𑀩𑁆𑀭𑀳𑁆𑀫𑀘𑀭𑀺𑀬𑀁,_  
_𑀓𑀺𑀲𑁆𑀲 𑀲𑀼𑀘𑀺𑀡𑁆𑀡𑀲𑁆𑀲 𑀅𑀬𑀁 𑀯𑀺𑀧𑀸𑀓𑁄;_  
_𑀇𑀤𑁆𑀥𑀻 𑀚𑀼𑀢𑀻 𑀩𑀮𑀯𑀻𑀭𑀺𑀬𑀽𑀧𑀧𑀢𑁆𑀢𑀺,_  
_𑀇𑀤𑀜𑁆𑀘 𑀢𑁂 𑀦𑀸𑀕𑀺 𑀫𑀳𑀸𑀯𑀺𑀫𑀸𑀦𑀁”𑁇_  


(1617.)

2962\. _“𑀅𑀳𑀜𑁆𑀘 𑀔𑁄 𑀲𑀸𑀫𑀺𑀓𑁄 𑀘𑀸𑀧𑀺 𑀫𑀬𑁆𑀳𑀁,_  
_𑀲𑀤𑁆𑀥𑀸 𑀉𑀪𑁄 𑀤𑀸𑀦𑀧𑀢𑀻 𑀅𑀳𑀼𑀫𑁆𑀳𑀸;_  
_𑀑𑀧𑀸𑀦𑀪𑀽𑀢𑀁 𑀫𑁂 𑀖𑀭𑀁 𑀢𑀤𑀸𑀲𑀺,_  
_𑀲𑀦𑁆𑀢𑀧𑁆𑀧𑀺𑀢𑀸 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 𑀘𑁇_  


(1618.)

2963\. _𑀫𑀸𑀮𑀜𑁆𑀘 𑀕𑀦𑁆𑀥𑀜𑁆𑀘 𑀯𑀺𑀮𑁂𑀧𑀦𑀜𑁆𑀘,_  
_𑀧𑀤𑀻𑀧𑀺𑀬𑀁 𑀲𑁂𑀬𑁆𑀬𑀫𑀼𑀧𑀲𑁆𑀲𑀬𑀜𑁆𑀘;_  
_𑀅𑀘𑁆𑀙𑀸𑀤𑀦𑀁 𑀲𑀸𑀬𑀦𑀫𑀦𑁆𑀦𑀧𑀸𑀦𑀁,_  
_𑀲𑀓𑁆𑀓𑀘𑁆𑀘 𑀤𑀸𑀦𑀸𑀦𑀺 𑀅𑀤𑀫𑁆𑀳 𑀢𑀢𑁆𑀣𑁇_  


(1619.)

2964\. _𑀢𑀁 𑀫𑁂 𑀯𑀢𑀁 𑀢𑀁 𑀧𑀦 𑀩𑁆𑀭𑀳𑁆𑀫𑀘𑀭𑀺𑀬𑀁,_  
_𑀢𑀲𑁆𑀲 𑀲𑀼𑀘𑀺𑀡𑁆𑀡𑀲𑁆𑀲 𑀅𑀬𑀁 𑀯𑀺𑀧𑀸𑀓𑁄;_  
_𑀇𑀤𑁆𑀥𑀻 𑀚𑀼𑀢𑀻 𑀩𑀮𑀯𑀻𑀭𑀺𑀬𑀽𑀧𑀧𑀢𑁆𑀢𑀺,_  
_𑀇𑀤𑀜𑁆𑀘 𑀫𑁂 𑀥𑀻𑀭 𑀫𑀳𑀸𑀯𑀺𑀫𑀸𑀦𑀁”𑁇_  


(1620.)

2965\. _“𑀏𑀯𑀜𑁆𑀘𑁂 𑀢𑁂 𑀮𑀤𑁆𑀥𑀫𑀺𑀤𑀁 𑀯𑀺𑀫𑀸𑀦𑀁,_  
_𑀚𑀸𑀦𑀸𑀲𑀺 𑀧𑀼𑀜𑁆𑀜𑀸𑀦𑀁 𑀨𑀮𑀽𑀧𑀧𑀢𑁆𑀢𑀺𑀁;_  
_𑀢𑀲𑁆𑀫𑀸 𑀳𑀺 𑀥𑀫𑁆𑀫𑀁 𑀘𑀭 𑀅𑀧𑁆𑀧𑀫𑀢𑁆𑀢𑀸,_  
_𑀬𑀣𑀸 𑀯𑀺𑀫𑀸𑀦𑀁 𑀧𑀼𑀦 𑀫𑀸𑀯𑀲𑁂𑀲𑀺”𑁇_  


(1621.)

2966\. _“𑀦𑀬𑀺𑀥 𑀲𑀦𑁆𑀢𑀺 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 𑀘,_  
_𑀬𑁂𑀲𑀦𑁆𑀦𑀧𑀸𑀦𑀸𑀦𑀺 𑀤𑀤𑁂𑀫𑀼 𑀓𑀢𑁆𑀢𑁂;_  
_𑀅𑀓𑁆𑀔𑀸𑀳𑀺 𑀫𑁂 𑀧𑀼𑀘𑁆𑀙𑀺𑀢𑁄 𑀏𑀢𑀫𑀢𑁆𑀣𑀁,_  
_𑀬𑀣𑀸 𑀯𑀺𑀫𑀸𑀦𑀁 𑀧𑀼𑀦 𑀫𑀸𑀯𑀲𑁂𑀫”𑁇_  


(1622.)

2967\. _“𑀪𑁄𑀕𑀻 𑀳𑀺 𑀢𑁂 𑀲𑀦𑁆𑀢𑀺 𑀇𑀥𑀽𑀧𑀧𑀦𑁆𑀦𑀸,_  
_𑀧𑀼𑀢𑁆𑀢𑀸 𑀘 𑀤𑀸𑀭𑀸 𑀅𑀦𑀼𑀚𑀻𑀯𑀺𑀦𑁄 𑀘;_  
_𑀢𑁂𑀲𑀼 𑀢𑀼𑀯𑀁 𑀯𑀘𑀲𑀸 𑀓𑀫𑁆𑀫𑀼𑀦𑀸 𑀘,_  
_𑀅𑀲𑀫𑁆𑀧𑀤𑀼𑀝𑁆𑀞𑀸 𑀘 𑀪𑀯𑀸𑀳𑀺 𑀦𑀺𑀘𑁆𑀘𑀁𑁇_  


(1623.)

2968\. _𑀏𑀯𑀁 𑀢𑀼𑀯𑀁 𑀦𑀸𑀕𑀺 𑀅𑀲𑀫𑁆𑀧𑀤𑁄𑀲𑀁,_  
_𑀅𑀦𑀼𑀧𑀸𑀮𑀬 𑀯𑀘𑀲𑀸 𑀓𑀫𑁆𑀫𑀼𑀦𑀸 𑀘;_  
_𑀞𑀢𑁆𑀯𑀸 𑀇𑀥 𑀬𑀸𑀯𑀢𑀸𑀬𑀼𑀓𑀁 𑀯𑀺𑀫𑀸𑀦𑁂,_  
_𑀉𑀤𑁆𑀥𑀁 𑀇𑀢𑁄 𑀕𑀘𑁆𑀙𑀲𑀺 𑀤𑁂𑀯𑀮𑁄𑀓𑀁”𑁇_  


(1624.)

2969\. _“𑀅𑀤𑁆𑀥𑀸 𑀳𑀺 𑀲𑁄 𑀲𑁄𑀘𑀢𑀺 𑀭𑀸𑀚𑀲𑁂𑀝𑁆𑀞𑁄,_  
_𑀢𑀬𑀸 𑀯𑀺𑀦𑀸 𑀬𑀲𑁆𑀲 𑀢𑀼𑀯𑀁 𑀲𑀚𑀺𑀩𑁆𑀩𑁄;_  
_𑀤𑀼𑀓𑁆𑀔𑀽𑀧𑀦𑀻𑀢𑁄𑀧𑀺 𑀢𑀬𑀸 𑀲𑀫𑁂𑀘𑁆𑀘,_  
_𑀯𑀺𑀦𑁆𑀤𑁂𑀬𑁆𑀬 𑀧𑁄𑀲𑁄 𑀲𑀼𑀔𑀫𑀸𑀢𑀼𑀭𑁄𑀧𑀺”𑁇_  


(1625.)

2970\. _“𑀅𑀤𑁆𑀥𑀸 𑀲𑀢𑀁 𑀪𑀸𑀲𑀲𑀺 𑀦𑀸𑀕𑀺 𑀥𑀫𑁆𑀫𑀁,_  
_𑀅𑀦𑀼𑀢𑁆𑀢𑀭𑀁 𑀅𑀢𑁆𑀣𑀧𑀤𑀁 𑀲𑀼𑀘𑀺𑀡𑁆𑀡𑀁;_  
_𑀏𑀢𑀸𑀤𑀺𑀲𑀺𑀬𑀸𑀲𑀼 𑀳𑀺 𑀆𑀧𑀤𑀸𑀲𑀼,_  
_𑀧𑀜𑁆𑀜𑀸𑀬𑀢𑁂 𑀫𑀸𑀤𑀺𑀲𑀸𑀦𑀁 𑀯𑀺𑀲𑁂𑀲𑁄”𑁇_  


(1626.)

2971\. _“𑀅𑀓𑁆𑀔𑀸𑀳𑀺 𑀦𑁄 𑀢𑀸𑀬𑀁 𑀫𑀼𑀥𑀸 𑀦𑀼 𑀮𑀤𑁆𑀥𑁄,_  
_𑀅𑀓𑁆𑀔𑁂𑀳𑀺 𑀦𑁄 𑀢𑀸𑀬𑀁 𑀅𑀚𑁂𑀲𑀺 𑀚𑀽𑀢𑁂;_  
_𑀥𑀫𑁆𑀫𑁂𑀦 𑀮𑀤𑁆𑀥𑁄 𑀇𑀢𑀺 𑀢𑀸𑀬𑀫𑀸𑀳,_  
_𑀓𑀣𑀁 𑀦𑀼 𑀢𑁆𑀯𑀁 𑀳𑀢𑁆𑀣𑀫𑀺𑀫𑀲𑁆𑀲 𑀫𑀸𑀕𑀢𑁄”𑁇_  


(1627.)

2972\. _“𑀬𑁄 𑀫𑀺𑀲𑁆𑀲𑀭𑁄 𑀢𑀢𑁆𑀣 𑀅𑀳𑁄𑀲𑀺 𑀭𑀸𑀚𑀸,_  
_𑀢𑀫𑀸𑀬𑀫𑀓𑁆𑀔𑁂𑀳𑀺 𑀅𑀚𑁂𑀲𑀺 𑀚𑀽𑀢𑁂;_  
_𑀲𑁄 𑀫𑀁 𑀚𑀺𑀢𑁄 𑀭𑀸𑀚𑀸 𑀇𑀫𑀲𑁆𑀲𑀤𑀸𑀲𑀺,_  
_𑀥𑀫𑁆𑀫𑁂𑀦 𑀮𑀤𑁆𑀥𑁄𑀲𑁆𑀫𑀺 𑀅𑀲𑀸𑀳𑀲𑁂𑀦”𑁇_  


(1628.)

2973\. _𑀬𑀣𑁂𑀯 𑀯𑀭𑀼𑀡𑁄 𑀦𑀸𑀕𑁄,_  
_𑀧𑀜𑁆𑀳𑀁 𑀧𑀼𑀘𑁆𑀙𑀺𑀢𑁆𑀣 𑀧𑀡𑁆𑀟𑀺𑀢𑀁;_  
_𑀢𑀣𑁂𑀯 𑀦𑀸𑀕𑀓𑀜𑁆𑀜𑀸𑀧𑀺,_  
_𑀧𑀜𑁆𑀳𑀁 𑀧𑀼𑀘𑁆𑀙𑀺𑀢𑁆𑀣 𑀧𑀡𑁆𑀟𑀺𑀢𑀁𑁇_  


(1629.)

2974\. _𑀬𑀣𑁂𑀯 𑀯𑀭𑀼𑀡𑀁 𑀦𑀸𑀕𑀁,_  
_𑀥𑀻𑀭𑁄 𑀢𑁄𑀲𑁂𑀲𑀺 𑀧𑀼𑀘𑁆𑀙𑀺𑀢𑁄;_  
_𑀢𑀣𑁂𑀯 𑀦𑀸𑀕𑀓𑀜𑁆𑀜𑀫𑁆𑀧𑀺,_  
_𑀥𑀻𑀭𑁄 𑀢𑁄𑀲𑁂𑀲𑀺 𑀧𑀼𑀘𑁆𑀙𑀺𑀢𑁄𑁇_  


(1630.)

2975\. _𑀉𑀪𑁄𑀧𑀺 𑀢𑁂 𑀅𑀢𑁆𑀢𑀫𑀦𑁂 𑀯𑀺𑀤𑀺𑀢𑁆𑀯𑀸,_  
_𑀫𑀳𑁄𑀭𑀕𑀁 𑀦𑀸𑀕𑀓𑀜𑁆𑀜𑀜𑁆𑀘 𑀥𑀻𑀭𑁄;_  
_𑀅𑀙𑀫𑁆𑀪𑀻 𑀅𑀪𑀻𑀢𑁄 𑀅𑀮𑁄𑀫𑀳𑀝𑁆𑀞𑁄,_  
_𑀇𑀘𑁆𑀘𑀩𑁆𑀭𑀯𑀺 𑀯𑀭𑀼𑀡𑀁 𑀦𑀸𑀕𑀭𑀸𑀚𑀸𑀦𑀁𑁇_  


(1631.)

2976\. _“𑀫𑀸 𑀭𑁄𑀥𑀬𑀺 𑀦𑀸𑀕 𑀆𑀬𑀸𑀳𑀫𑀲𑁆𑀫𑀺,_  
_𑀬𑁂𑀦 𑀢𑀯𑀢𑁆𑀣𑁄 𑀇𑀤𑀁 𑀲𑀭𑀻𑀭𑀁;_  
_𑀳𑀤𑀬𑁂𑀦 𑀫𑀁𑀲𑁂𑀦 𑀓𑀭𑁄𑀳𑀺 𑀓𑀺𑀘𑁆𑀘𑀁,_  
_𑀲𑀬𑀁 𑀓𑀭𑀺𑀲𑁆𑀲𑀸𑀫𑀺 𑀬𑀣𑀸𑀫𑀢𑀺 𑀢𑁂”𑁇_  


(1632.)

2977\. _“𑀧𑀜𑁆𑀜𑀸 𑀳𑀯𑁂 𑀳𑀤𑀬𑀁 𑀧𑀡𑁆𑀟𑀺𑀢𑀸𑀦𑀁,_  
_𑀢𑁂 𑀢𑁆𑀬𑀫𑁆𑀳 𑀧𑀜𑁆𑀜𑀸𑀬 𑀫𑀬𑀁 𑀲𑀼𑀢𑀼𑀝𑁆𑀞𑀸;_  
_𑀅𑀦𑀽𑀦𑀦𑀸𑀫𑁄 𑀮𑀪𑀢𑀚𑁆𑀚 𑀤𑀸𑀭𑀁,_  
_𑀅𑀚𑁆𑀚𑁂𑀯 𑀢𑀁 𑀓𑀼𑀭𑀼𑀬𑁄 𑀧𑀸𑀧𑀬𑀸𑀢𑀼”𑁇_  


(1633.)

2978\. _𑀲 𑀧𑀼𑀡𑁆𑀡𑀓𑁄 𑀅𑀢𑁆𑀢𑀫𑀦𑁄 𑀉𑀤𑀕𑁆𑀕𑁄,_  
_𑀇𑀭𑀦𑁆𑀥𑀢𑀺𑀁 𑀦𑀸𑀕𑀓𑀜𑁆𑀜𑀁 𑀮𑀪𑀺𑀢𑁆𑀯𑀸;_  
_𑀳𑀝𑁆𑀞𑁂𑀦 𑀪𑀸𑀯𑁂𑀦 𑀧𑀢𑀻𑀢𑀭𑀽𑀧𑁄,_  
_𑀇𑀘𑁆𑀘𑀩𑁆𑀭𑀯𑀺 𑀓𑀼𑀭𑀽𑀦𑀁 𑀓𑀢𑁆𑀢𑀼𑀲𑁂𑀝𑁆𑀞𑀁𑁇_  


(1634.)

2979\. _“𑀪𑀭𑀺𑀬𑀸𑀬 𑀫𑀁 𑀢𑁆𑀯𑀁 𑀅𑀓𑀭𑀺 𑀲𑀫𑀗𑁆𑀕𑀺𑀁,_  
_𑀅𑀳𑀜𑁆𑀘 𑀢𑁂 𑀯𑀺𑀥𑀼𑀭 𑀓𑀭𑁄𑀫𑀺 𑀓𑀺𑀘𑁆𑀘𑀁;_  
_𑀇𑀤𑀜𑁆𑀘 𑀢𑁂 𑀫𑀡𑀺𑀭𑀢𑀦𑀁 𑀤𑀤𑀸𑀫𑀺,_  
_𑀅𑀚𑁆𑀚𑁂𑀯 𑀢𑀁 𑀓𑀼𑀭𑀼𑀬𑁄 𑀧𑀸𑀧𑀬𑀸𑀫𑀺”𑁇_  


(1635.)

2980\. _“𑀅𑀚𑁂𑀬𑁆𑀬𑀫𑁂𑀲𑀸 𑀢𑀯 𑀳𑁄𑀢𑀼 𑀫𑁂𑀢𑁆𑀢𑀺,_  
_𑀪𑀭𑀺𑀬𑀸𑀬 𑀓𑀘𑁆𑀘𑀸𑀦 𑀧𑀺𑀬𑀸𑀬 𑀲𑀤𑁆𑀥𑀺𑀁;_  
_𑀆𑀦𑀦𑁆𑀤𑀺 𑀯𑀺𑀢𑁆𑀢𑁄 𑀲𑀼𑀫𑀦𑁄 𑀧𑀢𑀻𑀢𑁄,_  
_𑀤𑀢𑁆𑀯𑀸 𑀫𑀡𑀺𑀁 𑀫𑀜𑁆𑀘 𑀦𑀬𑀺𑀦𑁆𑀤𑀧𑀢𑁆𑀣𑀁”𑁇_  


(1636.)

2981\. _𑀲 𑀧𑀼𑀡𑁆𑀡𑀓𑁄 𑀓𑀼𑀭𑀽𑀦𑀁 𑀓𑀢𑁆𑀢𑀼𑀲𑁂𑀝𑁆𑀞𑀁,_  
_𑀦𑀺𑀲𑀻𑀤𑀬𑀻 𑀧𑀼𑀭𑀢𑁄 𑀆𑀲𑀦𑀲𑁆𑀫𑀺𑀁;_  
_𑀆𑀤𑀸𑀬 𑀓𑀢𑁆𑀢𑀸𑀭𑀫𑀦𑁄𑀫𑀧𑀜𑁆𑀜𑀁,_  
_𑀉𑀧𑀸𑀦𑀬𑀻 𑀦𑀕𑀭𑀁 𑀇𑀦𑁆𑀤𑀧𑀢𑁆𑀣𑀁𑁇_  


(1637.)

2982\. _𑀫𑀦𑁄 𑀫𑀦𑀼𑀲𑁆𑀲𑀲𑁆𑀲 𑀬𑀣𑀸𑀧𑀺 𑀕𑀘𑁆𑀙𑁂,_  
_𑀢𑀢𑁄𑀧𑀺𑀲𑁆𑀲 𑀔𑀺𑀧𑁆𑀧𑀢𑀭𑀁 𑀅𑀳𑁄𑀲𑀺;_  
_𑀲 𑀧𑀼𑀡𑁆𑀡𑀓𑁄 𑀓𑀼𑀭𑀽𑀦𑀁 𑀓𑀢𑁆𑀢𑀼𑀲𑁂𑀝𑁆𑀞𑀁,_  
_𑀉𑀧𑀸𑀦𑀬𑀻 𑀦𑀕𑀭𑀁 𑀇𑀦𑁆𑀤𑀧𑀢𑁆𑀣𑀁𑁇_  


(1638.)

2983\. _“𑀏𑀢𑀺𑀦𑁆𑀤𑀧𑀢𑁆𑀣𑀁 𑀦𑀕𑀭𑀁 𑀧𑀤𑀺𑀲𑁆𑀲𑀢𑀺,_  
_𑀭𑀫𑁆𑀫𑀸𑀦𑀺 𑀘 𑀅𑀫𑁆𑀩𑀯𑀦𑀸𑀦𑀺 𑀪𑀸𑀕𑀲𑁄;_  
_𑀅𑀳𑀜𑁆𑀘 𑀪𑀭𑀺𑀬𑀸𑀬 𑀲𑀫𑀗𑁆𑀕𑀺𑀪𑀽𑀢𑁄,_  
_𑀢𑀼𑀯𑀜𑁆𑀘 𑀧𑀢𑁆𑀢𑁄𑀲𑀺 𑀲𑀓𑀁 𑀦𑀺𑀓𑁂𑀢𑀁”𑁇_  


(1639.)

2984\. _𑀲 𑀧𑀼𑀡𑁆𑀡𑀓𑁄 𑀓𑀼𑀭𑀽𑀦𑀁 𑀓𑀢𑁆𑀢𑀼𑀲𑁂𑀝𑁆𑀞𑀁,_  
_𑀑𑀭𑁄𑀧𑀺𑀬 𑀥𑀫𑁆𑀫𑀲𑀪𑀸𑀬 𑀫𑀚𑁆𑀛𑁂;_  
_𑀆𑀚𑀜𑁆𑀜𑀫𑀸𑀭𑀼𑀬𑁆𑀳 𑀅𑀦𑁄𑀫𑀯𑀡𑁆𑀡𑁄,_  
_𑀧𑀓𑁆𑀓𑀸𑀫𑀺 𑀯𑁂𑀳𑀸𑀬𑀲𑀫𑀦𑁆𑀢𑀮𑀺𑀓𑁆𑀔𑁂𑁇_  


(1640.)

2985\. _𑀢𑀁 𑀤𑀺𑀲𑁆𑀯𑀸 𑀭𑀸𑀚𑀸 𑀧𑀭𑀫𑀧𑁆𑀧𑀢𑀻𑀢𑁄,_  
_𑀉𑀝𑁆𑀞𑀸𑀬 𑀩𑀸𑀳𑀸𑀳𑀺 𑀧𑀮𑀺𑀲𑁆𑀲𑀚𑀺𑀢𑁆𑀯𑀸;_  
_𑀅𑀯𑀺𑀓𑀫𑁆𑀧𑀬𑀁 𑀥𑀫𑁆𑀫𑀲𑀪𑀸𑀬 𑀫𑀚𑁆𑀛𑁂,_  
_𑀦𑀺𑀲𑀻𑀤𑀬𑀻 𑀧𑀫𑀼𑀔𑀫𑀸𑀲𑀦𑀲𑁆𑀫𑀺𑀁𑁇_  


(1641.)

2986\. _“𑀢𑁆𑀯𑀁 𑀦𑁄 𑀯𑀺𑀦𑁂𑀢𑀸𑀲𑀺 𑀭𑀣𑀁𑀯 𑀦𑀤𑁆𑀥𑀁,_  
_𑀦𑀦𑁆𑀤𑀦𑁆𑀢𑀺 𑀢𑀁 𑀓𑀼𑀭𑀼𑀬𑁄 𑀤𑀲𑁆𑀲𑀦𑁂𑀦;_  
_𑀅𑀓𑁆𑀔𑀸𑀳𑀺 𑀫𑁂 𑀧𑀼𑀘𑁆𑀙𑀺𑀢𑁄 𑀏𑀢𑀫𑀢𑁆𑀣𑀁,_  
_𑀓𑀣𑀁 𑀧𑀫𑁄𑀓𑁆𑀔𑁄 𑀅𑀳𑀼 𑀫𑀸𑀡𑀯𑀲𑁆𑀲”𑁇_  


(1642.)

2987\. _“𑀬𑀁 𑀫𑀸𑀡𑀯𑁄𑀢𑁆𑀬𑀸𑀪𑀺𑀯𑀤𑀻 𑀚𑀦𑀺𑀦𑁆𑀤,_  
_𑀦 𑀲𑁄 𑀫𑀦𑀼𑀲𑁆𑀲𑁄 𑀦𑀭𑀯𑀻𑀭𑀲𑁂𑀝𑁆𑀞;_  
_𑀬𑀤𑀺 𑀢𑁂 𑀲𑀼𑀢𑁄 𑀧𑀼𑀡𑁆𑀡𑀓𑁄 𑀦𑀸𑀫 𑀬𑀓𑁆𑀔𑁄,_  
_𑀭𑀜𑁆𑀜𑁄 𑀓𑀼𑀯𑁂𑀭𑀲𑁆𑀲 𑀳𑀺 𑀲𑁄 𑀲𑀚𑀺𑀩𑁆𑀩𑁄𑁇_  


(1643.)

2988\. _𑀪𑀽𑀫𑀺𑀦𑁆𑀥𑀭𑁄 𑀯𑀭𑀼𑀡𑁄 𑀦𑀸𑀫 𑀦𑀸𑀕𑁄,_  
_𑀩𑁆𑀭𑀳𑀸 𑀲𑀼𑀘𑀻 𑀯𑀡𑁆𑀡𑀩𑀮𑀽𑀧𑀧𑀦𑁆𑀦𑁄;_  
_𑀢𑀲𑁆𑀲𑀸𑀦𑀼𑀚𑀁 𑀥𑀻𑀢𑀭𑀁 𑀓𑀸𑀫𑀬𑀸𑀦𑁄,_  
_𑀇𑀭𑀦𑁆𑀥𑀢𑀻 𑀦𑀸𑀫 𑀲𑀸 𑀦𑀸𑀕𑀓𑀜𑁆𑀜𑀸𑁇_  


(1644.)

2989\. _𑀢𑀲𑁆𑀲𑀸 𑀲𑀼𑀫𑀚𑁆𑀛𑀸𑀬 𑀧𑀺𑀬𑀸𑀬 𑀳𑁂𑀢𑀼,_  
_𑀧𑀢𑀸𑀭𑀬𑀺𑀢𑁆𑀣 𑀫𑀭𑀡𑀸𑀬 𑀫𑀬𑁆𑀳𑀁;_  
_𑀲𑁄 𑀘𑁂𑀯 𑀪𑀭𑀺𑀬𑀸𑀬 𑀲𑀫𑀗𑁆𑀕𑀺𑀪𑀽𑀢𑁄,_  
_𑀅𑀳𑀜𑁆𑀘 𑀅𑀦𑀼𑀜𑁆𑀜𑀸𑀢𑁄 𑀫𑀡𑀺 𑀘 𑀮𑀤𑁆𑀥𑁄”𑁇_  


(1645.)

2990\. _“𑀭𑀼𑀓𑁆𑀔𑁄 𑀳𑀺 𑀫𑀬𑁆𑀳𑀁 𑀧𑀤𑁆𑀯𑀸𑀭𑁂 𑀲𑀼𑀚𑀸𑀢𑁄,_  
_𑀧𑀜𑁆𑀜𑀸𑀓𑁆𑀔𑀦𑁆𑀥𑁄 𑀲𑀻𑀮𑀫𑀬𑀲𑁆𑀲 𑀲𑀸𑀔𑀸;_  
_𑀅𑀢𑁆𑀣𑁂 𑀘 𑀥𑀫𑁆𑀫𑁂 𑀘 𑀞𑀺𑀢𑁄 𑀦𑀺𑀧𑀸𑀓𑁄,_  
_𑀕𑀯𑀧𑁆𑀨𑀮𑁄 𑀳𑀢𑁆𑀣𑀺𑀕𑀯𑀸𑀲𑁆𑀲𑀙𑀦𑁆𑀦𑁄𑁇_  


(1646.)

2991\. _𑀦𑀘𑁆𑀘𑀕𑀻𑀢𑀢𑀽𑀭𑀺𑀬𑀸𑀪𑀺𑀦𑀸𑀤𑀺𑀢𑁂,_  
_𑀉𑀘𑁆𑀙𑀺𑀚𑁆𑀚 𑀲𑁂𑀦𑀁 𑀧𑀼𑀭𑀺𑀲𑁄 𑀅𑀳𑀸𑀲𑀺;_  
_𑀲𑁄 𑀦𑁄 𑀅𑀬𑀁 𑀆𑀕𑀢𑁄 𑀲𑀦𑁆𑀦𑀺𑀓𑁂𑀢𑀁,_  
_𑀭𑀼𑀓𑁆𑀔𑀲𑁆𑀲𑀺𑀫𑀲𑁆𑀲𑀸𑀧𑀘𑀺𑀢𑀺𑀁 𑀓𑀭𑁄𑀣𑁇_  


(1647.)

2992\. _𑀬𑁂 𑀓𑁂𑀘𑀺 𑀯𑀺𑀢𑁆𑀢𑀸 𑀫𑀫 𑀧𑀘𑁆𑀘𑀬𑁂𑀦,_  
_𑀲𑀩𑁆𑀩𑁂𑀯 𑀢𑁂 𑀧𑀸𑀢𑀼𑀓𑀭𑁄𑀦𑁆𑀢𑀼 𑀅𑀚𑁆𑀚;_  
_𑀢𑀺𑀩𑁆𑀩𑀸𑀦𑀺 𑀓𑀢𑁆𑀯𑀸𑀦 𑀉𑀧𑀸𑀬𑀦𑀸𑀦𑀺,_  
_𑀭𑀼𑀓𑁆𑀔𑀲𑁆𑀲𑀺𑀫𑀲𑁆𑀲𑀸𑀧𑀘𑀺𑀢𑀺𑀁 𑀓𑀭𑁄𑀣𑁇_  


(1648.)

2993\. _𑀬𑁂 𑀓𑁂𑀘𑀺 𑀩𑀤𑁆𑀥𑀸 𑀫𑀫 𑀅𑀢𑁆𑀣𑀺 𑀭𑀝𑁆𑀞𑁂,_  
_𑀲𑀩𑁆𑀩𑁂𑀯 𑀢𑁂 𑀩𑀦𑁆𑀥𑀦𑀸 𑀫𑁄𑀘𑀬𑀦𑁆𑀢𑀼;_  
_𑀬𑀣𑁂𑀯 𑀬𑀁 𑀩𑀦𑁆𑀥𑀦𑀲𑁆𑀫𑀸 𑀧𑀫𑀼𑀢𑁆𑀢𑁄,_  
_𑀏𑀯𑀫𑁂𑀢𑁂 𑀫𑀼𑀜𑁆𑀘𑀭𑁂 𑀩𑀦𑁆𑀥𑀦𑀲𑁆𑀫𑀸𑁇_  


(1649.)

2994\. _𑀉𑀦𑁆𑀦𑀗𑁆𑀕𑀮𑀸 𑀫𑀸𑀲𑀫𑀺𑀫𑀁 𑀓𑀭𑁄𑀦𑁆𑀢𑀼,_  
_𑀫𑀁𑀲𑁄𑀤𑀦𑀁 𑀩𑁆𑀭𑀸𑀳𑁆𑀫𑀡𑀸 𑀪𑀓𑁆𑀔𑀬𑀦𑁆𑀢𑀼;_  
_𑀅𑀫𑀚𑁆𑀚𑀧𑀸 𑀫𑀚𑁆𑀚𑀭𑀳𑀸 𑀧𑀺𑀯𑀦𑁆𑀢𑀼,_  
_𑀧𑀼𑀡𑁆𑀡𑀸𑀳𑀺 𑀣𑀸𑀮𑀸𑀳𑀺 𑀧𑀮𑀺𑀲𑁆𑀲𑀼𑀢𑀸𑀳𑀺𑁇_  


(1650.)

2995\. _𑀫𑀳𑀸𑀧𑀣𑀁 𑀦𑀺𑀘𑁆𑀘 𑀲𑀫𑀯𑁆𑀳𑀬𑀦𑁆𑀢𑀼,_  
_𑀢𑀺𑀩𑁆𑀩𑀜𑁆𑀘 𑀭𑀓𑁆𑀔𑀁 𑀯𑀺𑀤𑀳𑀦𑁆𑀢𑀼 𑀭𑀝𑁆𑀞𑁂;_  
_𑀬𑀣𑀸𑀜𑁆𑀜𑀫𑀜𑁆𑀜𑀁 𑀦 𑀯𑀺𑀳𑁂𑀞𑀬𑁂𑀬𑁆𑀬𑀼𑀁,_  
_𑀭𑀼𑀓𑁆𑀔𑀲𑁆𑀲𑀺𑀫𑀲𑁆𑀲𑀸𑀧𑀘𑀺𑀢𑀺𑀁 𑀓𑀭𑁄𑀣”𑁇_  


(1651.)

2996\. _𑀑𑀭𑁄𑀥𑀸 𑀘 𑀓𑀼𑀫𑀸𑀭𑀸 𑀘,_  
_𑀯𑁂𑀲𑀺𑀬𑀸𑀦𑀸 𑀘 𑀩𑁆𑀭𑀸𑀳𑁆𑀫𑀡𑀸;_  
_𑀩𑀳𑀼𑀁 𑀅𑀦𑁆𑀦𑀜𑁆𑀘 𑀧𑀸𑀦𑀜𑁆𑀘,_  
_𑀧𑀡𑁆𑀟𑀺𑀢𑀲𑁆𑀲𑀸𑀪𑀺𑀳𑀸𑀭𑀬𑀼𑀁𑁇_  


(1652.)

2997\. _𑀳𑀢𑁆𑀣𑀸𑀭𑁄𑀳𑀸 𑀅𑀦𑀻𑀓𑀝𑁆𑀞𑀸,_  
_𑀭𑀣𑀺𑀓𑀸 𑀧𑀢𑁆𑀢𑀺𑀓𑀸𑀭𑀓𑀸;_  
_𑀩𑀳𑀼𑀁 𑀅𑀦𑁆𑀦𑀜𑁆𑀘 𑀧𑀸𑀦𑀜𑁆𑀘,_  
_𑀧𑀡𑁆𑀟𑀺𑀢𑀲𑁆𑀲𑀸𑀪𑀺𑀳𑀸𑀭𑀬𑀼𑀁𑁇_  


(1653.)

2998\. _𑀲𑀫𑀸𑀕𑀢𑀸 𑀚𑀸𑀦𑀧𑀤𑀸,_  
_𑀦𑁂𑀕𑀫𑀸 𑀘 𑀲𑀫𑀸𑀕𑀢𑀸;_  
_𑀩𑀳𑀼𑀁 𑀅𑀦𑁆𑀦𑀜𑁆𑀘 𑀧𑀸𑀦𑀜𑁆𑀘,_  
_𑀧𑀡𑁆𑀟𑀺𑀢𑀲𑁆𑀲𑀸𑀪𑀺𑀳𑀸𑀭𑀬𑀼𑀁𑁇_  


(1654.)

2999\. _𑀩𑀳𑀼𑀚𑀦𑁄 𑀧𑀲𑀦𑁆𑀦𑁄𑀲𑀺,_  
_𑀤𑀺𑀲𑁆𑀯𑀸 𑀧𑀡𑁆𑀟𑀺𑀢𑀫𑀸𑀕𑀢𑁂;_  
_𑀧𑀡𑁆𑀟𑀺𑀢𑀫𑁆𑀳𑀺 𑀅𑀦𑀼𑀧𑁆𑀧𑀢𑁆𑀢𑁂,_  
_𑀘𑁂𑀮𑀼𑀓𑁆𑀔𑁂𑀧𑁄 𑀧𑀯𑀢𑁆𑀢𑀣𑀸𑀢𑀺𑁇_  


---

3000\. 𑀯𑀺𑀥𑀼𑀭𑀚𑀸𑀢𑀓𑀁 𑀦𑀯𑀫𑀁𑁇



[Go to previous page (22.1.9.8 Sādhunaradhammakaṇḍa)](22.1.9.8.md) / [Go to parent page (22.1.9 Vidhurajātaka)](../22.1.9.md) / [Go to next page (22.1.10 Vessantarajātaka)](../22.1.10.md)


