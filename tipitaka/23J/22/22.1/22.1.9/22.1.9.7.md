
[Home](/) / [23J Jātakapāḷi](/tipitaka/23J.md) / [22 Mahānipāta](/tipitaka/23J/22.md) / [22.1 Mūgapakkhavagga](/tipitaka/23J/22/22.1.md) / [22.1.9 Vidhurajātaka](/tipitaka/23J/22/22.1/22.1.9.md)

# 𑁨𑁨𑁇𑁧𑁇𑁯𑁇𑁭 𑀅𑀦𑁆𑀢𑀭𑀧𑁂𑀬𑁆𑀬𑀸𑀮

### 𑀫𑀳𑀸𑀦𑀺𑀧𑀸𑀢

### 𑀫𑀽𑀕𑀧𑀓𑁆𑀔𑀯𑀕𑁆𑀕

### 𑀯𑀺𑀥𑀼𑀭𑀚𑀸𑀢𑀓

### 𑀅𑀦𑁆𑀢𑀭𑀧𑁂𑀬𑁆𑀬𑀸𑀮

(1518.)

2858\. _𑀏𑀯𑀁 𑀲𑀫𑀦𑀼𑀲𑀸𑀲𑀺𑀢𑁆𑀯𑀸,_  
_𑀜𑀸𑀢𑀺𑀲𑀗𑁆𑀖𑀁 𑀯𑀺𑀘𑀓𑁆𑀔𑀡𑁄;_  
_𑀧𑀭𑀺𑀓𑀺𑀡𑁆𑀡𑁄 𑀲𑀼𑀳𑀤𑁂𑀳𑀺,_  
_𑀭𑀸𑀚𑀸𑀦𑀫𑀼𑀧𑀲𑀗𑁆𑀓𑀫𑀺𑁇_  


(1519.)

2859\. _𑀯𑀦𑁆𑀤𑀺𑀢𑁆𑀯𑀸 𑀲𑀺𑀭𑀲𑀸 𑀧𑀸𑀤𑁂,_  
_𑀓𑀢𑁆𑀯𑀸 𑀘 𑀦𑀁 𑀧𑀤𑀓𑁆𑀔𑀺𑀡𑀁;_  
_𑀯𑀺𑀥𑀼𑀭𑁄 𑀅𑀯𑀘 𑀭𑀸𑀚𑀸𑀦𑀁,_  
_𑀧𑀕𑁆𑀕𑀳𑁂𑀢𑁆𑀯𑀸𑀦 𑀅𑀜𑁆𑀚𑀮𑀺𑀁𑁇_  


(1520.)

2860\. _“𑀅𑀬𑀁 𑀫𑀁 𑀫𑀸𑀡𑀯𑁄 𑀦𑁂𑀢𑀺,_  
_𑀓𑀢𑁆𑀢𑀼𑀓𑀸𑀫𑁄 𑀬𑀣𑀸𑀫𑀢𑀺;_  
_𑀜𑀸𑀢𑀻𑀦𑀢𑁆𑀣𑀁 𑀧𑀯𑀓𑁆𑀔𑀸𑀫𑀺,_  
_𑀢𑀁 𑀲𑀼𑀡𑁄𑀳𑀺 𑀅𑀭𑀺𑀦𑁆𑀤𑀫𑁇_  


(1521.)

2861\. _𑀧𑀼𑀢𑁆𑀢𑁂 𑀘 𑀫𑁂 𑀉𑀤𑀺𑀓𑁆𑀔𑁂𑀲𑀺,_  
_𑀬𑀜𑁆𑀘 𑀫𑀜𑁆𑀜𑀁 𑀖𑀭𑁂 𑀥𑀦𑀁;_  
_𑀬𑀣𑀸 𑀧𑁂𑀘𑁆𑀘 𑀦 𑀳𑀸𑀬𑁂𑀣,_  
_𑀜𑀸𑀢𑀺𑀲𑀗𑁆𑀖𑁄 𑀫𑀬𑀻 𑀕𑀢𑁂𑁇_  


(1522.)

2862\. _𑀬𑀣𑁂𑀯 𑀔𑀮𑀢𑀻 𑀪𑀽𑀫𑁆𑀬𑀸,_  
_𑀪𑀽𑀫𑁆𑀬𑀸𑀬𑁂𑀯 𑀧𑀢𑀺𑀝𑁆𑀞𑀢𑀺;_  
_𑀏𑀯𑁂𑀢𑀁 𑀔𑀮𑀺𑀢𑀁 𑀫𑀬𑁆𑀳𑀁,_  
_𑀏𑀢𑀁 𑀧𑀲𑁆𑀲𑀸𑀫𑀺 𑀅𑀘𑁆𑀘𑀬𑀁”𑁇_  


(1523.)

2863\. _“𑀲𑀓𑁆𑀓𑀸 𑀦 𑀕𑀦𑁆𑀢𑀼𑀁 𑀇𑀢𑀺 𑀫𑀬𑁆𑀳 𑀳𑁄𑀢𑀺,_  
_𑀙𑁂𑀢𑁆𑀯𑀸 𑀯𑀥𑀺𑀢𑁆𑀯𑀸 𑀇𑀥 𑀓𑀸𑀢𑀺𑀬𑀸𑀦𑀁;_  
_𑀇𑀥𑁂𑀯 𑀳𑁄𑀳𑀻 𑀇𑀢𑀺 𑀫𑀬𑁆𑀳 𑀭𑀼𑀘𑁆𑀘𑀢𑀺,_  
_𑀫𑀸 𑀢𑁆𑀯𑀁 𑀅𑀕𑀸 𑀉𑀢𑁆𑀢𑀫𑀪𑀽𑀭𑀺𑀧𑀜𑁆𑀜”𑁇_  


(1524.)

2864\. _“𑀫𑀸 𑀳𑁂𑀯𑀥𑀫𑁆𑀫𑁂𑀲𑀼 𑀫𑀦𑀁 𑀧𑀡𑀻𑀤𑀳𑀺,_  
_𑀅𑀢𑁆𑀣𑁂 𑀘 𑀥𑀫𑁆𑀫𑁂 𑀘 𑀬𑀼𑀢𑁆𑀢𑁄 𑀪𑀯𑀲𑁆𑀲𑀼;_  
_𑀥𑀺𑀭𑀢𑁆𑀣𑀼 𑀓𑀫𑁆𑀫𑀁 𑀅𑀓𑀼𑀲𑀮𑀁 𑀅𑀦𑀭𑀺𑀬𑀁,_  
_𑀬𑀁 𑀓𑀢𑁆𑀯𑀸 𑀧𑀘𑁆𑀙𑀸 𑀦𑀺𑀭𑀬𑀁 𑀯𑀚𑁂𑀬𑁆𑀬𑁇_  


(1525.)

2865\. _𑀦𑁂𑀯𑁂𑀲 𑀥𑀫𑁆𑀫𑁄 𑀦 𑀧𑀼𑀦𑁂𑀢 𑀓𑀺𑀘𑁆𑀘𑀁,_  
_𑀅𑀬𑀺𑀭𑁄 𑀳𑀺 𑀤𑀸𑀲𑀲𑁆𑀲 𑀚𑀦𑀺𑀦𑁆𑀤 𑀇𑀲𑁆𑀲𑀭𑁄;_  
_𑀖𑀸𑀢𑁂𑀢𑀼𑀁 𑀛𑀸𑀧𑁂𑀢𑀼𑀁 𑀅𑀣𑁄𑀧𑀺 𑀳𑀦𑁆𑀢𑀼𑀁,_  
_𑀦 𑀘 𑀫𑀬𑁆𑀳 𑀓𑁄𑀥𑀢𑁆𑀣𑀺 𑀯𑀚𑀸𑀫𑀺 𑀘𑀸𑀳𑀁”𑁇_  


(1526.)

2866\. _𑀚𑁂𑀝𑁆𑀞𑀧𑀼𑀢𑁆𑀢𑀁 𑀉𑀧𑀕𑀼𑀬𑁆𑀳,_  
_𑀯𑀺𑀦𑁂𑀬𑁆𑀬 𑀳𑀤𑀬𑁂 𑀤𑀭𑀁;_  
_𑀅𑀲𑁆𑀲𑀼𑀧𑀼𑀡𑁆𑀡𑁂𑀳𑀺 𑀦𑁂𑀢𑁆𑀢𑁂𑀳𑀺,_  
_𑀧𑀸𑀯𑀺𑀲𑀻 𑀲𑁄 𑀫𑀳𑀸𑀖𑀭𑀁𑁇_  


(1527.)

2867\. _𑀲𑀸𑀮𑀸𑀯 𑀲𑀫𑁆𑀫𑀧𑀢𑀺𑀢𑀸,_  
_𑀫𑀸𑀮𑀼𑀢𑁂𑀦 𑀧𑀫𑀤𑁆𑀤𑀺𑀢𑀸;_  
_𑀲𑁂𑀦𑁆𑀢𑀺 𑀧𑀼𑀢𑁆𑀢𑀸 𑀘 𑀤𑀸𑀭𑀸 𑀘,_  
_𑀯𑀺𑀥𑀼𑀭𑀲𑁆𑀲 𑀦𑀺𑀯𑁂𑀲𑀦𑁂𑁇_  


(1528.)

2868\. _𑀇𑀢𑁆𑀣𑀺𑀲𑀳𑀲𑁆𑀲𑀁 𑀪𑀭𑀺𑀬𑀸𑀦𑀁,_  
_𑀤𑀸𑀲𑀺𑀲𑀢𑁆𑀢𑀲𑀢𑀸𑀦𑀺 𑀘;_  
_𑀩𑀸𑀳𑀸 𑀧𑀕𑁆𑀕𑀬𑁆𑀳 𑀧𑀓𑁆𑀓𑀦𑁆𑀤𑀼𑀁,_  
_𑀯𑀺𑀥𑀼𑀭𑀲𑁆𑀲 𑀦𑀺𑀯𑁂𑀲𑀦𑁂𑁇_  


(1529.)

2869\. _𑀑𑀭𑁄𑀥𑀸 𑀘 𑀓𑀼𑀫𑀸𑀭𑀸 𑀘,_  
_𑀯𑁂𑀲𑀺𑀬𑀸𑀦𑀸 𑀘 𑀩𑁆𑀭𑀸𑀳𑁆𑀫𑀡𑀸;_  
_𑀩𑀸𑀳𑀸 𑀧𑀕𑁆𑀕𑀬𑁆𑀳 𑀧𑀓𑁆𑀓𑀦𑁆𑀤𑀼𑀁,_  
_𑀯𑀺𑀥𑀼𑀭𑀲𑁆𑀲 𑀦𑀺𑀯𑁂𑀲𑀦𑁂𑁇_  


(1530.)

2870\. _𑀳𑀢𑁆𑀣𑀸𑀭𑁄𑀳𑀸 𑀅𑀦𑀻𑀓𑀝𑁆𑀞𑀸,_  
_𑀭𑀣𑀺𑀓𑀸 𑀧𑀢𑁆𑀢𑀺𑀓𑀸𑀭𑀓𑀸;_  
_𑀩𑀸𑀳𑀸 𑀧𑀕𑁆𑀕𑀬𑁆𑀳 𑀧𑀓𑁆𑀓𑀦𑁆𑀤𑀼𑀁,_  
_𑀯𑀺𑀥𑀼𑀭𑀲𑁆𑀲 𑀦𑀺𑀯𑁂𑀲𑀦𑁂𑁇_  


(1531.)

2871\. _𑀲𑀫𑀸𑀕𑀢𑀸 𑀚𑀸𑀦𑀧𑀤𑀸,_  
_𑀦𑁂𑀕𑀫𑀸 𑀘 𑀲𑀫𑀸𑀕𑀢𑀸;_  
_𑀩𑀸𑀳𑀸 𑀧𑀕𑁆𑀕𑀬𑁆𑀳 𑀧𑀓𑁆𑀓𑀦𑁆𑀤𑀼𑀁,_  
_𑀯𑀺𑀥𑀼𑀭𑀲𑁆𑀲 𑀦𑀺𑀯𑁂𑀲𑀦𑁂𑁇_  


(1532.)

2872\. _𑀇𑀢𑁆𑀣𑀺𑀲𑀳𑀲𑁆𑀲𑀁 𑀪𑀭𑀺𑀬𑀸𑀦𑀁,_  
_𑀤𑀸𑀲𑀺𑀲𑀢𑁆𑀢𑀲𑀢𑀸𑀦𑀺 𑀘;_  
_𑀩𑀸𑀳𑀸 𑀧𑀕𑁆𑀕𑀬𑁆𑀳 𑀧𑀓𑁆𑀓𑀦𑁆𑀤𑀼𑀁,_  
_“𑀓𑀲𑁆𑀫𑀸 𑀦𑁄 𑀯𑀺𑀚𑀳𑀺𑀲𑁆𑀲𑀲𑀺”𑁇_  


(1533.)

2873\. _𑀑𑀭𑁄𑀥𑀸 𑀘 𑀓𑀼𑀫𑀸𑀭𑀸 𑀘,_  
_𑀯𑁂𑀲𑀺𑀬𑀸𑀦𑀸 𑀘 𑀩𑁆𑀭𑀸𑀳𑁆𑀫𑀡𑀸;_  
_𑀩𑀸𑀳𑀸 𑀧𑀕𑁆𑀕𑀬𑁆𑀳 𑀧𑀓𑁆𑀓𑀦𑁆𑀤𑀼𑀁,_  
_“𑀓𑀲𑁆𑀫𑀸 𑀦𑁄 𑀯𑀺𑀚𑀳𑀺𑀲𑁆𑀲𑀲𑀺”𑁇_  


(1534.)

2874\. _𑀳𑀢𑁆𑀣𑀸𑀭𑁄𑀳𑀸 𑀅𑀦𑀻𑀓𑀝𑁆𑀞𑀸,_  
_𑀭𑀣𑀺𑀓𑀸 𑀧𑀢𑁆𑀢𑀺𑀓𑀸𑀭𑀓𑀸;_  
_𑀩𑀸𑀳𑀸 𑀧𑀕𑁆𑀕𑀬𑁆𑀳 𑀧𑀓𑁆𑀓𑀦𑁆𑀤𑀼𑀁,_  
_“𑀓𑀲𑁆𑀫𑀸 𑀦𑁄 𑀯𑀺𑀚𑀳𑀺𑀲𑁆𑀲𑀲𑀺”𑁇_  


(1535.)

2875\. _𑀲𑀫𑀸𑀕𑀢𑀸 𑀚𑀸𑀦𑀧𑀤𑀸,_  
_𑀦𑁂𑀕𑀫𑀸 𑀘 𑀲𑀫𑀸𑀕𑀢𑀸;_  
_𑀩𑀸𑀳𑀸 𑀧𑀕𑁆𑀕𑀬𑁆𑀳 𑀧𑀓𑁆𑀓𑀦𑁆𑀤𑀼𑀁,_  
_“𑀓𑀲𑁆𑀫𑀸 𑀦𑁄 𑀯𑀺𑀚𑀳𑀺𑀲𑁆𑀲𑀲𑀺”𑁇_  


(1536.)

2876\. _𑀓𑀢𑁆𑀯𑀸 𑀖𑀭𑁂𑀲𑀼 𑀓𑀺𑀘𑁆𑀘𑀸𑀦𑀺,_  
_𑀅𑀦𑀼𑀲𑀸𑀲𑀺𑀢𑁆𑀯𑀸 𑀲𑀓𑀁 𑀚𑀦𑀁;_  
_𑀫𑀺𑀢𑁆𑀢𑀸𑀫𑀘𑁆𑀘𑁂 𑀘 𑀪𑀘𑁆𑀘𑁂 𑀘,_  
_𑀧𑀼𑀢𑁆𑀢𑀤𑀸𑀭𑁂 𑀘 𑀩𑀦𑁆𑀥𑀯𑁂𑁇_  


(1537.)

2877\. _𑀓𑀫𑁆𑀫𑀦𑁆𑀢𑀁 𑀲𑀁𑀯𑀺𑀥𑁂𑀢𑁆𑀯𑀸𑀦,_  
_𑀆𑀘𑀺𑀓𑁆𑀔𑀺𑀢𑁆𑀯𑀸 𑀖𑀭𑁂 𑀥𑀦𑀁;_  
_𑀦𑀺𑀥𑀺𑀜𑁆𑀘 𑀇𑀡𑀤𑀸𑀦𑀜𑁆𑀘,_  
_𑀧𑀼𑀡𑁆𑀡𑀓𑀁 𑀏𑀢𑀤𑀩𑁆𑀭𑀯𑀺𑁇_  


(1538.)

2878\. _“𑀅𑀯𑀲𑀻 𑀢𑀼𑀯𑀁 𑀫𑀬𑁆𑀳 𑀢𑀻𑀳𑀁 𑀅𑀕𑀸𑀭𑁂,_  
_𑀓𑀢𑀸𑀦𑀺 𑀓𑀺𑀘𑁆𑀘𑀸𑀦𑀺 𑀖𑀭𑁂𑀲𑀼 𑀫𑀬𑁆𑀳𑀁;_  
_𑀅𑀦𑀼𑀲𑀸𑀲𑀺𑀢𑀸 𑀧𑀼𑀢𑁆𑀢𑀤𑀸𑀭𑀸 𑀫𑀬𑀸 𑀘,_  
_𑀓𑀭𑁄𑀫 𑀓𑀘𑁆𑀘𑀸𑀦 𑀬𑀣𑀸𑀫𑀢𑀺𑀁 𑀢𑁂”𑁇_  


(1539.)

2879\. _“𑀲𑀘𑁂 𑀳𑀺 𑀓𑀢𑁆𑀢𑁂 𑀅𑀦𑀼𑀲𑀸𑀲𑀺𑀢𑀸 𑀢𑁂,_  
_𑀧𑀼𑀢𑁆𑀢𑀸 𑀘 𑀤𑀸𑀭𑀸 𑀅𑀦𑀼𑀚𑀻𑀯𑀺𑀦𑁄 𑀘;_  
_𑀳𑀦𑁆𑀤𑁂𑀳𑀺 𑀤𑀸𑀦𑀻 𑀢𑀭𑀫𑀸𑀦𑀭𑀽𑀧𑁄,_  
_𑀤𑀻𑀖𑁄 𑀳𑀺 𑀅𑀤𑁆𑀥𑀸𑀧𑀺 𑀅𑀬𑀁 𑀧𑀼𑀭𑀢𑁆𑀣𑀸𑁇_  


(1540.)

2880\. _𑀅𑀙𑀫𑁆𑀪𑀺𑀢𑁄𑀯 𑀕𑀡𑁆𑀳𑀸𑀳𑀺,_  
_𑀆𑀚𑀸𑀦𑁂𑀬𑁆𑀬𑀲𑁆𑀲 𑀯𑀸𑀮𑀥𑀺𑀁;_  
_𑀇𑀤𑀁 𑀧𑀘𑁆𑀙𑀺𑀫𑀓𑀁 𑀢𑀼𑀬𑁆𑀳𑀁,_  
_𑀚𑀻𑀯𑀮𑁄𑀓𑀲𑁆𑀲 𑀤𑀲𑁆𑀲𑀦𑀁”𑁇_  


(1541.)

2881\. _“𑀲𑁄𑀳𑀁 𑀓𑀺𑀲𑁆𑀲 𑀦𑀼 𑀪𑀸𑀬𑀺𑀲𑁆𑀲𑀁,_  
_𑀬𑀲𑁆𑀲 𑀫𑁂 𑀦𑀢𑁆𑀣𑀺 𑀤𑀼𑀓𑁆𑀓𑀝𑀁;_  
_𑀓𑀸𑀬𑁂𑀦 𑀯𑀸𑀘𑀸 𑀫𑀦𑀲𑀸,_  
_𑀬𑁂𑀦 𑀕𑀘𑁆𑀙𑁂𑀬𑁆𑀬 𑀤𑀼𑀕𑁆𑀕𑀢𑀺𑀁”𑁇_  


(1542.)

2882\. _𑀲𑁄 𑀅𑀲𑁆𑀲𑀭𑀸𑀚𑀸 𑀯𑀺𑀥𑀼𑀭𑀁 𑀯𑀳𑀦𑁆𑀢𑁄,_  
_𑀧𑀓𑁆𑀓𑀸𑀫𑀺 𑀯𑁂𑀳𑀸𑀬𑀲𑀫𑀦𑁆𑀢𑀮𑀺𑀓𑁆𑀔𑁂;_  
_𑀲𑀸𑀔𑀸𑀲𑀼 𑀲𑁂𑀮𑁂𑀲𑀼 𑀅𑀲𑀚𑁆𑀚𑀫𑀸𑀦𑁄,_  
_𑀓𑀸𑀮𑀸𑀕𑀺𑀭𑀺𑀁 𑀔𑀺𑀧𑁆𑀧𑀫𑀼𑀧𑀸𑀕𑀫𑀸𑀲𑀺𑁇_  


(1543.)

2883\. _𑀇𑀢𑁆𑀣𑀺𑀲𑀳𑀲𑁆𑀲𑀁 𑀪𑀭𑀺𑀬𑀸𑀦𑀁,_  
_𑀤𑀸𑀲𑀺𑀲𑀢𑁆𑀢𑀲𑀢𑀸𑀦𑀺 𑀘;_  
_𑀩𑀸𑀳𑀸 𑀧𑀕𑁆𑀕𑀬𑁆𑀳 𑀧𑀓𑁆𑀓𑀦𑁆𑀤𑀼𑀁,_  
_𑀬𑀓𑁆𑀔𑁄 𑀩𑁆𑀭𑀸𑀳𑁆𑀫𑀡𑀯𑀡𑁆𑀡𑁂𑀦;_  
_𑀯𑀺𑀥𑀼𑀭𑀁 𑀆𑀤𑀸𑀬 𑀕𑀘𑁆𑀙𑀢𑀺𑁇_  


---

2884\. …𑀧𑁂…



(1544.)

2885\. _𑀲𑀫𑀸𑀕𑀢𑀸 𑀚𑀸𑀦𑀧𑀤𑀸,_  
_𑀦𑁂𑀕𑀫𑀸 𑀘 𑀲𑀫𑀸𑀕𑀢𑀸;_  
_𑀩𑀸𑀳𑀸 𑀧𑀕𑁆𑀕𑀬𑁆𑀳 𑀧𑀓𑁆𑀓𑀦𑁆𑀤𑀼𑀁,_  
_𑀬𑀓𑁆𑀔𑁄 𑀩𑁆𑀭𑀸𑀳𑁆𑀫𑀡𑀯𑀡𑁆𑀡𑁂𑀦;_  
_𑀯𑀺𑀥𑀼𑀭𑀁 𑀆𑀤𑀸𑀬 𑀕𑀘𑁆𑀙𑀢𑀺𑁇_  


(1545.)

2886\. _𑀇𑀢𑁆𑀣𑀺𑀲𑀳𑀲𑁆𑀲𑀁 𑀪𑀭𑀺𑀬𑀸𑀦𑀁,_  
_𑀤𑀸𑀲𑀺𑀲𑀢𑁆𑀢𑀲𑀢𑀸𑀦𑀺 𑀘;_  
_𑀩𑀸𑀳𑀸 𑀧𑀕𑁆𑀕𑀬𑁆𑀳 𑀧𑀓𑁆𑀓𑀦𑁆𑀤𑀼𑀁,_  
_“𑀧𑀡𑁆𑀟𑀺𑀢𑁄 𑀲𑁄 𑀓𑀼𑀳𑀺𑀁 𑀕𑀢𑁄”𑁇_  


---

2887\. …𑀧𑁂…



(1546.)

2888\. _𑀲𑀫𑀸𑀕𑀢𑀸 𑀚𑀸𑀦𑀧𑀤𑀸,_  
_𑀦𑁂𑀕𑀫𑀸 𑀘 𑀲𑀫𑀸𑀕𑀢𑀸;_  
_𑀩𑀸𑀳𑀸 𑀧𑀕𑁆𑀕𑀬𑁆𑀳 𑀧𑀓𑁆𑀓𑀦𑁆𑀤𑀼𑀁,_  
_“𑀧𑀡𑁆𑀟𑀺𑀢𑁄 𑀲𑁄 𑀓𑀼𑀳𑀺𑀁 𑀕𑀢𑁄𑁇_  


(1547.)

2889\. _𑀲𑀘𑁂 𑀲𑁄 𑀲𑀢𑁆𑀢𑀭𑀢𑁆𑀢𑁂𑀦,_  
_𑀦𑀸𑀕𑀘𑁆𑀙𑀺𑀲𑁆𑀲𑀢𑀺 𑀧𑀡𑁆𑀟𑀺𑀢𑁄;_  
_𑀲𑀩𑁆𑀩𑁂 𑀅𑀕𑁆𑀕𑀺𑀁 𑀧𑀯𑁂𑀓𑁆𑀔𑀸𑀫,_  
_𑀦𑀢𑁆𑀣𑀢𑁆𑀣𑁄 𑀚𑀻𑀯𑀺𑀢𑁂𑀦 𑀦𑁄”𑁇_  


(1548.)

2890\. _“𑀧𑀡𑁆𑀟𑀺𑀢𑁄 𑀘 𑀯𑀺𑀬𑀢𑁆𑀢𑁄 𑀘,_  
_𑀯𑀺𑀪𑀸𑀯𑀻 𑀘 𑀯𑀺𑀘𑀓𑁆𑀔𑀡𑁄;_  
_𑀔𑀺𑀧𑁆𑀧𑀁 𑀫𑁄𑀘𑀺𑀬 𑀅𑀢𑁆𑀢𑀸𑀦𑀁,_  
_𑀫𑀸 𑀪𑀸𑀬𑀺𑀢𑁆𑀣𑀸𑀕𑀫𑀺𑀲𑁆𑀲𑀢𑀺”𑁇_  


---

2891\. 𑀅𑀦𑁆𑀢𑀭𑀧𑁂𑀬𑁆𑀬𑀸𑀮𑀁 𑀦𑀸𑀫𑁇



[Go to previous page (22.1.9.6 Rājavasati)](/tipitaka/23J/22/22.1/22.1.9/22.1.9.6.md) / [Go to parent page (22.1.9 Vidhurajātaka)](/tipitaka/23J/22/22.1/22.1.9.md) / [Go to next page (22.1.9.8 Sādhunaradhammakaṇḍa)](/tipitaka/23J/22/22.1/22.1.9/22.1.9.8.md)


