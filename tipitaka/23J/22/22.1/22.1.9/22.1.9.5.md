
[Home](/) / [23J Jātakapāḷi](../../../../23J.md) / [22 Mahānipāta](../../../22.md) / [22.1 Mūgapakkhavagga](../../22.1.md) / [22.1.9 Vidhurajātaka](../22.1.9.md)

# 𑁨𑁨𑁇𑁧𑁇𑁯𑁇𑁫 𑀮𑀓𑁆𑀔𑀡𑀓𑀡𑁆𑀟

### 𑀫𑀳𑀸𑀦𑀺𑀧𑀸𑀢

### 𑀫𑀽𑀕𑀧𑀓𑁆𑀔𑀯𑀕𑁆𑀕

### 𑀯𑀺𑀥𑀼𑀭𑀚𑀸𑀢𑀓

### 𑀮𑀓𑁆𑀔𑀡𑀓𑀡𑁆𑀟

(1458.)

2796\. _“𑀏𑀳𑀺 𑀤𑀸𑀦𑀺 𑀕𑀫𑀺𑀲𑁆𑀲𑀸𑀫,_  
_𑀤𑀺𑀦𑁆𑀦𑁄 𑀦𑁄 𑀇𑀲𑁆𑀲𑀭𑁂𑀦 𑀫𑁂;_  
_𑀫𑀫𑁂𑀯𑀢𑁆𑀣𑀁 𑀧𑀝𑀺𑀧𑀚𑁆𑀚,_  
_𑀏𑀲 𑀥𑀫𑁆𑀫𑁄 𑀲𑀦𑀦𑁆𑀢𑀦𑁄”𑁇_  


(1459.)

2797\. _“𑀚𑀸𑀦𑀸𑀫𑀺 𑀫𑀸𑀡𑀯 𑀢𑀬𑀸𑀳𑀫𑀲𑁆𑀫𑀺,_  
_𑀤𑀺𑀦𑁆𑀦𑁄𑀳𑀫𑀲𑁆𑀫𑀺 𑀢𑀯 𑀇𑀲𑁆𑀲𑀭𑁂𑀦;_  
_𑀢𑀻𑀳𑀜𑁆𑀘 𑀢𑀁 𑀯𑀸𑀲𑀬𑁂𑀫𑀼 𑀅𑀕𑀸𑀭𑁂,_  
_𑀬𑁂𑀦𑀤𑁆𑀥𑀼𑀦𑀸 𑀅𑀦𑀼𑀲𑀸𑀲𑁂𑀫𑀼 𑀧𑀼𑀢𑁆𑀢𑁂”𑁇_  


(1460.)

2798\. _“𑀢𑀁 𑀫𑁂 𑀢𑀣𑀸 𑀳𑁄𑀢𑀼 𑀯𑀲𑁂𑀫𑀼 𑀢𑀻𑀳𑀁,_  
_𑀓𑀼𑀭𑀼𑀢𑀁 𑀪𑀯𑀚𑁆𑀚 𑀖𑀭𑁂𑀲𑀼 𑀓𑀺𑀘𑁆𑀘𑀁;_  
_𑀅𑀦𑀼𑀲𑀸𑀲𑀢𑀁 𑀧𑀼𑀢𑁆𑀢𑀤𑀸𑀭𑁂 𑀪𑀯𑀚𑁆𑀚,_  
_𑀬𑀣𑀸 𑀢𑀬𑀻 𑀧𑁂𑀘𑁆𑀘 𑀲𑀼𑀔𑀻 𑀪𑀯𑁂𑀬𑁆𑀬”𑁇_  


(1461.)

2799\. _“𑀲𑀸𑀥𑀽”𑀢𑀺 𑀯𑀢𑁆𑀯𑀸𑀦 𑀧𑀳𑀽𑀢𑀓𑀸𑀫𑁄,_  
_𑀧𑀓𑁆𑀓𑀸𑀫𑀺 𑀬𑀓𑁆𑀔𑁄 𑀯𑀺𑀥𑀼𑀭𑁂𑀦 𑀲𑀤𑁆𑀥𑀺𑀁;_  
_𑀢𑀁 𑀓𑀼𑀜𑁆𑀚𑀭𑀸𑀚𑀜𑁆𑀜𑀳𑀬𑀸𑀦𑀼𑀘𑀺𑀡𑁆𑀡𑀁,_  
_𑀧𑀸𑀯𑁂𑀓𑁆𑀔𑀺 𑀅𑀦𑁆𑀢𑁂𑀧𑀼𑀭𑀫𑀭𑀺𑀬𑀲𑁂𑀝𑁆𑀞𑁄𑁇_  


(1462.)

2800\. _𑀓𑁄𑀜𑁆𑀘𑀁 𑀫𑀬𑀽𑀭𑀜𑁆𑀘 𑀧𑀺𑀬𑀜𑁆𑀘 𑀓𑁂𑀢𑀁,_  
_𑀉𑀧𑀸𑀕𑀫𑀺 𑀢𑀢𑁆𑀣 𑀲𑀼𑀭𑀫𑁆𑀫𑀭𑀽𑀧𑀁;_  
_𑀧𑀳𑀽𑀢𑀪𑀓𑁆𑀔𑀁 𑀩𑀳𑀼𑀅𑀦𑁆𑀦𑀧𑀸𑀦𑀁,_  
_𑀫𑀲𑀓𑁆𑀓𑀲𑀸𑀭𑀁 𑀯𑀺𑀬 𑀯𑀸𑀲𑀯𑀲𑁆𑀲𑁇_  


(1463.)

2801\. _𑀢𑀢𑁆𑀣 𑀦𑀘𑁆𑀘𑀦𑁆𑀢𑀺 𑀕𑀸𑀬𑀦𑁆𑀢𑀺,_  
_𑀅𑀯𑁆𑀳𑀸𑀬𑀦𑁆𑀢𑀺 𑀯𑀭𑀸𑀯𑀭𑀁;_  
_𑀅𑀘𑁆𑀙𑀭𑀸 𑀯𑀺𑀬 𑀤𑁂𑀯𑁂𑀲𑀼,_  
_𑀦𑀸𑀭𑀺𑀬𑁄 𑀲𑀫𑀮𑀗𑁆𑀓𑀢𑀸𑁇_  


(1464.)

2802\. _𑀲𑀫𑀗𑁆𑀕𑀺𑀓𑀢𑁆𑀯𑀸 𑀧𑀫𑀤𑀸𑀳𑀺 𑀬𑀓𑁆𑀔𑀁,_  
_𑀅𑀦𑁆𑀦𑁂𑀦 𑀧𑀸𑀦𑁂𑀦 𑀘 𑀥𑀫𑁆𑀫𑀧𑀸𑀮𑁄;_  
_𑀅𑀢𑁆𑀣𑀢𑁆𑀣 𑀫𑁂𑀯𑀸𑀦𑀼𑀯𑀺𑀘𑀺𑀦𑁆𑀢𑀬𑀦𑁆𑀢𑁄,_  
_𑀧𑀸𑀯𑁂𑀓𑁆𑀔𑀺 𑀪𑀭𑀺𑀬𑀸𑀬 𑀢𑀤𑀸 𑀲𑀓𑀸𑀲𑁂𑁇_  


(1465.)

2803\. _𑀢𑀁 𑀘𑀦𑁆𑀤𑀦𑀕𑀦𑁆𑀥𑀭𑀲𑀸𑀦𑀼𑀮𑀺𑀢𑁆𑀢𑀁,_  
_𑀲𑀼𑀯𑀡𑁆𑀡𑀚𑀫𑁆𑀩𑁄𑀦𑀤𑀦𑀺𑀓𑁆𑀔𑀲𑀸𑀤𑀺𑀲𑀁;_  
_𑀪𑀭𑀺𑀬𑀁𑀯𑀘𑀸 “𑀏𑀳𑀺 𑀲𑀼𑀡𑁄𑀳𑀺 𑀪𑁄𑀢𑀺,_  
_𑀧𑀼𑀢𑁆𑀢𑀸𑀦𑀺 𑀆𑀫𑀦𑁆𑀢𑀬 𑀢𑀫𑁆𑀩𑀦𑁂𑀢𑁆𑀢𑁂”𑁇_  


(1466.)

2804\. _𑀲𑀼𑀢𑁆𑀯𑀸𑀦 𑀯𑀸𑀓𑁆𑀬𑀁 𑀧𑀢𑀺𑀦𑁄 𑀅𑀦𑀼𑀚𑁆𑀚𑀸,_  
_𑀲𑀼𑀡𑀺𑀲𑀁𑀯𑀘 𑀢𑀫𑁆𑀩𑀦𑀔𑀺𑀁 𑀲𑀼𑀦𑁂𑀢𑁆𑀢𑀁;_  
_“𑀆𑀫𑀦𑁆𑀢𑀬 𑀯𑀫𑁆𑀫𑀥𑀭𑀸𑀦𑀺 𑀘𑁂𑀢𑁂,_  
_𑀧𑀼𑀢𑁆𑀢𑀸𑀦𑀺 𑀇𑀦𑁆𑀤𑀻𑀯𑀭𑀧𑀼𑀧𑁆𑀨𑀲𑀸𑀫𑁂”𑁇_  


(1467.)

2805\. _𑀢𑁂 𑀆𑀕𑀢𑁂 𑀫𑀼𑀤𑁆𑀥𑀦𑀺 𑀥𑀫𑁆𑀫𑀧𑀸𑀮𑁄,_  
_𑀘𑀼𑀫𑁆𑀩𑀺𑀢𑁆𑀯𑀸 𑀧𑀼𑀢𑁆𑀢𑁂 𑀅𑀯𑀺𑀓𑀫𑁆𑀧𑀫𑀸𑀦𑁄;_  
_𑀆𑀫𑀦𑁆𑀢𑀬𑀺𑀢𑁆𑀯𑀸𑀦 𑀅𑀯𑁄𑀘 𑀯𑀸𑀓𑁆𑀬𑀁,_  
_“𑀤𑀺𑀦𑁆𑀦𑀸𑀳𑀁 𑀭𑀜𑁆𑀜𑀸 𑀇𑀥 𑀫𑀸𑀡𑀯𑀲𑁆𑀲𑁇_  


(1468.)

2806\. _𑀢𑀲𑁆𑀲𑀚𑁆𑀚𑀳𑀁 𑀅𑀢𑁆𑀢𑀲𑀼𑀔𑀻 𑀯𑀺𑀥𑁂𑀬𑁆𑀬𑁄,_  
_𑀆𑀤𑀸𑀬 𑀬𑁂𑀦𑀺𑀘𑁆𑀙𑀢𑀺 𑀢𑁂𑀦 𑀕𑀘𑁆𑀙𑀢𑀺;_  
_𑀅𑀳𑀜𑁆𑀘 𑀯𑁄 𑀲𑀸𑀲𑀺𑀢𑀼𑀫𑀸𑀕𑀢𑁄𑀲𑁆𑀫𑀺,_  
_𑀓𑀣𑀁 𑀅𑀳𑀁 𑀅𑀧𑀭𑀺𑀢𑁆𑀢𑀸𑀬 𑀕𑀘𑁆𑀙𑁂𑁇_  


(1469.)

2807\. _𑀲𑀘𑁂 𑀯𑁄 𑀭𑀸𑀚𑀸 𑀓𑀼𑀭𑀼𑀭𑀝𑁆𑀞𑀯𑀸𑀲𑀻,_  
_𑀚𑀦𑀲𑀦𑁆𑀥𑁄 𑀧𑀼𑀘𑁆𑀙𑁂𑀬𑁆𑀬 𑀧𑀳𑀽𑀢𑀓𑀸𑀫𑁄;_  
_𑀓𑀺𑀫𑀸𑀪𑀺𑀚𑀸𑀦𑀸𑀣 𑀧𑀼𑀭𑁂 𑀧𑀼𑀭𑀸𑀡𑀁,_  
_𑀓𑀺𑀁 𑀯𑁄 𑀧𑀺𑀢𑀸 𑀅𑀦𑀼𑀲𑀸𑀲𑁂 𑀧𑀼𑀭𑀢𑁆𑀣𑀸𑁇_  


(1470.)

2808\. _𑀲𑀫𑀸𑀲𑀦𑀸 𑀳𑁄𑀣 𑀫𑀬𑀸𑀯 𑀲𑀩𑁆𑀩𑁂,_  
_𑀓𑁄𑀦𑀻𑀥 𑀭𑀜𑁆𑀜𑁄 𑀅𑀩𑁆𑀪𑀢𑀺𑀓𑁄 𑀫𑀦𑀼𑀲𑁆𑀲𑁄;_  
_𑀢𑀫𑀜𑁆𑀚𑀮𑀺𑀁 𑀓𑀭𑀺𑀬 𑀯𑀤𑁂𑀣 𑀏𑀯𑀁,_  
_𑀫𑀸 𑀳𑁂𑀯𑀁 𑀤𑁂𑀯 𑀦 𑀳𑀺 𑀏𑀲 𑀥𑀫𑁆𑀫𑁄;_  
_𑀯𑀺𑀬𑀕𑁆𑀖𑀭𑀸𑀚𑀲𑁆𑀲 𑀦𑀺𑀳𑀻𑀦𑀚𑀘𑁆𑀘𑁄,_  
_𑀲𑀫𑀸𑀲𑀦𑁄 𑀤𑁂𑀯 𑀓𑀣𑀁 𑀪𑀯𑁂𑀬𑁆𑀬”𑁇_  


---

2809\. 𑀮𑀓𑁆𑀔𑀡𑀓𑀡𑁆𑀟𑀁 𑀦𑀸𑀫𑁇



[Go to previous page (22.1.9.4 Gharāvāsapañhā)](22.1.9.4.md) / [Go to parent page (22.1.9 Vidhurajātaka)](../22.1.9.md) / [Go to next page (22.1.9.6 Rājavasati)](22.1.9.6.md)


