
[Home](/) / [23J Jātakapāḷi](../../../../23J.md) / [22 Mahānipāta](../../../22.md) / [22.1 Mūgapakkhavagga](../../22.1.md) / [22.1.9 Vidhurajātaka](../22.1.9.md)

# 22.1.9.3 Akkhakaṇḍa

* Mahānipāta

* Mūgapakkhavagga

* Vidhurajātaka

* Akkhakaṇḍa

(1434.)

2770\. _“Upāgataṃ rāja mupehi lakkhaṃ,_  
_Netādisaṃ maṇiratanaṃ tavatthi;_  
_Dhammena jissāma asāhasena,_  
_Jito ca no khippamavākarohi._  


(1435.)

2771\. _Pañcāla-paccuggata-sūrasena,_  
_Macchā ca maddā saha kekakebhi;_  
_Passantu note asaṭhena yuddhaṃ,_  
_Na no sabhāyaṃ na karonti kiñci”._  


(1436.)

2772\. _Te pāvisuṃ akkhamadena mattā,_  
_Rājā kurūnaṃ puṇṇako cāpi yakkho;_  
_Rājā kaliṃ viccinamaggahesi,_  
_Kaṭaṃ aggahī puṇṇako nāma yakkho._  


(1437.)

2773\. _Te tattha jūte ubhaye samāgate,_  
_Raññaṃ sakāse sakhīnañca majjhe;_  
_Ajesi yakkho naravīraseṭṭhaṃ,_  
_Tatthappanādo tumulo babhūva._  


(1438.)

2774\. _“Jayo mahārāja parājayo ca,_  
_Āyūhataṃ aññatarassa hoti;_  
_Janinda jīnosi varaddhanena,_  
_Jito ca me khippamavākarohi”._  


(1439.)

2775\. _“Hatthī gavāssā maṇikuṇḍalā ca,_  
_Yañcāpi mayhaṃ ratanaṃ pathabyā;_  
_Gaṇhāhi kaccāna varaṃ dhanānaṃ,_  
_Ādāya yenicchasi tena gaccha”._  


(1440.)

2776\. _“Hatthī gavāssā maṇikuṇḍalā ca,_  
_Yañcāpi tuyhaṃ ratanaṃ pathabyā;_  
_Tesaṃ varo vidhuro nāma kattā,_  
_So me jito taṃ me avākarohi”._  


(1441.)

2777\. _“Attā ca me so saraṇaṃ gatī ca,_  
_Dīpo ca leṇo ca parāyaṇo ca;_  
_Asantuleyyo mama so dhanena,_  
_Pāṇena me sādiso esa kattā”._  


(1442.)

2778\. _“Ciraṃ vivādo mama tuyhañcassa,_  
_Kāmañca pucchāma tameva gantvā;_  
_Esova no vivaratu etamatthaṃ,_  
_Yaṃ vakkhatī hotu kathā ubhinnaṃ”._  


(1443.)

2779\. _“Addhā hi saccaṃ bhaṇasi,_  
_na ca māṇava sāhasaṃ;_  
_Tameva gantvā pucchāma,_  
_tena tussāmubho janā”._  


(1444.)

2780\. _“Saccaṃ nu devā vidahū kurūnaṃ,_  
_Dhamme ṭhitaṃ vidhuraṃ nāmamaccaṃ;_  
_Dāsosi rañño uda vāsi ñāti,_  
_Vidhuroti saṅkhā katamāsi loke”._  


(1445.)

2781\. _“Āmāyadāsāpi bhavanti heke,_  
_Dhanena kītāpi bhavanti dāsā;_  
_Sayampi heke upayanti dāsā,_  
_Bhayā paṇunnāpi bhavanti dāsā._  


(1446.)

2782\. _Ete narānaṃ caturova dāsā,_  
_Addhā hi yonito ahampi jāto;_  
_Bhavo ca rañño abhavo ca rañño,_  
_Dāsāhaṃ devassa parampi gantvā;_  
_Dhammena maṃ māṇava tuyha dajjā”._  


(1447.)

2783\. _“Ayaṃ dutīyo vijayo mamajja,_  
_Puṭṭho hi kattā vivarettha pañhaṃ;_  
_Adhammarūpo vata rājaseṭṭho,_  
_Subhāsitaṃ nānujānāsi mayhaṃ”._  


(1448.)

2784\. _“Evañce no so vivarettha pañhaṃ,_  
_Dāsohamasmi na ca khosmi ñāti;_  
_Gaṇhāhi kaccāna varaṃ dhanānaṃ,_  
_Ādāya yenicchasi tena gaccha”._  


---

2785\. Akkhakaṇḍaṃ nāma.



[Go to previous page (22.1.9.2 Maṇikaṇḍa)](22.1.9.2.md) / [Go to parent page (22.1.9 Vidhurajātaka)](../22.1.9.md) / [Go to next page (22.1.9.4 Gharāvāsapañhā)](22.1.9.4.md)


