
[Home](/) / [23J Jātakapāḷi](../../../../23J.md) / [22 Mahānipāta](../../../22.md) / [22.1 Mūgapakkhavagga](../../22.1.md) / [22.1.9 Vidhurajātaka](../22.1.9.md)

# 22.1.9.6 Rājavasati

* Mahānipāta

* Mūgapakkhavagga

* Vidhurajātaka

* Rājavasati

(1471.)

2810\. _So ca putte amacce ca,_  
_ñātayo suhadajjane;_  
_Alīnamanasaṅkappo,_  
_vidhuro etadabravi._  


(1472.)

2811\. _“Ethayyo rājavasatiṃ,_  
_nisīditvā suṇātha me;_  
_Yathā rājakulaṃ patto,_  
_yasaṃ poso nigacchati._  


(1473.)

2812\. _Na hi rājakulaṃ patto,_  
_aññāto labhate yasaṃ;_  
_Nāsūro nāpi dummedho,_  
_nappamatto kudācanaṃ._  


(1474.)

2813\. _Yadāssa sīlaṃ paññañca,_  
_soceyyaṃ cādhigacchati;_  
_Atha vissasate tyamhi,_  
_guyhañcassa na rakkhati._  


(1475.)

2814\. _Tulā yathā paggahitā,_  
_samadaṇḍā sudhāritā;_  
_Ajjhiṭṭho na vikampeyya,_  
_sa rājavasatiṃ vase._  


(1476.)

2815\. _Tulā yathā paggahitā,_  
_samadaṇḍā sudhāritā;_  
_Sabbāni abhisambhonto,_  
_sa rājavasatiṃ vase._  


(1477.)

2816\. _Divā vā yadi vā rattiṃ,_  
_rājakiccesu paṇḍito;_  
_Ajjhiṭṭho na vikampeyya,_  
_sa rājavasatiṃ vase._  


(1478.)

2817\. _Divā vā yadi vā rattiṃ,_  
_rājakiccesu paṇḍito;_  
_Sabbāni abhisambhonto,_  
_sa rājavasatiṃ vase._  


(1479.)

2818\. _Yo cassa sukato maggo,_  
_rañño suppaṭiyādito;_  
_Na tena vutto gaccheyya,_  
_sa rājavasatiṃ vase._  


(1480.)

2819\. _Na rañño sadisaṃ bhuñje,_  
_kāmabhoge kudācanaṃ;_  
_Sabbattha pacchato gacche,_  
_sa rājavasatiṃ vase._  


(1481.)

2820\. _Na rañño sadisaṃ vatthaṃ,_  
_na mālaṃ na vilepanaṃ;_  
_Ākappaṃ sarakuttiṃ vā,_  
_na rañño sadisamācare;_  
_Aññaṃ kareyya ākappaṃ,_  
_sa rājavasatiṃ vase._  


(1482.)

2821\. _Kīḷe rājā amaccehi,_  
_bhariyāhi parivārito;_  
_Nāmacco rājabhariyāsu,_  
_bhāvaṃ kubbetha paṇḍito._  


(1483.)

2822\. _Anuddhato acapalo,_  
_nipako saṃvutindriyo;_  
_Manopaṇidhisampanno,_  
_sa rājavasatiṃ vase._  


(1484.)

2823\. _Nāssa bhariyāhi kīḷeyya,_  
_na manteyya rahogato;_  
_Nāssa kosā dhanaṃ gaṇhe,_  
_sa rājavasatiṃ vase._  


(1485.)

2824\. _Na niddaṃ bahu maññeyya,_  
_na madāya suraṃ pive;_  
_Nāssa dāye mige haññe,_  
_sa rājavasatiṃ vase._  


(1486.)

2825\. _Nāssa pīṭhaṃ na pallaṅkaṃ,_  
_Na kocchaṃ na nāvaṃ rathaṃ;_  
_Sammatomhīti ārūhe,_  
_Sa rājavasatiṃ vase._  


(1487.)

2826\. _Nātidūre bhaje rañño,_  
_nāccāsanne vicakkhaṇo;_  
_Sammukhañcassa tiṭṭheyya,_  
_sandissanto sabhattuno._  


(1488.)

2827\. _Na ve rājā sakhā hoti,_  
_na rājā hoti methuno;_  
_Khippaṃ kujjhanti rājāno,_  
_sūkenakkhīva ghaṭṭitaṃ._  


(1489.)

2828\. _Na pūjito maññamāno,_  
_medhāvī paṇḍito naro;_  
_Pharusaṃ patimanteyya,_  
_rājānaṃ parisaṅgataṃ._  


(1490.)

2829\. _Laddhadvāro labhe dvāraṃ,_  
_neva rājūsu vissase;_  
_Aggīva saṃyato tiṭṭhe,_  
_sa rājavasatiṃ vase._  


(1491.)

2830\. _Puttaṃ vā bhātaraṃ vā saṃ,_  
_sampaggaṇhāti khattiyo;_  
_Gāmehi nigamehi vā,_  
_raṭṭhehi janapadehi vā;_  
_Tuṇhībhūto upekkheyya,_  
_na bhaṇe chekapāpakaṃ._  


(1492.)

2831\. _Hatthārohe anīkaṭṭhe,_  
_rathike pattikārake;_  
_Tesaṃ kammāvadānena,_  
_rājā vaḍḍheti vetanaṃ;_  
_Na tesaṃ antarā gacche,_  
_sa rājavasatiṃ vase._  


(1493.)

2832\. _Cāpovūnudaro dhīro,_  
_vaṃsovāpi pakampaye;_  
_Paṭilomaṃ na vatteyya,_  
_sa rājavasatiṃ vase._  


(1494.)

2833\. _Cāpovūnudaro assa,_  
_macchovassa ajivhavā;_  
_Appāsī nipako sūro,_  
_sa rājavasatiṃ vase._  


(1495.)

2834\. _Na bāḷhaṃ itthiṃ gaccheyya,_  
_sampassaṃ tejasaṅkhayaṃ;_  
_Kāsaṃ sāsaṃ daraṃ balyaṃ,_  
_khīṇamedho nigacchati._  


(1496.)

2835\. _Nātivelaṃ pabhāseyya,_  
_na tuṇhī sabbadā siyā;_  
_Avikiṇṇaṃ mitaṃ vācaṃ,_  
_patte kāle udīraye._  


(1497.)

2836\. _Akkodhano asaṅghaṭṭo,_  
_sacco saṇho apesuṇo;_  
_Samphaṃ giraṃ na bhāseyya,_  
_sa rājavasatiṃ vase._  


(1498.)

2837\. _Mātāpettibharo assa,_  
_kule jeṭṭhāpacāyiko;_  
_Saṇho sakhilasambhāso,_  
_sa rājavasatiṃ vase._  


(1499.)

2838\. _Vinīto sippavā danto,_  
_katatto niyato mudu;_  
_Appamatto suci dakkho,_  
_sa rājavasatiṃ vase._  


(1500.)

2839\. _Nivātavutti vuddhesu,_  
_sappatisso sagāravo;_  
_Surato sukhasaṃvāso,_  
_sa rājavasatiṃ vase._  


(1501.)

2840\. _Ārakā parivajjeyya,_  
_sahituṃ pahitaṃ janaṃ;_  
_Bhattāraññevudikkheyya,_  
_na ca aññassa rājino._  


(1502.)

2841\. _Samaṇe brāhmaṇe cāpi,_  
_sīlavante bahussute;_  
_Sakkaccaṃ payirupāseyya,_  
_sa rājavasatiṃ vase._  


(1503.)

2842\. _Samaṇe brāhmaṇe cāpi,_  
_sīlavante bahussute;_  
_Sakkaccaṃ anuvāseyya,_  
_sa rājavasatiṃ vase._  


(1504.)

2843\. _Samaṇe brāhmaṇe cāpi,_  
_sīlavante bahussute;_  
_Tappeyya annapānena,_  
_sa rājavasatiṃ vase._  


(1505.)

2844\. _Samaṇe brāhmaṇe cāpi,_  
_sīlavante bahussute;_  
_Āsajja paññe sevetha,_  
_ākaṅkhaṃ vuddhimattano._  


(1506.)

2845\. _Dinnapubbaṃ na hāpeyya,_  
_dānaṃ samaṇabrāhmaṇe;_  
_Na ca kiñci nivāreyya,_  
_dānakāle vanibbake._  


(1507.)

2846\. _Paññavā buddhisampanno,_  
_vidhānavidhikovido;_  
_Kālaññū samayaññū ca,_  
_sa rājavasatiṃ vase._  


(1508.)

2847\. _Uṭṭhātā kammadheyyesu,_  
_appamatto vicakkhaṇo;_  
_Susaṃvihitakammanto,_  
_sa rājavasatiṃ vase._  


(1509.)

2848\. _Khalaṃ sālaṃ pasuṃ khettaṃ,_  
_gantā cassa abhikkhaṇaṃ;_  
_Mitaṃ dhaññaṃ nidhāpeyya,_  
_mitaṃva pācaye ghare._  


(1510.)

2849\. _Puttaṃ vā bhātaraṃ vā saṃ,_  
_sīlesu asamāhitaṃ;_  
_Anaṅgavā hi te bālā,_  
_yathā petā tatheva te;_  
_Coḷañca nesaṃ piṇḍañca,_  
_āsīnānaṃ padāpaye._  


(1511.)

2850\. _Dāse kammakare pesse,_  
_sīlesu susamāhite;_  
_Dakkhe uṭṭhānasampanne,_  
_ādhipaccamhi ṭhāpaye._  


(1512.)

2851\. _Sīlavā ca alolo ca,_  
_anurakkho ca rājino;_  
_Āvī raho hito tassa,_  
_sa rājavasatiṃ vase._  


(1513.)

2852\. _Chandaññū rājino cassa,_  
_cittaṭṭho assa rājino;_  
_Asaṅkusakavutti’ssa,_  
_sa rājavasatiṃ vase._  


(1514.)

2853\. _Ucchādaye ca nhāpaye,_  
_dhove pāde adhosiraṃ;_  
_Āhatopi na kuppeyya,_  
_sa rājavasatiṃ vase._  


(1515.)

2854\. _Kumbhampañjaliṃ kariyā,_  
_cāṭañcāpi padakkhiṇaṃ;_  
_Kimeva sabbakāmānaṃ,_  
_dātāraṃ dhīramuttamaṃ._  


(1516.)

2855\. _Yo deti sayanaṃ vatthaṃ,_  
_yānaṃ āvasathaṃ gharaṃ;_  
_Pajjunnoriva bhūtāni,_  
_bhogehi abhivassati._  


(1517.)

2856\. _Esayyo rājavasati,_  
_vattamāno yathā naro;_  
_Ārādhayati rājānaṃ,_  
_pūjaṃ labhati bhattusu”._  


---

2857\. Rājavasati nāma.



[Go to previous page (22.1.9.5 Lakkhaṇakaṇḍa)](22.1.9.5.md) / [Go to parent page (22.1.9 Vidhurajātaka)](../22.1.9.md) / [Go to next page (22.1.9.7 Antarapeyyāla)](22.1.9.7.md)


