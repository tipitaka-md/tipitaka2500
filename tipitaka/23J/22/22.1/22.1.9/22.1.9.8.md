
[Home](/) / [23J Jātakapāḷi](../../../../23J.md) / [22 Mahānipāta](../../../22.md) / [22.1 Mūgapakkhavagga](../../22.1.md) / [22.1.9 Vidhurajātaka](../22.1.9.md)

# 𑁨𑁨𑁇𑁧𑁇𑁯𑁇𑁮 𑀲𑀸𑀥𑀼𑀦𑀭𑀥𑀫𑁆𑀫𑀓𑀡𑁆𑀟

* 𑀫𑀳𑀸𑀦𑀺𑀧𑀸𑀢

* 𑀫𑀽𑀕𑀧𑀓𑁆𑀔𑀯𑀕𑁆𑀕

* 𑀯𑀺𑀥𑀼𑀭𑀚𑀸𑀢𑀓

* 𑀲𑀸𑀥𑀼𑀦𑀭𑀥𑀫𑁆𑀫𑀓𑀡𑁆𑀟

(1549.)

2892\. _𑀲𑁄 𑀢𑀢𑁆𑀣 𑀕𑀦𑁆𑀢𑁆𑀯𑀸𑀦 𑀯𑀺𑀘𑀺𑀦𑁆𑀢𑀬𑀦𑁆𑀢𑁄,_  
_“𑀉𑀘𑁆𑀘𑀸𑀯𑀘𑀸 𑀘𑁂𑀢𑀦𑀓𑀸 𑀪𑀯𑀦𑁆𑀢𑀺;_  
_𑀦𑀬𑀺𑀫𑀲𑁆𑀲 𑀚𑀻𑀯𑁂𑀦 𑀫𑀫𑀢𑁆𑀣𑀺 𑀓𑀺𑀜𑁆𑀘𑀺,_  
_𑀳𑀦𑁆𑀢𑁆𑀯𑀸𑀦𑀺𑀫𑀁 𑀳𑀤𑀬𑀫𑀸𑀦𑀬𑀺𑀲𑁆𑀲𑀁”𑁇_  


(1550.)

2893\. _𑀲𑁄 𑀢𑀢𑁆𑀣 𑀕𑀦𑁆𑀢𑁆𑀯𑀸 𑀧𑀩𑁆𑀩𑀢𑀦𑁆𑀢𑀭𑀲𑁆𑀫𑀺𑀁,_  
_𑀅𑀦𑁆𑀢𑁄 𑀧𑀯𑀺𑀲𑀺𑀢𑁆𑀯𑀸𑀦 𑀧𑀤𑀼𑀝𑁆𑀞𑀘𑀺𑀢𑁆𑀢𑁄;_  
_𑀅𑀲𑀁𑀯𑀼𑀢𑀲𑁆𑀫𑀺𑀁 𑀚𑀕𑀢𑀺𑀧𑁆𑀧𑀤𑁂𑀲𑁂,_  
_𑀅𑀥𑁄𑀲𑀺𑀭𑀁 𑀥𑀸𑀭𑀬𑀺 𑀓𑀸𑀢𑀺𑀬𑀸𑀦𑁄𑁇_  


(1551.)

2894\. _𑀲𑁄 𑀮𑀫𑁆𑀩𑀫𑀸𑀦𑁄 𑀦𑀭𑀓𑁂 𑀧𑀧𑀸𑀢𑁂,_  
_𑀫𑀳𑀩𑁆𑀪𑀬𑁂 𑀮𑁄𑀫𑀳𑀁𑀲𑁂 𑀯𑀺𑀤𑀼𑀕𑁆𑀕𑁂;_  
_𑀅𑀲𑀦𑁆𑀢𑀲𑀦𑁆𑀢𑁄 𑀓𑀼𑀭𑀽𑀦𑀁 𑀓𑀢𑁆𑀢𑀼𑀲𑁂𑀝𑁆𑀞𑁄,_  
_𑀇𑀘𑁆𑀘𑀩𑁆𑀭𑀯𑀺 𑀧𑀼𑀡𑁆𑀡𑀓𑀁 𑀦𑀸𑀫 𑀬𑀓𑁆𑀔𑀁𑁇_  


(1552.)

2895\. _“𑀅𑀭𑀺𑀬𑀸𑀯𑀓𑀸𑀲𑁄𑀲𑀺 𑀅𑀦𑀭𑀺𑀬𑀭𑀽𑀧𑁄,_  
_𑀅𑀲𑀜𑁆𑀜𑀢𑁄 𑀲𑀜𑁆𑀜𑀢𑀲𑀦𑁆𑀦𑀺𑀓𑀸𑀲𑁄;_  
_𑀅𑀘𑁆𑀘𑀸𑀳𑀺𑀢𑀁 𑀓𑀫𑁆𑀫𑀁 𑀓𑀭𑁄𑀲𑀺 𑀮𑀼𑀤𑁆𑀭𑀁,_  
_𑀪𑀸𑀯𑁂 𑀘 𑀢𑁂 𑀓𑀼𑀲𑀮𑀁 𑀦𑀢𑁆𑀣𑀺 𑀓𑀺𑀜𑁆𑀘𑀺𑁇_  


(1553.)

2896\. _𑀬𑀁 𑀫𑀁 𑀧𑀧𑀸𑀢𑀲𑁆𑀫𑀺𑀁 𑀧𑀧𑀸𑀢𑀼𑀫𑀺𑀘𑁆𑀙𑀲𑀺,_  
_𑀓𑁄 𑀦𑀼 𑀢𑀯𑀢𑁆𑀣𑁄 𑀫𑀭𑀡𑁂𑀦 𑀫𑀬𑁆𑀳𑀁;_  
_𑀅𑀫𑀸𑀦𑀼𑀲𑀲𑁆𑀲𑁂𑀯 𑀢𑀯𑀚𑁆𑀚 𑀯𑀡𑁆𑀡𑁄,_  
_𑀆𑀘𑀺𑀓𑁆𑀔 𑀫𑁂 𑀢𑁆𑀯𑀁 𑀓𑀢𑀫𑀸𑀲𑀺 𑀤𑁂𑀯𑀢𑀸”𑁇_  


(1554.)

2897\. _“𑀬𑀤𑀺 𑀢𑁂 𑀲𑀼𑀢𑁄 𑀧𑀼𑀡𑁆𑀡𑀓𑁄 𑀦𑀸𑀫 𑀬𑀓𑁆𑀔𑁄,_  
_𑀭𑀜𑁆𑀜𑁄 𑀓𑀼𑀯𑁂𑀭𑀲𑁆𑀲 𑀳𑀺 𑀲𑁄 𑀲𑀚𑀺𑀩𑁆𑀩𑁄;_  
_𑀪𑀽𑀫𑀺𑀦𑁆𑀥𑀭𑁄 𑀯𑀭𑀼𑀡𑁄 𑀦𑀸𑀫 𑀦𑀸𑀕𑁄,_  
_𑀩𑁆𑀭𑀳𑀸 𑀲𑀼𑀘𑀻 𑀯𑀡𑁆𑀡𑀩𑀮𑀽𑀧𑀧𑀦𑁆𑀦𑁄𑁇_  


(1555.)

2898\. _𑀢𑀲𑁆𑀲𑀸𑀦𑀼𑀚𑀁 𑀥𑀻𑀢𑀭𑀁 𑀓𑀸𑀫𑀬𑀸𑀫𑀺,_  
_𑀇𑀭𑀦𑁆𑀥𑀢𑀻 𑀦𑀸𑀫 𑀲𑀸 𑀦𑀸𑀕𑀓𑀜𑁆𑀜𑀸;_  
_𑀢𑀲𑁆𑀲𑀸 𑀲𑀼𑀫𑀚𑁆𑀛𑀸𑀬 𑀧𑀺𑀬𑀸𑀬 𑀳𑁂𑀢𑀼,_  
_𑀧𑀢𑀸𑀭𑀬𑀺𑀁 𑀢𑀼𑀬𑁆𑀳 𑀯𑀥𑀸𑀬 𑀥𑀻𑀭”𑁇_  


(1556.)

2899\. _“𑀫𑀸 𑀳𑁂𑀯 𑀢𑁆𑀯𑀁 𑀬𑀓𑁆𑀔 𑀅𑀳𑁄𑀲𑀺 𑀫𑀽𑀍𑀳𑁄,_  
_𑀦𑀝𑁆𑀞𑀸 𑀩𑀳𑀽 𑀤𑀼𑀕𑁆𑀕𑀳𑀻𑀢𑁂𑀦 𑀮𑁄𑀓𑁂;_  
_𑀓𑀺𑀁 𑀢𑁂 𑀲𑀼𑀫𑀚𑁆𑀛𑀸𑀬 𑀧𑀺𑀬𑀸𑀬 𑀓𑀺𑀘𑁆𑀘𑀁,_  
_𑀫𑀭𑀡𑁂𑀦 𑀫𑁂 𑀇𑀗𑁆𑀖 𑀲𑀼𑀡𑁄𑀫𑀺 𑀲𑀩𑁆𑀩𑀁”𑁇_  


(1557.)

2900\. _“𑀫𑀳𑀸𑀦𑀼𑀪𑀸𑀯𑀲𑁆𑀲 𑀫𑀳𑁄𑀭𑀕𑀲𑁆𑀲,_  
_𑀥𑀻𑀢𑀼𑀓𑀸𑀫𑁄 𑀜𑀸𑀢𑀺𑀪𑀢𑁄𑀳𑀫𑀲𑁆𑀫𑀺;_  
_𑀢𑀁 𑀬𑀸𑀘𑀫𑀸𑀦𑀁 𑀲𑀲𑀼𑀭𑁄 𑀅𑀯𑁄𑀘,_  
_𑀬𑀣𑀸 𑀫𑀫𑀜𑁆𑀜𑀺𑀁𑀲𑀼 𑀲𑀼𑀓𑀸𑀫𑀦𑀻𑀢𑀁𑁇_  


(1558.)

2901\. _𑀤𑀚𑁆𑀚𑁂𑀫𑀼 𑀔𑁄 𑀢𑁂 𑀲𑀼𑀢𑀦𑀼𑀁 𑀲𑀼𑀦𑁂𑀢𑁆𑀢𑀁,_  
_𑀲𑀼𑀘𑀺𑀫𑁆𑀳𑀺𑀢𑀁 𑀘𑀦𑁆𑀤𑀦𑀮𑀺𑀢𑁆𑀢𑀕𑀢𑁆𑀢𑀁;_  
_𑀲𑀘𑁂 𑀢𑀼𑀯𑀁 𑀳𑀤𑀬𑀁 𑀧𑀡𑁆𑀟𑀺𑀢𑀲𑁆𑀲,_  
_𑀥𑀫𑁆𑀫𑁂𑀦 𑀮𑀤𑁆𑀥𑀸 𑀇𑀥 𑀫𑀸𑀳𑀭𑁂𑀲𑀺;_  
_𑀏𑀢𑁂𑀦 𑀯𑀺𑀢𑁆𑀢𑁂𑀦 𑀓𑀼𑀫𑀸𑀭𑀺 𑀮𑀩𑁆𑀪𑀸,_  
_𑀦𑀜𑁆𑀜𑀁 𑀥𑀦𑀁 𑀉𑀢𑁆𑀢𑀭𑀺 𑀧𑀢𑁆𑀣𑀬𑀸𑀫𑁇_  


(1559.)

2902\. _𑀏𑀯𑀁 𑀦 𑀫𑀽𑀍𑀳𑁄𑀲𑁆𑀫𑀺 𑀲𑀼𑀡𑁄𑀳𑀺 𑀓𑀢𑁆𑀢𑁂,_  
_𑀦 𑀘𑀸𑀧𑀺 𑀫𑁂 𑀤𑀼𑀕𑁆𑀕𑀳𑀺𑀢𑀢𑁆𑀣𑀺 𑀓𑀺𑀜𑁆𑀘𑀺;_  
_𑀳𑀤𑀬𑁂𑀦 𑀢𑁂 𑀥𑀫𑁆𑀫𑀮𑀤𑁆𑀥𑁂𑀦 𑀦𑀸𑀕𑀸,_  
_𑀇𑀭𑀦𑁆𑀥𑀢𑀺𑀁 𑀦𑀸𑀕𑀓𑀜𑁆𑀜𑀁 𑀤𑀤𑀦𑁆𑀢𑀺𑁇_  


(1560.)

2903\. _𑀢𑀲𑁆𑀫𑀸 𑀅𑀳𑀁 𑀢𑀼𑀬𑁆𑀳𑀁 𑀯𑀥𑀸𑀬 𑀬𑀼𑀢𑁆𑀢𑁄,_  
_𑀏𑀯𑀁 𑀫𑀫𑀢𑁆𑀣𑁄 𑀫𑀭𑀡𑁂𑀦 𑀢𑀼𑀬𑁆𑀳𑀁;_  
_𑀇𑀥𑁂𑀯 𑀢𑀁 𑀦𑀭𑀓𑁂 𑀧𑀸𑀢𑀬𑀺𑀢𑁆𑀯𑀸,_  
_𑀳𑀦𑁆𑀢𑁆𑀯𑀸𑀦 𑀢𑀁 𑀳𑀤𑀬𑀫𑀸𑀦𑀬𑀺𑀲𑁆𑀲𑀁”𑁇_  


(1561.)

2904\. _“𑀔𑀺𑀧𑁆𑀧𑀁 𑀫𑀫𑀁 𑀉𑀤𑁆𑀥𑀭 𑀓𑀸𑀢𑀺𑀬𑀸𑀦,_  
_𑀳𑀤𑀬𑁂𑀦 𑀫𑁂 𑀬𑀤𑀺 𑀢𑁂 𑀅𑀢𑁆𑀣𑀺 𑀓𑀺𑀘𑁆𑀘𑀁;_  
_𑀬𑁂 𑀓𑁂𑀘𑀺𑀫𑁂 𑀲𑀸𑀥𑀼𑀦𑀭𑀲𑁆𑀲 𑀥𑀫𑁆𑀫𑀸,_  
_𑀲𑀩𑁆𑀩𑁂𑀯 𑀢𑁂 𑀧𑀸𑀢𑀼𑀓𑀭𑁄𑀫𑀺 𑀅𑀚𑁆𑀚”𑁇_  


(1562.)

2905\. _𑀲𑁄 𑀧𑀼𑀡𑁆𑀡𑀓𑁄 𑀓𑀼𑀭𑀽𑀦𑀁 𑀓𑀢𑁆𑀢𑀼𑀲𑁂𑀝𑁆𑀞𑀁,_  
_𑀦𑀕𑀫𑀼𑀤𑁆𑀥𑀦𑀺 𑀔𑀺𑀧𑁆𑀧𑀁 𑀧𑀢𑀺𑀝𑁆𑀞𑀧𑁂𑀢𑁆𑀯𑀸;_  
_𑀅𑀲𑁆𑀲𑀢𑁆𑀣𑀫𑀸𑀲𑀻𑀦𑀁 𑀲𑀫𑁂𑀓𑁆𑀔𑀺𑀬𑀸𑀦,_  
_𑀧𑀭𑀺𑀧𑀼𑀘𑁆𑀙𑀺 𑀓𑀢𑁆𑀢𑀸𑀭𑀫𑀦𑁄𑀫𑀧𑀜𑁆𑀜𑀁𑁇_  


(1563.)

2906\. _“𑀲𑀫𑀼𑀤𑁆𑀥𑀢𑁄 𑀫𑁂𑀲𑀺 𑀢𑀼𑀯𑀁 𑀧𑀧𑀸𑀢𑀸,_  
_𑀳𑀤𑀬𑁂𑀦 𑀢𑁂 𑀅𑀚𑁆𑀚 𑀫𑀫𑀢𑁆𑀣𑀺 𑀓𑀺𑀘𑁆𑀘𑀁;_  
_𑀬𑁂 𑀓𑁂𑀘𑀺𑀫𑁂 𑀲𑀸𑀥𑀼𑀦𑀭𑀲𑁆𑀲 𑀥𑀫𑁆𑀫𑀸,_  
_𑀲𑀩𑁆𑀩𑁂𑀯 𑀫𑁂 𑀧𑀸𑀢𑀼𑀓𑀭𑁄𑀳𑀺 𑀅𑀚𑁆𑀚”𑁇_  


(1564.)

2907\. _“𑀲𑀫𑀼𑀤𑁆𑀥𑀢𑁄 𑀢𑁆𑀬𑀲𑁆𑀫𑀺 𑀅𑀳𑀁 𑀧𑀧𑀸𑀢𑀸,_  
_𑀳𑀤𑀬𑁂𑀦 𑀫𑁂 𑀬𑀤𑀺 𑀢𑁂 𑀅𑀢𑁆𑀣𑀺 𑀓𑀺𑀘𑁆𑀘𑀁;_  
_𑀬𑁂 𑀓𑁂𑀘𑀺𑀫𑁂 𑀲𑀸𑀥𑀼𑀦𑀭𑀲𑁆𑀲 𑀥𑀫𑁆𑀫𑀸,_  
_𑀲𑀩𑁆𑀩𑁂𑀯 𑀢𑁂 𑀧𑀸𑀢𑀼𑀓𑀭𑁄𑀫𑀺 𑀅𑀚𑁆𑀚𑁇_  


(1565.)

2908\. _𑀬𑀸𑀢𑀸𑀦𑀼𑀬𑀸𑀬𑀻 𑀘 𑀪𑀯𑀸𑀳𑀺 𑀫𑀸𑀡𑀯,_  
_𑀅𑀮𑁆𑀮𑀜𑁆𑀘 𑀧𑀸𑀡𑀺𑀁 𑀧𑀭𑀺𑀯𑀚𑁆𑀚𑀬𑀲𑁆𑀲𑀼;_  
_𑀫𑀸 𑀘𑀲𑁆𑀲𑀼 𑀫𑀺𑀢𑁆𑀢𑁂𑀲𑀼 𑀓𑀤𑀸𑀘𑀺 𑀤𑀼𑀩𑁆𑀪𑀻,_  
_𑀫𑀸 𑀘 𑀯𑀲𑀁 𑀅𑀲𑀢𑀻𑀦𑀁 𑀦𑀺𑀕𑀘𑁆𑀙𑁂”𑁇_  


(1566.)

2909\. _“𑀓𑀣𑀁 𑀦𑀼 𑀬𑀸𑀢𑀁 𑀅𑀦𑀼𑀬𑀸𑀬𑀻 𑀳𑁄𑀢𑀺,_  
_𑀅𑀮𑁆𑀮𑀜𑁆𑀘 𑀧𑀸𑀡𑀺𑀁 𑀤𑀳𑀢𑁂 𑀓𑀣𑀁 𑀲𑁄;_  
_𑀅𑀲𑀢𑀻 𑀘 𑀓𑀸 𑀓𑁄 𑀧𑀦 𑀫𑀺𑀢𑁆𑀢𑀤𑀼𑀩𑁆𑀪𑁄,_  
_𑀅𑀓𑁆𑀔𑀸𑀳𑀺 𑀫𑁂 𑀧𑀼𑀘𑁆𑀙𑀺𑀢𑁄 𑀏𑀢𑀫𑀢𑁆𑀣𑀁”𑁇_  


(1567.)

2910\. _“𑀅𑀲𑀦𑁆𑀣𑀼𑀢𑀁 𑀦𑁄𑀧𑀺 𑀘 𑀤𑀺𑀝𑁆𑀞𑀧𑀼𑀩𑁆𑀩𑀁,_  
_𑀬𑁄 𑀆𑀲𑀦𑁂𑀦𑀸𑀧𑀺 𑀦𑀺𑀫𑀦𑁆𑀢𑀬𑁂𑀬𑁆𑀬;_  
_𑀢𑀲𑁆𑀲𑁂𑀯 𑀅𑀢𑁆𑀣𑀁 𑀧𑀼𑀭𑀺𑀲𑁄 𑀓𑀭𑁂𑀬𑁆𑀬,_  
_𑀬𑀸𑀢𑀸𑀦𑀼𑀬𑀸𑀬𑀻𑀢𑀺 𑀢𑀫𑀸𑀳𑀼 𑀧𑀡𑁆𑀟𑀺𑀢𑀸𑁇_  


(1568.)

2911\. _𑀬𑀲𑁆𑀲𑁂𑀓𑀭𑀢𑁆𑀢𑀫𑁆𑀧𑀺 𑀖𑀭𑁂 𑀯𑀲𑁂𑀬𑁆𑀬,_  
_𑀬𑀢𑁆𑀣𑀦𑁆𑀦𑀧𑀸𑀦𑀁 𑀧𑀼𑀭𑀺𑀲𑁄 𑀮𑀪𑁂𑀬𑁆𑀬;_  
_𑀦 𑀢𑀲𑁆𑀲 𑀧𑀸𑀧𑀁 𑀫𑀦𑀲𑀸𑀧𑀺 𑀘𑀺𑀦𑁆𑀢𑀬𑁂,_  
_𑀅𑀤𑀼𑀩𑁆𑀪𑀧𑀸𑀡𑀺𑀁 𑀤𑀳𑀢𑁂 𑀫𑀺𑀢𑁆𑀢𑀤𑀼𑀩𑁆𑀪𑁄𑁇_  


(1569.)

2912\. _𑀬𑀲𑁆𑀲 𑀭𑀼𑀓𑁆𑀔𑀲𑁆𑀲 𑀙𑀸𑀬𑀸𑀬,_  
_𑀦𑀺𑀲𑀻𑀤𑁂𑀬𑁆𑀬 𑀲𑀬𑁂𑀬𑁆𑀬 𑀯𑀸;_  
_𑀦 𑀢𑀲𑁆𑀲 𑀲𑀸𑀔𑀁 𑀪𑀜𑁆𑀚𑁂𑀬𑁆𑀬,_  
_𑀫𑀺𑀢𑁆𑀢𑀤𑀼𑀩𑁆𑀪𑁄 𑀳𑀺 𑀧𑀸𑀧𑀓𑁄𑁇_  


(1570.)

2913\. _𑀧𑀼𑀡𑁆𑀡𑀫𑁆𑀧𑀺 𑀘𑁂𑀫𑀁 𑀧𑀣𑀯𑀺𑀁 𑀥𑀦𑁂𑀦,_  
_𑀤𑀚𑁆𑀚𑀺𑀢𑁆𑀣𑀺𑀬𑀸 𑀧𑀼𑀭𑀺𑀲𑁄 𑀲𑀫𑁆𑀫𑀢𑀸𑀬;_  
_𑀮𑀤𑁆𑀥𑀸 𑀔𑀡𑀁 𑀅𑀢𑀺𑀫𑀜𑁆𑀜𑁂𑀬𑁆𑀬 𑀢𑀫𑁆𑀧𑀺,_  
_𑀢𑀸𑀲𑀁 𑀯𑀲𑀁 𑀅𑀲𑀢𑀻𑀦𑀁 𑀦 𑀕𑀘𑁆𑀙𑁂𑁇_  


(1571.)

2914\. _𑀏𑀯𑀁 𑀔𑁄 𑀬𑀸𑀢𑀁 𑀅𑀦𑀼𑀬𑀸𑀬𑀻 𑀳𑁄𑀢𑀺,_  
_𑀅𑀮𑁆𑀮𑀜𑁆𑀘 𑀧𑀸𑀡𑀺𑀁 𑀤𑀳𑀢𑁂 𑀧𑀼𑀦𑁂𑀯𑀁;_  
_𑀅𑀲𑀢𑀻 𑀘 𑀲𑀸 𑀲𑁄 𑀧𑀦 𑀫𑀺𑀢𑁆𑀢𑀤𑀼𑀩𑁆𑀪𑁄,_  
_𑀲𑁄 𑀥𑀫𑁆𑀫𑀺𑀓𑁄 𑀳𑁄𑀳𑀺 𑀚𑀳𑀲𑁆𑀲𑀼 𑀅𑀥𑀫𑁆𑀫𑀁”𑁇_  


---

2915\. 𑀲𑀸𑀥𑀼𑀦𑀭𑀥𑀫𑁆𑀫𑀓𑀡𑁆𑀟𑀁 𑀦𑀸𑀫𑁇



[Go to previous page (22.1.9.7 Antarapeyyāla)](22.1.9.7.md) / [Go to parent page (22.1.9 Vidhurajātaka)](../22.1.9.md) / [Go to next page (22.1.9.9 Kāḷāgirikaṇḍa)](22.1.9.9.md)


