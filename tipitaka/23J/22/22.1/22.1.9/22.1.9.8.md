
[Home](/) / [23J Jātakapāḷi](../../../../23J.md) / [22 Mahānipāta](../../../22.md) / [22.1 Mūgapakkhavagga](../../22.1.md) / [22.1.9 Vidhurajātaka](../22.1.9.md)

# 22.1.9.8 Sādhunaradhammakaṇḍa

* Mahānipāta

* Mūgapakkhavagga

* Vidhurajātaka

* Sādhunaradhammakaṇḍa

(1549.)

2892\. _So tattha gantvāna vicintayanto,_  
_“Uccāvacā cetanakā bhavanti;_  
_Nayimassa jīvena mamatthi kiñci,_  
_Hantvānimaṃ hadayamānayissaṃ”._  


(1550.)

2893\. _So tattha gantvā pabbatantarasmiṃ,_  
_Anto pavisitvāna paduṭṭhacitto;_  
_Asaṃvutasmiṃ jagatippadese,_  
_Adhosiraṃ dhārayi kātiyāno._  


(1551.)

2894\. _So lambamāno narake papāte,_  
_Mahabbhaye lomahaṃse vidugge;_  
_Asantasanto kurūnaṃ kattuseṭṭho,_  
_Iccabravi puṇṇakaṃ nāma yakkhaṃ._  


(1552.)

2895\. _“Ariyāvakāsosi anariyarūpo,_  
_Asaññato saññatasannikāso;_  
_Accāhitaṃ kammaṃ karosi ludraṃ,_  
_Bhāve ca te kusalaṃ natthi kiñci._  


(1553.)

2896\. _Yaṃ maṃ papātasmiṃ papātumicchasi,_  
_Ko nu tavattho maraṇena mayhaṃ;_  
_Amānusasseva tavajja vaṇṇo,_  
_Ācikkha me tvaṃ katamāsi devatā”._  


(1554.)

2897\. _“Yadi te suto puṇṇako nāma yakkho,_  
_Rañño kuverassa hi so sajibbo;_  
_Bhūmindharo varuṇo nāma nāgo,_  
_Brahā sucī vaṇṇabalūpapanno._  


(1555.)

2898\. _Tassānujaṃ dhītaraṃ kāmayāmi,_  
_Irandhatī nāma sā nāgakaññā;_  
_Tassā sumajjhāya piyāya hetu,_  
_Patārayiṃ tuyha vadhāya dhīra”._  


(1556.)

2899\. _“Mā heva tvaṃ yakkha ahosi mūḷho,_  
_Naṭṭhā bahū duggahītena loke;_  
_Kiṃ te sumajjhāya piyāya kiccaṃ,_  
_Maraṇena me iṅgha suṇomi sabbaṃ”._  


(1557.)

2900\. _“Mahānubhāvassa mahoragassa,_  
_Dhītukāmo ñātibhatohamasmi;_  
_Taṃ yācamānaṃ sasuro avoca,_  
_Yathā mamaññiṃsu sukāmanītaṃ._  


(1558.)

2901\. _Dajjemu kho te sutanuṃ sunettaṃ,_  
_Sucimhitaṃ candanalittagattaṃ;_  
_Sace tuvaṃ hadayaṃ paṇḍitassa,_  
_Dhammena laddhā idha māharesi;_  
_Etena vittena kumāri labbhā,_  
_Naññaṃ dhanaṃ uttari patthayāma._  


(1559.)

2902\. _Evaṃ na mūḷhosmi suṇohi katte,_  
_Na cāpi me duggahitatthi kiñci;_  
_Hadayena te dhammaladdhena nāgā,_  
_Irandhatiṃ nāgakaññaṃ dadanti._  


(1560.)

2903\. _Tasmā ahaṃ tuyhaṃ vadhāya yutto,_  
_Evaṃ mamattho maraṇena tuyhaṃ;_  
_Idheva taṃ narake pātayitvā,_  
_Hantvāna taṃ hadayamānayissaṃ”._  


(1561.)

2904\. _“Khippaṃ mamaṃ uddhara kātiyāna,_  
_Hadayena me yadi te atthi kiccaṃ;_  
_Ye kecime sādhunarassa dhammā,_  
_Sabbeva te pātukaromi ajja”._  


(1562.)

2905\. _So puṇṇako kurūnaṃ kattuseṭṭhaṃ,_  
_Nagamuddhani khippaṃ patiṭṭhapetvā;_  
_Assatthamāsīnaṃ samekkhiyāna,_  
_Paripucchi kattāramanomapaññaṃ._  


(1563.)

2906\. _“Samuddhato mesi tuvaṃ papātā,_  
_Hadayena te ajja mamatthi kiccaṃ;_  
_Ye kecime sādhunarassa dhammā,_  
_Sabbeva me pātukarohi ajja”._  


(1564.)

2907\. _“Samuddhato tyasmi ahaṃ papātā,_  
_Hadayena me yadi te atthi kiccaṃ;_  
_Ye kecime sādhunarassa dhammā,_  
_Sabbeva te pātukaromi ajja._  


(1565.)

2908\. _Yātānuyāyī ca bhavāhi māṇava,_  
_Allañca pāṇiṃ parivajjayassu;_  
_Mā cassu mittesu kadāci dubbhī,_  
_Mā ca vasaṃ asatīnaṃ nigacche”._  


(1566.)

2909\. _“Kathaṃ nu yātaṃ anuyāyī hoti,_  
_Allañca pāṇiṃ dahate kathaṃ so;_  
_Asatī ca kā ko pana mittadubbho,_  
_Akkhāhi me pucchito etamatthaṃ”._  


(1567.)

2910\. _“Asanthutaṃ nopi ca diṭṭhapubbaṃ,_  
_Yo āsanenāpi nimantayeyya;_  
_Tasseva atthaṃ puriso kareyya,_  
_Yātānuyāyīti tamāhu paṇḍitā._  


(1568.)

2911\. _Yassekarattampi ghare vaseyya,_  
_Yatthannapānaṃ puriso labheyya;_  
_Na tassa pāpaṃ manasāpi cintaye,_  
_Adubbhapāṇiṃ dahate mittadubbho._  


(1569.)

2912\. _Yassa rukkhassa chāyāya,_  
_nisīdeyya sayeyya vā;_  
_Na tassa sākhaṃ bhañjeyya,_  
_mittadubbho hi pāpako._  


(1570.)

2913\. _Puṇṇampi cemaṃ pathaviṃ dhanena,_  
_Dajjitthiyā puriso sammatāya;_  
_Laddhā khaṇaṃ atimaññeyya tampi,_  
_Tāsaṃ vasaṃ asatīnaṃ na gacche._  


(1571.)

2914\. _Evaṃ kho yātaṃ anuyāyī hoti,_  
_Allañca pāṇiṃ dahate punevaṃ;_  
_Asatī ca sā so pana mittadubbho,_  
_So dhammiko hohi jahassu adhammaṃ”._  


---

2915\. Sādhunaradhammakaṇḍaṃ nāma.



[Go to previous page (22.1.9.7 Antarapeyyāla)](22.1.9.7.md) / [Go to parent page (22.1.9 Vidhurajātaka)](../22.1.9.md) / [Go to next page (22.1.9.9 Kāḷāgirikaṇḍa)](22.1.9.9.md)


