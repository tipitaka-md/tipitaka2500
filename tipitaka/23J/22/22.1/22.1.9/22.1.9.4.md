
[Home](/) / [23J Jātakapāḷi](../../../../23J.md) / [22 Mahānipāta](../../../22.md) / [22.1 Mūgapakkhavagga](../../22.1.md) / [22.1.9 Vidhurajātaka](../22.1.9.md)

# 22.1.9.4 Gharāvāsapañhā

* Mahānipāta

* Mūgapakkhavagga

* Vidhurajātaka

* Gharāvāsapañhā

(1449.)

2786\. _“Vidhura vasamānassa,_  
_gahaṭṭhassa sakaṃ gharaṃ;_  
_Khemā vutti kathaṃ assa,_  
_kathaṃ nu assa saṅgaho._  


(1450.)

2787\. _Abyābajjhaṃ kathaṃ assa,_  
_saccavādī ca māṇavo;_  
_Asmā lokā paraṃ lokaṃ,_  
_kathaṃ pecca na socati”._  


(1451.)

2788\. _Taṃ tattha gatimā dhitimā,_  
_matimā atthadassimā;_  
_Saṅkhātā sabbadhammānaṃ,_  
_vidhuro etadabravi._  


(1452.)

2789\. _“Na sādhāraṇadārassa,_  
_na bhuñje sādumekako;_  
_Na seve lokāyatikaṃ,_  
_netaṃ paññāya vaḍḍhanaṃ._  


(1453.)

2790\. _Sīlavā vattasampanno,_  
_appamatto vicakkhaṇo;_  
_Nivātavutti atthaddho,_  
_surato sakhilo mudu._  


(1454.)

2791\. _Saṅgahetā ca mittānaṃ,_  
_saṃvibhāgī vidhānavā;_  
_Tappeyya annapānena,_  
_sadā samaṇabrāhmaṇe._  


(1455.)

2792\. _Dhammakāmo sutādhāro,_  
_bhaveyya paripucchako;_  
_Sakkaccaṃ payirupāseyya,_  
_sīlavante bahussute._  


(1456.)

2793\. _Gharamāvasamānassa,_  
_gahaṭṭhassa sakaṃ gharaṃ;_  
_Khemā vutti siyā evaṃ,_  
_evaṃ nu assa saṅgaho._  


(1457.)

2794\. _Abyābajjhaṃ siyā evaṃ,_  
_saccavādī ca māṇavo;_  
_Asmā lokā paraṃ lokaṃ,_  
_evaṃ pecca na socati”._  


---

2795\. Gharāvāsapañhā nāma.



[Go to previous page (22.1.9.3 Akkhakaṇḍa)](22.1.9.3.md) / [Go to parent page (22.1.9 Vidhurajātaka)](../22.1.9.md) / [Go to next page (22.1.9.5 Lakkhaṇakaṇḍa)](22.1.9.5.md)


