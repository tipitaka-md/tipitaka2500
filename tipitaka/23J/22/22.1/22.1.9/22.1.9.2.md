
[Home](/) / [23J Jātakapāḷi](../../../../23J.md) / [22 Mahānipāta](../../../22.md) / [22.1 Mūgapakkhavagga](../../22.1.md) / [22.1.9 Vidhurajātaka](../22.1.9.md)

# 22.1.9.2 Maṇikaṇḍa

* Mahānipāta

* Mūgapakkhavagga

* Vidhurajātaka

* Maṇikaṇḍa

(1393.)

2728\. _“Idañca me maṇiratanaṃ,_  
_passa tvaṃ dvipaduttama;_  
_Itthīnaṃ viggahā cettha,_  
_purisānañca viggahā._  


(1394.)

2729\. _Migānaṃ viggahā cettha,_  
_sakuṇānañca viggahā;_  
_Nāgarājā supaṇṇā ca,_  
_maṇimhi passa nimmitaṃ._  


(1395.)

2730\. _Hatthānīkaṃ rathānīkaṃ,_  
_asse pattī ca vammine;_  
_Caturaṅginimaṃ senaṃ,_  
_maṇimhi passa nimmitaṃ._  


(1396.)

2731\. _Hatthārohe anīkaṭṭhe,_  
_rathike pattikārake;_  
_Balaggāni viyūḷhāni,_  
_maṇimhi passa nimmitaṃ._  


(1397.)

2732\. _Puraṃ uddhāpasampannaṃ,_  
_bahupākāratoraṇaṃ;_  
_Siṅghāṭakesu bhūmiyo,_  
_maṇimhi passa nimmitaṃ._  


(1398.)

2733\. _Esikā parikhāyo ca,_  
_palikhaṃ aggaḷāni ca;_  
_Aṭṭālake ca dvāre ca,_  
_maṇimhi passa nimmitaṃ._  


(1399.)

2734\. _Passa toraṇamaggesu,_  
_nānādijagaṇā bahū;_  
_Haṃsā koñcā mayūrā ca,_  
_cakkavākā ca kukkuhā._  


(1400.)

2735\. _Kuṇālakā bahū citrā,_  
_sikhaṇḍī jīvajīvakā;_  
_Nānādijagaṇākiṇṇaṃ,_  
_maṇimhi passa nimmitaṃ._  


(1401.)

2736\. _Passa nagaraṃ supākāraṃ,_  
_abbhutaṃ lomahaṃsanaṃ;_  
_Samussitadhajaṃ rammaṃ,_  
_soṇṇavālukasanthataṃ._  


(1402.)

2737\. _Passettha paṇṇasālāyo,_  
_vibhattā bhāgaso mitā;_  
_Nivesane nivese ca,_  
_sandhibyūhe pathaddhiyo._  


(1403.)

2738\. _Pānāgāre ca soṇḍe ca,_  
_sūnā odaniyā gharā;_  
_Vesī ca gaṇikāyo ca,_  
_maṇimhi passa nimmitaṃ._  


(1404.)

2739\. _Mālākāre ca rajake,_  
_gandhike atha dussike;_  
_Suvaṇṇakāre maṇikāre,_  
_maṇimhi passa nimmitaṃ._  


(1405.)

2740\. _Āḷārike ca sūde ca,_  
_naṭanāṭakagāyino;_  
_Pāṇissare kumbhathūnike,_  
_maṇimhi passa nimmitaṃ._  


(1406.)

2741\. _Passa bherī mudiṅgā ca,_  
_saṅkhā paṇavadindimā;_  
_Sabbañca tāḷāvacaraṃ,_  
_maṇimhi passa nimmitaṃ._  


(1407.)

2742\. _Sammatālañca vīṇañca,_  
_naccagītaṃ suvāditaṃ;_  
_Tūriyatāḷitasaṅghuṭṭhaṃ,_  
_maṇimhi passa nimmitaṃ._  


(1408.)

2743\. _Laṅghikā muṭṭhikā cettha,_  
_māyākārā ca sobhiyā;_  
_Vetālike ca jalle ca,_  
_maṇimhi passa nimmitaṃ._  


(1409.)

2744\. _Samajjā cettha vattanti,_  
_ākiṇṇā naranāribhi;_  
_Mañcātimañce bhūmiyo,_  
_maṇimhi passa nimmitaṃ._  


(1410.)

2745\. _Passa malle samajjasmiṃ,_  
_phoṭente diguṇaṃ bhujaṃ;_  
_Nihate nihatamāne ca,_  
_maṇimhi passa nimmitaṃ._  


(1411.)

2746\. _Passa pabbatapādesu,_  
_nānāmigagaṇā bahū;_  
_Sīhā byagghā varāhā ca,_  
_acchakokataracchayo._  


(1412.)

2747\. _Palāsādā gavajā ca,_  
_mahiṃsā rohitā rurū;_  
_Eṇeyyā ca varāhā ca,_  
_gaṇino nīkasūkarā._  


(1413.)

2748\. _Kadalimigā bahū citrā,_  
_biḷārā sasakaṇṭakā;_  
_Nānāmigagaṇākiṇṇaṃ,_  
_maṇimhi passa nimmitaṃ._  


(1414.)

2749\. _Najjāyo supatitthāyo,_  
_soṇṇavālukasanthatā;_  
_Acchā savanti ambūni,_  
_macchagumbanisevitā._  


(1415.)

2750\. _Kumbhīlā makarā cettha,_  
_susumārā ca kacchapā;_  
_Pāṭhīnā pāvusā macchā,_  
_balajā muñjarohitā._  


(1416.)

2751\. _Nānādijagaṇākiṇṇā,_  
_nānādumagaṇāyutā;_  
_Veḷuriyakarodāyo,_  
_maṇimhi passa nimmitaṃ._  


(1417.)

2752\. _Passettha pokkharaṇiyo,_  
_suvibhattā catuddisā;_  
_Nānādijagaṇākiṇṇā,_  
_puthulomanisevitā._  


(1418.)

2753\. _Samantodakasampannaṃ,_  
_mahiṃ sāgarakuṇḍalaṃ;_  
_Upetaṃ vanarājehi,_  
_maṇimhi passa nimmitaṃ._  


(1419.)

2754\. _Purato videhe passa,_  
_goyāniye ca pacchato;_  
_Kuruyo jambudīpañca,_  
_maṇimhi passa nimmitaṃ._  


(1420.)

2755\. _Passa candaṃ sūriyañca,_  
_obhāsante catuddisā;_  
_Sineruṃ anupariyante,_  
_maṇimhi passa nimmitaṃ._  


(1421.)

2756\. _Sineruṃ himavantañca,_  
_sāgarañca mahītalaṃ;_  
_Cattāro ca mahārāje,_  
_maṇimhi passa nimmitaṃ._  


(1422.)

2757\. _Ārāme vanagumbe ca,_  
_pāṭiye ca siluccaye;_  
_Ramme kimpurisākiṇṇe,_  
_maṇimhi passa nimmitaṃ._  


(1423.)

2758\. _Phārusakaṃ cittalataṃ,_  
_missakaṃ nandanaṃ vanaṃ;_  
_Vejayantañca pāsādaṃ,_  
_maṇimhi passa nimmitaṃ._  


(1424.)

2759\. _Sudhammaṃ tāvatiṃsañca,_  
_pārichattañca pupphitaṃ;_  
_Erāvaṇaṃ nāgarājaṃ,_  
_maṇimhi passa nimmitaṃ._  


(1425.)

2760\. _Passettha devakaññāyo,_  
_nabhā vijjurivuggatā;_  
_Nandane vicarantiyo,_  
_maṇimhi passa nimmitaṃ._  


(1426.)

2761\. _Passettha devakaññāyo,_  
_devaputtapalobhinī;_  
_Devaputte ramamāne,_  
_maṇimhi passa nimmitaṃ._  


(1427.)

2762\. _Parosahassapāsāde,_  
_veḷuriyaphalasanthate;_  
_Pajjalante ca vaṇṇena,_  
_maṇimhi passa nimmitaṃ._  


(1428.)

2763\. _Tāvatiṃse ca yāme ca,_  
_Tusite cāpi nimmite;_  
_Paranimmitavasavattino,_  
_Maṇimhi passa nimmitaṃ._  


(1429.)

2764\. _Passettha pokkharaṇiyo,_  
_vippasannodikā sucī;_  
_Mandālakehi sañchannā,_  
_padumuppalakehi ca._  


(1430.)

2765\. _Dasettha rājiyo setā,_  
_dasanīlā manoramā;_  
_Cha piṅgalā pannarasa,_  
_haliddā ca catuddasa._  


(1431.)

2766\. _Vīsati tattha sovaṇṇā,_  
_vīsati rajatāmayā;_  
_Indagopakavaṇṇābhā,_  
_tāva dissanti tiṃsati._  


(1432.)

2767\. _Dasettha kāḷiyo chacca,_  
_mañjeṭṭhā pannavīsati;_  
_Missā bandhukapupphehi,_  
_nīluppalavicittikā._  


(1433.)

2768\. _Evaṃ sabbaṅgasampannaṃ,_  
_accimantaṃ pabhassaraṃ;_  
_Odhisuṅkaṃ mahārāja,_  
_passa tvaṃ dvipaduttama”._  


---

2769\. Maṇikaṇḍaṃ nāma.



[Go to previous page (22.1.9.1 Dohaḷakaṇḍa)](22.1.9.1.md) / [Go to parent page (22.1.9 Vidhurajātaka)](../22.1.9.md) / [Go to next page (22.1.9.3 Akkhakaṇḍa)](22.1.9.3.md)


