
[Home](/) / [23J Jātakapāḷi](../../../../23J.md) / [22 Mahānipāta](../../../22.md) / [22.1 Mūgapakkhavagga](../../22.1.md) / [22.1.9 Vidhurajātaka](../22.1.9.md)

# 22.1.9.1 Dohaḷakaṇḍa

* Mahānipāta

* Mūgapakkhavagga

* Vidhurajātaka

* Dohaḷakaṇḍa

(1346.)

2680\. _“Paṇḍu kisiyāsi dubbalā,_  
_Vaṇṇarūpaṃ natavedisaṃ pure;_  
_Vimale akkhāhi pucchitā,_  
_Kīdisī tuyhaṃ sarīravedanā”._  


(1347.)

2681\. _“Dhammo manujesu mātīnaṃ,_  
_Dohaḷo nāma janinda vuccati;_  
_Dhammāhataṃ nāgakuñjara,_  
_Vidhurassa hadayābhipatthaye”._  


(1348.)

2682\. _“Candaṃ kho tvaṃ dohaḷāyasi,_  
_Sūriyaṃ vā atha vāpi mālutaṃ;_  
_Dullabhañhi vidhurassa dassanaṃ,_  
_Ko vidhuramidha mānayissati”._  


(1349.)

2683\. _“Kiṃ nu tāta tuvaṃ pajjhāyasi,_  
_Padumaṃ hatthagataṃva te mukhaṃ;_  
_Kiṃ nu dummanarūposi issara,_  
_Mā tvaṃ soci amittatāpana”._  


(1350.)

2684\. _“Mātā hi tava irandhati,_  
_Vidhurassa hadayaṃ dhaniyati;_  
_Dullabhañhi vidhurassa dassanaṃ,_  
_Ko vidhuramidha mānayissati._  


(1351.)

2685\. _Tassa bhattupariyesanaṃ cara,_  
_Yo vidhuramidha mānayissati”;_  
_Pituno ca sā sutvāna vākyaṃ,_  
_Rattiṃ nikkhamma avassutiṃ cari._  


(1352.)

2686\. _“Ke gandhabbe rakkhase ca nāge,_  
_Ke kimpurise cāpi mānuse;_  
_Ke paṇḍite sabbakāmadade,_  
_Dīgharattaṃ bhattā me bhavissati”._  


(1353.)

2687\. _“Assāsa hessāmi te pati,_  
_Bhattā te hessāmi anindalocane;_  
_Paññā hi mamaṃ tathāvidhā,_  
_Assāsa hessasi bhariyā mama”._  


(1354.)

2688\. _Avacāsi puṇṇakaṃ irandhatī,_  
_Pubbapathānugatena cetasā;_  
_“Ehi gacchāma pitu mamantike,_  
_Esova te etamatthaṃ pavakkhati”._  


(1355.)

2689\. _Alaṅkatā suvasanā,_  
_mālinī candanussadā;_  
_Yakkhaṃ hatthe gahetvāna,_  
_pitusantikupāgami._  


(1356.)

2690\. _“Nāgavara vaco suṇohi me,_  
_Patirūpaṃ paṭipajja suṅkiyaṃ;_  
_Patthemi ahaṃ irandhatiṃ,_  
_Tāya samaṅgiṃ karohi maṃ tuvaṃ._  


(1357.)

2691\. _Sataṃ hatthī sataṃ assā,_  
_sataṃ assatarīrathā;_  
_Sataṃ valabhiyo puṇṇā,_  
_nānāratnassa kevalā;_  
_Te nāga paṭipajjassu,_  
_dhītaraṃ dehirandhatiṃ”._  


(1358.)

2692\. _“Yāva āmantaye ñātī,_  
_mitte ca suhadajjane;_  
_Anāmanta kataṃ kammaṃ,_  
_taṃ pacchā anutappati”._  


(1359.)

2693\. _Tato so varuṇo nāgo,_  
_pavisitvā nivesanaṃ;_  
_Bhariyaṃ āmantayitvāna,_  
_idaṃ vacanamabravi._  


(1360.)

2694\. _“Ayaṃ so puṇṇako yakkho,_  
_yācatī maṃ irandhatiṃ;_  
_Bahunā vittalābhena,_  
_tassa dema piyaṃ mamaṃ”._  


(1361.)

2695\. _“Na dhanena na vittena,_  
_Labbhā amhaṃ irandhatī;_  
_Sace ca kho hadayaṃ paṇḍitassa,_  
_Dhammena laddhā idha māhareyya;_  
_Etena vittena kumāri labbhā,_  
_Nāññaṃ dhanaṃ uttari patthayāma”._  


(1362.)

2696\. _Tato so varuṇo nāgo,_  
_nikkhamitvā nivesanā;_  
_Puṇṇakāmantayitvāna,_  
_idaṃ vacanamabravi._  


(1363.)

2697\. _“Na dhanena na vittena,_  
_Labbhā amhaṃ irandhatī;_  
_Sace tuvaṃ hadayaṃ paṇḍitassa,_  
_Dhammena laddhā idha māharesi;_  
_Etena vittena kumāri labbhā,_  
_Nāññaṃ dhanaṃ uttari patthayāma”._  


(1364.)

2698\. _“Yaṃ paṇḍitotyeke vadanti loke,_  
_Tameva bāloti punāhu aññe;_  
_Akkhāhi me vippavadanti ettha,_  
_Kaṃ paṇḍitaṃ nāga tuvaṃ vadesi”._  


(1365.)

2699\. _“Korabyarājassa dhanañcayassa,_  
_Yadi te suto vidhuro nāma kattā;_  
_Ānehi taṃ paṇḍitaṃ dhammaladdhā,_  
_Irandhatī padacarā te hotu”._  


(1366.)

2700\. _Idañca sutvā varuṇassa vākyaṃ,_  
_Uṭṭhāya yakkho paramappatīto;_  
_Tattheva santo purisaṃ asaṃsi,_  
_“Ānehi ājaññamidheva yuttaṃ._  


(1367.)

2701\. _Jātarūpamayā kaṇṇā,_  
_kācamhicamayā khurā;_  
_Jambonadassa pākassa,_  
_suvaṇṇassa uracchado”._  


(1368.)

2702\. _Devavāhavahaṃ yānaṃ,_  
_Assamāruyha puṇṇako;_  
_Alaṅkato kappitakesamassu,_  
_Pakkāmi vehāyasamantalikkhe._  


(1369.)

2703\. _So puṇṇako kāmarāgena giddho,_  
_Irandhatiṃ nāgakaññaṃ jigīsaṃ;_  
_Gantvāna taṃ bhūtapatiṃ yasassiṃ,_  
_Iccabravī vessavaṇaṃ kuveraṃ._  


(1370.)

2704\. _“Bhogavatī nāma mandire,_  
_Vāsā hiraññavatīti vuccati;_  
_Nagare nimmite kañcanamaye,_  
_Maṇḍalassa uragassa niṭṭhitaṃ._  


(1371.)

2705\. _Aṭṭālakā oṭṭhagīviyo,_  
_Lohitaṅkassa masāragallino;_  
_Pāsādettha silāmayā,_  
_Sovaṇṇaratanehi chāditā._  


(1372.)

2706\. _Ambā tilakā ca jambuyo,_  
_Sattapaṇṇā mucalindaketakā;_  
_Piyaṅgu uddālakā sahā,_  
_Uparibhaddakā sinduvārakā._  


(1373.)

2707\. _Campeyyakā nāgamallikā,_  
_Bhaginīmālā atha mettha koliyā;_  
_Ete dumā pariṇāmitā,_  
_Sobhayanti uragassa mandiraṃ._  


(1374.)

2708\. _Khajjurettha silāmayā,_  
_Sovaṇṇadhuvapupphitā bahū;_  
_Yattha vasato papātiko,_  
_Nāgarājā varuṇo mahiddhiko._  


(1375.)

2709\. _Tassa komārikā bhariyā,_  
_Vimalā kañcanavelliviggahā;_  
_Kālā taruṇāva uggatā,_  
_Pucimandatthanī cārudassanā._  


(1376.)

2710\. _Lākhārasarattasucchavī,_  
_Kaṇikārāva nivātapupphitā;_  
_Tidivokacarāva accharā,_  
_Vijjuvabbhaghanā vinissaṭā._  


(1377.)

2711\. _Sā dohaḷinī suvimhitā,_  
_Vidhurassa hadayaṃ dhaniyati;_  
_Taṃ tesaṃ demi issara,_  
_Tena te denti irandhatiṃ mamaṃ”._  


(1378.)

2712\. _So puṇṇako bhūtapatiṃ yasassiṃ,_  
_Āmantaya vessavaṇaṃ kuveraṃ;_  
_“Tattheva santo purisaṃ asaṃsi,_  
_Ānehi ājaññamidheva yuttaṃ”._  


(1379.)

2713\. _Jātarūpamayā kaṇṇā,_  
_kācamhicamayā khurā;_  
_Jambonadassa pākassa,_  
_suvaṇṇassa uracchado._  


(1380.)

2714\. _Devavāhavahaṃ yānaṃ,_  
_Assamāruyha puṇṇako;_  
_Alaṅkato kappitakesamassu,_  
_Pakkāmi vehāyasamantalikkhe._  


(1381.)

2715\. _So aggamā rājagahaṃ surammaṃ,_  
_Aṅgassa rañño nagaraṃ durāyutaṃ;_  
_Pahūtabhakkhaṃ bahuannapānaṃ,_  
_Masakkasāraṃ viya vāsavassa._  


(1382.)

2716\. _Mayūrakoñcāgaṇasampaghuṭṭhaṃ,_  
_Dijābhighuṭṭhaṃ dijasaṅghasevitaṃ;_  
_Nānāsakuntābhirudaṃ suvaṅgaṇaṃ,_  
_Pupphābhikiṇṇaṃ himavaṃva pabbataṃ._  


(1383.)

2717\. _So puṇṇako vepulamābhirūhi,_  
_Siluccayaṃ kimpurisānuciṇṇaṃ;_  
_Anvesamāno maṇiratanaṃ uḷāraṃ,_  
_Tamaddasā pabbatakūṭamajjhe._  


(1384.)

2718\. _Disvā maṇiṃ pabhassaraṃ jātimantaṃ,_  
_Manoharaṃ maṇiratanaṃ uḷāraṃ;_  
_Daddallamānaṃ yasasā yasassinaṃ,_  
_Obhāsatī vijjurivantalikkhe._  


(1385.)

2719\. _Tamaggahī veḷuriyaṃ mahagghaṃ,_  
_Manoharaṃ nāma mahānubhāvaṃ;_  
_Ājaññamāruyha manomavaṇṇo,_  
_Pakkāmi vehāyasamantalikkhe._  


(1386.)

2720\. _So aggamā nagaramindapatthaṃ,_  
_Oruyhupāgacchi sabhaṃ kurūnaṃ;_  
_Samāgate ekasataṃ samagge,_  
_Avhettha yakkho avikampamāno._  


(1387.)

2721\. _“Ko nīdha raññaṃ varamābhijeti,_  
_Kamābhijeyyāma varaddhanena;_  
_Kamanuttaraṃ ratanavaraṃ jināma,_  
_Ko vāpi no jeti varaddhanena”._  


(1388.)

2722\. _“Kuhiṃ nu raṭṭhe tava jātibhūmi,_  
_Na korabyasseva vaco tavedaṃ;_  
_Abhītosi no vaṇṇanibhāya sabbe,_  
_Akkhāhi me nāmañca bandhave ca”._  


(1389.)

2723\. _“Kaccāyano māṇavakosmi rāja,_  
_Anūnanāmo iti mavhayanti;_  
_Aṅgesu me ñātayo bandhavā ca,_  
_Akkhena devasmi idhānupatto”._  


(1390.)

2724\. _“Kiṃ māṇavassa ratanāni atthi,_  
_Ye taṃ jinanto hare akkhadhutto;_  
_Bahūni rañño ratanāni atthi,_  
_Te tvaṃ daliddo kathamavhayesi”._  


(1391.)

2725\. _“Manoharo nāma maṇī mamāyaṃ,_  
_Manoharaṃ maṇiratanaṃ uḷāraṃ;_  
_Imañca ājaññamamittatāpanaṃ,_  
_Etaṃ me jinitvā hare akkhadhutto”._  


(1392.)

2726\. _“Eko maṇī māṇava kiṃ karissati,_  
_Ājāniyeko pana kiṃ karissati;_  
_Bahūni rañño maṇiratanāni atthi,_  
_Ājāniyā vātajavā anappakā”._  


---

2727\. Dohaḷakaṇḍaṃ nāma.



[Go to previous page (22.1.9 Vidhurajātaka)](../22.1.9.md) / [Go to parent page (22.1.9 Vidhurajātaka)](../22.1.9.md) / [Go to next page (22.1.9.2 Maṇikaṇḍa)](22.1.9.2.md)


