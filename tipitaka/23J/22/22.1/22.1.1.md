
[Home](/) / [23J Jātakapāḷi](../../../23J.md) / [22 Mahānipāta](../../22.md) / [22.1 Mūgapakkhavagga](../22.1.md)

# 22.1.1 Mūgapakkhajātaka

* Mahānipāta

* Mūgapakkhavagga

* Mūgapakkhajātaka

(1.)

1315\. _“Mā paṇḍiccayaṃ vibhāvaya,_  
_Bālamato bhava sabbapāṇinaṃ;_  
_Sabbo taṃ jano ocināyatu,_  
_Evaṃ tava attho bhavissati”._  


(2.)

1316\. _“Karomi te taṃ vacanaṃ,_  
_yaṃ maṃ bhaṇasi devate;_  
_Atthakāmāsi me amma,_  
_hitakāmāsi devate”._  


(3.)

1317\. _“Kiṃ nu santaramānova,_  
_kāsuṃ khaṇasi sārathi;_  
_Puṭṭho me samma akkhāhi,_  
_kiṃ kāsuyā karissasi”._  


(4.)

1318\. _“Rañño mūgo ca pakkho ca,_  
_putto jāto acetaso;_  
_Somhi raññā samajjhiṭṭho,_  
_puttaṃ me nikhaṇaṃ vane”._  


(5.)

1319\. _“Na badhiro na mūgosmi,_  
_na pakkho na ca vīkalo;_  
_Adhammaṃ sārathi kayirā,_  
_mañce tvaṃ nikhaṇaṃ vane._  


(6.)

1320\. _Ūrū bāhuñca me passa,_  
_bhāsitañca suṇohi me;_  
_Adhammaṃ sārathi kayirā,_  
_mañce tvaṃ nikhaṇaṃ vane”._  


(7.)

1321\. _“Devatā nusi gandhabbo,_  
_adu sakko purindado;_  
_Ko vā tvaṃ kassa vā putto,_  
_kathaṃ jānemu taṃ mayaṃ”._  


(8.)

1322\. _“Namhi devo na gandhabbo,_  
_nāpi sakko purindado;_  
_Kāsirañño ahaṃ putto,_  
_yaṃ kāsuyā nikhaññasi._  


(9.)

1323\. _Tassa rañño ahaṃ putto,_  
_yaṃ tvaṃ sammūpajīvasi;_  
_Adhammaṃ sārathi kayirā,_  
_mañce tvaṃ nikhaṇaṃ vane._  


(10.)

1324\. _Yassa rukkhassa chāyāya,_  
_nisīdeyya sayeyya vā;_  
_Na tassa sākhaṃ bhañjeyya,_  
_mittadubbho hi pāpako._  


(11.)

1325\. _Yathā rukkho tathā rājā,_  
_yathā sākhā tathā ahaṃ;_  
_Yathā chāyūpago poso,_  
_evaṃ tvamasi sārathi;_  
_Adhammaṃ sārathi kayirā,_  
_mañce tvaṃ nikhaṇaṃ vane._  


(12.)

1326\. _Pahūtabhakkho bhavati,_  
_vippavuttho sakaṃ gharā;_  
_Bahū naṃ upajīvanti,_  
_yo mittānaṃ na dubbhati._  


(13.)

1327\. _Yaṃ yaṃ janapadaṃ yāti,_  
_nigame rājadhāniyo;_  
_Sabbattha pūjito hoti,_  
_yo mittānaṃ na dubbhati._  


(14.)

1328\. _Nāssa corā pasāhanti,_  
_nātimaññanti khattiyā;_  
_Sabbe amitte tarati,_  
_yo mittānaṃ na dubbhati._  


(15.)

1329\. _Akkuddho sagharaṃ eti,_  
_sabhāyaṃ paṭinandito;_  
_Ñātīnaṃ uttamo hoti,_  
_yo mittānaṃ na dubbhati._  


(16.)

1330\. _Sakkatvā sakkato hoti,_  
_garu hoti sagāravo;_  
_Vaṇṇakittibhato hoti,_  
_yo mittānaṃ na dubbhati._  


(17.)

1331\. _Pūjako labhate pūjaṃ,_  
_vandako paṭivandanaṃ;_  
_Yaso kittiñca pappoti,_  
_yo mittānaṃ na dubbhati._  


(18.)

1332\. _Aggi yathā pajjalati,_  
_devatāva virocati;_  
_Siriyā ajahito hoti,_  
_yo mittānaṃ na dubbhati._  


(19.)

1333\. _Gāvo tassa pajāyanti,_  
_khette vuttaṃ virūhati;_  
_Vuttānaṃ phalamasnāti,_  
_yo mittānaṃ na dubbhati._  


(20.)

1334\. _Darito pabbatāto vā,_  
_rukkhato patito naro;_  
_Cuto patiṭṭhaṃ labhati,_  
_yo mittānaṃ na dubbhati._  


(21.)

1335\. _Virūḷhamūlasantānaṃ,_  
_nigrodhamiva māluto;_  
_Amittā nappasāhanti,_  
_yo mittānaṃ na dubbhati”._  


(22.)

1336\. _“Ehi taṃ paṭinessāmi,_  
_rājaputta sakaṃ gharaṃ;_  
_Rajjaṃ kārehi bhaddante,_  
_kiṃ araññe karissasi”._  


(23.)

1337\. _“Alaṃ me tena rajjena,_  
_ñātakehi dhanena vā;_  
_Yaṃ me adhammacariyāya,_  
_rajjaṃ labbhetha sārathi”._  


(24.)

1338\. _“Puṇṇapattaṃ maṃ lābhehi,_  
_rājaputta ito gato;_  
_Pitā mātā ca me dajjuṃ,_  
_rājaputta tayī gate._  


(25.)

1339\. _Orodhā ca kumārā ca,_  
_vesiyānā ca brāhmaṇā;_  
_Tepi attamanā dajjuṃ,_  
_rājaputta tayī gate._  


(26.)

1340\. _Hatthārohā anīkaṭṭhā,_  
_rathikā pattikārakā;_  
_Tepi attamanā dajjuṃ,_  
_rājaputta tayī gate._  


(27.)

1341\. _Bahudhaññā jānapadā,_  
_negamā ca samāgatā;_  
_Upāyanāni me dajjuṃ,_  
_rājaputta tayī gate”._  


(28.)

1342\. _“Pitu mātu cahaṃ catto,_  
_raṭṭhassa nigamassa ca;_  
_Atho sabbakumārānaṃ,_  
_natthi mayhaṃ sakaṃ gharaṃ._  


(29.)

1343\. _Anuññāto ahaṃ matyā,_  
_sañcatto pitarā mahaṃ;_  
_Ekoraññe pabbajito,_  
_na kāme abhipatthaye._  


(30.)

1344\. _Api ataramānānaṃ,_  
_phalāsāva samijjhati;_  
_Vipakkabrahmacariyosmi,_  
_evaṃ jānāhi sārathi._  


(31.)

1345\. _Api ataramānānaṃ,_  
_sammadattho vipaccati;_  
_Vipakkabrahmacariyosmi,_  
_nikkhanto akutobhayo”._  


(32.)

1346\. _“Evaṃ vaggukatho santo,_  
_visaṭṭhavacano casi;_  
_Kasmā pitu ca mātucca,_  
_santike na bhaṇī tadā”._  


(33.)

1347\. _“Nāhaṃ asandhitā pakkho,_  
_na badhiro asotatā;_  
_Nāhaṃ ajivhatā mūgo,_  
_mā maṃ mūgamadhārayi._  


(34.)

1348\. _Purimaṃ sarāmahaṃ jātiṃ,_  
_yattha rajjamakārayiṃ;_  
_Kārayitvā tahiṃ rajjaṃ,_  
_pāpatthaṃ nirayaṃ bhusaṃ._  


(35.)

1349\. _Vīsatiñceva vassāni,_  
_tahiṃ rajjamakārayiṃ;_  
_Asītivassasahassāni,_  
_nirayamhi apaccisaṃ._  


(36.)

1350\. _Tassa rajjassahaṃ bhīto,_  
_mā maṃ rajjābhisecayuṃ;_  
_Tasmā pitu ca mātucca,_  
_santike na bhaṇiṃ tadā._  


(37.)

1351\. _Ucchaṅge maṃ nisādetvā,_  
_pitā atthānusāsati;_  
_Ekaṃ hanatha bandhatha,_  
_ekaṃ khārāpatacchikaṃ;_  
_Ekaṃ sūlasmiṃ uppetha,_  
_iccassa manusāsati._  


(38.)

1352\. _Tāyāhaṃ pharusaṃ sutvā,_  
_vācāyo samudīritā;_  
_Amūgo mūgavaṇṇena,_  
_apakkho pakkhasammato;_  
_Sake muttakarīsasmiṃ,_  
_acchāhaṃ samparipluto._  


(39.)

1353\. _Kasirañca parittañca,_  
_tañca dukkhena saṃyutaṃ;_  
_Komaṃ jīvitamāgamma,_  
_veraṃ kayirātha kenaci._  


(40.)

1354\. _Paññāya ca alābhena,_  
_dhammassa ca adassanā;_  
_Komaṃ jīvitamāgamma,_  
_veraṃ kayirātha kenaci._  


(41.)

1355\. _Api ataramānānaṃ,_  
_phalāsāva samijjhati;_  
_Vipakkabrahmacariyosmi,_  
_evaṃ jānāhi sārathi._  


(42.)

1356\. _Api ataramānānaṃ,_  
_sammadattho vipaccati;_  
_Vipakkabrahmacariyosmi,_  
_nikkhanto akutobhayo”._  


(43.)

1357\. _“Ahampi pabbajissāmi,_  
_rājaputta tavantike;_  
_Avhāyassu maṃ bhaddante,_  
_pabbajjā mama ruccati”._  


(44.)

1358\. _“Rathaṃ niyyādayitvāna,_  
_anaṇo ehi sārathi;_  
_Anaṇassa hi pabbajjā,_  
_etaṃ isīhi vaṇṇitaṃ”._  


(45.)

1359\. _“Yadeva tyāhaṃ vacanaṃ,_  
_akaraṃ bhaddamatthu te;_  
_Tadeva me tvaṃ vacanaṃ,_  
_yācito kattumarahasi._  


(46.)

1360\. _Idheva tāva acchassu,_  
_yāva rājānamānaye;_  
_Appeva te pitā disvā,_  
_patīto sumano siyā”._  


(47.)

1361\. _“Karomi tetaṃ vacanaṃ,_  
_yaṃ maṃ bhaṇasi sārathi;_  
_Ahampi daṭṭhukāmosmi,_  
_pitaraṃ me idhāgataṃ._  


(48.)

1362\. _Ehi samma nivattassu,_  
_kusalaṃ vajjāsi ñātinaṃ;_  
_Mātaraṃ pitaraṃ mayhaṃ,_  
_vutto vajjāsi vandanaṃ”._  


(49.)

1363\. _Tassa pāde gahetvāna,_  
_katvā ca naṃ padakkhiṇaṃ;_  
_Sārathi rathamāruyha,_  
_rājadvāraṃ upāgami._  


(50.)

1364\. _Suññaṃ mātā rathaṃ disvā,_  
_ekaṃ sārathimāgataṃ;_  
_Assupuṇṇehi nettehi,_  
_rodantī naṃ udikkhati._  


(51.)

1365\. _“Ayaṃ so sārathi eti,_  
_nihantvā mama atrajaṃ;_  
_Nihato nūna me putto,_  
_pathabyā bhūmivaḍḍhano._  


(52.)

1366\. _Amittā nūna nandanti,_  
_patītā nūna verino;_  
_Āgataṃ sārathiṃ disvā,_  
_nihantvā mama atrajaṃ”._  


(53.)

1367\. _Suññaṃ mātā rathaṃ disvā,_  
_ekaṃ sārathimāgataṃ;_  
_Assupuṇṇehi nettehi,_  
_rodantī paripucchi naṃ._  


(54.)

1368\. _“Kiṃ nu mūgo kiṃ nu pakkho,_  
_kiṃ nu so vilapī tadā;_  
_Nihaññamāno bhūmiyā,_  
_taṃ me akkhāhi sārathi._  


(55.)

1369\. _Kathaṃ hatthehi pādehi,_  
_mūgapakkho vivajjayi;_  
_Nihaññamāno bhūmiyā,_  
_taṃ me akkhāhi pucchito”._  


(56.)

1370\. _“Akkheyyaṃ te ahaṃ ayye,_  
_dajjāsi abhayaṃ mama;_  
_Yaṃ me sutaṃ vā diṭṭhaṃ vā,_  
_rājaputtassa santike”._  


(57.)

1371\. _“Abhayaṃ samma te dammi,_  
_abhīto bhaṇa sārathi;_  
_Yaṃ te sutaṃ vā diṭṭhaṃ vā,_  
_rājaputtassa santike”._  


(58.)

1372\. _“Na so mūgo na so pakkho,_  
_visaṭṭhavacano ca so;_  
_Rajjassa kira so bhīto,_  
_akarā ālaye bahū._  


(59.)

1373\. _Purimaṃ sarati so jātiṃ,_  
_yattha rajjamakārayi;_  
_Kārayitvā tahiṃ rajjaṃ,_  
_pāpattha nirayaṃ bhusaṃ._  


(60.)

1374\. _Vīsatiñceva vassāni,_  
_tahiṃ rajjamakārayi;_  
_Asītivassasahassāni,_  
_nirayamhi apacci so._  


(61.)

1375\. _Tassa rajjassa so bhīto,_  
_mā maṃ rajjābhisecayuṃ;_  
_Tasmā pitu ca mātucca,_  
_santike na bhaṇī tadā._  


(62.)

1376\. _Aṅgapaccaṅgasampanno,_  
_ārohapariṇāhavā;_  
_Visaṭṭhavacano pañño,_  
_magge saggassa tiṭṭhati._  


(63.)

1377\. _Sace tvaṃ daṭṭhukāmāsi,_  
_rājaputtaṃ tavatrajaṃ;_  
_Ehi taṃ pāpayissāmi,_  
_yattha sammati temiyo”._  


(64.)

1378\. _“Yojayantu rathe asse,_  
_Kacchaṃ nāgāna bandhatha;_  
_Udīrayantu saṅkhapaṇavā,_  
_Vādantu ekapokkharā._  


(65.)

1379\. _Vādantu bherī sannaddhā,_  
_vaggū vādantu dundubhī;_  
_Negamā ca maṃ anventu,_  
_gacchaṃ puttanivedako._  


(66.)

1380\. _Orodhā ca kumārā ca,_  
_vesiyānā ca brāhmaṇā;_  
_Khippaṃ yānāni yojentu,_  
_gacchaṃ puttanivedako._  


(67.)

1381\. _Hatthārohā anīkaṭṭhā,_  
_rathikā pattikārakā;_  
_Khippaṃ yānāni yojentu,_  
_gacchaṃ puttanivedako._  


(68.)

1382\. _Samāgatā jānapadā,_  
_negamā ca samāgatā;_  
_Khippaṃ yānāni yojentu,_  
_gacchaṃ puttanivedako”._  


(69.)

1383\. _Asse ca sārathī yutte,_  
_sindhave sīghavāhane;_  
_Rājadvāraṃ upāgacchuṃ,_  
_“yuttā deva ime hayā”._  


(70.)

1384\. _“Thūlā javena hāyanti,_  
_kisā hāyanti thāmunā;_  
_Kise thūle vivajjetvā,_  
_saṃsaṭṭhā yojitā hayā”._  


(71.)

1385\. _Tato rājā taramāno,_  
_yuttamāruyha sandanaṃ;_  
_Itthāgāraṃ ajjhabhāsi,_  
_“sabbāva anuyātha maṃ._  


(72.)

1386\. _Vālabījanimuṇhīsaṃ,_  
_khaggaṃ chattañca paṇḍaraṃ;_  
_Upādhī rathamāruyha,_  
_suvaṇṇehi alaṅkatā”._  


(73.)

1387\. _Tato sa rājā pāyāsi,_  
_purakkhatvāna sārathiṃ;_  
_Khippameva upāgacchi,_  
_yattha sammati temiyo._  


(74.)

1388\. _Tañca disvāna āyantaṃ,_  
_jalantamiva tejasā;_  
_Khattasaṅghaparibyūḷhaṃ,_  
_temiyo etadabravi._  


(75.)

1389\. _“Kacci nu tāta kusalaṃ,_  
_kacci tāta anāmayaṃ;_  
_Sabbā ca rājakaññāyo,_  
_arogā mayha mātaro”._  


(76.)

1390\. _“Kusalañceva me putta,_  
_atho putta anāmayaṃ;_  
_Sabbā ca rājakaññāyo,_  
_arogā tuyha mātaro”._  


(77.)

1391\. _“Kacci amajjapo tāta,_  
_kacci te suramappiyaṃ;_  
_Kacci sacce ca dhamme ca,_  
_dāne te ramate mano”._  


(78.)

1392\. _“Amajjapo ahaṃ putta,_  
_atho me suramappiyaṃ;_  
_Atho sacce ca dhamme ca,_  
_dāne me ramate mano”._  


(79.)

1393\. _“Kacci arogaṃ yoggaṃ te,_  
_kacci vahati vāhanaṃ;_  
_Kacci te byādhayo natthi,_  
_sarīrassupatāpanā”._  


(80.)

1394\. _“Atho arogaṃ yoggaṃ me,_  
_atho vahati vāhanaṃ;_  
_Atho me byādhayo natthi,_  
_sarīrassupatāpanā”._  


(81.)

1395\. _“Kacci antā ca te phītā,_  
_majjhe ca bahalā tava;_  
_Koṭṭhāgārañca kosañca,_  
_kacci te paṭisanthataṃ”._  


(82.)

1396\. _“Atho antā ca me phītā,_  
_majjhe ca bahalā mama;_  
_Koṭṭhāgārañca kosañca,_  
_sabbaṃ me paṭisanthataṃ”._  


(83.)

1397\. _“Svāgataṃ te mahārāja,_  
_atho te adurāgataṃ;_  
_Patiṭṭhapentu pallaṅkaṃ,_  
_yattha rājā nisakkati._  


(84.)

1398\. _Idheva te nisīdassu,_  
_niyate paṇṇasanthare;_  
_Etto udakamādāya,_  
_pāde pakkhālayassu te._  


(85.)

1399\. _Idampi paṇṇakaṃ mayhaṃ,_  
_randhaṃ rāja aloṇakaṃ;_  
_Paribhuñja mahārāja,_  
_pāhuno mesidhāgato”._  


(86.)

1400\. _“Na cāhaṃ paṇṇaṃ bhuñjāmi,_  
_Na hetaṃ mayha bhojanaṃ;_  
_Sālīnaṃ odanaṃ bhuñje,_  
_Suciṃ maṃsūpasecanaṃ”._  


(87.)

1401\. _“Accherakaṃ maṃ paṭibhāti,_  
_ekakampi rahogataṃ;_  
_Edisaṃ bhuñjamānānaṃ,_  
_kena vaṇṇo pasīdati”._  


(88.)

1402\. _“Eko rāja nipajjāmi,_  
_niyate paṇṇasanthare;_  
_Tāya me ekaseyyāya,_  
_rāja vaṇṇo pasīdati._  


(89.)

1403\. _Na ca nettiṃsabandhā me,_  
_rājarakkhā upaṭṭhitā;_  
_Tāya me sukhaseyyāya,_  
_rāja vaṇṇo pasīdati._  


(90.)

1404\. _Atītaṃ nānusocāmi,_  
_nappajappāmināgataṃ;_  
_Paccuppannena yāpemi,_  
_tena vaṇṇo pasīdati._  


(91.)

1405\. _Anāgatappajappāya,_  
_atītassānusocanā;_  
_Etena bālā sussanti,_  
_naḷova harito luto”._  


(92.)

1406\. _“Hatthānīkaṃ rathānīkaṃ,_  
_asse pattī ca vammino;_  
_Nivesanāni rammāni,_  
_ahaṃ putta dadāmi te._  


(93.)

1407\. _Itthāgārampi te dammi,_  
_sabbālaṅkārabhūsitaṃ;_  
_Tā putta paṭipajjassu,_  
_tvaṃ no rājā bhavissasi._  


(94.)

1408\. _Kusalā naccagītassa,_  
_sikkhitā cāturitthiyo;_  
_Kāme taṃ ramayissanti,_  
_kiṃ araññe karissasi._  


(95.)

1409\. _Paṭirājūhi te kaññā,_  
_ānayissaṃ alaṅkatā;_  
_Tāsu putte janetvāna,_  
_atha pacchā pabbajissasi._  


(96.)

1410\. _Yuvā ca daharo cāsi,_  
_paṭhamuppattiko susu;_  
_Rajjaṃ kārehi bhaddante,_  
_kiṃ araññe karissasi”._  


(97.)

1411\. _“Yuvā care brahmacariyaṃ,_  
_brahmacārī yuvā siyā;_  
_Daharassa hi pabbajjā,_  
_etaṃ isīhi vaṇṇitaṃ._  


(98.)

1412\. _Yuvā care brahmacariyaṃ,_  
_brahmacārī yuvā siyā;_  
_Brahmacariyaṃ carissāmi,_  
_nāhaṃ rajjena matthiko._  


(99.)

1413\. _Passāmi vohaṃ daharaṃ,_  
_amma tāta vadantaraṃ;_  
_Kicchāladdhaṃ piyaṃ puttaṃ,_  
_appatvāva jaraṃ mataṃ._  


(100.)

1414\. _Passāmi vohaṃ dahariṃ,_  
_kumāriṃ cārudassaniṃ;_  
_Navavaṃsakaḷīraṃva,_  
_paluggaṃ jīvitakkhayaṃ._  


(101.)

1415\. _Daharāpi hi miyyanti,_  
_narā ca atha nāriyo;_  
_Tattha ko vissase poso,_  
_daharomhīti jīvite._  


(102.)

1416\. _Yassa ratyā vivasāne,_  
_āyu appataraṃ siyā;_  
_Appodakeva macchānaṃ,_  
_kiṃ nu komārakaṃ tahiṃ._  


(103.)

1417\. _Niccamabbhāhato loko,_  
_niccañca parivārito;_  
_Amoghāsu vajantīsu,_  
_kiṃ maṃ rajjebhisiñcasi”._  


(104.)

1418\. _“Kena mabbhāhato loko,_  
_kena ca parivārito;_  
_Kāyo amoghā gacchanti,_  
_taṃ me akkhāhi pucchito”._  


(105.)

1419\. _“Maccunābbhāhato loko,_  
_jarāya parivārito;_  
_Ratyo amoghā gacchanti,_  
_evaṃ jānāhi khattiya._  


(106.)

1420\. _Yathāpi tante vitate,_  
_yaṃ yadevūpaviyyati;_  
_Appakaṃ hoti vetabbaṃ,_  
_evaṃ maccāna jīvitaṃ._  


(107.)

1421\. _Yathā vārivaho pūro,_  
_gacchannupanivattati;_  
_Evamāyu manussānaṃ,_  
_gacchannupanivattati._  


(108.)

1422\. _Yathā vārivaho pūro,_  
_vahe rukkhepakūlaje;_  
_Evaṃ jarāmaraṇena,_  
_vuyhante sabbapāṇino”._  


(109.)

1423\. _“Hatthānīkaṃ rathānīkaṃ,_  
_asse pattī ca vammino;_  
_Nivesanāni rammāni,_  
_ahaṃ putta dadāmi te._  


(110.)

1424\. _Itthāgārampi te dammi,_  
_sabbālaṅkārabhūsitaṃ;_  
_Tā putta paṭipajjassu,_  
_tvaṃ no rājā bhavissasi._  


(111.)

1425\. _Kusalā naccagītassa,_  
_sikkhitā cāturitthiyo;_  
_Kāme taṃ ramayissanti,_  
_kiṃ araññe karissasi._  


(112.)

1426\. _Paṭirājūhi te kaññā,_  
_ānayissaṃ alaṅkatā;_  
_Tāsu putte janetvāna,_  
_atha pacchā pabbajissasi._  


(113.)

1427\. _Yuvā ca daharo cāsi,_  
_paṭhamuppattiko susu;_  
_Rajjaṃ kārehi bhaddante,_  
_kiṃ araññe karissasi._  


(114.)

1428\. _Koṭṭhāgārañca kosañca,_  
_vāhanāni balāni ca;_  
_Nivesanāni rammāni,_  
_ahaṃ putta dadāmi te._  


(115.)

1429\. _Gomaṇḍalaparibyūḷho,_  
_dāsisaṅghapurakkhato;_  
_Rajjaṃ kārehi bhaddante,_  
_kiṃ araññe karissasi”._  


(116.)

1430\. _“Kiṃ dhanena yaṃ khīyetha,_  
_Kiṃ bhariyāya marissati;_  
_Kiṃ yobbanena jiṇṇena,_  
_Yaṃ jarāyābhibhuyyati._  


(117.)

1431\. _Tattha kā nandi kā khiḍḍā,_  
_kā rati kā dhanesanā;_  
_Kiṃ me puttehi dārehi,_  
_rāja muttosmi bandhanā._  


(118.)

1432\. _Yohaṃ evaṃ pajānāmi,_  
_maccu me nappamajjati;_  
_Antakenādhipannassa,_  
_kā ratī kā dhanesanā._  


(119.)

1433\. _Phalānamiva pakkānaṃ,_  
_niccaṃ patanato bhayaṃ;_  
_Evaṃ jātāna maccānaṃ,_  
_niccaṃ maraṇato bhayaṃ._  


(120.)

1434\. _Sāyameke na dissanti,_  
_pāto diṭṭhā bahū janā;_  
_Pāto eke na dissanti,_  
_sāyaṃ diṭṭhā bahū janā._  


(121.)

1435\. _Ajjeva kiccaṃ ātapaṃ,_  
_ko jaññā maraṇaṃ suve;_  
_Na hi no saṅgaraṃ tena,_  
_mahāsenena maccunā._  


(122.)

1436\. _Corā dhanassa patthenti,_  
_rāja muttosmi bandhanā;_  
_Ehi rāja nivattassu,_  
_nāhaṃ rajjena matthiko”ti._  


---

1437\. Mūgapakkhajātakaṃ paṭhamaṃ.



[Go to previous page (22.1 Mūgapakkhavagga)](../22.1.md) / [Go to parent page (22.1 Mūgapakkhavagga)](../22.1.md) / [Go to next page (22.1.2 Mahājanakajātaka)](22.1.2.md)


