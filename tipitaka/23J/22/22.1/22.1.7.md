
[Home](/) / [23J Jātakapāḷi](../../../23J.md) / [22 Mahānipāta](../../22.md) / [22.1 Mūgapakkhavagga](../22.1.md)

# 22.1.7 Candakumārajātaka

* Mahānipāta

* Mūgapakkhavagga

* Candakumārajātaka

(982.)

2314\. _Rājāsi luddakammo,_  
_Ekarājā pupphavatīyā;_  
_So pucchi brahmabandhuṃ,_  
_Khaṇḍahālaṃ purohitaṃ mūḷhaṃ._  


(983.)

2315\. _“Saggāna maggamācikkha,_  
_Tvaṃsi brāhmaṇa dhammavinayakusalo;_  
_Yathā ito vajanti sugatiṃ,_  
_Narā puññāni katvāna”._  


(984.)

2316\. _“Atidānaṃ daditvāna,_  
_avajjhe deva ghātetvā;_  
_Evaṃ vajanti sugatiṃ,_  
_narā puññāni katvāna”._  


(985.)

2317\. _“Kiṃ pana taṃ atidānaṃ,_  
_Ke ca avajjhā imasmi lokasmiṃ;_  
_Etañca kho no akkhāhi,_  
_Yajissāmi dadāmi dānāni”._  


(986.)

2318\. _“Puttehi deva yajitabbaṃ,_  
_Mahesīhi negamehi ca;_  
_Usabhehi ājāniyehi catūhi,_  
_Sabbacatukkena deva yajitabbaṃ”._  


(987.)

2319\. _Taṃ sutvā antepure,_  
_Kumārā mahesiyo ca haññantu;_  
_Eko ahosi nigghoso,_  
_Bhismā accuggato saddo._  


(988.)

2320\. _“Gacchatha vadetha kumāre,_  
_Candaṃ sūriyañca bhaddasenañca;_  
_Sūrañca vāmagottañca,_  
_Pacurā kira hotha yaññatthāya._  


(989.)

2321\. _Kumāriyopi vadetha,_  
_Upasenaṃ kokilañca muditañca;_  
_Nandañcāpi kumāriṃ,_  
_Pacurā kira hotha yaññatthāya._  


(990.)

2322\. _Vijayampi mayhaṃ mahesiṃ,_  
_Erāvatiṃ kesiniṃ sunandañca;_  
_Lakkhaṇavarūpapannā,_  
_Pacurā kira hotha yaññatthāya._  


(991.)

2323\. _Gahapatayo ca vadetha,_  
_Puṇṇamukhaṃ bhaddiyaṃ siṅgālañca;_  
_Vaḍḍhañcāpi gahapatiṃ,_  
_Pacurā kira hotha yaññatthāya”._  


(992.)

2324\. _Te tattha gahapatayo,_  
_Avocisuṃ samāgatā puttadāraparikiṇṇā;_  
_“Sabbeva sikhino deva karohi,_  
_Atha vā no dāse sāvehi”._  


(993.)

2325\. _“Abhayaṅkarampi me hatthiṃ,_  
_Nāḷāgiriṃ accuggataṃ varuṇadantaṃ;_  
_Ānetha kho ne khippaṃ,_  
_Yaññatthāya bhavissanti._  


(994.)

2326\. _Assaratanampi kesiṃ,_  
_Surāmukhaṃ puṇṇakaṃ vinatakañca;_  
_Ānetha kho ne khippaṃ,_  
_Yaññatthāya bhavissanti._  


(995.)

2327\. _Usabhampi yūthapatiṃ anojaṃ,_  
_Nisabhaṃ gavampatiṃ tepi mayhaṃ ānetha;_  
_Samūha karontu sabbaṃ,_  
_Yajissāmi dadāmi dānāni._  


(996.)

2328\. _Sabbaṃ paṭiyādetha,_  
_Yaññaṃ pana uggatamhi sūriyamhi;_  
_Āṇāpetha ca kumāre,_  
_Abhiramantu imaṃ rattiṃ._  


(997.)

2329\. _Sabbaṃ upaṭṭhapetha,_  
_Yaññaṃ pana uggatamhi sūriyamhi;_  
_Vadetha dāni kumāre,_  
_Ajja kho pacchimā ratti”._  


(998.)

2330\. _Taṃtaṃ mātā avaca,_  
_Rodantī āgantvā vimānato;_  
_“Yañño kira te putta,_  
_Bhavissati catūhi puttehi”._  


(999.)

2331\. _“Sabbepi mayhaṃ puttā cattā,_  
_candasmiṃ haññamānasmiṃ;_  
_Puttehi yaññaṃ yajitvāna,_  
_sugatiṃ saggaṃ gamissāmi”._  


(1000.)

2332\. _“Mā taṃ putta saddahesi,_  
_Sugati kira hoti puttayaññena;_  
_Nirayāneso maggo,_  
_Neso maggo hi saggānaṃ._  


(1001.)

2333\. _Dānāni dehi koṇḍañña,_  
_Ahiṃsā sabbabhūtabhabyānaṃ;_  
_Esa maggo sugatiyā,_  
_Na ca maggo puttayaññena”._  


(1002.)

2334\. _“Ācariyānaṃ vacanā,_  
_Ghātessaṃ candañca sūriyañca;_  
_Puttehi yaññaṃ yajitvāna duccajehi,_  
_Sugatiṃ saggaṃ gamissāmi”._  


(1003.)

2335\. _Taṃtaṃ pitāpi avaca,_  
_Vasavattī orasaṃ sakaṃ puttaṃ;_  
_“Yañño kira te putta,_  
_Bhavissati catūhi puttehi”._  


(1004.)

2336\. _“Sabbepi mayhaṃ puttā cattā,_  
_candasmiṃ haññamānasmiṃ;_  
_Puttehi yaññaṃ yajitvāna,_  
_sugatiṃ saggaṃ gamissāmi”._  


(1005.)

2337\. _“Mā taṃ putta saddahesi,_  
_Sugati kira hoti puttayaññena;_  
_Nirayāneso maggo,_  
_Neso maggo hi saggānaṃ._  


(1006.)

2338\. _Dānāni dehi koṇḍañña,_  
_Ahiṃsā sabbabhūtabhabyānaṃ;_  
_Esa maggo sugatiyā,_  
_Na ca maggo puttayaññena”._  


(1007.)

2339\. _“Ācariyānaṃ vacanā,_  
_Ghātessaṃ candañca sūriyañca;_  
_Puttehi yaññaṃ yajitvāna duccajehi,_  
_Sugatiṃ saggaṃ gamissāmi”._  


(1008.)

2340\. _“Dānāni dehi koṇḍañña,_  
_Ahiṃsā sabbabhūtabhabyānaṃ;_  
_Puttaparivuto tuvaṃ,_  
_Raṭṭhaṃ janapadañca pālehi”._  


(1009.)

2341\. _“Mā no deva avadhi,_  
_Dāse no dehi khaṇḍahālassa;_  
_Api nigaḷabandhakāpi,_  
_Hatthī asse ca pālema._  


(1010.)

2342\. _Mā no deva avadhi,_  
_Dāse no dehi khaṇḍahālassa;_  
_Api nigaḷabandhakāpi,_  
_Hatthichakaṇāni ujjhema._  


(1011.)

2343\. _Mā no deva avadhi,_  
_Dāse no dehi khaṇḍahālassa;_  
_Api nigaḷabandhakāpi,_  
_Assachakaṇāni ujjhema._  


(1012.)

2344\. _Mā no deva avadhi,_  
_Dāse no dehi khaṇḍahālassa;_  
_Yassa honti tava kāmā,_  
_Api raṭṭhā pabbājitā;_  
_Bhikkhācariyaṃ carissāma”._  


(1013.)

2345\. _“Dukkhaṃ kho me janayatha,_  
_Vilapantā jīvitassa kāmā hi;_  
_Muñcetha dāni kumāre,_  
_Alampi me hotu puttayaññena”._  


(1014.)

2346\. _“Pubbeva khosi me vutto,_  
_Dukkaraṃ durabhisambhavañcetaṃ;_  
_Atha no upakkhaṭassa yaññassa,_  
_Kasmā karosi vikkhepaṃ._  


(1015.)

2347\. _Sabbe vajanti sugatiṃ,_  
_Ye yajanti yepi yājenti;_  
_Ye cāpi anumodanti,_  
_Yajantānaṃ edisaṃ mahāyaññaṃ”._  


(1016.)

2348\. _“Atha kissa jano pubbe,_  
_Sotthānaṃ brāhmaṇe avācesi;_  
_Atha no akāraṇasmā,_  
_Yaññatthāya deva ghātesi._  


(1017.)

2349\. _Pubbeva no daharakāle,_  
_na hanesi na ghātesi;_  
_Daharamhā yobbanaṃ pattā,_  
_adūsakā tāta haññāma._  


(1018.)

2350\. _Hatthigate assagate,_  
_Sannaddhe passa no mahārāja;_  
_Yuddhe vā yujjhamāne vā,_  
_Na hi mādisā sūrā honti yaññatthāya._  


(1019.)

2351\. _Paccante vāpi kupite,_  
_Aṭavīsu vā mādise niyojenti;_  
_Atha no akāraṇasmā,_  
_Abhūmiyaṃ tāta haññāma._  


(1020.)

2352\. _Yāpi hi tā sakuṇiyo,_  
_Vasanti tiṇagharāni katvāna;_  
_Tāsampi piyā puttā,_  
_Atha no tvaṃ deva ghātesi._  


(1021.)

2353\. _Mā tassa saddahesi,_  
_Na maṃ khaṇḍahālo ghāteyya;_  
_Mamañhi so ghātetvāna,_  
_Anantarā tampi deva ghāteyya._  


(1022.)

2354\. _Gāmavaraṃ nigamavaraṃ dadanti,_  
_Bhogampissa mahārāja;_  
_Athaggapiṇḍikāpi,_  
_Kule kule hete bhuñjanti._  


(1023.)

2355\. _Tesampi tādisānaṃ,_  
_Icchanti dubbhituṃ mahārāja;_  
_Yebhuyyena ete,_  
_Akataññuno brāhmaṇā deva._  


(1024.)

2356\. _Mā no deva avadhi,_  
_Dāse no dehi khaṇḍahālassa;_  
_Api nigaḷabandhakāpi,_  
_Hatthī asse ca pālema._  


(1025.)

2357\. _Mā no deva avadhi,_  
_Dāse no dehi khaṇḍahālassa;_  
_Api nigaḷabandhakāpi,_  
_Hatthichakaṇāni ujjhema._  


(1026.)

2358\. _Mā no deva avadhi,_  
_Dāse no dehi khaṇḍahālassa;_  
_Api nigaḷabandhakāpi,_  
_Assachakaṇāni ujjhema._  


(1027.)

2359\. _Mā no deva avadhi,_  
_Dāse no dehi khaṇḍahālassa;_  
_Yassa honti tava kāmā,_  
_Api raṭṭhā pabbājitā;_  
_Bhikkhācariyaṃ carissāma”._  


(1028.)

2360\. _“Dukkhaṃ kho me janayatha,_  
_Vilapantā jīvitassa kāmā hi;_  
_Muñcetha dāni kumāre,_  
_Alampi me hotu puttayaññena”._  


(1029.)

2361\. _“Pubbeva khosi me vutto,_  
_Dukkaraṃ durabhisambhavañcetaṃ;_  
_Atha no upakkhaṭassa yaññassa,_  
_Kasmā karosi vikkhepaṃ._  


(1030.)

2362\. _Sabbe vajanti sugatiṃ,_  
_Ye yajanti yepi yājenti;_  
_Ye cāpi anumodanti,_  
_Yajantānaṃ edisaṃ mahāyaññaṃ”._  


(1031.)

2363\. _“Yadi kira yajitvā puttehi,_  
_Devalokaṃ ito cutā yanti;_  
_Brāhmaṇo tāva yajatu,_  
_Pacchāpi yajasi tuvaṃ rājā._  


(1032.)

2364\. _Yadi kira yajitvā puttehi,_  
_Devalokaṃ ito cutā yanti;_  
_Esveva khaṇḍahālo,_  
_Yajataṃ sakehi puttehi._  


(1033.)

2365\. _Evaṃ jānanto khaṇḍahālo,_  
_kiṃ puttake na ghātesi;_  
_Sabbañca ñātijanaṃ,_  
_attānañca na ghātesi._  


(1034.)

2366\. _Sabbe vajanti nirayaṃ,_  
_Ye yajanti yepi yājenti;_  
_Ye cāpi anumodanti,_  
_Yajantānaṃ edisaṃ mahāyaññaṃ._  


(1035.)

2367\. _Sace hi so sujjhati yo hanāti,_  
_Hatopi so saggamupeti ṭhānaṃ;_  
_Bhovādi bhovādina mārayeyyuṃ,_  
_Ye cāpi tesaṃ abhisaddaheyyuṃ._  


(1036.)

2368\. _Kathañca kira puttakāmāyo,_  
_Gahapatayo gharaṇiyo ca;_  
_Nagaramhi na uparavanti rājānaṃ,_  
_‘Mā ghātayi orasaṃ puttaṃ’._  


(1037.)

2369\. _Kathañca kira puttakāmāyo,_  
_Gahapatayo gharaṇiyo ca;_  
_Nagaramhi na uparavanti rājānaṃ,_  
_‘Mā ghātayi atrajaṃ puttaṃ’._  


(1038.)

2370\. _Rañño camhi atthakāmo,_  
_Hito ca sabbajanapadassa;_  
_Na koci assa paṭighaṃ,_  
_Mayā jānapado na pavedeti._  


(1039.)

2371\. _Gacchatha vo gharaṇiyo,_  
_Tātañca vadetha khaṇḍahālañca;_  
_‘Mā ghātetha kumāre,_  
_Adūsake sīhasaṅkāse’._  


(1040.)

2372\. _Gacchatha vo gharaṇiyo,_  
_Tātañca vadetha khaṇḍahālañca;_  
_‘Mā ghātetha kumāre,_  
_Apekkhite sabbalokassa’._  


(1041.)

2373\. _Yannūnāhaṃ jāyeyyaṃ,_  
_Rathakārakulesu vā;_  
_Pukkusakulesu vā vessesu vā jāyeyyaṃ,_  
_Na hajja maṃ rāja yaññe ghāteyya”._  


(1042.)

2374\. _“Sabbā sīmantiniyo gacchatha,_  
_Ayyassa khaṇḍahālassa;_  
_Pādesu nipatatha,_  
_Aparādhāhaṃ na passāmi._  


(1043.)

2375\. _Sabbā sīmantiniyo gacchatha,_  
_Ayyassa khaṇḍahālassa;_  
_Pādesu nipatatha,_  
_Kinte bhante mayaṃ adūsema”._  


(1044.)

2376\. _Kapaṇā vilapati selā,_  
_Disvāna bhātare upanītatte;_  
_“Yañño kira me ukkhipito,_  
_Tātena saggakāmena”._  


(1045.)

2377\. _Āvatti parivatti ca,_  
_vasulo sammukhā rañño;_  
_“Mā no pitaraṃ avadhi,_  
_daharamhāyobbanaṃ pattā”._  


(1046.)

2378\. _“Eso te vasula pitā,_  
_Samehi pitarā saha;_  
_Dukkhaṃ kho me janayasi,_  
_Vilapanto antepurasmiṃ;_  
_Muñcetha dāni kumāre,_  
_Alampi me hotu puttayaññena”._  


(1047.)

2379\. _“Pubbeva khosi me vutto,_  
_Dukkaraṃ durabhisambhavañcetaṃ;_  
_Atha no upakkhaṭassa yaññassa,_  
_Kasmā karosi vikkhepaṃ._  


(1048.)

2380\. _Sabbe vajanti sugatiṃ,_  
_Ye yajanti yepi yājenti;_  
_Ye cāpi anumodanti,_  
_Yajantānaṃ edisaṃ mahāyaññaṃ._  


(1049.)

2381\. _Sabbaratanassa yañño upakkhaṭo,_  
_Ekarāja tava paṭiyatto;_  
_Abhinikkhamassu deva,_  
_Saggaṃ gato tvaṃ pamodissasi”._  


(1050.)

2382\. _Daharā sattasatā etā,_  
_Candakumārassa bhariyāyo;_  
_Kese pakiritvāna,_  
_Rodantiyo maggamanuyāyisuṃ._  


(1051.)

2383\. _Aparā pana sokena,_  
_Nikkhantā nandane viya devā;_  
_Kese pakiritvāna,_  
_Rodantiyo maggamanuyāyiṃsu._  


(1052.)

2384\. _“Kāsikasucivatthadharā,_  
_Kuṇḍalino agalucandanavilittā;_  
_Niyyanti candasūriyā,_  
_Yaññatthāya ekarājassa._  


(1053.)

2385\. _Kāsikasucivatthadharā,_  
_Kuṇḍalino agalucandanavilittā;_  
_Niyyanti candasūriyā,_  
_Mātu katvā hadayasokaṃ._  


(1054.)

2386\. _Kāsikasucivatthadharā,_  
_Kuṇḍalino agalucandanavilittā;_  
_Niyyanti candasūriyā,_  
_Janassa katvā hadayasokaṃ._  


(1055.)

2387\. _Maṃsarasabhojanā nhāpakasunhāpitā,_  
_Kuṇḍalino agalucandanavilittā;_  
_Niyyanti candasūriyā,_  
_Yaññatthāya ekarājassa._  


(1056.)

2388\. _Maṃsarasabhojanā nhāpakasunhāpitā,_  
_Kuṇḍalino agalucandanavilittā;_  
_Niyyanti candasūriyā,_  
_Mātu katvā hadayasokaṃ._  


(1057.)

2389\. _Maṃsarasabhojanā nhāpakasunhāpitā,_  
_Kuṇḍalino agalucandanavilittā;_  
_Niyyanti candasūriyā,_  
_Janassa katvā hadayasokaṃ._  


(1058.)

2390\. _Yassu pubbe hatthivaradhuragate,_  
_Hatthīhi anuvajanti;_  
_Tyajja candasūriyā,_  
_Ubhova pattikā yanti._  


(1059.)

2391\. _Yassu pubbe assavaradhuragate,_  
_Assehi anuvajanti;_  
_Tyajja candasūriyā,_  
_Ubhova pattikā yanti._  


(1060.)

2392\. _Yassu pubbe rathavaradhuragate,_  
_Rathehi anuvajanti;_  
_Tyajja candasūriyā,_  
_Ubhova pattikā yanti._  


(1061.)

2393\. _Yehissu pubbe niyyaṃsu,_  
_Tapanīyakappanehi turaṅgehi;_  
_Tyajja candasūriyā,_  
_Ubhova pattikā yanti”._  


(1062.)

2394\. _“Yadi sakuṇi maṃsamicchasi,_  
_Ḍayassu pubbena pupphavatiyā;_  
_Yajatettha ekarājā,_  
_Sammūḷho catūhi puttehi._  


(1063.)

2395\. _Yadi sakuṇi maṃsamicchasi,_  
_Ḍayassu pubbena pupphavatiyā;_  
_Yajatettha ekarājā,_  
_Sammūḷho catūhi kaññāhi._  


(1064.)

2396\. _Yadi sakuṇi maṃsamicchasi,_  
_Ḍayassu pubbena pupphavatiyā;_  
_Yajatettha ekarājā,_  
_Sammūḷho catūhi mahesīhi._  


(1065.)

2397\. _Yadi sakuṇi maṃsamicchasi,_  
_Ḍayassu pubbena pupphavatiyā;_  
_Yajatettha ekarājā,_  
_Sammūḷho catūhi gahapatīhi._  


(1066.)

2398\. _Yadi sakuṇi maṃsamicchasi,_  
_Ḍayassu pubbena pupphavatiyā;_  
_Yajatettha ekarājā,_  
_Sammūḷho catūhi hatthīhi._  


(1067.)

2399\. _Yadi sakuṇi maṃsamicchasi,_  
_Ḍayassu pubbena pupphavatiyā;_  
_Yajatettha ekarājā,_  
_Sammūḷho catūhi assehi._  


(1068.)

2400\. _Yadi sakuṇi maṃsamicchasi,_  
_Ḍayassu pubbena pupphavatiyā;_  
_Yajatettha ekarājā,_  
_Sammūḷho catūhi usabhehi._  


(1069.)

2401\. _Yadi sakuṇi maṃsamicchasi,_  
_Ḍayassu pubbena pupphavatiyā;_  
_Yajatettha ekarājā,_  
_Sammūḷho sabbacatukkena._  


(1070.)

2402\. _Ayamassa pāsādo,_  
_Idaṃ antepuraṃ suramaṇīyaṃ;_  
_Tedāni ayyaputtā,_  
_Cattāro vadhāya ninnītā._  


(1071.)

2403\. _Idamassa kūṭāgāraṃ,_  
_Sovaṇṇaṃ pupphamalyavikiṇṇaṃ;_  
_Tedāni ayyaputtā,_  
_Cattāro vadhāya ninnītā._  


(1072.)

2404\. _Idamassa uyyānaṃ,_  
_Supupphitaṃ sabbakālikaṃ rammaṃ;_  
_Tedāni ayyaputtā,_  
_Cattāro vadhāya ninnītā._  


(1073.)

2405\. _Idamassa asokavanaṃ,_  
_Supupphitaṃ sabbakālikaṃ rammaṃ;_  
_Tedāni ayyaputtā,_  
_Cattāro vadhāya ninnītā._  


(1074.)

2406\. _Idamassa kaṇikāravanaṃ,_  
_Supupphitaṃ sabbakālikaṃ rammaṃ;_  
_Tedāni ayyaputtā,_  
_Cattāro vadhāya ninnītā._  


(1075.)

2407\. _Idamassa pāṭalivanaṃ,_  
_Supupphitaṃ sabbakālikaṃ rammaṃ;_  
_Tedāni ayyaputtā,_  
_Cattāro vadhāya ninnītā._  


(1076.)

2408\. _Idamassa ambavanaṃ,_  
_Supupphitaṃ sabbakālikaṃ rammaṃ;_  
_Tedāni ayyaputtā,_  
_Cattāro vadhāya ninnītā._  


(1077.)

2409\. _Ayamassa pokkharaṇī,_  
_Sañchannā padumapuṇḍarīkehi;_  
_Nāvā ca sovaṇṇavikatā,_  
_Pupphavalliyā cittā suramaṇīyā;_  
_Tedāni ayyaputtā,_  
_Cattāro vadhāya ninnītā._  


(1078.)

2410\. _Idamassa hatthiratanaṃ,_  
_Erāvaṇo gajo balī dantī;_  
_Tedāni ayyaputtā,_  
_Cattāro vadhāya ninnītā._  


(1079.)

2411\. _Idamassa assaratanaṃ,_  
_ekakhuro asso;_  
_Tedāni ayyaputtā,_  
_cattāro vadhāya ninnītā._  


(1080.)

2412\. _Ayamassa assaratho,_  
_Sāḷiya nigghoso subho ratanavicitto;_  
_Yatthassu ayyaputtā,_  
_Sobhiṃsu nandane viya devā;_  
_Tedāni ayyaputtā,_  
_Cattāro vadhāya ninnītā._  


(1081.)

2413\. _Kathaṃ nāma sāmasamasundarehi,_  
_Candanamudukagattehi;_  
_Rājā yajissate yaññaṃ,_  
_Sammūḷho catūhi puttehi._  


(1082.)

2414\. _Kathaṃ nāma sāmasamasundarāhi,_  
_Candanamudukagattāhi;_  
_Rājā yajissate yaññaṃ,_  
_Sammūḷho catūhi kaññāhi._  


(1083.)

2415\. _Kathaṃ nāma sāmasamasundarāhi,_  
_Candanamudukagattāhi;_  
_Rājā yajissate yaññaṃ,_  
_Sammūḷho catūhi mahesīhi._  


(1084.)

2416\. _Kathaṃ nāma sāmasamasundarehi,_  
_Candanamudukagattehi;_  
_Rājā yajissate yaññaṃ,_  
_Sammūḷho catūhi gahapatīhi._  


(1085.)

2417\. _Yathā honti gāmanigamā,_  
_Suññā amanussakā brahāraññā;_  
_Tathā hessati pupphavatiyā,_  
_Yiṭṭhesu candasūriyesu”._  


(1086.)

2418\. _“Ummattikā bhavissāmi,_  
_Bhūnahatā paṃsunā ca parikiṇṇā;_  
_Sace candavaraṃ hanti,_  
_Pāṇā me deva rujjhanti._  


(1087.)

2419\. _Ummattikā bhavissāmi,_  
_Bhūnahatā paṃsunā ca parikiṇṇā;_  
_Sace sūriyavaraṃ hanti,_  
_Pāṇā me deva rujjhanti”._  


(1088.)

2420\. _“Kinnumā na ramāpeyyuṃ,_  
_Aññamaññaṃ piyaṃvadā;_  
_Ghaṭṭikā uparikkhī ca,_  
_Pokkharaṇī ca bhārikā;_  
_Candasūriyesu naccantiyo,_  
_Samā tāsaṃ na vijjati”._  


(1089.)

2421\. _“Imaṃ mayhaṃ hadayasokaṃ,_  
_Paṭimuñcatu khaṇḍahāla tava mātā;_  
_Yo mayhaṃ hadayasoko,_  
_Candamhi vadhāya ninnīte._  


(1090.)

2422\. _Imaṃ mayhaṃ hadayasokaṃ,_  
_Paṭimuñcatu khaṇḍahāla tava mātā;_  
_Yo mayhaṃ hadayasoko,_  
_Sūriyamhi vadhāya ninnīte._  


(1091.)

2423\. _Imaṃ mayhaṃ hadayasokaṃ,_  
_Paṭimuñcatu khaṇḍahāla tava jāyā;_  
_Yo mayhaṃ hadayasoko,_  
_Candamhi vadhāya ninnīte._  


(1092.)

2424\. _Imaṃ mayhaṃ hadayasokaṃ,_  
_Paṭimuñcatu khaṇḍahāla tava jāyā;_  
_Yo mayhaṃ hadayasoko,_  
_Sūriyamhi vadhāya ninnīte._  


(1093.)

2425\. _Mā ca putte mā ca patiṃ,_  
_Addakkhi khaṇḍahāla tava mātā;_  
_Yo ghātesi kumāre,_  
_Adūsake sīhasaṅkāse._  


(1094.)

2426\. _Mā ca putte mā ca patiṃ,_  
_Addakkhi khaṇḍahāla tava mātā;_  
_Yo ghātesi kumāre,_  
_Apekkhite sabbalokassa._  


(1095.)

2427\. _Mā ca putte mā ca patiṃ,_  
_Addakkhi khaṇḍahāla tava jāyā;_  
_Yo ghātesi kumāre,_  
_Adūsake sīhasaṅkāse._  


(1096.)

2428\. _Mā ca putte mā ca patiṃ,_  
_Addakkhi khaṇḍahāla tava jāyā;_  
_Yo ghātesi kumāre,_  
_Apekkhite sabbalokassa”._  


(1097.)

2429\. _“Mā no deva avadhi,_  
_Dāse no dehi khaṇḍahālassa;_  
_Api nigaḷabandhakāpi,_  
_Hatthī asse ca pālema._  


(1098.)

2430\. _Mā no deva avadhi,_  
_Dāse no dehi khaṇḍahālassa;_  
_Api nigaḷabandhakāpi,_  
_Hatthichakaṇāni ujjhema._  


(1099.)

2431\. _Mā no deva avadhi,_  
_Dāse no dehi khaṇḍahālassa;_  
_Api nigaḷabandhakāpi,_  
_Assachakaṇāni ujjhema._  


(1100.)

2432\. _Mā no deva avadhi,_  
_Dāse no dehi khaṇḍahālassa;_  
_Yassa honti tava kāmā,_  
_Api raṭṭhā pabbājitā;_  
_Bhikkhācariyaṃ carissāma._  


(1101.)

2433\. _Dibbaṃ deva upayācanti,_  
_puttatthikāpi daliddā;_  
_Paṭibhānānipi hitvā,_  
_putte na labhanti ekaccā._  


(1102.)

2434\. _Āsīsikāni karonti,_  
_Puttā no jāyantu tato paputtā;_  
_Atha no akāraṇasmā,_  
_Yaññatthāya deva ghātesi._  


(1103.)

2435\. _Upayācitakena puttaṃ labhanti,_  
_Mā tāta no aghātesi;_  
_Mā kicchāladdhakehi puttehi,_  
_Yajittho imaṃ yaññaṃ._  


(1104.)

2436\. _Upayācitakena puttaṃ labhanti,_  
_Mā tāta no aghātesi;_  
_Mā kapaṇaladdhakehi puttehi,_  
_Ammāya no vippavāsesi._  


(1105.)

2437\. _Bahudukkhā posiya candaṃ,_  
_amma tuvaṃ jīyase puttaṃ;_  
_Vandāmi kho te pāde,_  
_labhataṃ tāto paralokaṃ._  


(1106.)

2438\. _Handa ca maṃ upaguyha,_  
_Pāde te amma vandituṃ dehi;_  
_Gacchāmi dāni pavāsaṃ,_  
_Yaññatthāya ekarājassa._  


(1107.)

2439\. _Handa ca maṃ upagūha,_  
_Pāde te amma vandituṃ dehi;_  
_Gacchāmi dāni pavāsaṃ,_  
_Mātu katvā hadayasokaṃ._  


(1108.)

2440\. _Handa ca maṃ upagūha,_  
_Pāde te amma vandituṃ dehi;_  
_Gacchāmi dāni pavāsaṃ,_  
_Janassa katvā hadayasokaṃ”._  


(1109.)

2441\. _“Handa ca padumapattānaṃ,_  
_Moḷiṃ bandhassu gotamiputta;_  
_Campakadalamissāyo,_  
_Esā te porāṇikā pakati._  


(1110.)

2442\. _Handa ca vilepanaṃ te,_  
_Pacchimakaṃ candanaṃ vilimpassu;_  
_Yehi ca suvilitto,_  
_Sobhasi rājaparisāyaṃ._  


(1111.)

2443\. _Handa ca mudukāni vatthāni,_  
_Pacchimakaṃ kāsikaṃ nivāsehi;_  
_Yehi ca sunivattho,_  
_Sobhasi rājaparisāyaṃ._  


(1112.)

2444\. _Muttāmaṇikanakavibhūsitāni,_  
_Gaṇhassu hatthābharaṇāni;_  
_Yehi ca hatthābharaṇehi,_  
_Sobhasi rājaparisāyaṃ”._  


(1113.)

2445\. _“Na hi nūnāyaṃ raṭṭhapālo,_  
_Bhūmipati janapadassa dāyādo;_  
_Lokissaro mahanto,_  
_Putte snehaṃ janayati”._  


(1114.)

2446\. _“Mayhampi piyā puttā,_  
_Attā ca piyo tumhe ca bhariyāyo;_  
_Saggañca patthayāno,_  
_Tenāhaṃ ghātayissāmi”._  


(1115.)

2447\. _“Maṃ paṭhamaṃ ghātehi,_  
_Mā me hadayaṃ dukkhaṃ phālesi;_  
_Alaṅkato sundarako,_  
_Putto deva tava sukhumālo._  


(1116.)

2448\. _Handayya maṃ hanassu,_  
_Paraloke candakena hessāmi;_  
_Puññaṃ karassu vipulaṃ,_  
_Vicarāma ubhopi paraloke”._  


(1117.)

2449\. _“Mā tvaṃ cande rucci maraṇaṃ,_  
_Bahukā tava devarā visālakkhi;_  
_Te taṃ ramayissanti,_  
_Yiṭṭhasmiṃ gotamiputte”._  


(1118.)

2450\. _Evaṃ vutte, candā attānaṃ,_  
_hanti hatthatalakehi;_  
_“Alamettha jīvitena,_  
_pissāmi visaṃ marissāmi._  


(1119.)

2451\. _Na hi nūnimassa rañño,_  
_Mittāmaccā ca vijjare suhadā;_  
_Ye na vadanti rājānaṃ,_  
_Mā ghātayi orase putte._  


(1120.)

2452\. _Na hi nūnimassa rañño,_  
_Ñātī mittā ca vijjare suhadā;_  
_Ye na vadanti rājānaṃ,_  
_Mā ghātayi atraje putte._  


(1121.)

2453\. _Ime tepi mayhaṃ puttā,_  
_Guṇino kāyūradhārino rāja;_  
_Tehipi yajassu yaññaṃ,_  
_Atha muñcatu gotamiputte._  


(1122.)

2454\. _Bilasataṃ maṃ katvāna,_  
_Yajassu sattadhā mahārāja;_  
_Mā jeṭṭhaputtamavadhi,_  
_Adūsakaṃ sīhasaṅkāsaṃ._  


(1123.)

2455\. _Bilasataṃ maṃ katvāna,_  
_Yajassu sattadhā mahārāja;_  
_Mā jeṭṭhaputtamavadhi,_  
_Apekkhitaṃ sabbalokassa”._  


(1124.)

2456\. _“Bahukā tava dinnābharaṇā,_  
_Uccāvacā subhaṇitamhi;_  
_Muttāmaṇiveḷuriyā,_  
_Etaṃ te pacchimakaṃ dānaṃ”._  


(1125.)

2457\. _“Yesaṃ pubbe khandhesu,_  
_Phullā mālāguṇā vivattiṃsu;_  
_Tesajjapi sunisito,_  
_Nettiṃso vivattissati khandhesu._  


(1126.)

2458\. _Yesaṃ pubbe khandhesu,_  
_Cittā mālāguṇā vivattiṃsu;_  
_Tesajjapi sunisito,_  
_Nettiṃso vivattissati khandhesu._  


(1127.)

2459\. _Aciraṃ vata nettiṃso,_  
_Vivattissati rājaputtānaṃ khandhesu;_  
_Atha mama hadayaṃ na phalati,_  
_Tāva daḷhabandhañca me āsi._  


(1128.)

2460\. _Kāsikasucivatthadharā,_  
_Kuṇḍalino agalucandanavilittā;_  
_Niyyātha candasūriyā,_  
_Yaññatthāya ekarājassa._  


(1129.)

2461\. _Kāsikasucivatthadharā,_  
_Kuṇḍalino agalucandanavilittā;_  
_Niyyātha candasūriyā,_  
_Mātu katvā hadayasokaṃ._  


(1130.)

2462\. _Kāsikasucivatthadharā,_  
_Kuṇḍalino agalucandanavilittā;_  
_Niyyātha candasūriyā,_  
_Janassa katvā hadayasokaṃ._  


(1131.)

2463\. _Maṃsarasabhojanā nhāpakasunhāpitā,_  
_Kuṇḍalino agalucandanavilittā;_  
_Niyyātha candasūriyā,_  
_Yaññatthāya ekarājassa._  


(1132.)

2464\. _Maṃsarasabhojanā nhāpakasunhāpitā,_  
_Kuṇḍalino agalucandanavilittā;_  
_Niyyātha candasūriyā,_  
_Mātu katvā hadayasokaṃ._  


(1133.)

2465\. _Maṃsarasabhojanā nhāpakasunhāpitā,_  
_Kuṇḍalino agalucandanavilittā;_  
_Niyyātha candasūriyā,_  
_Janassa katvā hadayasokaṃ”._  


(1134.)

2466\. _Sabbasmiṃ upakkhaṭasmiṃ,_  
_Nisīdite candasmiṃ yaññatthāya;_  
_Pañcālarājadhītā pañjalikā,_  
_Sabbaparisāya samanupariyāyi._  


(1135.)

2467\. _“Yena saccena khaṇḍahālo,_  
_Pāpakammaṃ karoti dummedho;_  
_Etena saccavajjena,_  
_Samaṅginī sāmikena homi._  


(1136.)

2468\. _Ye idhatthi amanussā,_  
_Yāni ca yakkhabhūtabhabyāni;_  
_Karontu me veyyāvaṭikaṃ,_  
_Samaṅginī sāmikena homi._  


(1137.)

2469\. _Yā devatā idhāgatā,_  
_Yāni ca yakkhabhūtabhabyāni;_  
_Saraṇesiniṃ anāthaṃ tāyatha maṃ,_  
_Yācāmahaṃ pati māhaṃ ajeyyaṃ”._  


(1138.)

2470\. _Taṃ sutvā amanusso,_  
_Ayokūṭaṃ paribbhametvāna;_  
_Bhayamassa janayanto,_  
_Rājānaṃ idamavoca._  


(1139.)

2471\. _“Bujjhassu kho rājakali,_  
_Mā tāhaṃ matthakaṃ nitāḷesiṃ;_  
_Mā jeṭṭhaputtamavadhi,_  
_Adūsakaṃ sīhasaṅkāsaṃ._  


(1140.)

2472\. _Ko te diṭṭho rājakali,_  
_Puttabhariyāyo haññamānāyo;_  
_Seṭṭhi ca gahapatayo,_  
_Adūsakā saggakāmā hi”._  


(1141.)

2473\. _Taṃ sutvā khaṇḍahālo,_  
_Rājā ca abbhutamidaṃ disvāna;_  
_Sabbesaṃ bandhanāni mocesuṃ,_  
_Yathā taṃ anupaghātaṃ._  


(1142.)

2474\. _Sabbesu vippamuttesu,_  
_Ye tattha samāgatā tadā āsuṃ;_  
_Sabbe ekekaleḍḍukamadaṃsu,_  
_Esa vadho khaṇḍahālassa._  


(1143.)

2475\. _Sabbe paviṭṭhā nirayaṃ,_  
_Yathā taṃ pāpakaṃ karitvāna;_  
_Na hi pāpakammaṃ katvā,_  
_Labbhā sugatiṃ ito gantuṃ._  


(1144.)

2476\. _Sabbesu vippamuttesu,_  
_Ye tattha samāgatā tadā āsuṃ;_  
_Candaṃ abhisiñciṃsu,_  
_Samāgatā rājaparisā ca._  


(1145.)

2477\. _Sabbesu vippamuttesu,_  
_Ye tattha samāgatā tadā āsuṃ;_  
_Candaṃ abhisiñciṃsu,_  
_Samāgatā rājakaññāyo ca._  


(1146.)

2478\. _Sabbesu vippamuttesu,_  
_Ye tattha samāgatā tadā āsuṃ;_  
_Candaṃ abhisiñciṃsu,_  
_Samāgatā devaparisā ca._  


(1147.)

2479\. _Sabbesu vippamuttesu,_  
_Ye tattha samāgatā tadā āsuṃ;_  
_Candaṃ abhisiñciṃsu,_  
_Samāgatā devakaññāyo ca._  


(1148.)

2480\. _Sabbesu vippamuttesu,_  
_Ye tattha samāgatā tadā āsuṃ;_  
_Celukkhepamakaruṃ,_  
_Samāgatā rājaparisā ca._  


(1149.)

2481\. _Sabbesu vippamuttesu,_  
_Ye tattha samāgatā tadā āsuṃ;_  
_Celukkhepamakaruṃ,_  
_Samāgatā rājakaññāyo ca._  


(1150.)

2482\. _Sabbesu vippamuttesu,_  
_Ye tattha samāgatā tadā āsuṃ;_  
_Celukkhepamakaruṃ,_  
_Samāgatā devaparisā ca._  


(1151.)

2483\. _Sabbesu vippamuttesu,_  
_Ye tattha samāgatā tadā āsuṃ;_  
_Celukkhepamakaruṃ,_  
_Samāgatā devakaññāyo ca._  


(1152.)

2484\. _Sabbesu vippamuttesu,_  
_Bahū ānanditā ahuṃ;_  
_Nandiṃ pavesi nagaraṃ,_  
_Bandhanā mokkho aghositthāti._  


---

2485\. Candakumārajātakaṃ sattamaṃ.



[Go to previous page (22.1.6 Bhūridattajātaka)](22.1.6.md) / [Go to parent page (22.1 Mūgapakkhavagga)](../22.1.md) / [Go to next page (22.1.8 Mahānāradakassapajātaka)](22.1.8.md)


