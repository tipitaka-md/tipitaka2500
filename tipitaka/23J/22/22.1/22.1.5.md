
[Home](/) / [23J Jātakapāḷi](../../../23J.md) / [22 Mahānipāta](../../22.md) / [22.1 Mūgapakkhavagga](../22.1.md)

# 𑁨𑁨𑁇𑁧𑁇𑁫 𑀉𑀫𑀗𑁆𑀕𑀚𑀸𑀢𑀓

* 𑀫𑀳𑀸𑀦𑀺𑀧𑀸𑀢

* 𑀫𑀽𑀕𑀧𑀓𑁆𑀔𑀯𑀕𑁆𑀕

* 𑀉𑀫𑀗𑁆𑀕𑀚𑀸𑀢𑀓

(590.)

1914\. _“𑀧𑀜𑁆𑀘𑀸𑀮𑁄 𑀲𑀩𑁆𑀩𑀲𑁂𑀦𑀸𑀬,_  
_𑀩𑁆𑀭𑀳𑁆𑀫𑀤𑀢𑁆𑀢𑁄𑀬𑀫𑀸𑀕𑀢𑁄;_  
_𑀲𑀸𑀬𑀁 𑀧𑀜𑁆𑀘𑀸𑀮𑀺𑀬𑀸 𑀲𑁂𑀦𑀸,_  
_𑀅𑀧𑁆𑀧𑀫𑁂𑀬𑁆𑀬𑀸 𑀫𑀳𑁄𑀲𑀥𑁇_  


(591.)

1915\. _𑀯𑀻𑀣𑀺𑀫𑀢𑀻 𑀧𑀢𑁆𑀢𑀺𑀫𑀢𑀻,_  
_𑀲𑀩𑁆𑀩𑀲𑀗𑁆𑀕𑀸𑀫𑀓𑁄𑀯𑀺𑀤𑀸;_  
_𑀑𑀳𑀸𑀭𑀺𑀦𑀻 𑀲𑀤𑁆𑀤𑀯𑀢𑀻,_  
_𑀪𑁂𑀭𑀺𑀲𑀗𑁆𑀔𑀧𑁆𑀧𑀩𑁄𑀥𑀦𑀸𑁇_  


(592.)

1916\. _𑀮𑁄𑀳𑀯𑀺𑀚𑁆𑀚𑀸𑀮𑀗𑁆𑀓𑀸𑀭𑀸𑀪𑀸,_  
_𑀥𑀚𑀺𑀦𑀻 𑀯𑀸𑀫𑀭𑁄𑀳𑀺𑀦𑀻;_  
_𑀲𑀺𑀧𑁆𑀧𑀺𑀬𑁂𑀳𑀺 𑀲𑀼𑀲𑀫𑁆𑀧𑀦𑁆𑀦𑀸,_  
_𑀲𑀽𑀭𑁂𑀳𑀺 𑀲𑀼𑀧𑁆𑀧𑀢𑀺𑀝𑁆𑀞𑀺𑀢𑀸𑁇_  


(593.)

1917\. _𑀤𑀲𑁂𑀢𑁆𑀣 𑀧𑀡𑁆𑀟𑀺𑀢𑀸 𑀆𑀳𑀼,_  
_𑀪𑀽𑀭𑀺𑀧𑀜𑁆𑀜𑀸 𑀭𑀳𑁄𑀕𑀫𑀸;_  
_𑀫𑀸𑀢𑀸 𑀏𑀓𑀸𑀤𑀲𑀻 𑀭𑀜𑁆𑀜𑁄,_  
_𑀧𑀜𑁆𑀘𑀸𑀮𑀺𑀬𑀁 𑀧𑀲𑀸𑀲𑀢𑀺𑁇_  


(594.)

1918\. _𑀅𑀣𑁂𑀢𑁆𑀣𑁂𑀓𑀲𑀢𑀁 𑀔𑀢𑁆𑀬𑀸,_  
_𑀅𑀦𑀼𑀬𑀦𑁆𑀢𑀸 𑀬𑀲𑀲𑁆𑀲𑀺𑀦𑁄;_  
_𑀅𑀘𑁆𑀙𑀺𑀦𑁆𑀦𑀭𑀝𑁆𑀞𑀸 𑀩𑁆𑀬𑀣𑀺𑀢𑀸,_  
_𑀧𑀜𑁆𑀘𑀸𑀮𑀺𑀬𑀁 𑀯𑀲𑀁 𑀕𑀢𑀸𑁇_  


(595.)

1919\. _𑀬𑀁𑀯𑀤𑀸 𑀢𑀓𑁆𑀓𑀭𑀸 𑀭𑀜𑁆𑀜𑁄,_  
_𑀅𑀓𑀸𑀫𑀸 𑀧𑀺𑀬𑀪𑀸𑀡𑀺𑀦𑁄;_  
_𑀧𑀜𑁆𑀘𑀸𑀮𑀫𑀦𑀼𑀬𑀸𑀬𑀦𑁆𑀢𑀺,_  
_𑀅𑀓𑀸𑀫𑀸 𑀯𑀲𑀺𑀦𑁄 𑀕𑀢𑀸𑁇_  


(596.)

1920\. _𑀢𑀸𑀬 𑀲𑁂𑀦𑀸𑀬 𑀫𑀺𑀣𑀺𑀮𑀸,_  
_𑀢𑀺𑀲𑀦𑁆𑀥𑀺𑀧𑀭𑀺𑀯𑀸𑀭𑀺𑀢𑀸;_  
_𑀭𑀸𑀚𑀥𑀸𑀦𑀻 𑀯𑀺𑀤𑁂𑀳𑀸𑀦𑀁,_  
_𑀲𑀫𑀦𑁆𑀢𑀸 𑀧𑀭𑀺𑀔𑀜𑁆𑀜𑀢𑀺𑁇_  


(597.)

1921\. _𑀉𑀤𑁆𑀥𑀁 𑀢𑀸𑀭𑀓𑀚𑀸𑀢𑀸𑀯,_  
_𑀲𑀫𑀦𑁆𑀢𑀸 𑀧𑀭𑀺𑀯𑀸𑀭𑀺𑀢𑀸;_  
_𑀫𑀳𑁄𑀲𑀥 𑀯𑀺𑀚𑀸𑀦𑀸𑀳𑀺,_  
_𑀓𑀣𑀁 𑀫𑁄𑀓𑁆𑀔𑁄 𑀪𑀯𑀺𑀲𑁆𑀲𑀢𑀺”𑁇_  


(598.)

1922\. _“𑀧𑀸𑀤𑁂 𑀤𑁂𑀯 𑀧𑀲𑀸𑀭𑁂𑀳𑀺,_  
_𑀪𑀼𑀜𑁆𑀚 𑀓𑀸𑀫𑁂 𑀭𑀫𑀲𑁆𑀲𑀼 𑀘;_  
_𑀳𑀺𑀢𑁆𑀯𑀸 𑀧𑀜𑁆𑀘𑀸𑀮𑀺𑀬𑀁 𑀲𑁂𑀦𑀁,_  
_𑀩𑁆𑀭𑀳𑁆𑀫𑀤𑀢𑁆𑀢𑁄 𑀧𑀮𑀸𑀬𑀺𑀢𑀺”𑁇_  


(599.)

1923\. _“𑀭𑀸𑀚𑀸 𑀲𑀦𑁆𑀣𑀯𑀓𑀸𑀫𑁄 𑀢𑁂,_  
_𑀭𑀢𑀦𑀸𑀦𑀺 𑀧𑀯𑁂𑀘𑁆𑀙𑀢𑀺;_  
_𑀆𑀕𑀘𑁆𑀙𑀦𑁆𑀢𑀼 𑀇𑀢𑁄 𑀤𑀽𑀢𑀸,_  
_𑀫𑀜𑁆𑀚𑀼𑀓𑀸 𑀧𑀺𑀬𑀪𑀸𑀡𑀺𑀦𑁄𑁇_  


(600.)

1924\. _𑀪𑀸𑀲𑀦𑁆𑀢𑀼 𑀫𑀼𑀤𑀼𑀓𑀸 𑀯𑀸𑀘𑀸,_  
_𑀬𑀸 𑀯𑀸𑀘𑀸 𑀧𑀝𑀺𑀦𑀦𑁆𑀤𑀺𑀢𑀸;_  
_𑀧𑀜𑁆𑀘𑀸𑀮𑁄 𑀘 𑀯𑀺𑀤𑁂𑀳𑁄 𑀘,_  
_𑀉𑀪𑁄 𑀏𑀓𑀸 𑀪𑀯𑀦𑁆𑀢𑀼 𑀢𑁂”𑁇_  


(601.)

1925\. _“𑀓𑀣𑀁 𑀦𑀼 𑀓𑁂𑀯𑀝𑁆𑀝 𑀫𑀳𑁄𑀲𑀥𑁂𑀦,_  
_𑀲𑀫𑀸𑀕𑀫𑁄 𑀆𑀲𑀺 𑀢𑀤𑀺𑀗𑁆𑀖 𑀩𑁆𑀭𑀽𑀳𑀺;_  
_𑀓𑀘𑁆𑀘𑀺 𑀢𑁂 𑀧𑀝𑀺𑀦𑀺𑀚𑁆𑀛𑀢𑁆𑀢𑁄,_  
_𑀓𑀘𑁆𑀘𑀺 𑀢𑀼𑀝𑁆𑀞𑁄 𑀫𑀳𑁄𑀲𑀥𑁄”𑁇_  


(602.)

1926\. _“𑀅𑀦𑀭𑀺𑀬𑀭𑀽𑀧𑁄 𑀧𑀼𑀭𑀺𑀲𑁄 𑀚𑀦𑀺𑀦𑁆𑀤,_  
_𑀅𑀲𑀫𑁆𑀫𑁄𑀤𑀓𑁄 𑀣𑀤𑁆𑀥𑁄 𑀅𑀲𑀩𑁆𑀪𑀺𑀭𑀽𑀧𑁄;_  
_𑀬𑀣𑀸 𑀫𑀽𑀕𑁄 𑀘 𑀩𑀥𑀺𑀭𑁄 𑀘,_  
_𑀦 𑀓𑀺𑀜𑁆𑀘𑀺𑀢𑁆𑀣𑀁 𑀅𑀪𑀸𑀲𑀣”𑁇_  


(603.)

1927\. _“𑀅𑀤𑁆𑀥𑀸 𑀇𑀤𑀁 𑀫𑀦𑁆𑀢𑀧𑀤𑀁 𑀲𑀼𑀤𑀼𑀤𑁆𑀤𑀲𑀁,_  
_𑀅𑀢𑁆𑀣𑁄 𑀲𑀼𑀤𑁆𑀥𑁄 𑀦𑀭𑀯𑀺𑀭𑀺𑀬𑁂𑀦 𑀤𑀺𑀝𑁆𑀞𑁄;_  
_𑀢𑀣𑀸 𑀳𑀺 𑀓𑀸𑀬𑁄 𑀫𑀫 𑀲𑀫𑁆𑀧𑀯𑁂𑀥𑀢𑀺,_  
_𑀳𑀺𑀢𑁆𑀯𑀸 𑀲𑀬𑀁 𑀓𑁄 𑀧𑀭𑀳𑀢𑁆𑀣𑀫𑁂𑀲𑁆𑀲𑀢𑀺”𑁇_  


(604.)

1928\. _“𑀙𑀦𑁆𑀦𑀜𑁆𑀳𑀺 𑀏𑀓𑀸𑀯 𑀫𑀢𑀻 𑀲𑀫𑁂𑀢𑀺,_  
_𑀬𑁂 𑀧𑀡𑁆𑀟𑀺𑀢𑀸 𑀉𑀢𑁆𑀢𑀫𑀪𑀽𑀭𑀺𑀧𑀢𑁆𑀢𑀸;_  
_𑀬𑀸𑀦𑀁 𑀅𑀬𑀸𑀦𑀁 𑀅𑀣 𑀯𑀸𑀧𑀺 𑀞𑀸𑀦𑀁,_  
_𑀫𑀳𑁄𑀲𑀥 𑀢𑁆𑀯𑀫𑁆𑀧𑀺 𑀫𑀢𑀺𑀁 𑀓𑀭𑁄𑀳𑀺”𑁇_  


(605.)

1929\. _“𑀚𑀸𑀦𑀸𑀲𑀺 𑀔𑁄 𑀭𑀸𑀚 𑀫𑀳𑀸𑀦𑀼𑀪𑀸𑀯𑁄,_  
_𑀫𑀳𑀩𑁆𑀩𑀮𑁄 𑀘𑀽𑀍𑀅𑀦𑀺𑀩𑁆𑀭𑀳𑁆𑀫𑀤𑀢𑁆𑀢𑁄;_  
_𑀭𑀸𑀚𑀸 𑀘 𑀢𑀁 𑀇𑀘𑁆𑀙𑀢𑀺 𑀫𑀸𑀭𑀡𑀢𑁆𑀣𑀁,_  
_𑀫𑀺𑀕𑀁 𑀬𑀣𑀸 𑀑𑀓𑀘𑀭𑁂𑀦 𑀮𑀼𑀤𑁆𑀤𑁄𑁇_  


(606.)

1930\. _𑀬𑀣𑀸𑀧𑀺 𑀫𑀘𑁆𑀙𑁄 𑀩𑀍𑀇𑀲𑀁,_  
_𑀯𑀗𑁆𑀓𑀁 𑀫𑀁𑀲𑁂𑀦 𑀙𑀸𑀤𑀺𑀢𑀁;_  
_𑀆𑀫𑀕𑀺𑀤𑁆𑀥𑁄 𑀦 𑀚𑀸𑀦𑀸𑀢𑀺,_  
_𑀫𑀘𑁆𑀙𑁄 𑀫𑀭𑀡𑀫𑀢𑁆𑀢𑀦𑁄𑁇_  


(607.)

1931\. _𑀏𑀯𑀫𑁂𑀯 𑀢𑀼𑀯𑀁 𑀭𑀸𑀚,_  
_𑀘𑀽𑀍𑀅𑀦𑁂𑀬𑁆𑀬𑀲𑁆𑀲 𑀥𑀻𑀢𑀭𑀁;_  
_𑀓𑀸𑀫𑀕𑀺𑀤𑁆𑀥𑁄 𑀦 𑀚𑀸𑀦𑀸𑀲𑀺,_  
_𑀫𑀘𑁆𑀙𑁄𑀯 𑀫𑀭𑀡𑀫𑀢𑁆𑀢𑀦𑁄𑁇_  


(608.)

1932\. _𑀲𑀘𑁂 𑀕𑀘𑁆𑀙𑀲𑀺 𑀧𑀜𑁆𑀘𑀸𑀮𑀁,_  
_𑀔𑀺𑀧𑁆𑀧𑀫𑀢𑁆𑀢𑀁 𑀚𑀳𑀺𑀲𑁆𑀲𑀲𑀺;_  
_𑀫𑀺𑀕𑀁 𑀧𑀦𑁆𑀣𑀸𑀦𑀼𑀩𑀦𑁆𑀥𑀁𑀯,_  
_𑀫𑀳𑀦𑁆𑀢𑀁 𑀪𑀬𑀫𑁂𑀲𑁆𑀲𑀢𑀺”𑁇_  


(609.)

1933\. _“𑀫𑀬𑀫𑁂𑀯 𑀩𑀸𑀮𑀫𑁆𑀳𑀲𑁂 𑀏𑀍𑀅𑀫𑀽𑀕𑀸,_  
_𑀬𑁂 𑀉𑀢𑁆𑀢𑀫𑀢𑁆𑀣𑀸𑀦𑀺 𑀢𑀬𑀻 𑀮𑀧𑀺𑀫𑁆𑀳𑀸;_  
_𑀓𑀺𑀫𑁂𑀯 𑀢𑁆𑀯𑀁 𑀦𑀗𑁆𑀕𑀮𑀓𑁄𑀝𑀺𑀯𑀟𑁆𑀠𑁄,_  
_𑀅𑀢𑁆𑀣𑀸𑀦𑀺 𑀚𑀸𑀦𑀸𑀲𑀺 𑀬𑀣𑀸𑀧𑀺 𑀅𑀜𑁆𑀜𑁂”𑁇_  


(610.)

1934\. _“𑀇𑀫𑀁 𑀕𑀮𑁂 𑀕𑀳𑁂𑀢𑁆𑀯𑀸𑀦,_  
_𑀦𑀸𑀲𑁂𑀣 𑀯𑀺𑀚𑀺𑀢𑀸 𑀫𑀫;_  
_𑀬𑁄 𑀫𑁂 𑀭𑀢𑀦𑀮𑀸𑀪𑀲𑁆𑀲,_  
_𑀅𑀦𑁆𑀢𑀭𑀸𑀬𑀸𑀬 𑀪𑀸𑀲𑀢𑀺”𑁇_  


(611.)

1935\. _𑀢𑀢𑁄 𑀘 𑀲𑁄 𑀅𑀧𑀓𑁆𑀓𑀫𑁆𑀫,_  
_𑀯𑁂𑀤𑁂𑀳𑀲𑁆𑀲 𑀉𑀧𑀦𑁆𑀢𑀺𑀓𑀸;_  
_𑀅𑀣 𑀆𑀫𑀦𑁆𑀢𑀬𑀻 𑀤𑀽𑀢𑀁,_  
_𑀫𑀸𑀥𑀭𑀁 𑀲𑀼𑀯𑀧𑀡𑁆𑀟𑀺𑀢𑀁𑁇_  


(612.)

1936\. _“𑀏𑀳𑀺 𑀲𑀫𑁆𑀫 𑀳𑀭𑀺𑀢𑀧𑀓𑁆𑀔,_  
_𑀯𑁂𑀬𑁆𑀬𑀸𑀯𑀘𑁆𑀘𑀁 𑀓𑀭𑁄𑀳𑀺 𑀫𑁂;_  
_𑀅𑀢𑁆𑀣𑀺 𑀧𑀜𑁆𑀘𑀸𑀮𑀭𑀸𑀚𑀲𑁆𑀲,_  
_𑀲𑀸𑀍𑀇𑀓𑀸 𑀲𑀬𑀦𑀧𑀸𑀮𑀺𑀓𑀸𑁇_  


(613.)

1937\. _𑀢𑀁 𑀩𑀦𑁆𑀥𑀦𑁂𑀦 𑀧𑀼𑀘𑁆𑀙𑀲𑁆𑀲𑀼,_  
_𑀲𑀸 𑀳𑀺 𑀲𑀩𑁆𑀩𑀲𑁆𑀲 𑀓𑁄𑀯𑀺𑀤𑀸;_  
_𑀲𑀸 𑀢𑁂𑀲𑀁 𑀲𑀩𑁆𑀩𑀁 𑀚𑀸𑀦𑀸𑀢𑀺,_  
_𑀭𑀜𑁆𑀜𑁄 𑀘 𑀓𑁄𑀲𑀺𑀬𑀲𑁆𑀲 𑀘”𑁇_  


(614.)

1938\. _“𑀆𑀫𑁄”𑀢𑀺 𑀲𑁄 𑀧𑀝𑀺𑀲𑁆𑀲𑀼𑀢𑁆𑀯𑀸,_  
_𑀫𑀸𑀥𑀭𑁄 𑀲𑀼𑀯𑀧𑀡𑁆𑀟𑀺𑀢𑁄;_  
_𑀅𑀕𑀫𑀸𑀲𑀺 𑀳𑀭𑀺𑀢𑀧𑀓𑁆𑀔𑁄,_  
_𑀲𑀸𑀍𑀇𑀓𑀸𑀬 𑀉𑀧𑀦𑁆𑀢𑀺𑀓𑀁𑁇_  


(615.)

1939\. _𑀢𑀢𑁄 𑀘 𑀔𑁄 𑀲𑁄 𑀕𑀦𑁆𑀢𑁆𑀯𑀸𑀦,_  
_𑀫𑀸𑀥𑀭𑁄 𑀲𑀼𑀯𑀧𑀡𑁆𑀟𑀺𑀢𑁄;_  
_𑀅𑀣𑀸𑀫𑀦𑁆𑀢𑀬𑀺 𑀲𑀼𑀖𑀭𑀁,_  
_𑀲𑀸𑀍𑀇𑀓𑀁 𑀫𑀜𑁆𑀚𑀼𑀪𑀸𑀡𑀺𑀓𑀁𑁇_  


(616.)

1940\. _“𑀓𑀘𑁆𑀘𑀺 𑀢𑁂 𑀲𑀼𑀖𑀭𑁂 𑀔𑀫𑀦𑀻𑀬𑀁,_  
_𑀓𑀘𑁆𑀘𑀺 𑀯𑁂𑀲𑁆𑀲𑁂 𑀅𑀦𑀸𑀫𑀬𑀁;_  
_𑀓𑀘𑁆𑀘𑀺 𑀢𑁂 𑀫𑀥𑀼𑀦𑀸 𑀮𑀸𑀚𑀸,_  
_𑀮𑀩𑁆𑀪𑀢𑁂 𑀲𑀼𑀖𑀭𑁂 𑀢𑀼𑀯𑀁”𑁇_  


(617.)

1941\. _“𑀓𑀼𑀲𑀮𑀜𑁆𑀘𑁂𑀯 𑀫𑁂 𑀲𑀫𑁆𑀫,_  
_𑀅𑀣𑁄 𑀲𑀫𑁆𑀫 𑀅𑀦𑀸𑀫𑀬𑀁;_  
_𑀅𑀣𑁄 𑀫𑁂 𑀫𑀥𑀼𑀦𑀸 𑀮𑀸𑀚𑀸,_  
_𑀮𑀩𑁆𑀪𑀢𑁂 𑀲𑀼𑀯𑀧𑀡𑁆𑀟𑀺𑀢𑁇_  


(618.)

1942\. _𑀓𑀼𑀢𑁄 𑀦𑀼 𑀲𑀫𑁆𑀫 𑀆𑀕𑀫𑁆𑀫,_  
_𑀓𑀲𑁆𑀲 𑀯𑀸 𑀧𑀳𑀺𑀢𑁄 𑀢𑀼𑀯𑀁;_  
_𑀦 𑀘 𑀫𑁂𑀲𑀺 𑀇𑀢𑁄 𑀧𑀼𑀩𑁆𑀩𑁂,_  
_𑀤𑀺𑀝𑁆𑀞𑁄 𑀯𑀸 𑀬𑀤𑀺 𑀯𑀸 𑀲𑀼𑀢𑁄”𑁇_  


(619.)

1943\. _“𑀅𑀳𑁄𑀲𑀺𑀁 𑀲𑀺𑀯𑀺𑀭𑀸𑀚𑀲𑁆𑀲,_  
_𑀧𑀸𑀲𑀸𑀤𑁂 𑀲𑀬𑀦𑀧𑀸𑀮𑀓𑁄;_  
_𑀢𑀢𑁄 𑀲𑁄 𑀥𑀫𑁆𑀫𑀺𑀓𑁄 𑀭𑀸𑀚𑀸,_  
_𑀩𑀤𑁆𑀥𑁂 𑀫𑁄𑀘𑁂𑀲𑀺 𑀩𑀦𑁆𑀥𑀦𑀸𑁇_  


(620.)

1944\. _𑀢𑀲𑁆𑀲 𑀫𑁂𑀓𑀸 𑀤𑀼𑀢𑀺𑀬𑀸𑀲𑀺,_  
_𑀲𑀸𑀍𑀇𑀓𑀸 𑀫𑀜𑁆𑀚𑀼𑀪𑀸𑀡𑀺𑀓𑀸;_  
_𑀢𑀁 𑀢𑀢𑁆𑀣 𑀅𑀯𑀥𑀻 𑀲𑁂𑀦𑁄,_  
_𑀧𑁂𑀓𑁆𑀔𑀢𑁄 𑀲𑀼𑀖𑀭𑁂 𑀫𑀫𑁇_  


(621.)

1945\. _𑀢𑀲𑁆𑀲𑀸 𑀓𑀸𑀫𑀸 𑀳𑀺 𑀲𑀫𑁆𑀫𑀢𑁆𑀢𑁄,_  
_𑀆𑀕𑀢𑁄𑀲𑁆𑀫𑀺 𑀢𑀯𑀦𑁆𑀢𑀺𑀓𑁂;_  
_𑀲𑀘𑁂 𑀓𑀭𑁂𑀬𑁆𑀬 𑀑𑀓𑀸𑀲𑀁,_  
_𑀉𑀪𑀬𑁄𑀯 𑀯𑀲𑀸𑀫𑀲𑁂”𑁇_  


(622.)

1946\. _“𑀲𑀼𑀯𑁄𑀯 𑀲𑀼𑀯𑀺𑀁 𑀓𑀸𑀫𑁂𑀬𑁆𑀬,_  
_𑀲𑀸𑀍𑀇𑀓𑁄 𑀧𑀦 𑀲𑀸𑀍𑀇𑀓𑀁;_  
_𑀲𑀼𑀯𑀲𑁆𑀲 𑀲𑀸𑀍𑀇𑀓𑀸𑀬𑁂𑀯,_  
_𑀲𑀁𑀯𑀸𑀲𑁄 𑀳𑁄𑀢𑀺 𑀓𑀻𑀤𑀺𑀲𑁄”𑁇_  


(623.)

1947\. _“𑀬𑁄𑀬𑀁 𑀓𑀸𑀫𑁂 𑀓𑀸𑀫𑀬𑀢𑀺,_  
_𑀅𑀧𑀺 𑀘𑀡𑁆𑀟𑀸𑀮𑀺𑀓𑀸𑀫𑀧𑀺;_  
_𑀲𑀩𑁆𑀩𑁄 𑀳𑀺 𑀲𑀤𑀺𑀲𑁄 𑀳𑁄𑀢𑀺,_  
_𑀦𑀢𑁆𑀣𑀺 𑀓𑀸𑀫𑁂 𑀅𑀲𑀸𑀤𑀺𑀲𑁄”𑁇_  


(624.)

1948\. _“𑀅𑀢𑁆𑀣𑀺 𑀚𑀫𑁆𑀧𑀸𑀯𑀢𑀻 𑀦𑀸𑀫,_  
_𑀫𑀸𑀢𑀸 𑀲𑀺𑀯𑀺𑀲𑁆𑀲 𑀭𑀸𑀚𑀺𑀦𑁄;_  
_𑀲𑀸 𑀪𑀭𑀺𑀬𑀸 𑀯𑀸𑀲𑀼𑀤𑁂𑀯𑀲𑁆𑀲,_  
_𑀓𑀡𑁆𑀳𑀲𑁆𑀲 𑀫𑀳𑁂𑀲𑀻 𑀧𑀺𑀬𑀸𑁇_  


(625.)

1949\. _𑀭𑀝𑁆𑀞𑀯𑀢𑀻 𑀓𑀺𑀫𑁆𑀧𑀼𑀭𑀺𑀲𑀻,_  
_𑀲𑀸𑀧𑀺 𑀯𑀘𑁆𑀙𑀁 𑀅𑀓𑀸𑀫𑀬𑀺;_  
_𑀫𑀦𑀼𑀲𑁆𑀲𑁄 𑀫𑀺𑀕𑀺𑀬𑀸 𑀲𑀤𑁆𑀥𑀺𑀁,_  
_𑀦𑀢𑁆𑀣𑀺 𑀓𑀸𑀫𑁂 𑀅𑀲𑀸𑀤𑀺𑀲𑁄𑁇_  


(626.)

1950\. _𑀳𑀦𑁆𑀤 𑀔𑁆𑀯𑀸𑀳𑀁 𑀕𑀫𑀺𑀲𑁆𑀲𑀸𑀫𑀺,_  
_𑀲𑀸𑀍𑀇𑀓𑁂 𑀫𑀜𑁆𑀚𑀼𑀪𑀸𑀡𑀺𑀓𑁂;_  
_𑀧𑀘𑁆𑀘𑀓𑁆𑀔𑀸𑀦𑀼𑀧𑀤𑀜𑁆𑀳𑁂𑀢𑀁,_  
_𑀅𑀢𑀺𑀫𑀜𑁆𑀜𑀲𑀺 𑀦𑀽𑀦 𑀫𑀁”𑁇_  


(627.)

1951\. _“𑀦 𑀲𑀺𑀭𑀻 𑀢𑀭𑀫𑀸𑀦𑀲𑁆𑀲,_  
_𑀫𑀸𑀥𑀭 𑀲𑀼𑀯𑀧𑀡𑁆𑀟𑀺𑀢;_  
_𑀇𑀥𑁂𑀯 𑀢𑀸𑀯 𑀅𑀘𑁆𑀙𑀲𑁆𑀲𑀼,_  
_𑀬𑀸𑀯 𑀭𑀸𑀚𑀸𑀦 𑀤𑀓𑁆𑀔𑀲𑀺;_  
_𑀲𑁄𑀲𑁆𑀲𑀺 𑀲𑀤𑁆𑀤𑀁 𑀫𑀼𑀤𑀺𑀗𑁆𑀕𑀸𑀦𑀁,_  
_𑀆𑀦𑀼𑀪𑀸𑀯𑀜𑁆𑀘 𑀭𑀸𑀚𑀺𑀦𑁄”𑁇_  


(628.)

1952\. _“𑀬𑁄 𑀦𑀼 𑀔𑁆𑀯𑀸𑀬𑀁 𑀢𑀺𑀩𑁆𑀩𑁄 𑀲𑀤𑁆𑀤𑁄,_  
_𑀢𑀺𑀭𑁄𑀚𑀦𑀧𑀤𑁂 𑀲𑀼𑀢𑁄;_  
_𑀥𑀻𑀢𑀸 𑀧𑀜𑁆𑀘𑀸𑀮𑀭𑀸𑀚𑀲𑁆𑀲,_  
_𑀑𑀲𑀥𑀻 𑀯𑀺𑀬 𑀯𑀡𑁆𑀡𑀺𑀦𑀻;_  
_𑀢𑀁 𑀤𑀲𑁆𑀲𑀢𑀺 𑀯𑀺𑀤𑁂𑀳𑀸𑀦𑀁,_  
_𑀲𑁄 𑀯𑀺𑀯𑀸𑀳𑁄 𑀪𑀯𑀺𑀲𑁆𑀲𑀢𑀺”𑁇_  


(629.)

1953\. _“𑀏𑀤𑀺𑀲𑁄 𑀫𑀸 𑀅𑀫𑀺𑀢𑁆𑀢𑀸𑀦𑀁,_  
_𑀯𑀺𑀯𑀸𑀳𑁄 𑀳𑁄𑀢𑀼 𑀫𑀸𑀥𑀭;_  
_𑀬𑀣𑀸 𑀧𑀜𑁆𑀘𑀸𑀮𑀭𑀸𑀚𑀲𑁆𑀲,_  
_𑀯𑁂𑀤𑁂𑀳𑁂𑀦 𑀪𑀯𑀺𑀲𑁆𑀲𑀢𑀺𑁇_  


(630.)

1954\. _𑀆𑀦𑀬𑀺𑀢𑁆𑀯𑀸𑀦 𑀯𑁂𑀤𑁂𑀳𑀁,_  
_𑀧𑀜𑁆𑀘𑀸𑀮𑀸𑀦𑀁 𑀭𑀣𑁂𑀲𑀪𑁄;_  
_𑀢𑀢𑁄 𑀦𑀁 𑀖𑀸𑀢𑀬𑀺𑀲𑁆𑀲𑀢𑀺,_  
_𑀦𑀲𑁆𑀲 𑀲𑀔𑀻 𑀪𑀯𑀺𑀲𑁆𑀲𑀢𑀺”𑁇_  


(631.)

1955\. _“𑀳𑀦𑁆𑀤 𑀔𑁄 𑀫𑀁 𑀅𑀦𑀼𑀚𑀸𑀦𑀸𑀳𑀺,_  
_𑀭𑀢𑁆𑀢𑀺𑀬𑁄 𑀲𑀢𑁆𑀢𑀫𑀢𑁆𑀢𑀺𑀬𑁄;_  
_𑀬𑀸𑀯𑀸𑀳𑀁 𑀲𑀺𑀯𑀺𑀭𑀸𑀚𑀲𑁆𑀲,_  
_𑀆𑀭𑁄𑀘𑁂𑀫𑀺 𑀫𑀳𑁂𑀲𑀺𑀦𑁄;_  
_𑀮𑀤𑁆𑀥𑁄 𑀘 𑀫𑁂 𑀆𑀯𑀲𑀣𑁄,_  
_𑀲𑀸𑀍𑀇𑀓𑀸𑀬 𑀉𑀧𑀦𑁆𑀢𑀺𑀓𑀁”𑁇_  


(632.)

1956\. _“𑀳𑀦𑁆𑀤 𑀔𑁄 𑀢𑀁 𑀅𑀦𑀼𑀚𑀸𑀦𑀸𑀫𑀺,_  
_𑀭𑀢𑁆𑀢𑀺𑀬𑁄 𑀲𑀢𑁆𑀢𑀫𑀢𑁆𑀢𑀺𑀬𑁄;_  
_𑀲𑀘𑁂 𑀢𑁆𑀯𑀁 𑀲𑀢𑁆𑀢𑀭𑀢𑁆𑀢𑁂𑀦,_  
_𑀦𑀸𑀕𑀘𑁆𑀙𑀲𑀺 𑀫𑀫𑀦𑁆𑀢𑀺𑀓𑁂;_  
_𑀫𑀜𑁆𑀜𑁂 𑀑𑀓𑁆𑀓𑀦𑁆𑀢𑀲𑀢𑁆𑀢𑀁 𑀫𑀁,_  
_𑀫𑀢𑀸𑀬 𑀆𑀕𑀫𑀺𑀲𑁆𑀲𑀲𑀺”𑁇_  


(633.)

1957\. _𑀢𑀢𑁄 𑀘 𑀔𑁄 𑀲𑁄 𑀕𑀦𑁆𑀢𑁆𑀯𑀸𑀦,_  
_𑀫𑀸𑀥𑀭𑁄 𑀲𑀼𑀯𑀧𑀡𑁆𑀟𑀺𑀢𑁄;_  
_𑀫𑀳𑁄𑀲𑀥𑀲𑁆𑀲 𑀅𑀓𑁆𑀔𑀸𑀲𑀺,_  
_𑀲𑀸𑀍𑀇𑀓𑀸𑀯𑀘𑀦𑀁 𑀇𑀤𑀁𑁇_  


(634.)

1958\. _“𑀬𑀲𑁆𑀲𑁂𑀯 𑀖𑀭𑁂 𑀪𑀼𑀜𑁆𑀚𑁂𑀬𑁆𑀬 𑀪𑁄𑀕𑀁,_  
_𑀢𑀲𑁆𑀲𑁂𑀯 𑀅𑀢𑁆𑀣𑀁 𑀧𑀼𑀭𑀺𑀲𑁄 𑀘𑀭𑁂𑀬𑁆𑀬;_  
_𑀳𑀦𑁆𑀤𑀸𑀳𑀁 𑀕𑀘𑁆𑀙𑀸𑀫𑀺 𑀧𑀼𑀭𑁂 𑀚𑀦𑀺𑀦𑁆𑀤,_  
_𑀧𑀜𑁆𑀘𑀸𑀮𑀭𑀸𑀚𑀲𑁆𑀲 𑀧𑀼𑀭𑀁 𑀲𑀼𑀭𑀫𑁆𑀫𑀁;_  
_𑀦𑀺𑀯𑁂𑀲𑀦𑀸𑀦𑀺 𑀫𑀸𑀧𑁂𑀢𑀼𑀁,_  
_𑀯𑁂𑀤𑁂𑀳𑀲𑁆𑀲 𑀬𑀲𑀲𑁆𑀲𑀺𑀦𑁄𑁇_  


(635.)

1959\. _𑀦𑀺𑀯𑁂𑀲𑀦𑀸𑀦𑀺 𑀫𑀸𑀧𑁂𑀢𑁆𑀯𑀸,_  
_𑀯𑁂𑀤𑁂𑀳𑀲𑁆𑀲 𑀬𑀲𑀲𑁆𑀲𑀺𑀦𑁄;_  
_𑀬𑀤𑀸 𑀢𑁂 𑀧𑀳𑀺𑀡𑁂𑀬𑁆𑀬𑀸𑀫𑀺,_  
_𑀢𑀤𑀸 𑀏𑀬𑁆𑀬𑀸𑀲𑀺 𑀔𑀢𑁆𑀢𑀺𑀬”𑁇_  


(636.)

1960\. _𑀢𑀢𑁄 𑀘 𑀧𑀸𑀬𑀸𑀲𑀺 𑀧𑀼𑀭𑁂 𑀫𑀳𑁄𑀲𑀥𑁄,_  
_𑀧𑀜𑁆𑀘𑀸𑀮𑀭𑀸𑀚𑀲𑁆𑀲 𑀧𑀼𑀭𑀁 𑀲𑀼𑀭𑀫𑁆𑀫𑀁;_  
_𑀦𑀺𑀯𑁂𑀲𑀦𑀸𑀦𑀺 𑀫𑀸𑀧𑁂𑀢𑀼𑀁,_  
_𑀯𑁂𑀤𑁂𑀳𑀲𑁆𑀲 𑀬𑀲𑀲𑁆𑀲𑀺𑀦𑁄𑁇_  


(637.)

1961\. _𑀦𑀺𑀯𑁂𑀲𑀦𑀸𑀦𑀺 𑀫𑀸𑀧𑁂𑀢𑁆𑀯𑀸,_  
_𑀯𑁂𑀤𑁂𑀳𑀲𑁆𑀲 𑀬𑀲𑀲𑁆𑀲𑀺𑀦𑁄;_  
_𑀅𑀣𑀲𑁆𑀲 𑀧𑀸𑀳𑀺𑀡𑀻 𑀤𑀽𑀢𑀁,_  
_𑀯𑁂𑀤𑁂𑀳𑀁 𑀫𑀺𑀣𑀺𑀮𑀕𑁆𑀕𑀳𑀁;_  
_“𑀏𑀳𑀺 𑀤𑀸𑀦𑀺 𑀫𑀳𑀸𑀭𑀸𑀚,_  
_𑀫𑀸𑀧𑀺𑀢𑀁 𑀢𑁂 𑀦𑀺𑀯𑁂𑀲𑀦𑀁”𑁇_  


(638.)

1962\. _𑀢𑀢𑁄 𑀘 𑀭𑀸𑀚𑀸 𑀧𑀸𑀬𑀸𑀲𑀺,_  
_𑀲𑁂𑀦𑀸𑀬 𑀘𑀢𑀼𑀭𑀗𑁆𑀕𑀺𑀬𑀸;_  
_𑀅𑀦𑀦𑁆𑀢𑀯𑀸𑀳𑀦𑀁 𑀤𑀝𑁆𑀞𑀼𑀁,_  
_𑀨𑀻𑀢𑀁 𑀓𑀧𑀺𑀮𑀺𑀬𑀁 𑀧𑀼𑀭𑀁𑁇_  


(639.)

1963\. _𑀢𑀢𑁄 𑀘 𑀔𑁄 𑀲𑁄 𑀕𑀦𑁆𑀢𑁆𑀯𑀸𑀦,_  
_𑀩𑁆𑀭𑀳𑁆𑀫𑀤𑀢𑁆𑀢𑀲𑁆𑀲 𑀧𑀸𑀳𑀺𑀡𑀺;_  
_“𑀆𑀕𑀢𑁄𑀲𑁆𑀫𑀺 𑀫𑀳𑀸𑀭𑀸𑀚,_  
_𑀢𑀯 𑀧𑀸𑀤𑀸𑀦𑀺 𑀯𑀦𑁆𑀤𑀺𑀢𑀼𑀁𑁇_  


(640.)

1964\. _𑀤𑀤𑀸𑀳𑀺 𑀤𑀸𑀦𑀺 𑀫𑁂 𑀪𑀭𑀺𑀬𑀁,_  
_𑀦𑀸𑀭𑀺𑀁 𑀲𑀩𑁆𑀩𑀗𑁆𑀕𑀲𑁄𑀪𑀺𑀦𑀺𑀁;_  
_𑀲𑀼𑀯𑀡𑁆𑀡𑁂𑀦 𑀧𑀝𑀺𑀘𑁆𑀙𑀦𑁆𑀦𑀁,_  
_𑀤𑀸𑀲𑀻𑀕𑀡𑀧𑀼𑀭𑀓𑁆𑀔𑀢𑀁”𑁇_  


(641.)

1965\. _“𑀲𑁆𑀯𑀸𑀕𑀢𑀁 𑀢𑁂𑀯 𑀯𑁂𑀤𑁂𑀳,_  
_𑀅𑀣𑁄 𑀢𑁂 𑀅𑀤𑀼𑀭𑀸𑀕𑀢𑀁;_  
_𑀦𑀓𑁆𑀔𑀢𑁆𑀢𑀁𑀬𑁂𑀯 𑀧𑀭𑀺𑀧𑀼𑀘𑁆𑀙,_  
_𑀅𑀳𑀁 𑀓𑀜𑁆𑀜𑀁 𑀤𑀤𑀸𑀫𑀺 𑀢𑁂;_  
_𑀲𑀼𑀯𑀡𑁆𑀡𑁂𑀦 𑀧𑀝𑀺𑀘𑁆𑀙𑀦𑁆𑀦𑀁,_  
_𑀤𑀸𑀲𑀻𑀕𑀡𑀧𑀼𑀭𑀓𑁆𑀔𑀢𑀁”𑁇_  


(642.)

1966\. _𑀢𑀢𑁄 𑀘 𑀭𑀸𑀚𑀸 𑀯𑁂𑀤𑁂𑀳𑁄,_  
_𑀦𑀓𑁆𑀔𑀢𑁆𑀢𑀁 𑀧𑀭𑀺𑀧𑀼𑀘𑁆𑀙𑀣;_  
_𑀦𑀓𑁆𑀔𑀢𑁆𑀢𑀁 𑀧𑀭𑀺𑀧𑀼𑀘𑁆𑀙𑀺𑀢𑁆𑀯𑀸,_  
_𑀩𑁆𑀭𑀳𑁆𑀫𑀤𑀢𑁆𑀢𑀲𑁆𑀲 𑀧𑀸𑀳𑀺𑀡𑀺𑁇_  


(643.)

1967\. _“𑀤𑀤𑀸𑀳𑀺 𑀤𑀸𑀦𑀺 𑀫𑁂 𑀪𑀭𑀺𑀬𑀁,_  
_𑀦𑀸𑀭𑀺𑀁 𑀲𑀩𑁆𑀩𑀗𑁆𑀕𑀲𑁄𑀪𑀺𑀦𑀺𑀁;_  
_𑀲𑀼𑀯𑀡𑁆𑀡𑁂𑀦 𑀧𑀝𑀺𑀘𑁆𑀙𑀦𑁆𑀦𑀁,_  
_𑀤𑀸𑀲𑀻𑀕𑀡𑀧𑀼𑀭𑀓𑁆𑀔𑀢𑀁”𑁇_  


(644.)

1968\. _“𑀤𑀤𑀸𑀫𑀺 𑀤𑀸𑀦𑀺 𑀢𑁂 𑀪𑀭𑀺𑀬𑀁,_  
_𑀦𑀸𑀭𑀺𑀁 𑀲𑀩𑁆𑀩𑀗𑁆𑀕𑀲𑁄𑀪𑀺𑀦𑀺𑀁;_  
_𑀲𑀼𑀯𑀡𑁆𑀡𑁂𑀦 𑀧𑀝𑀺𑀘𑁆𑀙𑀦𑁆𑀦𑀁,_  
_𑀤𑀸𑀲𑀻𑀕𑀡𑀧𑀼𑀭𑀓𑁆𑀔𑀢𑀁”𑁇_  


(645.)

1969\. _“𑀳𑀢𑁆𑀣𑀻 𑀅𑀲𑁆𑀲𑀸 𑀭𑀣𑀸 𑀧𑀢𑁆𑀢𑀻,_  
_𑀲𑁂𑀦𑀸 𑀢𑀺𑀝𑁆𑀞𑀦𑁆𑀢𑀺 𑀯𑀫𑁆𑀫𑀺𑀢𑀸;_  
_𑀉𑀓𑁆𑀓𑀸 𑀧𑀤𑀺𑀢𑁆𑀢𑀸 𑀛𑀸𑀬𑀦𑁆𑀢𑀺,_  
_𑀓𑀺𑀁 𑀦𑀼 𑀫𑀜𑁆𑀜𑀦𑁆𑀢𑀺 𑀧𑀡𑁆𑀟𑀺𑀢𑀸𑁇_  


(646.)

1970\. _𑀳𑀢𑁆𑀣𑀻 𑀅𑀲𑁆𑀲𑀸 𑀭𑀣𑀸 𑀧𑀢𑁆𑀢𑀻,_  
_𑀲𑁂𑀦𑀸 𑀢𑀺𑀝𑁆𑀞𑀦𑁆𑀢𑀺 𑀯𑀫𑁆𑀫𑀺𑀢𑀸;_  
_𑀉𑀓𑁆𑀓𑀸 𑀧𑀤𑀺𑀢𑁆𑀢𑀸 𑀛𑀸𑀬𑀦𑁆𑀢𑀺,_  
_𑀓𑀺𑀁 𑀦𑀼 𑀓𑀸𑀳𑀦𑁆𑀢𑀺 𑀧𑀡𑁆𑀟𑀺𑀢”𑁇_  


(647.)

1971\. _“𑀭𑀓𑁆𑀔𑀢𑀺 𑀢𑀁 𑀫𑀳𑀸𑀭𑀸𑀚,_  
_𑀘𑀽𑀍𑀅𑀦𑁂𑀬𑁆𑀬𑁄 𑀫𑀳𑀩𑁆𑀩𑀮𑁄;_  
_𑀧𑀤𑀼𑀝𑁆𑀞𑁄 𑀩𑁆𑀭𑀳𑁆𑀫𑀤𑀢𑁆𑀢𑁂𑀦,_  
_𑀧𑀸𑀢𑁄 𑀢𑀁 𑀖𑀸𑀢𑀬𑀺𑀲𑁆𑀲𑀢𑀺”𑁇_  


(648.)

1972\. _“𑀉𑀩𑁆𑀩𑁂𑀥𑀢𑀺 𑀫𑁂 𑀳𑀤𑀬𑀁,_  
_𑀫𑀼𑀔𑀜𑁆𑀘 𑀧𑀭𑀺𑀲𑀼𑀲𑁆𑀲𑀢𑀺;_  
_𑀦𑀺𑀩𑁆𑀩𑀼𑀢𑀺𑀁 𑀦𑀸𑀥𑀺𑀕𑀘𑁆𑀙𑀸𑀫𑀺,_  
_𑀅𑀕𑁆𑀕𑀺𑀤𑀟𑁆𑀠𑁄𑀯 𑀆𑀢𑀧𑁂𑁇_  


(649.)

1973\. _𑀓𑀫𑁆𑀫𑀸𑀭𑀸𑀦𑀁 𑀬𑀣𑀸 𑀉𑀓𑁆𑀓𑀸,_  
_𑀅𑀦𑁆𑀢𑁄 𑀛𑀸𑀬𑀢𑀺 𑀦𑁄 𑀩𑀳𑀺;_  
_𑀏𑀯𑀫𑁆𑀧𑀺 𑀳𑀤𑀬𑀁 𑀫𑀬𑁆𑀳𑀁,_  
_𑀅𑀦𑁆𑀢𑁄 𑀛𑀸𑀬𑀢𑀺 𑀦𑁄 𑀩𑀳𑀺”𑁇_  


(650.)

1974\. _“𑀧𑀫𑀢𑁆𑀢𑁄 𑀫𑀦𑁆𑀢𑀦𑀸𑀢𑀻𑀢𑁄,_  
_𑀪𑀺𑀦𑁆𑀦𑀫𑀦𑁆𑀢𑁄𑀲𑀺 𑀔𑀢𑁆𑀢𑀺𑀬;_  
_𑀇𑀤𑀸𑀦𑀺 𑀔𑁄 𑀢𑀁 𑀢𑀸𑀬𑀦𑁆𑀢𑀼,_  
_𑀧𑀡𑁆𑀟𑀺𑀢𑀸 𑀫𑀦𑁆𑀢𑀺𑀦𑁄 𑀚𑀦𑀸𑁇_  


(651.)

1975\. _𑀅𑀓𑀢𑁆𑀯𑀸𑀫𑀘𑁆𑀘𑀲𑁆𑀲 𑀯𑀘𑀦𑀁,_  
_𑀅𑀢𑁆𑀣𑀓𑀸𑀫𑀳𑀺𑀢𑁂𑀲𑀺𑀦𑁄;_  
_𑀅𑀢𑁆𑀢𑀧𑀻𑀢𑀺𑀭𑀢𑁄 𑀭𑀸𑀚𑀸,_  
_𑀫𑀺𑀕𑁄 𑀓𑀽𑀝𑁂𑀯 𑀑𑀳𑀺𑀢𑁄𑁇_  


(652.)

1976\. _𑀬𑀣𑀸𑀧𑀺 𑀫𑀘𑁆𑀙𑁄 𑀩𑀍𑀇𑀲𑀁,_  
_𑀯𑀗𑁆𑀓𑀁 𑀫𑀁𑀲𑁂𑀦 𑀙𑀸𑀤𑀺𑀢𑀁;_  
_𑀆𑀫𑀕𑀺𑀤𑁆𑀥𑁄 𑀦 𑀚𑀸𑀦𑀸𑀢𑀺,_  
_𑀫𑀘𑁆𑀙𑁄 𑀫𑀭𑀡𑀫𑀢𑁆𑀢𑀦𑁄𑁇_  


(653.)

1977\. _𑀏𑀯𑀫𑁂𑀯 𑀢𑀼𑀯𑀁 𑀭𑀸𑀚,_  
_𑀘𑀽𑀍𑀅𑀦𑁂𑀬𑁆𑀬𑀲𑁆𑀲 𑀥𑀻𑀢𑀭𑀁;_  
_𑀓𑀸𑀫𑀕𑀺𑀤𑁆𑀥𑁄 𑀦 𑀚𑀸𑀦𑀸𑀲𑀺,_  
_𑀫𑀘𑁆𑀙𑁄𑀯 𑀫𑀭𑀡𑀫𑀢𑁆𑀢𑀦𑁄𑁇_  


(654.)

1978\. _𑀲𑀘𑁂 𑀕𑀘𑁆𑀙𑀲𑀺 𑀧𑀜𑁆𑀘𑀸𑀮𑀁,_  
_𑀔𑀺𑀧𑁆𑀧𑀫𑀢𑁆𑀢𑀁 𑀚𑀳𑀺𑀲𑁆𑀲𑀲𑀺;_  
_𑀫𑀺𑀕𑀁 𑀧𑀦𑁆𑀣𑀸𑀦𑀼𑀩𑀦𑁆𑀥𑀁𑀯,_  
_𑀫𑀳𑀦𑁆𑀢𑀁 𑀪𑀬𑀫𑁂𑀲𑁆𑀲𑀢𑀺𑁇_  


(655.)

1979\. _𑀅𑀦𑀭𑀺𑀬𑀭𑀽𑀧𑁄 𑀧𑀼𑀭𑀺𑀲𑁄 𑀚𑀦𑀺𑀦𑁆𑀤,_  
_𑀅𑀳𑀻𑀯 𑀉𑀘𑁆𑀙𑀗𑁆𑀕𑀕𑀢𑁄 𑀟𑀲𑁂𑀬𑁆𑀬;_  
_𑀦 𑀢𑁂𑀦 𑀫𑀺𑀢𑁆𑀢𑀺𑀁 𑀓𑀬𑀺𑀭𑀸𑀣 𑀥𑀻𑀭𑁄,_  
_𑀤𑀼𑀓𑁆𑀔𑁄 𑀳𑀯𑁂 𑀓𑀸𑀧𑀼𑀭𑀺𑀲𑁂𑀦 𑀲𑀗𑁆𑀕𑀫𑁄𑁇_  


(656.)

1980\. _𑀬𑀤𑁂𑀯 𑀚𑀜𑁆𑀜𑀸 𑀧𑀼𑀭𑀺𑀲𑀁 𑀚𑀦𑀺𑀦𑁆𑀤,_  
_𑀲𑀻𑀮𑀯𑀸𑀬𑀁 𑀩𑀳𑀼𑀲𑁆𑀲𑀼𑀢𑁄;_  
_𑀢𑁂𑀦𑁂𑀯 𑀫𑀺𑀢𑁆𑀢𑀺𑀁 𑀓𑀬𑀺𑀭𑀸𑀣 𑀥𑀻𑀭𑁄,_  
_𑀲𑀼𑀔𑁄 𑀳𑀯𑁂 𑀲𑀧𑁆𑀧𑀼𑀭𑀺𑀲𑁂𑀦 𑀲𑀗𑁆𑀕𑀫𑁄𑁇_  


(657.)

1981\. _𑀩𑀸𑀮𑁄 𑀢𑀼𑀯𑀁 𑀏𑀍𑀅𑀫𑀽𑀕𑁄𑀲𑀺 𑀭𑀸𑀚,_  
_𑀬𑁄 𑀉𑀢𑁆𑀢𑀫𑀢𑁆𑀣𑀸𑀦𑀺 𑀫𑀬𑀻 𑀮𑀧𑀺𑀢𑁆𑀣𑁄;_  
_𑀓𑀺𑀫𑁂𑀯𑀳𑀁 𑀦𑀗𑁆𑀕𑀮𑀓𑁄𑀝𑀺𑀯𑀟𑁆𑀠𑁄,_  
_𑀅𑀢𑁆𑀣𑀸𑀦𑀺 𑀚𑀸𑀦𑀸𑀫𑀺 𑀬𑀣𑀸𑀧𑀺 𑀅𑀜𑁆𑀜𑁂𑁇_  


(658.)

1982\. _𑀇𑀫𑀁 𑀕𑀮𑁂 𑀕𑀳𑁂𑀢𑁆𑀯𑀸𑀦,_  
_𑀦𑀸𑀲𑁂𑀣 𑀯𑀺𑀚𑀺𑀢𑀸 𑀫𑀫;_  
_𑀬𑁄 𑀫𑁂 𑀭𑀢𑀦𑀮𑀸𑀪𑀲𑁆𑀲,_  
_𑀅𑀦𑁆𑀢𑀭𑀸𑀬𑀸𑀬 𑀪𑀸𑀲𑀢𑀺”𑁇_  


(659.)

1983\. _“𑀫𑀳𑁄𑀲𑀥 𑀅𑀢𑀻𑀢𑁂𑀦,_  
_𑀦𑀸𑀦𑀼𑀯𑀺𑀚𑁆𑀛𑀦𑁆𑀢𑀺 𑀧𑀡𑁆𑀟𑀺𑀢𑀸;_  
_𑀓𑀺𑀁 𑀫𑀁 𑀅𑀲𑁆𑀲𑀁𑀯 𑀲𑀫𑁆𑀩𑀤𑁆𑀥𑀁,_  
_𑀧𑀢𑁄𑀤𑁂𑀦𑁂𑀯 𑀯𑀺𑀚𑁆𑀛𑀲𑀺𑁇_  


(660.)

1984\. _𑀲𑀘𑁂 𑀧𑀲𑁆𑀲𑀲𑀺 𑀫𑁄𑀓𑁆𑀔𑀁 𑀯𑀸,_  
_𑀔𑁂𑀫𑀁 𑀯𑀸 𑀧𑀦 𑀧𑀲𑁆𑀲𑀲𑀺;_  
_𑀢𑁂𑀦𑁂𑀯 𑀫𑀁 𑀅𑀦𑀼𑀲𑀸𑀲,_  
_𑀓𑀺𑀁 𑀅𑀢𑀻𑀢𑁂𑀦 𑀯𑀺𑀚𑁆𑀛𑀲𑀺”𑁇_  


(661.)

1985\. _“𑀅𑀢𑀻𑀢𑀁 𑀫𑀸𑀦𑀼𑀲𑀁 𑀓𑀫𑁆𑀫𑀁,_  
_𑀤𑀼𑀓𑁆𑀓𑀭𑀁 𑀤𑀼𑀭𑀪𑀺𑀲𑀫𑁆𑀪𑀯𑀁;_  
_𑀦 𑀢𑀁 𑀲𑀓𑁆𑀓𑁄𑀫𑀺 𑀫𑁄𑀘𑁂𑀢𑀼𑀁,_  
_𑀢𑁆𑀯𑀁 𑀧𑀚𑀸𑀦𑀲𑁆𑀲𑀼 𑀔𑀢𑁆𑀢𑀺𑀬𑁇_  


(662.)

1986\. _𑀲𑀦𑁆𑀢𑀺 𑀯𑁂𑀳𑀸𑀬𑀲𑀸 𑀦𑀸𑀕𑀸,_  
_𑀇𑀤𑁆𑀥𑀺𑀫𑀦𑁆𑀢𑁄 𑀬𑀲𑀲𑁆𑀲𑀺𑀦𑁄;_  
_𑀢𑁂𑀧𑀺 𑀆𑀤𑀸𑀬 𑀕𑀘𑁆𑀙𑁂𑀬𑁆𑀬𑀼𑀁,_  
_𑀬𑀲𑁆𑀲 𑀳𑁄𑀦𑁆𑀢𑀺 𑀢𑀣𑀸𑀯𑀺𑀥𑀸𑁇_  


(663.)

1987\. _𑀲𑀦𑁆𑀢𑀺 𑀯𑁂𑀳𑀸𑀬𑀲𑀸 𑀅𑀲𑁆𑀲𑀸,_  
_𑀇𑀤𑁆𑀥𑀺𑀫𑀦𑁆𑀢𑁄 𑀬𑀲𑀲𑁆𑀲𑀺𑀦𑁄;_  
_𑀢𑁂𑀧𑀺 𑀆𑀤𑀸𑀬 𑀕𑀘𑁆𑀙𑁂𑀬𑁆𑀬𑀼𑀁,_  
_𑀬𑀲𑁆𑀲 𑀳𑁄𑀦𑁆𑀢𑀺 𑀢𑀣𑀸𑀯𑀺𑀥𑀸𑁇_  


(664.)

1988\. _𑀲𑀦𑁆𑀢𑀺 𑀯𑁂𑀳𑀸𑀬𑀲𑀸 𑀧𑀓𑁆𑀔𑀻,_  
_𑀇𑀤𑁆𑀥𑀺𑀫𑀦𑁆𑀢𑁄 𑀬𑀲𑀲𑁆𑀲𑀺𑀦𑁄;_  
_𑀢𑁂𑀧𑀺 𑀆𑀤𑀸𑀬 𑀕𑀘𑁆𑀙𑁂𑀬𑁆𑀬𑀼𑀁,_  
_𑀬𑀲𑁆𑀲 𑀳𑁄𑀦𑁆𑀢𑀺 𑀢𑀣𑀸𑀯𑀺𑀥𑀸𑁇_  


(665.)

1989\. _𑀲𑀦𑁆𑀢𑀺 𑀯𑁂𑀳𑀸𑀬𑀲𑀸 𑀬𑀓𑁆𑀔𑀸,_  
_𑀇𑀤𑁆𑀥𑀺𑀫𑀦𑁆𑀢𑁄 𑀬𑀲𑀲𑁆𑀲𑀺𑀦𑁄;_  
_𑀢𑁂𑀧𑀺 𑀆𑀤𑀸𑀬 𑀕𑀘𑁆𑀙𑁂𑀬𑁆𑀬𑀼𑀁,_  
_𑀬𑀲𑁆𑀲 𑀳𑁄𑀦𑁆𑀢𑀺 𑀢𑀣𑀸𑀯𑀺𑀥𑀸𑁇_  


(666.)

1990\. _𑀅𑀢𑀻𑀢𑀁 𑀫𑀸𑀦𑀼𑀲𑀁 𑀓𑀫𑁆𑀫𑀁,_  
_𑀤𑀼𑀓𑁆𑀓𑀭𑀁 𑀤𑀼𑀭𑀪𑀺𑀲𑀫𑁆𑀪𑀯𑀁;_  
_𑀦 𑀢𑀁 𑀲𑀓𑁆𑀓𑁄𑀫𑀺 𑀫𑁄𑀘𑁂𑀢𑀼𑀁,_  
_𑀅𑀦𑁆𑀢𑀮𑀺𑀓𑁆𑀔𑁂𑀦 𑀔𑀢𑁆𑀢𑀺𑀬”𑁇_  


(667.)

1991\. _“𑀅𑀢𑀻𑀭𑀤𑀲𑁆𑀲𑀻 𑀧𑀼𑀭𑀺𑀲𑁄,_  
_𑀫𑀳𑀦𑁆𑀢𑁂 𑀉𑀤𑀓𑀡𑁆𑀡𑀯𑁂;_  
_𑀬𑀢𑁆𑀣 𑀲𑁄 𑀮𑀪𑀢𑁂 𑀕𑀸𑀥𑀁,_  
_𑀢𑀢𑁆𑀣 𑀲𑁄 𑀯𑀺𑀦𑁆𑀤𑀢𑁂 𑀲𑀼𑀔𑀁𑁇_  


(668.)

1992\. _𑀏𑀯𑀁 𑀅𑀫𑁆𑀳𑀜𑁆𑀘 𑀭𑀜𑁆𑀜𑁄 𑀘,_  
_𑀢𑁆𑀯𑀁 𑀧𑀢𑀺𑀝𑁆𑀞𑀸 𑀫𑀳𑁄𑀲𑀥;_  
_𑀢𑁆𑀯𑀁 𑀦𑁄𑀲𑀺 𑀫𑀦𑁆𑀢𑀺𑀦𑀁 𑀲𑁂𑀝𑁆𑀞𑁄,_  
_𑀅𑀫𑁆𑀳𑁂 𑀤𑀼𑀓𑁆𑀔𑀸 𑀧𑀫𑁄𑀘𑀬”𑁇_  


(669.)

1993\. _“𑀅𑀢𑀻𑀢𑀁 𑀫𑀸𑀦𑀼𑀲𑀁 𑀓𑀫𑁆𑀫𑀁,_  
_𑀤𑀼𑀓𑁆𑀓𑀭𑀁 𑀤𑀼𑀭𑀪𑀺𑀲𑀫𑁆𑀪𑀯𑀁;_  
_𑀦 𑀢𑀁 𑀲𑀓𑁆𑀓𑁄𑀫𑀺 𑀫𑁄𑀘𑁂𑀢𑀼𑀁,_  
_𑀢𑁆𑀯𑀁 𑀧𑀚𑀸𑀦𑀲𑁆𑀲𑀼 𑀲𑁂𑀦𑀓”𑁇_  


(670.)

1994\. _“𑀲𑀼𑀡𑁄𑀳𑀺 𑀫𑁂𑀢𑀁 𑀯𑀘𑀦𑀁,_  
_𑀧𑀲𑁆𑀲 𑀲𑁂𑀦𑀁 𑀫𑀳𑀩𑁆𑀪𑀬𑀁;_  
_𑀲𑁂𑀦𑀓𑀁 𑀤𑀸𑀦𑀺 𑀧𑀼𑀘𑁆𑀙𑀸𑀫𑀺,_  
_𑀓𑀺𑀁 𑀓𑀺𑀘𑁆𑀘𑀁 𑀇𑀥 𑀫𑀜𑁆𑀜𑀲𑀺”𑁇_  


(671.)

1995\. _“𑀅𑀕𑁆𑀕𑀺𑀁 𑀯𑀸 𑀤𑁆𑀯𑀸𑀭𑀢𑁄 𑀤𑁂𑀫,_  
_𑀕𑀡𑁆𑀳𑀸𑀫𑀲𑁂 𑀯𑀺𑀓𑀦𑁆𑀢𑀦𑀁;_  
_𑀅𑀜𑁆𑀜𑀫𑀜𑁆𑀜𑀁 𑀯𑀥𑀺𑀢𑁆𑀯𑀸𑀦,_  
_𑀔𑀺𑀧𑁆𑀧𑀁 𑀳𑀺𑀲𑁆𑀲𑀸𑀫 𑀚𑀻𑀯𑀺𑀢𑀁;_  
_𑀫𑀸 𑀦𑁄 𑀭𑀸𑀚𑀸 𑀩𑁆𑀭𑀳𑁆𑀫𑀤𑀢𑁆𑀢𑁄,_  
_𑀘𑀺𑀭𑀁 𑀤𑀼𑀓𑁆𑀔𑁂𑀦 𑀫𑀸𑀭𑀬𑀺”𑁇_  


(672.)

1996\. _“𑀲𑀼𑀡𑁄𑀳𑀺 𑀫𑁂𑀢𑀁 𑀯𑀘𑀦𑀁,_  
_𑀧𑀲𑁆𑀲 𑀲𑁂𑀦𑀁 𑀫𑀳𑀩𑁆𑀪𑀬𑀁;_  
_𑀧𑀼𑀓𑁆𑀓𑀼𑀲𑀁 𑀤𑀸𑀦𑀺 𑀧𑀼𑀘𑁆𑀙𑀸𑀫𑀺,_  
_𑀓𑀺𑀁 𑀓𑀺𑀘𑁆𑀘𑀁 𑀇𑀥 𑀫𑀜𑁆𑀜𑀲𑀺”𑁇_  


(673.)

1997\. _“𑀯𑀺𑀲𑀁 𑀔𑀸𑀤𑀺𑀢𑁆𑀯𑀸 𑀫𑀺𑀬𑁆𑀬𑀸𑀫,_  
_𑀔𑀺𑀧𑁆𑀧𑀁 𑀳𑀺𑀲𑁆𑀲𑀸𑀫 𑀚𑀻𑀯𑀺𑀢𑀁;_  
_𑀫𑀸 𑀦𑁄 𑀭𑀸𑀚𑀸 𑀩𑁆𑀭𑀳𑁆𑀫𑀤𑀢𑁆𑀢𑁄,_  
_𑀘𑀺𑀭𑀁 𑀤𑀼𑀓𑁆𑀔𑁂𑀦 𑀫𑀸𑀭𑀬𑀺”𑁇_  


(674.)

1998\. _“𑀲𑀼𑀡𑁄𑀳𑀺 𑀫𑁂𑀢𑀁 𑀯𑀘𑀦𑀁,_  
_𑀧𑀲𑁆𑀲 𑀲𑁂𑀦𑀁 𑀫𑀳𑀩𑁆𑀪𑀬𑀁;_  
_𑀓𑀸𑀫𑀺𑀦𑁆𑀤𑀁 𑀤𑀸𑀦𑀺 𑀧𑀼𑀘𑁆𑀙𑀸𑀫𑀺,_  
_𑀓𑀺𑀁 𑀓𑀺𑀘𑁆𑀘𑀁 𑀇𑀥 𑀫𑀜𑁆𑀜𑀲𑀺”𑁇_  


(675.)

1999\. _“𑀭𑀚𑁆𑀚𑀼𑀬𑀸 𑀩𑀚𑁆𑀛 𑀫𑀺𑀬𑁆𑀬𑀸𑀫,_  
_𑀧𑀧𑀸𑀢𑀸 𑀧𑀧𑀢𑀸𑀫𑀲𑁂;_  
_𑀫𑀸 𑀦𑁄 𑀭𑀸𑀚𑀸 𑀩𑁆𑀭𑀳𑁆𑀫𑀤𑀢𑁆𑀢𑁄,_  
_𑀘𑀺𑀭𑀁 𑀤𑀼𑀓𑁆𑀔𑁂𑀦 𑀫𑀸𑀭𑀬𑀺”𑁇_  


(676.)

2000\. _“𑀲𑀼𑀡𑁄𑀳𑀺 𑀫𑁂𑀢𑀁 𑀯𑀘𑀦𑀁,_  
_𑀧𑀲𑁆𑀲 𑀲𑁂𑀦𑀁 𑀫𑀳𑀩𑁆𑀪𑀬𑀁;_  
_𑀤𑁂𑀯𑀺𑀦𑁆𑀤𑀁 𑀤𑀸𑀦𑀺 𑀧𑀼𑀘𑁆𑀙𑀸𑀫𑀺,_  
_𑀓𑀺𑀁 𑀓𑀺𑀘𑁆𑀘𑀁 𑀇𑀥 𑀫𑀜𑁆𑀜𑀲𑀺”𑁇_  


(677.)

2001\. _“𑀅𑀕𑁆𑀕𑀺𑀁 𑀯𑀸 𑀤𑁆𑀯𑀸𑀭𑀢𑁄 𑀤𑁂𑀫,_  
_𑀕𑀡𑁆𑀳𑀸𑀫𑀲𑁂 𑀯𑀺𑀓𑀦𑁆𑀢𑀦𑀁;_  
_𑀅𑀜𑁆𑀜𑀫𑀜𑁆𑀜𑀁 𑀯𑀥𑀺𑀢𑁆𑀯𑀸𑀦,_  
_𑀔𑀺𑀧𑁆𑀧𑀁 𑀳𑀺𑀲𑁆𑀲𑀸𑀫 𑀚𑀻𑀯𑀺𑀢𑀁;_  
_𑀦 𑀦𑁄 𑀲𑀓𑁆𑀓𑁄𑀢𑀺 𑀫𑁄𑀘𑁂𑀢𑀼𑀁,_  
_𑀲𑀼𑀔𑁂𑀦𑁂𑀯 𑀫𑀳𑁄𑀲𑀥𑁄”𑁇_  


(678.)

2002\. _“𑀬𑀣𑀸 𑀓𑀤𑀮𑀺𑀦𑁄 𑀲𑀸𑀭𑀁,_  
_𑀅𑀦𑁆𑀯𑁂𑀲𑀁 𑀦𑀸𑀥𑀺𑀕𑀘𑁆𑀙𑀢𑀺;_  
_𑀏𑀯𑀁 𑀅𑀦𑁆𑀯𑁂𑀲𑀫𑀸𑀦𑀸 𑀦𑀁,_  
_𑀧𑀜𑁆𑀳𑀁 𑀦𑀚𑁆𑀛𑀕𑀫𑀸𑀫𑀲𑁂𑁇_  


(679.)

2003\. _𑀬𑀣𑀸 𑀲𑀺𑀫𑁆𑀩𑀮𑀺𑀦𑁄 𑀲𑀸𑀭𑀁,_  
_𑀅𑀦𑁆𑀯𑁂𑀲𑀁 𑀦𑀸𑀥𑀺𑀕𑀘𑁆𑀙𑀢𑀺;_  
_𑀏𑀯𑀁 𑀅𑀦𑁆𑀯𑁂𑀲𑀫𑀸𑀦𑀸 𑀦𑀁,_  
_𑀧𑀜𑁆𑀳𑀁 𑀦𑀚𑁆𑀛𑀕𑀫𑀸𑀫𑀲𑁂𑁇_  


(680.)

2004\. _𑀅𑀤𑁂𑀲𑁂 𑀯𑀢 𑀦𑁄 𑀯𑀼𑀝𑁆𑀞𑀁,_  
_𑀓𑀼𑀜𑁆𑀚𑀭𑀸𑀦𑀁𑀯𑀦𑁄𑀤𑀓𑁂;_  
_𑀲𑀓𑀸𑀲𑁂 𑀤𑀼𑀫𑁆𑀫𑀦𑀼𑀲𑁆𑀲𑀸𑀦𑀁,_  
_𑀩𑀸𑀮𑀸𑀦𑀁 𑀅𑀯𑀺𑀚𑀸𑀦𑀢𑀁𑁇_  


(681.)

2005\. _𑀉𑀩𑁆𑀩𑁂𑀥𑀢𑀺 𑀫𑁂 𑀳𑀤𑀬𑀁,_  
_𑀫𑀼𑀔𑀜𑁆𑀘 𑀧𑀭𑀺𑀲𑀼𑀲𑁆𑀲𑀢𑀺;_  
_𑀦𑀺𑀩𑁆𑀩𑀼𑀢𑀺𑀁 𑀦𑀸𑀥𑀺𑀕𑀘𑁆𑀙𑀸𑀫𑀺,_  
_𑀅𑀕𑁆𑀕𑀺𑀤𑀟𑁆𑀠𑁄𑀯 𑀆𑀢𑀧𑁂𑁇_  


(682.)

2006\. _𑀓𑀫𑁆𑀫𑀸𑀭𑀸𑀦𑀁 𑀬𑀣𑀸 𑀉𑀓𑁆𑀓𑀸,_  
_𑀅𑀦𑁆𑀢𑁄 𑀛𑀸𑀬𑀢𑀺 𑀦𑁄 𑀩𑀳𑀺;_  
_𑀏𑀯𑀫𑁆𑀧𑀺 𑀳𑀤𑀬𑀁 𑀫𑀬𑁆𑀳𑀁,_  
_𑀅𑀦𑁆𑀢𑁄 𑀛𑀸𑀬𑀢𑀺 𑀦𑁄 𑀩𑀳𑀺”𑁇_  


(683.)

2007\. _𑀢𑀢𑁄 𑀲𑁄 𑀧𑀡𑁆𑀟𑀺𑀢𑁄 𑀥𑀻𑀭𑁄,_  
_𑀅𑀢𑁆𑀣𑀤𑀲𑁆𑀲𑀻 𑀫𑀳𑁄𑀲𑀥𑁄;_  
_𑀯𑁂𑀤𑁂𑀳𑀁 𑀤𑀼𑀓𑁆𑀔𑀺𑀢𑀁 𑀤𑀺𑀲𑁆𑀯𑀸,_  
_𑀇𑀤𑀁 𑀯𑀘𑀦𑀫𑀩𑁆𑀭𑀯𑀺𑁇_  


(684.)

2008\. _“𑀫𑀸 𑀢𑁆𑀯𑀁 𑀪𑀸𑀬𑀺 𑀫𑀳𑀸𑀭𑀸𑀚,_  
_𑀫𑀸 𑀢𑁆𑀯𑀁 𑀪𑀸𑀬𑀺 𑀭𑀣𑁂𑀲𑀪;_  
_𑀅𑀳𑀁 𑀢𑀁 𑀫𑁄𑀘𑀬𑀺𑀲𑁆𑀲𑀸𑀫𑀺,_  
_𑀭𑀸𑀳𑀼𑀕𑁆𑀕𑀳𑀁𑀯 𑀘𑀦𑁆𑀤𑀺𑀫𑀁𑁇_  


(685.)

2009\. _𑀫𑀸 𑀢𑁆𑀯𑀁 𑀪𑀸𑀬𑀺 𑀫𑀳𑀸𑀭𑀸𑀚,_  
_𑀫𑀸 𑀢𑁆𑀯𑀁 𑀪𑀸𑀬𑀺 𑀭𑀣𑁂𑀲𑀪;_  
_𑀅𑀳𑀁 𑀢𑀁 𑀫𑁄𑀘𑀬𑀺𑀲𑁆𑀲𑀸𑀫𑀺,_  
_𑀭𑀸𑀳𑀼𑀕𑁆𑀕𑀳𑀁𑀯 𑀲𑀽𑀭𑀺𑀬𑀁𑁇_  


(686.)

2010\. _𑀫𑀸 𑀢𑁆𑀯𑀁 𑀪𑀸𑀬𑀺 𑀫𑀳𑀸𑀭𑀸𑀚,_  
_𑀫𑀸 𑀢𑁆𑀯𑀁 𑀪𑀸𑀬𑀺 𑀭𑀣𑁂𑀲𑀪;_  
_𑀅𑀳𑀁 𑀢𑀁 𑀫𑁄𑀘𑀬𑀺𑀲𑁆𑀲𑀸𑀫𑀺,_  
_𑀧𑀗𑁆𑀓𑁂 𑀲𑀦𑁆𑀦𑀁𑀯 𑀓𑀼𑀜𑁆𑀚𑀭𑀁𑁇_  


(687.)

2011\. _𑀫𑀸 𑀢𑁆𑀯𑀁 𑀪𑀸𑀬𑀺 𑀫𑀳𑀸𑀭𑀸𑀚,_  
_𑀫𑀸 𑀢𑁆𑀯𑀁 𑀪𑀸𑀬𑀺 𑀭𑀣𑁂𑀲𑀪;_  
_𑀅𑀳𑀁 𑀢𑀁 𑀫𑁄𑀘𑀬𑀺𑀲𑁆𑀲𑀸𑀫𑀺,_  
_𑀧𑁂𑀍𑀆𑀩𑀤𑁆𑀥𑀁𑀯 𑀧𑀦𑁆𑀦𑀕𑀁𑁇_  


(688.)

2012\. _𑀫𑀸 𑀢𑁆𑀯𑀁 𑀪𑀸𑀬𑀺 𑀫𑀳𑀸𑀭𑀸𑀚,_  
_𑀫𑀸 𑀢𑁆𑀯𑀁 𑀪𑀸𑀬𑀺 𑀭𑀣𑁂𑀲𑀪;_  
_𑀅𑀳𑀁 𑀢𑀁 𑀫𑁄𑀘𑀬𑀺𑀲𑁆𑀲𑀸𑀫𑀺,_  
_𑀧𑀓𑁆𑀔𑀺𑀁 𑀩𑀤𑁆𑀥𑀁𑀯 𑀧𑀜𑁆𑀚𑀭𑁂𑁇_  


(689.)

2013\. _𑀫𑀸 𑀢𑁆𑀯𑀁 𑀪𑀸𑀬𑀺 𑀫𑀳𑀸𑀭𑀸𑀚,_  
_𑀫𑀸 𑀢𑁆𑀯𑀁 𑀪𑀸𑀬𑀺 𑀭𑀣𑁂𑀲𑀪;_  
_𑀅𑀳𑀁 𑀢𑀁 𑀫𑁄𑀘𑀬𑀺𑀲𑁆𑀲𑀸𑀫𑀺,_  
_𑀫𑀘𑁆𑀙𑁂 𑀚𑀸𑀮𑀕𑀢𑁂𑀭𑀺𑀯𑁇_  


(690.)

2014\. _𑀫𑀸 𑀢𑁆𑀯𑀁 𑀪𑀸𑀬𑀺 𑀫𑀳𑀸𑀭𑀸𑀚,_  
_𑀫𑀸 𑀢𑁆𑀯𑀁 𑀪𑀸𑀬𑀺 𑀭𑀣𑁂𑀲𑀪;_  
_𑀅𑀳𑀁 𑀢𑀁 𑀫𑁄𑀘𑀬𑀺𑀲𑁆𑀲𑀸𑀫𑀺,_  
_𑀲𑀬𑁄𑀕𑁆𑀕𑀩𑀮𑀯𑀸𑀳𑀦𑀁𑁇_  


(691.)

2015\. _𑀫𑀸 𑀢𑁆𑀯𑀁 𑀪𑀸𑀬𑀺 𑀫𑀳𑀸𑀭𑀸𑀚,_  
_𑀫𑀸 𑀢𑁆𑀯𑀁 𑀪𑀸𑀬𑀺 𑀭𑀣𑁂𑀲𑀪;_  
_𑀧𑀜𑁆𑀘𑀸𑀮𑀁 𑀯𑀸𑀳𑀬𑀺𑀲𑁆𑀲𑀸𑀫𑀺,_  
_𑀓𑀸𑀓𑀲𑁂𑀦𑀁𑀯 𑀮𑁂𑀟𑁆𑀟𑀼𑀦𑀸𑁇_  


(692.)

2016\. _𑀅𑀤𑀼 𑀧𑀜𑁆𑀜𑀸 𑀓𑀺𑀫𑀢𑁆𑀣𑀺𑀬𑀸,_  
_𑀅𑀫𑀘𑁆𑀘𑁄 𑀯𑀸𑀧𑀺 𑀢𑀸𑀤𑀺𑀲𑁄;_  
_𑀬𑁄 𑀢𑀁 𑀲𑀫𑁆𑀩𑀸𑀥𑀧𑀓𑁆𑀔𑀦𑁆𑀤𑀁,_  
_𑀤𑀼𑀓𑁆𑀔𑀸 𑀦 𑀧𑀭𑀺𑀫𑁄𑀘𑀬𑁂”𑁇_  


(693.)

2017\. _“𑀏𑀣 𑀫𑀸𑀡𑀯𑀸 𑀉𑀝𑁆𑀞𑁂𑀣,_  
_𑀫𑀼𑀔𑀁 𑀲𑁄𑀥𑁂𑀣 𑀲𑀦𑁆𑀥𑀺𑀦𑁄;_  
_𑀯𑁂𑀤𑁂𑀳𑁄 𑀲𑀳𑀫𑀘𑁆𑀘𑁂𑀳𑀺,_  
_𑀉𑀫𑀗𑁆𑀕𑁂𑀦 𑀕𑀫𑀺𑀲𑁆𑀲𑀢𑀺”𑁇_  


(694.)

2018\. _𑀢𑀲𑁆𑀲 𑀢𑀁 𑀯𑀘𑀦𑀁 𑀲𑀼𑀢𑁆𑀯𑀸,_  
_𑀧𑀡𑁆𑀟𑀺𑀢𑀲𑁆𑀲𑀸𑀦𑀼𑀘𑀸𑀭𑀺𑀦𑁄;_  
_𑀉𑀫𑀗𑁆𑀕𑀤𑁆𑀯𑀸𑀭𑀁 𑀯𑀺𑀯𑀭𑀺𑀁𑀲𑀼,_  
_𑀬𑀦𑁆𑀢𑀬𑀼𑀢𑁆𑀢𑁂 𑀘 𑀅𑀕𑁆𑀕𑀍𑀏𑁇_  


(695.)

2019\. _𑀧𑀼𑀭𑀢𑁄 𑀲𑁂𑀦𑀓𑁄 𑀬𑀸𑀢𑀺,_  
_𑀧𑀘𑁆𑀙𑀢𑁄 𑀘 𑀫𑀳𑁄𑀲𑀥𑁄;_  
_𑀫𑀚𑁆𑀛𑁂 𑀘 𑀭𑀸𑀚𑀸 𑀯𑁂𑀤𑁂𑀳𑁄,_  
_𑀅𑀫𑀘𑁆𑀘𑀧𑀭𑀺𑀯𑀸𑀭𑀺𑀢𑁄𑁇_  


(696.)

2020\. _𑀉𑀫𑀗𑁆𑀕𑀸 𑀦𑀺𑀓𑁆𑀔𑀫𑀺𑀢𑁆𑀯𑀸𑀦,_  
_𑀯𑁂𑀤𑁂𑀳𑁄 𑀦𑀸𑀯𑀫𑀸𑀭𑀼𑀳𑀺;_  
_𑀅𑀪𑀺𑀭𑀽𑀍𑀳𑀜𑁆𑀘 𑀢𑀁 𑀜𑀢𑁆𑀯𑀸,_  
_𑀅𑀦𑀼𑀲𑀸𑀲𑀺 𑀫𑀳𑁄𑀲𑀥𑁄𑁇_  


(697.)

2021\. _“𑀅𑀬𑀁 𑀢𑁂 𑀲𑀲𑀼𑀭𑁄 𑀤𑁂𑀯,_  
_𑀅𑀬𑀁 𑀲𑀲𑁆𑀲𑀼 𑀚𑀦𑀸𑀥𑀺𑀧;_  
_𑀬𑀣𑀸 𑀫𑀸𑀢𑀼 𑀧𑀝𑀺𑀧𑀢𑁆𑀢𑀺,_  
_𑀏𑀯𑀁 𑀢𑁂 𑀳𑁄𑀢𑀼 𑀲𑀲𑁆𑀲𑀼𑀬𑀸𑁇_  


(698.)

2022\. _𑀬𑀣𑀸𑀧𑀺 𑀦𑀺𑀬𑀓𑁄 𑀪𑀸𑀢𑀸,_  
_𑀲𑁅𑀤𑀭𑀺𑀬𑁄 𑀏𑀓𑀫𑀸𑀢𑀼𑀓𑁄;_  
_𑀏𑀯𑀁 𑀧𑀜𑁆𑀘𑀸𑀮𑀘𑀦𑁆𑀤𑁄 𑀢𑁂,_  
_𑀤𑀬𑀺𑀢𑀩𑁆𑀩𑁄 𑀭𑀣𑁂𑀲𑀪𑁇_  


(699.)

2023\. _𑀅𑀬𑀁 𑀧𑀜𑁆𑀘𑀸𑀮𑀘𑀦𑁆𑀤𑀻 𑀢𑁂,_  
_𑀭𑀸𑀚𑀧𑀼𑀢𑁆𑀢𑀻 𑀅𑀪𑀺𑀘𑁆𑀙𑀺𑀢𑀸;_  
_𑀓𑀸𑀫𑀁 𑀓𑀭𑁄𑀳𑀺 𑀢𑁂 𑀢𑀸𑀬,_  
_𑀪𑀭𑀺𑀬𑀸 𑀢𑁂 𑀭𑀣𑁂𑀲𑀪”𑁇_  


(700.)

2024\. _“𑀆𑀭𑀼𑀬𑁆𑀳 𑀦𑀸𑀯𑀁 𑀢𑀭𑀫𑀸𑀦𑁄,_  
_𑀓𑀺𑀁 𑀦𑀼 𑀢𑀻𑀭𑀫𑁆𑀳𑀺 𑀢𑀺𑀝𑁆𑀞𑀲𑀺;_  
_𑀓𑀺𑀘𑁆𑀙𑀸 𑀫𑀼𑀢𑁆𑀢𑀸𑀫𑁆𑀳 𑀤𑀼𑀓𑁆𑀔𑀢𑁄,_  
_𑀬𑀸𑀫 𑀤𑀸𑀦𑀺 𑀫𑀳𑁄𑀲𑀥”𑁇_  


(701.)

2025\. _“𑀦𑁂𑀲 𑀥𑀫𑁆𑀫𑁄 𑀫𑀳𑀸𑀭𑀸𑀚,_  
_𑀬𑁄𑀳𑀁 𑀲𑁂𑀦𑀸𑀬 𑀦𑀸𑀬𑀓𑁄;_  
_𑀲𑁂𑀦𑀗𑁆𑀕𑀁 𑀧𑀭𑀺𑀳𑀸𑀧𑁂𑀢𑁆𑀯𑀸,_  
_𑀅𑀢𑁆𑀢𑀸𑀦𑀁 𑀧𑀭𑀺𑀫𑁄𑀘𑀬𑁂𑁇_  


(702.)

2026\. _𑀦𑀺𑀯𑁂𑀲𑀦𑀫𑁆𑀳𑀺 𑀢𑁂 𑀤𑁂𑀯,_  
_𑀲𑁂𑀦𑀗𑁆𑀕𑀁 𑀧𑀭𑀺𑀳𑀸𑀧𑀺𑀢𑀁;_  
_𑀢𑀁 𑀤𑀺𑀦𑁆𑀦𑀁 𑀩𑁆𑀭𑀳𑁆𑀫𑀤𑀢𑁆𑀢𑁂𑀦,_  
_𑀆𑀦𑀬𑀺𑀲𑁆𑀲𑀁 𑀭𑀣𑁂𑀲𑀪”𑁇_  


(703.)

2027\. _“𑀅𑀧𑁆𑀧𑀲𑁂𑀦𑁄 𑀫𑀳𑀸𑀲𑁂𑀦𑀁,_  
_𑀓𑀣𑀁 𑀯𑀺𑀕𑁆𑀕𑀬𑁆𑀳 𑀞𑀲𑁆𑀲𑀲𑀺;_  
_𑀤𑀼𑀩𑁆𑀩𑀮𑁄 𑀩𑀮𑀯𑀦𑁆𑀢𑁂𑀦,_  
_𑀯𑀺𑀳𑀜𑁆𑀜𑀺𑀲𑁆𑀲𑀲𑀺 𑀧𑀡𑁆𑀟𑀺𑀢”𑁇_  


(704.)

2028\. _“𑀅𑀧𑁆𑀧𑀲𑁂𑀦𑁄𑀧𑀺 𑀘𑁂 𑀫𑀦𑁆𑀢𑀻,_  
_𑀫𑀳𑀸𑀲𑁂𑀦𑀁 𑀅𑀫𑀦𑁆𑀢𑀺𑀦𑀁;_  
_𑀚𑀺𑀦𑀸𑀢𑀺 𑀭𑀸𑀚𑀸 𑀭𑀸𑀚𑀸𑀦𑁄,_  
_𑀆𑀤𑀺𑀘𑁆𑀘𑁄𑀯𑀼𑀤𑀬𑀁 𑀢𑀫𑀁”𑁇_  


(705.)

2029\. _“𑀲𑀼𑀲𑀼𑀔𑀁 𑀯𑀢 𑀲𑀁𑀯𑀸𑀲𑁄,_  
_𑀧𑀡𑁆𑀟𑀺𑀢𑁂𑀳𑀻𑀢𑀺 𑀲𑁂𑀦𑀓;_  
_𑀧𑀓𑁆𑀔𑀻𑀯 𑀧𑀜𑁆𑀚𑀭𑁂 𑀩𑀤𑁆𑀥𑁂,_  
_𑀫𑀘𑁆𑀙𑁂 𑀚𑀸𑀮𑀕𑀢𑁂𑀭𑀺𑀯;_  
_𑀅𑀫𑀺𑀢𑁆𑀢𑀳𑀢𑁆𑀣𑀢𑁆𑀢𑀕𑀢𑁂,_  
_𑀫𑁄𑀘𑀬𑀻 𑀦𑁄 𑀫𑀳𑁄𑀲𑀥𑁄”𑁇_  


(706.)

2030\. _“𑀏𑀯𑀫𑁂𑀢𑀁 𑀫𑀳𑀸𑀭𑀸𑀚,_  
_𑀧𑀡𑁆𑀟𑀺𑀢𑀸 𑀳𑀺 𑀲𑀼𑀔𑀸𑀯𑀳𑀸;_  
_𑀧𑀓𑁆𑀔𑀻𑀯 𑀧𑀜𑁆𑀚𑀭𑁂 𑀩𑀤𑁆𑀥𑁂,_  
_𑀫𑀘𑁆𑀙𑁂 𑀚𑀸𑀮𑀕𑀢𑁂𑀭𑀺𑀯;_  
_𑀅𑀫𑀺𑀢𑁆𑀢𑀳𑀢𑁆𑀣𑀢𑁆𑀢𑀕𑀢𑁂,_  
_𑀫𑁄𑀘𑀬𑀻 𑀦𑁄 𑀫𑀳𑁄𑀲𑀥𑁄”𑁇_  


(707.)

2031\. _𑀭𑀓𑁆𑀔𑀺𑀢𑁆𑀯𑀸 𑀓𑀲𑀺𑀡𑀁 𑀭𑀢𑁆𑀢𑀺𑀁,_  
_𑀘𑀽𑀍𑀅𑀦𑁂𑀬𑁆𑀬𑁄 𑀫𑀳𑀩𑁆𑀩𑀮𑁄;_  
_𑀉𑀤𑁂𑀦𑁆𑀢𑀁 𑀅𑀭𑀼𑀡𑀼𑀕𑁆𑀕𑀲𑁆𑀫𑀺𑀁,_  
_𑀉𑀧𑀓𑀸𑀭𑀺𑀁 𑀉𑀧𑀸𑀕𑀫𑀺𑁇_  


(708.)

2032\. _𑀆𑀭𑀼𑀬𑁆𑀳 𑀧𑀯𑀭𑀁 𑀦𑀸𑀕𑀁,_  
_𑀩𑀮𑀯𑀦𑁆𑀢𑀁 𑀲𑀝𑁆𑀞𑀺𑀳𑀸𑀬𑀦𑀁;_  
_𑀭𑀸𑀚𑀸 𑀅𑀯𑁄𑀘 𑀧𑀜𑁆𑀘𑀸𑀮𑁄,_  
_𑀘𑀽𑀍𑀅𑀦𑁂𑀬𑁆𑀬𑁄 𑀫𑀳𑀩𑁆𑀩𑀮𑁄𑁇_  


(709.)

2033\. _𑀲𑀦𑁆𑀦𑀤𑁆𑀥𑁄 𑀫𑀡𑀺𑀯𑀫𑁆𑀫𑁂𑀦,_  
_𑀲𑀭𑀫𑀸𑀤𑀸𑀬 𑀧𑀸𑀡𑀺𑀦𑀸;_  
_𑀧𑁂𑀲𑀺𑀬𑁂 𑀅𑀚𑁆𑀛𑀪𑀸𑀲𑀺𑀢𑁆𑀣,_  
_𑀧𑀼𑀣𑀼𑀕𑀼𑀫𑁆𑀩𑁂 𑀲𑀫𑀸𑀕𑀢𑁂𑁇_  


(710.)

2034\. _𑀳𑀢𑁆𑀣𑀸𑀭𑁄𑀳𑁂 𑀅𑀦𑀻𑀓𑀝𑁆𑀞𑁂,_  
_𑀭𑀣𑀺𑀓𑁂 𑀧𑀢𑁆𑀢𑀺𑀓𑀸𑀭𑀓𑁂;_  
_𑀉𑀧𑀸𑀲𑀦𑀫𑁆𑀳𑀺 𑀓𑀢𑀳𑀢𑁆𑀣𑁂,_  
_𑀯𑀸𑀮𑀯𑁂𑀥𑁂 𑀲𑀫𑀸𑀕𑀢𑁂𑁇_  


(711.)

2035\. _“𑀧𑁂𑀲𑁂𑀣 𑀓𑀼𑀜𑁆𑀚𑀭𑁂 𑀤𑀦𑁆𑀢𑀻,_  
_𑀩𑀮𑀯𑀦𑁆𑀢𑁂 𑀲𑀝𑁆𑀞𑀺𑀳𑀸𑀬𑀦𑁂;_  
_𑀫𑀤𑁆𑀤𑀦𑁆𑀢𑀼 𑀓𑀼𑀜𑁆𑀚𑀭𑀸 𑀦𑀕𑀭𑀁,_  
_𑀯𑁂𑀤𑁂𑀳𑁂𑀦 𑀲𑀼𑀫𑀸𑀧𑀺𑀢𑀁𑁇_  


(712.)

2036\. _𑀯𑀘𑁆𑀙𑀤𑀦𑁆𑀢𑀫𑀼𑀔𑀸 𑀲𑁂𑀢𑀸,_  
_𑀢𑀺𑀓𑁆𑀔𑀕𑁆𑀕𑀸 𑀅𑀝𑁆𑀞𑀺𑀯𑁂𑀥𑀺𑀦𑁄;_  
_𑀧𑀡𑀼𑀦𑁆𑀦𑀸 𑀥𑀦𑀼𑀯𑁂𑀕𑁂𑀦,_  
_𑀲𑀫𑁆𑀧𑀢𑀦𑁆𑀢𑀼𑀢𑀭𑀻𑀢𑀭𑀸𑁇_  


(713.)

2037\. _𑀫𑀸𑀡𑀯𑀸 𑀯𑀫𑁆𑀫𑀺𑀦𑁄 𑀲𑀽𑀭𑀸,_  
_𑀘𑀺𑀢𑁆𑀭𑀤𑀡𑁆𑀟𑀬𑀼𑀢𑀸𑀯𑀼𑀥𑀸;_  
_𑀧𑀓𑁆𑀔𑀦𑁆𑀤𑀺𑀦𑁄 𑀫𑀳𑀸𑀦𑀸𑀕𑀸,_  
_𑀳𑀢𑁆𑀣𑀻𑀦𑀁 𑀳𑁄𑀦𑁆𑀢𑀼 𑀲𑀫𑁆𑀫𑀼𑀔𑀸𑁇_  


(714.)

2038\. _𑀲𑀢𑁆𑀢𑀺𑀬𑁄 𑀢𑁂𑀮𑀥𑁄𑀢𑀸𑀬𑁄,_  
_𑀅𑀘𑁆𑀘𑀺𑀫𑀦𑁆𑀢𑀸 𑀧𑀪𑀲𑁆𑀲𑀭𑀸;_  
_𑀯𑀺𑀚𑁆𑀚𑁄𑀢𑀫𑀸𑀦𑀸 𑀢𑀺𑀝𑁆𑀞𑀦𑁆𑀢𑀼,_  
_𑀲𑀢𑀭𑀁𑀲𑀻𑀯 𑀢𑀸𑀭𑀓𑀸𑁇_  


(715.)

2039\. _𑀆𑀯𑀼𑀥𑀩𑀮𑀯𑀦𑁆𑀢𑀸𑀦𑀁,_  
_𑀕𑀼𑀡𑀺𑀓𑀸𑀬𑀽𑀭𑀥𑀸𑀭𑀺𑀦𑀁;_  
_𑀏𑀢𑀸𑀤𑀺𑀲𑀸𑀦𑀁 𑀬𑁄𑀥𑀸𑀦𑀁,_  
_𑀲𑀗𑁆𑀕𑀸𑀫𑁂 𑀅𑀧𑀮𑀸𑀬𑀺𑀦𑀁;_  
_𑀯𑁂𑀤𑁂𑀳𑁄 𑀓𑀼𑀢𑁄 𑀫𑀼𑀘𑁆𑀘𑀺𑀲𑁆𑀲𑀢𑀺,_  
_𑀲𑀘𑁂 𑀧𑀓𑁆𑀔𑀻𑀯 𑀓𑀸𑀳𑀺𑀢𑀺𑁇_  


(716.)

2040\. _𑀢𑀺𑀁𑀲 𑀫𑁂 𑀧𑀼𑀭𑀺𑀲𑀦𑀸𑀯𑀼𑀢𑁆𑀬𑁄,_  
_𑀲𑀩𑁆𑀩𑁂𑀯𑁂𑀓𑁂𑀓𑀦𑀺𑀘𑁆𑀘𑀺𑀢𑀸;_  
_𑀬𑁂𑀲𑀁 𑀲𑀫𑀁 𑀦 𑀧𑀲𑁆𑀲𑀸𑀫𑀺,_  
_𑀓𑁂𑀯𑀮𑀁 𑀫𑀳𑀺𑀫𑀁 𑀘𑀭𑀁𑁇_  


(717.)

2041\. _𑀦𑀸𑀕𑀸 𑀘 𑀓𑀧𑁆𑀧𑀺𑀢𑀸 𑀤𑀦𑁆𑀢𑀻,_  
_𑀩𑀮𑀯𑀦𑁆𑀢𑁄 𑀲𑀝𑁆𑀞𑀺𑀳𑀸𑀬𑀦𑀸;_  
_𑀬𑁂𑀲𑀁 𑀔𑀦𑁆𑀥𑁂𑀲𑀼 𑀲𑁄𑀪𑀦𑁆𑀢𑀺,_  
_𑀓𑀼𑀫𑀸𑀭𑀸 𑀘𑀸𑀭𑀼𑀤𑀲𑁆𑀲𑀦𑀸𑁇_  


(718.)

2042\. _𑀧𑀻𑀢𑀸𑀮𑀗𑁆𑀓𑀸𑀭𑀸 𑀧𑀻𑀢𑀯𑀲𑀦𑀸,_  
_𑀧𑀻𑀢𑀼𑀢𑁆𑀢𑀭𑀦𑀺𑀯𑀸𑀲𑀦𑀸;_  
_𑀦𑀸𑀕𑀔𑀦𑁆𑀥𑁂𑀲𑀼 𑀲𑁄𑀪𑀦𑁆𑀢𑀺,_  
_𑀤𑁂𑀯𑀧𑀼𑀢𑁆𑀢𑀸𑀯 𑀦𑀦𑁆𑀤𑀦𑁂𑁇_  


(719.)

2043\. _𑀧𑀸𑀞𑀻𑀦𑀯𑀡𑁆𑀡𑀸 𑀦𑁂𑀢𑁆𑀢𑀺𑀁𑀲𑀸,_  
_𑀢𑁂𑀮𑀥𑁄𑀢𑀸 𑀧𑀪𑀲𑁆𑀲𑀭𑀸;_  
_𑀦𑀺𑀝𑁆𑀞𑀺𑀢𑀸 𑀦𑀭𑀥𑀻𑀭𑁂𑀳𑀺,_  
_𑀲𑀫𑀥𑀸𑀭𑀸 𑀲𑀼𑀦𑀺𑀲𑁆𑀲𑀺𑀢𑀸𑁇_  


(720.)

2044\. _𑀯𑁂𑀮𑁆𑀮𑀸𑀮𑀺𑀦𑁄 𑀯𑀻𑀢𑀫𑀮𑀸,_  
_𑀲𑀺𑀓𑁆𑀓𑀸𑀬𑀲𑀫𑀬𑀸 𑀤𑀍𑀆;_  
_𑀕𑀳𑀺𑀢𑀸 𑀩𑀮𑀯𑀦𑁆𑀢𑁂𑀳𑀺,_  
_𑀲𑀼𑀧𑁆𑀧𑀳𑀸𑀭𑀧𑁆𑀧𑀳𑀸𑀭𑀺𑀪𑀺𑁇_  


(721.)

2045\. _𑀲𑀼𑀯𑀡𑁆𑀡𑀣𑀭𑀼𑀲𑀫𑁆𑀧𑀦𑁆𑀦𑀸,_  
_𑀮𑁄𑀳𑀺𑀢𑀓𑀘𑁆𑀙𑀼𑀧𑀥𑀸𑀭𑀺𑀢𑀸;_  
_𑀯𑀺𑀯𑀢𑁆𑀢𑀫𑀸𑀦𑀸 𑀲𑁄𑀪𑀦𑁆𑀢𑀺,_  
_𑀯𑀺𑀚𑁆𑀚𑀼𑀯𑀩𑁆𑀪𑀖𑀦𑀦𑁆𑀢𑀭𑁂𑁇_  


(722.)

2046\. _𑀧𑀝𑀸𑀓𑀸 𑀯𑀫𑁆𑀫𑀺𑀦𑁄 𑀲𑀽𑀭𑀸,_  
_𑀅𑀲𑀺𑀘𑀫𑁆𑀫𑀲𑁆𑀲 𑀓𑁄𑀯𑀺𑀤𑀸;_  
_𑀥𑀦𑀼𑀕𑁆𑀕𑀳𑀸 𑀲𑀺𑀓𑁆𑀔𑀺𑀢𑀭𑀸,_  
_𑀦𑀸𑀕𑀔𑀦𑁆𑀥𑁂 𑀦𑀺𑀧𑀸𑀢𑀺𑀦𑁄𑁇_  


(723.)

2047\. _𑀏𑀢𑀸𑀤𑀺𑀲𑁂𑀳𑀺 𑀧𑀭𑀺𑀓𑁆𑀔𑀺𑀢𑁆𑀢𑁄,_  
_𑀦𑀢𑁆𑀣𑀺 𑀫𑁄𑀓𑁆𑀔𑁄 𑀇𑀢𑁄 𑀢𑀯;_  
_𑀧𑀪𑀸𑀯𑀁 𑀢𑁂 𑀦 𑀧𑀲𑁆𑀲𑀸𑀫𑀺,_  
_𑀬𑁂𑀦 𑀢𑁆𑀯𑀁 𑀫𑀺𑀣𑀺𑀮𑀁 𑀯𑀚𑁂”𑁇_  


(724.)

2048\. _“𑀓𑀺𑀁 𑀦𑀼 𑀲𑀦𑁆𑀢𑀭𑀫𑀸𑀦𑁄𑀯,_  
_𑀦𑀸𑀕𑀁 𑀧𑁂𑀲𑁂𑀲𑀺 𑀓𑀼𑀜𑁆𑀚𑀭𑀁;_  
_𑀧𑀳𑀝𑁆𑀞𑀭𑀽𑀧𑁄 𑀆𑀧𑀢𑀲𑀺,_  
_𑀲𑀺𑀤𑁆𑀥𑀢𑁆𑀣𑁄𑀲𑁆𑀫𑀻𑀢𑀺 𑀫𑀜𑁆𑀜𑀲𑀺𑁇_  


(725.)

2049\. _𑀑𑀳𑀭𑁂𑀢𑀁 𑀥𑀦𑀼𑀁 𑀘𑀸𑀧𑀁,_  
_𑀔𑀼𑀭𑀧𑁆𑀧𑀁 𑀧𑀝𑀺𑀲𑀁𑀳𑀭;_  
_𑀑𑀳𑀭𑁂𑀢𑀁 𑀲𑀼𑀪𑀁 𑀯𑀫𑁆𑀫𑀁,_  
_𑀯𑁂𑀍𑀉𑀭𑀺𑀬𑀫𑀡𑀺𑀲𑀦𑁆𑀣𑀢𑀁”𑁇_  


(726.)

2050\. _“𑀧𑀲𑀦𑁆𑀦𑀫𑀼𑀔𑀯𑀡𑁆𑀡𑁄𑀲𑀺,_  
_𑀫𑀺𑀢𑀧𑀼𑀩𑁆𑀩𑀜𑁆𑀘 𑀪𑀸𑀲𑀲𑀺;_  
_𑀳𑁄𑀢𑀺 𑀔𑁄 𑀫𑀭𑀡𑀓𑀸𑀮𑁂,_  
_𑀏𑀤𑀺𑀲𑀻 𑀯𑀡𑁆𑀡𑀲𑀫𑁆𑀧𑀤𑀸”𑁇_  


(727.)

2051\. _“𑀫𑁄𑀖𑀁 𑀢𑁂 𑀕𑀚𑁆𑀚𑀺𑀢𑀁 𑀭𑀸𑀚,_  
_𑀪𑀺𑀦𑁆𑀦𑀫𑀦𑁆𑀢𑁄𑀲𑀺 𑀔𑀢𑁆𑀢𑀺𑀬;_  
_𑀤𑀼𑀕𑁆𑀕𑀡𑁆𑀳𑁄𑀲𑀺 𑀢𑀬𑀸 𑀭𑀸𑀚𑀸,_  
_𑀔𑀍𑀉𑀗𑁆𑀓𑁂𑀦𑁂𑀯 𑀲𑀺𑀦𑁆𑀥𑀯𑁄𑁇_  


(728.)

2052\. _𑀢𑀺𑀡𑁆𑀡𑁄 𑀳𑀺𑀬𑁆𑀬𑁄 𑀭𑀸𑀚𑀸 𑀕𑀗𑁆𑀕𑀁,_  
_𑀲𑀸𑀫𑀘𑁆𑀘𑁄 𑀲𑀧𑀭𑀺𑀚𑁆𑀚𑀦𑁄;_  
_𑀳𑀁𑀲𑀭𑀸𑀚𑀁 𑀬𑀣𑀸 𑀥𑀗𑁆𑀓𑁄,_  
_𑀅𑀦𑀼𑀚𑁆𑀚𑀯𑀁 𑀧𑀢𑀺𑀲𑁆𑀲𑀲𑀺𑁇_  


(729.)

2053\. _𑀲𑀺𑀗𑁆𑀕𑀸𑀮𑀸 𑀭𑀢𑁆𑀢𑀺𑀪𑀸𑀕𑁂𑀦,_  
_𑀨𑀼𑀮𑁆𑀮𑀁 𑀤𑀺𑀲𑁆𑀯𑀸𑀦 𑀓𑀺𑀁𑀲𑀼𑀓𑀁;_  
_𑀫𑀁𑀲𑀧𑁂𑀲𑀻𑀢𑀺 𑀫𑀜𑁆𑀜𑀦𑁆𑀢𑀸,_  
_𑀧𑀭𑀺𑀩𑁆𑀬𑀽𑀍𑀳𑀸 𑀫𑀺𑀕𑀸𑀥𑀫𑀸𑁇_  


(730.)

2054\. _𑀯𑀻𑀢𑀺𑀯𑀢𑁆𑀢𑀸𑀲𑀼 𑀭𑀢𑁆𑀢𑀻𑀲𑀼,_  
_𑀉𑀕𑁆𑀕𑀢𑀲𑁆𑀫𑀺𑀁 𑀤𑀺𑀯𑀸𑀓𑀭𑁂;_  
_𑀓𑀺𑀁𑀲𑀼𑀓𑀁 𑀨𑀼𑀮𑁆𑀮𑀺𑀢𑀁 𑀤𑀺𑀲𑁆𑀯𑀸,_  
_𑀆𑀲𑀘𑁆𑀙𑀺𑀦𑁆𑀦𑀸 𑀫𑀺𑀕𑀸𑀥𑀫𑀸𑁇_  


(731.)

2055\. _𑀏𑀯𑀫𑁂𑀯 𑀢𑀼𑀯𑀁 𑀭𑀸𑀚,_  
_𑀯𑁂𑀤𑁂𑀳𑀁 𑀧𑀭𑀺𑀯𑀸𑀭𑀺𑀬;_  
_𑀆𑀲𑀘𑁆𑀙𑀺𑀦𑁆𑀦𑁄 𑀕𑀫𑀺𑀲𑁆𑀲𑀲𑀺,_  
_𑀲𑀺𑀗𑁆𑀕𑀸𑀮𑀸 𑀓𑀺𑀁𑀲𑀼𑀓𑀁 𑀬𑀣𑀸”𑁇_  


(732.)

2056\. _“𑀇𑀫𑀲𑁆𑀲 𑀳𑀢𑁆𑀣𑁂 𑀧𑀸𑀤𑁂 𑀘,_  
_𑀓𑀡𑁆𑀡𑀦𑀸𑀲𑀜𑁆𑀘 𑀙𑀺𑀦𑁆𑀤𑀣;_  
_𑀬𑁄 𑀫𑁂 𑀅𑀫𑀺𑀢𑁆𑀢𑀁 𑀳𑀢𑁆𑀣𑀕𑀢𑀁,_  
_𑀯𑁂𑀤𑁂𑀳𑀁 𑀧𑀭𑀺𑀫𑁄𑀘𑀬𑀺𑁇_  


(733.)

2057\. _𑀇𑀫𑀁 𑀫𑀁𑀲𑀁𑀯 𑀧𑀸𑀢𑀩𑁆𑀬𑀁,_  
_𑀲𑀽𑀮𑁂 𑀓𑀢𑁆𑀯𑀸 𑀧𑀘𑀦𑁆𑀢𑀼 𑀦𑀁;_  
_𑀬𑁄 𑀫𑁂 𑀅𑀫𑀺𑀢𑁆𑀢𑀁 𑀳𑀢𑁆𑀣𑀕𑀢𑀁,_  
_𑀯𑁂𑀤𑁂𑀳𑀁 𑀧𑀭𑀺𑀫𑁄𑀘𑀬𑀺𑁇_  


(734.)

2058\. _𑀬𑀣𑀸𑀧𑀺 𑀆𑀲𑀪𑀁 𑀘𑀫𑁆𑀫𑀁,_  
_𑀧𑀣𑀩𑁆𑀬𑀸 𑀯𑀺𑀢𑀦𑀺𑀬𑁆𑀬𑀢𑀺;_  
_𑀲𑀻𑀳𑀲𑁆𑀲 𑀅𑀣𑁄 𑀩𑁆𑀬𑀕𑁆𑀖𑀲𑁆𑀲,_  
_𑀳𑁄𑀢𑀺 𑀲𑀗𑁆𑀓𑀼𑀲𑀫𑀸𑀳𑀢𑀁𑁇_  


(735.)

2059\. _𑀏𑀯𑀁 𑀢𑀁 𑀯𑀺𑀢𑀦𑀺𑀢𑁆𑀯𑀸𑀦,_  
_𑀯𑁂𑀥𑀬𑀺𑀲𑁆𑀲𑀸𑀫𑀺 𑀲𑀢𑁆𑀢𑀺𑀬𑀸;_  
_𑀬𑁄 𑀫𑁂 𑀅𑀫𑀺𑀢𑁆𑀢𑀁 𑀳𑀢𑁆𑀣𑀕𑀢𑀁,_  
_𑀯𑁂𑀤𑁂𑀳𑀁 𑀧𑀭𑀺𑀫𑁄𑀘𑀬𑀺”𑁇_  


(736.)

2060\. _“𑀲𑀘𑁂 𑀫𑁂 𑀳𑀢𑁆𑀣𑁂 𑀧𑀸𑀤𑁂 𑀘,_  
_𑀓𑀡𑁆𑀡𑀦𑀸𑀲𑀜𑁆𑀘 𑀙𑁂𑀘𑁆𑀙𑀲𑀺;_  
_𑀏𑀯𑀁 𑀧𑀜𑁆𑀘𑀸𑀮𑀘𑀦𑁆𑀤𑀲𑁆𑀲,_  
_𑀯𑁂𑀤𑁂𑀳𑁄 𑀙𑁂𑀤𑀬𑀺𑀲𑁆𑀲𑀢𑀺𑁇_  


(737.)

2061\. _𑀲𑀘𑁂 𑀫𑁂 𑀳𑀢𑁆𑀣𑁂 𑀧𑀸𑀤𑁂 𑀘,_  
_𑀓𑀡𑁆𑀡𑀦𑀸𑀲𑀜𑁆𑀘 𑀙𑁂𑀘𑁆𑀙𑀲𑀺;_  
_𑀏𑀯𑀁 𑀧𑀜𑁆𑀘𑀸𑀮𑀘𑀦𑁆𑀤𑀺𑀬𑀸,_  
_𑀯𑁂𑀤𑁂𑀳𑁄 𑀙𑁂𑀤𑀬𑀺𑀲𑁆𑀲𑀢𑀺𑁇_  


(738.)

2062\. _𑀲𑀘𑁂 𑀫𑁂 𑀳𑀢𑁆𑀣𑁂 𑀧𑀸𑀤𑁂 𑀘,_  
_𑀓𑀡𑁆𑀡𑀦𑀸𑀲𑀜𑁆𑀘 𑀙𑁂𑀘𑁆𑀙𑀲𑀺;_  
_𑀏𑀯𑀁 𑀦𑀦𑁆𑀤𑀸𑀬 𑀤𑁂𑀯𑀺𑀬𑀸,_  
_𑀯𑁂𑀤𑁂𑀳𑁄 𑀙𑁂𑀤𑀬𑀺𑀲𑁆𑀲𑀢𑀺𑁇_  


(739.)

2063\. _𑀲𑀘𑁂 𑀫𑁂 𑀳𑀢𑁆𑀣𑁂 𑀧𑀸𑀤𑁂 𑀘,_  
_𑀓𑀡𑁆𑀡𑀦𑀸𑀲𑀜𑁆𑀘 𑀙𑁂𑀘𑁆𑀙𑀲𑀺;_  
_𑀏𑀯𑀁 𑀢𑁂 𑀧𑀼𑀢𑁆𑀢𑀤𑀸𑀭𑀲𑁆𑀲,_  
_𑀯𑁂𑀤𑁂𑀳𑁄 𑀙𑁂𑀤𑀬𑀺𑀲𑁆𑀲𑀢𑀺𑁇_  


(740.)

2064\. _𑀲𑀘𑁂 𑀫𑀁𑀲𑀁𑀯 𑀧𑀸𑀢𑀩𑁆𑀬𑀁,_  
_𑀲𑀽𑀮𑁂 𑀓𑀢𑁆𑀯𑀸 𑀧𑀘𑀺𑀲𑁆𑀲𑀲𑀺;_  
_𑀏𑀯𑀁 𑀧𑀜𑁆𑀘𑀸𑀮𑀘𑀦𑁆𑀤𑀲𑁆𑀲,_  
_𑀯𑁂𑀤𑁂𑀳𑁄 𑀧𑀸𑀘𑀬𑀺𑀲𑁆𑀲𑀢𑀺𑁇_  


(741.)

2065\. _𑀲𑀘𑁂 𑀫𑀁𑀲𑀁𑀯 𑀧𑀸𑀢𑀩𑁆𑀬𑀁,_  
_𑀲𑀽𑀮𑁂 𑀓𑀢𑁆𑀯𑀸 𑀧𑀘𑀺𑀲𑁆𑀲𑀲𑀺;_  
_𑀏𑀯𑀁 𑀧𑀜𑁆𑀘𑀸𑀮𑀘𑀦𑁆𑀤𑀺𑀬𑀸,_  
_𑀯𑁂𑀤𑁂𑀳𑁄 𑀧𑀸𑀘𑀬𑀺𑀲𑁆𑀲𑀢𑀺𑁇_  


(742.)

2066\. _𑀲𑀘𑁂 𑀫𑀁𑀲𑀁𑀯 𑀧𑀸𑀢𑀩𑁆𑀬𑀁,_  
_𑀲𑀽𑀮𑁂 𑀓𑀢𑁆𑀯𑀸 𑀧𑀘𑀺𑀲𑁆𑀲𑀲𑀺;_  
_𑀏𑀯𑀁 𑀦𑀦𑁆𑀤𑀸𑀬 𑀤𑁂𑀯𑀺𑀬𑀸,_  
_𑀯𑁂𑀤𑁂𑀳𑁄 𑀧𑀸𑀘𑀬𑀺𑀲𑁆𑀲𑀢𑀺𑁇_  


(743.)

2067\. _𑀲𑀘𑁂 𑀫𑀁𑀲𑀁𑀯 𑀧𑀸𑀢𑀩𑁆𑀬𑀁,_  
_𑀲𑀽𑀮𑁂 𑀓𑀢𑁆𑀯𑀸 𑀧𑀘𑀺𑀲𑁆𑀲𑀲𑀺;_  
_𑀏𑀯𑀁 𑀢𑁂 𑀧𑀼𑀢𑁆𑀢𑀤𑀸𑀭𑀲𑁆𑀲,_  
_𑀯𑁂𑀤𑁂𑀳𑁄 𑀧𑀸𑀘𑀬𑀺𑀲𑁆𑀲𑀢𑀺𑁇_  


(744.)

2068\. _𑀲𑀘𑁂 𑀫𑀁 𑀯𑀺𑀢𑀦𑀺𑀢𑁆𑀯𑀸𑀦,_  
_𑀯𑁂𑀥𑀬𑀺𑀲𑁆𑀲𑀲𑀺 𑀲𑀢𑁆𑀢𑀺𑀬𑀸;_  
_𑀏𑀯𑀁 𑀧𑀜𑁆𑀘𑀸𑀮𑀘𑀦𑁆𑀤𑀲𑁆𑀲,_  
_𑀯𑁂𑀤𑁂𑀳𑁄 𑀯𑁂𑀥𑀬𑀺𑀲𑁆𑀲𑀢𑀺𑁇_  


(745.)

2069\. _𑀲𑀘𑁂 𑀫𑀁 𑀯𑀺𑀢𑀦𑀺𑀢𑁆𑀯𑀸𑀦,_  
_𑀯𑁂𑀥𑀬𑀺𑀲𑁆𑀲𑀲𑀺 𑀲𑀢𑁆𑀢𑀺𑀬𑀸;_  
_𑀏𑀯𑀁 𑀧𑀜𑁆𑀘𑀸𑀮𑀘𑀦𑁆𑀤𑀺𑀬𑀸,_  
_𑀯𑁂𑀤𑁂𑀳𑁄 𑀯𑁂𑀥𑀬𑀺𑀲𑁆𑀲𑀢𑀺𑁇_  


(746.)

2070\. _𑀲𑀘𑁂 𑀫𑀁 𑀯𑀺𑀢𑀦𑀺𑀢𑁆𑀯𑀸𑀦,_  
_𑀯𑁂𑀥𑀬𑀺𑀲𑁆𑀲𑀲𑀺 𑀲𑀢𑁆𑀢𑀺𑀬𑀸;_  
_𑀏𑀯𑀁 𑀦𑀦𑁆𑀤𑀸𑀬 𑀤𑁂𑀯𑀺𑀬𑀸,_  
_𑀯𑁂𑀤𑁂𑀳𑁄 𑀯𑁂𑀥𑀬𑀺𑀲𑁆𑀲𑀢𑀺𑁇_  


(747.)

2071\. _𑀲𑀘𑁂 𑀫𑀁 𑀯𑀺𑀢𑀦𑀺𑀢𑁆𑀯𑀸𑀦,_  
_𑀯𑁂𑀥𑀬𑀺𑀲𑁆𑀲𑀲𑀺 𑀲𑀢𑁆𑀢𑀺𑀬𑀸;_  
_𑀏𑀯𑀁 𑀢𑁂 𑀧𑀼𑀢𑁆𑀢𑀤𑀸𑀭𑀲𑁆𑀲,_  
_𑀯𑁂𑀤𑁂𑀳𑁄 𑀯𑁂𑀥𑀬𑀺𑀲𑁆𑀲𑀢𑀺;_  
_𑀏𑀯𑀁 𑀦𑁄 𑀫𑀦𑁆𑀢𑀺𑀢𑀁 𑀭𑀳𑁄,_  
_𑀯𑁂𑀤𑁂𑀳𑁂𑀦 𑀫𑀬𑀸 𑀲𑀳𑁇_  


(748.)

2072\. _𑀬𑀣𑀸𑀧𑀺 𑀧𑀮𑀲𑀢𑀁 𑀘𑀫𑁆𑀫𑀁,_  
_𑀓𑁄𑀦𑁆𑀢𑀺𑀫𑀦𑁆𑀢𑀸𑀲𑀼𑀦𑀺𑀝𑁆𑀞𑀺𑀢𑀁;_  
_𑀉𑀧𑁂𑀢𑀺 𑀢𑀦𑀼𑀢𑀸𑀡𑀸𑀬,_  
_𑀲𑀭𑀸𑀦𑀁 𑀧𑀝𑀺𑀳𑀦𑁆𑀢𑀯𑁂𑁇_  


(749.)

2073\. _𑀲𑀼𑀔𑀸𑀯𑀳𑁄 𑀤𑀼𑀓𑁆𑀔𑀦𑀼𑀤𑁄,_  
_𑀯𑁂𑀤𑁂𑀳𑀲𑁆𑀲 𑀬𑀲𑀲𑁆𑀲𑀺𑀦𑁄;_  
_𑀫𑀢𑀺𑀁 𑀢𑁂 𑀧𑀝𑀺𑀳𑀜𑁆𑀜𑀸𑀫𑀺,_  
_𑀉𑀲𑀼𑀁 𑀧𑀮𑀲𑀢𑁂𑀦 𑀯𑀸𑁇_  


(750.)

2074\. _𑀇𑀗𑁆𑀖 𑀧𑀲𑁆𑀲 𑀫𑀳𑀸𑀭𑀸𑀚,_  
_𑀲𑀼𑀜𑁆𑀜𑀁 𑀅𑀦𑁆𑀢𑁂𑀧𑀼𑀭𑀁 𑀢𑀯;_  
_𑀑𑀭𑁄𑀥𑀸 𑀘 𑀓𑀼𑀫𑀸𑀭𑀸 𑀘,_  
_𑀢𑀯 𑀫𑀸𑀢𑀸 𑀘 𑀔𑀢𑁆𑀢𑀺𑀬;_  
_𑀉𑀫𑀗𑁆𑀕𑀸 𑀦𑀻𑀳𑀭𑀺𑀢𑁆𑀯𑀸𑀦,_  
_𑀯𑁂𑀤𑁂𑀳𑀲𑁆𑀲𑀼𑀧𑀦𑀸𑀫𑀺𑀢𑀸”𑁇_  


(751.)

2075\. _“𑀇𑀗𑁆𑀖 𑀅𑀦𑁆𑀢𑁂𑀧𑀼𑀭𑀁 𑀫𑀬𑁆𑀳𑀁,_  
_𑀕𑀦𑁆𑀢𑁆𑀯𑀸𑀦 𑀯𑀺𑀘𑀺𑀦𑀸𑀣 𑀦𑀁;_  
_𑀬𑀣𑀸 𑀇𑀫𑀲𑁆𑀲 𑀯𑀘𑀦𑀁,_  
_𑀲𑀘𑁆𑀘𑀁 𑀯𑀸 𑀬𑀤𑀺 𑀯𑀸 𑀫𑀼𑀲𑀸”𑁇_  


(752.)

2076\. _“𑀏𑀯𑀫𑁂𑀢𑀁 𑀫𑀳𑀸𑀭𑀸𑀚,_  
_𑀬𑀣𑀸 𑀆𑀳 𑀫𑀳𑁄𑀲𑀥𑁄;_  
_𑀲𑀼𑀜𑁆𑀜𑀁 𑀅𑀦𑁆𑀢𑁂𑀧𑀼𑀭𑀁 𑀲𑀩𑁆𑀩𑀁,_  
_𑀓𑀸𑀓𑀧𑀝𑁆𑀝𑀦𑀓𑀁 𑀬𑀣𑀸”𑁇_  


(753.)

2077\. _“𑀇𑀢𑁄 𑀕𑀢𑀸 𑀫𑀳𑀸𑀭𑀸𑀚,_  
_𑀦𑀸𑀭𑀻 𑀲𑀩𑁆𑀩𑀗𑁆𑀕𑀲𑁄𑀪𑀦𑀸;_  
_𑀓𑁄𑀲𑀫𑁆𑀩𑀨𑀮𑀓𑀲𑀼𑀲𑁆𑀲𑁄𑀡𑀻,_  
_𑀳𑀁𑀲𑀕𑀕𑁆𑀕𑀭𑀪𑀸𑀡𑀺𑀦𑀻𑁇_  


(754.)

2078\. _𑀇𑀢𑁄 𑀦𑀻𑀢𑀸 𑀫𑀳𑀸𑀭𑀸𑀚,_  
_𑀦𑀸𑀭𑀻 𑀲𑀩𑁆𑀩𑀗𑁆𑀕𑀲𑁄𑀪𑀦𑀸;_  
_𑀓𑁄𑀲𑁂𑀬𑁆𑀬𑀯𑀲𑀦𑀸 𑀲𑀸𑀫𑀸,_  
_𑀚𑀸𑀢𑀭𑀽𑀧𑀲𑀼𑀫𑁂𑀔𑀮𑀸𑁇_  


(755.)

2079\. _𑀲𑀼𑀭𑀢𑁆𑀢𑀧𑀸𑀤𑀸 𑀓𑀮𑁆𑀬𑀸𑀡𑀻,_  
_𑀲𑀼𑀯𑀡𑁆𑀡𑀫𑀡𑀺𑀫𑁂𑀔𑀮𑀸;_  
_𑀧𑀸𑀭𑁂𑀯𑀢𑀓𑁆𑀔𑀻 𑀲𑀼𑀢𑀦𑀽,_  
_𑀩𑀺𑀫𑁆𑀩𑁄𑀝𑁆𑀞𑀸 𑀢𑀦𑀼𑀫𑀚𑁆𑀛𑀺𑀫𑀸𑁇_  


(756.)

2080\. _𑀲𑀼𑀚𑀸𑀢𑀸 𑀪𑀼𑀚𑀮𑀝𑁆𑀞𑀻𑀯,_  
_𑀯𑁂𑀤𑀻𑀯 𑀢𑀦𑀼𑀫𑀚𑁆𑀛𑀺𑀫𑀸;_  
_𑀤𑀻𑀖𑀲𑁆𑀲𑀸 𑀓𑁂𑀲𑀸 𑀅𑀲𑀺𑀢𑀸,_  
_𑀈𑀲𑀓𑀕𑁆𑀕𑀧𑀯𑁂𑀮𑁆𑀮𑀺𑀢𑀸𑁇_  


(757.)

2081\. _𑀲𑀼𑀚𑀸𑀢𑀸 𑀫𑀺𑀕𑀙𑀸𑀧𑀸𑀯,_  
_𑀳𑁂𑀫𑀦𑁆𑀢𑀕𑁆𑀕𑀺𑀲𑀺𑀔𑀸𑀭𑀺𑀯;_  
_𑀦𑀤𑀻𑀯 𑀕𑀺𑀭𑀺𑀤𑀼𑀕𑁆𑀕𑁂𑀲𑀼,_  
_𑀲𑀜𑁆𑀙𑀦𑁆𑀦𑀸 𑀔𑀼𑀤𑁆𑀤𑀯𑁂𑀍𑀉𑀪𑀺𑁇_  


(758.)

2082\. _𑀦𑀸𑀕𑀦𑀸𑀲𑀽𑀭𑀼 𑀓𑀮𑁆𑀬𑀸𑀡𑀻,_  
_𑀧𑀭𑀫𑀸 𑀢𑀺𑀫𑁆𑀩𑀭𑀼𑀢𑁆𑀣𑀦𑀻;_  
_𑀦𑀸𑀢𑀺𑀤𑀻𑀖𑀸 𑀦𑀸𑀢𑀺𑀭𑀲𑁆𑀲𑀸,_  
_𑀦𑀸𑀮𑁄𑀫𑀸 𑀦𑀸𑀢𑀺𑀮𑁄𑀫𑀲𑀸”𑁇_  


(759.)

2083\. _“𑀦𑀦𑁆𑀤𑀸𑀬 𑀦𑀽𑀦 𑀫𑀭𑀡𑁂𑀦,_  
_𑀦𑀦𑁆𑀤𑀲𑀺 𑀲𑀺𑀭𑀺𑀯𑀸𑀳𑀦;_  
_𑀅𑀳𑀜𑁆𑀘 𑀦𑀽𑀦 𑀦𑀦𑁆𑀤𑀸 𑀘,_  
_𑀕𑀘𑁆𑀙𑀸𑀫 𑀬𑀫𑀲𑀸𑀥𑀦𑀁”𑁇_  


(760.)

2084\. _“𑀤𑀺𑀩𑁆𑀩𑀁 𑀅𑀥𑀻𑀬𑀲𑁂 𑀫𑀸𑀬𑀁,_  
_𑀅𑀓𑀸𑀲𑀺 𑀘𑀓𑁆𑀔𑀼𑀫𑁄𑀳𑀦𑀁;_  
_𑀬𑁄 𑀫𑁂 𑀅𑀫𑀺𑀢𑁆𑀢𑀁 𑀳𑀢𑁆𑀣𑀕𑀢𑀁,_  
_𑀯𑁂𑀤𑁂𑀳𑀁 𑀧𑀭𑀺𑀫𑁄𑀘𑀬𑀺”𑁇_  


(761.)

2085\. _“𑀅𑀥𑀻𑀬𑀦𑁆𑀢𑀺 𑀫𑀳𑀸𑀭𑀸𑀚,_  
_𑀤𑀺𑀩𑁆𑀩𑀫𑀸𑀬𑀺𑀥 𑀧𑀡𑁆𑀟𑀺𑀢𑀸;_  
_𑀢𑁂 𑀫𑁄𑀘𑀬𑀦𑁆𑀢𑀺 𑀅𑀢𑁆𑀢𑀸𑀦𑀁,_  
_𑀧𑀡𑁆𑀟𑀺𑀢𑀸 𑀫𑀦𑁆𑀢𑀺𑀦𑁄 𑀚𑀦𑀸𑁇_  


(762.)

2086\. _𑀲𑀦𑁆𑀢𑀺 𑀫𑀸𑀡𑀯𑀧𑀼𑀢𑁆𑀢𑀸 𑀫𑁂,_  
_𑀓𑀼𑀲𑀮𑀸 𑀲𑀦𑁆𑀥𑀺𑀙𑁂𑀤𑀓𑀸;_  
_𑀬𑁂𑀲𑀁 𑀓𑀢𑁂𑀦 𑀫𑀕𑁆𑀕𑁂𑀦,_  
_𑀯𑁂𑀤𑁂𑀳𑁄 𑀫𑀺𑀣𑀺𑀮𑀁 𑀕𑀢𑁄”𑁇_  


(763.)

2087\. _“𑀇𑀗𑁆𑀖 𑀧𑀲𑁆𑀲 𑀫𑀳𑀸𑀭𑀸𑀚,_  
_𑀉𑀫𑀗𑁆𑀕𑀁 𑀲𑀸𑀥𑀼 𑀫𑀸𑀧𑀺𑀢𑀁;_  
_𑀳𑀢𑁆𑀣𑀻𑀦𑀁 𑀅𑀣 𑀅𑀲𑁆𑀲𑀸𑀦𑀁,_  
_𑀭𑀣𑀸𑀦𑀁 𑀅𑀣 𑀧𑀢𑁆𑀢𑀺𑀦𑀁;_  
_𑀆𑀮𑁄𑀓𑀪𑀽𑀢𑀁 𑀢𑀺𑀝𑁆𑀞𑀦𑁆𑀢𑀁,_  
_𑀉𑀫𑀗𑁆𑀕𑀁 𑀲𑀸𑀥𑀼 𑀫𑀸𑀧𑀺𑀢𑀁”𑁇_  


(764.)

2088\. _“𑀮𑀸𑀪𑀸 𑀯𑀢 𑀯𑀺𑀤𑁂𑀳𑀸𑀦𑀁,_  
_𑀬𑀲𑁆𑀲𑀺𑀫𑁂𑀤𑀺𑀲𑀸 𑀧𑀡𑁆𑀟𑀺𑀢𑀸;_  
_𑀖𑀭𑁂 𑀯𑀲𑀦𑁆𑀢𑀺 𑀯𑀺𑀚𑀺𑀢𑁂,_  
_𑀬𑀣𑀸 𑀢𑁆𑀯𑀁𑀲𑀺 𑀫𑀳𑁄𑀲𑀥”𑁇_  


(765.)

2089\. _“𑀯𑀼𑀢𑁆𑀢𑀺𑀜𑁆𑀘 𑀧𑀭𑀺𑀳𑀸𑀭𑀜𑁆𑀘,_  
_𑀤𑀺𑀕𑀼𑀡𑀁 𑀪𑀢𑁆𑀢𑀯𑁂𑀢𑀦𑀁;_  
_𑀤𑀤𑀸𑀫𑀺 𑀯𑀺𑀧𑀼𑀮𑁂 𑀪𑁄𑀕𑁂,_  
_𑀪𑀼𑀜𑁆𑀚 𑀓𑀸𑀫𑁂 𑀭𑀫𑀲𑁆𑀲𑀼 𑀘;_  
_𑀫𑀸 𑀯𑀺𑀤𑁂𑀳𑀁 𑀧𑀘𑁆𑀘𑀕𑀫𑀸,_  
_𑀓𑀺𑀁 𑀯𑀺𑀤𑁂𑀳𑁄 𑀓𑀭𑀺𑀲𑁆𑀲𑀢𑀺”𑁇_  


(766.)

2090\. _“𑀬𑁄 𑀘𑀚𑁂𑀣 𑀫𑀳𑀸𑀭𑀸𑀚,_  
_𑀪𑀢𑁆𑀢𑀸𑀭𑀁 𑀥𑀦𑀓𑀸𑀭𑀡𑀸;_  
_𑀉𑀪𑀺𑀦𑁆𑀦𑀁 𑀳𑁄𑀢𑀺 𑀕𑀸𑀭𑀬𑁆𑀳𑁄,_  
_𑀅𑀢𑁆𑀢𑀦𑁄 𑀘 𑀧𑀭𑀲𑁆𑀲 𑀘;_  
_𑀬𑀸𑀯 𑀚𑀻𑀯𑁂𑀬𑁆𑀬 𑀯𑁂𑀤𑁂𑀳𑁄,_  
_𑀦𑀸𑀜𑁆𑀜𑀲𑁆𑀲 𑀧𑀼𑀭𑀺𑀲𑁄 𑀲𑀺𑀬𑀸𑁇_  


(767.)

2091\. _𑀬𑁄 𑀘𑀚𑁂𑀣 𑀫𑀳𑀸𑀭𑀸𑀚,_  
_𑀪𑀢𑁆𑀢𑀸𑀭𑀁 𑀥𑀦𑀓𑀸𑀭𑀡𑀸;_  
_𑀉𑀪𑀺𑀦𑁆𑀦𑀁 𑀳𑁄𑀢𑀺 𑀕𑀸𑀭𑀬𑁆𑀳𑁄,_  
_𑀅𑀢𑁆𑀢𑀦𑁄 𑀘 𑀧𑀭𑀲𑁆𑀲 𑀘;_  
_𑀬𑀸𑀯 𑀢𑀺𑀝𑁆𑀞𑁂𑀬𑁆𑀬 𑀯𑁂𑀤𑁂𑀳𑁄,_  
_𑀦𑀸𑀜𑁆𑀜𑀲𑁆𑀲 𑀯𑀺𑀚𑀺𑀢𑁂 𑀯𑀲𑁂”𑁇_  


(768.)

2092\. _“𑀤𑀫𑁆𑀫𑀺 𑀦𑀺𑀓𑁆𑀔𑀲𑀳𑀲𑁆𑀲𑀁 𑀢𑁂,_  
_𑀕𑀸𑀫𑀸𑀲𑀻𑀢𑀺𑀜𑁆𑀘 𑀓𑀸𑀲𑀺𑀲𑀼;_  
_𑀤𑀸𑀲𑀺𑀲𑀢𑀸𑀦𑀺 𑀘𑀢𑁆𑀢𑀸𑀭𑀺,_  
_𑀤𑀫𑁆𑀫𑀺 𑀪𑀭𑀺𑀬𑀸𑀲𑀢𑀜𑁆𑀘 𑀢𑁂;_  
_𑀲𑀩𑁆𑀩𑀁 𑀲𑁂𑀦𑀗𑁆𑀕𑀫𑀸𑀤𑀸𑀬,_  
_𑀲𑁄𑀢𑁆𑀣𑀺𑀁 𑀕𑀘𑁆𑀙 𑀫𑀳𑁄𑀲𑀥𑁇_  


(769.)

2093\. _𑀬𑀸𑀯 𑀤𑀤𑀦𑁆𑀢𑀼 𑀳𑀢𑁆𑀣𑀻𑀦𑀁,_  
_𑀅𑀲𑁆𑀲𑀸𑀦𑀁 𑀤𑀺𑀕𑀼𑀡𑀁 𑀯𑀺𑀥𑀁;_  
_𑀢𑀧𑁆𑀧𑁂𑀦𑁆𑀢𑀼 𑀅𑀦𑁆𑀦𑀧𑀸𑀦𑁂𑀦,_  
_𑀭𑀣𑀺𑀓𑁂 𑀧𑀢𑁆𑀢𑀺𑀓𑀸𑀭𑀓𑁂𑁇_  


(770.)

2094\. _𑀳𑀢𑁆𑀣𑀻 𑀅𑀲𑁆𑀲𑁂 𑀭𑀣𑁂 𑀧𑀢𑁆𑀢𑀻,_  
_𑀕𑀘𑁆𑀙𑁂𑀯𑀸𑀤𑀸𑀬 𑀧𑀡𑁆𑀟𑀺𑀢;_  
_𑀧𑀲𑁆𑀲𑀢𑀼 𑀢𑀁 𑀫𑀳𑀸𑀭𑀸𑀚𑀸,_  
_𑀯𑁂𑀤𑁂𑀳𑁄 𑀫𑀺𑀣𑀺𑀮𑀁 𑀕𑀢𑀁”𑁇_  


(771.)

2095\. _“𑀳𑀢𑁆𑀣𑀻 𑀅𑀲𑁆𑀲𑀸 𑀭𑀣𑀸 𑀧𑀢𑁆𑀢𑀻,_  
_𑀲𑁂𑀦𑀸 𑀧𑀤𑀺𑀲𑁆𑀲𑀢𑁂 𑀫𑀳𑀸;_  
_𑀘𑀢𑀼𑀭𑀗𑁆𑀕𑀺𑀦𑀻 𑀪𑀻𑀲𑀭𑀽𑀧𑀸,_  
_𑀓𑀺𑀁 𑀦𑀼 𑀫𑀜𑁆𑀜𑀲𑀺 𑀧𑀡𑁆𑀟𑀺𑀢”𑁇_  


(772.)

2096\. _“𑀆𑀦𑀦𑁆𑀤𑁄 𑀢𑁂 𑀫𑀳𑀸𑀭𑀸𑀚,_  
_𑀉𑀢𑁆𑀢𑀫𑁄 𑀧𑀝𑀺𑀤𑀺𑀲𑁆𑀲𑀢𑀺;_  
_𑀲𑀩𑁆𑀩𑀁 𑀲𑁂𑀦𑀗𑁆𑀕𑀫𑀸𑀤𑀸𑀬,_  
_𑀲𑁄𑀢𑁆𑀣𑀺𑀁 𑀧𑀢𑁆𑀢𑁄 𑀫𑀳𑁄𑀲𑀥𑁄”𑁇_  


(773.)

2097\. _“𑀬𑀣𑀸 𑀧𑁂𑀢𑀁 𑀲𑀼𑀲𑀸𑀦𑀲𑁆𑀫𑀺𑀁,_  
_𑀙𑀟𑁆𑀟𑁂𑀢𑁆𑀯𑀸 𑀘𑀢𑀼𑀭𑁄 𑀚𑀦𑀸;_  
_𑀏𑀯𑀁 𑀓𑀧𑀺𑀮𑀬𑁂 𑀢𑁆𑀬𑀫𑁆𑀳,_  
_𑀙𑀟𑁆𑀟𑀬𑀺𑀢𑁆𑀯𑀸 𑀇𑀥𑀸𑀕𑀢𑀸𑁇_  


(774.)

2098\. _𑀅𑀣 𑀢𑁆𑀯𑀁 𑀓𑁂𑀦 𑀯𑀡𑁆𑀡𑁂𑀦,_  
_𑀓𑁂𑀦 𑀯𑀸 𑀧𑀦 𑀳𑁂𑀢𑀼𑀦𑀸;_  
_𑀓𑁂𑀦 𑀯𑀸 𑀅𑀢𑁆𑀣𑀚𑀸𑀢𑁂𑀦,_  
_𑀅𑀢𑁆𑀢𑀸𑀦𑀁 𑀧𑀭𑀺𑀫𑁄𑀘𑀬𑀺”𑁇_  


(775.)

2099\. _“𑀅𑀢𑁆𑀣𑀁 𑀅𑀢𑁆𑀣𑁂𑀦 𑀯𑁂𑀤𑁂𑀳,_  
_𑀫𑀦𑁆𑀢𑀁 𑀫𑀦𑁆𑀢𑁂𑀦 𑀔𑀢𑁆𑀢𑀺𑀬;_  
_𑀧𑀭𑀺𑀯𑀸𑀭𑀬𑀺𑀁 𑀭𑀸𑀚𑀸𑀦𑀁,_  
_𑀚𑀫𑁆𑀩𑀼𑀤𑀻𑀧𑀁𑀯 𑀲𑀸𑀕𑀭𑁄”𑁇_  


(776.)

2100\. _“𑀤𑀺𑀦𑁆𑀦𑀁 𑀦𑀺𑀓𑁆𑀔𑀲𑀳𑀲𑁆𑀲𑀁 𑀫𑁂,_  
_𑀕𑀸𑀫𑀸𑀲𑀻𑀢𑀺 𑀘 𑀓𑀸𑀲𑀺𑀲𑀼;_  
_𑀤𑀸𑀲𑀻𑀲𑀢𑀸𑀦𑀺 𑀘𑀢𑁆𑀢𑀸𑀭𑀺,_  
_𑀤𑀺𑀦𑁆𑀦𑀁 𑀪𑀭𑀺𑀬𑀸𑀲𑀢𑀜𑁆𑀘 𑀫𑁂;_  
_𑀲𑀩𑁆𑀩𑀁 𑀲𑁂𑀦𑀗𑁆𑀕𑀫𑀸𑀤𑀸𑀬,_  
_𑀲𑁄𑀢𑁆𑀣𑀺𑀦𑀸𑀫𑁆𑀳𑀺 𑀇𑀥𑀸𑀕𑀢𑁄”𑁇_  


(777.)

2101\. _“𑀲𑀼𑀲𑀼𑀔𑀁 𑀯𑀢 𑀲𑀁𑀯𑀸𑀲𑁄,_  
_𑀧𑀡𑁆𑀟𑀺𑀢𑁂𑀳𑀻𑀢𑀺 𑀲𑁂𑀦𑀓;_  
_𑀧𑀓𑁆𑀔𑀻𑀯 𑀧𑀜𑁆𑀚𑀭𑁂 𑀩𑀤𑁆𑀥𑁂,_  
_𑀫𑀘𑁆𑀙𑁂 𑀚𑀸𑀮𑀕𑀢𑁂𑀭𑀺𑀯;_  
_𑀅𑀫𑀺𑀢𑁆𑀢𑀳𑀢𑁆𑀣𑀢𑁆𑀢𑀕𑀢𑁂,_  
_𑀫𑁄𑀘𑀬𑀻 𑀦𑁄 𑀫𑀳𑁄𑀲𑀥𑁄”𑁇_  


(778.)

2102\. _“𑀏𑀯𑀫𑁂𑀢𑀁 𑀫𑀳𑀸𑀭𑀸𑀚,_  
_𑀧𑀡𑁆𑀟𑀺𑀢𑀸 𑀳𑀺 𑀲𑀼𑀔𑀸𑀯𑀳𑀸;_  
_𑀧𑀓𑁆𑀔𑀻𑀯 𑀧𑀜𑁆𑀚𑀭𑁂 𑀩𑀤𑁆𑀥𑁂,_  
_𑀫𑀘𑁆𑀙𑁂 𑀚𑀸𑀮𑀕𑀢𑁂𑀭𑀺𑀯;_  
_𑀅𑀫𑀺𑀢𑁆𑀢𑀳𑀢𑁆𑀣𑀢𑁆𑀢𑀕𑀢𑁂,_  
_𑀫𑁄𑀘𑀬𑀻 𑀦𑁄 𑀫𑀳𑁄𑀲𑀥𑁄”𑁇_  


(779.)

2103\. _“𑀆𑀳𑀜𑁆𑀜𑀦𑁆𑀢𑀼 𑀲𑀩𑁆𑀩𑀯𑀻𑀡𑀸,_  
_𑀪𑁂𑀭𑀺𑀬𑁄 𑀤𑀺𑀦𑁆𑀤𑀺𑀫𑀸𑀦𑀺 𑀘;_  
_𑀥𑀫𑁂𑀦𑁆𑀢𑀼 𑀫𑀸𑀕𑀥𑀸 𑀲𑀗𑁆𑀔𑀸,_  
_𑀯𑀕𑁆𑀕𑀽 𑀦𑀤𑀦𑁆𑀢𑀼 𑀤𑀼𑀦𑁆𑀤𑀼𑀪𑀻”𑁇_  


(780.)

2104\. _𑀑𑀭𑁄𑀥𑀸 𑀘 𑀓𑀼𑀫𑀸𑀭𑀸 𑀘,_  
_𑀯𑁂𑀲𑀺𑀬𑀸𑀦𑀸 𑀘 𑀩𑁆𑀭𑀸𑀳𑁆𑀫𑀡𑀸;_  
_𑀩𑀳𑀼𑀁 𑀅𑀦𑁆𑀦𑀜𑁆𑀘 𑀧𑀸𑀦𑀜𑁆𑀘,_  
_𑀧𑀡𑁆𑀟𑀺𑀢𑀲𑁆𑀲𑀸𑀪𑀺𑀳𑀸𑀭𑀬𑀼𑀁𑁇_  


(781.)

2105\. _𑀳𑀢𑁆𑀣𑀸𑀭𑁄𑀳𑀸 𑀅𑀦𑀻𑀓𑀝𑁆𑀞𑀸,_  
_𑀭𑀣𑀺𑀓𑀸 𑀧𑀢𑁆𑀢𑀺𑀓𑀸𑀭𑀓𑀸;_  
_𑀩𑀳𑀼𑀁 𑀅𑀦𑁆𑀦𑀜𑁆𑀘 𑀧𑀸𑀦𑀜𑁆𑀘,_  
_𑀧𑀡𑁆𑀟𑀺𑀢𑀲𑁆𑀲𑀸𑀪𑀺𑀳𑀸𑀭𑀬𑀼𑀁𑁇_  


(782.)

2106\. _𑀲𑀫𑀸𑀕𑀢𑀸 𑀚𑀸𑀦𑀧𑀤𑀸,_  
_𑀦𑁂𑀕𑀫𑀸 𑀘 𑀲𑀫𑀸𑀕𑀢𑀸;_  
_𑀩𑀳𑀼𑀁 𑀅𑀦𑁆𑀦𑀜𑁆𑀘 𑀧𑀸𑀦𑀜𑁆𑀘,_  
_𑀧𑀡𑁆𑀟𑀺𑀢𑀲𑁆𑀲𑀸𑀪𑀺𑀳𑀸𑀭𑀬𑀼𑀁𑁇_  


(783.)

2107\. _𑀩𑀳𑀼𑀚𑀦𑁄 𑀧𑀲𑀦𑁆𑀦𑁄𑀲𑀺,_  
_𑀤𑀺𑀲𑁆𑀯𑀸 𑀧𑀡𑁆𑀟𑀺𑀢𑀫𑀸𑀕𑀢𑀁;_  
_𑀧𑀡𑁆𑀟𑀺𑀢𑀫𑁆𑀳𑀺 𑀅𑀦𑀼𑀧𑁆𑀧𑀢𑁆𑀢𑁂,_  
_𑀘𑁂𑀮𑀼𑀓𑁆𑀔𑁂𑀧𑁄 𑀅𑀯𑀢𑁆𑀢𑀣𑀸𑀢𑀺𑁇_  


---

2108\. 𑀉𑀫𑀗𑁆𑀕𑀚𑀸𑀢𑀓𑀁 𑀧𑀜𑁆𑀘𑀫𑀁𑁇



[Go to previous page (22.1.4 Nimijātaka)](22.1.4.md) / [Go to parent page (22.1 Mūgapakkhavagga)](../22.1.md) / [Go to next page (22.1.6 Bhūridattajātaka)](22.1.6.md)


