
[Home](/) / [23J Jātakapāḷi](../../../23J.md) / [22 Mahānipāta](../../22.md) / [22.1 Mūgapakkhavagga](../22.1.md)

# 22.1.5 Umaṅgajātaka

* Mahānipāta

* Mūgapakkhavagga

* Umaṅgajātaka

(590.)

1914\. _“Pañcālo sabbasenāya,_  
_brahmadattoyamāgato;_  
_Sāyaṃ pañcāliyā senā,_  
_appameyyā mahosadha._  


(591.)

1915\. _Vīthimatī pattimatī,_  
_sabbasaṅgāmakovidā;_  
_Ohārinī saddavatī,_  
_bherisaṅkhappabodhanā._  


(592.)

1916\. _Lohavijjālaṅkārābhā,_  
_dhajinī vāmarohinī;_  
_Sippiyehi susampannā,_  
_sūrehi suppatiṭṭhitā._  


(593.)

1917\. _Dasettha paṇḍitā āhu,_  
_bhūripaññā rahogamā;_  
_Mātā ekādasī rañño,_  
_pañcāliyaṃ pasāsati._  


(594.)

1918\. _Athetthekasataṃ khatyā,_  
_anuyantā yasassino;_  
_Acchinnaraṭṭhā byathitā,_  
_pañcāliyaṃ vasaṃ gatā._  


(595.)

1919\. _Yaṃvadā takkarā rañño,_  
_akāmā piyabhāṇino;_  
_Pañcālamanuyāyanti,_  
_akāmā vasino gatā._  


(596.)

1920\. _Tāya senāya mithilā,_  
_tisandhiparivāritā;_  
_Rājadhānī videhānaṃ,_  
_samantā parikhaññati._  


(597.)

1921\. _Uddhaṃ tārakajātāva,_  
_samantā parivāritā;_  
_Mahosadha vijānāhi,_  
_kathaṃ mokkho bhavissati”._  


(598.)

1922\. _“Pāde deva pasārehi,_  
_bhuñja kāme ramassu ca;_  
_Hitvā pañcāliyaṃ senaṃ,_  
_brahmadatto palāyiti”._  


(599.)

1923\. _“Rājā santhavakāmo te,_  
_ratanāni pavecchati;_  
_Āgacchantu ito dūtā,_  
_mañjukā piyabhāṇino._  


(600.)

1924\. _Bhāsantu mudukā vācā,_  
_yā vācā paṭinanditā;_  
_Pañcālo ca videho ca,_  
_ubho ekā bhavantu te”._  


(601.)

1925\. _“Kathaṃ nu kevaṭṭa mahosadhena,_  
_Samāgamo āsi tadiṅgha brūhi;_  
_Kacci te paṭinijjhatto,_  
_Kacci tuṭṭho mahosadho”._  


(602.)

1926\. _“Anariyarūpo puriso janinda,_  
_Asammodako thaddho asabbhirūpo;_  
_Yathā mūgo ca badhiro ca,_  
_Na kiñcitthaṃ abhāsatha”._  


(603.)

1927\. _“Addhā idaṃ mantapadaṃ sududdasaṃ,_  
_Attho suddho naraviriyena diṭṭho;_  
_Tathā hi kāyo mama sampavedhati,_  
_Hitvā sayaṃ ko parahatthamessati”._  


(604.)

1928\. _“Channañhi ekāva matī sameti,_  
_Ye paṇḍitā uttamabhūripattā;_  
_Yānaṃ ayānaṃ atha vāpi ṭhānaṃ,_  
_Mahosadha tvampi matiṃ karohi”._  


(605.)

1929\. _“Jānāsi kho rāja mahānubhāvo,_  
_Mahabbalo cūḷanibrahmadatto;_  
_Rājā ca taṃ icchati māraṇatthaṃ,_  
_Migaṃ yathā okacarena luddo._  


(606.)

1930\. _Yathāpi maccho baḷisaṃ,_  
_vaṅkaṃ maṃsena chāditaṃ;_  
_Āmagiddho na jānāti,_  
_maccho maraṇamattano._  


(607.)

1931\. _Evameva tuvaṃ rāja,_  
_cūḷaneyyassa dhītaraṃ;_  
_Kāmagiddho na jānāsi,_  
_macchova maraṇamattano._  


(608.)

1932\. _Sace gacchasi pañcālaṃ,_  
_Khippamattaṃ jahissasi;_  
_Migaṃ panthānubandhaṃva,_  
_Mahantaṃ bhayamessati”._  


(609.)

1933\. _“Mayameva bālamhase eḷamūgā,_  
_Ye uttamatthāni tayī lapimhā;_  
_Kimeva tvaṃ naṅgalakoṭivaḍḍho,_  
_Atthāni jānāsi yathāpi aññe”._  


(610.)

1934\. _“Imaṃ gale gahetvāna,_  
_nāsetha vijitā mama;_  
_Yo me ratanalābhassa,_  
_antarāyāya bhāsati”._  


(611.)

1935\. _Tato ca so apakkamma,_  
_vedehassa upantikā;_  
_Atha āmantayī dūtaṃ,_  
_mādharaṃ suvapaṇḍitaṃ._  


(612.)

1936\. _“Ehi samma haritapakkha,_  
_veyyāvaccaṃ karohi me;_  
_Atthi pañcālarājassa,_  
_sāḷikā sayanapālikā._  


(613.)

1937\. _Taṃ bandhanena pucchassu,_  
_sā hi sabbassa kovidā;_  
_Sā tesaṃ sabbaṃ jānāti,_  
_rañño ca kosiyassa ca”._  


(614.)

1938\. _“Āmo”ti so paṭissutvā,_  
_mādharo suvapaṇḍito;_  
_Agamāsi haritapakkho,_  
_sāḷikāya upantikaṃ._  


(615.)

1939\. _Tato ca kho so gantvāna,_  
_mādharo suvapaṇḍito;_  
_Athāmantayi sugharaṃ,_  
_sāḷikaṃ mañjubhāṇikaṃ._  


(616.)

1940\. _“Kacci te sughare khamanīyaṃ,_  
_Kacci vesse anāmayaṃ;_  
_Kacci te madhunā lājā,_  
_Labbhate sughare tuvaṃ”._  


(617.)

1941\. _“Kusalañceva me samma,_  
_atho samma anāmayaṃ;_  
_Atho me madhunā lājā,_  
_labbhate suvapaṇḍita._  


(618.)

1942\. _Kuto nu samma āgamma,_  
_kassa vā pahito tuvaṃ;_  
_Na ca mesi ito pubbe,_  
_diṭṭho vā yadi vā suto”._  


(619.)

1943\. _“Ahosiṃ sivirājassa,_  
_pāsāde sayanapālako;_  
_Tato so dhammiko rājā,_  
_baddhe mocesi bandhanā._  


(620.)

1944\. _Tassa mekā dutiyāsi,_  
_sāḷikā mañjubhāṇikā;_  
_Taṃ tattha avadhī seno,_  
_pekkhato sughare mama._  


(621.)

1945\. _Tassā kāmā hi sammatto,_  
_āgatosmi tavantike;_  
_Sace kareyya okāsaṃ,_  
_ubhayova vasāmase”._  


(622.)

1946\. _“Suvova suviṃ kāmeyya,_  
_sāḷiko pana sāḷikaṃ;_  
_Suvassa sāḷikāyeva,_  
_saṃvāso hoti kīdiso”._  


(623.)

1947\. _“Yoyaṃ kāme kāmayati,_  
_api caṇḍālikāmapi;_  
_Sabbo hi sadiso hoti,_  
_natthi kāme asādiso”._  


(624.)

1948\. _“Atthi jampāvatī nāma,_  
_mātā sivissa rājino;_  
_Sā bhariyā vāsudevassa,_  
_kaṇhassa mahesī piyā._  


(625.)

1949\. _Raṭṭhavatī kimpurisī,_  
_sāpi vacchaṃ akāmayi;_  
_Manusso migiyā saddhiṃ,_  
_natthi kāme asādiso._  


(626.)

1950\. _Handa khvāhaṃ gamissāmi,_  
_sāḷike mañjubhāṇike;_  
_Paccakkhānupadañhetaṃ,_  
_atimaññasi nūna maṃ”._  


(627.)

1951\. _“Na sirī taramānassa,_  
_mādhara suvapaṇḍita;_  
_Idheva tāva acchassu,_  
_yāva rājāna dakkhasi;_  
_Sossi saddaṃ mudiṅgānaṃ,_  
_ānubhāvañca rājino”._  


(628.)

1952\. _“Yo nu khvāyaṃ tibbo saddo,_  
_tirojanapade suto;_  
_Dhītā pañcālarājassa,_  
_osadhī viya vaṇṇinī;_  
_Taṃ dassati videhānaṃ,_  
_so vivāho bhavissati”._  


(629.)

1953\. _“Ediso mā amittānaṃ,_  
_vivāho hotu mādhara;_  
_Yathā pañcālarājassa,_  
_vedehena bhavissati._  


(630.)

1954\. _Ānayitvāna vedehaṃ,_  
_pañcālānaṃ rathesabho;_  
_Tato naṃ ghātayissati,_  
_nassa sakhī bhavissati”._  


(631.)

1955\. _“Handa kho maṃ anujānāhi,_  
_rattiyo sattamattiyo;_  
_Yāvāhaṃ sivirājassa,_  
_ārocemi mahesino;_  
_Laddho ca me āvasatho,_  
_sāḷikāya upantikaṃ”._  


(632.)

1956\. _“Handa kho taṃ anujānāmi,_  
_rattiyo sattamattiyo;_  
_Sace tvaṃ sattarattena,_  
_nāgacchasi mamantike;_  
_Maññe okkantasattaṃ maṃ,_  
_matāya āgamissasi”._  


(633.)

1957\. _Tato ca kho so gantvāna,_  
_mādharo suvapaṇḍito;_  
_Mahosadhassa akkhāsi,_  
_sāḷikāvacanaṃ idaṃ._  


(634.)

1958\. _“Yasseva ghare bhuñjeyya bhogaṃ,_  
_Tasseva atthaṃ puriso careyya;_  
_Handāhaṃ gacchāmi pure janinda,_  
_Pañcālarājassa puraṃ surammaṃ;_  
_Nivesanāni māpetuṃ,_  
_Vedehassa yasassino._  


(635.)

1959\. _Nivesanāni māpetvā,_  
_vedehassa yasassino;_  
_Yadā te pahiṇeyyāmi,_  
_tadā eyyāsi khattiya”._  


(636.)

1960\. _Tato ca pāyāsi pure mahosadho,_  
_Pañcālarājassa puraṃ surammaṃ;_  
_Nivesanāni māpetuṃ,_  
_Vedehassa yasassino._  


(637.)

1961\. _Nivesanāni māpetvā,_  
_vedehassa yasassino;_  
_Athassa pāhiṇī dūtaṃ,_  
_vedehaṃ mithilaggahaṃ;_  
_“Ehi dāni mahārāja,_  
_māpitaṃ te nivesanaṃ”._  


(638.)

1962\. _Tato ca rājā pāyāsi,_  
_senāya caturaṅgiyā;_  
_Anantavāhanaṃ daṭṭhuṃ,_  
_phītaṃ kapiliyaṃ puraṃ._  


(639.)

1963\. _Tato ca kho so gantvāna,_  
_brahmadattassa pāhiṇi;_  
_“Āgatosmi mahārāja,_  
_tava pādāni vandituṃ._  


(640.)

1964\. _Dadāhi dāni me bhariyaṃ,_  
_nāriṃ sabbaṅgasobhiniṃ;_  
_Suvaṇṇena paṭicchannaṃ,_  
_dāsīgaṇapurakkhataṃ”._  


(641.)

1965\. _“Svāgataṃ teva vedeha,_  
_atho te adurāgataṃ;_  
_Nakkhattaṃyeva paripuccha,_  
_ahaṃ kaññaṃ dadāmi te;_  
_Suvaṇṇena paṭicchannaṃ,_  
_dāsīgaṇapurakkhataṃ”._  


(642.)

1966\. _Tato ca rājā vedeho,_  
_nakkhattaṃ paripucchatha;_  
_Nakkhattaṃ paripucchitvā,_  
_brahmadattassa pāhiṇi._  


(643.)

1967\. _“Dadāhi dāni me bhariyaṃ,_  
_nāriṃ sabbaṅgasobhiniṃ;_  
_Suvaṇṇena paṭicchannaṃ,_  
_dāsīgaṇapurakkhataṃ”._  


(644.)

1968\. _“Dadāmi dāni te bhariyaṃ,_  
_nāriṃ sabbaṅgasobhiniṃ;_  
_Suvaṇṇena paṭicchannaṃ,_  
_dāsīgaṇapurakkhataṃ”._  


(645.)

1969\. _“Hatthī assā rathā pattī,_  
_senā tiṭṭhanti vammitā;_  
_Ukkā padittā jhāyanti,_  
_kiṃ nu maññanti paṇḍitā._  


(646.)

1970\. _Hatthī assā rathā pattī,_  
_senā tiṭṭhanti vammitā;_  
_Ukkā padittā jhāyanti,_  
_kiṃ nu kāhanti paṇḍita”._  


(647.)

1971\. _“Rakkhati taṃ mahārāja,_  
_cūḷaneyyo mahabbalo;_  
_Paduṭṭho brahmadattena,_  
_pāto taṃ ghātayissati”._  


(648.)

1972\. _“Ubbedhati me hadayaṃ,_  
_mukhañca parisussati;_  
_Nibbutiṃ nādhigacchāmi,_  
_aggidaḍḍhova ātape._  


(649.)

1973\. _Kammārānaṃ yathā ukkā,_  
_anto jhāyati no bahi;_  
_Evampi hadayaṃ mayhaṃ,_  
_anto jhāyati no bahi”._  


(650.)

1974\. _“Pamatto mantanātīto,_  
_bhinnamantosi khattiya;_  
_Idāni kho taṃ tāyantu,_  
_paṇḍitā mantino janā._  


(651.)

1975\. _Akatvāmaccassa vacanaṃ,_  
_atthakāmahitesino;_  
_Attapītirato rājā,_  
_migo kūṭeva ohito._  


(652.)

1976\. _Yathāpi maccho baḷisaṃ,_  
_vaṅkaṃ maṃsena chāditaṃ;_  
_Āmagiddho na jānāti,_  
_maccho maraṇamattano._  


(653.)

1977\. _Evameva tuvaṃ rāja,_  
_cūḷaneyyassa dhītaraṃ;_  
_Kāmagiddho na jānāsi,_  
_macchova maraṇamattano._  


(654.)

1978\. _Sace gacchasi pañcālaṃ,_  
_khippamattaṃ jahissasi;_  
_Migaṃ panthānubandhaṃva,_  
_mahantaṃ bhayamessati._  


(655.)

1979\. _Anariyarūpo puriso janinda,_  
_Ahīva ucchaṅgagato ḍaseyya;_  
_Na tena mittiṃ kayirātha dhīro,_  
_Dukkho have kāpurisena saṅgamo._  


(656.)

1980\. _Yadeva jaññā purisaṃ janinda,_  
_Sīlavāyaṃ bahussuto;_  
_Teneva mittiṃ kayirātha dhīro,_  
_Sukho have sappurisena saṅgamo._  


(657.)

1981\. _Bālo tuvaṃ eḷamūgosi rāja,_  
_Yo uttamatthāni mayī lapittho;_  
_Kimevahaṃ naṅgalakoṭivaḍḍho,_  
_Atthāni jānāmi yathāpi aññe._  


(658.)

1982\. _Imaṃ gale gahetvāna,_  
_nāsetha vijitā mama;_  
_Yo me ratanalābhassa,_  
_antarāyāya bhāsati”._  


(659.)

1983\. _“Mahosadha atītena,_  
_Nānuvijjhanti paṇḍitā;_  
_Kiṃ maṃ assaṃva sambaddhaṃ,_  
_Patodeneva vijjhasi._  


(660.)

1984\. _Sace passasi mokkhaṃ vā,_  
_khemaṃ vā pana passasi;_  
_Teneva maṃ anusāsa,_  
_kiṃ atītena vijjhasi”._  


(661.)

1985\. _“Atītaṃ mānusaṃ kammaṃ,_  
_Dukkaraṃ durabhisambhavaṃ;_  
_Na taṃ sakkomi mocetuṃ,_  
_Tvaṃ pajānassu khattiya._  


(662.)

1986\. _Santi vehāyasā nāgā,_  
_iddhimanto yasassino;_  
_Tepi ādāya gaccheyyuṃ,_  
_yassa honti tathāvidhā._  


(663.)

1987\. _Santi vehāyasā assā,_  
_iddhimanto yasassino;_  
_Tepi ādāya gaccheyyuṃ,_  
_yassa honti tathāvidhā._  


(664.)

1988\. _Santi vehāyasā pakkhī,_  
_iddhimanto yasassino;_  
_Tepi ādāya gaccheyyuṃ,_  
_yassa honti tathāvidhā._  


(665.)

1989\. _Santi vehāyasā yakkhā,_  
_iddhimanto yasassino;_  
_Tepi ādāya gaccheyyuṃ,_  
_yassa honti tathāvidhā._  


(666.)

1990\. _Atītaṃ mānusaṃ kammaṃ,_  
_Dukkaraṃ durabhisambhavaṃ;_  
_Na taṃ sakkomi mocetuṃ,_  
_Antalikkhena khattiya”._  


(667.)

1991\. _“Atīradassī puriso,_  
_mahante udakaṇṇave;_  
_Yattha so labhate gādhaṃ,_  
_tattha so vindate sukhaṃ._  


(668.)

1992\. _Evaṃ amhañca rañño ca,_  
_tvaṃ patiṭṭhā mahosadha;_  
_Tvaṃ nosi mantinaṃ seṭṭho,_  
_amhe dukkhā pamocaya”._  


(669.)

1993\. _“Atītaṃ mānusaṃ kammaṃ,_  
_Dukkaraṃ durabhisambhavaṃ;_  
_Na taṃ sakkomi mocetuṃ,_  
_Tvaṃ pajānassu senaka”._  


(670.)

1994\. _“Suṇohi metaṃ vacanaṃ,_  
_Passa senaṃ mahabbhayaṃ;_  
_Senakaṃ dāni pucchāmi,_  
_Kiṃ kiccaṃ idha maññasi”._  


(671.)

1995\. _“Aggiṃ vā dvārato dema,_  
_gaṇhāmase vikantanaṃ;_  
_Aññamaññaṃ vadhitvāna,_  
_khippaṃ hissāma jīvitaṃ;_  
_Mā no rājā brahmadatto,_  
_ciraṃ dukkhena mārayi”._  


(672.)

1996\. _“Suṇohi metaṃ vacanaṃ,_  
_passa senaṃ mahabbhayaṃ;_  
_Pukkusaṃ dāni pucchāmi,_  
_kiṃ kiccaṃ idha maññasi”._  


(673.)

1997\. _“Visaṃ khāditvā miyyāma,_  
_khippaṃ hissāma jīvitaṃ;_  
_Mā no rājā brahmadatto,_  
_ciraṃ dukkhena mārayi”._  


(674.)

1998\. _“Suṇohi metaṃ vacanaṃ,_  
_passa senaṃ mahabbhayaṃ;_  
_Kāmindaṃ dāni pucchāmi,_  
_kiṃ kiccaṃ idha maññasi”._  


(675.)

1999\. _“Rajjuyā bajjha miyyāma,_  
_papātā papatāmase;_  
_Mā no rājā brahmadatto,_  
_ciraṃ dukkhena mārayi”._  


(676.)

2000\. _“Suṇohi metaṃ vacanaṃ,_  
_passa senaṃ mahabbhayaṃ;_  
_Devindaṃ dāni pucchāmi,_  
_kiṃ kiccaṃ idha maññasi”._  


(677.)

2001\. _“Aggiṃ vā dvārato dema,_  
_gaṇhāmase vikantanaṃ;_  
_Aññamaññaṃ vadhitvāna,_  
_khippaṃ hissāma jīvitaṃ;_  
_Na no sakkoti mocetuṃ,_  
_sukheneva mahosadho”._  


(678.)

2002\. _“Yathā kadalino sāraṃ,_  
_anvesaṃ nādhigacchati;_  
_Evaṃ anvesamānā naṃ,_  
_pañhaṃ najjhagamāmase._  


(679.)

2003\. _Yathā simbalino sāraṃ,_  
_anvesaṃ nādhigacchati;_  
_Evaṃ anvesamānā naṃ,_  
_pañhaṃ najjhagamāmase._  


(680.)

2004\. _Adese vata no vuṭṭhaṃ,_  
_kuñjarānaṃvanodake;_  
_Sakāse dummanussānaṃ,_  
_bālānaṃ avijānataṃ._  


(681.)

2005\. _Ubbedhati me hadayaṃ,_  
_mukhañca parisussati;_  
_Nibbutiṃ nādhigacchāmi,_  
_aggidaḍḍhova ātape._  


(682.)

2006\. _Kammārānaṃ yathā ukkā,_  
_anto jhāyati no bahi;_  
_Evampi hadayaṃ mayhaṃ,_  
_anto jhāyati no bahi”._  


(683.)

2007\. _Tato so paṇḍito dhīro,_  
_atthadassī mahosadho;_  
_Vedehaṃ dukkhitaṃ disvā,_  
_idaṃ vacanamabravi._  


(684.)

2008\. _“Mā tvaṃ bhāyi mahārāja,_  
_mā tvaṃ bhāyi rathesabha;_  
_Ahaṃ taṃ mocayissāmi,_  
_rāhuggahaṃva candimaṃ._  


(685.)

2009\. _Mā tvaṃ bhāyi mahārāja,_  
_mā tvaṃ bhāyi rathesabha;_  
_Ahaṃ taṃ mocayissāmi,_  
_rāhuggahaṃva sūriyaṃ._  


(686.)

2010\. _Mā tvaṃ bhāyi mahārāja,_  
_mā tvaṃ bhāyi rathesabha;_  
_Ahaṃ taṃ mocayissāmi,_  
_paṅke sannaṃva kuñjaraṃ._  


(687.)

2011\. _Mā tvaṃ bhāyi mahārāja,_  
_mā tvaṃ bhāyi rathesabha;_  
_Ahaṃ taṃ mocayissāmi,_  
_peḷābaddhaṃva pannagaṃ._  


(688.)

2012\. _Mā tvaṃ bhāyi mahārāja,_  
_mā tvaṃ bhāyi rathesabha;_  
_Ahaṃ taṃ mocayissāmi,_  
_pakkhiṃ baddhaṃva pañjare._  


(689.)

2013\. _Mā tvaṃ bhāyi mahārāja,_  
_mā tvaṃ bhāyi rathesabha;_  
_Ahaṃ taṃ mocayissāmi,_  
_macche jālagateriva._  


(690.)

2014\. _Mā tvaṃ bhāyi mahārāja,_  
_mā tvaṃ bhāyi rathesabha;_  
_Ahaṃ taṃ mocayissāmi,_  
_sayoggabalavāhanaṃ._  


(691.)

2015\. _Mā tvaṃ bhāyi mahārāja,_  
_mā tvaṃ bhāyi rathesabha;_  
_Pañcālaṃ vāhayissāmi,_  
_kākasenaṃva leḍḍunā._  


(692.)

2016\. _Adu paññā kimatthiyā,_  
_Amacco vāpi tādiso;_  
_Yo taṃ sambādhapakkhandaṃ,_  
_Dukkhā na parimocaye”._  


(693.)

2017\. _“Etha māṇavā uṭṭhetha,_  
_mukhaṃ sodhetha sandhino;_  
_Vedeho sahamaccehi,_  
_umaṅgena gamissati”._  


(694.)

2018\. _Tassa taṃ vacanaṃ sutvā,_  
_paṇḍitassānucārino;_  
_Umaṅgadvāraṃ vivariṃsu,_  
_yantayutte ca aggaḷe._  


(695.)

2019\. _Purato senako yāti,_  
_pacchato ca mahosadho;_  
_Majjhe ca rājā vedeho,_  
_amaccaparivārito._  


(696.)

2020\. _Umaṅgā nikkhamitvāna,_  
_vedeho nāvamāruhi;_  
_Abhirūḷhañca taṃ ñatvā,_  
_anusāsi mahosadho._  


(697.)

2021\. _“Ayaṃ te sasuro deva,_  
_ayaṃ sassu janādhipa;_  
_Yathā mātu paṭipatti,_  
_evaṃ te hotu sassuyā._  


(698.)

2022\. _Yathāpi niyako bhātā,_  
_Saudariyo ekamātuko;_  
_Evaṃ pañcālacando te,_  
_Dayitabbo rathesabha._  


(699.)

2023\. _Ayaṃ pañcālacandī te,_  
_rājaputtī abhicchitā;_  
_Kāmaṃ karohi te tāya,_  
_bhariyā te rathesabha”._  


(700.)

2024\. _“Āruyha nāvaṃ taramāno,_  
_kiṃ nu tīramhi tiṭṭhasi;_  
_Kicchā muttāmha dukkhato,_  
_yāma dāni mahosadha”._  


(701.)

2025\. _“Nesa dhammo mahārāja,_  
_yohaṃ senāya nāyako;_  
_Senaṅgaṃ parihāpetvā,_  
_attānaṃ parimocaye._  


(702.)

2026\. _Nivesanamhi te deva,_  
_senaṅgaṃ parihāpitaṃ;_  
_Taṃ dinnaṃ brahmadattena,_  
_ānayissaṃ rathesabha”._  


(703.)

2027\. _“Appaseno mahāsenaṃ,_  
_kathaṃ viggayha ṭhassasi;_  
_Dubbalo balavantena,_  
_vihaññissasi paṇḍita”._  


(704.)

2028\. _“Appasenopi ce mantī,_  
_mahāsenaṃ amantinaṃ;_  
_Jināti rājā rājāno,_  
_ādiccovudayaṃ tamaṃ”._  


(705.)

2029\. _“Susukhaṃ vata saṃvāso,_  
_paṇḍitehīti senaka;_  
_Pakkhīva pañjare baddhe,_  
_macche jālagateriva;_  
_Amittahatthattagate,_  
_mocayī no mahosadho”._  


(706.)

2030\. _“Evametaṃ mahārāja,_  
_paṇḍitā hi sukhāvahā;_  
_Pakkhīva pañjare baddhe,_  
_macche jālagateriva;_  
_Amittahatthattagate,_  
_mocayī no mahosadho”._  


(707.)

2031\. _Rakkhitvā kasiṇaṃ rattiṃ,_  
_cūḷaneyyo mahabbalo;_  
_Udentaṃ aruṇuggasmiṃ,_  
_upakāriṃ upāgami._  


(708.)

2032\. _Āruyha pavaraṃ nāgaṃ,_  
_balavantaṃ saṭṭhihāyanaṃ;_  
_Rājā avoca pañcālo,_  
_cūḷaneyyo mahabbalo._  


(709.)

2033\. _Sannaddho maṇivammena,_  
_saramādāya pāṇinā;_  
_Pesiye ajjhabhāsittha,_  
_puthugumbe samāgate._  


(710.)

2034\. _Hatthārohe anīkaṭṭhe,_  
_rathike pattikārake;_  
_Upāsanamhi katahatthe,_  
_vālavedhe samāgate._  


(711.)

2035\. _“Pesetha kuñjare dantī,_  
_balavante saṭṭhihāyane;_  
_Maddantu kuñjarā nagaraṃ,_  
_vedehena sumāpitaṃ._  


(712.)

2036\. _Vacchadantamukhā setā,_  
_tikkhaggā aṭṭhivedhino;_  
_Paṇunnā dhanuvegena,_  
_sampatantutarītarā._  


(713.)

2037\. _Māṇavā vammino sūrā,_  
_citradaṇḍayutāvudhā;_  
_Pakkhandino mahānāgā,_  
_hatthīnaṃ hontu sammukhā._  


(714.)

2038\. _Sattiyo teladhotāyo,_  
_accimantā pabhassarā;_  
_Vijjotamānā tiṭṭhantu,_  
_sataraṃsīva tārakā._  


(715.)

2039\. _Āvudhabalavantānaṃ,_  
_guṇikāyūradhārinaṃ;_  
_Etādisānaṃ yodhānaṃ,_  
_saṅgāme apalāyinaṃ;_  
_Vedeho kuto muccissati,_  
_sace pakkhīva kāhiti._  


(716.)

2040\. _Tiṃsa me purisanāvutyo,_  
_sabbevekekaniccitā;_  
_Yesaṃ samaṃ na passāmi,_  
_kevalaṃ mahimaṃ caraṃ._  


(717.)

2041\. _Nāgā ca kappitā dantī,_  
_balavanto saṭṭhihāyanā;_  
_Yesaṃ khandhesu sobhanti,_  
_kumārā cārudassanā._  


(718.)

2042\. _Pītālaṅkārā pītavasanā,_  
_Pītuttaranivāsanā;_  
_Nāgakhandhesu sobhanti,_  
_Devaputtāva nandane._  


(719.)

2043\. _Pāṭhīnavaṇṇā nettiṃsā,_  
_teladhotā pabhassarā;_  
_Niṭṭhitā naradhīrehi,_  
_samadhārā sunissitā._  


(720.)

2044\. _Vellālino vītamalā,_  
_sikkāyasamayā daḷā;_  
_Gahitā balavantehi,_  
_suppahārappahāribhi._  


(721.)

2045\. _Suvaṇṇatharusampannā,_  
_lohitakacchupadhāritā;_  
_Vivattamānā sobhanti,_  
_vijjuvabbhaghanantare._  


(722.)

2046\. _Paṭākā vammino sūrā,_  
_asicammassa kovidā;_  
_Dhanuggahā sikkhitarā,_  
_nāgakhandhe nipātino._  


(723.)

2047\. _Etādisehi parikkhitto,_  
_natthi mokkho ito tava;_  
_Pabhāvaṃ te na passāmi,_  
_yena tvaṃ mithilaṃ vaje”._  


(724.)

2048\. _“Kiṃ nu santaramānova,_  
_nāgaṃ pesesi kuñjaraṃ;_  
_Pahaṭṭharūpo āpatasi,_  
_siddhatthosmīti maññasi._  


(725.)

2049\. _Oharetaṃ dhanuṃ cāpaṃ,_  
_khurappaṃ paṭisaṃhara;_  
_Oharetaṃ subhaṃ vammaṃ,_  
_veḷuriyamaṇisanthataṃ”._  


(726.)

2050\. _“Pasannamukhavaṇṇosi,_  
_mitapubbañca bhāsasi;_  
_Hoti kho maraṇakāle,_  
_edisī vaṇṇasampadā”._  


(727.)

2051\. _“Moghaṃ te gajjitaṃ rāja,_  
_bhinnamantosi khattiya;_  
_Duggaṇhosi tayā rājā,_  
_khaḷuṅkeneva sindhavo._  


(728.)

2052\. _Tiṇṇo hiyyo rājā gaṅgaṃ,_  
_sāmacco saparijjano;_  
_Haṃsarājaṃ yathā dhaṅko,_  
_anujjavaṃ patissasi._  


(729.)

2053\. _Siṅgālā rattibhāgena,_  
_phullaṃ disvāna kiṃsukaṃ;_  
_Maṃsapesīti maññantā,_  
_paribyūḷhā migādhamā._  


(730.)

2054\. _Vītivattāsu rattīsu,_  
_uggatasmiṃ divākare;_  
_Kiṃsukaṃ phullitaṃ disvā,_  
_āsacchinnā migādhamā._  


(731.)

2055\. _Evameva tuvaṃ rāja,_  
_vedehaṃ parivāriya;_  
_Āsacchinno gamissasi,_  
_siṅgālā kiṃsukaṃ yathā”._  


(732.)

2056\. _“Imassa hatthe pāde ca,_  
_kaṇṇanāsañca chindatha;_  
_Yo me amittaṃ hatthagataṃ,_  
_vedehaṃ parimocayi._  


(733.)

2057\. _Imaṃ maṃsaṃva pātabyaṃ,_  
_sūle katvā pacantu naṃ;_  
_Yo me amittaṃ hatthagataṃ,_  
_vedehaṃ parimocayi._  


(734.)

2058\. _Yathāpi āsabhaṃ cammaṃ,_  
_pathabyā vitaniyyati;_  
_Sīhassa atho byagghassa,_  
_hoti saṅkusamāhataṃ._  


(735.)

2059\. _Evaṃ taṃ vitanitvāna,_  
_vedhayissāmi sattiyā;_  
_Yo me amittaṃ hatthagataṃ,_  
_vedehaṃ parimocayi”._  


(736.)

2060\. _“Sace me hatthe pāde ca,_  
_kaṇṇanāsañca checchasi;_  
_Evaṃ pañcālacandassa,_  
_vedeho chedayissati._  


(737.)

2061\. _Sace me hatthe pāde ca,_  
_kaṇṇanāsañca checchasi;_  
_Evaṃ pañcālacandiyā,_  
_vedeho chedayissati._  


(738.)

2062\. _Sace me hatthe pāde ca,_  
_kaṇṇanāsañca checchasi;_  
_Evaṃ nandāya deviyā,_  
_vedeho chedayissati._  


(739.)

2063\. _Sace me hatthe pāde ca,_  
_kaṇṇanāsañca checchasi;_  
_Evaṃ te puttadārassa,_  
_vedeho chedayissati._  


(740.)

2064\. _Sace maṃsaṃva pātabyaṃ,_  
_sūle katvā pacissasi;_  
_Evaṃ pañcālacandassa,_  
_vedeho pācayissati._  


(741.)

2065\. _Sace maṃsaṃva pātabyaṃ,_  
_sūle katvā pacissasi;_  
_Evaṃ pañcālacandiyā,_  
_vedeho pācayissati._  


(742.)

2066\. _Sace maṃsaṃva pātabyaṃ,_  
_sūle katvā pacissasi;_  
_Evaṃ nandāya deviyā,_  
_vedeho pācayissati._  


(743.)

2067\. _Sace maṃsaṃva pātabyaṃ,_  
_sūle katvā pacissasi;_  
_Evaṃ te puttadārassa,_  
_vedeho pācayissati._  


(744.)

2068\. _Sace maṃ vitanitvāna,_  
_vedhayissasi sattiyā;_  
_Evaṃ pañcālacandassa,_  
_vedeho vedhayissati._  


(745.)

2069\. _Sace maṃ vitanitvāna,_  
_vedhayissasi sattiyā;_  
_Evaṃ pañcālacandiyā,_  
_vedeho vedhayissati._  


(746.)

2070\. _Sace maṃ vitanitvāna,_  
_vedhayissasi sattiyā;_  
_Evaṃ nandāya deviyā,_  
_vedeho vedhayissati._  


(747.)

2071\. _Sace maṃ vitanitvāna,_  
_vedhayissasi sattiyā;_  
_Evaṃ te puttadārassa,_  
_vedeho vedhayissati;_  
_Evaṃ no mantitaṃ raho,_  
_vedehena mayā saha._  


(748.)

2072\. _Yathāpi palasataṃ cammaṃ,_  
_kontimantāsuniṭṭhitaṃ;_  
_Upeti tanutāṇāya,_  
_sarānaṃ paṭihantave._  


(749.)

2073\. _Sukhāvaho dukkhanudo,_  
_vedehassa yasassino;_  
_Matiṃ te paṭihaññāmi,_  
_usuṃ palasatena vā._  


(750.)

2074\. _Iṅgha passa mahārāja,_  
_suññaṃ antepuraṃ tava;_  
_Orodhā ca kumārā ca,_  
_tava mātā ca khattiya;_  
_Umaṅgā nīharitvāna,_  
_vedehassupanāmitā”._  


(751.)

2075\. _“Iṅgha antepuraṃ mayhaṃ,_  
_gantvāna vicinātha naṃ;_  
_Yathā imassa vacanaṃ,_  
_saccaṃ vā yadi vā musā”._  


(752.)

2076\. _“Evametaṃ mahārāja,_  
_yathā āha mahosadho;_  
_Suññaṃ antepuraṃ sabbaṃ,_  
_kākapaṭṭanakaṃ yathā”._  


(753.)

2077\. _“Ito gatā mahārāja,_  
_nārī sabbaṅgasobhanā;_  
_Kosambaphalakasussoṇī,_  
_haṃsagaggarabhāṇinī._  


(754.)

2078\. _Ito nītā mahārāja,_  
_nārī sabbaṅgasobhanā;_  
_Koseyyavasanā sāmā,_  
_jātarūpasumekhalā._  


(755.)

2079\. _Surattapādā kalyāṇī,_  
_suvaṇṇamaṇimekhalā;_  
_Pārevatakkhī sutanū,_  
_bimboṭṭhā tanumajjhimā._  


(756.)

2080\. _Sujātā bhujalaṭṭhīva,_  
_vedīva tanumajjhimā;_  
_Dīghassā kesā asitā,_  
_īsakaggapavellitā._  


(757.)

2081\. _Sujātā migachāpāva,_  
_hemantaggisikhāriva;_  
_Nadīva giriduggesu,_  
_sañchannā khuddaveḷubhi._  


(758.)

2082\. _Nāganāsūru kalyāṇī,_  
_paramā timbarutthanī;_  
_Nātidīghā nātirassā,_  
_nālomā nātilomasā”._  


(759.)

2083\. _“Nandāya nūna maraṇena,_  
_nandasi sirivāhana;_  
_Ahañca nūna nandā ca,_  
_gacchāma yamasādhanaṃ”._  


(760.)

2084\. _“Dibbaṃ adhīyase māyaṃ,_  
_akāsi cakkhumohanaṃ;_  
_Yo me amittaṃ hatthagataṃ,_  
_vedehaṃ parimocayi”._  


(761.)

2085\. _“Adhīyanti mahārāja,_  
_dibbamāyidha paṇḍitā;_  
_Te mocayanti attānaṃ,_  
_paṇḍitā mantino janā._  


(762.)

2086\. _Santi māṇavaputtā me,_  
_kusalā sandhichedakā;_  
_Yesaṃ katena maggena,_  
_vedeho mithilaṃ gato”._  


(763.)

2087\. _“Iṅgha passa mahārāja,_  
_Umaṅgaṃ sādhu māpitaṃ;_  
_Hatthīnaṃ atha assānaṃ,_  
_Rathānaṃ atha pattinaṃ;_  
_Ālokabhūtaṃ tiṭṭhantaṃ,_  
_Umaṅgaṃ sādhu māpitaṃ”._  


(764.)

2088\. _“Lābhā vata videhānaṃ,_  
_yassimedisā paṇḍitā;_  
_Ghare vasanti vijite,_  
_yathā tvaṃsi mahosadha”._  


(765.)

2089\. _“Vuttiñca parihārañca,_  
_diguṇaṃ bhattavetanaṃ;_  
_Dadāmi vipule bhoge,_  
_bhuñja kāme ramassu ca;_  
_Mā videhaṃ paccagamā,_  
_kiṃ videho karissati”._  


(766.)

2090\. _“Yo cajetha mahārāja,_  
_bhattāraṃ dhanakāraṇā;_  
_Ubhinnaṃ hoti gārayho,_  
_attano ca parassa ca;_  
_Yāva jīveyya vedeho,_  
_nāññassa puriso siyā._  


(767.)

2091\. _Yo cajetha mahārāja,_  
_bhattāraṃ dhanakāraṇā;_  
_Ubhinnaṃ hoti gārayho,_  
_attano ca parassa ca;_  
_Yāva tiṭṭheyya vedeho,_  
_nāññassa vijite vase”._  


(768.)

2092\. _“Dammi nikkhasahassaṃ te,_  
_gāmāsītiñca kāsisu;_  
_Dāsisatāni cattāri,_  
_dammi bhariyāsatañca te;_  
_Sabbaṃ senaṅgamādāya,_  
_sotthiṃ gaccha mahosadha._  


(769.)

2093\. _Yāva dadantu hatthīnaṃ,_  
_assānaṃ diguṇaṃ vidhaṃ;_  
_Tappentu annapānena,_  
_rathike pattikārake._  


(770.)

2094\. _Hatthī asse rathe pattī,_  
_gacchevādāya paṇḍita;_  
_Passatu taṃ mahārājā,_  
_vedeho mithilaṃ gataṃ”._  


(771.)

2095\. _“Hatthī assā rathā pattī,_  
_senā padissate mahā;_  
_Caturaṅginī bhīsarūpā,_  
_kiṃ nu maññasi paṇḍita”._  


(772.)

2096\. _“Ānando te mahārāja,_  
_uttamo paṭidissati;_  
_Sabbaṃ senaṅgamādāya,_  
_sotthiṃ patto mahosadho”._  


(773.)

2097\. _“Yathā petaṃ susānasmiṃ,_  
_chaḍḍetvā caturo janā;_  
_Evaṃ kapilaye tyamha,_  
_chaḍḍayitvā idhāgatā._  


(774.)

2098\. _Atha tvaṃ kena vaṇṇena,_  
_kena vā pana hetunā;_  
_Kena vā atthajātena,_  
_attānaṃ parimocayi”._  


(775.)

2099\. _“Atthaṃ atthena vedeha,_  
_mantaṃ mantena khattiya;_  
_Parivārayiṃ rājānaṃ,_  
_jambudīpaṃva sāgaro”._  


(776.)

2100\. _“Dinnaṃ nikkhasahassaṃ me,_  
_gāmāsīti ca kāsisu;_  
_Dāsīsatāni cattāri,_  
_dinnaṃ bhariyāsatañca me;_  
_Sabbaṃ senaṅgamādāya,_  
_sotthināmhi idhāgato”._  


(777.)

2101\. _“Susukhaṃ vata saṃvāso,_  
_paṇḍitehīti senaka;_  
_Pakkhīva pañjare baddhe,_  
_macche jālagateriva;_  
_Amittahatthattagate,_  
_mocayī no mahosadho”._  


(778.)

2102\. _“Evametaṃ mahārāja,_  
_paṇḍitā hi sukhāvahā;_  
_Pakkhīva pañjare baddhe,_  
_macche jālagateriva;_  
_Amittahatthattagate,_  
_mocayī no mahosadho”._  


(779.)

2103\. _“Āhaññantu sabbavīṇā,_  
_bheriyo dindimāni ca;_  
_Dhamentu māgadhā saṅkhā,_  
_vaggū nadantu dundubhī”._  


(780.)

2104\. _Orodhā ca kumārā ca,_  
_vesiyānā ca brāhmaṇā;_  
_Bahuṃ annañca pānañca,_  
_paṇḍitassābhihārayuṃ._  


(781.)

2105\. _Hatthārohā anīkaṭṭhā,_  
_rathikā pattikārakā;_  
_Bahuṃ annañca pānañca,_  
_paṇḍitassābhihārayuṃ._  


(782.)

2106\. _Samāgatā jānapadā,_  
_negamā ca samāgatā;_  
_Bahuṃ annañca pānañca,_  
_paṇḍitassābhihārayuṃ._  


(783.)

2107\. _Bahujano pasannosi,_  
_disvā paṇḍitamāgataṃ;_  
_Paṇḍitamhi anuppatte,_  
_celukkhepo avattathāti._  


---

2108\. Umaṅgajātakaṃ pañcamaṃ.



[Go to previous page (22.1.4 Nimijātaka)](22.1.4.md) / [Go to parent page (22.1 Mūgapakkhavagga)](../22.1.md) / [Go to next page (22.1.6 Bhūridattajātaka)](22.1.6.md)


