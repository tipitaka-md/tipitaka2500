
[Home](/) / [23J Jātakapāḷi](/tipitaka/23J.md) / [22 Mahānipāta](/tipitaka/23J/22.md) / [22.1 Mūgapakkhavagga](/tipitaka/23J/22/22.1.md)

# 𑁨𑁨𑁇𑁧𑁇𑁮 𑀫𑀳𑀸𑀦𑀸𑀭𑀤𑀓𑀲𑁆𑀲𑀧𑀚𑀸𑀢𑀓

### 𑀫𑀳𑀸𑀦𑀺𑀧𑀸𑀢

### 𑀫𑀽𑀕𑀧𑀓𑁆𑀔𑀯𑀕𑁆𑀕

### 𑀫𑀳𑀸𑀦𑀸𑀭𑀤𑀓𑀲𑁆𑀲𑀧𑀚𑀸𑀢𑀓

(1153.)

2486. _𑀅𑀳𑀼 𑀭𑀸𑀚𑀸 𑀯𑀺𑀤𑁂𑀳𑀸𑀦𑀁,_  
_𑀅𑀗𑁆𑀕𑀢𑀺 𑀦𑀸𑀫 𑀔𑀢𑁆𑀢𑀺𑀬𑁄;_  
_𑀧𑀳𑀽𑀢𑀬𑁄𑀕𑁆𑀕𑁄 𑀥𑀦𑀺𑀫𑀸,_  
_𑀅𑀦𑀦𑁆𑀢𑀩𑀮𑀧𑁄𑀭𑀺𑀲𑁄𑁇_  


(1154.)

2487. _𑀲𑁄 𑀘 𑀧𑀦𑁆𑀦𑀭𑀲𑀺𑀁 𑀭𑀢𑁆𑀢𑀺𑀁,_  
_𑀧𑀼𑀭𑀺𑀫𑀬𑀸𑀫𑁂 𑀅𑀦𑀸𑀕𑀢𑁂;_  
_𑀘𑀸𑀢𑀼𑀫𑀸𑀲𑀸 𑀓𑁄𑀫𑀼𑀤𑀺𑀬𑀸,_  
_𑀅𑀫𑀘𑁆𑀘𑁂 𑀲𑀦𑁆𑀦𑀺𑀧𑀸𑀢𑀬𑀺𑁇_  


(1155.)

2488. _𑀧𑀡𑁆𑀟𑀺𑀢𑁂 𑀲𑀼𑀢𑀲𑀫𑁆𑀧𑀦𑁆𑀦𑁂,_  
_𑀫𑁆𑀳𑀺𑀢𑀧𑀼𑀩𑁆𑀩𑁂 𑀯𑀺𑀘𑀓𑁆𑀔𑀡𑁂;_  
_𑀯𑀺𑀚𑀬𑀜𑁆𑀘 𑀲𑀼𑀦𑀸𑀫𑀜𑁆𑀘,_  
_𑀲𑁂𑀦𑀸𑀧𑀢𑀺𑀁 𑀅𑀮𑀸𑀢𑀓𑀁𑁇_  


(1156.)

2489. _𑀢𑀫𑀦𑀼𑀧𑀼𑀘𑁆𑀙𑀺 𑀯𑁂𑀤𑁂𑀳𑁄,_  
_“𑀧𑀘𑁆𑀘𑁂𑀓𑀁 𑀩𑁆𑀭𑀽𑀣 𑀲𑀁 𑀭𑀼𑀘𑀺𑀁;_  
_𑀘𑀸𑀢𑀼𑀫𑀸𑀲𑀸 𑀓𑁄𑀫𑀼𑀤𑀚𑁆𑀚,_  
_𑀚𑀼𑀡𑁆𑀳𑀁 𑀩𑁆𑀬𑀧𑀳𑀢𑀁 𑀢𑀫𑀁;_  
_𑀓𑀸𑀬𑀚𑁆𑀚 𑀭𑀢𑀺𑀬𑀸 𑀭𑀢𑁆𑀢𑀺𑀁,_  
_𑀯𑀺𑀳𑀭𑁂𑀫𑀼 𑀇𑀫𑀁 𑀉𑀢𑀼𑀁”𑁇_  


(1157.)

2490. _𑀢𑀢𑁄 𑀲𑁂𑀦𑀸𑀧𑀢𑀺 𑀭𑀜𑁆𑀜𑁄,_  
_𑀅𑀮𑀸𑀢𑁄 𑀏𑀢𑀤𑀩𑁆𑀭𑀯𑀺;_  
_“𑀳𑀝𑁆𑀞𑀁 𑀬𑁄𑀕𑁆𑀕𑀁 𑀩𑀮𑀁 𑀲𑀩𑁆𑀩𑀁,_  
_𑀲𑁂𑀦𑀁 𑀲𑀦𑁆𑀦𑀸𑀳𑀬𑀸𑀫𑀲𑁂𑁇_  


(1158.)

2491. _𑀦𑀺𑀬𑁆𑀬𑀸𑀫 𑀤𑁂𑀯 𑀬𑀼𑀤𑁆𑀥𑀸𑀬,_  
_𑀅𑀦𑀦𑁆𑀢𑀩𑀮𑀧𑁄𑀭𑀺𑀲𑀸;_  
_𑀬𑁂 𑀢𑁂 𑀯𑀲𑀁 𑀦 𑀆𑀬𑀦𑁆𑀢𑀺,_  
_𑀯𑀲𑀁 𑀉𑀧𑀦𑀬𑀸𑀫𑀲𑁂;_  
_𑀏𑀲𑀸 𑀫𑀬𑁆𑀳𑀁 𑀲𑀓𑀸 𑀤𑀺𑀝𑁆𑀞𑀺,_  
_𑀅𑀚𑀺𑀢𑀁 𑀑𑀚𑀺𑀦𑀸𑀫𑀲𑁂”𑁇_  


(1159.)

2492. _𑀅𑀮𑀸𑀢𑀲𑁆𑀲 𑀯𑀘𑁄 𑀲𑀼𑀢𑁆𑀯𑀸,_  
_𑀲𑀼𑀦𑀸𑀫𑁄 𑀏𑀢𑀤𑀩𑁆𑀭𑀯𑀺;_  
_“𑀲𑀩𑁆𑀩𑁂 𑀢𑀼𑀬𑁆𑀳𑀁 𑀫𑀳𑀸𑀭𑀸𑀚,_  
_𑀅𑀫𑀺𑀢𑁆𑀢𑀸 𑀯𑀲𑀫𑀸𑀕𑀢𑀸𑁇_  


(1160.)

2493. _𑀦𑀺𑀓𑁆𑀔𑀺𑀢𑁆𑀢𑀲𑀢𑁆𑀣𑀸 𑀧𑀘𑁆𑀘𑀢𑁆𑀣𑀸,_  
_𑀦𑀺𑀯𑀸𑀢𑀫𑀦𑀼𑀯𑀢𑁆𑀢𑀭𑁂;_  
_𑀉𑀢𑁆𑀢𑀫𑁄 𑀉𑀲𑁆𑀲𑀯𑁄 𑀅𑀚𑁆𑀚,_  
_𑀦 𑀬𑀼𑀤𑁆𑀥𑀁 𑀫𑀫 𑀭𑀼𑀘𑁆𑀘𑀢𑀺𑁇_  


(1161.)

2494. _𑀅𑀦𑁆𑀦𑀧𑀸𑀦𑀜𑁆𑀘 𑀔𑀚𑁆𑀚𑀜𑁆𑀘,_  
_𑀔𑀺𑀧𑁆𑀧𑀁 𑀅𑀪𑀺𑀳𑀭𑀦𑁆𑀢𑀼 𑀢𑁂;_  
_𑀭𑀫𑀲𑁆𑀲𑀼 𑀤𑁂𑀯 𑀓𑀸𑀫𑁂𑀳𑀺,_  
_𑀦𑀘𑁆𑀘𑀕𑀻𑀢𑁂 𑀲𑀼𑀯𑀸𑀤𑀺𑀢𑁂”𑁇_  


(1162.)

2495. _𑀲𑀼𑀦𑀸𑀫𑀲𑁆𑀲 𑀯𑀘𑁄 𑀲𑀼𑀢𑁆𑀯𑀸,_  
_𑀯𑀺𑀚𑀬𑁄 𑀏𑀢𑀤𑀩𑁆𑀭𑀯𑀺;_  
_“𑀲𑀩𑁆𑀩𑁂 𑀓𑀸𑀫𑀸 𑀫𑀳𑀸𑀭𑀸𑀚,_  
_𑀦𑀺𑀘𑁆𑀘𑀁 𑀢𑀯 𑀫𑀼𑀧𑀝𑁆𑀞𑀺𑀢𑀸𑁇_  


(1163.)

2496. _𑀦 𑀳𑁂𑀢𑁂 𑀤𑀼𑀮𑁆𑀮𑀪𑀸 𑀤𑁂𑀯,_  
_𑀢𑀯 𑀓𑀸𑀫𑁂𑀳𑀺 𑀫𑁄𑀤𑀺𑀢𑀼𑀁;_  
_𑀲𑀤𑀸𑀧𑀺 𑀓𑀸𑀫𑀸 𑀲𑀼𑀮𑀪𑀸,_  
_𑀦𑁂𑀢𑀁 𑀘𑀺𑀢𑁆𑀢𑀫𑀢𑀁 𑀫𑀫𑁇_  


(1164.)

2497. _𑀲𑀫𑀡𑀁 𑀩𑁆𑀭𑀸𑀳𑁆𑀫𑀡𑀁 𑀯𑀸𑀧𑀺,_  
_𑀉𑀧𑀸𑀲𑁂𑀫𑀼 𑀩𑀳𑀼𑀲𑁆𑀲𑀼𑀢𑀁;_  
_𑀬𑁄 𑀦𑀚𑁆𑀚 𑀯𑀺𑀦𑀬𑁂 𑀓𑀗𑁆𑀔𑀁,_  
_𑀅𑀢𑁆𑀣𑀥𑀫𑁆𑀫𑀯𑀺𑀤𑀽 𑀇𑀲𑁂”𑁇_  


(1165.)

2498. _𑀯𑀺𑀚𑀬𑀲𑁆𑀲 𑀯𑀘𑁄 𑀲𑀼𑀢𑁆𑀯𑀸,_  
_𑀭𑀸𑀚𑀸 𑀅𑀗𑁆𑀕𑀢𑀺 𑀫𑀩𑁆𑀭𑀯𑀺;_  
_“𑀬𑀣𑀸 𑀯𑀺𑀚𑀬𑁄 𑀪𑀡𑀢𑀺,_  
_𑀫𑀬𑁆𑀳𑀫𑁆𑀧𑁂𑀢𑀁𑀯 𑀭𑀼𑀘𑁆𑀘𑀢𑀺𑁇_  


(1166.)

2499. _𑀲𑀫𑀡𑀁 𑀩𑁆𑀭𑀸𑀳𑁆𑀫𑀡𑀁 𑀯𑀸𑀧𑀺,_  
_𑀉𑀧𑀸𑀲𑁂𑀫𑀼 𑀩𑀳𑀼𑀲𑁆𑀲𑀼𑀢𑀁;_  
_𑀬𑁄 𑀦𑀚𑁆𑀚 𑀯𑀺𑀦𑀬𑁂 𑀓𑀗𑁆𑀔𑀁,_  
_𑀅𑀢𑁆𑀣𑀥𑀫𑁆𑀫𑀯𑀺𑀤𑀽 𑀇𑀲𑁂𑁇_  


(1167.)

2500. _𑀲𑀩𑁆𑀩𑁂𑀯 𑀲𑀦𑁆𑀢𑀸 𑀓𑀭𑁄𑀣 𑀫𑀢𑀺𑀁,_  
_𑀓𑀁 𑀉𑀧𑀸𑀲𑁂𑀫𑀼 𑀧𑀡𑁆𑀟𑀺𑀢𑀁;_  
_𑀬𑁄 𑀦𑀚𑁆𑀚 𑀯𑀺𑀦𑀬𑁂 𑀓𑀗𑁆𑀔𑀁,_  
_𑀅𑀢𑁆𑀣𑀥𑀫𑁆𑀫𑀯𑀺𑀤𑀽 𑀇𑀲𑁂”𑁇_  


(1168.)

2501. _𑀯𑁂𑀤𑁂𑀳𑀲𑁆𑀲 𑀯𑀘𑁄 𑀲𑀼𑀢𑁆𑀯𑀸,_  
_𑀅𑀮𑀸𑀢𑁄 𑀏𑀢𑀤𑀩𑁆𑀭𑀯𑀺;_  
_“𑀅𑀢𑁆𑀣𑀸𑀬𑀁 𑀫𑀺𑀕𑀤𑀸𑀬𑀲𑁆𑀫𑀺𑀁,_  
_𑀅𑀘𑁂𑀮𑁄 𑀥𑀻𑀭𑀲𑀫𑁆𑀫𑀢𑁄𑁇_  


(1169.)

2502. _𑀕𑀼𑀡𑁄 𑀓𑀲𑁆𑀲𑀧𑀕𑁄𑀢𑁆𑀢𑀸𑀬𑀁,_  
_𑀲𑀼𑀢𑁄 𑀘𑀺𑀢𑁆𑀭𑀓𑀣𑀻 𑀕𑀡𑀻;_  
_𑀢𑀁 𑀤𑁂𑀯 𑀧𑀬𑀺𑀭𑀼𑀧𑀸𑀲𑁂𑀫𑀼,_  
_𑀲𑁄 𑀦𑁄 𑀓𑀗𑁆𑀔𑀁 𑀯𑀺𑀦𑁂𑀲𑁆𑀲𑀢𑀺”𑁇_  


(1170.)

2503. _𑀅𑀮𑀸𑀢𑀲𑁆𑀲 𑀯𑀘𑁄 𑀲𑀼𑀢𑁆𑀯𑀸,_  
_𑀭𑀸𑀚𑀸 𑀘𑁄𑀤𑁂𑀲𑀺 𑀲𑀸𑀭𑀣𑀺𑀁;_  
_“𑀫𑀺𑀕𑀤𑀸𑀬𑀁 𑀕𑀫𑀺𑀲𑁆𑀲𑀸𑀫,_  
_𑀬𑀼𑀢𑁆𑀢𑀁 𑀬𑀸𑀦𑀁 𑀇𑀥𑀸𑀦𑀬”𑁇_  


(1171.)

2504. _𑀢𑀲𑁆𑀲 𑀬𑀸𑀦𑀁 𑀅𑀬𑁄𑀚𑁂𑀲𑀼𑀁,_  
_𑀤𑀦𑁆𑀢𑀁 𑀭𑀽𑀧𑀺𑀬𑀧𑀓𑁆𑀔𑀭𑀁;_  
_𑀲𑀼𑀓𑁆𑀓𑀫𑀝𑁆𑀞𑀧𑀭𑀺𑀯𑀸𑀭𑀁,_  
_𑀧𑀡𑁆𑀟𑀭𑀁 𑀤𑁄𑀲𑀺𑀦𑀸𑀫𑀼𑀔𑀁𑁇_  


(1172.)

2505. _𑀢𑀢𑁆𑀭𑀸𑀲𑀼𑀁 𑀓𑀼𑀫𑀼𑀤𑀸𑀬𑀼𑀢𑁆𑀢𑀸,_  
_𑀘𑀢𑁆𑀢𑀸𑀭𑁄 𑀲𑀺𑀦𑁆𑀥𑀯𑀸 𑀳𑀬𑀸;_  
_𑀅𑀦𑀺𑀮𑀽𑀧𑀫𑀲𑀫𑀼𑀧𑁆𑀧𑀸𑀢𑀸,_  
_𑀲𑀼𑀤𑀦𑁆𑀢𑀸 𑀲𑁄𑀡𑁆𑀡𑀫𑀸𑀮𑀺𑀦𑁄𑁇_  


(1173.)

2506. _𑀲𑁂𑀢𑀘𑁆𑀙𑀢𑁆𑀢𑀁 𑀲𑁂𑀢𑀭𑀣𑁄,_  
_𑀲𑁂𑀢𑀲𑁆𑀲𑀸 𑀲𑁂𑀢𑀩𑀻𑀚𑀦𑀻;_  
_𑀯𑁂𑀤𑁂𑀳𑁄 𑀲𑀳𑀫𑀘𑁆𑀘𑁂𑀳𑀺,_  
_𑀦𑀺𑀬𑁆𑀬𑀁 𑀘𑀦𑁆𑀤𑁄𑀯 𑀲𑁄𑀪𑀢𑀺𑁇_  


(1174.)

2507. _𑀢𑀫𑀦𑀼𑀬𑀸𑀬𑀺𑀁𑀲𑀼 𑀩𑀳𑀯𑁄,_  
_𑀇𑀦𑁆𑀤𑀺𑀔𑀕𑁆𑀕𑀥𑀭𑀸 𑀩𑀮𑀻;_  
_𑀅𑀲𑁆𑀲𑀧𑀺𑀝𑁆𑀞𑀺𑀕𑀢𑀸 𑀯𑀻𑀭𑀸,_  
_𑀦𑀭𑀸 𑀦𑀭𑀯𑀭𑀸𑀥𑀺𑀧𑀁𑁇_  


(1175.)

2508. _𑀲𑁄 𑀫𑀼𑀳𑀼𑀢𑁆𑀢𑀁𑀯 𑀬𑀸𑀬𑀺𑀢𑁆𑀯𑀸,_  
_𑀬𑀸𑀦𑀸 𑀑𑀭𑀼𑀬𑁆𑀳 𑀔𑀢𑁆𑀢𑀺𑀬𑁄;_  
_𑀯𑁂𑀤𑁂𑀳𑁄 𑀲𑀳𑀫𑀘𑁆𑀘𑁂𑀳𑀺,_  
_𑀧𑀢𑁆𑀢𑀻 𑀕𑀼𑀡𑀫𑀼𑀧𑀸𑀕𑀫𑀺𑁇_  


(1176.)

2509. _𑀬𑁂𑀧𑀺 𑀢𑀢𑁆𑀣 𑀢𑀤𑀸 𑀆𑀲𑀼𑀁,_  
_𑀩𑁆𑀭𑀸𑀳𑁆𑀫𑀡𑀺𑀩𑁆𑀪𑀸 𑀲𑀫𑀸𑀕𑀢𑀸;_  
_𑀦 𑀢𑁂 𑀅𑀧𑀦𑀬𑀻 𑀭𑀸𑀚𑀸,_  
_𑀅𑀓𑀢𑀁 𑀪𑀽𑀫𑀺𑀫𑀸𑀕𑀢𑁂𑁇_  


(1177.)

2510. _𑀢𑀢𑁄 𑀲𑁄 𑀫𑀼𑀤𑀼𑀓𑀸 𑀪𑀺𑀲𑀺𑀬𑀸,_  
_𑀫𑀼𑀤𑀼𑀘𑀺𑀢𑁆𑀢𑀓𑀲𑀦𑁆𑀣𑀢𑁂;_  
_𑀫𑀼𑀤𑀼𑀧𑀘𑁆𑀘𑀢𑁆𑀣𑀢𑁂 𑀭𑀸𑀚𑀸,_  
_𑀏𑀓𑀫𑀦𑁆𑀢𑀁 𑀉𑀧𑀸𑀯𑀺𑀲𑀺𑁇_  


(1178.)

2511. _𑀦𑀺𑀲𑀚𑁆𑀚 𑀭𑀸𑀚𑀸 𑀲𑀫𑁆𑀫𑁄𑀤𑀺,_  
_𑀓𑀣𑀁 𑀲𑀸𑀭𑀡𑀺𑀬𑀁 𑀢𑀢𑁄;_  
_“𑀓𑀘𑁆𑀘𑀺 𑀬𑀸𑀧𑀦𑀺𑀬𑀁 𑀪𑀦𑁆𑀢𑁂,_  
_𑀯𑀸𑀢𑀸𑀦𑀫𑀯𑀺𑀬𑀕𑁆𑀕𑀢𑀸𑁇_  


(1179.)

2512. _𑀓𑀘𑁆𑀘𑀺 𑀅𑀓𑀲𑀺𑀭𑀸 𑀯𑀼𑀢𑁆𑀢𑀺,_  
_𑀮𑀪𑀲𑀺 𑀧𑀺𑀡𑁆𑀟𑀬𑀸𑀧𑀦𑀁;_  
_𑀅𑀧𑀸𑀩𑀸𑀥𑁄 𑀘𑀲𑀺 𑀓𑀘𑁆𑀘𑀺,_  
_𑀘𑀓𑁆𑀔𑀼𑀁 𑀦 𑀧𑀭𑀺𑀳𑀸𑀬𑀢𑀺”𑁇_  


(1180.)

2513. _𑀢𑀁 𑀕𑀼𑀡𑁄 𑀧𑀝𑀺𑀲𑀫𑁆𑀫𑁄𑀤𑀺,_  
_𑀯𑁂𑀤𑁂𑀳𑀁 𑀯𑀺𑀦𑀬𑁂 𑀭𑀢𑀁;_  
_“𑀬𑀸𑀧𑀦𑀻𑀬𑀁 𑀫𑀳𑀸𑀭𑀸𑀚,_  
_𑀲𑀩𑁆𑀩𑀫𑁂𑀢𑀁 𑀢𑀤𑀽𑀪𑀬𑀁𑁇_  


(1181.)

2514. _𑀓𑀘𑁆𑀘𑀺 𑀢𑀼𑀬𑁆𑀳𑀫𑁆𑀧𑀺 𑀯𑁂𑀤𑁂𑀳,_  
_𑀧𑀘𑁆𑀘𑀦𑁆𑀢𑀸 𑀦 𑀩𑀮𑀻𑀬𑀭𑁂;_  
_𑀓𑀘𑁆𑀘𑀺 𑀅𑀭𑁄𑀕𑀁 𑀬𑁄𑀕𑁆𑀕𑀁 𑀢𑁂,_  
_𑀓𑀘𑁆𑀘𑀺 𑀯𑀳𑀢𑀺 𑀯𑀸𑀳𑀦𑀁;_  
_𑀓𑀘𑁆𑀘𑀺 𑀢𑁂 𑀩𑁆𑀬𑀸𑀥𑀬𑁄 𑀦𑀢𑁆𑀣𑀺,_  
_𑀲𑀭𑀻𑀭𑀲𑁆𑀲𑀼𑀧𑀢𑀸𑀧𑀺𑀬𑀸”𑁇_  


(1182.)

2515. _𑀧𑀝𑀺𑀲𑀫𑁆𑀫𑁄𑀤𑀺𑀢𑁄 𑀭𑀸𑀚𑀸,_  
_𑀢𑀢𑁄 𑀧𑀼𑀘𑁆𑀙𑀺 𑀅𑀦𑀦𑁆𑀢𑀭𑀸;_  
_𑀅𑀢𑁆𑀣𑀁 𑀥𑀫𑁆𑀫𑀜𑁆𑀘 𑀜𑀸𑀬𑀜𑁆𑀘,_  
_𑀥𑀫𑁆𑀫𑀓𑀸𑀫𑁄 𑀭𑀣𑁂𑀲𑀪𑁄𑁇_  


(1183.)

2516. _“𑀓𑀣𑀁 𑀥𑀫𑁆𑀫𑀁 𑀘𑀭𑁂 𑀫𑀘𑁆𑀘𑁄,_  
_𑀫𑀸𑀢𑀸𑀧𑀺𑀢𑀽𑀲𑀼 𑀓𑀲𑁆𑀲𑀧;_  
_𑀓𑀣𑀁 𑀘𑀭𑁂 𑀆𑀘𑀭𑀺𑀬𑁂,_  
_𑀧𑀼𑀢𑁆𑀢𑀤𑀸𑀭𑁂 𑀓𑀣𑀁 𑀘𑀭𑁂𑁇_  


(1184.)

2517. _𑀓𑀣𑀁 𑀘𑀭𑁂𑀬𑁆𑀬 𑀯𑀼𑀟𑁆𑀠𑁂𑀲𑀼,_  
_𑀓𑀣𑀁 𑀲𑀫𑀡𑀩𑁆𑀭𑀸𑀳𑁆𑀫𑀡𑁂;_  
_𑀓𑀣𑀜𑁆𑀘 𑀩𑀮𑀓𑀸𑀬𑀲𑁆𑀫𑀺𑀁,_  
_𑀓𑀣𑀁 𑀚𑀦𑀧𑀤𑁂 𑀘𑀭𑁂𑁇_  


(1185.)

2518. _𑀓𑀣𑀁 𑀥𑀫𑁆𑀫𑀁 𑀘𑀭𑀺𑀢𑁆𑀯𑀸𑀦,_  
_𑀫𑀘𑁆𑀘𑀸 𑀕𑀘𑁆𑀙𑀦𑁆𑀢𑀺 𑀲𑀼𑀕𑁆𑀕𑀢𑀺𑀁;_  
_𑀓𑀣𑀜𑁆𑀘𑁂𑀓𑁂 𑀅𑀥𑀫𑁆𑀫𑀝𑁆𑀞𑀸,_  
_𑀧𑀢𑀦𑁆𑀢𑀺 𑀦𑀺𑀭𑀬𑀁 𑀅𑀣𑁄”𑁇_  


(1186.)

2519. _𑀯𑁂𑀤𑁂𑀳𑀲𑁆𑀲 𑀯𑀘𑁄 𑀲𑀼𑀢𑁆𑀯𑀸,_  
_𑀓𑀲𑁆𑀲𑀧𑁄 𑀏𑀢𑀤𑀩𑁆𑀭𑀯𑀺;_  
_“𑀲𑀼𑀡𑁄𑀳𑀺 𑀫𑁂 𑀫𑀳𑀸𑀭𑀸𑀚,_  
_𑀲𑀘𑁆𑀘𑀁 𑀅𑀯𑀺𑀢𑀣𑀁 𑀧𑀤𑀁𑁇_  


(1187.)

2520. _𑀦𑀢𑁆𑀣𑀺 𑀥𑀫𑁆𑀫𑀘𑀭𑀺𑀢𑀲𑁆𑀲,_  
_𑀨𑀮𑀁 𑀓𑀮𑁆𑀬𑀸𑀡𑀧𑀸𑀧𑀓𑀁;_  
_𑀦𑀢𑁆𑀣𑀺 𑀤𑁂𑀯 𑀧𑀭𑁄 𑀮𑁄𑀓𑁄,_  
_𑀓𑁄 𑀢𑀢𑁄 𑀳𑀺 𑀇𑀥𑀸𑀕𑀢𑁄𑁇_  


(1188.)

2521. _𑀦𑀢𑁆𑀣𑀺 𑀤𑁂𑀯 𑀧𑀺𑀢𑀭𑁄 𑀯𑀸,_  
_𑀓𑀼𑀢𑁄 𑀫𑀸𑀢𑀸 𑀓𑀼𑀢𑁄 𑀧𑀺𑀢𑀸;_  
_𑀦𑀢𑁆𑀣𑀺 𑀆𑀘𑀭𑀺𑀬𑁄 𑀦𑀸𑀫,_  
_𑀅𑀤𑀦𑁆𑀢𑀁 𑀓𑁄 𑀤𑀫𑁂𑀲𑁆𑀲𑀢𑀺𑁇_  


(1189.)

2522. _𑀲𑀫𑀢𑀼𑀮𑁆𑀬𑀸𑀦𑀺 𑀪𑀽𑀢𑀸𑀦𑀺,_  
_𑀦𑀢𑁆𑀣𑀺 𑀚𑁂𑀝𑁆𑀞𑀸𑀧𑀘𑀸𑀬𑀺𑀓𑀸;_  
_𑀦𑀢𑁆𑀣𑀺 𑀩𑀮𑀁 𑀯𑀻𑀭𑀺𑀬𑀁 𑀯𑀸,_  
_𑀓𑀼𑀢𑁄 𑀉𑀝𑁆𑀞𑀸𑀦𑀧𑁄𑀭𑀺𑀲𑀁;_  
_𑀦𑀺𑀬𑀢𑀸𑀦𑀺 𑀳𑀺 𑀪𑀽𑀢𑀸𑀦𑀺,_  
_𑀬𑀣𑀸 𑀕𑁄𑀝𑀯𑀺𑀲𑁄 𑀢𑀣𑀸𑁇_  


(1190.)

2523. _𑀮𑀤𑁆𑀥𑁂𑀬𑁆𑀬𑀁 𑀮𑀪𑀢𑁂 𑀫𑀘𑁆𑀘𑁄,_  
_𑀢𑀢𑁆𑀣 𑀤𑀸𑀦𑀨𑀮𑀁 𑀓𑀼𑀢𑁄;_  
_𑀦𑀢𑁆𑀣𑀺 𑀤𑀸𑀦𑀨𑀮𑀁 𑀤𑁂𑀯,_  
_𑀅𑀯𑀲𑁄 𑀤𑁂𑀯𑀯𑀻𑀭𑀺𑀬𑁄𑁇_  


(1191.)

2524. _𑀩𑀸𑀮𑁂𑀳𑀺 𑀤𑀸𑀦𑀁 𑀧𑀜𑁆𑀜𑀢𑁆𑀢𑀁,_  
_𑀧𑀡𑁆𑀟𑀺𑀢𑁂𑀳𑀺 𑀧𑀝𑀺𑀘𑁆𑀙𑀺𑀢𑀁;_  
_𑀅𑀯𑀲𑀸 𑀤𑁂𑀦𑁆𑀢𑀺 𑀥𑀻𑀭𑀸𑀦𑀁,_  
_𑀩𑀸𑀮𑀸 𑀧𑀡𑁆𑀟𑀺𑀢𑀫𑀸𑀦𑀺𑀦𑁄𑁇_  


(1192.)

2525. _𑀲𑀢𑁆𑀢𑀺𑀫𑁂 𑀲𑀲𑁆𑀲𑀢𑀸 𑀓𑀸𑀬𑀸,_  
_𑀅𑀘𑁆𑀙𑁂𑀚𑁆𑀚𑀸 𑀅𑀯𑀺𑀓𑁄𑀧𑀺𑀦𑁄;_  
_𑀢𑁂𑀚𑁄 𑀧𑀣𑀯𑀻 𑀆𑀧𑁄 𑀘,_  
_𑀯𑀸𑀬𑁄 𑀲𑀼𑀔𑀁 𑀤𑀼𑀔𑀜𑁆𑀘𑀺𑀫𑁂;_  
_𑀚𑀻𑀯𑁂 𑀘 𑀲𑀢𑁆𑀢𑀺𑀫𑁂 𑀓𑀸𑀬𑀸,_  
_𑀬𑁂𑀲𑀁 𑀙𑁂𑀢𑁆𑀢𑀸 𑀦 𑀯𑀺𑀚𑁆𑀚𑀢𑀺𑁇_  


(1193.)

2526. _𑀦𑀢𑁆𑀣𑀺 𑀳𑀦𑁆𑀢𑀸 𑀯 𑀙𑁂𑀢𑁆𑀢𑀸 𑀯𑀸,_  
_𑀳𑀜𑁆𑀜𑁂 𑀬𑁂𑀯𑀸𑀧𑀺 𑀓𑁄𑀘𑀺 𑀦𑀁;_  
_𑀅𑀦𑁆𑀢𑀭𑁂𑀦𑁂𑀯 𑀓𑀸𑀬𑀸𑀦𑀁,_  
_𑀲𑀢𑁆𑀣𑀸𑀦𑀺 𑀯𑀻𑀢𑀺𑀯𑀢𑁆𑀢𑀭𑁂𑁇_  


(1194.)

2527. _𑀬𑁄 𑀘𑀸𑀧𑀺 𑀲𑀺𑀭𑀫𑀸𑀤𑀸𑀬,_  
_𑀧𑀭𑁂𑀲𑀁 𑀦𑀺𑀲𑀺𑀢𑀸𑀲𑀺𑀦𑀸;_  
_𑀦 𑀲𑁄 𑀙𑀺𑀦𑁆𑀤𑀢𑀺 𑀢𑁂 𑀓𑀸𑀬𑁂,_  
_𑀢𑀢𑁆𑀣 𑀧𑀸𑀧𑀨𑀮𑀁 𑀓𑀼𑀢𑁄𑁇_  


(1195.)

2528. _𑀘𑀼𑀮𑁆𑀮𑀸𑀲𑀻𑀢𑀺𑀫𑀳𑀸𑀓𑀧𑁆𑀧𑁂,_  
_𑀲𑀩𑁆𑀩𑁂 𑀲𑀼𑀚𑁆𑀛𑀦𑁆𑀢𑀺 𑀲𑀁𑀲𑀭𑀁;_  
_𑀅𑀦𑀸𑀕𑀢𑁂 𑀢𑀫𑁆𑀳𑀺 𑀓𑀸𑀮𑁂,_  
_𑀲𑀜𑁆𑀜𑀢𑁄𑀧𑀺 𑀦 𑀲𑀼𑀚𑁆𑀛𑀢𑀺𑁇_  


(1196.)

2529. _𑀘𑀭𑀺𑀢𑁆𑀯𑀸𑀧𑀺 𑀩𑀳𑀼𑀁 𑀪𑀤𑁆𑀭𑀁,_  
_𑀦𑁂𑀯 𑀲𑀼𑀚𑁆𑀛𑀦𑁆𑀢𑀺𑀦𑀸𑀕𑀢𑁂;_  
_𑀧𑀸𑀧𑀜𑁆𑀘𑁂𑀧𑀺 𑀩𑀳𑀼𑀁 𑀓𑀢𑁆𑀯𑀸,_  
_𑀢𑀁 𑀔𑀡𑀁 𑀦𑀸𑀢𑀺𑀯𑀢𑁆𑀢𑀭𑁂𑁇_  


(1197.)

2530. _𑀅𑀦𑀼𑀧𑀼𑀩𑁆𑀩𑁂𑀦 𑀦𑁄 𑀲𑀼𑀤𑁆𑀥𑀺,_  
_𑀓𑀧𑁆𑀧𑀸𑀦𑀁 𑀘𑀼𑀮𑁆𑀮𑀲𑀻𑀢𑀺𑀬𑀸;_  
_𑀦𑀺𑀬𑀢𑀺𑀁 𑀦𑀸𑀢𑀺𑀯𑀢𑁆𑀢𑀸𑀫,_  
_𑀯𑁂𑀮𑀦𑁆𑀢𑀫𑀺𑀯 𑀲𑀸𑀕𑀭𑁄”𑁇_  


(1198.)

2531. _𑀓𑀲𑁆𑀲𑀧𑀲𑁆𑀲 𑀯𑀘𑁄 𑀲𑀼𑀢𑁆𑀯𑀸,_  
_𑀅𑀮𑀸𑀢𑁄 𑀏𑀢𑀤𑀩𑁆𑀭𑀯𑀺;_  
_“𑀬𑀣𑀸 𑀪𑀤𑀦𑁆𑀢𑁄 𑀪𑀡𑀢𑀺,_  
_𑀫𑀬𑁆𑀳𑀫𑁆𑀧𑁂𑀢𑀁𑀯 𑀭𑀼𑀘𑁆𑀘𑀢𑀺𑁇_  


(1199.)

2532. _𑀅𑀳𑀫𑁆𑀧𑀺 𑀧𑀼𑀭𑀺𑀫𑀁 𑀚𑀸𑀢𑀺𑀁,_  
_𑀲𑀭𑁂 𑀲𑀁𑀲𑀭𑀺𑀢𑀢𑁆𑀢𑀦𑁄;_  
_𑀧𑀺𑀗𑁆𑀕𑀮𑁄 𑀦𑀸𑀫𑀳𑀁 𑀆𑀲𑀺𑀁,_  
_𑀮𑀼𑀤𑁆𑀤𑁄 𑀕𑁄𑀖𑀸𑀢𑀓𑁄 𑀧𑀼𑀭𑁂𑁇_  


(1200.)

2533. _𑀩𑀸𑀭𑀸𑀡𑀲𑀺𑀬𑀁 𑀨𑀻𑀢𑀸𑀬𑀁,_  
_𑀩𑀳𑀼𑀁 𑀧𑀸𑀧𑀁 𑀓𑀢𑀁 𑀫𑀬𑀸;_  
_𑀩𑀳𑀽 𑀫𑀬𑀸 𑀳𑀢𑀸 𑀧𑀸𑀡𑀸,_  
_𑀫𑀳𑀺𑀁𑀲𑀸 𑀲𑀽𑀓𑀭𑀸 𑀅𑀚𑀸𑁇_  


(1201.)

2534. _𑀢𑀢𑁄 𑀘𑀼𑀢𑁄 𑀇𑀥 𑀚𑀸𑀢𑁄,_  
_𑀇𑀤𑁆𑀥𑁂 𑀲𑁂𑀦𑀸𑀧𑀢𑀻𑀓𑀼𑀮𑁂;_  
_𑀦𑀢𑁆𑀣𑀺 𑀦𑀽𑀦 𑀨𑀮𑀁 𑀧𑀸𑀧𑀁,_  
_𑀬𑁄𑀳𑀁 𑀦 𑀦𑀺𑀭𑀬𑀁 𑀕𑀢𑁄”𑁇_  


(1202.)

2535. _𑀅𑀣𑁂𑀢𑁆𑀣 𑀩𑀻𑀚𑀓𑁄 𑀦𑀸𑀫,_  
_𑀤𑀸𑀲𑁄 𑀆𑀲𑀺 𑀧𑀝𑀘𑁆𑀘𑀭𑀻;_  
_𑀉𑀧𑁄𑀲𑀣𑀁 𑀉𑀧𑀯𑀲𑀦𑁆𑀢𑁄,_  
_𑀕𑀼𑀡𑀲𑀦𑁆𑀢𑀺𑀓𑀼𑀧𑀸𑀕𑀫𑀺𑁇_  


(1203.)

2536. _𑀓𑀲𑁆𑀲𑀧𑀲𑁆𑀲 𑀯𑀘𑁄 𑀲𑀼𑀢𑁆𑀯𑀸,_  
_𑀅𑀮𑀸𑀢𑀲𑁆𑀲 𑀘 𑀪𑀸𑀲𑀺𑀢𑀁;_  
_𑀧𑀲𑁆𑀲𑀲𑀦𑁆𑀢𑁄 𑀫𑀼𑀳𑀼𑀁 𑀉𑀡𑁆𑀳𑀁,_  
_𑀭𑀼𑀤𑀁 𑀅𑀲𑁆𑀲𑀽𑀦𑀺 𑀯𑀢𑁆𑀢𑀬𑀺𑁇_  


(1204.)

2537. _𑀢𑀫𑀦𑀼𑀧𑀼𑀘𑁆𑀙𑀺 𑀯𑁂𑀤𑁂𑀳𑁄,_  
_“𑀓𑀺𑀫𑀢𑁆𑀣𑀁 𑀲𑀫𑁆𑀫 𑀭𑁄𑀤𑀲𑀺;_  
_𑀓𑀺𑀁 𑀢𑁂 𑀲𑀼𑀢𑀁 𑀯𑀸 𑀤𑀺𑀝𑁆𑀞𑀁 𑀯𑀸,_  
_𑀓𑀺𑀁 𑀫𑀁 𑀯𑁂𑀤𑁂𑀲𑀺 𑀯𑁂𑀤𑀦𑀁”𑁇_  


(1205.)

2538. _𑀯𑁂𑀤𑁂𑀳𑀲𑁆𑀲 𑀯𑀘𑁄 𑀲𑀼𑀢𑁆𑀯𑀸,_  
_𑀩𑀻𑀚𑀓𑁄 𑀏𑀢𑀤𑀩𑁆𑀭𑀯𑀺;_  
_“𑀦𑀢𑁆𑀣𑀺 𑀫𑁂 𑀯𑁂𑀤𑀦𑀸 𑀤𑀼𑀓𑁆𑀔𑀸,_  
_𑀫𑀳𑀸𑀭𑀸𑀚 𑀲𑀼𑀡𑁄𑀳𑀺 𑀫𑁂𑁇_  


(1206.)

2539. _𑀅𑀳𑀫𑁆𑀧𑀺 𑀧𑀼𑀭𑀺𑀫𑀁 𑀚𑀸𑀢𑀺𑀁,_  
_𑀲𑀭𑀸𑀫𑀺 𑀲𑀼𑀔𑀫𑀢𑁆𑀢𑀦𑁄;_  
_𑀲𑀸𑀓𑁂𑀢𑀸𑀳𑀁 𑀧𑀼𑀭𑁂 𑀆𑀲𑀺𑀁,_  
_𑀪𑀸𑀯𑀲𑁂𑀝𑁆𑀞𑀺 𑀕𑀼𑀡𑁂 𑀭𑀢𑁄𑁇_  


(1207.)

2540. _𑀲𑀫𑁆𑀫𑀢𑁄 𑀩𑁆𑀭𑀸𑀳𑁆𑀫𑀡𑀺𑀩𑁆𑀪𑀸𑀦𑀁,_  
_𑀲𑀁𑀯𑀺𑀪𑀸𑀕𑀭𑀢𑁄 𑀲𑀼𑀘𑀺;_  
_𑀦 𑀘𑀸𑀧𑀺 𑀧𑀸𑀧𑀓𑀁 𑀓𑀫𑁆𑀫𑀁,_  
_𑀲𑀭𑀸𑀫𑀺 𑀓𑀢𑀫𑀢𑁆𑀢𑀦𑁄𑁇_  


(1208.)

2541. _𑀢𑀢𑁄 𑀘𑀼𑀢𑀸𑀳𑀁 𑀯𑁂𑀤𑁂𑀳,_  
_𑀇𑀥 𑀚𑀸𑀢𑁄 𑀤𑀼𑀭𑀺𑀢𑁆𑀣𑀺𑀬𑀸;_  
_𑀕𑀩𑁆𑀪𑀫𑁆𑀳𑀺 𑀓𑀼𑀫𑁆𑀪𑀤𑀸𑀲𑀺𑀬𑀸,_  
_𑀬𑀢𑁄 𑀚𑀸𑀢𑁄 𑀲𑀼𑀤𑀼𑀕𑁆𑀕𑀢𑁄𑁇_  


(1209.)

2542. _𑀏𑀯𑀫𑁆𑀧𑀺 𑀤𑀼𑀕𑁆𑀕𑀢𑁄 𑀲𑀦𑁆𑀢𑁄,_  
_𑀲𑀫𑀘𑀭𑀺𑀬𑀁 𑀅𑀥𑀺𑀝𑁆𑀞𑀺𑀢𑁄;_  
_𑀉𑀧𑀟𑁆𑀠𑀪𑀸𑀕𑀁 𑀪𑀢𑁆𑀢𑀲𑁆𑀲,_  
_𑀤𑀤𑀸𑀫𑀺 𑀬𑁄 𑀫𑁂 𑀇𑀘𑁆𑀙𑀢𑀺𑁇_  


(1210.)

2543. _𑀘𑀸𑀢𑀼𑀤𑁆𑀤𑀲𑀺𑀁 𑀧𑀜𑁆𑀘𑀤𑀲𑀺𑀁,_  
_𑀲𑀤𑀸 𑀉𑀧𑀯𑀲𑀸𑀫𑀳𑀁;_  
_𑀦 𑀘𑀸𑀧𑀺 𑀪𑀽𑀢𑁂 𑀳𑀺𑀁𑀲𑀸𑀫𑀺,_  
_𑀣𑁂𑀬𑁆𑀬𑀜𑁆𑀘𑀸𑀧𑀺 𑀯𑀺𑀯𑀚𑁆𑀚𑀬𑀺𑀁𑁇_  


(1211.)

2544. _𑀲𑀩𑁆𑀩𑀫𑁂𑀯 𑀳𑀺 𑀦𑀽𑀦𑁂𑀢𑀁,_  
_𑀲𑀼𑀘𑀺𑀡𑁆𑀡𑀁 𑀪𑀯𑀢𑀺 𑀦𑀺𑀧𑁆𑀨𑀮𑀁;_  
_𑀦𑀺𑀭𑀢𑁆𑀣𑀁 𑀫𑀜𑁆𑀜𑀺𑀤𑀁 𑀲𑀻𑀮𑀁,_  
_𑀅𑀮𑀸𑀢𑁄 𑀪𑀸𑀲𑀢𑀻 𑀬𑀣𑀸𑁇_  


(1212.)

2545. _𑀓𑀮𑀺𑀫𑁂𑀯 𑀦𑀽𑀦 𑀕𑀡𑁆𑀳𑀸𑀫𑀺,_  
_𑀅𑀲𑀺𑀧𑁆𑀧𑁄 𑀥𑀼𑀢𑁆𑀢𑀓𑁄 𑀬𑀣𑀸;_  
_𑀓𑀝𑀁 𑀅𑀮𑀸𑀢𑁄 𑀕𑀡𑁆𑀳𑀸𑀢𑀺,_  
_𑀓𑀺𑀢𑀯𑁄𑀲𑀺𑀓𑁆𑀔𑀺𑀢𑁄 𑀬𑀣𑀸𑁇_  


(1213.)

2546. _𑀤𑁆𑀯𑀸𑀭𑀁 𑀦𑀧𑁆𑀧𑀝𑀺𑀧𑀲𑁆𑀲𑀸𑀫𑀺,_  
_𑀬𑁂𑀦 𑀕𑀘𑁆𑀙𑀸𑀫𑀺 𑀲𑀼𑀕𑁆𑀕𑀢𑀺𑀁;_  
_𑀢𑀲𑁆𑀫𑀸 𑀭𑀸𑀚 𑀧𑀭𑁄𑀤𑀸𑀫𑀺,_  
_𑀲𑀼𑀢𑁆𑀯𑀸 𑀓𑀲𑁆𑀲𑀧𑀪𑀸𑀲𑀺𑀢𑀁”𑁇_  


(1214.)

2547. _𑀩𑀻𑀚𑀓𑀲𑁆𑀲 𑀯𑀘𑁄 𑀲𑀼𑀢𑁆𑀯𑀸,_  
_𑀭𑀸𑀚𑀸 𑀅𑀗𑁆𑀕𑀢𑀺 𑀫𑀩𑁆𑀭𑀯𑀺;_  
_“𑀦𑀢𑁆𑀣𑀺 𑀤𑁆𑀯𑀸𑀭𑀁 𑀲𑀼𑀕𑀢𑀺𑀬𑀸,_  
_𑀦𑀺𑀬𑀢𑀺𑀁 𑀓𑀗𑁆𑀔 𑀩𑀻𑀚𑀓𑁇_  


(1215.)

2548. _𑀲𑀼𑀔𑀁 𑀯𑀸 𑀬𑀤𑀺 𑀯𑀸 𑀤𑀼𑀓𑁆𑀔𑀁,_  
_𑀦𑀺𑀬𑀢𑀺𑀬𑀸 𑀓𑀺𑀭 𑀮𑀩𑁆𑀪𑀢𑀺;_  
_𑀲𑀁𑀲𑀸𑀭𑀲𑀼𑀤𑁆𑀥𑀺 𑀲𑀩𑁆𑀩𑁂𑀲𑀁,_  
_𑀫𑀸 𑀢𑀼𑀭𑀺𑀢𑁆𑀣𑁄 𑀅𑀦𑀸𑀕𑀢𑁂𑁇_  


(1216.)

2549. _𑀅𑀳𑀫𑁆𑀧𑀺 𑀧𑀼𑀩𑁆𑀩𑁂 𑀓𑀮𑁆𑀬𑀸𑀡𑁄,_  
_𑀩𑁆𑀭𑀸𑀳𑁆𑀫𑀡𑀺𑀩𑁆𑀪𑁂𑀲𑀼 𑀩𑁆𑀬𑀸𑀯𑀝𑁄;_  
_𑀯𑁄𑀳𑀸𑀭𑀫𑀦𑀼𑀲𑀸𑀲𑀦𑁆𑀢𑁄,_  
_𑀭𑀢𑀺𑀳𑀻𑀦𑁄 𑀢𑀤𑀦𑁆𑀢𑀭𑀸𑁇_  


(1217.)

2550. _𑀧𑀼𑀦𑀧𑀺 𑀪𑀦𑁆𑀢𑁂 𑀤𑀓𑁆𑀔𑁂𑀫𑀼,_  
_𑀲𑀗𑁆𑀕𑀢𑀺 𑀘𑁂 𑀪𑀯𑀺𑀲𑁆𑀲𑀢𑀺”;_  
_𑀇𑀤𑀁 𑀯𑀢𑁆𑀯𑀸𑀦 𑀯𑁂𑀤𑁂𑀳𑁄,_  
_𑀧𑀘𑁆𑀘𑀕𑀸 𑀲𑀦𑀺𑀯𑁂𑀲𑀦𑀁𑁇_  


(1218.)

2551. _𑀢𑀢𑁄 𑀭𑀢𑁆𑀬𑀸 𑀯𑀺𑀯𑀲𑀸𑀦𑁂,_  
_𑀉𑀧𑀝𑁆𑀞𑀸𑀦𑀫𑁆𑀳𑀺 𑀅𑀗𑁆𑀕𑀢𑀺;_  
_𑀅𑀫𑀘𑁆𑀘𑁂 𑀲𑀦𑁆𑀦𑀺𑀧𑀸𑀢𑁂𑀢𑁆𑀯𑀸,_  
_𑀇𑀤𑀁 𑀯𑀘𑀦𑀫𑀩𑁆𑀭𑀯𑀺𑁇_  


(1219.)

2552. _“𑀘𑀦𑁆𑀤𑀓𑁂 𑀫𑁂 𑀯𑀺𑀫𑀸𑀦𑀲𑁆𑀫𑀺𑀁,_  
_𑀲𑀤𑀸 𑀓𑀸𑀫𑁂 𑀯𑀺𑀥𑁂𑀦𑁆𑀢𑀼 𑀫𑁂;_  
_𑀫𑀸 𑀉𑀧𑀕𑀘𑁆𑀙𑀼𑀁 𑀅𑀢𑁆𑀣𑁂𑀲𑀼,_  
_𑀕𑀼𑀬𑁆𑀳𑀧𑁆𑀧𑀓𑀸𑀲𑀺𑀬𑁂𑀲𑀼 𑀘𑁇_  


(1220.)

2553. _𑀯𑀺𑀚𑀬𑁄 𑀘 𑀲𑀼𑀦𑀸𑀫𑁄 𑀘,_  
_𑀲𑁂𑀦𑀸𑀧𑀢𑀺 𑀅𑀮𑀸𑀢𑀓𑁄;_  
_𑀏𑀢𑁂 𑀅𑀢𑁆𑀣𑁂 𑀦𑀺𑀲𑀻𑀤𑀦𑁆𑀢𑀼,_  
_𑀯𑁄𑀳𑀸𑀭𑀓𑀼𑀲𑀮𑀸 𑀢𑀬𑁄”𑁇_  


(1221.)

2554. _𑀇𑀤𑀁 𑀯𑀢𑁆𑀯𑀸𑀦 𑀯𑁂𑀤𑁂𑀳𑁄,_  
_“𑀓𑀸𑀫𑁂𑀯 𑀩𑀳𑀼𑀫𑀜𑁆𑀜𑀣;_  
_𑀦 𑀘𑀸𑀧𑀺 𑀩𑁆𑀭𑀸𑀳𑁆𑀫𑀡𑀺𑀩𑁆𑀪𑁂𑀲𑀼,_  
_𑀅𑀢𑁆𑀣𑁂 𑀓𑀺𑀲𑁆𑀫𑀺𑀜𑁆𑀘𑀺 𑀩𑁆𑀬𑀸𑀯𑀝𑁄”𑁇_  


(1222.)

2555. _𑀢𑀢𑁄 𑀤𑁆𑀯𑁂𑀲𑀢𑁆𑀢𑀭𑀢𑁆𑀢𑀲𑁆𑀲,_  
_𑀯𑁂𑀤𑁂𑀳𑀲𑁆𑀲𑀢𑁆𑀭𑀚𑀸 𑀧𑀺𑀬𑀸;_  
_𑀭𑀸𑀚𑀓𑀜𑁆𑀜𑀸 𑀭𑀼𑀘𑀸 𑀦𑀸𑀫,_  
_𑀥𑀸𑀢𑀺𑀫𑀸𑀢𑀭𑀫𑀩𑁆𑀭𑀯𑀺𑁇_  


(1223.)

2556. _“𑀅𑀮𑀗𑁆𑀓𑀭𑁄𑀣 𑀫𑀁 𑀔𑀺𑀧𑁆𑀧𑀁,_  
_𑀲𑀔𑀺𑀬𑁄 𑀘𑀸𑀮𑀗𑁆𑀓𑀭𑁄𑀦𑁆𑀢𑀼 𑀫𑁂;_  
_𑀲𑀼𑀯𑁂 𑀧𑀦𑁆𑀦𑀭𑀲𑁄 𑀤𑀺𑀩𑁆𑀬𑁄,_  
_𑀕𑀘𑁆𑀙𑀁 𑀇𑀲𑁆𑀲𑀭𑀲𑀦𑁆𑀢𑀺𑀓𑁂”𑁇_  


(1224.)

2557. _𑀢𑀲𑁆𑀲𑀸 𑀫𑀸𑀮𑁆𑀬𑀁 𑀅𑀪𑀺𑀳𑀭𑀺𑀁𑀲𑀼,_  
_𑀘𑀦𑁆𑀤𑀦𑀜𑁆𑀘 𑀫𑀳𑀸𑀭𑀳𑀁;_  
_𑀫𑀡𑀺𑀲𑀗𑁆𑀔𑀫𑀼𑀢𑁆𑀢𑀸𑀭𑀢𑀦𑀁,_  
_𑀦𑀸𑀦𑀸𑀭𑀢𑁆𑀢𑁂 𑀘 𑀅𑀫𑁆𑀩𑀭𑁂𑁇_  


(1225.)

2558. _𑀢𑀜𑁆𑀘 𑀲𑁄𑀡𑁆𑀡𑀫𑀬𑁂 𑀧𑀻𑀞𑁂,_  
_𑀦𑀺𑀲𑀺𑀦𑁆𑀦𑀁 𑀩𑀳𑀼𑀓𑀺𑀢𑁆𑀣𑀺𑀬𑁄;_  
_𑀧𑀭𑀺𑀓𑀺𑀭𑀺𑀬 𑀧𑀲𑁄𑀪𑀺𑀁𑀲𑀼,_  
_𑀭𑀼𑀘𑀁 𑀭𑀼𑀘𑀺𑀭𑀯𑀡𑁆𑀡𑀺𑀦𑀺𑀁𑁇_  


(1226.)

2559. _𑀲𑀸 𑀘 𑀲𑀔𑀺𑀫𑀚𑁆𑀛𑀕𑀢𑀸,_  
_𑀲𑀩𑁆𑀩𑀸𑀪𑀭𑀡𑀪𑀽𑀲𑀺𑀢𑀸;_  
_𑀲𑀢𑁂𑀭𑀢𑀸 𑀅𑀩𑁆𑀪𑀫𑀺𑀯,_  
_𑀘𑀦𑁆𑀤𑀓𑀁 𑀧𑀸𑀯𑀺𑀲𑀻 𑀭𑀼𑀘𑀸𑁇_  


(1227.)

2560. _𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀯𑁂𑀤𑁂𑀳𑀁,_  
_𑀯𑀦𑁆𑀤𑀺𑀢𑁆𑀯𑀸 𑀯𑀺𑀦𑀬𑁂 𑀭𑀢𑀁;_  
_𑀲𑀼𑀯𑀡𑁆𑀡𑀔𑀘𑀺𑀢𑁂 𑀧𑀻𑀞𑁂,_  
_𑀏𑀓𑀫𑀦𑁆𑀢𑀁 𑀉𑀧𑀸𑀯𑀺𑀲𑀺𑁇_  


(1228.)

2561. _𑀢𑀜𑁆𑀘 𑀤𑀺𑀲𑁆𑀯𑀸𑀦 𑀯𑁂𑀤𑁂𑀳𑁄,_  
_𑀅𑀘𑁆𑀙𑀭𑀸𑀦𑀁𑀯 𑀲𑀗𑁆𑀕𑀫𑀁;_  
_𑀭𑀼𑀘𑀁 𑀲𑀔𑀺𑀫𑀚𑁆𑀛𑀕𑀢𑀁,_  
_𑀇𑀤𑀁 𑀯𑀘𑀦𑀫𑀩𑁆𑀭𑀯𑀺𑁇_  


(1229.)

2562. _“𑀓𑀘𑁆𑀘𑀺 𑀭𑀫𑀲𑀺 𑀧𑀸𑀲𑀸𑀤𑁂,_  
_𑀅𑀦𑁆𑀢𑁄𑀧𑁄𑀓𑁆𑀔𑀭𑀡𑀺𑀁 𑀧𑀢𑀺;_  
_𑀓𑀘𑁆𑀘𑀺 𑀩𑀳𑀼𑀯𑀺𑀥𑀁 𑀔𑀚𑁆𑀚𑀁,_  
_𑀲𑀤𑀸 𑀅𑀪𑀺𑀳𑀭𑀦𑁆𑀢𑀺 𑀢𑁂𑁇_  


(1230.)

2563. _𑀓𑀘𑁆𑀘𑀺 𑀩𑀳𑀼𑀯𑀺𑀥𑀁 𑀫𑀸𑀮𑁆𑀬𑀁,_  
_𑀑𑀘𑀺𑀦𑀺𑀢𑁆𑀯𑀸 𑀓𑀼𑀫𑀸𑀭𑀺𑀬𑁄;_  
_𑀖𑀭𑀓𑁂 𑀓𑀭𑁄𑀣 𑀧𑀘𑁆𑀘𑁂𑀓𑀁,_  
_𑀔𑀺𑀟𑁆𑀟𑀸𑀭𑀢𑀺𑀭𑀢𑀸 𑀫𑀼𑀳𑀼𑀁𑁇_  


(1231.)

2564. _𑀓𑁂𑀦 𑀯𑀸 𑀯𑀺𑀓𑀮𑀁 𑀢𑀼𑀬𑁆𑀳𑀁,_  
_𑀓𑀺𑀁 𑀔𑀺𑀧𑁆𑀧𑀁 𑀆𑀳𑀭𑀦𑁆𑀢𑀼 𑀢𑁂;_  
_𑀫𑀦𑁄𑀓𑀭𑀲𑁆𑀲𑀼 𑀓𑀼𑀟𑁆𑀟𑀫𑀼𑀔𑀻,_  
_𑀅𑀧𑀺 𑀘𑀦𑁆𑀤𑀲𑀫𑀫𑁆𑀳𑀺𑀧𑀺”𑁇_  


(1232.)

2565. _𑀯𑁂𑀤𑁂𑀳𑀲𑁆𑀲 𑀯𑀘𑁄 𑀲𑀼𑀢𑁆𑀯𑀸,_  
_𑀭𑀼𑀘𑀸 𑀧𑀺𑀢𑀭𑀫𑀩𑁆𑀭𑀯𑀺;_  
_“𑀲𑀩𑁆𑀩𑀫𑁂𑀢𑀁 𑀫𑀳𑀸𑀭𑀸𑀚,_  
_𑀮𑀩𑁆𑀪𑀢𑀺𑀲𑁆𑀲𑀭𑀲𑀦𑁆𑀢𑀺𑀓𑁂𑁇_  


(1233.)

2566. _𑀲𑀼𑀯𑁂 𑀧𑀦𑁆𑀦𑀭𑀲𑁄 𑀤𑀺𑀩𑁆𑀬𑁄,_  
_𑀲𑀳𑀲𑁆𑀲𑀁 𑀆𑀳𑀭𑀦𑁆𑀢𑀼 𑀫𑁂;_  
_𑀬𑀣𑀸𑀤𑀺𑀦𑁆𑀦𑀜𑁆𑀘 𑀤𑀲𑁆𑀲𑀸𑀫𑀺,_  
_𑀤𑀸𑀦𑀁 𑀲𑀩𑁆𑀩𑀯𑀦𑀻𑀲𑁆𑀯𑀳𑀁”𑁇_  


(1234.)

2567. _𑀭𑀼𑀘𑀸𑀬 𑀯𑀘𑀦𑀁 𑀲𑀼𑀢𑁆𑀯𑀸,_  
_𑀭𑀸𑀚𑀸 𑀅𑀗𑁆𑀕𑀢𑀺 𑀫𑀩𑁆𑀭𑀯𑀺;_  
_“𑀩𑀳𑀼𑀁 𑀯𑀺𑀦𑀸𑀲𑀺𑀢𑀁 𑀯𑀺𑀢𑁆𑀢𑀁,_  
_𑀦𑀺𑀭𑀢𑁆𑀣𑀁 𑀅𑀨𑀮𑀁 𑀢𑀬𑀸𑁇_  


(1235.)

2568. _𑀉𑀧𑁄𑀲𑀣𑁂 𑀯𑀲𑀁 𑀦𑀺𑀘𑁆𑀘𑀁,_  
_𑀅𑀦𑁆𑀦𑀧𑀸𑀦𑀁 𑀦 𑀪𑀼𑀜𑁆𑀚𑀲𑀺;_  
_𑀦𑀺𑀬𑀢𑁂𑀢𑀁 𑀅𑀪𑀼𑀢𑁆𑀢𑀩𑁆𑀩𑀁,_  
_𑀦𑀢𑁆𑀣𑀺 𑀧𑀼𑀜𑁆𑀜𑀁 𑀅𑀪𑀼𑀜𑁆𑀚𑀢𑁄𑁇_  


(1236.)

2569. _𑀩𑀻𑀚𑀓𑁄𑀧𑀺 𑀳𑀺 𑀲𑀼𑀢𑁆𑀯𑀸𑀦,_  
_𑀢𑀤𑀸 𑀓𑀲𑁆𑀲𑀧𑀪𑀸𑀲𑀺𑀢𑀁;_  
_𑀧𑀲𑁆𑀲𑀲𑀦𑁆𑀢𑁄 𑀫𑀼𑀳𑀼𑀁 𑀉𑀡𑁆𑀳𑀁,_  
_𑀭𑀼𑀤𑀁 𑀅𑀲𑁆𑀲𑀽𑀦𑀺 𑀯𑀢𑁆𑀢𑀬𑀺𑁇_  


(1237.)

2570. _𑀬𑀸𑀯 𑀭𑀼𑀘𑁂 𑀚𑀻𑀯𑀫𑀸𑀦𑀸,_  
_𑀫𑀸 𑀪𑀢𑁆𑀢𑀫𑀧𑀦𑀸𑀫𑀬𑀺;_  
_𑀦𑀢𑁆𑀣𑀺 𑀪𑀤𑁆𑀤𑁂 𑀧𑀭𑁄 𑀮𑁄𑀓𑁄,_  
_𑀓𑀺𑀁 𑀦𑀺𑀭𑀢𑁆𑀣𑀁 𑀯𑀺𑀳𑀜𑁆𑀜𑀲𑀺”𑁇_  


(1238.)

2571. _𑀯𑁂𑀤𑁂𑀳𑀲𑁆𑀲 𑀯𑀘𑁄 𑀲𑀼𑀢𑁆𑀯𑀸,_  
_𑀭𑀼𑀘𑀸 𑀭𑀼𑀘𑀺𑀭𑀯𑀡𑁆𑀡𑀺𑀦𑀻;_  
_𑀚𑀸𑀦𑀁 𑀧𑀼𑀩𑁆𑀩𑀸𑀧𑀭𑀁 𑀥𑀫𑁆𑀫𑀁,_  
_𑀧𑀺𑀢𑀭𑀁 𑀏𑀢𑀤𑀩𑁆𑀭𑀯𑀺𑁇_  


(1239.)

2572. _“𑀲𑀼𑀢𑀫𑁂𑀯 𑀧𑀼𑀭𑁂 𑀆𑀲𑀺,_  
_𑀲𑀓𑁆𑀔𑀺 𑀤𑀺𑀝𑁆𑀞𑀫𑀺𑀤𑀁 𑀫𑀬𑀸;_  
_𑀩𑀸𑀮𑀽𑀧𑀲𑁂𑀯𑀻 𑀬𑁄 𑀳𑁄𑀢𑀺,_  
_𑀩𑀸𑀮𑁄𑀯 𑀲𑀫𑀧𑀚𑁆𑀚𑀣𑁇_  


(1240.)

2573. _𑀫𑀽𑀍𑀳𑁄 𑀳𑀺 𑀫𑀽𑀍𑀳𑀫𑀸𑀕𑀫𑁆𑀫,_  
_𑀪𑀺𑀬𑁆𑀬𑁄 𑀫𑁄𑀳𑀁 𑀦𑀺𑀕𑀘𑁆𑀙𑀢𑀺;_  
_𑀧𑀢𑀺𑀭𑀽𑀧𑀁 𑀅𑀮𑀸𑀢𑁂𑀦,_  
_𑀩𑀻𑀚𑀓𑁂𑀦 𑀘 𑀫𑀼𑀬𑁆𑀳𑀺𑀢𑀼𑀁𑁇_  


(1241.)

2574. _𑀢𑁆𑀯𑀜𑁆𑀘 𑀤𑁂𑀯𑀸𑀲𑀺 𑀲𑀧𑁆𑀧𑀜𑁆𑀜𑁄,_  
_𑀥𑀺𑀭𑁄 𑀅𑀢𑁆𑀣𑀲𑁆𑀲 𑀓𑁄𑀯𑀺𑀤𑁄;_  
_𑀓𑀣𑀁 𑀩𑀸𑀮𑁂𑀳𑀺 𑀲𑀤𑀺𑀲𑀁,_  
_𑀳𑀻𑀦𑀤𑀺𑀝𑁆𑀞𑀺𑀁 𑀉𑀧𑀸𑀕𑀫𑀺𑁇_  


(1242.)

2575. _𑀲𑀘𑁂𑀧𑀺 𑀲𑀁𑀲𑀸𑀭𑀧𑀣𑁂𑀦 𑀲𑀼𑀚𑁆𑀛𑀢𑀺,_  
_𑀦𑀺𑀭𑀢𑁆𑀣𑀺𑀬𑀸 𑀧𑀩𑁆𑀩𑀚𑁆𑀚𑀸 𑀕𑀼𑀡𑀲𑁆𑀲;_  
_𑀓𑀻𑀝𑁄𑀯 𑀅𑀕𑁆𑀕𑀺𑀁 𑀚𑀮𑀺𑀢𑀁 𑀅𑀧𑀸𑀧𑀢𑀁,_  
_𑀉𑀧𑀧𑀚𑁆𑀚𑀢𑀺 𑀫𑁄𑀳𑀫𑀽𑀍𑀳𑁄 𑀦𑀕𑁆𑀕𑀪𑀸𑀯𑀁𑁇_  


(1243.)

2576. _𑀲𑀁𑀲𑀸𑀭𑀲𑀼𑀤𑁆𑀥𑀻𑀢𑀺 𑀧𑀼𑀭𑁂 𑀦𑀺𑀯𑀺𑀝𑁆𑀞𑀸,_  
_𑀓𑀫𑁆𑀫𑀁 𑀯𑀺𑀤𑀽𑀲𑁂𑀦𑁆𑀢𑀺 𑀩𑀳𑀽 𑀅𑀚𑀸𑀦𑀁;_  
_𑀧𑀼𑀩𑁆𑀩𑁂 𑀓𑀮𑀻 𑀤𑀼𑀕𑁆𑀕𑀳𑀺𑀢𑁄𑀯𑀦𑀢𑁆𑀣𑀸,_  
_𑀤𑀼𑀫𑁆𑀫𑁄 𑀘 𑀬𑀸 𑀩𑀮𑀺𑀲𑀸 𑀅𑀫𑁆𑀩𑀼𑀚𑁄𑀯𑁇_  


(1244.)

2577. _𑀉𑀧𑀫𑀁 𑀢𑁂 𑀓𑀭𑀺𑀲𑁆𑀲𑀸𑀫𑀺,_  
_𑀫𑀳𑀸𑀭𑀸𑀚 𑀢𑀯𑀢𑁆𑀣𑀺𑀬𑀸;_  
_𑀉𑀧𑀫𑀸𑀬 𑀫𑀺𑀥𑁂𑀓𑀘𑁆𑀘𑁂,_  
_𑀅𑀢𑁆𑀣𑀁 𑀚𑀸𑀦𑀦𑁆𑀢𑀺 𑀧𑀡𑁆𑀟𑀺𑀢𑀸𑁇_  


(1245.)

2578. _𑀯𑀸𑀡𑀺𑀚𑀸𑀦𑀁 𑀬𑀣𑀸 𑀦𑀸𑀯𑀸,_  
_𑀅𑀧𑁆𑀧𑀫𑀸𑀡𑀪𑀭𑀸 𑀕𑀭𑀼;_  
_𑀅𑀢𑀺𑀪𑀸𑀭𑀁 𑀲𑀫𑀸𑀤𑀸𑀬,_  
_𑀅𑀡𑁆𑀡𑀯𑁂 𑀅𑀯𑀲𑀻𑀤𑀢𑀺𑁇_  


(1246.)

2579. _𑀏𑀯𑀫𑁂𑀯 𑀦𑀭𑁄 𑀧𑀸𑀧𑀁,_  
_𑀣𑁄𑀓𑀁 𑀣𑁄𑀓𑀫𑁆𑀧𑀺 𑀆𑀘𑀺𑀦𑀁;_  
_𑀅𑀢𑀺𑀪𑀸𑀭𑀁 𑀲𑀫𑀸𑀤𑀸𑀬,_  
_𑀦𑀺𑀭𑀬𑁂 𑀅𑀯𑀲𑀻𑀤𑀢𑀺𑁇_  


(1247.)

2580. _𑀦 𑀢𑀸𑀯 𑀪𑀸𑀭𑁄 𑀧𑀭𑀺𑀧𑀽𑀭𑁄,_  
_𑀅𑀮𑀸𑀢𑀲𑁆𑀲 𑀫𑀳𑀻𑀧𑀢𑀺;_  
_𑀆𑀘𑀺𑀦𑀸𑀢𑀺 𑀘 𑀢𑀁 𑀧𑀸𑀧𑀁,_  
_𑀬𑁂𑀦 𑀕𑀘𑁆𑀙𑀢𑀺 𑀤𑀼𑀕𑁆𑀕𑀢𑀺𑀁𑁇_  


(1248.)

2581. _𑀧𑀼𑀩𑁆𑀩𑁂𑀯𑀲𑁆𑀲 𑀓𑀢𑀁 𑀧𑀼𑀜𑁆𑀜𑀁,_  
_𑀅𑀮𑀸𑀢𑀲𑁆𑀲 𑀫𑀳𑀻𑀧𑀢𑀺;_  
_𑀢𑀲𑁆𑀲𑁂𑀯 𑀤𑁂𑀯 𑀦𑀺𑀲𑁆𑀲𑀦𑁆𑀤𑁄,_  
_𑀬𑀜𑁆𑀘𑁂𑀲𑁄 𑀮𑀪𑀢𑁂 𑀲𑀼𑀔𑀁𑁇_  


(1249.)

2582. _𑀔𑀻𑀬𑀢𑁂 𑀘𑀲𑁆𑀲 𑀢𑀁 𑀧𑀼𑀜𑁆𑀜𑀁,_  
_𑀢𑀣𑀸 𑀳𑀺 𑀅𑀕𑀼𑀡𑁂 𑀭𑀢𑁄;_  
_𑀉𑀚𑀼𑀫𑀕𑁆𑀕𑀁 𑀅𑀯𑀳𑀸𑀬,_  
_𑀓𑀼𑀫𑁆𑀫𑀕𑁆𑀕𑀫𑀦𑀼𑀥𑀸𑀯𑀢𑀺𑁇_  


(1250.)

2583. _𑀢𑀼𑀮𑀸 𑀬𑀣𑀸 𑀧𑀕𑁆𑀕𑀳𑀺𑀢𑀸,_  
_𑀑𑀳𑀺𑀢𑁂 𑀢𑀼𑀮𑀫𑀡𑁆𑀟𑀮𑁂;_  
_𑀉𑀦𑁆𑀦𑀫𑁂𑀢𑀺 𑀢𑀼𑀮𑀸𑀲𑀻𑀲𑀁,_  
_𑀪𑀸𑀭𑁂 𑀑𑀭𑁄𑀧𑀺𑀢𑁂 𑀲𑀢𑀺𑁇_  


(1251.)

2584. _𑀏𑀯𑀫𑁂𑀯 𑀦𑀭𑁄 𑀧𑀼𑀜𑁆𑀜𑀁,_  
_𑀣𑁄𑀓𑀁 𑀣𑁄𑀓𑀫𑁆𑀧𑀺 𑀆𑀘𑀺𑀦𑀁;_  
_𑀲𑀕𑁆𑀕𑀸𑀢𑀺𑀫𑀸𑀦𑁄 𑀤𑀸𑀲𑁄𑀯,_  
_𑀩𑀻𑀚𑀓𑁄 𑀲𑀸𑀢𑀯𑁂 𑀭𑀢𑁄𑁇_  


(1252.)

2585. _𑀬𑀫𑀚𑁆𑀚 𑀩𑀻𑀚𑀓𑁄 𑀤𑀸𑀲𑁄,_  
_𑀤𑀼𑀓𑁆𑀔𑀁 𑀧𑀲𑁆𑀲𑀢𑀺 𑀅𑀢𑁆𑀢𑀦𑀺;_  
_𑀧𑀼𑀩𑁆𑀩𑁂𑀯𑀲𑁆𑀲 𑀓𑀢𑀁 𑀧𑀸𑀧𑀁,_  
_𑀢𑀫𑁂𑀲𑁄 𑀧𑀝𑀺𑀲𑁂𑀯𑀢𑀺𑁇_  


(1253.)

2586. _𑀔𑀻𑀬𑀢𑁂 𑀘𑀲𑁆𑀲 𑀢𑀁 𑀧𑀸𑀧𑀁,_  
_𑀢𑀣𑀸 𑀳𑀺 𑀯𑀺𑀦𑀬𑁂 𑀭𑀢𑁄;_  
_𑀓𑀲𑁆𑀲𑀧𑀜𑁆𑀘 𑀲𑀫𑀸𑀧𑀚𑁆𑀚,_  
_𑀫𑀸 𑀳𑁂𑀯𑀼𑀧𑁆𑀧𑀣𑀫𑀸𑀕𑀫𑀸𑁇_  


(1254.)

2587. _𑀬𑀁 𑀬𑀜𑁆𑀳𑀺 𑀭𑀸𑀚 𑀪𑀚𑀢𑀺,_  
_𑀲𑀦𑁆𑀢𑀁 𑀯𑀸 𑀬𑀤𑀺 𑀯𑀸 𑀅𑀲𑀁;_  
_𑀲𑀻𑀮𑀯𑀦𑁆𑀢𑀁 𑀯𑀺𑀲𑀻𑀮𑀁 𑀯𑀸,_  
_𑀯𑀲𑀁 𑀢𑀲𑁆𑀲𑁂𑀯 𑀕𑀘𑁆𑀙𑀢𑀺𑁇_  


(1255.)

2588. _𑀬𑀸𑀤𑀺𑀲𑀁 𑀓𑀼𑀭𑀼𑀢𑁂 𑀫𑀺𑀢𑁆𑀢𑀁,_  
_𑀬𑀸𑀤𑀺𑀲𑀁 𑀘𑀽𑀧𑀲𑁂𑀯𑀢𑀺;_  
_𑀲𑁄𑀧𑀺 𑀢𑀸𑀤𑀺𑀲𑀓𑁄 𑀳𑁄𑀢𑀺,_  
_𑀲𑀳𑀯𑀸𑀲𑁄 𑀳𑀺 𑀢𑀸𑀤𑀺𑀲𑁄𑁇_  


(1256.)

2589. _𑀲𑁂𑀯𑀫𑀸𑀦𑁄 𑀲𑁂𑀯𑀫𑀸𑀦𑀁,_  
_𑀲𑀫𑁆𑀨𑀼𑀝𑁆𑀞𑁄 𑀲𑀫𑁆𑀨𑀼𑀲𑀁 𑀧𑀭𑀁;_  
_𑀲𑀭𑁄 𑀤𑀺𑀤𑁆𑀥𑁄 𑀓𑀮𑀸𑀧𑀁𑀯,_  
_𑀅𑀮𑀺𑀢𑁆𑀢𑀫𑀼𑀧𑀮𑀺𑀫𑁆𑀧𑀢𑀺;_  
_𑀉𑀧𑀮𑁂𑀧𑀪𑀬𑀸 𑀥𑀻𑀭𑁄,_  
_𑀦𑁂𑀯 𑀧𑀸𑀧𑀲𑀔𑀸 𑀲𑀺𑀬𑀸𑁇_  


(1257.)

2590. _𑀧𑀽𑀢𑀺𑀫𑀘𑁆𑀙𑀁 𑀓𑀼𑀲𑀕𑁆𑀕𑁂𑀦,_  
_𑀬𑁄 𑀦𑀭𑁄 𑀉𑀧𑀦𑀬𑁆𑀳𑀢𑀺;_  
_𑀓𑀼𑀲𑀸𑀧𑀺 𑀧𑀽𑀢𑀺 𑀯𑀸𑀬𑀦𑁆𑀢𑀺,_  
_𑀏𑀯𑀁 𑀩𑀸𑀮𑀽𑀧𑀲𑁂𑀯𑀦𑀸𑁇_  


(1258.)

2591. _𑀢𑀕𑀭𑀜𑁆𑀘 𑀧𑀮𑀸𑀲𑁂𑀦,_  
_𑀬𑁄 𑀦𑀭𑁄 𑀉𑀧𑀦𑀬𑁆𑀳𑀢𑀺;_  
_𑀧𑀢𑁆𑀢𑀸𑀧𑀺 𑀲𑀼𑀭𑀪𑀺 𑀯𑀸𑀬𑀦𑁆𑀢𑀺,_  
_𑀏𑀯𑀁 𑀥𑀻𑀭𑀽𑀧𑀲𑁂𑀯𑀦𑀸𑁇_  


(1259.)

2592. _𑀢𑀲𑁆𑀫𑀸 𑀧𑀢𑁆𑀢𑀧𑀼𑀝𑀲𑁆𑀲𑁂𑀯,_  
_𑀜𑀢𑁆𑀯𑀸 𑀲𑀫𑁆𑀧𑀸𑀓𑀫𑀢𑁆𑀢𑀦𑁄;_  
_𑀅𑀲𑀦𑁆𑀢𑁂 𑀦𑁄𑀧𑀲𑁂𑀯𑁂𑀬𑁆𑀬,_  
_𑀲𑀦𑁆𑀢𑁂 𑀲𑁂𑀯𑁂𑀬𑁆𑀬 𑀧𑀡𑁆𑀟𑀺𑀢𑁄;_  
_𑀅𑀲𑀦𑁆𑀢𑁄 𑀦𑀺𑀭𑀬𑀁 𑀦𑁂𑀦𑁆𑀢𑀺,_  
_𑀲𑀦𑁆𑀢𑁄 𑀧𑀸𑀧𑁂𑀦𑁆𑀢𑀺 𑀲𑀼𑀕𑁆𑀕𑀢𑀺𑀁𑁇_  


(1260.)

2593. _𑀅𑀳𑀫𑁆𑀧𑀺 𑀚𑀸𑀢𑀺𑀬𑁄 𑀲𑀢𑁆𑀢,_  
_𑀲𑀭𑁂 𑀲𑀁𑀲𑀭𑀺𑀢𑀢𑁆𑀢𑀦𑁄;_  
_𑀅𑀦𑀸𑀕𑀢𑀸𑀧𑀺 𑀲𑀢𑁆𑀢𑁂𑀯,_  
_𑀬𑀸 𑀕𑀫𑀺𑀲𑁆𑀲𑀁 𑀇𑀢𑁄 𑀘𑀼𑀢𑀸𑁇_  


(1261.)

2594. _𑀬𑀸 𑀫𑁂 𑀲𑀸 𑀲𑀢𑁆𑀢𑀫𑀻 𑀚𑀸𑀢𑀺,_  
_𑀅𑀳𑀼 𑀧𑀼𑀩𑁆𑀩𑁂 𑀚𑀦𑀸𑀥𑀺𑀧;_  
_𑀓𑀫𑁆𑀫𑀸𑀭𑀧𑀼𑀢𑁆𑀢𑁄 𑀫𑀕𑀥𑁂𑀲𑀼,_  
_𑀅𑀳𑀼𑀁 𑀭𑀸𑀚𑀕𑀳𑁂 𑀧𑀼𑀭𑁂𑁇_  


(1262.)

2595. _𑀧𑀸𑀧𑀁 𑀲𑀳𑀸𑀬𑀫𑀸𑀕𑀫𑁆𑀫,_  
_𑀩𑀳𑀼𑀁 𑀧𑀸𑀧𑀁 𑀓𑀢𑀁 𑀫𑀬𑀸;_  
_𑀧𑀭𑀤𑀸𑀭𑀲𑁆𑀲 𑀳𑁂𑀞𑁂𑀦𑁆𑀢𑁄,_  
_𑀘𑀭𑀺𑀫𑁆𑀳𑀸 𑀅𑀫𑀭𑀸 𑀯𑀺𑀬𑁇_  


(1263.)

2596. _𑀢𑀁 𑀓𑀫𑁆𑀫𑀁 𑀦𑀺𑀳𑀺𑀢𑀁 𑀅𑀝𑁆𑀞𑀸,_  
_𑀪𑀲𑁆𑀫𑀘𑁆𑀙𑀦𑁆𑀦𑁄𑀯 𑀧𑀸𑀯𑀓𑁄;_  
_𑀅𑀣 𑀅𑀜𑁆𑀜𑁂𑀳𑀺 𑀓𑀫𑁆𑀫𑁂𑀳𑀺,_  
_𑀅𑀚𑀸𑀬𑀺𑀁 𑀯𑀁𑀲𑀪𑀽𑀫𑀺𑀬𑀁𑁇_  


(1264.)

2597. _𑀓𑁄𑀲𑀫𑁆𑀩𑀺𑀬𑀁 𑀲𑁂𑀝𑁆𑀞𑀺𑀓𑀼𑀮𑁂,_  
_𑀇𑀤𑁆𑀥𑁂 𑀨𑀻𑀢𑁂 𑀫𑀳𑀤𑁆𑀥𑀦𑁂;_  
_𑀏𑀓𑀧𑀼𑀢𑁆𑀢𑁄 𑀫𑀳𑀸𑀭𑀸𑀚,_  
_𑀦𑀺𑀘𑁆𑀘𑀁 𑀲𑀓𑁆𑀓𑀢𑀧𑀽𑀚𑀺𑀢𑁄𑁇_  


(1265.)

2598. _𑀢𑀢𑁆𑀣 𑀫𑀺𑀢𑁆𑀢𑀁 𑀅𑀲𑁂𑀯𑀺𑀲𑁆𑀲𑀁,_  
_𑀲𑀳𑀸𑀬𑀁 𑀲𑀸𑀢𑀯𑁂 𑀭𑀢𑀁;_  
_𑀧𑀡𑁆𑀟𑀺𑀢𑀁 𑀲𑀼𑀢𑀲𑀫𑁆𑀧𑀦𑁆𑀦𑀁,_  
_𑀲𑁄 𑀫𑀁 𑀅𑀢𑁆𑀣𑁂 𑀦𑀺𑀯𑁂𑀲𑀬𑀺𑁇_  


(1266.)

2599. _𑀘𑀸𑀢𑀼𑀤𑁆𑀤𑀲𑀺𑀁 𑀧𑀜𑁆𑀘𑀤𑀲𑀺𑀁,_  
_𑀩𑀳𑀼𑀁 𑀭𑀢𑁆𑀢𑀺𑀁 𑀉𑀧𑀸𑀯𑀲𑀺𑀁;_  
_𑀢𑀁 𑀓𑀫𑁆𑀫𑀁 𑀦𑀺𑀳𑀺𑀢𑀁 𑀅𑀝𑁆𑀞𑀸,_  
_𑀦𑀺𑀥𑀻𑀯 𑀉𑀤𑀓𑀦𑁆𑀢𑀺𑀓𑁂𑁇_  


(1267.)

2600. _𑀅𑀣 𑀧𑀸𑀧𑀸𑀦 𑀓𑀫𑁆𑀫𑀸𑀦𑀁,_  
_𑀬𑀫𑁂𑀢𑀁 𑀫𑀕𑀥𑁂 𑀓𑀢𑀁;_  
_𑀨𑀮𑀁 𑀧𑀭𑀺𑀬𑀸𑀕 𑀫𑀁 𑀧𑀘𑁆𑀙𑀸,_  
_𑀪𑀼𑀢𑁆𑀯𑀸 𑀤𑀼𑀝𑁆𑀞𑀯𑀺𑀲𑀁 𑀬𑀣𑀸𑁇_  


(1268.)

2601. _𑀢𑀢𑁄 𑀘𑀼𑀢𑀸𑀳𑀁 𑀯𑁂𑀤𑁂𑀳,_  
_𑀭𑁄𑀭𑀼𑀯𑁂 𑀦𑀺𑀭𑀬𑁂 𑀘𑀺𑀭𑀁;_  
_𑀲𑀓𑀫𑁆𑀫𑀼𑀦𑀸 𑀅𑀧𑀘𑁆𑀘𑀺𑀲𑁆𑀲𑀁,_  
_𑀢𑀁 𑀲𑀭𑀁 𑀦 𑀲𑀼𑀔𑀁 𑀮𑀪𑁂𑁇_  


(1269.)

2602. _𑀩𑀳𑀼𑀯𑀲𑁆𑀲𑀕𑀡𑁂 𑀢𑀢𑁆𑀣,_  
_𑀔𑁂𑀧𑀬𑀺𑀢𑁆𑀯𑀸 𑀩𑀳𑀼𑀁 𑀤𑀼𑀔𑀁;_  
_𑀪𑀺𑀦𑁆𑀦𑀸𑀕𑀢𑁂 𑀅𑀳𑀼𑀁 𑀭𑀸𑀚,_  
_𑀙𑀕𑀮𑁄 𑀉𑀤𑁆𑀥𑀢𑀧𑁆𑀨𑀮𑁄𑁇_  


(1270.)

2603. _𑀲𑀸𑀢𑀧𑀼𑀢𑁆𑀢𑀸 𑀫𑀬𑀸 𑀯𑀽𑀍𑀳𑀸,_  
_𑀧𑀺𑀝𑁆𑀞𑀺𑀬𑀸 𑀘 𑀭𑀣𑁂𑀦 𑀘;_  
_𑀢𑀲𑁆𑀲 𑀓𑀫𑁆𑀫𑀲𑁆𑀲 𑀦𑀺𑀲𑁆𑀲𑀦𑁆𑀤𑁄,_  
_𑀧𑀭𑀤𑀸𑀭𑀕𑀫𑀦𑀲𑁆𑀲 𑀫𑁂𑁇_  


(1271.)

2604. _𑀢𑀢𑁄 𑀘𑀼𑀢𑀸𑀳𑀁 𑀯𑁂𑀤𑁂𑀳,_  
_𑀓𑀧𑀺 𑀆𑀲𑀺𑀁 𑀩𑁆𑀭𑀳𑀸𑀯𑀦𑁂;_  
_𑀦𑀺𑀮𑀼𑀜𑁆𑀘𑀺𑀢𑀨𑀮𑁄𑀬𑁂𑀯,_  
_𑀬𑀽𑀣𑀧𑁂𑀦 𑀧𑀕𑀩𑁆𑀪𑀺𑀦𑀸;_  
_𑀢𑀲𑁆𑀲 𑀓𑀫𑁆𑀫𑀲𑁆𑀲 𑀦𑀺𑀲𑁆𑀲𑀦𑁆𑀤𑁄,_  
_𑀧𑀭𑀤𑀸𑀭𑀕𑀫𑀦𑀲𑁆𑀲 𑀫𑁂𑁇_  


(1272.)

2605. _𑀢𑀢𑁄 𑀘𑀼𑀢𑀸𑀳𑀁 𑀯𑁂𑀤𑁂𑀳,_  
_𑀤𑀲𑁆𑀲𑀦𑁂𑀲𑀼 𑀧𑀲𑀽 𑀅𑀳𑀼𑀁;_  
_𑀦𑀺𑀮𑀼𑀜𑁆𑀘𑀺𑀢𑁄 𑀚𑀯𑁄 𑀪𑀤𑁆𑀭𑁄,_  
_𑀬𑁄𑀕𑁆𑀕𑀁 𑀯𑀽𑀍𑀳𑀁 𑀘𑀺𑀭𑀁 𑀫𑀬𑀸;_  
_𑀢𑀲𑁆𑀲 𑀓𑀫𑁆𑀫𑀲𑁆𑀲 𑀦𑀺𑀲𑁆𑀲𑀦𑁆𑀤𑁄,_  
_𑀧𑀭𑀤𑀸𑀭𑀕𑀫𑀦𑀲𑁆𑀲 𑀫𑁂𑁇_  


(1273.)

2606. _𑀢𑀢𑁄 𑀘𑀼𑀢𑀸𑀳𑀁 𑀯𑁂𑀤𑁂𑀳,_  
_𑀯𑀚𑁆𑀚𑀻𑀲𑀼 𑀓𑀼𑀮𑀫𑀸𑀕𑀫𑀸;_  
_𑀦𑁂𑀯𑀺𑀢𑁆𑀣𑀻 𑀦 𑀧𑀼𑀫𑀸 𑀆𑀲𑀺𑀁,_  
_𑀫𑀦𑀼𑀲𑁆𑀲𑀢𑁆𑀢𑁂 𑀲𑀼𑀤𑀼𑀮𑁆𑀮𑀪𑁂;_  
_𑀢𑀲𑁆𑀲 𑀓𑀫𑁆𑀫𑀲𑁆𑀲 𑀦𑀺𑀲𑁆𑀲𑀦𑁆𑀤𑁄,_  
_𑀧𑀭𑀤𑀸𑀭𑀕𑀫𑀦𑀲𑁆𑀲 𑀫𑁂𑁇_  


(1274.)

2607. _𑀢𑀢𑁄 𑀘𑀼𑀢𑀸𑀳𑀁 𑀯𑁂𑀤𑁂𑀳,_  
_𑀅𑀚𑀸𑀬𑀺𑀁 𑀦𑀦𑁆𑀤𑀦𑁂 𑀯𑀦𑁂;_  
_𑀪𑀯𑀦𑁂 𑀢𑀸𑀯𑀢𑀺𑀁𑀲𑀸𑀳𑀁,_  
_𑀅𑀘𑁆𑀙𑀭𑀸 𑀓𑀸𑀫𑀯𑀡𑁆𑀡𑀺𑀦𑀻𑁇_  


(1275.)

2608. _𑀯𑀺𑀘𑀺𑀢𑁆𑀢𑀯𑀢𑁆𑀣𑀸𑀪𑀭𑀡𑀸,_  
_𑀆𑀫𑀼𑀢𑁆𑀢𑀫𑀡𑀺𑀓𑀼𑀡𑁆𑀟𑀮𑀸;_  
_𑀓𑀼𑀲𑀮𑀸 𑀦𑀘𑁆𑀘𑀕𑀻𑀢𑀲𑁆𑀲,_  
_𑀲𑀓𑁆𑀓𑀲𑁆𑀲 𑀧𑀭𑀺𑀘𑀸𑀭𑀺𑀓𑀸𑁇_  


(1276.)

2609. _𑀢𑀢𑁆𑀣 𑀞𑀺𑀢𑀸𑀳𑀁 𑀯𑁂𑀤𑁂𑀳,_  
_𑀲𑀭𑀸𑀫𑀺 𑀚𑀸𑀢𑀺𑀬𑁄 𑀇𑀫𑀸;_  
_𑀅𑀦𑀸𑀕𑀢𑀸𑀧𑀺 𑀲𑀢𑁆𑀢𑁂𑀯,_  
_𑀬𑀸 𑀕𑀫𑀺𑀲𑁆𑀲𑀁 𑀇𑀢𑁄 𑀘𑀼𑀢𑀸𑁇_  


(1277.)

2610. _𑀧𑀭𑀺𑀬𑀸𑀕𑀢𑀁 𑀢𑀁 𑀓𑀼𑀲𑀮𑀁,_  
_𑀬𑀁 𑀫𑁂 𑀓𑁄𑀲𑀫𑁆𑀩𑀺𑀬𑀁 𑀓𑀢𑀁;_  
_𑀤𑁂𑀯𑁂 𑀘𑁂𑀯 𑀫𑀦𑀼𑀲𑁆𑀲𑁂 𑀘,_  
_𑀲𑀦𑁆𑀥𑀸𑀯𑀺𑀲𑁆𑀲𑀁 𑀇𑀢𑁄 𑀘𑀼𑀢𑀸𑁇_  


(1278.)

2611. _𑀲𑀢𑁆𑀢 𑀚𑀘𑁆𑀘𑁄 𑀫𑀳𑀸𑀭𑀸𑀚,_  
_𑀦𑀺𑀘𑁆𑀘𑀁 𑀲𑀓𑁆𑀓𑀢𑀧𑀽𑀚𑀺𑀢𑀸;_  
_𑀣𑀻𑀪𑀸𑀯𑀸𑀧𑀺 𑀦 𑀫𑀼𑀘𑁆𑀘𑀺𑀲𑁆𑀲𑀁,_  
_𑀙𑀝𑁆𑀞𑀸 𑀦𑀺𑀕𑀢𑀺𑀬𑁄 𑀇𑀫𑀸𑁇_  


(1279.)

2612. _𑀲𑀢𑁆𑀢𑀫𑀻 𑀘 𑀕𑀢𑀺 𑀤𑁂𑀯,_  
_𑀤𑁂𑀯𑀧𑀼𑀢𑁆𑀢𑁄 𑀫𑀳𑀺𑀤𑁆𑀥𑀺𑀓𑁄;_  
_𑀧𑀼𑀫𑀸 𑀤𑁂𑀯𑁄 𑀪𑀯𑀺𑀲𑁆𑀲𑀸𑀫𑀺,_  
_𑀤𑁂𑀯𑀓𑀸𑀬𑀲𑁆𑀫𑀺𑀫𑀼𑀢𑁆𑀢𑀫𑁄𑁇_  


(1280.)

2613. _𑀅𑀚𑁆𑀚𑀸𑀧𑀺 𑀲𑀦𑁆𑀢𑀸𑀦𑀫𑀬𑀁,_  
_𑀫𑀸𑀮𑀁 𑀕𑀦𑁆𑀣𑁂𑀦𑁆𑀢𑀺 𑀦𑀦𑁆𑀤𑀦𑁂;_  
_𑀤𑁂𑀯𑀧𑀼𑀢𑁆𑀢𑁄 𑀚𑀯𑁄 𑀦𑀸𑀫,_  
_𑀬𑁄 𑀫𑁂 𑀫𑀸𑀮𑀁 𑀧𑀝𑀺𑀘𑁆𑀙𑀢𑀺𑁇_  


(1281.)

2614. _𑀫𑀼𑀳𑀼𑀢𑁆𑀢𑁄 𑀯𑀺𑀬 𑀲𑁄 𑀤𑀺𑀩𑁆𑀬𑁄,_  
_𑀇𑀥 𑀯𑀲𑁆𑀲𑀸𑀦𑀺 𑀲𑁄𑀍𑀅𑀲;_  
_𑀭𑀢𑁆𑀢𑀺𑀦𑁆𑀤𑀺𑀯𑁄 𑀘 𑀲𑁄 𑀤𑀺𑀩𑁆𑀬𑁄,_  
_𑀫𑀸𑀦𑀼𑀲𑀺𑀁 𑀲𑀭𑀤𑁄𑀲𑀢𑀁𑁇_  


(1282.)

2615. _𑀇𑀢𑀺 𑀓𑀫𑁆𑀫𑀸𑀦𑀺 𑀅𑀦𑁆𑀯𑁂𑀦𑁆𑀢𑀺,_  
_𑀅𑀲𑀗𑁆𑀔𑁂𑀬𑁆𑀬𑀸𑀧𑀺 𑀚𑀸𑀢𑀺𑀬𑁄;_  
_𑀓𑀮𑁆𑀬𑀸𑀡𑀁 𑀬𑀤𑀺 𑀯𑀸 𑀧𑀸𑀧𑀁,_  
_𑀦 𑀳𑀺 𑀓𑀫𑁆𑀫𑀁 𑀯𑀺𑀦𑀲𑁆𑀲𑀢𑀺𑁇_  


(1283.)

2616. _𑀬𑁄 𑀇𑀘𑁆𑀙𑁂 𑀧𑀼𑀭𑀺𑀲𑁄 𑀳𑁄𑀢𑀼𑀁,_  
_𑀚𑀸𑀢𑀺𑀁 𑀚𑀸𑀢𑀺𑀁 𑀧𑀼𑀦𑀧𑁆𑀧𑀼𑀦𑀁;_  
_𑀧𑀭𑀤𑀸𑀭𑀁 𑀯𑀺𑀯𑀚𑁆𑀚𑁂𑀬𑁆𑀬,_  
_𑀥𑁄𑀢𑀧𑀸𑀤𑁄𑀯 𑀓𑀤𑁆𑀤𑀫𑀁𑁇_  


(1284.)

2617. _𑀬𑀸 𑀇𑀘𑁆𑀙𑁂 𑀧𑀼𑀭𑀺𑀲𑁄 𑀳𑁄𑀢𑀼𑀁,_  
_𑀚𑀸𑀢𑀺𑀁 𑀚𑀸𑀢𑀺𑀁 𑀧𑀼𑀦𑀧𑁆𑀧𑀼𑀦𑀁;_  
_𑀲𑀸𑀫𑀺𑀓𑀁 𑀅𑀧𑀘𑀸𑀬𑁂𑀬𑁆𑀬,_  
_𑀇𑀦𑁆𑀤𑀁𑀯 𑀧𑀭𑀺𑀘𑀸𑀭𑀺𑀓𑀸𑁇_  


(1285.)

2618. _𑀬𑁄 𑀇𑀘𑁆𑀙𑁂 𑀤𑀺𑀩𑁆𑀬𑀪𑁄𑀕𑀜𑁆𑀘,_  
_𑀤𑀺𑀩𑁆𑀩𑀫𑀸𑀬𑀼𑀁 𑀬𑀲𑀁 𑀲𑀼𑀔𑀁;_  
_𑀧𑀸𑀧𑀸𑀦𑀺 𑀧𑀭𑀺𑀯𑀚𑁆𑀚𑁂𑀢𑁆𑀯𑀸,_  
_𑀢𑀺𑀯𑀺𑀥𑀁 𑀥𑀫𑁆𑀫𑀫𑀸𑀘𑀭𑁂𑁇_  


(1286.)

2619. _𑀓𑀸𑀬𑁂𑀦 𑀯𑀸𑀘𑀸 𑀫𑀦𑀲𑀸,_  
_𑀅𑀧𑁆𑀧𑀫𑀢𑁆𑀢𑁄 𑀯𑀺𑀘𑀓𑁆𑀔𑀡𑁄;_  
_𑀅𑀢𑁆𑀢𑀦𑁄 𑀳𑁄𑀢𑀺 𑀅𑀢𑁆𑀣𑀸𑀬,_  
_𑀇𑀢𑁆𑀣𑀻 𑀯𑀸 𑀬𑀤𑀺 𑀯𑀸 𑀧𑀼𑀫𑀸𑁇_  


(1287.)

2620. _𑀬𑁂 𑀓𑁂𑀘𑀺𑀫𑁂 𑀫𑀸𑀦𑀼𑀚𑀸 𑀚𑀻𑀯𑀮𑁄𑀓𑁂,_  
_𑀬𑀲𑀲𑁆𑀲𑀺𑀦𑁄 𑀲𑀩𑁆𑀩𑀲𑀫𑀦𑁆𑀢𑀪𑁄𑀕𑀸;_  
_𑀅𑀲𑀁𑀲𑀬𑀁 𑀢𑁂𑀳𑀺 𑀧𑀼𑀭𑁂 𑀲𑀼𑀘𑀺𑀡𑁆𑀡𑀁,_  
_𑀓𑀫𑁆𑀫𑀲𑁆𑀲𑀓𑀸𑀲𑁂 𑀧𑀼𑀣𑀼 𑀲𑀩𑁆𑀩𑀲𑀢𑁆𑀢𑀸𑁇_  


(1288.)

2621. _𑀇𑀗𑁆𑀖𑀸𑀦𑀼𑀘𑀺𑀦𑁆𑀢𑁂𑀲𑀺 𑀲𑀬𑀫𑁆𑀧𑀺 𑀤𑁂𑀯,_  
_𑀓𑀼𑀢𑁄𑀦𑀺𑀤𑀸𑀦𑀸 𑀢𑁂 𑀇𑀫𑀸 𑀚𑀦𑀺𑀦𑁆𑀤;_  
_𑀬𑀸 𑀢𑁂 𑀇𑀫𑀸 𑀅𑀘𑁆𑀙𑀭𑀸𑀲𑀦𑁆𑀦𑀺𑀓𑀸𑀲𑀸,_  
_𑀅𑀮𑀗𑁆𑀓𑀢𑀸 𑀓𑀜𑁆𑀘𑀦𑀚𑀸𑀮𑀙𑀦𑁆𑀦𑀸”𑁇_  


(1289.)

2622. _𑀇𑀘𑁆𑀘𑁂𑀯𑀁 𑀧𑀺𑀢𑀭𑀁 𑀓𑀜𑁆𑀜𑀸,_  
_𑀭𑀼𑀘𑀸 𑀢𑁄𑀲𑁂𑀲𑀺 𑀅𑀗𑁆𑀕𑀢𑀺𑀁;_  
_𑀫𑀽𑀍𑀳𑀲𑁆𑀲 𑀫𑀕𑁆𑀕𑀫𑀸𑀘𑀺𑀓𑁆𑀔𑀺,_  
_𑀥𑀫𑁆𑀫𑀫𑀓𑁆𑀔𑀸𑀲𑀺 𑀲𑀼𑀩𑁆𑀩𑀢𑀸𑁇_  


(1290.)

2623. _𑀅𑀣𑀸𑀕𑀫𑀸 𑀩𑁆𑀭𑀳𑁆𑀫𑀮𑁄𑀓𑀸,_  
_𑀦𑀸𑀭𑀤𑁄 𑀫𑀸𑀦𑀼𑀲𑀺𑀁 𑀧𑀚𑀁;_  
_𑀚𑀫𑁆𑀩𑀼𑀤𑀻𑀧𑀁 𑀅𑀯𑁂𑀓𑁆𑀔𑀦𑁆𑀢𑁄,_  
_𑀅𑀤𑁆𑀤𑀸 𑀭𑀸𑀚𑀸𑀦𑀫𑀗𑁆𑀕𑀢𑀺𑀁𑁇_  


(1291.)

2624. _𑀢𑀢𑁄 𑀧𑀢𑀺𑀝𑁆𑀞𑀸 𑀧𑀸𑀲𑀸𑀤𑁂,_  
_𑀯𑁂𑀤𑁂𑀳𑀲𑁆𑀲 𑀧𑀼𑀭𑀢𑁆𑀣𑀢𑁄;_  
_𑀢𑀜𑁆𑀘 𑀤𑀺𑀲𑁆𑀯𑀸𑀦𑀸𑀦𑀼𑀧𑁆𑀧𑀢𑁆𑀢𑀁,_  
_𑀭𑀼𑀘𑀸 𑀇𑀲𑀺𑀫𑀯𑀦𑁆𑀤𑀣𑁇_  


(1292.)

2625. _𑀅𑀣𑀸𑀲𑀦𑀫𑁆𑀳𑀸 𑀑𑀭𑀼𑀬𑁆𑀳,_  
_𑀭𑀸𑀚𑀸 𑀩𑁆𑀬𑀣𑀺𑀢𑀫𑀸𑀦𑀲𑁄;_  
_𑀦𑀸𑀭𑀤𑀁 𑀧𑀭𑀺𑀧𑀼𑀘𑁆𑀙𑀦𑁆𑀢𑁄,_  
_𑀇𑀤𑀁 𑀯𑀘𑀦𑀫𑀩𑁆𑀭𑀯𑀺𑁇_  


(1293.)

2626. _“𑀓𑀼𑀢𑁄 𑀦𑀼 𑀆𑀕𑀘𑁆𑀙𑀲𑀺 𑀤𑁂𑀯𑀯𑀡𑁆𑀡𑀺,_  
_𑀑𑀪𑀸𑀲𑀬𑀁 𑀲𑀩𑁆𑀩𑀤𑀺𑀲𑀸 𑀘𑀦𑁆𑀤𑀺𑀫𑀸𑀯;_  
_𑀅𑀓𑁆𑀔𑀸𑀳𑀺 𑀫𑁂 𑀧𑀼𑀘𑁆𑀙𑀺𑀢𑁄 𑀦𑀸𑀫𑀕𑁄𑀢𑁆𑀢𑀁,_  
_𑀓𑀣𑀁 𑀢𑀁 𑀚𑀸𑀦𑀦𑁆𑀢𑀺 𑀫𑀦𑀼𑀲𑁆𑀲𑀮𑁄𑀓𑁂”𑁇_  


(1294.)

2627. _“𑀅𑀳𑀜𑁆𑀳𑀺 𑀤𑁂𑀯𑀢𑁄 𑀇𑀤𑀸𑀦𑀺 𑀏𑀫𑀺,_  
_𑀑𑀪𑀸𑀲𑀬𑀁 𑀲𑀩𑁆𑀩𑀤𑀺𑀲𑀸 𑀘𑀦𑁆𑀤𑀺𑀫𑀸𑀯;_  
_𑀅𑀓𑁆𑀔𑀸𑀫𑀺 𑀢𑁂 𑀧𑀼𑀘𑁆𑀙𑀺𑀢𑁄 𑀦𑀸𑀫𑀕𑁄𑀢𑁆𑀢𑀁,_  
_𑀚𑀸𑀦𑀦𑁆𑀢𑀺 𑀫𑀁 𑀦𑀸𑀭𑀤𑁄 𑀓𑀲𑁆𑀲𑀧𑁄 𑀘”𑁇_  


(1295.)

2628. _“𑀅𑀘𑁆𑀙𑁂𑀭𑀭𑀽𑀧𑀁 𑀢𑀯 𑀬𑀸𑀤𑀺𑀲𑀜𑁆𑀘,_  
_𑀯𑁂𑀳𑀸𑀬𑀲𑀁 𑀕𑀘𑁆𑀙𑀲𑀺 𑀢𑀺𑀝𑁆𑀞𑀲𑀻 𑀘;_  
_𑀧𑀼𑀘𑁆𑀙𑀸𑀫𑀺 𑀢𑀁 𑀦𑀸𑀭𑀤 𑀏𑀢𑀫𑀢𑁆𑀣𑀁,_  
_𑀅𑀣 𑀓𑁂𑀦 𑀯𑀡𑁆𑀡𑁂𑀦 𑀢𑀯𑀸𑀬𑀫𑀺𑀤𑁆𑀥𑀺”𑁇_  


(1296.)

2629. _“𑀲𑀘𑁆𑀘𑀜𑁆𑀘 𑀥𑀫𑁆𑀫𑁄 𑀘 𑀤𑀫𑁄 𑀘 𑀘𑀸𑀕𑁄,_  
_𑀕𑀼𑀡𑀸 𑀫𑀫𑁂𑀢𑁂 𑀧𑀓𑀢𑀸 𑀧𑀼𑀭𑀸𑀡𑀸;_  
_𑀢𑁂𑀳𑁂𑀯 𑀥𑀫𑁆𑀫𑁂𑀳𑀺 𑀲𑀼𑀲𑁂𑀯𑀺𑀢𑁂𑀳𑀺,_  
_𑀫𑀦𑁄𑀚𑀯𑁄 𑀬𑁂𑀦 𑀓𑀸𑀫𑀁 𑀕𑀢𑁄𑀲𑁆𑀫𑀺”𑁇_  


(1297.)

2630. _“𑀅𑀘𑁆𑀙𑁂𑀭𑀫𑀸𑀘𑀺𑀓𑁆𑀔𑀲𑀺 𑀧𑀼𑀜𑁆𑀜𑀲𑀺𑀤𑁆𑀥𑀺𑀁,_  
_𑀲𑀘𑁂 𑀳𑀺 𑀏𑀢𑁂𑀳𑀺 𑀬𑀣𑀸 𑀯𑀤𑁂𑀲𑀺;_  
_𑀧𑀼𑀘𑁆𑀙𑀸𑀫𑀺 𑀢𑀁 𑀦𑀸𑀭𑀤 𑀏𑀢𑀫𑀢𑁆𑀣𑀁,_  
_𑀧𑀼𑀝𑁆𑀞𑁄 𑀘 𑀫𑁂 𑀲𑀸𑀥𑀼 𑀯𑀺𑀬𑀸𑀓𑀭𑁄𑀳𑀺”𑁇_  


(1298.)

2631. _“𑀧𑀼𑀘𑁆𑀙𑀲𑁆𑀲𑀼 𑀫𑀁 𑀭𑀸𑀚 𑀢𑀯𑁂𑀲 𑀅𑀢𑁆𑀣𑁄,_  
_𑀬𑀁 𑀲𑀁𑀲𑀬𑀁 𑀓𑀼𑀭𑀼𑀲𑁂 𑀪𑀽𑀫𑀺𑀧𑀸𑀮;_  
_𑀅𑀳𑀁 𑀢𑀁 𑀦𑀺𑀲𑁆𑀲𑀁𑀲𑀬𑀢𑀁 𑀕𑀫𑁂𑀫𑀺,_  
_𑀦𑀬𑁂𑀳𑀺 𑀜𑀸𑀬𑁂𑀳𑀺 𑀘 𑀳𑁂𑀢𑀼𑀪𑀻 𑀘”𑁇_  


(1299.)

2632. _“𑀧𑀼𑀘𑁆𑀙𑀸𑀫𑀺 𑀢𑀁 𑀦𑀸𑀭𑀤 𑀏𑀢𑀫𑀢𑁆𑀣𑀁,_  
_𑀧𑀼𑀝𑁆𑀞𑁄 𑀘 𑀫𑁂 𑀦𑀸𑀭𑀤 𑀫𑀸 𑀫𑀼𑀲𑀸 𑀪𑀡𑀺;_  
_𑀅𑀢𑁆𑀣𑀺 𑀦𑀼 𑀤𑁂𑀯𑀸 𑀧𑀺𑀢𑀭𑁄 𑀦𑀼 𑀅𑀢𑁆𑀣𑀺,_  
_𑀮𑁄𑀓𑁄 𑀧𑀭𑁄 𑀅𑀢𑁆𑀣𑀺 𑀚𑀦𑁄 𑀬𑀫𑀸𑀳𑀼”𑁇_  


(1300.)

2633. _“𑀅𑀢𑁆𑀣𑁂𑀯 𑀤𑁂𑀯𑀸 𑀧𑀺𑀢𑀭𑁄 𑀘 𑀅𑀢𑁆𑀣𑀺,_  
_𑀮𑁄𑀓𑁄 𑀧𑀭𑁄 𑀅𑀢𑁆𑀣𑀺 𑀚𑀦𑁄 𑀬𑀫𑀸𑀳𑀼;_  
_𑀓𑀸𑀫𑁂𑀲𑀼 𑀕𑀺𑀤𑁆𑀥𑀸 𑀘 𑀦𑀭𑀸 𑀧𑀫𑀽𑀍𑀳𑀸,_  
_𑀮𑁄𑀓𑀁 𑀧𑀭𑀁 𑀦 𑀯𑀺𑀤𑀽 𑀫𑁄𑀳𑀬𑀼𑀢𑁆𑀢𑀸”𑁇_  


(1301.)

2634. _“𑀅𑀢𑁆𑀣𑀻𑀢𑀺 𑀘𑁂 𑀦𑀸𑀭𑀤 𑀲𑀤𑁆𑀤𑀳𑀸𑀲𑀺,_  
_𑀦𑀺𑀯𑁂𑀲𑀦𑀁 𑀧𑀭𑀮𑁄𑀓𑁂 𑀫𑀢𑀸𑀦𑀁;_  
_𑀇𑀥𑁂𑀯 𑀫𑁂 𑀧𑀜𑁆𑀘 𑀲𑀢𑀸𑀦𑀺 𑀤𑁂𑀳𑀺,_  
_𑀤𑀲𑁆𑀲𑀸𑀫𑀺 𑀢𑁂 𑀧𑀭𑀮𑁄𑀓𑁂 𑀲𑀳𑀲𑁆𑀲𑀁”𑁇_  


(1302.)

2635. _“𑀤𑀚𑁆𑀚𑁂𑀫𑀼 𑀔𑁄 𑀧𑀜𑁆𑀘 𑀲𑀢𑀸𑀦𑀺 𑀪𑁄𑀢𑁄,_  
_𑀚𑀜𑁆𑀜𑀸𑀫𑀼 𑀘𑁂 𑀲𑀻𑀮𑀯𑀦𑁆𑀢𑀁 𑀯𑀤𑀜𑁆𑀜𑀼𑀁;_  
_𑀮𑀼𑀤𑁆𑀤𑀁 𑀢𑀁 𑀪𑁄𑀦𑁆𑀢𑀁 𑀦𑀺𑀭𑀬𑁂 𑀯𑀲𑀦𑁆𑀢𑀁,_  
_𑀓𑁄 𑀘𑁄𑀤𑀬𑁂 𑀧𑀭𑀮𑁄𑀓𑁂 𑀲𑀳𑀲𑁆𑀲𑀁𑁇_  


(1303.)

2636. _𑀇𑀥𑁂𑀯 𑀬𑁄 𑀳𑁄𑀢𑀺 𑀅𑀥𑀫𑁆𑀫𑀲𑀻𑀮𑁄,_  
_𑀧𑀸𑀧𑀸𑀘𑀸𑀭𑁄 𑀅𑀮𑀲𑁄 𑀮𑀼𑀤𑁆𑀤𑀓𑀫𑁆𑀫𑁄;_  
_𑀦 𑀧𑀡𑁆𑀟𑀺𑀢𑀸 𑀢𑀲𑁆𑀫𑀺𑀁 𑀇𑀡𑀁 𑀤𑀤𑀦𑁆𑀢𑀺,_  
_𑀦 𑀳𑀺 𑀆𑀕𑀫𑁄 𑀳𑁄𑀢𑀺 𑀢𑀣𑀸𑀯𑀺𑀥𑀫𑁆𑀳𑀸𑁇_  


(1304.)

2637. _𑀤𑀓𑁆𑀔𑀜𑁆𑀘 𑀧𑁄𑀲𑀁 𑀫𑀦𑀼𑀚𑀸 𑀯𑀺𑀤𑀺𑀢𑁆𑀯𑀸,_  
_𑀉𑀝𑁆𑀞𑀸𑀦𑀓𑀁 𑀲𑀻𑀮𑀯𑀦𑁆𑀢𑀁 𑀯𑀤𑀜𑁆𑀜𑀼𑀁;_  
_𑀲𑀬𑀫𑁂𑀯 𑀪𑁄𑀕𑁂𑀳𑀺 𑀦𑀺𑀫𑀦𑁆𑀢𑀬𑀦𑁆𑀢𑀺,_  
_𑀓𑀫𑁆𑀫𑀁 𑀓𑀭𑀺𑀢𑁆𑀯𑀸 𑀧𑀼𑀦 𑀫𑀸𑀳𑀭𑁂𑀲𑀺𑁇_  


(1305.)

2638. _𑀇𑀢𑁄 𑀘𑀼𑀢𑁄 𑀤𑀓𑁆𑀔𑀲𑀺 𑀢𑀢𑁆𑀣 𑀭𑀸𑀚,_  
_𑀓𑀸𑀓𑁄𑀮𑀲𑀗𑁆𑀖𑁂𑀳𑀺 𑀯𑀺𑀓𑀲𑁆𑀲𑀫𑀸𑀦𑀁;_  
_𑀢𑀁 𑀔𑀚𑁆𑀚𑀫𑀸𑀦𑀁 𑀦𑀺𑀭𑀬𑁂 𑀯𑀲𑀦𑁆𑀢𑀁,_  
_𑀓𑀸𑀓𑁂𑀳𑀺 𑀕𑀺𑀚𑁆𑀛𑁂𑀳𑀺 𑀘 𑀲𑁂𑀦𑀓𑁂𑀳𑀺;_  
_𑀲𑀜𑁆𑀙𑀺𑀦𑁆𑀦𑀕𑀢𑁆𑀢𑀁 𑀭𑀼𑀳𑀺𑀭𑀁 𑀲𑀯𑀦𑁆𑀢𑀁,_  
_𑀓𑁄 𑀘𑁄𑀤𑀬𑁂 𑀧𑀭𑀮𑁄𑀓𑁂 𑀲𑀳𑀲𑁆𑀲𑀁𑁇_  


(1306.)

2639. _𑀅𑀦𑁆𑀥𑀁𑀢𑀫𑀁 𑀢𑀢𑁆𑀣 𑀦 𑀘𑀦𑁆𑀤𑀲𑀽𑀭𑀺𑀬𑀸,_  
_𑀦𑀺𑀭𑀬𑁄 𑀲𑀤𑀸 𑀢𑀼𑀫𑀼𑀮𑁄 𑀖𑁄𑀭𑀭𑀽𑀧𑁄;_  
_𑀲𑀸 𑀦𑁂𑀯 𑀭𑀢𑁆𑀢𑀻 𑀦 𑀤𑀺𑀯𑀸 𑀧𑀜𑁆𑀜𑀸𑀬𑀢𑀺,_  
_𑀢𑀣𑀸𑀯𑀺𑀥𑁂 𑀓𑁄 𑀯𑀺𑀘𑀭𑁂 𑀥𑀦𑀢𑁆𑀣𑀺𑀓𑁄𑁇_  


(1307.)

2640. _𑀲𑀩𑀮𑁄 𑀘 𑀲𑀸𑀫𑁄 𑀘 𑀤𑀼𑀯𑁂 𑀲𑀼𑀯𑀸𑀦𑀸,_  
_𑀧𑀯𑀤𑁆𑀥𑀓𑀸𑀬𑀸 𑀩𑀮𑀺𑀦𑁄 𑀫𑀳𑀦𑁆𑀢𑀸;_  
_𑀔𑀸𑀤𑀦𑁆𑀢𑀺 𑀤𑀦𑁆𑀢𑁂𑀳𑀺 𑀅𑀬𑁄𑀫𑀬𑁂𑀳𑀺,_  
_𑀇𑀢𑁄 𑀧𑀡𑀼𑀦𑁆𑀦𑀁 𑀧𑀭𑀮𑁄𑀓𑀧𑀢𑁆𑀢𑀁𑁇_  


(1308.)

2641. _𑀢𑀁 𑀔𑀚𑁆𑀚𑀫𑀸𑀦𑀁 𑀦𑀺𑀭𑀬𑁂 𑀯𑀲𑀦𑁆𑀢𑀁,_  
_𑀮𑀼𑀤𑁆𑀤𑁂𑀳𑀺 𑀯𑀸𑀍𑀏𑀳𑀺 𑀅𑀖𑀫𑁆𑀫𑀺𑀕𑁂𑀳𑀺 𑀘;_  
_𑀲𑀜𑁆𑀙𑀺𑀦𑁆𑀦𑀕𑀢𑁆𑀢𑀁 𑀭𑀼𑀳𑀺𑀭𑀁 𑀲𑀯𑀦𑁆𑀢𑀁,_  
_𑀓𑁄 𑀘𑁄𑀤𑀬𑁂 𑀧𑀭𑀮𑁄𑀓𑁂 𑀲𑀳𑀲𑁆𑀲𑀁𑁇_  


(1309.)

2642. _𑀉𑀲𑀽𑀳𑀺 𑀲𑀢𑁆𑀢𑀻𑀳𑀺 𑀘 𑀲𑀼𑀦𑀺𑀲𑀺𑀢𑀸𑀳𑀺,_  
_𑀳𑀦𑀦𑁆𑀢𑀺 𑀯𑀺𑀚𑁆𑀛𑀦𑁆𑀢𑀺 𑀘 𑀧𑀘𑁆𑀘𑀫𑀺𑀢𑁆𑀢𑀸;_  
_𑀓𑀸𑀍𑀊𑀧𑀓𑀸𑀍𑀆 𑀦𑀺𑀭𑀬𑀫𑁆𑀳𑀺 𑀖𑁄𑀭𑁂,_  
_𑀧𑀼𑀩𑁆𑀩𑁂 𑀦𑀭𑀁 𑀤𑀼𑀓𑁆𑀓𑀝𑀓𑀫𑁆𑀫𑀓𑀸𑀭𑀺𑀁𑁇_  


(1310.)

2643. _𑀢𑀁 𑀳𑀜𑁆𑀜𑀫𑀸𑀦𑀁 𑀦𑀺𑀭𑀬𑁂 𑀯𑀚𑀦𑁆𑀢𑀁,_  
_𑀓𑀼𑀘𑁆𑀙𑀺𑀲𑁆𑀫𑀺𑀁 𑀧𑀲𑁆𑀲𑀲𑁆𑀫𑀺𑀁 𑀯𑀺𑀧𑁆𑀨𑀸𑀮𑀺𑀢𑀽𑀤𑀭𑀁;_  
_𑀲𑀜𑁆𑀙𑀺𑀦𑁆𑀦𑀕𑀢𑁆𑀢𑀁 𑀭𑀼𑀳𑀺𑀭𑀁 𑀲𑀯𑀦𑁆𑀢𑀁,_  
_𑀓𑁄 𑀘𑁄𑀤𑀬𑁂 𑀧𑀭𑀮𑁄𑀓𑁂 𑀲𑀳𑀲𑁆𑀲𑀁𑁇_  


(1311.)

2644. _𑀲𑀢𑁆𑀢𑀻 𑀉𑀲𑀽 𑀢𑁄𑀫𑀭𑀪𑀺𑀡𑁆𑀟𑀺𑀯𑀸𑀮𑀸,_  
_𑀯𑀺𑀯𑀺𑀥𑀸𑀯𑀼𑀥𑀸 𑀯𑀲𑁆𑀲𑀦𑁆𑀢𑀺 𑀢𑀢𑁆𑀣 𑀤𑁂𑀯𑀸;_  
_𑀧𑀢𑀦𑁆𑀢𑀺 𑀅𑀗𑁆𑀕𑀸𑀭𑀫𑀺𑀯𑀘𑁆𑀘𑀺𑀫𑀦𑁆𑀢𑁄,_  
_𑀲𑀺𑀮𑀸𑀲𑀦𑀻 𑀯𑀲𑁆𑀲𑀢𑀺 𑀮𑀼𑀤𑁆𑀤𑀓𑀫𑁆𑀫𑁂𑁇_  


(1312.)

2645. _𑀉𑀡𑁆𑀳𑁄 𑀘 𑀯𑀸𑀢𑁄 𑀦𑀺𑀭𑀬𑀫𑁆𑀳𑀺 𑀤𑀼𑀲𑁆𑀲𑀳𑁄,_  
_𑀦 𑀢𑀫𑁆𑀳𑀺 𑀲𑀼𑀔𑀁 𑀮𑀩𑁆𑀪𑀢𑀺 𑀇𑀢𑁆𑀢𑀭𑀫𑁆𑀧𑀺;_  
_𑀢𑀁 𑀢𑀁 𑀯𑀺𑀥𑀸𑀯𑀦𑁆𑀢𑀫𑀮𑁂𑀦𑀫𑀸𑀢𑀼𑀭𑀁,_  
_𑀓𑁄 𑀘𑁄𑀤𑀬𑁂 𑀧𑀭𑀮𑁄𑀓𑁂 𑀲𑀳𑀲𑁆𑀲𑀁𑁇_  


(1313.)

2646. _𑀲𑀦𑁆𑀥𑀸𑀯𑀫𑀸𑀦𑀫𑁆𑀧𑀺 𑀭𑀣𑁂𑀲𑀼 𑀬𑀼𑀢𑁆𑀢𑀁,_  
_𑀲𑀚𑁄𑀢𑀺𑀪𑀽𑀢𑀁 𑀧𑀣𑀯𑀺𑀁 𑀓𑀫𑀦𑁆𑀢𑀁;_  
_𑀧𑀢𑁄𑀤𑀮𑀝𑁆𑀞𑀻𑀳𑀺 𑀲𑀼𑀘𑁄𑀤𑀬𑀦𑁆𑀢𑀁,_  
_𑀓𑁄 𑀘𑁄𑀤𑀬𑁂 𑀧𑀭𑀮𑁄𑀓𑁂 𑀲𑀳𑀲𑁆𑀲𑀁𑁇_  


(1314.)

2647. _𑀢𑀫𑀸𑀭𑀼𑀳𑀦𑁆𑀢𑀁 𑀔𑀼𑀭𑀲𑀜𑁆𑀘𑀺𑀢𑀁 𑀕𑀺𑀭𑀺𑀁,_  
_𑀯𑀺𑀪𑀺𑀁𑀲𑀦𑀁 𑀧𑀚𑁆𑀚𑀮𑀺𑀢𑀁 𑀪𑀬𑀸𑀦𑀓𑀁;_  
_𑀲𑀜𑁆𑀙𑀺𑀦𑁆𑀦𑀕𑀢𑁆𑀢𑀁 𑀭𑀼𑀳𑀺𑀭𑀁 𑀲𑀯𑀦𑁆𑀢𑀁,_  
_𑀓𑁄 𑀘𑁄𑀤𑀬𑁂 𑀧𑀭𑀮𑁄𑀓𑁂 𑀲𑀳𑀲𑁆𑀲𑀁𑁇_  


(1315.)

2648. _𑀢𑀫𑀸𑀭𑀼𑀳𑀦𑁆𑀢𑀁 𑀧𑀩𑁆𑀩𑀢𑀲𑀦𑁆𑀦𑀺𑀓𑀸𑀲𑀁,_  
_𑀅𑀗𑁆𑀕𑀸𑀭𑀭𑀸𑀲𑀺𑀁 𑀚𑀮𑀺𑀢𑀁 𑀪𑀬𑀸𑀦𑀓𑀁;_  
_𑀲𑀼𑀤𑀟𑁆𑀠𑀕𑀢𑁆𑀢𑀁 𑀓𑀧𑀡𑀁 𑀭𑀼𑀤𑀦𑁆𑀢𑀁,_  
_𑀓𑁄 𑀘𑁄𑀤𑀬𑁂 𑀧𑀭𑀮𑁄𑀓𑁂 𑀲𑀳𑀲𑁆𑀲𑀁𑁇_  


(1316.)

2649. _𑀅𑀩𑁆𑀪𑀓𑀽𑀝𑀲𑀫𑀸 𑀉𑀘𑁆𑀘𑀸,_  
_𑀓𑀡𑁆𑀝𑀓𑀦𑀺𑀘𑀺𑀢𑀸 𑀤𑀼𑀫𑀸;_  
_𑀅𑀬𑁄𑀫𑀬𑁂𑀳𑀺 𑀢𑀺𑀓𑁆𑀔𑁂𑀳𑀺,_  
_𑀦𑀭𑀮𑁄𑀳𑀺𑀢𑀧𑀸𑀬𑀺𑀪𑀺𑁇_  


(1317.)

2650. _𑀢𑀫𑀸𑀭𑀼𑀳𑀦𑁆𑀢𑀺 𑀦𑀸𑀭𑀺𑀬𑁄,_  
_𑀦𑀭𑀸 𑀘 𑀧𑀭𑀤𑀸𑀭𑀕𑀽;_  
_𑀘𑁄𑀤𑀺𑀢𑀸 𑀲𑀢𑁆𑀢𑀺𑀳𑀢𑁆𑀣𑁂𑀳𑀺,_  
_𑀬𑀫𑀦𑀺𑀤𑁆𑀤𑁂𑀲𑀓𑀸𑀭𑀺𑀪𑀺𑁇_  


(1318.)

2651. _𑀢𑀫𑀸𑀭𑀼𑀳𑀦𑁆𑀢𑀁 𑀦𑀺𑀭𑀬𑀁,_  
_𑀲𑀺𑀫𑁆𑀩𑀮𑀺𑀁 𑀭𑀼𑀳𑀺𑀭𑀫𑀓𑁆𑀔𑀺𑀢𑀁;_  
_𑀯𑀺𑀤𑀟𑁆𑀠𑀓𑀸𑀬𑀁 𑀯𑀺𑀢𑀘𑀁,_  
_𑀆𑀢𑀼𑀭𑀁 𑀕𑀸𑀍𑀳𑀯𑁂𑀤𑀦𑀁𑁇_  


(1319.)

2652. _𑀧𑀲𑁆𑀲𑀲𑀦𑁆𑀢𑀁 𑀫𑀼𑀳𑀼𑀁 𑀉𑀡𑁆𑀳𑀁,_  
_𑀧𑀼𑀩𑁆𑀩𑀓𑀫𑁆𑀫𑀸𑀧𑀭𑀸𑀥𑀺𑀓𑀁;_  
_𑀤𑀼𑀫𑀕𑁆𑀕𑁂 𑀯𑀺𑀢𑀘𑀁 𑀕𑀢𑁆𑀢𑀁,_  
_𑀓𑁄 𑀢𑀁 𑀬𑀸𑀘𑁂𑀬𑁆𑀬 𑀢𑀁 𑀥𑀦𑀁𑁇_  


(1320.)

2653. _𑀅𑀩𑁆𑀪𑀓𑀽𑀝𑀲𑀫𑀸 𑀉𑀘𑁆𑀘𑀸,_  
_𑀅𑀲𑀺𑀧𑀢𑁆𑀢𑀸𑀘𑀺𑀢𑀸 𑀤𑀼𑀫𑀸;_  
_𑀅𑀬𑁄𑀫𑀬𑁂𑀳𑀺 𑀢𑀺𑀓𑁆𑀔𑁂𑀳𑀺,_  
_𑀦𑀭𑀮𑁄𑀳𑀺𑀢𑀧𑀸𑀬𑀺𑀪𑀺𑁇_  


(1321.)

2654. _𑀢𑀫𑀸𑀭𑀼𑀳𑀦𑁆𑀢𑀁 𑀅𑀲𑀺𑀧𑀢𑁆𑀢𑀧𑀸𑀤𑀧𑀁,_  
_𑀅𑀲𑀻𑀳𑀺 𑀢𑀺𑀓𑁆𑀔𑁂𑀳𑀺 𑀘 𑀙𑀺𑀚𑁆𑀚𑀫𑀸𑀦𑀁;_  
_𑀲𑀜𑁆𑀙𑀺𑀦𑁆𑀦𑀕𑀢𑁆𑀢𑀁 𑀭𑀼𑀳𑀺𑀭𑀁 𑀲𑀯𑀦𑁆𑀢𑀁,_  
_𑀓𑁄 𑀘𑁄𑀤𑀬𑁂 𑀧𑀭𑀮𑁄𑀓𑁂 𑀲𑀳𑀲𑁆𑀲𑀁𑁇_  


(1322.)

2655. _𑀢𑀢𑁄 𑀦𑀺𑀓𑁆𑀔𑀦𑁆𑀢𑀫𑀢𑁆𑀢𑀁 𑀢𑀁,_  
_𑀅𑀲𑀺𑀧𑀢𑁆𑀢𑀸𑀘𑀺𑀢𑀸 𑀤𑀼𑀫𑀸;_  
_𑀲𑀫𑁆𑀧𑀢𑀺𑀢𑀁 𑀯𑁂𑀢𑀭𑀡𑀺𑀁,_  
_𑀓𑁄 𑀢𑀁 𑀬𑀸𑀘𑁂𑀬𑁆𑀬 𑀢𑀁 𑀥𑀦𑀁𑁇_  


(1323.)

2656. _𑀔𑀭𑀸 𑀔𑀭𑁄𑀤𑀓𑀸 𑀢𑀢𑁆𑀢𑀸,_  
_𑀤𑀼𑀕𑁆𑀕𑀸 𑀯𑁂𑀢𑀭𑀡𑀻 𑀦𑀤𑀻;_  
_𑀅𑀬𑁄𑀧𑁄𑀓𑁆𑀔𑀭𑀲𑀜𑁆𑀙𑀦𑁆𑀦𑀸,_  
_𑀢𑀺𑀓𑁆𑀔𑀸 𑀧𑀢𑁆𑀢𑁂𑀳𑀺 𑀲𑀦𑁆𑀤𑀢𑀺𑁇_  


(1324.)

2657. _𑀢𑀢𑁆𑀣 𑀲𑀜𑁆𑀙𑀺𑀦𑁆𑀦𑀕𑀢𑁆𑀢𑀁 𑀢𑀁,_  
_𑀯𑀼𑀬𑁆𑀳𑀦𑁆𑀢𑀁 𑀭𑀼𑀳𑀺𑀭𑀫𑀓𑁆𑀔𑀺𑀢𑀁;_  
_𑀯𑁂𑀢𑀭𑀜𑁆𑀜𑁂 𑀅𑀦𑀸𑀮𑀫𑁆𑀩𑁂,_  
_𑀓𑁄 𑀢𑀁 𑀬𑀸𑀘𑁂𑀬𑁆𑀬 𑀢𑀁 𑀥𑀦𑀁”𑁇_  


(1325.)

2658. _“𑀯𑁂𑀥𑀸𑀫𑀺 𑀭𑀼𑀓𑁆𑀔𑁄 𑀯𑀺𑀬 𑀙𑀺𑀚𑁆𑀚𑀫𑀸𑀦𑁄,_  
_𑀤𑀺𑀲𑀁 𑀦 𑀚𑀸𑀦𑀸𑀫𑀺 𑀧𑀫𑀽𑀍𑀳𑀲𑀜𑁆𑀜𑁄;_  
_𑀪𑀬𑀸𑀦𑀼𑀢𑀧𑁆𑀧𑀸𑀫𑀺 𑀫𑀳𑀸 𑀘 𑀫𑁂 𑀪𑀬𑀸,_  
_𑀲𑀼𑀢𑁆𑀯𑀸𑀦 𑀓𑀣𑀸 𑀢𑀯 𑀪𑀸𑀲𑀺𑀢𑀸 𑀇𑀲𑁂𑁇_  


(1326.)

2659. _𑀆𑀤𑀺𑀢𑁆𑀢𑁂 𑀯𑀸𑀭𑀺𑀫𑀚𑁆𑀛𑀁𑀯,_  
_𑀤𑀻𑀧𑀁𑀯𑁄𑀖𑁂 𑀫𑀳𑀡𑁆𑀡𑀯𑁂;_  
_𑀅𑀦𑁆𑀥𑀓𑀸𑀭𑁂𑀯 𑀧𑀚𑁆𑀚𑁄𑀢𑁄,_  
_𑀢𑁆𑀯𑀁 𑀦𑁄𑀲𑀺 𑀲𑀭𑀡𑀁 𑀇𑀲𑁂𑁇_  


(1327.)

2660. _𑀅𑀢𑁆𑀣𑀜𑁆𑀘 𑀥𑀫𑁆𑀫𑀁 𑀅𑀦𑀼𑀲𑀸𑀲 𑀫𑀁 𑀇𑀲𑁂,_  
_𑀅𑀢𑀻𑀢𑀫𑀤𑁆𑀥𑀸 𑀅𑀧𑀭𑀸𑀥𑀺𑀢𑀁 𑀫𑀬𑀸;_  
_𑀆𑀘𑀺𑀓𑁆𑀔 𑀫𑁂 𑀦𑀸𑀭𑀤 𑀲𑀼𑀤𑁆𑀥𑀺𑀫𑀕𑁆𑀕𑀁,_  
_𑀬𑀣𑀸 𑀅𑀳𑀁 𑀦𑁄 𑀦𑀺𑀭𑀬𑀁 𑀧𑀢𑁂𑀬𑁆𑀬𑀁”𑁇_  


(1328.)

2661. _“𑀬𑀣𑀸 𑀅𑀳𑀽 𑀥𑀢𑀭𑀝𑁆𑀞𑁄,_  
_𑀯𑁂𑀲𑁆𑀲𑀸𑀫𑀺𑀢𑁆𑀢𑁄 𑀅𑀝𑁆𑀞𑀓𑁄 𑀬𑀸𑀫𑀢𑀕𑁆𑀕𑀺;_  
_𑀉𑀲𑀺𑀦𑁆𑀤𑀭𑁄 𑀘𑀸𑀧𑀺 𑀲𑀺𑀯𑀻 𑀘 𑀭𑀸𑀚𑀸,_  
_𑀧𑀭𑀺𑀘𑀸𑀭𑀓𑀸 𑀲𑀫𑀡𑀩𑁆𑀭𑀸𑀳𑁆𑀫𑀡𑀸𑀦𑀁𑁇_  


(1329.)

2662. _𑀏𑀢𑁂 𑀘𑀜𑁆𑀜𑁂 𑀘 𑀭𑀸𑀚𑀸𑀦𑁄,_  
_𑀬𑁂 𑀲𑀕𑁆𑀕𑀯𑀺𑀲𑀬𑀁 𑀕𑀢𑀸;_  
_𑀅𑀥𑀫𑁆𑀫𑀁 𑀧𑀭𑀺𑀯𑀚𑁆𑀚𑁂𑀢𑁆𑀯𑀸,_  
_𑀥𑀫𑁆𑀫𑀁 𑀘𑀭 𑀫𑀳𑀻𑀧𑀢𑀺𑁇_  


(1330.)

2663. _𑀅𑀦𑁆𑀦𑀳𑀢𑁆𑀣𑀸 𑀘 𑀢𑁂 𑀩𑁆𑀬𑀫𑁆𑀳𑁂,_  
_𑀖𑁄𑀲𑀬𑀦𑁆𑀢𑀼 𑀧𑀼𑀭𑁂 𑀢𑀯;_  
_𑀓𑁄 𑀙𑀸𑀢𑁄 𑀓𑁄 𑀘 𑀢𑀲𑀺𑀢𑁄,_  
_𑀓𑁄 𑀫𑀸𑀮𑀁 𑀓𑁄 𑀯𑀺𑀮𑁂𑀧𑀦𑀁;_  
_𑀦𑀸𑀦𑀸𑀭𑀢𑁆𑀢𑀸𑀦𑀁 𑀯𑀢𑁆𑀣𑀸𑀦𑀁,_  
_𑀓𑁄 𑀦𑀕𑁆𑀕𑁄 𑀧𑀭𑀺𑀤𑀳𑀺𑀲𑁆𑀲𑀢𑀺𑁇_  


(1331.)

2664. _𑀓𑁄 𑀧𑀦𑁆𑀣𑁂 𑀙𑀢𑁆𑀢𑀫𑀸𑀦𑁂𑀢𑀺,_  
_𑀧𑀸𑀤𑀼𑀓𑀸 𑀘 𑀫𑀼𑀤𑀽 𑀲𑀼𑀪𑀸;_  
_𑀇𑀢𑀺 𑀲𑀸𑀬𑀜𑁆𑀘 𑀧𑀸𑀢𑁄 𑀘,_  
_𑀖𑁄𑀲𑀬𑀦𑁆𑀢𑀼 𑀧𑀼𑀭𑁂 𑀢𑀯𑁇_  


(1332.)

2665. _𑀚𑀺𑀡𑁆𑀡𑀁 𑀧𑁄𑀲𑀁 𑀕𑀯𑀸𑀲𑁆𑀲𑀜𑁆𑀘,_  
_𑀫𑀸𑀲𑁆𑀲𑀼 𑀬𑀼𑀜𑁆𑀚 𑀬𑀣𑀸 𑀧𑀼𑀭𑁂;_  
_𑀧𑀭𑀺𑀳𑀸𑀭𑀜𑁆𑀘 𑀤𑀚𑁆𑀚𑀸𑀲𑀺,_  
_𑀅𑀥𑀺𑀓𑀸𑀭𑀓𑀢𑁄 𑀩𑀮𑀻𑁇_  


(1333.)

2666. _𑀓𑀸𑀬𑁄 𑀢𑁂 𑀭𑀣𑀲𑀜𑁆𑀜𑀸𑀢𑁄,_  
_𑀫𑀦𑁄𑀲𑀸𑀭𑀣𑀺𑀓𑁄 𑀮𑀳𑀼;_  
_𑀅𑀯𑀺𑀳𑀺𑀁𑀲𑀸𑀲𑀸𑀭𑀺𑀢𑀓𑁆𑀔𑁄,_  
_𑀲𑀁𑀯𑀺𑀪𑀸𑀕𑀧𑀝𑀺𑀘𑁆𑀙𑀤𑁄𑁇_  


(1334.)

2667. _𑀧𑀸𑀤𑀲𑀜𑁆𑀜𑀫𑀦𑁂𑀫𑀺𑀬𑁄,_  
_𑀳𑀢𑁆𑀣𑀲𑀜𑁆𑀜𑀫𑀧𑀓𑁆𑀔𑀭𑁄;_  
_𑀓𑀼𑀘𑁆𑀙𑀺𑀲𑀜𑁆𑀜𑀫𑀦𑀩𑁆𑀪𑀦𑁆𑀢𑁄,_  
_𑀯𑀸𑀘𑀸𑀲𑀜𑁆𑀜𑀫𑀓𑀽𑀚𑀦𑁄𑁇_  


(1335.)

2668. _𑀲𑀘𑁆𑀘𑀯𑀸𑀓𑁆𑀬𑀲𑀫𑀢𑁆𑀢𑀗𑁆𑀕𑁄,_  
_𑀅𑀧𑁂𑀲𑀼𑀜𑁆𑀜𑀲𑀼𑀲𑀜𑁆𑀜𑀢𑁄;_  
_𑀕𑀺𑀭𑀸𑀲𑀔𑀺𑀮𑀦𑁂𑀮𑀗𑁆𑀕𑁄,_  
_𑀫𑀺𑀢𑀪𑀸𑀡𑀺𑀲𑀺𑀮𑁂𑀲𑀺𑀢𑁄𑁇_  


(1336.)

2669. _𑀲𑀤𑁆𑀥𑀸𑀮𑁄𑀪𑀲𑀼𑀲𑀗𑁆𑀔𑀸𑀭𑁄,_  
_𑀦𑀺𑀯𑀸𑀢𑀜𑁆𑀚𑀮𑀺𑀓𑀼𑀩𑁆𑀩𑀭𑁄;_  
_𑀅𑀣𑀤𑁆𑀥𑀢𑀸𑀦𑀢𑀻𑀲𑀸𑀓𑁄,_  
_𑀲𑀻𑀮𑀲𑀁𑀯𑀭𑀦𑀦𑁆𑀥𑀦𑁄𑁇_  


(1337.)

2670. _𑀅𑀓𑁆𑀓𑁄𑀥𑀦𑀫𑀦𑀼𑀕𑁆𑀖𑀸𑀢𑀻,_  
_𑀥𑀫𑁆𑀫𑀧𑀡𑁆𑀟𑀭𑀙𑀢𑁆𑀢𑀓𑁄;_  
_𑀩𑀸𑀳𑀼𑀲𑀘𑁆𑀘𑀫𑀧𑀸𑀮𑀫𑁆𑀩𑁄,_  
_𑀞𑀺𑀢𑀘𑀺𑀢𑁆𑀢𑀫𑀼𑀧𑀸𑀥𑀺𑀬𑁄𑁇_  


(1338.)

2671. _𑀓𑀸𑀮𑀜𑁆𑀜𑀼𑀢𑀸𑀘𑀺𑀢𑁆𑀢𑀲𑀸𑀭𑁄,_  
_𑀯𑁂𑀲𑀸𑀭𑀚𑁆𑀚𑀢𑀺𑀤𑀡𑁆𑀟𑀓𑁄;_  
_𑀦𑀺𑀯𑀸𑀢𑀯𑀼𑀢𑁆𑀢𑀺𑀬𑁄𑀢𑁆𑀢𑀓𑁄,_  
_𑀅𑀦𑀢𑀺𑀫𑀸𑀦𑀬𑀼𑀕𑁄 𑀮𑀳𑀼𑁇_  


(1339.)

2672. _𑀅𑀮𑀻𑀦𑀘𑀺𑀢𑁆𑀢𑀲𑀦𑁆𑀣𑀸𑀭𑁄,_  
_𑀯𑀼𑀤𑁆𑀥𑀺𑀲𑁂𑀯𑀻 𑀭𑀚𑁄𑀳𑀢𑁄;_  
_𑀲𑀢𑀺 𑀧𑀢𑁄𑀤𑁄 𑀥𑀻𑀭𑀲𑁆𑀲,_  
_𑀥𑀺𑀢𑀺 𑀬𑁄𑀕𑁄 𑀘 𑀭𑀲𑁆𑀫𑀺𑀬𑁄𑁇_  


(1340.)

2673. _𑀫𑀦𑁄 𑀤𑀦𑁆𑀢𑀁 𑀧𑀣𑀁 𑀦𑁂𑀢𑀺,_  
_𑀲𑀫𑀤𑀦𑁆𑀢𑁂𑀳𑀺 𑀯𑀸𑀳𑀺𑀪𑀺;_  
_𑀇𑀘𑁆𑀙𑀸 𑀮𑁄𑀪𑁄 𑀘 𑀓𑀼𑀫𑁆𑀫𑀕𑁆𑀕𑁄,_  
_𑀉𑀚𑀼𑀫𑀕𑁆𑀕𑁄 𑀘 𑀲𑀁𑀬𑀫𑁄𑁇_  


(1341.)

2674. _𑀭𑀽𑀧𑁂 𑀲𑀤𑁆𑀤𑁂 𑀭𑀲𑁂 𑀕𑀦𑁆𑀥𑁂,_  
_𑀯𑀸𑀳𑀦𑀲𑁆𑀲 𑀧𑀥𑀸𑀯𑀢𑁄;_  
_𑀧𑀜𑁆𑀜𑀸 𑀆𑀓𑁄𑀝𑀦𑀻 𑀭𑀸𑀚,_  
_𑀢𑀢𑁆𑀣 𑀅𑀢𑁆𑀢𑀸𑀯 𑀲𑀸𑀭𑀣𑀺𑁇_  


(1342.)

2675. _𑀲𑀘𑁂 𑀏𑀢𑁂𑀦 𑀬𑀸𑀦𑁂𑀦,_  
_𑀲𑀫𑀘𑀭𑀺𑀬𑀸 𑀤𑀍𑀳𑀸 𑀥𑀺𑀢𑀺;_  
_𑀲𑀩𑁆𑀩𑀓𑀸𑀫𑀤𑀼𑀳𑁄 𑀭𑀸𑀚,_  
_𑀦 𑀚𑀸𑀢𑀼 𑀦𑀺𑀭𑀬𑀁 𑀯𑀚𑁂”𑁇_  


(1343.)

2676. _“𑀅𑀮𑀸𑀢𑁄 𑀤𑁂𑀯𑀤𑀢𑁆𑀢𑁄𑀲𑀺,_  
_𑀲𑀼𑀦𑀸𑀫𑁄 𑀆𑀲𑀺 𑀪𑀤𑁆𑀤𑀚𑀺;_  
_𑀯𑀺𑀚𑀬𑁄 𑀲𑀸𑀭𑀺𑀧𑀼𑀢𑁆𑀢𑁄𑀲𑀺,_  
_𑀫𑁄𑀕𑁆𑀕𑀮𑁆𑀮𑀸𑀦𑁄𑀲𑀺 𑀩𑀻𑀚𑀓𑁄𑁇_  


(1344.)

2677. _𑀲𑀼𑀦𑀓𑁆𑀔𑀢𑁆𑀢𑁄 𑀮𑀺𑀘𑁆𑀙𑀯𑀺𑀧𑀼𑀢𑁆𑀢𑁄,_  
_𑀕𑀼𑀡𑁄 𑀆𑀲𑀺 𑀅𑀘𑁂𑀮𑀓𑁄;_  
_𑀆𑀦𑀦𑁆𑀤𑁄 𑀲𑀸 𑀭𑀼𑀘𑀸 𑀆𑀲𑀺,_  
_𑀬𑀸 𑀭𑀸𑀚𑀸𑀦𑀁 𑀧𑀲𑀸𑀤𑀬𑀺𑁇_  


(1345.)

2678. _𑀉𑀭𑀼𑀯𑁂𑀮𑀓𑀲𑁆𑀲𑀧𑁄 𑀭𑀸𑀚𑀸,_  
_𑀧𑀸𑀧𑀤𑀺𑀝𑁆𑀞𑀺 𑀢𑀤𑀸 𑀅𑀳𑀼;_  
_𑀫𑀳𑀸𑀩𑁆𑀭𑀳𑁆𑀫𑀸 𑀩𑁄𑀥𑀺𑀲𑀢𑁆𑀢𑁄,_  
_𑀏𑀯𑀁 𑀥𑀸𑀭𑁂𑀣 𑀚𑀸𑀢𑀓𑀦𑁆”𑀢𑀺𑁇_  


---

2679. 𑀫𑀳𑀸𑀦𑀸𑀭𑀤𑀓𑀲𑁆𑀲𑀧𑀚𑀸𑀢𑀓𑀁 𑀅𑀝𑁆𑀞𑀫𑀁𑁇



[Go to previous page (22.1.7 Candakumārajātaka)](/tipitaka/23J/22/22.1/22.1.7.md) / [Go to parent page (22.1 Mūgapakkhavagga)](/tipitaka/23J/22/22.1.md) / [Go to next page (22.1.9 Vidhurajātaka)](/tipitaka/23J/22/22.1/22.1.9.md)


