
[Home](/) / [23J Jātakapāḷi](../../../23J.md) / [22 Mahānipāta](../../22.md) / [22.1 Mūgapakkhavagga](../22.1.md)

# 22.1.8 Mahānāradakassapajātaka

* Mahānipāta

* Mūgapakkhavagga

* Mahānāradakassapajātaka

(1153.)

2486\. _Ahu rājā videhānaṃ,_  
_aṅgati nāma khattiyo;_  
_Pahūtayoggo dhanimā,_  
_anantabalaporiso._  


(1154.)

2487\. _So ca pannarasiṃ rattiṃ,_  
_purimayāme anāgate;_  
_Cātumāsā komudiyā,_  
_amacce sannipātayi._  


(1155.)

2488\. _Paṇḍite sutasampanne,_  
_mhitapubbe vicakkhaṇe;_  
_Vijayañca sunāmañca,_  
_senāpatiṃ alātakaṃ._  


(1156.)

2489\. _Tamanupucchi vedeho,_  
_“paccekaṃ brūtha saṃ ruciṃ;_  
_Cātumāsā komudajja,_  
_juṇhaṃ byapahataṃ tamaṃ;_  
_Kāyajja ratiyā rattiṃ,_  
_viharemu imaṃ utuṃ”._  


(1157.)

2490\. _Tato senāpati rañño,_  
_Alāto etadabravi;_  
_“Haṭṭhaṃ yoggaṃ balaṃ sabbaṃ,_  
_Senaṃ sannāhayāmase._  


(1158.)

2491\. _Niyyāma deva yuddhāya,_  
_anantabalaporisā;_  
_Ye te vasaṃ na āyanti,_  
_vasaṃ upanayāmase;_  
_Esā mayhaṃ sakā diṭṭhi,_  
_ajitaṃ ojināmase”._  


(1159.)

2492\. _Alātassa vaco sutvā,_  
_sunāmo etadabravi;_  
_“Sabbe tuyhaṃ mahārāja,_  
_amittā vasamāgatā._  


(1160.)

2493\. _Nikkhittasatthā paccatthā,_  
_nivātamanuvattare;_  
_Uttamo ussavo ajja,_  
_na yuddhaṃ mama ruccati._  


(1161.)

2494\. _Annapānañca khajjañca,_  
_khippaṃ abhiharantu te;_  
_Ramassu deva kāmehi,_  
_naccagīte suvādite”._  


(1162.)

2495\. _Sunāmassa vaco sutvā,_  
_vijayo etadabravi;_  
_“Sabbe kāmā mahārāja,_  
_niccaṃ tava mupaṭṭhitā._  


(1163.)

2496\. _Na hete dullabhā deva,_  
_tava kāmehi modituṃ;_  
_Sadāpi kāmā sulabhā,_  
_netaṃ cittamataṃ mama._  


(1164.)

2497\. _Samaṇaṃ brāhmaṇaṃ vāpi,_  
_upāsemu bahussutaṃ;_  
_Yo najja vinaye kaṅkhaṃ,_  
_atthadhammavidū ise”._  


(1165.)

2498\. _Vijayassa vaco sutvā,_  
_rājā aṅgati mabravi;_  
_“Yathā vijayo bhaṇati,_  
_mayhampetaṃva ruccati._  


(1166.)

2499\. _Samaṇaṃ brāhmaṇaṃ vāpi,_  
_upāsemu bahussutaṃ;_  
_Yo najja vinaye kaṅkhaṃ,_  
_atthadhammavidū ise._  


(1167.)

2500\. _Sabbeva santā karotha matiṃ,_  
_Kaṃ upāsemu paṇḍitaṃ;_  
_Yo najja vinaye kaṅkhaṃ,_  
_Atthadhammavidū ise”._  


(1168.)

2501\. _Vedehassa vaco sutvā,_  
_alāto etadabravi;_  
_“Atthāyaṃ migadāyasmiṃ,_  
_acelo dhīrasammato._  


(1169.)

2502\. _Guṇo kassapagottāyaṃ,_  
_suto citrakathī gaṇī;_  
_Taṃ deva payirupāsemu,_  
_so no kaṅkhaṃ vinessati”._  


(1170.)

2503\. _Alātassa vaco sutvā,_  
_rājā codesi sārathiṃ;_  
_“Migadāyaṃ gamissāma,_  
_yuttaṃ yānaṃ idhānaya”._  


(1171.)

2504\. _Tassa yānaṃ ayojesuṃ,_  
_dantaṃ rūpiyapakkharaṃ;_  
_Sukkamaṭṭhaparivāraṃ,_  
_paṇḍaraṃ dosināmukhaṃ._  


(1172.)

2505\. _Tatrāsuṃ kumudāyuttā,_  
_cattāro sindhavā hayā;_  
_Anilūpamasamuppātā,_  
_sudantā soṇṇamālino._  


(1173.)

2506\. _Setacchattaṃ setaratho,_  
_setassā setabījanī;_  
_Vedeho sahamaccehi,_  
_niyyaṃ candova sobhati._  


(1174.)

2507\. _Tamanuyāyiṃsu bahavo,_  
_indikhaggadharā balī;_  
_Assapiṭṭhigatā vīrā,_  
_narā naravarādhipaṃ._  


(1175.)

2508\. _So muhuttaṃva yāyitvā,_  
_yānā oruyha khattiyo;_  
_Vedeho sahamaccehi,_  
_pattī guṇamupāgami._  


(1176.)

2509\. _Yepi tattha tadā āsuṃ,_  
_brāhmaṇibbhā samāgatā;_  
_Na te apanayī rājā,_  
_akataṃ bhūmimāgate._  


(1177.)

2510\. _Tato so mudukā bhisiyā,_  
_muducittakasanthate;_  
_Mudupaccatthate rājā,_  
_ekamantaṃ upāvisi._  


(1178.)

2511\. _Nisajja rājā sammodi,_  
_kathaṃ sāraṇiyaṃ tato;_  
_“Kacci yāpaniyaṃ bhante,_  
_vātānamaviyaggatā._  


(1179.)

2512\. _Kacci akasirā vutti,_  
_labhasi piṇḍayāpanaṃ;_  
_Apābādho casi kacci,_  
_cakkhuṃ na parihāyati”._  


(1180.)

2513\. _Taṃ guṇo paṭisammodi,_  
_vedehaṃ vinaye rataṃ;_  
_“Yāpanīyaṃ mahārāja,_  
_sabbametaṃ tadūbhayaṃ._  


(1181.)

2514\. _Kacci tuyhampi vedeha,_  
_paccantā na balīyare;_  
_Kacci arogaṃ yoggaṃ te,_  
_kacci vahati vāhanaṃ;_  
_Kacci te byādhayo natthi,_  
_sarīrassupatāpiyā”._  


(1182.)

2515\. _Paṭisammodito rājā,_  
_tato pucchi anantarā;_  
_Atthaṃ dhammañca ñāyañca,_  
_dhammakāmo rathesabho._  


(1183.)

2516\. _“Kathaṃ dhammaṃ care macco,_  
_mātāpitūsu kassapa;_  
_Kathaṃ care ācariye,_  
_puttadāre kathaṃ care._  


(1184.)

2517\. _Kathaṃ careyya vuḍḍhesu,_  
_kathaṃ samaṇabrāhmaṇe;_  
_Kathañca balakāyasmiṃ,_  
_kathaṃ janapade care._  


(1185.)

2518\. _Kathaṃ dhammaṃ caritvāna,_  
_maccā gacchanti suggatiṃ;_  
_Kathañceke adhammaṭṭhā,_  
_patanti nirayaṃ atho”._  


(1186.)

2519\. _Vedehassa vaco sutvā,_  
_kassapo etadabravi;_  
_“Suṇohi me mahārāja,_  
_saccaṃ avitathaṃ padaṃ._  


(1187.)

2520\. _Natthi dhammacaritassa,_  
_phalaṃ kalyāṇapāpakaṃ;_  
_Natthi deva paro loko,_  
_ko tato hi idhāgato._  


(1188.)

2521\. _Natthi deva pitaro vā,_  
_kuto mātā kuto pitā;_  
_Natthi ācariyo nāma,_  
_adantaṃ ko damessati._  


(1189.)

2522\. _Samatulyāni bhūtāni,_  
_natthi jeṭṭhāpacāyikā;_  
_Natthi balaṃ vīriyaṃ vā,_  
_kuto uṭṭhānaporisaṃ;_  
_Niyatāni hi bhūtāni,_  
_yathā goṭaviso tathā._  


(1190.)

2523\. _Laddheyyaṃ labhate macco,_  
_tattha dānaphalaṃ kuto;_  
_Natthi dānaphalaṃ deva,_  
_avaso devavīriyo._  


(1191.)

2524\. _Bālehi dānaṃ paññattaṃ,_  
_paṇḍitehi paṭicchitaṃ;_  
_Avasā denti dhīrānaṃ,_  
_bālā paṇḍitamānino._  


(1192.)

2525\. _Sattime sassatā kāyā,_  
_acchejjā avikopino;_  
_Tejo pathavī āpo ca,_  
_vāyo sukhaṃ dukhañcime;_  
_Jīve ca sattime kāyā,_  
_yesaṃ chettā na vijjati._  


(1193.)

2526\. _Natthi hantā va chettā vā,_  
_haññe yevāpi koci naṃ;_  
_Antareneva kāyānaṃ,_  
_satthāni vītivattare._  


(1194.)

2527\. _Yo cāpi siramādāya,_  
_paresaṃ nisitāsinā;_  
_Na so chindati te kāye,_  
_tattha pāpaphalaṃ kuto._  


(1195.)

2528\. _Cullāsītimahākappe,_  
_sabbe sujjhanti saṃsaraṃ;_  
_Anāgate tamhi kāle,_  
_saññatopi na sujjhati._  


(1196.)

2529\. _Caritvāpi bahuṃ bhadraṃ,_  
_neva sujjhantināgate;_  
_Pāpañcepi bahuṃ katvā,_  
_taṃ khaṇaṃ nātivattare._  


(1197.)

2530\. _Anupubbena no suddhi,_  
_kappānaṃ cullasītiyā;_  
_Niyatiṃ nātivattāma,_  
_velantamiva sāgaro”._  


(1198.)

2531\. _Kassapassa vaco sutvā,_  
_alāto etadabravi;_  
_“Yathā bhadanto bhaṇati,_  
_mayhampetaṃva ruccati._  


(1199.)

2532\. _Ahampi purimaṃ jātiṃ,_  
_sare saṃsaritattano;_  
_Piṅgalo nāmahaṃ āsiṃ,_  
_luddo goghātako pure._  


(1200.)

2533\. _Bārāṇasiyaṃ phītāyaṃ,_  
_bahuṃ pāpaṃ kataṃ mayā;_  
_Bahū mayā hatā pāṇā,_  
_mahiṃsā sūkarā ajā._  


(1201.)

2534\. _Tato cuto idha jāto,_  
_iddhe senāpatīkule;_  
_Natthi nūna phalaṃ pāpaṃ,_  
_yohaṃ na nirayaṃ gato”._  


(1202.)

2535\. _Athettha bījako nāma,_  
_dāso āsi paṭaccarī;_  
_Uposathaṃ upavasanto,_  
_guṇasantikupāgami._  


(1203.)

2536\. _Kassapassa vaco sutvā,_  
_alātassa ca bhāsitaṃ;_  
_Passasanto muhuṃ uṇhaṃ,_  
_rudaṃ assūni vattayi._  


(1204.)

2537\. _Tamanupucchi vedeho,_  
_“kimatthaṃ samma rodasi;_  
_Kiṃ te sutaṃ vā diṭṭhaṃ vā,_  
_kiṃ maṃ vedesi vedanaṃ”._  


(1205.)

2538\. _Vedehassa vaco sutvā,_  
_bījako etadabravi;_  
_“Natthi me vedanā dukkhā,_  
_mahārāja suṇohi me._  


(1206.)

2539\. _Ahampi purimaṃ jātiṃ,_  
_sarāmi sukhamattano;_  
_Sāketāhaṃ pure āsiṃ,_  
_bhāvaseṭṭhi guṇe rato._  


(1207.)

2540\. _Sammato brāhmaṇibbhānaṃ,_  
_saṃvibhāgarato suci;_  
_Na cāpi pāpakaṃ kammaṃ,_  
_sarāmi katamattano._  


(1208.)

2541\. _Tato cutāhaṃ vedeha,_  
_idha jāto duritthiyā;_  
_Gabbhamhi kumbhadāsiyā,_  
_yato jāto suduggato._  


(1209.)

2542\. _Evampi duggato santo,_  
_samacariyaṃ adhiṭṭhito;_  
_Upaḍḍhabhāgaṃ bhattassa,_  
_dadāmi yo me icchati._  


(1210.)

2543\. _Cātuddasiṃ pañcadasiṃ,_  
_sadā upavasāmahaṃ;_  
_Na cāpi bhūte hiṃsāmi,_  
_theyyañcāpi vivajjayiṃ._  


(1211.)

2544\. _Sabbameva hi nūnetaṃ,_  
_suciṇṇaṃ bhavati nipphalaṃ;_  
_Niratthaṃ maññidaṃ sīlaṃ,_  
_alāto bhāsatī yathā._  


(1212.)

2545\. _Kalimeva nūna gaṇhāmi,_  
_asippo dhuttako yathā;_  
_Kaṭaṃ alāto gaṇhāti,_  
_kitavosikkhito yathā._  


(1213.)

2546\. _Dvāraṃ nappaṭipassāmi,_  
_yena gacchāmi suggatiṃ;_  
_Tasmā rāja parodāmi,_  
_sutvā kassapabhāsitaṃ”._  


(1214.)

2547\. _Bījakassa vaco sutvā,_  
_rājā aṅgati mabravi;_  
_“Natthi dvāraṃ sugatiyā,_  
_niyatiṃ kaṅkha bījaka._  


(1215.)

2548\. _Sukhaṃ vā yadi vā dukkhaṃ,_  
_niyatiyā kira labbhati;_  
_Saṃsārasuddhi sabbesaṃ,_  
_mā turittho anāgate._  


(1216.)

2549\. _Ahampi pubbe kalyāṇo,_  
_brāhmaṇibbhesu byāvaṭo;_  
_Vohāramanusāsanto,_  
_ratihīno tadantarā._  


(1217.)

2550\. _Punapi bhante dakkhemu,_  
_saṅgati ce bhavissati”;_  
_Idaṃ vatvāna vedeho,_  
_paccagā sanivesanaṃ._  


(1218.)

2551\. _Tato ratyā vivasāne,_  
_upaṭṭhānamhi aṅgati;_  
_Amacce sannipātetvā,_  
_idaṃ vacanamabravi._  


(1219.)

2552\. _“Candake me vimānasmiṃ,_  
_sadā kāme vidhentu me;_  
_Mā upagacchuṃ atthesu,_  
_guyhappakāsiyesu ca._  


(1220.)

2553\. _Vijayo ca sunāmo ca,_  
_senāpati alātako;_  
_Ete atthe nisīdantu,_  
_vohārakusalā tayo”._  


(1221.)

2554\. _Idaṃ vatvāna vedeho,_  
_“kāmeva bahumaññatha;_  
_Na cāpi brāhmaṇibbhesu,_  
_atthe kismiñci byāvaṭo”._  


(1222.)

2555\. _Tato dvesattarattassa,_  
_vedehassatrajā piyā;_  
_Rājakaññā rucā nāma,_  
_dhātimātaramabravi._  


(1223.)

2556\. _“Alaṅkarotha maṃ khippaṃ,_  
_sakhiyo cālaṅkarontu me;_  
_Suve pannaraso dibyo,_  
_gacchaṃ issarasantike”._  


(1224.)

2557\. _Tassā mālyaṃ abhihariṃsu,_  
_candanañca mahārahaṃ;_  
_Maṇisaṅkhamuttāratanaṃ,_  
_nānāratte ca ambare._  


(1225.)

2558\. _Tañca soṇṇamaye pīṭhe,_  
_nisinnaṃ bahukitthiyo;_  
_Parikiriya pasobhiṃsu,_  
_rucaṃ ruciravaṇṇiniṃ._  


(1226.)

2559\. _Sā ca sakhimajjhagatā,_  
_sabbābharaṇabhūsitā;_  
_Sateratā abbhamiva,_  
_candakaṃ pāvisī rucā._  


(1227.)

2560\. _Upasaṅkamitvā vedehaṃ,_  
_vanditvā vinaye rataṃ;_  
_Suvaṇṇakhacite pīṭhe,_  
_ekamantaṃ upāvisi._  


(1228.)

2561\. _Tañca disvāna vedeho,_  
_accharānaṃva saṅgamaṃ;_  
_Rucaṃ sakhimajjhagataṃ,_  
_idaṃ vacanamabravi._  


(1229.)

2562\. _“Kacci ramasi pāsāde,_  
_antopokkharaṇiṃ pati;_  
_Kacci bahuvidhaṃ khajjaṃ,_  
_sadā abhiharanti te._  


(1230.)

2563\. _Kacci bahuvidhaṃ mālyaṃ,_  
_ocinitvā kumāriyo;_  
_Gharake karotha paccekaṃ,_  
_khiḍḍāratiratā muhuṃ._  


(1231.)

2564\. _Kena vā vikalaṃ tuyhaṃ,_  
_kiṃ khippaṃ āharantu te;_  
_Manokarassu kuḍḍamukhī,_  
_api candasamamhipi”._  


(1232.)

2565\. _Vedehassa vaco sutvā,_  
_rucā pitaramabravi;_  
_“Sabbametaṃ mahārāja,_  
_labbhatissarasantike._  


(1233.)

2566\. _Suve pannaraso dibyo,_  
_sahassaṃ āharantu me;_  
_Yathādinnañca dassāmi,_  
_dānaṃ sabbavanīsvahaṃ”._  


(1234.)

2567\. _Rucāya vacanaṃ sutvā,_  
_rājā aṅgati mabravi;_  
_“Bahuṃ vināsitaṃ vittaṃ,_  
_niratthaṃ aphalaṃ tayā._  


(1235.)

2568\. _Uposathe vasaṃ niccaṃ,_  
_annapānaṃ na bhuñjasi;_  
_Niyatetaṃ abhuttabbaṃ,_  
_natthi puññaṃ abhuñjato._  


(1236.)

2569\. _Bījakopi hi sutvāna,_  
_tadā kassapabhāsitaṃ;_  
_Passasanto muhuṃ uṇhaṃ,_  
_rudaṃ assūni vattayi._  


(1237.)

2570\. _Yāva ruce jīvamānā,_  
_mā bhattamapanāmayi;_  
_Natthi bhadde paro loko,_  
_kiṃ niratthaṃ vihaññasi”._  


(1238.)

2571\. _Vedehassa vaco sutvā,_  
_rucā ruciravaṇṇinī;_  
_Jānaṃ pubbāparaṃ dhammaṃ,_  
_pitaraṃ etadabravi._  


(1239.)

2572\. _“Sutameva pure āsi,_  
_sakkhi diṭṭhamidaṃ mayā;_  
_Bālūpasevī yo hoti,_  
_bālova samapajjatha._  


(1240.)

2573\. _Mūḷho hi mūḷhamāgamma,_  
_bhiyyo mohaṃ nigacchati;_  
_Patirūpaṃ alātena,_  
_bījakena ca muyhituṃ._  


(1241.)

2574\. _Tvañca devāsi sappañño,_  
_dhiro atthassa kovido;_  
_Kathaṃ bālehi sadisaṃ,_  
_hīnadiṭṭhiṃ upāgami._  


(1242.)

2575\. _Sacepi saṃsārapathena sujjhati,_  
_Niratthiyā pabbajjā guṇassa;_  
_Kīṭova aggiṃ jalitaṃ apāpataṃ,_  
_Upapajjati mohamūḷho naggabhāvaṃ._  


(1243.)

2576\. _Saṃsārasuddhīti pure niviṭṭhā,_  
_Kammaṃ vidūsenti bahū ajānaṃ;_  
_Pubbe kalī duggahitovanatthā,_  
_Dummo ca yā balisā ambujova._  


(1244.)

2577\. _Upamaṃ te karissāmi,_  
_mahārāja tavatthiyā;_  
_Upamāya midhekacce,_  
_atthaṃ jānanti paṇḍitā._  


(1245.)

2578\. _Vāṇijānaṃ yathā nāvā,_  
_appamāṇabharā garu;_  
_Atibhāraṃ samādāya,_  
_aṇṇave avasīdati._  


(1246.)

2579\. _Evameva naro pāpaṃ,_  
_thokaṃ thokampi ācinaṃ;_  
_Atibhāraṃ samādāya,_  
_niraye avasīdati._  


(1247.)

2580\. _Na tāva bhāro paripūro,_  
_alātassa mahīpati;_  
_Ācināti ca taṃ pāpaṃ,_  
_yena gacchati duggatiṃ._  


(1248.)

2581\. _Pubbevassa kataṃ puññaṃ,_  
_alātassa mahīpati;_  
_Tasseva deva nissando,_  
_yañceso labhate sukhaṃ._  


(1249.)

2582\. _Khīyate cassa taṃ puññaṃ,_  
_tathā hi aguṇe rato;_  
_Ujumaggaṃ avahāya,_  
_kummaggamanudhāvati._  


(1250.)

2583\. _Tulā yathā paggahitā,_  
_ohite tulamaṇḍale;_  
_Unnameti tulāsīsaṃ,_  
_bhāre oropite sati._  


(1251.)

2584\. _Evameva naro puññaṃ,_  
_thokaṃ thokampi ācinaṃ;_  
_Saggātimāno dāsova,_  
_bījako sātave rato._  


(1252.)

2585\. _Yamajja bījako dāso,_  
_dukkhaṃ passati attani;_  
_Pubbevassa kataṃ pāpaṃ,_  
_tameso paṭisevati._  


(1253.)

2586\. _Khīyate cassa taṃ pāpaṃ,_  
_tathā hi vinaye rato;_  
_Kassapañca samāpajja,_  
_mā hevuppathamāgamā._  


(1254.)

2587\. _Yaṃ yañhi rāja bhajati,_  
_santaṃ vā yadi vā asaṃ;_  
_Sīlavantaṃ visīlaṃ vā,_  
_vasaṃ tasseva gacchati._  


(1255.)

2588\. _Yādisaṃ kurute mittaṃ,_  
_yādisaṃ cūpasevati;_  
_Sopi tādisako hoti,_  
_sahavāso hi tādiso._  


(1256.)

2589\. _Sevamāno sevamānaṃ,_  
_samphuṭṭho samphusaṃ paraṃ;_  
_Saro diddho kalāpaṃva,_  
_alittamupalimpati;_  
_Upalepabhayā dhīro,_  
_neva pāpasakhā siyā._  


(1257.)

2590\. _Pūtimacchaṃ kusaggena,_  
_yo naro upanayhati;_  
_Kusāpi pūti vāyanti,_  
_evaṃ bālūpasevanā._  


(1258.)

2591\. _Tagarañca palāsena,_  
_yo naro upanayhati;_  
_Pattāpi surabhi vāyanti,_  
_evaṃ dhīrūpasevanā._  


(1259.)

2592\. _Tasmā pattapuṭasseva,_  
_ñatvā sampākamattano;_  
_Asante nopaseveyya,_  
_sante seveyya paṇḍito;_  
_Asanto nirayaṃ nenti,_  
_santo pāpenti suggatiṃ._  


(1260.)

2593\. _Ahampi jātiyo satta,_  
_sare saṃsaritattano;_  
_Anāgatāpi satteva,_  
_yā gamissaṃ ito cutā._  


(1261.)

2594\. _Yā me sā sattamī jāti,_  
_ahu pubbe janādhipa;_  
_Kammāraputto magadhesu,_  
_ahuṃ rājagahe pure._  


(1262.)

2595\. _Pāpaṃ sahāyamāgamma,_  
_bahuṃ pāpaṃ kataṃ mayā;_  
_Paradārassa heṭhento,_  
_carimhā amarā viya._  


(1263.)

2596\. _Taṃ kammaṃ nihitaṃ aṭṭhā,_  
_bhasmacchannova pāvako;_  
_Atha aññehi kammehi,_  
_ajāyiṃ vaṃsabhūmiyaṃ._  


(1264.)

2597\. _Kosambiyaṃ seṭṭhikule,_  
_iddhe phīte mahaddhane;_  
_Ekaputto mahārāja,_  
_niccaṃ sakkatapūjito._  


(1265.)

2598\. _Tattha mittaṃ asevissaṃ,_  
_sahāyaṃ sātave rataṃ;_  
_Paṇḍitaṃ sutasampannaṃ,_  
_so maṃ atthe nivesayi._  


(1266.)

2599\. _Cātuddasiṃ pañcadasiṃ,_  
_bahuṃ rattiṃ upāvasiṃ;_  
_Taṃ kammaṃ nihitaṃ aṭṭhā,_  
_nidhīva udakantike._  


(1267.)

2600\. _Atha pāpāna kammānaṃ,_  
_Yametaṃ magadhe kataṃ;_  
_Phalaṃ pariyāga maṃ pacchā,_  
_Bhutvā duṭṭhavisaṃ yathā._  


(1268.)

2601\. _Tato cutāhaṃ vedeha,_  
_roruve niraye ciraṃ;_  
_Sakammunā apaccissaṃ,_  
_taṃ saraṃ na sukhaṃ labhe._  


(1269.)

2602\. _Bahuvassagaṇe tattha,_  
_khepayitvā bahuṃ dukhaṃ;_  
_Bhinnāgate ahuṃ rāja,_  
_chagalo uddhatapphalo._  


(1270.)

2603\. _Sātaputtā mayā vūḷhā,_  
_piṭṭhiyā ca rathena ca;_  
_Tassa kammassa nissando,_  
_paradāragamanassa me._  


(1271.)

2604\. _Tato cutāhaṃ vedeha,_  
_kapi āsiṃ brahāvane;_  
_Niluñcitaphaloyeva,_  
_yūthapena pagabbhinā;_  
_Tassa kammassa nissando,_  
_paradāragamanassa me._  


(1272.)

2605\. _Tato cutāhaṃ vedeha,_  
_dassanesu pasū ahuṃ;_  
_Niluñcito javo bhadro,_  
_yoggaṃ vūḷhaṃ ciraṃ mayā;_  
_Tassa kammassa nissando,_  
_paradāragamanassa me._  


(1273.)

2606\. _Tato cutāhaṃ vedeha,_  
_vajjīsu kulamāgamā;_  
_Nevitthī na pumā āsiṃ,_  
_manussatte sudullabhe;_  
_Tassa kammassa nissando,_  
_paradāragamanassa me._  


(1274.)

2607\. _Tato cutāhaṃ vedeha,_  
_ajāyiṃ nandane vane;_  
_Bhavane tāvatiṃsāhaṃ,_  
_accharā kāmavaṇṇinī._  


(1275.)

2608\. _Vicittavatthābharaṇā,_  
_āmuttamaṇikuṇḍalā;_  
_Kusalā naccagītassa,_  
_sakkassa paricārikā._  


(1276.)

2609\. _Tattha ṭhitāhaṃ vedeha,_  
_sarāmi jātiyo imā;_  
_Anāgatāpi satteva,_  
_yā gamissaṃ ito cutā._  


(1277.)

2610\. _Pariyāgataṃ taṃ kusalaṃ,_  
_yaṃ me kosambiyaṃ kataṃ;_  
_Deve ceva manusse ca,_  
_sandhāvissaṃ ito cutā._  


(1278.)

2611\. _Satta jacco mahārāja,_  
_niccaṃ sakkatapūjitā;_  
_Thībhāvāpi na muccissaṃ,_  
_chaṭṭhā nigatiyo imā._  


(1279.)

2612\. _Sattamī ca gati deva,_  
_devaputto mahiddhiko;_  
_Pumā devo bhavissāmi,_  
_devakāyasmimuttamo._  


(1280.)

2613\. _Ajjāpi santānamayaṃ,_  
_mālaṃ ganthenti nandane;_  
_Devaputto javo nāma,_  
_yo me mālaṃ paṭicchati._  


(1281.)

2614\. _Muhutto viya so dibyo,_  
_idha vassāni soḷasa;_  
_Rattindivo ca so dibyo,_  
_mānusiṃ saradosataṃ._  


(1282.)

2615\. _Iti kammāni anventi,_  
_asaṅkheyyāpi jātiyo;_  
_Kalyāṇaṃ yadi vā pāpaṃ,_  
_na hi kammaṃ vinassati._  


(1283.)

2616\. _Yo icche puriso hotuṃ,_  
_jātiṃ jātiṃ punappunaṃ;_  
_Paradāraṃ vivajjeyya,_  
_dhotapādova kaddamaṃ._  


(1284.)

2617\. _Yā icche puriso hotuṃ,_  
_jātiṃ jātiṃ punappunaṃ;_  
_Sāmikaṃ apacāyeyya,_  
_indaṃva paricārikā._  


(1285.)

2618\. _Yo icche dibyabhogañca,_  
_dibbamāyuṃ yasaṃ sukhaṃ;_  
_Pāpāni parivajjetvā,_  
_tividhaṃ dhammamācare._  


(1286.)

2619\. _Kāyena vācā manasā,_  
_appamatto vicakkhaṇo;_  
_Attano hoti atthāya,_  
_itthī vā yadi vā pumā._  


(1287.)

2620\. _Ye kecime mānujā jīvaloke,_  
_Yasassino sabbasamantabhogā;_  
_Asaṃsayaṃ tehi pure suciṇṇaṃ,_  
_Kammassakāse puthu sabbasattā._  


(1288.)

2621\. _Iṅghānucintesi sayampi deva,_  
_Kutonidānā te imā janinda;_  
_Yā te imā accharāsannikāsā,_  
_Alaṅkatā kañcanajālachannā”._  


(1289.)

2622\. _Iccevaṃ pitaraṃ kaññā,_  
_rucā tosesi aṅgatiṃ;_  
_Mūḷhassa maggamācikkhi,_  
_dhammamakkhāsi subbatā._  


(1290.)

2623\. _Athāgamā brahmalokā,_  
_nārado mānusiṃ pajaṃ;_  
_Jambudīpaṃ avekkhanto,_  
_addā rājānamaṅgatiṃ._  


(1291.)

2624\. _Tato patiṭṭhā pāsāde,_  
_vedehassa puratthato;_  
_Tañca disvānānuppattaṃ,_  
_rucā isimavandatha._  


(1292.)

2625\. _Athāsanamhā oruyha,_  
_rājā byathitamānaso;_  
_Nāradaṃ paripucchanto,_  
_idaṃ vacanamabravi._  


(1293.)

2626\. _“Kuto nu āgacchasi devavaṇṇi,_  
_Obhāsayaṃ sabbadisā candimāva;_  
_Akkhāhi me pucchito nāmagottaṃ,_  
_Kathaṃ taṃ jānanti manussaloke”._  


(1294.)

2627\. _“Ahañhi devato idāni emi,_  
_Obhāsayaṃ sabbadisā candimāva;_  
_Akkhāmi te pucchito nāmagottaṃ,_  
_Jānanti maṃ nārado kassapo ca”._  


(1295.)

2628\. _“Accherarūpaṃ tava yādisañca,_  
_Vehāyasaṃ gacchasi tiṭṭhasī ca;_  
_Pucchāmi taṃ nārada etamatthaṃ,_  
_Atha kena vaṇṇena tavāyamiddhi”._  


(1296.)

2629\. _“Saccañca dhammo ca damo ca cāgo,_  
_Guṇā mamete pakatā purāṇā;_  
_Teheva dhammehi susevitehi,_  
_Manojavo yena kāmaṃ gatosmi”._  


(1297.)

2630\. _“Accheramācikkhasi puññasiddhiṃ,_  
_Sace hi etehi yathā vadesi;_  
_Pucchāmi taṃ nārada etamatthaṃ,_  
_Puṭṭho ca me sādhu viyākarohi”._  


(1298.)

2631\. _“Pucchassu maṃ rāja tavesa attho,_  
_Yaṃ saṃsayaṃ kuruse bhūmipāla;_  
_Ahaṃ taṃ nissaṃsayataṃ gamemi,_  
_Nayehi ñāyehi ca hetubhī ca”._  


(1299.)

2632\. _“Pucchāmi taṃ nārada etamatthaṃ,_  
_Puṭṭho ca me nārada mā musā bhaṇi;_  
_Atthi nu devā pitaro nu atthi,_  
_Loko paro atthi jano yamāhu”._  


(1300.)

2633\. _“Attheva devā pitaro ca atthi,_  
_Loko paro atthi jano yamāhu;_  
_Kāmesu giddhā ca narā pamūḷhā,_  
_Lokaṃ paraṃ na vidū mohayuttā”._  


(1301.)

2634\. _“Atthīti ce nārada saddahāsi,_  
_Nivesanaṃ paraloke matānaṃ;_  
_Idheva me pañca satāni dehi,_  
_Dassāmi te paraloke sahassaṃ”._  


(1302.)

2635\. _“Dajjemu kho pañca satāni bhoto,_  
_Jaññāmu ce sīlavantaṃ vadaññuṃ;_  
_Luddaṃ taṃ bhontaṃ niraye vasantaṃ,_  
_Ko codaye paraloke sahassaṃ._  


(1303.)

2636\. _Idheva yo hoti adhammasīlo,_  
_Pāpācāro alaso luddakammo;_  
_Na paṇḍitā tasmiṃ iṇaṃ dadanti,_  
_Na hi āgamo hoti tathāvidhamhā._  


(1304.)

2637\. _Dakkhañca posaṃ manujā viditvā,_  
_Uṭṭhānakaṃ sīlavantaṃ vadaññuṃ;_  
_Sayameva bhogehi nimantayanti,_  
_Kammaṃ karitvā puna māharesi._  


(1305.)

2638\. _Ito cuto dakkhasi tattha rāja,_  
_Kākolasaṅghehi vikassamānaṃ;_  
_Taṃ khajjamānaṃ niraye vasantaṃ,_  
_Kākehi gijjhehi ca senakehi;_  
_Sañchinnagattaṃ ruhiraṃ savantaṃ,_  
_Ko codaye paraloke sahassaṃ._  


(1306.)

2639\. _Andhaṃtamaṃ tattha na candasūriyā,_  
_Nirayo sadā tumulo ghorarūpo;_  
_Sā neva rattī na divā paññāyati,_  
_Tathāvidhe ko vicare dhanatthiko._  


(1307.)

2640\. _Sabalo ca sāmo ca duve suvānā,_  
_Pavaddhakāyā balino mahantā;_  
_Khādanti dantehi ayomayehi,_  
_Ito paṇunnaṃ paralokapattaṃ._  


(1308.)

2641\. _Taṃ khajjamānaṃ niraye vasantaṃ,_  
_Luddehi vāḷehi aghammigehi ca;_  
_Sañchinnagattaṃ ruhiraṃ savantaṃ,_  
_Ko codaye paraloke sahassaṃ._  


(1309.)

2642\. _Usūhi sattīhi ca sunisitāhi,_  
_Hananti vijjhanti ca paccamittā;_  
_Kāḷūpakāḷā nirayamhi ghore,_  
_Pubbe naraṃ dukkaṭakammakāriṃ._  


(1310.)

2643\. _Taṃ haññamānaṃ niraye vajantaṃ,_  
_Kucchismiṃ passasmiṃ vipphālitūdaraṃ;_  
_Sañchinnagattaṃ ruhiraṃ savantaṃ,_  
_Ko codaye paraloke sahassaṃ._  


(1311.)

2644\. _Sattī usū tomarabhiṇḍivālā,_  
_Vividhāvudhā vassanti tattha devā;_  
_Patanti aṅgāramivaccimanto,_  
_Silāsanī vassati luddakamme._  


(1312.)

2645\. _Uṇho ca vāto nirayamhi dussaho,_  
_Na tamhi sukhaṃ labbhati ittarampi;_  
_Taṃ taṃ vidhāvantamalenamāturaṃ,_  
_Ko codaye paraloke sahassaṃ._  


(1313.)

2646\. _Sandhāvamānampi rathesu yuttaṃ,_  
_Sajotibhūtaṃ pathaviṃ kamantaṃ;_  
_Patodalaṭṭhīhi sucodayantaṃ,_  
_Ko codaye paraloke sahassaṃ._  


(1314.)

2647\. _Tamāruhantaṃ khurasañcitaṃ giriṃ,_  
_Vibhiṃsanaṃ pajjalitaṃ bhayānakaṃ;_  
_Sañchinnagattaṃ ruhiraṃ savantaṃ,_  
_Ko codaye paraloke sahassaṃ._  


(1315.)

2648\. _Tamāruhantaṃ pabbatasannikāsaṃ,_  
_Aṅgārarāsiṃ jalitaṃ bhayānakaṃ;_  
_Sudaḍḍhagattaṃ kapaṇaṃ rudantaṃ,_  
_Ko codaye paraloke sahassaṃ._  


(1316.)

2649\. _Abbhakūṭasamā uccā,_  
_kaṇṭakanicitā dumā;_  
_Ayomayehi tikkhehi,_  
_naralohitapāyibhi._  


(1317.)

2650\. _Tamāruhanti nāriyo,_  
_narā ca paradāragū;_  
_Coditā sattihatthehi,_  
_yamaniddesakāribhi._  


(1318.)

2651\. _Tamāruhantaṃ nirayaṃ,_  
_simbaliṃ ruhiramakkhitaṃ;_  
_Vidaḍḍhakāyaṃ vitacaṃ,_  
_āturaṃ gāḷhavedanaṃ._  


(1319.)

2652\. _Passasantaṃ muhuṃ uṇhaṃ,_  
_pubbakammāparādhikaṃ;_  
_Dumagge vitacaṃ gattaṃ,_  
_ko taṃ yāceyya taṃ dhanaṃ._  


(1320.)

2653\. _Abbhakūṭasamā uccā,_  
_asipattācitā dumā;_  
_Ayomayehi tikkhehi,_  
_naralohitapāyibhi._  


(1321.)

2654\. _Tamāruhantaṃ asipattapādapaṃ,_  
_Asīhi tikkhehi ca chijjamānaṃ;_  
_Sañchinnagattaṃ ruhiraṃ savantaṃ,_  
_Ko codaye paraloke sahassaṃ._  


(1322.)

2655\. _Tato nikkhantamattaṃ taṃ,_  
_asipattācitā dumā;_  
_Sampatitaṃ vetaraṇiṃ,_  
_ko taṃ yāceyya taṃ dhanaṃ._  


(1323.)

2656\. _Kharā kharodakā tattā,_  
_duggā vetaraṇī nadī;_  
_Ayopokkharasañchannā,_  
_tikkhā pattehi sandati._  


(1324.)

2657\. _Tattha sañchinnagattaṃ taṃ,_  
_vuyhantaṃ ruhiramakkhitaṃ;_  
_Vetaraññe anālambe,_  
_ko taṃ yāceyya taṃ dhanaṃ”._  


(1325.)

2658\. _“Vedhāmi rukkho viya chijjamāno,_  
_Disaṃ na jānāmi pamūḷhasañño;_  
_Bhayānutappāmi mahā ca me bhayā,_  
_Sutvāna kathā tava bhāsitā ise._  


(1326.)

2659\. _Āditte vārimajjhaṃva,_  
_dīpaṃvoghe mahaṇṇave;_  
_Andhakāreva pajjoto,_  
_tvaṃ nosi saraṇaṃ ise._  


(1327.)

2660\. _Atthañca dhammaṃ anusāsa maṃ ise,_  
_Atītamaddhā aparādhitaṃ mayā;_  
_Ācikkha me nārada suddhimaggaṃ,_  
_Yathā ahaṃ no nirayaṃ pateyyaṃ”._  


(1328.)

2661\. _“Yathā ahū dhataraṭṭho,_  
_Vessāmitto aṭṭhako yāmataggi;_  
_Usindaro cāpi sivī ca rājā,_  
_Paricārakā samaṇabrāhmaṇānaṃ._  


(1329.)

2662\. _Ete caññe ca rājāno,_  
_ye saggavisayaṃ gatā;_  
_Adhammaṃ parivajjetvā,_  
_dhammaṃ cara mahīpati._  


(1330.)

2663\. _Annahatthā ca te byamhe,_  
_ghosayantu pure tava;_  
_Ko chāto ko ca tasito,_  
_ko mālaṃ ko vilepanaṃ;_  
_Nānārattānaṃ vatthānaṃ,_  
_ko naggo paridahissati._  


(1331.)

2664\. _Ko panthe chattamāneti,_  
_pādukā ca mudū subhā;_  
_Iti sāyañca pāto ca,_  
_ghosayantu pure tava._  


(1332.)

2665\. _Jiṇṇaṃ posaṃ gavāssañca,_  
_māssu yuñja yathā pure;_  
_Parihārañca dajjāsi,_  
_adhikārakato balī._  


(1333.)

2666\. _Kāyo te rathasaññāto,_  
_manosārathiko lahu;_  
_Avihiṃsāsāritakkho,_  
_saṃvibhāgapaṭicchado._  


(1334.)

2667\. _Pādasaññamanemiyo,_  
_hatthasaññamapakkharo;_  
_Kucchisaññamanabbhanto,_  
_vācāsaññamakūjano._  


(1335.)

2668\. _Saccavākyasamattaṅgo,_  
_apesuññasusaññato;_  
_Girāsakhilanelaṅgo,_  
_mitabhāṇisilesito._  


(1336.)

2669\. _Saddhālobhasusaṅkhāro,_  
_nivātañjalikubbaro;_  
_Athaddhatānatīsāko,_  
_sīlasaṃvaranandhano._  


(1337.)

2670\. _Akkodhanamanugghātī,_  
_dhammapaṇḍarachattako;_  
_Bāhusaccamapālambo,_  
_ṭhitacittamupādhiyo._  


(1338.)

2671\. _Kālaññutācittasāro,_  
_vesārajjatidaṇḍako;_  
_Nivātavuttiyottako,_  
_anatimānayugo lahu._  


(1339.)

2672\. _Alīnacittasanthāro,_  
_vuddhisevī rajohato;_  
_Sati patodo dhīrassa,_  
_dhiti yogo ca rasmiyo._  


(1340.)

2673\. _Mano dantaṃ pathaṃ neti,_  
_samadantehi vāhibhi;_  
_Icchā lobho ca kummaggo,_  
_ujumaggo ca saṃyamo._  


(1341.)

2674\. _Rūpe sadde rase gandhe,_  
_vāhanassa padhāvato;_  
_Paññā ākoṭanī rāja,_  
_tattha attāva sārathi._  


(1342.)

2675\. _Sace etena yānena,_  
_samacariyā daḷhā dhiti;_  
_Sabbakāmaduho rāja,_  
_na jātu nirayaṃ vaje”._  


(1343.)

2676\. _“Alāto devadattosi,_  
_sunāmo āsi bhaddaji;_  
_Vijayo sāriputtosi,_  
_moggallānosi bījako._  


(1344.)

2677\. _Sunakkhatto licchaviputto,_  
_guṇo āsi acelako;_  
_Ānando sā rucā āsi,_  
_yā rājānaṃ pasādayi._  


(1345.)

2678\. _Uruvelakassapo rājā,_  
_pāpadiṭṭhi tadā ahu;_  
_Mahābrahmā bodhisatto,_  
_evaṃ dhāretha jātakan”ti._  


---

2679\. Mahānāradakassapajātakaṃ aṭṭhamaṃ.



[Go to previous page (22.1.7 Candakumārajātaka)](22.1.7.md) / [Go to parent page (22.1 Mūgapakkhavagga)](../22.1.md) / [Go to next page (22.1.9 Vidhurajātaka)](22.1.9.md)


