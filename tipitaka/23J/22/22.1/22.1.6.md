
[Home](/) / [23J Jātakapāḷi](../../../23J.md) / [22 Mahānipāta](../../22.md) / [22.1 Mūgapakkhavagga](../22.1.md)

# 𑁨𑁨𑁇𑁧𑁇𑁬 𑀪𑀽𑀭𑀺𑀤𑀢𑁆𑀢𑀚𑀸𑀢𑀓

* 𑀫𑀳𑀸𑀦𑀺𑀧𑀸𑀢

* 𑀫𑀽𑀕𑀧𑀓𑁆𑀔𑀯𑀕𑁆𑀕

* 𑀪𑀽𑀭𑀺𑀤𑀢𑁆𑀢𑀚𑀸𑀢𑀓

(784.)

2109\. _“𑀬𑀁 𑀓𑀺𑀜𑁆𑀘𑀺 𑀭𑀢𑀦𑀁 𑀅𑀢𑁆𑀣𑀺,_  
_𑀥𑀢𑀭𑀝𑁆𑀞𑀦𑀺𑀯𑁂𑀲𑀦𑁂;_  
_𑀲𑀩𑁆𑀩𑀸𑀦𑀺 𑀢𑁂 𑀉𑀧𑀬𑀦𑁆𑀢𑀼,_  
_𑀥𑀻𑀢𑀭𑀁 𑀤𑁂𑀳𑀺 𑀭𑀸𑀚𑀺𑀦𑁄”𑁇_  


(785.)

2110\. _“𑀦 𑀦𑁄 𑀯𑀺𑀯𑀸𑀳𑁄 𑀦𑀸𑀕𑁂𑀳𑀺,_  
_𑀓𑀢𑀧𑀼𑀩𑁆𑀩𑁄 𑀓𑀼𑀤𑀸𑀘𑀦𑀁;_  
_𑀢𑀁 𑀯𑀺𑀯𑀸𑀳𑀁 𑀅𑀲𑀁𑀬𑀼𑀢𑁆𑀢𑀁,_  
_𑀓𑀣𑀁 𑀅𑀫𑁆𑀳𑁂 𑀓𑀭𑁄𑀫𑀲𑁂”𑁇_  


(786.)

2111\. _“𑀚𑀻𑀯𑀺𑀢𑀁 𑀦𑀽𑀦 𑀢𑁂 𑀘𑀢𑁆𑀢𑀁,_  
_𑀭𑀝𑁆𑀞𑀁 𑀯𑀸 𑀫𑀦𑀼𑀚𑀸𑀥𑀺𑀧;_  
_𑀦 𑀳𑀺 𑀦𑀸𑀕𑁂 𑀓𑀼𑀧𑀺𑀢𑀫𑁆𑀳𑀺,_  
_𑀘𑀺𑀭𑀁 𑀚𑀻𑀯𑀦𑁆𑀢𑀺 𑀢𑀸𑀤𑀺𑀲𑀸𑁇_  


(787.)

2112\. _𑀬𑁄 𑀢𑁆𑀯𑀁 𑀤𑁂𑀯 𑀫𑀦𑀼𑀲𑁆𑀲𑁄𑀲𑀺,_  
_𑀇𑀤𑁆𑀥𑀺𑀫𑀦𑁆𑀢𑀁 𑀅𑀦𑀺𑀤𑁆𑀥𑀺𑀫𑀸;_  
_𑀯𑀭𑀼𑀡𑀲𑁆𑀲 𑀦𑀺𑀬𑀁𑀧𑀼𑀢𑁆𑀢𑀁,_  
_𑀬𑀸𑀫𑀼𑀦𑀁 𑀅𑀢𑀺𑀫𑀜𑁆𑀜𑀲𑀺”𑁇_  


(788.)

2113\. _“𑀦𑀸𑀢𑀺𑀫𑀜𑁆𑀜𑀸𑀫𑀺 𑀭𑀸𑀚𑀸𑀦𑀁,_  
_𑀥𑀢𑀭𑀝𑁆𑀞𑀁 𑀬𑀲𑀲𑁆𑀲𑀺𑀦𑀁;_  
_𑀥𑀢𑀭𑀝𑁆𑀞𑁄 𑀳𑀺 𑀦𑀸𑀕𑀸𑀦𑀁,_  
_𑀩𑀳𑀽𑀦𑀫𑀧𑀺 𑀇𑀲𑁆𑀲𑀭𑁄𑁇_  


(789.)

2114\. _𑀅𑀳𑀺 𑀫𑀳𑀸𑀦𑀼𑀪𑀸𑀯𑁄𑀧𑀺,_  
_𑀦 𑀫𑁂 𑀥𑀻𑀢𑀭𑀫𑀸𑀭𑀳𑁄;_  
_𑀔𑀢𑁆𑀢𑀺𑀬𑁄 𑀘 𑀯𑀺𑀤𑁂𑀳𑀸𑀦𑀁,_  
_𑀅𑀪𑀺𑀚𑀸𑀢𑀸 𑀲𑀫𑀼𑀤𑁆𑀤𑀚𑀸”𑁇_  


(790.)

2115\. _“𑀓𑀫𑁆𑀩𑀮𑀲𑁆𑀲𑀢𑀭𑀸 𑀉𑀝𑁆𑀞𑁂𑀦𑁆𑀢𑀼,_  
_𑀲𑀩𑁆𑀩𑁂 𑀦𑀸𑀕𑁂 𑀦𑀺𑀯𑁂𑀤𑀬;_  
_𑀩𑀸𑀭𑀸𑀡𑀲𑀺𑀁 𑀧𑀯𑀚𑁆𑀚𑀦𑁆𑀢𑀼,_  
_𑀫𑀸 𑀘 𑀓𑀜𑁆𑀘𑀺 𑀯𑀺𑀳𑁂𑀞𑀬𑀼𑀁”𑁇_  


(791.)

2116\. _“𑀦𑀺𑀯𑁂𑀲𑀦𑁂𑀲𑀼 𑀲𑁄𑀩𑁆𑀪𑁂𑀲𑀼,_  
_𑀭𑀣𑀺𑀬𑀸 𑀘𑀘𑁆𑀘𑀭𑁂𑀲𑀼 𑀘;_  
_𑀭𑀼𑀓𑁆𑀔𑀕𑁆𑀕𑁂𑀲𑀼 𑀘 𑀮𑀫𑁆𑀩𑀦𑁆𑀢𑀼,_  
_𑀯𑀺𑀢𑀢𑀸 𑀢𑁄𑀭𑀡𑁂𑀲𑀼 𑀘𑁇_  


(792.)

2117\. _𑀅𑀳𑀫𑁆𑀧𑀺 𑀲𑀩𑁆𑀩𑀲𑁂𑀢𑁂𑀦,_  
_𑀫𑀳𑀢𑀸 𑀲𑀼𑀫𑀳𑀁 𑀧𑀼𑀭𑀁;_  
_𑀧𑀭𑀺𑀓𑁆𑀔𑀺𑀧𑀺𑀲𑁆𑀲𑀁 𑀪𑁄𑀕𑁂𑀳𑀺,_  
_𑀓𑀸𑀲𑀻𑀦𑀁 𑀚𑀦𑀬𑀁 𑀪𑀬𑀁”𑁇_  


(793.)

2118\. _𑀢𑀲𑁆𑀲 𑀢𑀁 𑀯𑀘𑀦𑀁 𑀲𑀼𑀢𑁆𑀯𑀸,_  
_𑀉𑀭𑀕𑀸𑀦𑁂𑀓𑀯𑀡𑁆𑀡𑀺𑀦𑁄;_  
_𑀩𑀸𑀭𑀸𑀡𑀲𑀺𑀁 𑀧𑀯𑀚𑁆𑀚𑀺𑀁𑀲𑀼,_  
_𑀦 𑀘 𑀓𑀜𑁆𑀘𑀺 𑀯𑀺𑀳𑁂𑀞𑀬𑀼𑀁𑁇_  


(794.)

2119\. _𑀦𑀺𑀯𑁂𑀲𑀦𑁂𑀲𑀼 𑀲𑁄𑀩𑁆𑀪𑁂𑀲𑀼,_  
_𑀭𑀣𑀺𑀬𑀸 𑀘𑀘𑁆𑀘𑀭𑁂𑀲𑀼 𑀘;_  
_𑀭𑀼𑀓𑁆𑀔𑀕𑁆𑀕𑁂𑀲𑀼 𑀘 𑀮𑀫𑁆𑀩𑀺𑀁𑀲𑀼,_  
_𑀯𑀺𑀢𑀢𑀸 𑀢𑁄𑀭𑀡𑁂𑀲𑀼 𑀘𑁇_  


(795.)

2120\. _𑀢𑁂𑀲𑀼 𑀤𑀺𑀲𑁆𑀯𑀸𑀦 𑀮𑀫𑁆𑀩𑀦𑁆𑀢𑁂,_  
_𑀧𑀼𑀣𑀽 𑀓𑀦𑁆𑀤𑀺𑀁𑀲𑀼 𑀦𑀸𑀭𑀺𑀬𑁄;_  
_𑀦𑀸𑀕𑁂 𑀲𑁄𑀡𑁆𑀟𑀺𑀓𑀢𑁂 𑀤𑀺𑀲𑁆𑀯𑀸,_  
_𑀧𑀲𑁆𑀲𑀲𑀦𑁆𑀢𑁂 𑀫𑀼𑀳𑀼𑀁 𑀫𑀼𑀳𑀼𑀁𑁇_  


(796.)

2121\. _𑀩𑀸𑀭𑀸𑀡𑀲𑀻 𑀧𑀩𑁆𑀬𑀣𑀺𑀢𑀸,_  
_𑀆𑀢𑀼𑀭𑀸 𑀲𑀫𑀧𑀚𑁆𑀚𑀣;_  
_𑀩𑀸𑀳𑀸 𑀧𑀕𑁆𑀕𑀬𑁆𑀳 𑀧𑀓𑁆𑀓𑀦𑁆𑀤𑀼𑀁,_  
_“𑀥𑀻𑀢𑀭𑀁 𑀤𑁂𑀳𑀺 𑀭𑀸𑀚𑀺𑀦𑁄”𑁇_  


---

2122\. ( )



(797.)

2123\. _“𑀧𑀼𑀧𑁆𑀨𑀸𑀪𑀺𑀳𑀸𑀭𑀲𑁆𑀲 𑀯𑀦𑀲𑁆𑀲 𑀫𑀚𑁆𑀛𑁂,_  
_𑀓𑁄 𑀮𑁄𑀳𑀺𑀢𑀓𑁆𑀔𑁄 𑀯𑀺𑀢𑀢𑀦𑁆𑀢𑀭𑀁𑀲𑁄;_  
_𑀓𑀸 𑀓𑀫𑁆𑀩𑀼𑀓𑀸𑀬𑀽𑀭𑀥𑀭𑀸 𑀲𑀼𑀯𑀢𑁆𑀣𑀸,_  
_𑀢𑀺𑀝𑁆𑀞𑀦𑁆𑀢𑀺 𑀦𑀸𑀭𑀺𑀬𑁄 𑀤𑀲 𑀯𑀦𑁆𑀤𑀫𑀸𑀦𑀸𑁇_  


(798.)

2124\. _𑀓𑁄 𑀢𑁆𑀯𑀁 𑀩𑁆𑀭𑀳𑀸𑀩𑀸𑀳𑀼 𑀯𑀦𑀲𑁆𑀲 𑀫𑀚𑁆𑀛𑁂,_  
_𑀯𑀺𑀭𑁄𑀘𑀲𑀺 𑀖𑀢𑀲𑀺𑀢𑁆𑀢𑁄𑀯 𑀅𑀕𑁆𑀕𑀺;_  
_𑀫𑀳𑁂𑀲𑀓𑁆𑀔𑁄 𑀅𑀜𑁆𑀜𑀢𑀭𑁄𑀲𑀺 𑀬𑀓𑁆𑀔𑁄,_  
_𑀉𑀤𑀸𑀳𑀼 𑀦𑀸𑀕𑁄𑀲𑀺 𑀫𑀳𑀸𑀦𑀼𑀪𑀸𑀯𑁄”𑁇_  


(799.)

2125\. _“𑀦𑀸𑀕𑁄𑀳𑀫𑀲𑁆𑀫𑀺 𑀇𑀤𑁆𑀥𑀺𑀫𑀸,_  
_𑀢𑁂𑀚𑀲𑁆𑀲𑀻 𑀤𑀼𑀭𑀢𑀺𑀓𑁆𑀓𑀫𑁄;_  
_𑀟𑀁𑀲𑁂𑀬𑁆𑀬𑀁 𑀢𑁂𑀚𑀲𑀸 𑀓𑀼𑀤𑁆𑀥𑁄,_  
_𑀨𑀻𑀢𑀁 𑀚𑀦𑀧𑀤𑀁 𑀅𑀧𑀺𑁇_  


(800.)

2126\. _𑀲𑀫𑀼𑀤𑁆𑀤𑀚𑀸 𑀳𑀺 𑀫𑁂 𑀫𑀸𑀢𑀸,_  
_𑀥𑀢𑀭𑀝𑁆𑀞𑁄 𑀘 𑀫𑁂 𑀧𑀺𑀢𑀸;_  
_𑀲𑀼𑀤𑀲𑁆𑀲𑀦𑀓𑀦𑀺𑀝𑁆𑀞𑁄𑀲𑁆𑀫𑀺,_  
_𑀪𑀽𑀭𑀺𑀤𑀢𑁆𑀢𑁄𑀢𑀺 𑀫𑀁 𑀯𑀺𑀤𑀽𑁇_  


(801.)

2127\. _𑀬𑀁 𑀕𑀫𑁆𑀪𑀻𑀭𑀁 𑀲𑀤𑀸𑀯𑀝𑁆𑀝𑀁,_  
_𑀭𑀳𑀤𑀁 𑀪𑀺𑀲𑁆𑀫𑀁 𑀧𑁂𑀓𑁆𑀔𑀲𑀺;_  
_𑀏𑀲 𑀤𑀺𑀩𑁆𑀬𑁄 𑀫𑀫𑀸𑀯𑀸𑀲𑁄,_  
_𑀅𑀦𑁂𑀓𑀲𑀢𑀧𑁄𑀭𑀺𑀲𑁄𑁇_  


(802.)

2128\. _𑀫𑀬𑀽𑀭𑀓𑁄𑀜𑁆𑀘𑀸𑀪𑀺𑀭𑀼𑀤𑀁,_  
_𑀦𑀻𑀮𑁄𑀤𑀁 𑀯𑀦𑀫𑀚𑁆𑀛𑀢𑁄;_  
_𑀬𑀫𑀼𑀦𑀁 𑀧𑀯𑀺𑀲 𑀫𑀸 𑀪𑀻𑀢𑁄,_  
_𑀔𑁂𑀫𑀁 𑀯𑀢𑁆𑀢𑀯𑀢𑀁 𑀲𑀺𑀯𑀁𑁇_  


(803.)

2129\. _𑀢𑀢𑁆𑀣 𑀧𑀢𑁆𑀢𑁄 𑀲𑀸𑀦𑀼𑀘𑀭𑁄,_  
_𑀲𑀳 𑀧𑀼𑀢𑁆𑀢𑁂𑀦 𑀩𑁆𑀭𑀸𑀳𑁆𑀫𑀡;_  
_𑀧𑀽𑀚𑀺𑀢𑁄 𑀫𑀬𑁆𑀳𑀁 𑀓𑀸𑀫𑁂𑀳𑀺,_  
_𑀲𑀼𑀔𑀁 𑀩𑁆𑀭𑀸𑀳𑁆𑀫𑀡 𑀯𑀘𑁆𑀙𑀲𑀺”𑁇_  


(804.)

2130\. _“𑀲𑀫𑀸 𑀲𑀫𑀦𑁆𑀢𑀧𑀭𑀺𑀢𑁄,_  
_𑀧𑀳𑀽𑀢𑀢𑀕𑀭𑀸 𑀫𑀳𑀻;_  
_𑀇𑀦𑁆𑀤𑀕𑁄𑀧𑀓𑀲𑀜𑁆𑀙𑀦𑁆𑀦𑀸,_  
_𑀲𑁄𑀪𑀢𑀺 𑀳𑀭𑀺𑀢𑀼𑀢𑁆𑀢𑀫𑀸𑁇_  


(805.)

2131\. _𑀭𑀫𑁆𑀫𑀸𑀦𑀺 𑀯𑀦𑀘𑁂𑀢𑁆𑀬𑀸𑀦𑀺,_  
_𑀭𑀫𑁆𑀫𑀸 𑀳𑀁𑀲𑀽𑀧𑀓𑀽𑀚𑀺𑀢𑀸;_  
_𑀑𑀧𑀼𑀧𑁆𑀨𑀸𑀧𑀤𑁆𑀫𑀸 𑀢𑀺𑀝𑁆𑀞𑀦𑁆𑀢𑀺,_  
_𑀧𑁄𑀓𑁆𑀔𑀭𑀜𑁆𑀜𑁄 𑀲𑀼𑀦𑀺𑀫𑁆𑀫𑀺𑀢𑀸𑁇_  


(806.)

2132\. _𑀅𑀝𑁆𑀞𑀁𑀲𑀸 𑀲𑀼𑀓𑀢𑀸 𑀣𑀫𑁆𑀪𑀸,_  
_𑀲𑀩𑁆𑀩𑁂 𑀯𑁂𑀍𑀉𑀭𑀺𑀬𑀸𑀫𑀬𑀸;_  
_𑀲𑀳𑀲𑁆𑀲𑀣𑀫𑁆𑀪𑀸 𑀧𑀸𑀲𑀸𑀤𑀸,_  
_𑀧𑀽𑀭𑀸 𑀓𑀜𑁆𑀜𑀸𑀳𑀺 𑀚𑁄𑀢𑀭𑁂𑁇_  


(807.)

2133\. _𑀯𑀺𑀫𑀸𑀦𑀁 𑀉𑀧𑀧𑀦𑁆𑀦𑁄𑀲𑀺,_  
_𑀤𑀺𑀩𑁆𑀬𑀁 𑀧𑀼𑀜𑁆𑀜𑁂𑀳𑀺 𑀅𑀢𑁆𑀢𑀦𑁄;_  
_𑀅𑀲𑀫𑁆𑀩𑀸𑀥𑀁 𑀲𑀺𑀯𑀁 𑀭𑀫𑁆𑀫𑀁,_  
_𑀅𑀘𑁆𑀘𑀦𑁆𑀢𑀲𑀼𑀔𑀲𑀁𑀳𑀺𑀢𑀁𑁇_  


(808.)

2134\. _𑀫𑀜𑁆𑀜𑁂 𑀲𑀳𑀲𑁆𑀲𑀦𑁂𑀢𑁆𑀢𑀲𑁆𑀲,_  
_𑀯𑀺𑀫𑀸𑀦𑀁 𑀦𑀸𑀪𑀺𑀓𑀗𑁆𑀔𑀲𑀺;_  
_𑀇𑀤𑁆𑀥𑀻 𑀳𑀺 𑀢𑁆𑀬𑀸𑀬𑀁 𑀯𑀺𑀧𑀼𑀮𑀸,_  
_𑀲𑀓𑁆𑀓𑀲𑁆𑀲𑁂𑀯 𑀚𑀼𑀢𑀻𑀫𑀢𑁄”𑁇_  


(809.)

2135\. _“𑀫𑀦𑀲𑀸𑀧𑀺 𑀦 𑀧𑀢𑁆𑀢𑀩𑁆𑀩𑁄,_  
_𑀆𑀦𑀼𑀪𑀸𑀯𑁄 𑀚𑀼𑀢𑀻𑀫𑀢𑁄;_  
_𑀧𑀭𑀺𑀘𑀸𑀭𑀬𑀫𑀸𑀦𑀸𑀦𑀁,_  
_𑀲𑁃𑀦𑁆𑀤𑀸𑀦𑀁 𑀯𑀲𑀯𑀢𑁆𑀢𑀺𑀦𑀁𑁇_  


(810.)

2136\. _𑀢𑀁 𑀯𑀺𑀫𑀸𑀦𑀁 𑀅𑀪𑀺𑀚𑁆𑀛𑀸𑀬,_  
_𑀅𑀫𑀭𑀸𑀦𑀁 𑀲𑀼𑀔𑁂𑀲𑀺𑀦𑀁;_  
_𑀉𑀧𑁄𑀲𑀣𑀁 𑀉𑀧𑀯𑀲𑀦𑁆𑀢𑁄,_  
_𑀲𑁂𑀫𑀺 𑀯𑀫𑁆𑀫𑀺𑀓𑀫𑀼𑀤𑁆𑀥𑀦𑀺”𑁇_  


(811.)

2137\. _“𑀅𑀳𑀜𑁆𑀘 𑀫𑀺𑀕𑀫𑁂𑀲𑀸𑀦𑁄,_  
_𑀲𑀧𑀼𑀢𑁆𑀢𑁄 𑀧𑀸𑀯𑀺𑀲𑀺𑀁 𑀯𑀦𑀁;_  
_𑀢𑀁 𑀫𑀁 𑀫𑀢𑀁 𑀯𑀸 𑀚𑀻𑀯𑀁 𑀯𑀸,_  
_𑀦𑀸𑀪𑀺𑀯𑁂𑀤𑁂𑀦𑁆𑀢𑀺 𑀜𑀸𑀢𑀓𑀸𑁇_  


(812.)

2138\. _𑀆𑀫𑀦𑁆𑀢𑀬𑁂 𑀪𑀽𑀭𑀺𑀤𑀢𑁆𑀢𑀁,_  
_𑀓𑀸𑀲𑀺𑀧𑀼𑀢𑁆𑀢𑀁 𑀬𑀲𑀲𑁆𑀲𑀺𑀦𑀁;_  
_𑀢𑀬𑀸 𑀦𑁄 𑀲𑀫𑀦𑀼𑀜𑁆𑀜𑀸𑀢𑀸,_  
_𑀅𑀧𑀺 𑀧𑀲𑁆𑀲𑁂𑀫𑀼 𑀜𑀸𑀢𑀓𑁂”𑁇_  


(813.)

2139\. _“𑀏𑀲𑁄 𑀳𑀺 𑀯𑀢 𑀫𑁂 𑀙𑀦𑁆𑀤𑁄,_  
_𑀬𑀁 𑀯𑀲𑁂𑀲𑀺 𑀫𑀫𑀦𑁆𑀢𑀺𑀓𑁂;_  
_𑀦 𑀳𑀺 𑀏𑀢𑀸𑀤𑀺𑀲𑀸 𑀓𑀸𑀫𑀸,_  
_𑀲𑀼𑀮𑀪𑀸 𑀳𑁄𑀦𑁆𑀢𑀺 𑀫𑀸𑀦𑀼𑀲𑁂𑁇_  


(814.)

2140\. _𑀲𑀘𑁂 𑀢𑁆𑀯𑀁 𑀦𑀺𑀘𑁆𑀙𑀲𑁂 𑀯𑀢𑁆𑀣𑀼𑀁,_  
_𑀫𑀫 𑀓𑀸𑀫𑁂𑀳𑀺 𑀧𑀽𑀚𑀺𑀢𑁄;_  
_𑀫𑀬𑀸 𑀢𑁆𑀯𑀁 𑀲𑀫𑀦𑀼𑀜𑁆𑀜𑀸𑀢𑁄,_  
_𑀲𑁄𑀢𑁆𑀣𑀺𑀁 𑀧𑀲𑁆𑀲𑀸𑀳𑀺 𑀜𑀸𑀢𑀓𑁂”𑁇_  


(815.)

2141\. _“𑀥𑀸𑀭𑀬𑀺𑀫𑀁 𑀫𑀡𑀺𑀁 𑀤𑀺𑀩𑁆𑀬𑀁,_  
_𑀧𑀲𑀼𑀁 𑀧𑀼𑀢𑁆𑀢𑁂 𑀘 𑀯𑀺𑀦𑁆𑀤𑀢𑀺;_  
_𑀅𑀭𑁄𑀕𑁄 𑀲𑀼𑀔𑀺𑀢𑁄 𑀳𑁄𑀢𑀺,_  
_𑀕𑀘𑁆𑀙𑁂𑀯𑀸𑀤𑀸𑀬 𑀩𑁆𑀭𑀸𑀳𑁆𑀫𑀡”𑁇_  


(816.)

2142\. _“𑀓𑀼𑀲𑀮𑀁 𑀧𑀝𑀺𑀦𑀦𑁆𑀤𑀸𑀫𑀺,_  
_𑀪𑀽𑀭𑀺𑀤𑀢𑁆𑀢 𑀯𑀘𑁄 𑀢𑀯;_  
_𑀧𑀩𑁆𑀩𑀚𑀺𑀲𑁆𑀲𑀸𑀫𑀺 𑀚𑀺𑀡𑁆𑀡𑁄𑀲𑁆𑀫𑀺,_  
_𑀦 𑀓𑀸𑀫𑁂 𑀅𑀪𑀺𑀧𑀢𑁆𑀣𑀬𑁂”𑁇_  


(817.)

2143\. _“𑀩𑁆𑀭𑀳𑁆𑀫𑀘𑀭𑀺𑀬𑀲𑁆𑀲 𑀘𑁂 𑀪𑀗𑁆𑀕𑁄,_  
_𑀳𑁄𑀢𑀺 𑀪𑁄𑀕𑁂𑀳𑀺 𑀓𑀸𑀭𑀺𑀬𑀁;_  
_𑀅𑀯𑀺𑀓𑀫𑁆𑀧𑀫𑀸𑀦𑁄 𑀏𑀬𑁆𑀬𑀸𑀲𑀺,_  
_𑀩𑀳𑀼𑀁 𑀤𑀲𑁆𑀲𑀸𑀫𑀺 𑀢𑁂 𑀥𑀦𑀁”𑁇_  


(818.)

2144\. _“𑀓𑀼𑀲𑀮𑀁 𑀧𑀝𑀺𑀦𑀦𑁆𑀤𑀸𑀫𑀺,_  
_𑀪𑀽𑀭𑀺𑀤𑀢𑁆𑀢 𑀯𑀘𑁄 𑀢𑀯;_  
_𑀧𑀼𑀦𑀧𑀺 𑀆𑀕𑀫𑀺𑀲𑁆𑀲𑀸𑀫𑀺,_  
_𑀲𑀘𑁂 𑀅𑀢𑁆𑀣𑁄 𑀪𑀯𑀺𑀲𑁆𑀲𑀢𑀺”𑁇_  


(819.)

2145\. _𑀇𑀤𑀁 𑀯𑀢𑁆𑀯𑀸 𑀪𑀽𑀭𑀺𑀤𑀢𑁆𑀢𑁄,_  
_𑀧𑁂𑀲𑁂𑀲𑀺 𑀘𑀢𑀼𑀭𑁄 𑀚𑀦𑁂;_  
_“𑀏𑀣 𑀕𑀘𑁆𑀙𑀣 𑀉𑀝𑁆𑀞𑁂𑀣,_  
_𑀔𑀺𑀧𑁆𑀧𑀁 𑀧𑀸𑀧𑁂𑀣 𑀩𑁆𑀭𑀸𑀳𑁆𑀫𑀡𑀁”𑁇_  


(820.)

2146\. _𑀢𑀲𑁆𑀲 𑀢𑀁 𑀯𑀘𑀦𑀁 𑀲𑀼𑀢𑁆𑀯𑀸,_  
_𑀉𑀝𑁆𑀞𑀸𑀬 𑀘𑀢𑀼𑀭𑁄 𑀚𑀦𑀸;_  
_𑀧𑁂𑀲𑀺𑀢𑀸 𑀪𑀽𑀭𑀺𑀤𑀢𑁆𑀢𑁂𑀦,_  
_𑀔𑀺𑀧𑁆𑀧𑀁 𑀧𑀸𑀧𑁂𑀲𑀼 𑀩𑁆𑀭𑀸𑀳𑁆𑀫𑀡𑀁𑁇_  


---

2147\. ( )



(821.)

2148\. _“𑀫𑀡𑀺𑀁 𑀧𑀕𑁆𑀕𑀬𑁆𑀳 𑀫𑀗𑁆𑀕𑀮𑁆𑀬𑀁,_  
_𑀲𑀸𑀥𑀼𑀯𑀺𑀢𑁆𑀢𑀁 𑀫𑀦𑁄𑀭𑀫𑀁;_  
_𑀲𑁂𑀮𑀁 𑀩𑁆𑀬𑀜𑁆𑀚𑀦𑀲𑀫𑁆𑀧𑀦𑁆𑀦𑀁,_  
_𑀓𑁄 𑀇𑀫𑀁 𑀫𑀡𑀺𑀫𑀚𑁆𑀛𑀕𑀸”𑁇_  


(822.)

2149\. _“𑀮𑁄𑀳𑀺𑀢𑀓𑁆𑀔𑀲𑀳𑀲𑁆𑀲𑀸𑀳𑀺,_  
_𑀲𑀫𑀦𑁆𑀢𑀸 𑀧𑀭𑀺𑀯𑀸𑀭𑀺𑀢𑀁;_  
_𑀅𑀚𑁆𑀚 𑀓𑀸𑀮𑀁 𑀧𑀣𑀁 𑀕𑀘𑁆𑀙𑀁,_  
_𑀅𑀚𑁆𑀛𑀕𑀸𑀳𑀁 𑀫𑀡𑀺𑀁 𑀇𑀫𑀁”𑁇_  


(823.)

2150\. _“𑀲𑀽𑀧𑀘𑀺𑀡𑁆𑀡𑁄 𑀅𑀬𑀁 𑀲𑁂𑀮𑁄,_  
_𑀅𑀘𑁆𑀘𑀺𑀢𑁄 𑀫𑀸𑀦𑀺𑀢𑁄 𑀲𑀤𑀸;_  
_𑀲𑀼𑀥𑀸𑀭𑀺𑀢𑁄 𑀲𑀼𑀦𑀺𑀓𑁆𑀔𑀺𑀢𑁆𑀢𑁄,_  
_𑀲𑀩𑁆𑀩𑀢𑁆𑀣𑀫𑀪𑀺𑀲𑀸𑀥𑀬𑁂𑁇_  


(824.)

2151\. _𑀉𑀧𑀘𑀸𑀭𑀯𑀺𑀧𑀦𑁆𑀦𑀲𑁆𑀲,_  
_𑀦𑀺𑀓𑁆𑀔𑁂𑀧𑁂 𑀥𑀸𑀭𑀡𑀸𑀬 𑀯𑀸;_  
_𑀅𑀬𑀁 𑀲𑁂𑀮𑁄 𑀯𑀺𑀦𑀸𑀲𑀸𑀬,_  
_𑀧𑀭𑀺𑀘𑀺𑀡𑁆𑀡𑁄 𑀅𑀬𑁄𑀦𑀺𑀲𑁄𑁇_  


(825.)

2152\. _𑀦 𑀇𑀫𑀁 𑀅𑀓𑀼𑀲𑀮𑁄 𑀤𑀺𑀩𑁆𑀬𑀁,_  
_𑀫𑀡𑀺𑀁 𑀥𑀸𑀭𑁂𑀢𑀼𑀫𑀸𑀭𑀳𑁄;_  
_𑀧𑀝𑀺𑀧𑀚𑁆𑀚 𑀲𑀢𑀁 𑀦𑀺𑀓𑁆𑀔𑀁,_  
_𑀤𑁂𑀳𑀺𑀫𑀁 𑀭𑀢𑀦𑀁 𑀫𑀫”𑁇_  


(826.)

2153\. _“𑀦 𑀘 𑀫𑁆𑀬𑀸𑀬𑀁 𑀫𑀡𑀻 𑀓𑁂𑀬𑁆𑀬𑁄,_  
_𑀕𑁄𑀳𑀺 𑀯𑀸 𑀭𑀢𑀦𑁂𑀳𑀺 𑀯𑀸;_  
_𑀲𑁂𑀮𑁄 𑀩𑁆𑀬𑀜𑁆𑀚𑀦𑀲𑀫𑁆𑀧𑀦𑁆𑀦𑁄,_  
_𑀦𑁂𑀯 𑀓𑁂𑀬𑁆𑀬𑁄 𑀫𑀡𑀻 𑀫𑀫”𑁇_  


(827.)

2154\. _“𑀦𑁄 𑀘𑁂 𑀢𑀬𑀸 𑀫𑀡𑀻 𑀓𑁂𑀬𑁆𑀬𑁄,_  
_𑀕𑁄𑀳𑀺 𑀯𑀸 𑀭𑀢𑀦𑁂𑀳𑀺 𑀯𑀸;_  
_𑀅𑀣 𑀓𑁂𑀦 𑀫𑀡𑀻 𑀓𑁂𑀬𑁆𑀬𑁄,_  
_𑀢𑀁 𑀫𑁂 𑀅𑀓𑁆𑀔𑀸𑀳𑀺 𑀧𑀼𑀘𑁆𑀙𑀺𑀢𑁄”𑁇_  


(828.)

2155\. _“𑀬𑁄 𑀫𑁂 𑀲𑀁𑀲𑁂 𑀫𑀳𑀸𑀦𑀸𑀕𑀁,_  
_𑀢𑁂𑀚𑀲𑁆𑀲𑀺𑀁 𑀤𑀼𑀭𑀢𑀺𑀓𑁆𑀓𑀫𑀁;_  
_𑀢𑀲𑁆𑀲 𑀤𑀚𑁆𑀚𑀁 𑀇𑀫𑀁 𑀲𑁂𑀮𑀁,_  
_𑀚𑀮𑀦𑁆𑀢𑀫𑀺𑀯 𑀢𑁂𑀚𑀲𑀸”𑁇_  


(829.)

2156\. _“𑀓𑁄 𑀦𑀼 𑀩𑁆𑀭𑀸𑀳𑁆𑀫𑀡𑀯𑀡𑁆𑀡𑁂𑀦,_  
_𑀲𑀼𑀧𑀡𑁆𑀡𑁄 𑀧𑀢𑀢𑀁 𑀯𑀭𑁄;_  
_𑀦𑀸𑀕𑀁 𑀚𑀺𑀕𑀻𑀲𑀫𑀦𑁆𑀯𑁂𑀲𑀺,_  
_𑀅𑀦𑁆𑀯𑁂𑀲𑀁 𑀪𑀓𑁆𑀔𑀫𑀢𑁆𑀢𑀦𑁄”𑁇_  


(830.)

2157\. _“𑀦𑀸𑀳𑀁 𑀤𑀺𑀚𑀸𑀥𑀺𑀧𑁄 𑀳𑁄𑀫𑀺,_  
_𑀦 𑀤𑀺𑀝𑁆𑀞𑁄 𑀕𑀭𑀼𑀍𑀑 𑀫𑀬𑀸;_  
_𑀆𑀲𑀻𑀯𑀺𑀲𑁂𑀦 𑀯𑀺𑀢𑁆𑀢𑁄𑀢𑀺,_  
_𑀯𑀚𑁆𑀚𑁄 𑀩𑁆𑀭𑀸𑀳𑁆𑀫𑀡 𑀫𑀁 𑀯𑀺𑀤𑀽”𑁇_  


(831.)

2158\. _“𑀓𑀺𑀁 𑀦𑀼 𑀢𑀼𑀬𑁆𑀳𑀁 𑀩𑀮𑀁 𑀅𑀢𑁆𑀣𑀺,_  
_𑀓𑀺𑀁 𑀲𑀺𑀧𑁆𑀧𑀁 𑀯𑀺𑀚𑁆𑀚𑀢𑁂 𑀢𑀯;_  
_𑀓𑀺𑀲𑁆𑀫𑀺𑀁 𑀯𑀸 𑀢𑁆𑀯𑀁 𑀧𑀭𑀢𑁆𑀣𑀤𑁆𑀥𑁄,_  
_𑀉𑀭𑀕𑀁 𑀦𑀸𑀧𑀘𑀸𑀬𑀲𑀺”𑁇_  


(832.)

2159\. _“𑀆𑀭𑀜𑁆𑀜𑀺𑀓𑀲𑁆𑀲 𑀇𑀲𑀺𑀦𑁄,_  
_𑀘𑀺𑀭𑀭𑀢𑁆𑀢𑀁 𑀢𑀧𑀲𑁆𑀲𑀺𑀦𑁄;_  
_𑀲𑀼𑀧𑀡𑁆𑀡𑁄 𑀓𑁄𑀲𑀺𑀬𑀲𑁆𑀲𑀓𑁆𑀔𑀸,_  
_𑀯𑀺𑀲𑀯𑀺𑀚𑁆𑀚𑀁 𑀅𑀦𑀼𑀢𑁆𑀢𑀭𑀁𑁇_  


(833.)

2160\. _𑀢𑀁 𑀪𑀸𑀯𑀺𑀢𑀢𑁆𑀢𑀜𑁆𑀜𑀢𑀭𑀁,_  
_𑀲𑀫𑁆𑀫𑀦𑁆𑀢𑀁 𑀧𑀩𑁆𑀩𑀢𑀦𑁆𑀢𑀭𑁂;_  
_𑀲𑀓𑁆𑀓𑀘𑁆𑀘𑀁 𑀢𑀁 𑀉𑀧𑀝𑁆𑀞𑀸𑀲𑀺𑀁,_  
_𑀭𑀢𑁆𑀢𑀺𑀦𑁆𑀤𑀺𑀯𑀫𑀢𑀦𑁆𑀤𑀺𑀢𑁄𑁇_  


(834.)

2161\. _𑀲𑁄 𑀢𑀤𑀸 𑀧𑀭𑀺𑀘𑀺𑀡𑁆𑀡𑁄 𑀫𑁂,_  
_𑀯𑀢𑁆𑀢𑀯𑀸 𑀩𑁆𑀭𑀳𑁆𑀫𑀘𑀭𑀺𑀬𑀯𑀸;_  
_𑀤𑀺𑀩𑁆𑀩𑀁 𑀧𑀸𑀢𑀼𑀓𑀭𑀻 𑀫𑀦𑁆𑀢𑀁,_  
_𑀓𑀸𑀫𑀲𑀸 𑀪𑀕𑀯𑀸 𑀫𑀫𑁇_  


(835.)

2162\. _𑀢𑁆𑀬𑀸𑀳𑀁 𑀫𑀦𑁆𑀢𑁂 𑀧𑀭𑀢𑁆𑀣𑀤𑁆𑀥𑁄,_  
_𑀦𑀸𑀳𑀁 𑀪𑀸𑀬𑀸𑀫𑀺 𑀪𑁄𑀕𑀺𑀦𑀁;_  
_𑀆𑀘𑀭𑀺𑀬𑁄 𑀯𑀺𑀲𑀖𑀸𑀢𑀸𑀦𑀁,_  
_𑀅𑀮𑀫𑁆𑀧𑀸𑀦𑁄𑀢𑀺 𑀫𑀁 𑀯𑀺𑀤𑀽”𑁇_  


(836.)

2163\. _“𑀕𑀡𑁆𑀳𑀸𑀫𑀲𑁂 𑀫𑀡𑀺𑀁 𑀢𑀸𑀢,_  
_𑀲𑁄𑀫𑀤𑀢𑁆𑀢 𑀯𑀺𑀚𑀸𑀦𑀳𑀺;_  
_𑀫𑀸 𑀤𑀡𑁆𑀟𑁂𑀦 𑀲𑀺𑀭𑀺𑀁 𑀧𑀢𑁆𑀢𑀁,_  
_𑀓𑀸𑀫𑀲𑀸 𑀧𑀚𑀳𑀺𑀫𑁆𑀳𑀲𑁂”𑁇_  


(837.)

2164\. _“𑀲𑀓𑀁 𑀦𑀺𑀯𑁂𑀲𑀦𑀁 𑀧𑀢𑁆𑀢𑀁,_  
_𑀬𑁄 𑀢𑀁 𑀩𑁆𑀭𑀸𑀳𑁆𑀫𑀡 𑀧𑀽𑀚𑀬𑀺;_  
_𑀏𑀯𑀁 𑀓𑀮𑁆𑀬𑀸𑀡𑀓𑀸𑀭𑀺𑀲𑁆𑀲,_  
_𑀓𑀺𑀁 𑀫𑁄𑀳𑀸 𑀤𑀼𑀩𑁆𑀪𑀺𑀫𑀺𑀘𑁆𑀙𑀲𑀺𑁇_  


(838.)

2165\. _𑀲𑀘𑁂 𑀢𑁆𑀯𑀁 𑀥𑀦𑀓𑀸𑀫𑁄𑀲𑀺,_  
_𑀪𑀽𑀭𑀺𑀤𑀢𑁆𑀢𑁄 𑀧𑀤𑀲𑁆𑀲𑀢𑀺;_  
_𑀢𑀫𑁂𑀯 𑀕𑀦𑁆𑀢𑁆𑀯𑀸 𑀬𑀸𑀘𑀲𑁆𑀲𑀼,_  
_𑀩𑀳𑀼𑀁 𑀤𑀲𑁆𑀲𑀢𑀺 𑀢𑁂 𑀥𑀦𑀁”𑁇_  


(839.)

2166\. _“𑀳𑀢𑁆𑀣𑀕𑀢𑀁 𑀧𑀢𑁆𑀢𑀕𑀢𑀁,_  
_𑀦𑀺𑀓𑀺𑀡𑁆𑀡𑀁 𑀔𑀸𑀤𑀺𑀢𑀼𑀁 𑀯𑀭𑀁;_  
_𑀫𑀸 𑀦𑁄 𑀲𑀦𑁆𑀤𑀺𑀝𑁆𑀞𑀺𑀓𑁄 𑀅𑀢𑁆𑀣𑁄,_  
_𑀲𑁄𑀫𑀤𑀢𑁆𑀢 𑀉𑀧𑀘𑁆𑀘𑀕𑀸”𑁇_  


(840.)

2167\. _“𑀧𑀘𑁆𑀘𑀢𑀺 𑀦𑀺𑀭𑀬𑁂 𑀖𑁄𑀭𑁂,_  
_𑀫𑀳𑀺𑀲𑁆𑀲𑀫𑀧𑀺 𑀯𑀺𑀯𑀭𑀢𑀺;_  
_𑀫𑀺𑀢𑁆𑀢𑀤𑀼𑀩𑁆𑀪𑀻 𑀳𑀺𑀢𑀘𑁆𑀘𑀸𑀕𑀻,_  
_𑀚𑀻𑀯𑀭𑁂𑀯𑀸𑀧𑀺 𑀲𑀼𑀲𑁆𑀲𑀢𑀺𑁇_  


(841.)

2168\. _𑀲𑀘𑁂 𑀢𑁆𑀯𑀁 𑀥𑀦𑀓𑀸𑀫𑁄𑀲𑀺,_  
_𑀪𑀽𑀭𑀺𑀤𑀢𑁆𑀢𑁄 𑀧𑀤𑀲𑁆𑀲𑀢𑀺;_  
_𑀫𑀜𑁆𑀜𑁂 𑀅𑀢𑁆𑀢𑀓𑀢𑀁 𑀯𑁂𑀭𑀁,_  
_𑀦𑀘𑀺𑀭𑀁 𑀯𑁂𑀤𑀬𑀺𑀲𑁆𑀲𑀲𑀺”𑁇_  


(842.)

2169\. _“𑀫𑀳𑀸𑀬𑀜𑁆𑀜𑀁 𑀬𑀚𑀺𑀢𑁆𑀯𑀸𑀦,_  
_𑀏𑀯𑀁 𑀲𑀼𑀚𑁆𑀛𑀦𑁆𑀢𑀺 𑀩𑁆𑀭𑀸𑀳𑁆𑀫𑀡𑀸;_  
_𑀫𑀳𑀸𑀬𑀜𑁆𑀜𑀁 𑀬𑀚𑀺𑀲𑁆𑀲𑀸𑀫,_  
_𑀏𑀯𑀁 𑀫𑁄𑀓𑁆𑀔𑀸𑀫 𑀧𑀸𑀧𑀓𑀸”𑁇_  


(843.)

2170\. _“𑀳𑀦𑁆𑀤 𑀤𑀸𑀦𑀺 𑀅𑀧𑀸𑀬𑀸𑀫𑀺,_  
_𑀦𑀸𑀳𑀁 𑀅𑀚𑁆𑀚 𑀢𑀬𑀸 𑀲𑀳;_  
_𑀧𑀤𑀫𑁆𑀧𑁂𑀓𑀁 𑀦 𑀕𑀘𑁆𑀙𑁂𑀬𑁆𑀬𑀁,_  
_𑀏𑀯𑀁 𑀓𑀺𑀩𑁆𑀩𑀺𑀲𑀓𑀸𑀭𑀺𑀦𑀸”𑁇_  


(844.)

2171\. _𑀇𑀤𑀁 𑀯𑀢𑁆𑀯𑀸𑀦 𑀧𑀺𑀢𑀭𑀁,_  
_𑀲𑁄𑀫𑀤𑀢𑁆𑀢𑁄 𑀩𑀳𑀼𑀲𑁆𑀲𑀼𑀢𑁄;_  
_𑀉𑀚𑁆𑀛𑀸𑀧𑁂𑀢𑁆𑀯𑀸𑀦 𑀪𑀽𑀢𑀸𑀦𑀺,_  
_𑀢𑀫𑁆𑀳𑀸 𑀞𑀸𑀦𑀸 𑀅𑀧𑀓𑁆𑀓𑀫𑀺𑁇_  


(845.)

2172\. _“𑀕𑀡𑁆𑀳𑀸𑀳𑁂𑀢𑀁 𑀫𑀳𑀸𑀦𑀸𑀕𑀁,_  
_𑀆𑀳𑀭𑁂𑀢𑀁 𑀫𑀡𑀺𑀁 𑀫𑀫;_  
_𑀇𑀦𑁆𑀤𑀕𑁄𑀧𑀓𑀯𑀡𑁆𑀡𑀸𑀪𑁄,_  
_𑀬𑀲𑁆𑀲 𑀮𑁄𑀳𑀺𑀢𑀓𑁄 𑀲𑀺𑀭𑁄𑁇_  


(846.)

2173\. _𑀓𑀧𑁆𑀧𑀸𑀲𑀧𑀺𑀘𑀼𑀭𑀸𑀲𑀻𑀯,_  
_𑀏𑀲𑁄 𑀓𑀸𑀬𑁄 𑀧𑀤𑀺𑀲𑁆𑀲𑀢𑀺;_  
_𑀯𑀫𑁆𑀫𑀺𑀓𑀕𑁆𑀕𑀕𑀢𑁄 𑀲𑁂𑀢𑀺,_  
_𑀢𑀁 𑀢𑁆𑀯𑀁 𑀕𑀡𑁆𑀳𑀸𑀳𑀺 𑀩𑁆𑀭𑀸𑀳𑁆𑀫𑀡”𑁇_  


(847.)

2174\. _𑀅𑀣𑁄𑀲𑀥𑁂𑀳𑀺 𑀤𑀺𑀩𑁆𑀩𑁂𑀳𑀺,_  
_𑀚𑀧𑁆𑀧𑀁 𑀫𑀦𑁆𑀢𑀧𑀤𑀸𑀦𑀺 𑀘;_  
_𑀏𑀯𑀁 𑀢𑀁 𑀅𑀲𑀓𑁆𑀔𑀺 𑀲𑀢𑁆𑀣𑀼𑀁,_  
_𑀓𑀢𑁆𑀯𑀸 𑀧𑀭𑀺𑀢𑁆𑀢𑀫𑀢𑁆𑀢𑀦𑁄𑁇_  


---

2175\. ( )



(848.)

2176\. _“𑀫𑀫𑀁 𑀤𑀺𑀲𑁆𑀯𑀸𑀦 𑀆𑀬𑀦𑁆𑀢𑀁,_  
_𑀲𑀩𑁆𑀩𑀓𑀸𑀫𑀲𑀫𑀺𑀤𑁆𑀥𑀺𑀦𑀁;_  
_𑀇𑀦𑁆𑀤𑁆𑀭𑀺𑀬𑀸𑀦𑀺 𑀅𑀳𑀝𑁆𑀞𑀸𑀦𑀺,_  
_𑀲𑀸𑀯𑀁 𑀚𑀸𑀢𑀁 𑀫𑀼𑀔𑀁 𑀢𑀯𑁇_  


(849.)

2177\. _𑀧𑀤𑁆𑀫𑀁 𑀬𑀣𑀸 𑀳𑀢𑁆𑀣𑀕𑀢𑀁,_  
_𑀧𑀸𑀡𑀺𑀦𑀸 𑀧𑀭𑀺𑀫𑀤𑁆𑀤𑀺𑀢𑀁;_  
_𑀲𑀸𑀯𑀁 𑀚𑀸𑀢𑀁 𑀫𑀼𑀔𑀁 𑀢𑀼𑀬𑁆𑀳𑀁,_  
_𑀫𑀫𑀁 𑀤𑀺𑀲𑁆𑀯𑀸𑀦 𑀏𑀤𑀺𑀲𑀁𑁇_  


(850.)

2178\. _𑀓𑀘𑁆𑀘𑀺 𑀦𑀼 𑀢𑁂 𑀦𑀸𑀪𑀺𑀲𑀲𑀺,_  
_𑀓𑀘𑁆𑀘𑀺 𑀢𑁂 𑀅𑀢𑁆𑀣𑀺 𑀯𑁂𑀤𑀦𑀸;_  
_𑀬𑁂𑀦 𑀲𑀸𑀯𑀁 𑀫𑀼𑀔𑀁 𑀢𑀼𑀬𑁆𑀳𑀁,_  
_𑀫𑀫𑀁 𑀤𑀺𑀲𑁆𑀯𑀸𑀦 𑀆𑀕𑀢𑀁”𑁇_  


(851.)

2179\. _“𑀲𑀼𑀧𑀺𑀦𑀁 𑀢𑀸𑀢 𑀅𑀤𑁆𑀤𑀓𑁆𑀔𑀺𑀁,_  
_𑀇𑀢𑁄 𑀫𑀸𑀲𑀁 𑀅𑀥𑁄𑀕𑀢𑀁;_  
_𑀤𑀓𑁆𑀔𑀺𑀡𑀁 𑀯𑀺𑀬 𑀫𑁂 𑀩𑀸𑀳𑀼𑀁,_  
_𑀙𑁂𑀢𑁆𑀯𑀸 𑀭𑀼𑀳𑀺𑀭𑀫𑀓𑁆𑀔𑀺𑀢𑀁;_  
_𑀧𑀼𑀭𑀺𑀲𑁄 𑀆𑀤𑀸𑀬 𑀧𑀓𑁆𑀓𑀸𑀫𑀺,_  
_𑀫𑀫 𑀭𑁄𑀤𑀦𑁆𑀢𑀺𑀬𑀸 𑀲𑀢𑀺𑁇_  


(852.)

2180\. _𑀬𑀢𑁄𑀳𑀁 𑀲𑀼𑀧𑀺𑀦𑀫𑀤𑁆𑀤𑀓𑁆𑀔𑀺𑀁,_  
_𑀲𑀼𑀤𑀲𑁆𑀲𑀦 𑀯𑀺𑀚𑀸𑀦𑀳𑀺;_  
_𑀢𑀢𑁄 𑀤𑀺𑀯𑀸 𑀯𑀸 𑀭𑀢𑁆𑀢𑀺𑀁 𑀯𑀸,_  
_𑀲𑀼𑀔𑀁 𑀫𑁂 𑀦𑁄𑀧𑀮𑀩𑁆𑀪𑀢𑀺”𑁇_  


(853.)

2181\. _“𑀬𑀁 𑀧𑀼𑀩𑁆𑀩𑁂 𑀧𑀭𑀺𑀯𑀸𑀭𑀺𑀁𑀲𑀼,_  
_𑀓𑀜𑁆𑀜𑀸 𑀭𑀼𑀘𑀺𑀭𑀯𑀺𑀕𑁆𑀕𑀳𑀸;_  
_𑀳𑁂𑀫𑀚𑀸𑀮𑀧𑀝𑀺𑀘𑁆𑀙𑀦𑁆𑀦𑀸,_  
_𑀪𑀽𑀭𑀺𑀤𑀢𑁆𑀢𑁄 𑀦 𑀤𑀺𑀲𑁆𑀲𑀢𑀺𑁇_  


(854.)

2182\. _𑀬𑀁 𑀧𑀼𑀩𑁆𑀩𑁂 𑀧𑀭𑀺𑀯𑀸𑀭𑀺𑀁𑀲𑀼,_  
_𑀦𑁂𑀢𑁆𑀢𑀺𑀁𑀲𑀯𑀭𑀥𑀸𑀭𑀺𑀦𑁄;_  
_𑀓𑀡𑀺𑀓𑀸𑀭𑀸𑀯 𑀲𑀫𑁆𑀨𑀼𑀮𑁆𑀮𑀸,_  
_𑀪𑀽𑀭𑀺𑀤𑀢𑁆𑀢𑁄 𑀦 𑀤𑀺𑀲𑁆𑀲𑀢𑀺𑁇_  


(855.)

2183\. _𑀳𑀦𑁆𑀤 𑀤𑀸𑀦𑀺 𑀕𑀫𑀺𑀲𑁆𑀲𑀸𑀫,_  
_𑀪𑀽𑀭𑀺𑀤𑀢𑁆𑀢𑀦𑀺𑀯𑁂𑀲𑀦𑀁;_  
_𑀥𑀫𑁆𑀫𑀝𑁆𑀞𑀁 𑀲𑀻𑀮𑀲𑀫𑁆𑀧𑀦𑁆𑀦𑀁,_  
_𑀧𑀲𑁆𑀲𑀸𑀫 𑀢𑀯 𑀪𑀸𑀢𑀭𑀁”𑁇_  


(856.)

2184\. _𑀢𑀜𑁆𑀘 𑀤𑀺𑀲𑁆𑀯𑀸𑀦 𑀆𑀬𑀦𑁆𑀢𑀺𑀁,_  
_𑀪𑀽𑀭𑀺𑀤𑀢𑁆𑀢𑀲𑁆𑀲 𑀫𑀸𑀢𑀭𑀁;_  
_𑀩𑀸𑀳𑀸 𑀧𑀕𑁆𑀕𑀬𑁆𑀳 𑀧𑀓𑁆𑀓𑀦𑁆𑀤𑀼𑀁,_  
_𑀪𑀽𑀭𑀺𑀤𑀢𑁆𑀢𑀲𑁆𑀲 𑀦𑀸𑀭𑀺𑀬𑁄𑁇_  


(857.)

2185\. _“𑀧𑀼𑀢𑁆𑀢𑀁 𑀢𑁂𑀬𑁆𑀬𑁂 𑀦 𑀚𑀸𑀦𑀸𑀫,_  
_𑀇𑀢𑁄 𑀫𑀸𑀲𑀁 𑀅𑀥𑁄𑀕𑀢𑀁;_  
_𑀫𑀢𑀁 𑀯𑀸 𑀬𑀤𑀺 𑀯𑀸 𑀚𑀻𑀯𑀁,_  
_𑀪𑀽𑀭𑀺𑀤𑀢𑁆𑀢𑀁 𑀬𑀲𑀲𑁆𑀲𑀺𑀦𑀁𑁇_  


(858.)

2186\. _𑀲𑀓𑀼𑀡𑀻 𑀳𑀢𑀧𑀼𑀢𑁆𑀢𑀸𑀯,_  
_𑀲𑀼𑀜𑁆𑀜𑀁 𑀤𑀺𑀲𑁆𑀯𑀸 𑀓𑀼𑀮𑀸𑀯𑀓𑀁;_  
_𑀘𑀺𑀭𑀁 𑀤𑀼𑀓𑁆𑀔𑁂𑀦 𑀛𑀸𑀬𑀺𑀲𑁆𑀲𑀁,_  
_𑀪𑀽𑀭𑀺𑀤𑀢𑁆𑀢𑀁 𑀅𑀧𑀲𑁆𑀲𑀢𑀻𑁇_  


(859.)

2187\. _𑀓𑀼𑀭𑀭𑀻 𑀳𑀢𑀙𑀸𑀧𑀸𑀯,_  
_𑀲𑀼𑀜𑁆𑀜𑀁 𑀤𑀺𑀲𑁆𑀯𑀸 𑀓𑀼𑀮𑀸𑀯𑀓𑀁;_  
_𑀘𑀺𑀭𑀁 𑀤𑀼𑀓𑁆𑀔𑁂𑀦 𑀛𑀸𑀬𑀺𑀲𑁆𑀲𑀁,_  
_𑀪𑀽𑀭𑀺𑀤𑀢𑁆𑀢𑀁 𑀅𑀧𑀲𑁆𑀲𑀢𑀻𑁇_  


(860.)

2188\. _𑀲𑀸 𑀦𑀽𑀦 𑀘𑀓𑁆𑀓𑀯𑀸𑀓𑀻𑀯,_  
_𑀧𑀮𑁆𑀮𑀮𑀲𑁆𑀫𑀺𑀁 𑀅𑀦𑁄𑀤𑀓𑁂;_  
_𑀘𑀺𑀭𑀁 𑀤𑀼𑀓𑁆𑀔𑁂𑀦 𑀛𑀸𑀬𑀺𑀲𑁆𑀲𑀁,_  
_𑀪𑀽𑀭𑀺𑀤𑀢𑁆𑀢𑀁 𑀅𑀧𑀲𑁆𑀲𑀢𑀻𑁇_  


(861.)

2189\. _𑀓𑀫𑁆𑀫𑀸𑀭𑀸𑀦𑀁 𑀬𑀣𑀸 𑀉𑀓𑁆𑀓𑀸,_  
_𑀅𑀦𑁆𑀢𑁄 𑀛𑀸𑀬𑀢𑀺 𑀦𑁄 𑀩𑀳𑀺;_  
_𑀏𑀯𑀁 𑀛𑀸𑀬𑀸𑀫𑀺 𑀲𑁄𑀓𑁂𑀦,_  
_𑀪𑀽𑀭𑀺𑀤𑀢𑁆𑀢𑀁 𑀅𑀧𑀲𑁆𑀲𑀢𑀻”𑁇_  


(862.)

2190\. _𑀲𑀸𑀮𑀸𑀯 𑀲𑀫𑁆𑀧𑀫𑀣𑀺𑀢𑀸,_  
_𑀫𑀸𑀮𑀼𑀢𑁂𑀦 𑀧𑀫𑀤𑁆𑀤𑀺𑀢𑀸;_  
_𑀲𑁂𑀦𑁆𑀢𑀺 𑀧𑀼𑀢𑁆𑀢𑀸 𑀘 𑀤𑀸𑀭𑀸 𑀘,_  
_𑀪𑀽𑀭𑀺𑀤𑀢𑁆𑀢𑀦𑀺𑀯𑁂𑀲𑀦𑁂𑁇_  


(863.)

2191\. _𑀇𑀤𑀁 𑀲𑀼𑀢𑁆𑀯𑀸𑀦 𑀦𑀺𑀕𑁆𑀖𑁄𑀲𑀁,_  
_𑀪𑀽𑀭𑀺𑀤𑀢𑁆𑀢𑀦𑀺𑀯𑁂𑀲𑀦𑁂;_  
_𑀅𑀭𑀺𑀝𑁆𑀞𑁄 𑀘 𑀲𑀼𑀪𑁄𑀕𑁄 𑀘,_  
_𑀧𑀥𑀸𑀯𑀺𑀁𑀲𑀼 𑀅𑀦𑀦𑁆𑀢𑀭𑀸𑁇_  


(864.)

2192\. _“𑀅𑀫𑁆𑀫 𑀅𑀲𑁆𑀲𑀸𑀲 𑀫𑀸 𑀲𑁄𑀘𑀺,_  
_𑀏𑀯𑀁𑀥𑀫𑁆𑀫𑀸 𑀳𑀺 𑀧𑀸𑀡𑀺𑀦𑁄;_  
_𑀘𑀯𑀦𑁆𑀢𑀺 𑀉𑀧𑀧𑀚𑁆𑀚𑀦𑁆𑀢𑀺,_  
_𑀏𑀲𑀲𑁆𑀲 𑀧𑀭𑀺𑀡𑀸𑀫𑀺𑀢𑀸”𑁇_  


(865.)

2193\. _“𑀅𑀳𑀫𑁆𑀧𑀺 𑀢𑀸𑀢 𑀚𑀸𑀦𑀸𑀫𑀺,_  
_𑀏𑀯𑀁𑀥𑀫𑁆𑀫𑀸 𑀳𑀺 𑀧𑀸𑀡𑀺𑀦𑁄;_  
_𑀲𑁄𑀓𑁂𑀦 𑀘 𑀧𑀭𑁂𑀢𑀲𑁆𑀫𑀺,_  
_𑀪𑀽𑀭𑀺𑀤𑀢𑁆𑀢𑀁 𑀅𑀧𑀲𑁆𑀲𑀢𑀻𑁇_  


(866.)

2194\. _𑀅𑀚𑁆𑀚 𑀘𑁂 𑀫𑁂 𑀇𑀫𑀁 𑀭𑀢𑁆𑀢𑀺𑀁,_  
_𑀲𑀼𑀤𑀲𑁆𑀲𑀦 𑀯𑀺𑀚𑀸𑀦𑀳𑀺;_  
_𑀪𑀽𑀭𑀺𑀤𑀢𑁆𑀢𑀁 𑀅𑀧𑀲𑁆𑀲𑀦𑁆𑀢𑀻,_  
_𑀫𑀜𑁆𑀜𑁂 𑀳𑀺𑀲𑁆𑀲𑀸𑀫𑀺 𑀚𑀻𑀯𑀺𑀢𑀁”𑁇_  


(867.)

2195\. _“𑀅𑀫𑁆𑀫 𑀅𑀲𑁆𑀲𑀸𑀲 𑀫𑀸 𑀲𑁄𑀘𑀺,_  
_𑀆𑀦𑀬𑀺𑀲𑁆𑀲𑀸𑀫 𑀪𑀸𑀢𑀭𑀁;_  
_𑀤𑀺𑀲𑁄𑀤𑀺𑀲𑀁 𑀕𑀫𑀺𑀲𑁆𑀲𑀸𑀫,_  
_𑀪𑀸𑀢𑀼𑀧𑀭𑀺𑀬𑁂𑀲𑀦𑀁 𑀘𑀭𑀁𑁇_  


(868.)

2196\. _𑀧𑀩𑁆𑀩𑀢𑁂 𑀕𑀺𑀭𑀺𑀤𑀼𑀕𑁆𑀕𑁂𑀲𑀼,_  
_𑀕𑀸𑀫𑁂𑀲𑀼 𑀦𑀺𑀕𑀫𑁂𑀲𑀼 𑀘;_  
_𑀑𑀭𑁂𑀦 𑀲𑀢𑁆𑀢𑀭𑀢𑁆𑀢𑀲𑁆𑀲,_  
_𑀪𑀸𑀢𑀭𑀁 𑀧𑀲𑁆𑀲 𑀆𑀕𑀢𑀁”𑁇_  


(869.)

2197\. _“𑀳𑀢𑁆𑀣𑀸 𑀧𑀫𑀼𑀢𑁆𑀢𑁄 𑀉𑀭𑀕𑁄,_  
_𑀧𑀸𑀤𑁂 𑀢𑁂 𑀦𑀺𑀧𑀢𑀻 𑀪𑀼𑀲𑀁;_  
_𑀓𑀘𑁆𑀘𑀺 𑀦𑀼 𑀢𑀁 𑀟𑀁𑀲𑀻 𑀢𑀸𑀢,_  
_𑀫𑀸 𑀪𑀸𑀬𑀺 𑀲𑀼𑀔𑀺𑀢𑁄 𑀪𑀯”𑁇_  


(870.)

2198\. _“𑀦𑁂𑀯 𑀫𑀬𑁆𑀳𑀁 𑀅𑀬𑀁 𑀦𑀸𑀕𑁄,_  
_𑀅𑀮𑀁 𑀤𑀼𑀓𑁆𑀔𑀸𑀬 𑀓𑀸𑀬𑀘𑀺;_  
_𑀬𑀸𑀯𑀢𑀢𑁆𑀣𑀺 𑀅𑀳𑀺𑀕𑁆𑀕𑀸𑀳𑁄,_  
_𑀫𑀬𑀸 𑀪𑀺𑀬𑁆𑀬𑁄 𑀦 𑀯𑀺𑀚𑁆𑀚𑀢𑀺”𑁇_  


(871.)

2199\. _“𑀓𑁄 𑀦𑀼 𑀩𑁆𑀭𑀸𑀳𑁆𑀫𑀡𑀯𑀡𑁆𑀡𑁂𑀦,_  
_𑀤𑀺𑀢𑁆𑀢𑁄 𑀧𑀭𑀺𑀲𑀫𑀸𑀕𑀢𑁄;_  
_𑀅𑀯𑁆𑀳𑀸𑀬𑀦𑁆𑀢𑀼 𑀲𑀼𑀬𑀼𑀤𑁆𑀥𑁂𑀦,_  
_𑀲𑀼𑀡𑀦𑁆𑀢𑀼 𑀧𑀭𑀺𑀲𑀸 𑀫𑀫”𑁇_  


(872.)

2200\. _“𑀢𑁆𑀯𑀁 𑀫𑀁 𑀦𑀸𑀕𑁂𑀦 𑀆𑀮𑀫𑁆𑀧,_  
_𑀅𑀳𑀁 𑀫𑀡𑁆𑀟𑀽𑀓𑀙𑀸𑀧𑀺𑀬𑀸;_  
_𑀳𑁄𑀢𑀼 𑀦𑁄 𑀅𑀩𑁆𑀪𑀼𑀢𑀁 𑀢𑀢𑁆𑀣,_  
_𑀆 𑀲𑀳𑀲𑁆𑀲𑁂𑀳𑀺 𑀧𑀜𑁆𑀘𑀳𑀺”𑁇_  


(873.)

2201\. _“𑀅𑀳𑀜𑁆𑀳𑀺 𑀯𑀲𑀼𑀫𑀸 𑀅𑀟𑁆𑀠𑁄,_  
_𑀢𑁆𑀯𑀁 𑀤𑀮𑀺𑀤𑁆𑀤𑁄𑀲𑀺 𑀫𑀸𑀡𑀯;_  
_𑀓𑁄 𑀦𑀼 𑀢𑁂 𑀧𑀸𑀝𑀺𑀪𑁄𑀕𑀢𑁆𑀣𑀺,_  
_𑀉𑀧𑀚𑀽𑀢𑀜𑁆𑀘 𑀓𑀺𑀁 𑀲𑀺𑀬𑀸𑁇_  


(874.)

2202\. _𑀉𑀧𑀚𑀽𑀢𑀜𑁆𑀘 𑀫𑁂 𑀅𑀲𑁆𑀲,_  
_𑀧𑀸𑀝𑀺𑀪𑁄𑀕𑁄 𑀘 𑀢𑀸𑀤𑀺𑀲𑁄;_  
_𑀳𑁄𑀢𑀼 𑀦𑁄 𑀅𑀩𑁆𑀪𑀼𑀢𑀁 𑀢𑀢𑁆𑀣,_  
_𑀆 𑀲𑀳𑀲𑁆𑀲𑁂𑀳𑀺 𑀧𑀜𑁆𑀘𑀳𑀺”𑁇_  


(875.)

2203\. _“𑀲𑀼𑀡𑁄𑀳𑀺 𑀫𑁂 𑀫𑀳𑀸𑀭𑀸𑀚,_  
_𑀯𑀘𑀦𑀁 𑀪𑀤𑁆𑀤𑀫𑀢𑁆𑀣𑀼 𑀢𑁂;_  
_𑀧𑀜𑁆𑀘𑀦𑁆𑀦𑀁 𑀫𑁂 𑀲𑀳𑀲𑁆𑀲𑀸𑀦𑀁,_  
_𑀧𑀸𑀝𑀺𑀪𑁄𑀕𑁄 𑀳𑀺 𑀓𑀺𑀢𑁆𑀢𑀺𑀫”𑁇_  


(876.)

2204\. _“𑀧𑁂𑀢𑁆𑀢𑀺𑀓𑀁 𑀯𑀸 𑀇𑀡𑀁 𑀳𑁄𑀢𑀺,_  
_𑀬𑀁 𑀯𑀸 𑀳𑁄𑀢𑀺 𑀲𑀬𑀁𑀓𑀢𑀁;_  
_𑀓𑀺𑀁 𑀢𑁆𑀯𑀁 𑀏𑀯𑀁 𑀩𑀳𑀼𑀁 𑀫𑀬𑁆𑀳𑀁,_  
_𑀥𑀦𑀁 𑀬𑀸𑀘𑀲𑀺 𑀩𑁆𑀭𑀸𑀳𑁆𑀫𑀡”𑁇_  


(877.)

2205\. _“𑀅𑀮𑀫𑁆𑀧𑀸𑀦𑁄 𑀳𑀺 𑀦𑀸𑀕𑁂𑀦,_  
_𑀫𑀫𑀁 𑀅𑀪𑀺𑀚𑀺𑀕𑀻𑀲𑀢𑀺;_  
_𑀅𑀳𑀁 𑀫𑀡𑁆𑀟𑀽𑀓𑀙𑀸𑀧𑀺𑀬𑀸,_  
_𑀟𑀁𑀲𑀬𑀺𑀲𑁆𑀲𑀸𑀫𑀺 𑀩𑁆𑀭𑀸𑀳𑁆𑀫𑀡𑀁𑁇_  


(878.)

2206\. _𑀢𑀁 𑀢𑁆𑀯𑀁 𑀤𑀝𑁆𑀞𑀼𑀁 𑀫𑀳𑀸𑀭𑀸𑀚,_  
_𑀅𑀚𑁆𑀚 𑀭𑀝𑁆𑀞𑀸𑀪𑀺𑀯𑀟𑁆𑀠𑀦;_  
_𑀔𑀢𑁆𑀢𑀲𑀁𑀖𑀧𑀭𑀺𑀩𑁆𑀬𑀽𑀍𑀳𑁄,_  
_𑀦𑀺𑀬𑁆𑀬𑀸𑀳𑀺 𑀅𑀳𑀺𑀤𑀲𑁆𑀲𑀦𑀁”𑁇_  


(879.)

2207\. _“𑀦𑁂𑀯 𑀢𑀁 𑀅𑀢𑀺𑀫𑀜𑁆𑀜𑀸𑀫𑀺,_  
_𑀲𑀺𑀧𑁆𑀧𑀯𑀸𑀤𑁂𑀦 𑀫𑀸𑀡𑀯;_  
_𑀅𑀢𑀺𑀫𑀢𑁆𑀢𑁄𑀲𑀺 𑀲𑀺𑀧𑁆𑀧𑁂𑀦,_  
_𑀉𑀭𑀕𑀁 𑀦𑀸𑀧𑀘𑀸𑀬𑀲𑀺”𑁇_  


(880.)

2208\. _“𑀅𑀳𑀫𑁆𑀧𑀺 𑀦𑀸𑀢𑀺𑀫𑀜𑁆𑀜𑀸𑀫𑀺,_  
_𑀲𑀺𑀧𑁆𑀧𑀯𑀸𑀤𑁂𑀦 𑀩𑁆𑀭𑀸𑀳𑁆𑀫𑀡;_  
_𑀅𑀯𑀺𑀲𑁂𑀦 𑀘 𑀦𑀸𑀕𑁂𑀦,_  
_𑀪𑀼𑀲𑀁 𑀯𑀜𑁆𑀘𑀬𑀲𑁂 𑀚𑀦𑀁𑁇_  


(881.)

2209\. _𑀏𑀯𑀜𑁆𑀘𑁂𑀢𑀁 𑀚𑀦𑁄 𑀚𑀜𑁆𑀜𑀸,_  
_𑀬𑀣𑀸 𑀚𑀸𑀦𑀸𑀫𑀺 𑀢𑀁 𑀅𑀳𑀁;_  
_𑀦 𑀢𑁆𑀯𑀁 𑀮𑀪𑀲𑀺 𑀆𑀮𑀫𑁆𑀧,_  
_𑀪𑀼𑀲𑀫𑀼𑀝𑁆𑀞𑀺𑀁 𑀓𑀼𑀢𑁄 𑀥𑀦𑀁”𑁇_  


(882.)

2210\. _“𑀔𑀭𑀸𑀚𑀺𑀦𑁄 𑀚𑀝𑀻 𑀤𑀼𑀫𑁆𑀫𑀻,_  
_𑀤𑀺𑀢𑁆𑀢𑁄 𑀧𑀭𑀺𑀲𑀫𑀸𑀕𑀢𑁄;_  
_𑀬𑁄 𑀢𑁆𑀯𑀁 𑀏𑀯𑀁 𑀕𑀢𑀁 𑀦𑀸𑀕𑀁,_  
_𑀅𑀯𑀺𑀲𑁄 𑀅𑀢𑀺𑀫𑀜𑁆𑀜𑀲𑀺𑁇_  


(883.)

2211\. _𑀆𑀲𑀚𑁆𑀚 𑀔𑁄 𑀦𑀁 𑀚𑀜𑁆𑀜𑀸𑀲𑀺,_  
_𑀧𑀼𑀡𑁆𑀡𑀁 𑀉𑀕𑁆𑀕𑀲𑁆𑀲 𑀢𑁂𑀚𑀲𑁄;_  
_𑀫𑀜𑁆𑀜𑁂 𑀢𑀁 𑀪𑀲𑁆𑀫𑀭𑀸𑀲𑀺𑀁𑀯,_  
_𑀔𑀺𑀧𑁆𑀧𑀫𑁂𑀲𑁄 𑀓𑀭𑀺𑀲𑁆𑀲𑀢𑀺”𑁇_  


(884.)

2212\. _“𑀲𑀺𑀬𑀸 𑀯𑀺𑀲𑀁 𑀲𑀺𑀮𑀼𑀢𑁆𑀢𑀲𑁆𑀲,_  
_𑀤𑁂𑀟𑁆𑀟𑀼𑀪𑀲𑁆𑀲 𑀲𑀺𑀮𑀸𑀪𑀼𑀦𑁄;_  
_𑀦𑁂𑀯 𑀮𑁄𑀳𑀺𑀢𑀲𑀻𑀲𑀲𑁆𑀲,_  
_𑀯𑀺𑀲𑀁 𑀦𑀸𑀕𑀲𑁆𑀲 𑀯𑀺𑀚𑁆𑀚𑀢𑀺”𑁇_  


(885.)

2213\. _“𑀲𑀼𑀢𑀫𑁂𑀢𑀁 𑀅𑀭𑀳𑀢𑀁,_  
_𑀲𑀜𑁆𑀜𑀢𑀸𑀦𑀁 𑀢𑀧𑀲𑁆𑀲𑀺𑀦𑀁;_  
_𑀇𑀥 𑀤𑀸𑀦𑀸𑀦𑀺 𑀤𑀢𑁆𑀯𑀸𑀦,_  
_𑀲𑀕𑁆𑀕𑀁 𑀕𑀘𑁆𑀙𑀦𑁆𑀢𑀺 𑀤𑀸𑀬𑀓𑀸;_  
_𑀚𑀻𑀯𑀦𑁆𑀢𑁄 𑀤𑁂𑀳𑀺 𑀤𑀸𑀦𑀸𑀦𑀺,_  
_𑀬𑀤𑀺 𑀢𑁂 𑀅𑀢𑁆𑀣𑀺 𑀤𑀸𑀢𑀯𑁂𑁇_  


(886.)

2214\. _𑀅𑀬𑀁 𑀦𑀸𑀕𑁄 𑀫𑀳𑀺𑀤𑁆𑀥𑀺𑀓𑁄,_  
_𑀢𑁂𑀚𑀲𑁆𑀲𑀻 𑀤𑀼𑀭𑀢𑀺𑀓𑁆𑀓𑀫𑁄;_  
_𑀢𑁂𑀦 𑀢𑀁 𑀟𑀁𑀲𑀬𑀺𑀲𑁆𑀲𑀸𑀫𑀺,_  
_𑀲𑁄 𑀢𑀁 𑀪𑀲𑁆𑀫𑀁 𑀓𑀭𑀺𑀲𑁆𑀲𑀢𑀺”𑁇_  


(887.)

2215\. _“𑀫𑀬𑀸𑀧𑁂𑀢𑀁 𑀲𑀼𑀢𑀁 𑀲𑀫𑁆𑀫,_  
_𑀲𑀜𑁆𑀜𑀢𑀸𑀦𑀁 𑀢𑀧𑀲𑁆𑀲𑀺𑀦𑀁;_  
_𑀇𑀥 𑀤𑀸𑀦𑀸𑀦𑀺 𑀤𑀢𑁆𑀯𑀸𑀦,_  
_𑀲𑀕𑁆𑀕𑀁 𑀕𑀘𑁆𑀙𑀦𑁆𑀢𑀺 𑀤𑀸𑀬𑀓𑀸;_  
_𑀢𑁆𑀯𑀫𑁂𑀯 𑀤𑁂𑀳𑀺 𑀚𑀻𑀯𑀦𑁆𑀢𑁄,_  
_𑀬𑀤𑀺 𑀢𑁂 𑀅𑀢𑁆𑀣𑀺 𑀤𑀸𑀢𑀯𑁂𑁇_  


(888.)

2216\. _𑀅𑀬𑀁 𑀅𑀚𑀫𑀼𑀔𑀻 𑀦𑀸𑀫,_  
_𑀧𑀼𑀡𑁆𑀡𑀸 𑀉𑀕𑁆𑀕𑀲𑁆𑀲 𑀢𑁂𑀚𑀲𑁄;_  
_𑀢𑀸𑀬 𑀢𑀁 𑀟𑀁𑀲𑀬𑀺𑀲𑁆𑀲𑀸𑀫𑀺,_  
_𑀲𑀸 𑀢𑀁 𑀪𑀲𑁆𑀫𑀁 𑀓𑀭𑀺𑀲𑁆𑀲𑀢𑀺𑁇_  


(889.)

2217\. _𑀬𑀸 𑀥𑀻𑀢𑀸 𑀥𑀢𑀭𑀝𑁆𑀞𑀲𑁆𑀲,_  
_𑀯𑁂𑀫𑀸𑀢𑀸 𑀪𑀕𑀺𑀦𑀻 𑀫𑀫;_  
_𑀲𑀸 𑀢𑀁 𑀟𑀁𑀲𑀢𑁆𑀯𑀚𑀫𑀼𑀔𑀻,_  
_𑀧𑀼𑀡𑁆𑀡𑀸 𑀉𑀕𑁆𑀕𑀲𑁆𑀲 𑀢𑁂𑀚𑀲𑁄𑁇_  


(890.)

2218\. _𑀙𑀫𑀸𑀬𑀜𑁆𑀘𑁂 𑀦𑀺𑀲𑀺𑀜𑁆𑀘𑀺𑀲𑁆𑀲𑀁,_  
_𑀩𑁆𑀭𑀳𑁆𑀫𑀤𑀢𑁆𑀢 𑀯𑀺𑀚𑀸𑀦𑀳𑀺;_  
_𑀢𑀺𑀡𑀮𑀢𑀸𑀦𑀺 𑀑𑀲𑀥𑁆𑀬𑁄,_  
_𑀉𑀲𑁆𑀲𑀼𑀲𑁆𑀲𑁂𑀬𑁆𑀬𑀼𑀁 𑀅𑀲𑀁𑀲𑀬𑀁𑁇_  


(891.)

2219\. _𑀉𑀤𑁆𑀥𑀜𑁆𑀘𑁂 𑀧𑀸𑀢𑀬𑀺𑀲𑁆𑀲𑀸𑀫𑀺,_  
_𑀩𑁆𑀭𑀳𑁆𑀫𑀤𑀢𑁆𑀢 𑀯𑀺𑀚𑀸𑀦𑀳𑀺;_  
_𑀲𑀢𑁆𑀢 𑀯𑀲𑁆𑀲𑀸𑀦𑀺𑀬𑀁 𑀤𑁂𑀯𑁄,_  
_𑀦 𑀯𑀲𑁆𑀲𑁂 𑀦 𑀳𑀺𑀫𑀁 𑀧𑀢𑁂𑁇_  


(892.)

2220\. _𑀉𑀤𑀓𑁂 𑀘𑁂 𑀦𑀺𑀲𑀺𑀜𑁆𑀘𑀺𑀲𑁆𑀲𑀁,_  
_𑀩𑁆𑀭𑀳𑁆𑀫𑀤𑀢𑁆𑀢 𑀯𑀺𑀚𑀸𑀦𑀳𑀺;_  
_𑀬𑀸𑀯𑀦𑁆𑀢𑁄𑀤𑀓𑀚𑀸 𑀧𑀸𑀡𑀸,_  
_𑀫𑀭𑁂𑀬𑁆𑀬𑀼𑀁 𑀫𑀘𑁆𑀙𑀓𑀘𑁆𑀙𑀧𑀸”𑁇_  


---

2221\. ( )



(893.)

2222\. _“𑀮𑁄𑀓𑁆𑀬𑀁 𑀲𑀚𑀦𑁆𑀢𑀁 𑀉𑀤𑀓𑀁,_  
_𑀧𑀬𑀸𑀕𑀲𑁆𑀫𑀺𑀁 𑀧𑀢𑀺𑀝𑁆𑀞𑀺𑀢𑀁;_  
_𑀓𑁄𑀫𑀁 𑀅𑀚𑁆𑀛𑁄𑀳𑀭𑀻 𑀪𑀽𑀢𑁄,_  
_𑀑𑀕𑀸𑀍𑀳𑀁 𑀬𑀫𑀼𑀦𑀁 𑀦𑀤𑀺𑀁”𑁇_  


(894.)

2223\. _“𑀬𑀤𑁂𑀲 𑀮𑁄𑀓𑀸𑀥𑀺𑀧𑀢𑀻 𑀬𑀲𑀲𑁆𑀲𑀻,_  
_𑀩𑀸𑀭𑀸𑀡𑀲𑀺𑀁 𑀧𑀓𑁆𑀭𑀺𑀬 𑀲𑀫𑀦𑁆𑀢𑀢𑁄;_  
_𑀢𑀲𑁆𑀲𑀸𑀳 𑀧𑀼𑀢𑁆𑀢𑁄 𑀉𑀭𑀕𑀽𑀲𑀪𑀲𑁆𑀲,_  
_𑀲𑀼𑀪𑁄𑀕𑁄𑀢𑀺 𑀫𑀁 𑀩𑁆𑀭𑀸𑀳𑁆𑀫𑀡 𑀯𑁂𑀤𑀬𑀦𑁆𑀢𑀺”𑁇_  


(895.)

2224\. _“𑀲𑀘𑁂 𑀳𑀺 𑀧𑀼𑀢𑁆𑀢𑁄 𑀉𑀭𑀕𑀽𑀲𑀪𑀲𑁆𑀲,_  
_𑀓𑀸𑀲𑀺𑀲𑁆𑀲 𑀭𑀜𑁆𑀜𑁄 𑀅𑀫𑀭𑀸𑀥𑀺𑀧𑀲𑁆𑀲;_  
_𑀫𑀳𑁂𑀲𑀓𑁆𑀔𑁄 𑀅𑀜𑁆𑀜𑀢𑀭𑁄 𑀧𑀺𑀢𑀸 𑀢𑁂,_  
_𑀫𑀘𑁆𑀘𑁂𑀲𑀼 𑀫𑀸𑀢𑀸 𑀧𑀦 𑀢𑁂 𑀅𑀢𑀼𑀮𑁆𑀬𑀸;_  
_𑀦 𑀢𑀸𑀤𑀺𑀲𑁄 𑀅𑀭𑀳𑀢𑀺 𑀩𑁆𑀭𑀸𑀳𑁆𑀫𑀡𑀲𑁆𑀲,_  
_𑀤𑀸𑀲𑀫𑁆𑀧𑀺 𑀑𑀳𑀸𑀭𑀺𑀢𑀼𑀁 𑀫𑀳𑀸𑀦𑀼𑀪𑀸𑀯𑁄”𑁇_  


(896.)

2225\. _“𑀭𑀼𑀓𑁆𑀔𑀁 𑀦𑀺𑀲𑁆𑀲𑀸𑀬 𑀯𑀺𑀚𑁆𑀛𑀺𑀢𑁆𑀣𑁄,_  
_𑀏𑀡𑁂𑀬𑁆𑀬𑀁 𑀧𑀸𑀢𑀼𑀫𑀸𑀕𑀢𑀁;_  
_𑀲𑁄 𑀯𑀺𑀤𑁆𑀥𑁄 𑀤𑀽𑀭𑀫𑀘𑀭𑀺,_  
_𑀲𑀭𑀯𑁂𑀕𑁂𑀦 𑀲𑀻𑀖𑀯𑀸𑁇_  


(897.)

2226\. _𑀢𑀁 𑀢𑁆𑀯𑀁 𑀧𑀢𑀺𑀢𑀫𑀤𑁆𑀤𑀓𑁆𑀔𑀺,_  
_𑀅𑀭𑀜𑁆𑀜𑀲𑁆𑀫𑀺𑀁 𑀩𑁆𑀭𑀳𑀸𑀯𑀦𑁂;_  
_𑀲 𑀫𑀁𑀲𑀓𑀸𑀚𑀫𑀸𑀤𑀸𑀬,_  
_𑀲𑀸𑀬𑀁 𑀦𑀺𑀕𑁆𑀭𑁄𑀥𑀼𑀧𑀸𑀕𑀫𑀺𑁇_  


(898.)

2227\. _𑀲𑀼𑀓𑀲𑀸𑀍𑀇𑀓𑀲𑀗𑁆𑀖𑀼𑀝𑁆𑀞𑀁,_  
_𑀧𑀺𑀗𑁆𑀕𑀮𑀁 𑀲𑀦𑁆𑀣𑀢𑀸𑀬𑀼𑀢𑀁;_  
_𑀓𑁄𑀓𑀺𑀮𑀸𑀪𑀺𑀭𑀼𑀤𑀁 𑀭𑀫𑁆𑀫𑀁,_  
_𑀥𑀼𑀯𑀁 𑀳𑀭𑀺𑀢𑀲𑀤𑁆𑀤𑀮𑀁𑁇_  


(899.)

2228\. _𑀢𑀢𑁆𑀣 𑀢𑁂 𑀲𑁄 𑀧𑀸𑀢𑀼𑀭𑀳𑀼,_  
_𑀇𑀤𑁆𑀥𑀺𑀬𑀸 𑀬𑀲𑀲𑀸 𑀚𑀮𑀁;_  
_𑀫𑀳𑀸𑀦𑀼𑀪𑀸𑀯𑁄 𑀪𑀸𑀢𑀸 𑀫𑁂,_  
_𑀓𑀜𑁆𑀜𑀸𑀳𑀺 𑀧𑀭𑀺𑀯𑀸𑀭𑀺𑀢𑁄𑁇_  


(900.)

2229\. _𑀲𑁄 𑀢𑁂𑀦 𑀧𑀭𑀺𑀘𑀺𑀡𑁆𑀡𑁄 𑀢𑁆𑀯𑀁,_  
_𑀲𑀩𑁆𑀩𑀓𑀸𑀫𑁂𑀳𑀺 𑀢𑀧𑁆𑀧𑀺𑀢𑁄;_  
_𑀅𑀤𑀼𑀝𑁆𑀞𑀲𑁆𑀲 𑀢𑀼𑀯𑀁 𑀤𑀼𑀩𑁆𑀪𑀺,_  
_𑀢𑀁 𑀢𑁂 𑀯𑁂𑀭𑀁 𑀇𑀥𑀸𑀕𑀢𑀁𑁇_  


(901.)

2230\. _𑀔𑀺𑀧𑁆𑀧𑀁 𑀕𑀻𑀯𑀁 𑀧𑀲𑀸𑀭𑁂𑀳𑀺,_  
_𑀦 𑀢𑁂 𑀤𑀲𑁆𑀲𑀸𑀫𑀺 𑀚𑀻𑀯𑀺𑀢𑀁;_  
_𑀪𑀸𑀢𑀼 𑀧𑀭𑀺𑀲𑀭𑀁 𑀯𑁂𑀭𑀁,_  
_𑀙𑁂𑀤𑀬𑀺𑀲𑁆𑀲𑀸𑀫𑀺 𑀢𑁂 𑀲𑀺𑀭𑀁”𑁇_  


(902.)

2231\. _“𑀅𑀚𑁆𑀛𑀸𑀬𑀓𑁄 𑀬𑀸𑀘𑀬𑁄𑀕𑀻,_  
_𑀆𑀳𑀼𑀢𑀕𑁆𑀕𑀺 𑀘 𑀩𑁆𑀭𑀸𑀳𑁆𑀫𑀡𑁄;_  
_𑀏𑀢𑁂𑀳𑀺 𑀢𑀻𑀳𑀺 𑀞𑀸𑀦𑁂𑀳𑀺,_  
_𑀅𑀯𑀚𑁆𑀛𑁄 𑀳𑁄𑀢𑀺 𑀩𑁆𑀭𑀸𑀳𑁆𑀫𑀡𑁄”𑁇_  


(903.)

2232\. _“𑀬𑀁 𑀧𑀽𑀭𑀁 𑀥𑀢𑀭𑀝𑁆𑀞𑀲𑁆𑀲,_  
_𑀑𑀕𑀸𑀍𑀳𑀁 𑀬𑀫𑀼𑀦𑀁 𑀦𑀤𑀺𑀁;_  
_𑀚𑁄𑀢𑀢𑁂 𑀲𑀩𑁆𑀩𑀲𑁄𑀯𑀡𑁆𑀡𑀁,_  
_𑀕𑀺𑀭𑀺𑀫𑀸𑀳𑀘𑁆𑀘 𑀬𑀸𑀫𑀼𑀦𑀁𑁇_  


(904.)

2233\. _𑀢𑀢𑁆𑀣 𑀢𑁂 𑀧𑀼𑀭𑀺𑀲𑀩𑁆𑀬𑀕𑁆𑀖𑀸,_  
_𑀲𑁄𑀤𑀭𑀺𑀬𑀸 𑀫𑀫 𑀪𑀸𑀢𑀭𑁄;_  
_𑀬𑀣𑀸 𑀢𑁂 𑀢𑀢𑁆𑀣 𑀯𑀓𑁆𑀔𑀦𑁆𑀢𑀺,_  
_𑀢𑀣𑀸 𑀳𑁂𑀲𑁆𑀲𑀲𑀺 𑀩𑁆𑀭𑀸𑀳𑁆𑀫𑀡”𑁇_  


---

2234\. ( )



(905.)

2235\. _“𑀅𑀦𑀺𑀢𑁆𑀢𑀭𑀸 𑀇𑀢𑁆𑀢𑀭𑀲𑀫𑁆𑀧𑀬𑀼𑀢𑁆𑀢𑀸,_  
_𑀬𑀜𑁆𑀜𑀸 𑀘 𑀯𑁂𑀤𑀸 𑀘 𑀲𑀼𑀪𑁄𑀕 𑀮𑁄𑀓𑁂;_  
_𑀢𑀤𑀕𑁆𑀕𑀭𑀬𑁆𑀳𑀜𑁆𑀳𑀺 𑀯𑀺𑀦𑀺𑀦𑁆𑀤𑀫𑀸𑀦𑁄,_  
_𑀚𑀳𑀸𑀢𑀺 𑀯𑀺𑀢𑁆𑀢𑀜𑁆𑀘 𑀲𑀢𑀜𑁆𑀘 𑀥𑀫𑁆𑀫𑀁𑁇_  


(906.)

2236\. _𑀅𑀚𑁆𑀛𑁂𑀦𑀫𑀭𑀺𑀬𑀸 𑀧𑀣𑀯𑀺𑀁 𑀚𑀦𑀺𑀦𑁆𑀤𑀸,_  
_𑀯𑁂𑀲𑁆𑀲𑀸 𑀓𑀲𑀺𑀁 𑀧𑀸𑀭𑀺𑀘𑀭𑀺𑀬𑀜𑁆𑀘 𑀲𑀼𑀤𑁆𑀤𑀸;_  
_𑀉𑀧𑀸𑀕𑀼 𑀧𑀘𑁆𑀘𑁂𑀓𑀁 𑀬𑀣𑀸𑀧𑀤𑁂𑀲𑀁,_  
_𑀓𑀢𑀸𑀳𑀼 𑀏𑀢𑁂 𑀯𑀲𑀺𑀦𑀸𑀢𑀺 𑀆𑀳𑀼𑁇_  


(907.)

2237\. _𑀥𑀸𑀢𑀸 𑀯𑀺𑀥𑀸𑀢𑀸 𑀯𑀭𑀼𑀡𑁄 𑀓𑀼𑀯𑁂𑀭𑁄,_  
_𑀲𑁄𑀫𑁄 𑀬𑀫𑁄 𑀘𑀦𑁆𑀤𑀺𑀫𑀸 𑀯𑀸𑀬𑀼 𑀲𑀽𑀭𑀺𑀬𑁄;_  
_𑀏𑀢𑁂𑀧𑀺 𑀬𑀜𑁆𑀜𑀁 𑀧𑀼𑀣𑀼𑀲𑁄 𑀬𑀚𑀺𑀢𑁆𑀯𑀸,_  
_𑀅𑀚𑁆𑀛𑀸𑀬𑀓𑀸𑀦𑀁 𑀅𑀣𑁄 𑀲𑀩𑁆𑀩𑀓𑀸𑀫𑁂𑁇_  


(908.)

2238\. _𑀯𑀺𑀓𑀸𑀲𑀺𑀢𑀸 𑀘𑀸𑀧𑀲𑀢𑀸𑀦𑀺 𑀧𑀜𑁆𑀘,_  
_𑀬𑁄 𑀅𑀚𑁆𑀚𑀼𑀦𑁄 𑀩𑀮𑀯𑀸 𑀪𑀻𑀫𑀲𑁂𑀦𑁄;_  
_𑀲𑀳𑀲𑁆𑀲𑀩𑀸𑀳𑀼 𑀅𑀲𑀫𑁄 𑀧𑀣𑀩𑁆𑀬𑀸,_  
_𑀲𑁄𑀧𑀺 𑀢𑀤𑀸 𑀫𑀸𑀤𑀳𑀺 𑀚𑀸𑀢𑀯𑁂𑀤𑀁𑁇_  


(909.)

2239\. _𑀬𑁄 𑀩𑁆𑀭𑀸𑀳𑁆𑀫𑀡𑁂 𑀪𑁄𑀚𑀬𑀺 𑀤𑀻𑀖𑀭𑀢𑁆𑀢𑀁,_  
_𑀅𑀦𑁆𑀦𑁂𑀦 𑀧𑀸𑀦𑁂𑀦 𑀬𑀣𑀸𑀦𑀼𑀪𑀸𑀯𑀁;_  
_𑀧𑀲𑀦𑁆𑀦𑀘𑀺𑀢𑁆𑀢𑁄 𑀅𑀦𑀼𑀫𑁄𑀤𑀫𑀸𑀦𑁄,_  
_𑀲𑀼𑀪𑁄𑀕 𑀤𑁂𑀯𑀜𑁆𑀜𑀢𑀭𑁄 𑀅𑀳𑁄𑀲𑀺𑁇_  


(910.)

2240\. _𑀫𑀳𑀸𑀲𑀦𑀁 𑀤𑁂𑀯𑀫𑀦𑁄𑀫𑀯𑀡𑁆𑀡𑀁,_  
_𑀬𑁄 𑀲𑀧𑁆𑀧𑀺𑀦𑀸 𑀅𑀲𑀓𑁆𑀔𑀺 𑀪𑁄𑀚𑁂𑀢𑀼𑀫𑀕𑁆𑀕𑀺𑀁;_  
_𑀲 𑀬𑀜𑁆𑀜𑀢𑀦𑁆𑀢𑀁 𑀯𑀭𑀢𑁄 𑀬𑀚𑀺𑀢𑁆𑀯𑀸,_  
_𑀤𑀺𑀩𑁆𑀩𑀁 𑀕𑀢𑀺𑀁 𑀫𑀼𑀘𑀮𑀺𑀦𑁆𑀤𑀚𑁆𑀛𑀕𑀘𑁆𑀙𑀺𑁇_  


(911.)

2241\. _𑀫𑀳𑀸𑀦𑀼𑀪𑀸𑀯𑁄 𑀯𑀲𑁆𑀲𑀲𑀳𑀲𑁆𑀲𑀚𑀻𑀯𑀻,_  
_𑀬𑁄 𑀧𑀩𑁆𑀩𑀚𑀻 𑀤𑀲𑁆𑀲𑀦𑁂𑀬𑁆𑀬𑁄 𑀉𑀍𑀆𑀭𑁄;_  
_𑀳𑀺𑀢𑁆𑀯𑀸 𑀅𑀧𑀭𑀺𑀬𑀦𑁆𑀢 𑀭𑀝𑁆𑀞𑀁 𑀲𑀲𑁂𑀦𑀁,_  
_𑀭𑀸𑀚𑀸 𑀤𑀼𑀤𑀻𑀧𑁄𑀧𑀺 𑀚𑀕𑀸𑀫 𑀲𑀕𑁆𑀕𑀁𑁇_  


(912.)

2242\. _𑀬𑁄 𑀲𑀸𑀕𑀭𑀦𑁆𑀢𑀁 𑀲𑀸𑀕𑀭𑁄 𑀯𑀺𑀚𑀺𑀢𑁆𑀯𑀸,_  
_𑀬𑀽𑀧𑀁 𑀲𑀼𑀪𑀁 𑀲𑁄𑀡𑁆𑀡𑀫𑀬𑀁 𑀉𑀍𑀆𑀭𑀁;_  
_𑀉𑀲𑁆𑀲𑁂𑀲𑀺 𑀯𑁂𑀲𑁆𑀲𑀸𑀦𑀭𑀫𑀸𑀤𑀳𑀸𑀦𑁄,_  
_𑀲𑀼𑀪𑁄𑀕 𑀤𑁂𑀯𑀜𑁆𑀜𑀢𑀭𑁄 𑀅𑀳𑁄𑀲𑀺𑁇_  


(913.)

2243\. _𑀬𑀲𑁆𑀲𑀸𑀦𑀼𑀪𑀸𑀯𑁂𑀦 𑀲𑀼𑀪𑁄𑀕 𑀕𑀗𑁆𑀕𑀸,_  
_𑀧𑀯𑀢𑁆𑀢𑀣 𑀤𑀥𑀺𑀲𑀦𑁆𑀦𑀺𑀲𑀺𑀦𑁆𑀦𑀁 𑀲𑀫𑀼𑀤𑁆𑀤𑀁;_  
_𑀲𑀮𑁄𑀫𑀧𑀸𑀤𑁄 𑀧𑀭𑀺𑀘𑀭𑀺𑀬 𑀫𑀕𑁆𑀕𑀺𑀁,_  
_𑀅𑀗𑁆𑀕𑁄 𑀲𑀳𑀲𑁆𑀲𑀓𑁆𑀔𑀧𑀼𑀭𑀚𑁆𑀛𑀕𑀘𑁆𑀙𑀺𑁇_  


(914.)

2244\. _𑀫𑀳𑀺𑀤𑁆𑀥𑀺𑀓𑁄 𑀤𑁂𑀯𑀯𑀭𑁄 𑀬𑀲𑀲𑁆𑀲𑀻,_  
_𑀲𑁂𑀦𑀸𑀧𑀢𑀺 𑀢𑀺𑀤𑀺𑀯𑁂 𑀯𑀸𑀲𑀯𑀲𑁆𑀲;_  
_𑀲𑁄 𑀲𑁄𑀫𑀬𑀸𑀕𑁂𑀦 𑀫𑀮𑀁 𑀯𑀺𑀳𑀦𑁆𑀢𑁆𑀯𑀸,_  
_𑀲𑀼𑀪𑁄𑀕 𑀤𑁂𑀯𑀜𑁆𑀜𑀢𑀭𑁄 𑀅𑀳𑁄𑀲𑀺𑁇_  


(915.)

2245\. _𑀅𑀓𑀸𑀭𑀬𑀺 𑀮𑁄𑀓𑀫𑀺𑀫𑀁 𑀧𑀭𑀜𑁆𑀘,_  
_𑀪𑀸𑀕𑀻𑀭𑀣𑀺𑀁 𑀳𑀺𑀫𑀯𑀦𑁆𑀢𑀜𑁆𑀘 𑀕𑀺𑀚𑁆𑀛𑀁;_  
_𑀬𑁄 𑀇𑀤𑁆𑀥𑀺𑀫𑀸 𑀤𑁂𑀯𑀯𑀭𑁄 𑀬𑀲𑀲𑁆𑀲𑀻,_  
_𑀲𑁄𑀧𑀺 𑀢𑀤𑀸 𑀆𑀤𑀳𑀺 𑀚𑀸𑀢𑀯𑁂𑀤𑀁𑁇_  


(916.)

2246\. _𑀫𑀸𑀮𑀸𑀕𑀺𑀭𑀻 𑀳𑀺𑀫𑀯𑀸 𑀬𑁄 𑀘 𑀕𑀺𑀚𑁆𑀛𑁄,_  
_𑀲𑀼𑀤𑀲𑁆𑀲𑀦𑁄 𑀦𑀺𑀲𑀪𑁄 𑀓𑀼𑀯𑁂𑀭𑀼;_  
_𑀏𑀢𑁂 𑀘 𑀅𑀜𑁆𑀜𑁂 𑀘 𑀦𑀕𑀸 𑀫𑀳𑀦𑁆𑀢𑀸,_  
_𑀘𑀺𑀢𑁆𑀬𑀸 𑀓𑀢𑀸 𑀬𑀜𑁆𑀜𑀓𑀭𑁂𑀳𑀺 𑀫𑀸𑀳𑀼𑁇_  


(917.)

2247\. _𑀅𑀚𑁆𑀛𑀸𑀬𑀓𑀁 𑀫𑀦𑁆𑀢𑀕𑀼𑀡𑀽𑀧𑀧𑀦𑁆𑀦𑀁,_  
_𑀢𑀧𑀲𑁆𑀲𑀺𑀦𑀁 𑀬𑀸𑀘𑀬𑁄𑀕𑁄𑀢𑀺𑀥𑀸𑀳𑀼;_  
_𑀢𑀻𑀭𑁂 𑀲𑀫𑀼𑀤𑁆𑀤𑀲𑁆𑀲𑀼𑀤𑀓𑀁 𑀲𑀚𑀦𑁆𑀢𑀁,_  
_𑀢𑀁 𑀲𑀸𑀕𑀭𑁄𑀚𑁆𑀛𑁄𑀳𑀭𑀺 𑀢𑁂𑀦𑀧𑁂𑀬𑁆𑀬𑁄𑁇_  


(918.)

2248\. _𑀆𑀬𑀸𑀕𑀯𑀢𑁆𑀣𑀽𑀦𑀺 𑀧𑀼𑀣𑀽 𑀧𑀣𑀩𑁆𑀬𑀸,_  
_𑀲𑀁𑀯𑀺𑀚𑁆𑀚𑀦𑁆𑀢𑀺 𑀩𑁆𑀭𑀸𑀳𑁆𑀫𑀡𑀸 𑀯𑀸𑀲𑀯𑀲𑁆𑀲;_  
_𑀧𑀼𑀭𑀺𑀫𑀁 𑀤𑀺𑀲𑀁 𑀧𑀘𑁆𑀙𑀺𑀫𑀁 𑀤𑀓𑁆𑀔𑀺𑀡𑀼𑀢𑁆𑀢𑀭𑀁,_  
_𑀲𑀁𑀯𑀺𑀚𑁆𑀚𑀫𑀸𑀦𑀸 𑀚𑀦𑀬𑀦𑁆𑀢𑀺 𑀯𑁂𑀤𑀁”𑁇_  


(919.)

2249\. _“𑀓𑀮𑀻 𑀳𑀺 𑀥𑀻𑀭𑀸𑀦 𑀓𑀝𑀁 𑀫𑀕𑀸𑀦𑀁,_  
_𑀪𑀯𑀦𑁆𑀢𑀺 𑀯𑁂𑀤𑀚𑁆𑀛𑀕𑀢𑀸𑀦𑀭𑀺𑀝𑁆𑀞;_  
_𑀫𑀭𑀻𑀘𑀺𑀥𑀫𑁆𑀫𑀁 𑀅𑀲𑀫𑁂𑀓𑁆𑀔𑀺𑀢𑀢𑁆𑀢𑀸,_  
_𑀫𑀸𑀬𑀸𑀕𑀼𑀡𑀸 𑀦𑀸𑀢𑀺𑀯𑀳𑀦𑁆𑀢𑀺 𑀧𑀜𑁆𑀜𑀁𑁇_  


(920.)

2250\. _𑀯𑁂𑀤𑀸 𑀦 𑀢𑀸𑀡𑀸𑀬 𑀪𑀯𑀦𑁆𑀢𑀺 𑀤𑀲𑁆𑀲,_  
_𑀫𑀺𑀢𑁆𑀢𑀤𑁆𑀤𑀼𑀦𑁄 𑀪𑀽𑀦𑀳𑀼𑀦𑁄 𑀦𑀭𑀲𑁆𑀲;_  
_𑀦 𑀢𑀸𑀬𑀢𑁂 𑀧𑀭𑀺𑀘𑀺𑀡𑁆𑀡𑁄 𑀘 𑀅𑀕𑁆𑀕𑀺,_  
_𑀤𑁄𑀲𑀦𑁆𑀢𑀭𑀁 𑀫𑀘𑁆𑀘𑀫𑀦𑀭𑀺𑀬𑀓𑀫𑁆𑀫𑀁𑁇_  


(921.)

2251\. _𑀲𑀩𑁆𑀩𑀜𑁆𑀘 𑀫𑀘𑁆𑀘𑀸 𑀲𑀥𑀦𑀁 𑀲𑀪𑁄𑀕𑀁,_  
_𑀆𑀤𑀻𑀧𑀺𑀢𑀁 𑀤𑀸𑀭𑀼 𑀢𑀺𑀡𑁂𑀦 𑀫𑀺𑀲𑁆𑀲𑀁;_  
_𑀤𑀳𑀁 𑀦 𑀢𑀧𑁆𑀧𑁂 𑀅𑀲𑀫𑀢𑁆𑀣𑀢𑁂𑀚𑁄,_  
_𑀓𑁄 𑀢𑀁 𑀲𑀼𑀪𑀺𑀓𑁆𑀔𑀁 𑀤𑁆𑀯𑀺𑀭𑀲𑀜𑁆𑀜𑀼 𑀓𑀬𑀺𑀭𑀸𑁇_  


(922.)

2252\. _𑀬𑀣𑀸𑀧𑀺 𑀔𑀻𑀭𑀁 𑀯𑀺𑀧𑀭𑀺𑀡𑀸𑀫𑀥𑀫𑁆𑀫𑀁,_  
_𑀤𑀥𑀺 𑀪𑀯𑀺𑀢𑁆𑀯𑀸 𑀦𑀯𑀦𑀻𑀢𑀫𑁆𑀧𑀺 𑀳𑁄𑀢𑀺;_  
_𑀏𑀯𑀫𑁆𑀧𑀺 𑀅𑀕𑁆𑀕𑀺 𑀯𑀺𑀧𑀭𑀺𑀡𑀸𑀫𑀥𑀫𑁆𑀫𑁄,_  
_𑀢𑁂𑀚𑁄 𑀲𑀫𑁄𑀭𑁄𑀳𑀢𑀻 𑀬𑁄𑀕𑀬𑀼𑀢𑁆𑀢𑁄𑁇_  


(923.)

2253\. _𑀦 𑀤𑀺𑀲𑁆𑀲𑀢𑀻 𑀅𑀕𑁆𑀕𑀺𑀫𑀦𑀼𑀧𑁆𑀧𑀯𑀺𑀝𑁆𑀞𑁄,_  
_𑀲𑀼𑀓𑁆𑀔𑁂𑀲𑀼 𑀓𑀝𑁆𑀞𑁂𑀲𑀼 𑀦𑀯𑁂𑀲𑀼 𑀘𑀸𑀧𑀺;_  
_𑀦𑀸𑀫𑀢𑁆𑀣𑀫𑀸𑀦𑁄 𑀅𑀭𑀡𑀻𑀦𑀭𑁂𑀦,_  
_𑀦𑀸𑀓𑀫𑁆𑀫𑀼𑀦𑀸 𑀚𑀸𑀬𑀢𑀺 𑀚𑀸𑀢𑀯𑁂𑀤𑁄𑁇_  


(924.)

2254\. _𑀲𑀘𑁂 𑀳𑀺 𑀅𑀕𑁆𑀕𑀺 𑀅𑀦𑁆𑀢𑀭𑀢𑁄 𑀯𑀲𑁂𑀬𑁆𑀬,_  
_𑀲𑀼𑀓𑁆𑀔𑁂𑀲𑀼 𑀓𑀝𑁆𑀞𑁂𑀲𑀼 𑀦𑀯𑁂𑀲𑀼 𑀘𑀸𑀧𑀺;_  
_𑀲𑀩𑁆𑀩𑀸𑀦𑀺 𑀲𑀼𑀲𑁆𑀲𑁂𑀬𑁆𑀬𑀼 𑀯𑀦𑀸𑀦𑀺 𑀮𑁄𑀓𑁂,_  
_𑀲𑀼𑀓𑁆𑀔𑀸𑀦𑀺 𑀓𑀝𑁆𑀞𑀸𑀦𑀺 𑀘 𑀧𑀚𑁆𑀚𑀮𑁂𑀬𑁆𑀬𑀼𑀁𑁇_  


(925.)

2255\. _𑀓𑀭𑁄𑀢𑀺 𑀘𑁂 𑀤𑀸𑀭𑀼𑀢𑀺𑀡𑁂𑀦 𑀧𑀼𑀜𑁆𑀜𑀁,_  
_𑀪𑁄𑀚𑀁 𑀦𑀭𑁄 𑀥𑀽𑀫𑀲𑀺𑀔𑀺𑀁 𑀧𑀢𑀸𑀧𑀯𑀁;_  
_𑀅𑀗𑁆𑀕𑀸𑀭𑀺𑀓𑀸 𑀮𑁄𑀡𑀓𑀭𑀸 𑀘 𑀲𑀽𑀤𑀸,_  
_𑀲𑀭𑀻𑀭𑀤𑀸𑀳𑀸𑀧𑀺 𑀓𑀭𑁂𑀬𑁆𑀬𑀼 𑀧𑀼𑀜𑁆𑀜𑀁𑁇_  


(926.)

2256\. _𑀅𑀣 𑀘𑁂 𑀳𑀺 𑀏𑀢𑁂 𑀦 𑀓𑀭𑁄𑀦𑁆𑀢𑀺 𑀧𑀼𑀜𑁆𑀜𑀁,_  
_𑀅𑀚𑁆𑀛𑁂𑀦𑀫𑀕𑁆𑀕𑀺𑀁 𑀇𑀥 𑀢𑀧𑁆𑀧𑀬𑀺𑀢𑁆𑀯𑀸;_  
_𑀦 𑀓𑁄𑀘𑀺 𑀮𑁄𑀓𑀲𑁆𑀫𑀺𑀁 𑀓𑀭𑁄𑀢𑀺 𑀧𑀼𑀜𑁆𑀜𑀁,_  
_𑀪𑁄𑀚𑀁 𑀦𑀭𑁄 𑀥𑀽𑀫𑀲𑀺𑀔𑀺𑀁 𑀧𑀢𑀸𑀧𑀯𑀁𑁇_  


(927.)

2257\. _𑀓𑀣𑀜𑁆𑀳𑀺 𑀮𑁄𑀓𑀸𑀧𑀘𑀺𑀢𑁄 𑀲𑀫𑀸𑀦𑁄,_  
_𑀅𑀫𑀦𑀼𑀜𑁆𑀜𑀕𑀦𑁆𑀥𑀁 𑀩𑀳𑀽𑀦𑀁 𑀅𑀓𑀦𑁆𑀢𑀁;_  
_𑀬𑀤𑁂𑀯 𑀫𑀘𑁆𑀘𑀸 𑀧𑀭𑀺𑀯𑀚𑁆𑀚𑀬𑀦𑁆𑀢𑀺,_  
_𑀢𑀤𑀧𑁆𑀧𑀲𑀢𑁆𑀣𑀁 𑀤𑁆𑀯𑀺𑀭𑀲𑀜𑁆𑀜𑀼 𑀪𑀼𑀜𑁆𑀚𑁂𑁇_  


(928.)

2258\. _𑀲𑀺𑀔𑀺𑀫𑁆𑀧𑀺 𑀤𑁂𑀯𑁂𑀲𑀼 𑀯𑀤𑀦𑁆𑀢𑀺 𑀳𑁂𑀓𑁂,_  
_𑀆𑀧𑀁 𑀫𑀺𑀮𑀓𑁆𑀔𑀽 𑀧𑀦 𑀤𑁂𑀯𑀫𑀸𑀳𑀼;_  
_𑀲𑀩𑁆𑀩𑁂𑀯 𑀏𑀢𑁂 𑀯𑀺𑀢𑀣𑀁 𑀪𑀡𑀦𑁆𑀢𑀺,_  
_𑀅𑀕𑁆𑀕𑀻 𑀦 𑀤𑁂𑀯𑀜𑁆𑀜𑀢𑀭𑁄 𑀦 𑀘𑀸𑀧𑁄𑁇_  


(929.)

2259\. _𑀅𑀦𑀺𑀦𑁆𑀤𑁆𑀭𑀺𑀬𑀩𑀤𑁆𑀥𑀫𑀲𑀜𑁆𑀜𑀓𑀸𑀬𑀁,_  
_𑀯𑁂𑀲𑁆𑀲𑀸𑀦𑀭𑀁 𑀓𑀫𑁆𑀫𑀓𑀭𑀁 𑀧𑀚𑀸𑀦𑀁;_  
_𑀧𑀭𑀺𑀘𑀭𑀺𑀬 𑀫𑀕𑁆𑀕𑀺𑀁 𑀲𑀼𑀕𑀢𑀺𑀁 𑀓𑀣𑀁 𑀯𑀚𑁂,_  
_𑀧𑀸𑀧𑀸𑀦𑀺 𑀓𑀫𑁆𑀫𑀸𑀦𑀺 𑀧𑀓𑀼𑀩𑁆𑀩𑀫𑀸𑀦𑁄𑁇_  


(930.)

2260\. _𑀲𑀩𑁆𑀩𑀸𑀪𑀺𑀪𑀽 𑀢𑀸𑀳𑀼𑀥 𑀚𑀻𑀯𑀺𑀓𑀢𑁆𑀣𑀸,_  
_𑀅𑀕𑁆𑀕𑀺𑀲𑁆𑀲 𑀩𑁆𑀭𑀳𑁆𑀫𑀸 𑀧𑀭𑀺𑀘𑀸𑀭𑀓𑁄𑀢𑀺;_  
_𑀲𑀩𑁆𑀩𑀸𑀦𑀼𑀪𑀸𑀯𑀻 𑀘 𑀯𑀲𑀻 𑀓𑀺𑀫𑀢𑁆𑀣𑀁,_  
_𑀅𑀦𑀺𑀫𑁆𑀫𑀺𑀢𑁄 𑀦𑀺𑀫𑁆𑀫𑀺𑀢𑀁 𑀯𑀦𑁆𑀤𑀺𑀢𑀲𑁆𑀲𑁇_  


(931.)

2261\. _𑀳𑀲𑁆𑀲𑀁 𑀅𑀦𑀺𑀚𑁆𑀛𑀸𑀦𑀔𑀫𑀁 𑀅𑀢𑀘𑁆𑀙𑀁,_  
_𑀲𑀓𑁆𑀓𑀸𑀭𑀳𑁂𑀢𑀼 𑀧𑀓𑀺𑀭𑀺𑀁𑀲𑀼 𑀧𑀼𑀩𑁆𑀩𑁂;_  
_𑀢𑁂 𑀮𑀸𑀪𑀲𑀓𑁆𑀓𑀸𑀭𑁂 𑀅𑀧𑀸𑀢𑀼𑀪𑁄𑀦𑁆𑀢𑁂,_  
_𑀲𑀦𑁆𑀥𑀸𑀧𑀺𑀢𑀸 𑀚𑀦𑁆𑀢𑀼𑀪𑀺 𑀲𑀦𑁆𑀢𑀺𑀥𑀫𑁆𑀫𑀁𑁇_  


(932.)

2262\. _𑀅𑀚𑁆𑀛𑁂𑀦𑀫𑀭𑀺𑀬𑀸 𑀧𑀣𑀯𑀺𑀁 𑀚𑀦𑀺𑀦𑁆𑀤𑀸,_  
_𑀯𑁂𑀲𑁆𑀲𑀸 𑀓𑀲𑀺𑀁 𑀧𑀸𑀭𑀺𑀘𑀭𑀺𑀬𑀜𑁆𑀘 𑀲𑀼𑀤𑁆𑀤𑀸;_  
_𑀉𑀧𑀸𑀕𑀼 𑀧𑀘𑁆𑀘𑁂𑀓𑀁 𑀬𑀣𑀸𑀧𑀤𑁂𑀲𑀁,_  
_𑀓𑀢𑀸𑀳𑀼 𑀏𑀢𑁂 𑀯𑀲𑀺𑀦𑀸𑀢𑀺 𑀆𑀳𑀼𑁇_  


(933.)

2263\. _𑀏𑀢𑀜𑁆𑀘 𑀲𑀘𑁆𑀘𑀁 𑀯𑀘𑀦𑀁 𑀪𑀯𑁂𑀬𑁆𑀬,_  
_𑀬𑀣𑀸 𑀇𑀤𑀁 𑀪𑀸𑀲𑀺𑀢𑀁 𑀩𑁆𑀭𑀸𑀳𑁆𑀫𑀡𑁂𑀳𑀺;_  
_𑀦𑀸𑀔𑀢𑁆𑀢𑀺𑀬𑁄 𑀚𑀸𑀢𑀼 𑀮𑀪𑁂𑀣 𑀭𑀚𑁆𑀚𑀁,_  
_𑀦𑀸𑀩𑁆𑀭𑀸𑀳𑁆𑀫𑀡𑁄 𑀫𑀦𑁆𑀢𑀧𑀤𑀸𑀦𑀺 𑀲𑀺𑀓𑁆𑀔𑁂;_  
_𑀦𑀸𑀜𑁆𑀜𑀢𑁆𑀭 𑀯𑁂𑀲𑁆𑀲𑁂𑀳𑀺 𑀓𑀲𑀺𑀁 𑀓𑀭𑁂𑀬𑁆𑀬,_  
_𑀲𑀼𑀤𑁆𑀤𑁄 𑀦 𑀫𑀼𑀘𑁆𑀘𑁂 𑀧𑀭𑀧𑁂𑀲𑀦𑀸𑀬𑁇_  


(934.)

2264\. _𑀬𑀲𑁆𑀫𑀸 𑀘 𑀏𑀢𑀁 𑀯𑀘𑀦𑀁 𑀅𑀪𑀽𑀢𑀁,_  
_𑀫𑀼𑀲𑀸𑀯𑀺𑀫𑁂 𑀑𑀤𑀭𑀺𑀬𑀸 𑀪𑀡𑀦𑁆𑀢𑀺;_  
_𑀢𑀤𑀧𑁆𑀧𑀧𑀜𑁆𑀜𑀸 𑀅𑀪𑀺𑀲𑀤𑁆𑀤𑀳𑀦𑁆𑀢𑀺,_  
_𑀧𑀲𑁆𑀲𑀦𑁆𑀢𑀺 𑀢𑀁 𑀧𑀡𑁆𑀟𑀺𑀢𑀸 𑀅𑀢𑁆𑀢𑀦𑀸𑀯𑁇_  


(935.)

2265\. _𑀔𑀢𑁆𑀬𑀸 𑀳𑀺 𑀯𑁂𑀲𑁆𑀲𑀸𑀦𑀁 𑀩𑀮𑀺𑀁 𑀳𑀭𑀦𑁆𑀢𑀺,_  
_𑀆𑀤𑀸𑀬 𑀲𑀢𑁆𑀣𑀸𑀦𑀺 𑀘𑀭𑀦𑁆𑀢𑀺 𑀩𑁆𑀭𑀸𑀳𑁆𑀫𑀡𑀸;_  
_𑀢𑀁 𑀢𑀸𑀤𑀺𑀲𑀁 𑀲𑀗𑁆𑀔𑀼𑀪𑀺𑀢𑀁 𑀧𑀪𑀺𑀦𑁆𑀦𑀁,_  
_𑀓𑀲𑁆𑀫𑀸 𑀩𑁆𑀭𑀳𑁆𑀫𑀸 𑀦𑀼𑀚𑁆𑀚𑀼 𑀓𑀭𑁄𑀢𑀺 𑀮𑁄𑀓𑀁𑁇_  


(936.)

2266\. _𑀲𑀘𑁂 𑀳𑀺 𑀲𑁄 𑀇𑀲𑁆𑀲𑀭𑁄 𑀲𑀩𑁆𑀩𑀮𑁄𑀓𑁂,_  
_𑀩𑁆𑀭𑀳𑁆𑀫𑀸 𑀩𑀳𑀽𑀪𑀽𑀢𑀧𑀢𑀻 𑀧𑀚𑀸𑀦𑀁;_  
_𑀓𑀺𑀁 𑀲𑀩𑁆𑀩𑀮𑁄𑀓𑀁 𑀯𑀺𑀤𑀳𑀻 𑀅𑀮𑀓𑁆𑀔𑀺𑀁,_  
_𑀓𑀺𑀁 𑀲𑀩𑁆𑀩𑀮𑁄𑀓𑀁 𑀦 𑀲𑀼𑀔𑀺𑀁 𑀅𑀓𑀸𑀲𑀺𑁇_  


(937.)

2267\. _𑀲𑀘𑁂 𑀳𑀺 𑀲𑁄 𑀇𑀲𑁆𑀲𑀭𑁄 𑀲𑀩𑁆𑀩𑀮𑁄𑀓𑁂,_  
_𑀩𑁆𑀭𑀳𑁆𑀫𑀸 𑀩𑀳𑀽𑀪𑀽𑀢𑀧𑀢𑀻 𑀧𑀚𑀸𑀦𑀁;_  
_𑀫𑀸𑀬𑀸 𑀫𑀼𑀲𑀸𑀯𑀚𑁆𑀚𑀫𑀤𑁂𑀦 𑀘𑀸𑀧𑀺,_  
_𑀮𑁄𑀓𑀁 𑀅𑀥𑀫𑁆𑀫𑁂𑀦 𑀓𑀺𑀫𑀢𑁆𑀣𑀫𑀓𑀸𑀭𑀺𑁇_  


(938.)

2268\. _𑀲𑀘𑁂 𑀳𑀺 𑀲𑁄 𑀇𑀲𑁆𑀲𑀭𑁄 𑀲𑀩𑁆𑀩𑀮𑁄𑀓𑁂,_  
_𑀩𑁆𑀭𑀳𑁆𑀫𑀸 𑀩𑀳𑀽𑀪𑀽𑀢𑀧𑀢𑀻 𑀧𑀚𑀸𑀦𑀁;_  
_𑀅𑀥𑀫𑁆𑀫𑀺𑀓𑁄 𑀪𑀽𑀢𑀧𑀢𑀻 𑀅𑀭𑀺𑀝𑁆𑀞,_  
_𑀥𑀫𑁆𑀫𑁂 𑀲𑀢𑀺 𑀬𑁄 𑀯𑀺𑀤𑀳𑀻 𑀅𑀥𑀫𑁆𑀫𑀁𑁇_  


(939.)

2269\. _𑀓𑀻𑀝𑀸 𑀧𑀝𑀗𑁆𑀕𑀸 𑀉𑀭𑀕𑀸 𑀘 𑀪𑁂𑀓𑀸,_  
_𑀳𑀦𑁆𑀢𑁆𑀯𑀸 𑀓𑀺𑀫𑀻 𑀲𑀼𑀚𑁆𑀛𑀢𑀺 𑀫𑀓𑁆𑀔𑀺𑀓𑀸 𑀘;_  
_𑀏𑀢𑁂𑀧𑀺 𑀥𑀫𑁆𑀫𑀸 𑀅𑀦𑀭𑀺𑀬𑀭𑀽𑀧𑀸,_  
_𑀓𑀫𑁆𑀩𑁄𑀚𑀓𑀸𑀦𑀁 𑀯𑀺𑀢𑀣𑀸 𑀩𑀳𑀽𑀦𑀁𑁇_  


(940.)

2270\. _𑀲𑀘𑁂 𑀳𑀺 𑀲𑁄 𑀲𑀼𑀚𑁆𑀛𑀢𑀺 𑀬𑁄 𑀳𑀦𑀸𑀢𑀺,_  
_𑀳𑀢𑁄𑀧𑀺 𑀲𑁄 𑀲𑀕𑁆𑀕𑀫𑀼𑀧𑁂𑀢𑀺 𑀞𑀸𑀦𑀁;_  
_𑀪𑁄𑀯𑀸𑀤𑀺 𑀪𑁄𑀯𑀸𑀤𑀺𑀦 𑀫𑀸𑀭𑀬𑁂𑀬𑁆𑀬𑀼𑀁,_  
_𑀬𑁂 𑀘𑀸𑀧𑀺 𑀢𑁂𑀲𑀁 𑀅𑀪𑀺𑀲𑀤𑁆𑀤𑀳𑁂𑀬𑁆𑀬𑀼𑀁𑁇_  


(941.)

2271\. _𑀦𑁂𑀯 𑀫𑀺𑀕𑀸 𑀦 𑀧𑀲𑀽 𑀦𑁄𑀧𑀺 𑀕𑀸𑀯𑁄,_  
_𑀆𑀬𑀸𑀘𑀦𑁆𑀢𑀺 𑀅𑀢𑁆𑀢𑀯𑀥𑀸𑀬 𑀓𑁂𑀘𑀺;_  
_𑀯𑀺𑀧𑁆𑀨𑀦𑁆𑀤𑀫𑀸𑀦𑁂 𑀇𑀥 𑀚𑀻𑀯𑀺𑀓𑀢𑁆𑀣𑀸,_  
_𑀬𑀜𑁆𑀜𑁂𑀲𑀼 𑀧𑀸𑀡𑁂 𑀧𑀲𑀼𑀫𑀸𑀭𑀪𑀦𑁆𑀢𑀺𑁇_  


(942.)

2272\. _𑀬𑀽𑀧𑀼𑀲𑁆𑀲𑀦𑁂 𑀧𑀲𑀼𑀩𑀦𑁆𑀥𑁂 𑀘 𑀩𑀸𑀮𑀸,_  
_𑀘𑀺𑀢𑁆𑀢𑁂𑀳𑀺 𑀯𑀡𑁆𑀡𑁂𑀳𑀺 𑀫𑀼𑀔𑀁 𑀦𑀬𑀦𑁆𑀢𑀺;_  
_𑀅𑀬𑀁 𑀢𑁂 𑀬𑀽𑀧𑁄 𑀓𑀸𑀫𑀤𑀼𑀳𑁄 𑀧𑀭𑀢𑁆𑀣,_  
_𑀪𑀯𑀺𑀲𑁆𑀲𑀢𑀺 𑀲𑀲𑁆𑀲𑀢𑁄 𑀲𑀫𑁆𑀧𑀭𑀸𑀬𑁂𑁇_  


(943.)

2273\. _𑀲𑀘𑁂 𑀘 𑀬𑀽𑀧𑁂 𑀫𑀡𑀺𑀲𑀗𑁆𑀔𑀫𑀼𑀢𑁆𑀢𑀁,_  
_𑀥𑀜𑁆𑀜𑀁 𑀥𑀦𑀁 𑀭𑀚𑀢𑀁 𑀚𑀸𑀢𑀭𑀽𑀧𑀁;_  
_𑀲𑀼𑀓𑁆𑀔𑁂𑀲𑀼 𑀓𑀝𑁆𑀞𑁂𑀲𑀼 𑀦𑀯𑁂𑀲𑀼 𑀘𑀸𑀧𑀺,_  
_𑀲𑀘𑁂 𑀤𑀼𑀳𑁂 𑀢𑀺𑀤𑀺𑀯𑁂 𑀲𑀩𑁆𑀩𑀓𑀸𑀫𑁂;_  
_𑀢𑁂𑀯𑀺𑀚𑁆𑀚𑀲𑀗𑁆𑀖𑀸𑀯 𑀧𑀼𑀣𑀽 𑀬𑀚𑁂𑀬𑁆𑀬𑀼𑀁,_  
_𑀅𑀩𑁆𑀭𑀸𑀳𑁆𑀫𑀡𑀁 𑀓𑀜𑁆𑀘𑀺 𑀦 𑀬𑀸𑀚𑀬𑁂𑀬𑁆𑀬𑀼𑀁𑁇_  


(944.)

2274\. _𑀓𑀼𑀢𑁄 𑀘 𑀬𑀽𑀧𑁂 𑀫𑀡𑀺𑀲𑀗𑁆𑀔𑀫𑀼𑀢𑁆𑀢𑀁,_  
_𑀥𑀜𑁆𑀜𑀁 𑀥𑀦𑀁 𑀭𑀚𑀢𑀁 𑀚𑀸𑀢𑀭𑀽𑀧𑀁;_  
_𑀲𑀼𑀓𑁆𑀔𑁂𑀲𑀼 𑀓𑀝𑁆𑀞𑁂𑀲𑀼 𑀦𑀯𑁂𑀲𑀼 𑀘𑀸𑀧𑀺,_  
_𑀓𑀼𑀢𑁄 𑀤𑀼𑀳𑁂 𑀢𑀺𑀤𑀺𑀯𑁂 𑀲𑀩𑁆𑀩𑀓𑀸𑀫𑁂𑁇_  


(945.)

2275\. _𑀲𑀞𑀸 𑀘 𑀮𑀼𑀤𑁆𑀤𑀸 𑀘 𑀧𑀮𑀼𑀤𑁆𑀥𑀩𑀸𑀮𑀸,_  
_𑀘𑀺𑀢𑁆𑀢𑁂𑀳𑀺 𑀯𑀡𑁆𑀡𑁂𑀳𑀺 𑀫𑀼𑀔𑀁 𑀦𑀬𑀦𑁆𑀢𑀺;_  
_𑀆𑀤𑀸𑀬 𑀅𑀕𑁆𑀕𑀺𑀁 𑀫𑀫 𑀤𑁂𑀳𑀺 𑀯𑀺𑀢𑁆𑀢𑀁,_  
_𑀢𑀢𑁄 𑀲𑀼𑀔𑀻 𑀳𑁄𑀳𑀺𑀲𑀺 𑀲𑀩𑁆𑀩𑀓𑀸𑀫𑁂𑁇_  


(946.)

2276\. _𑀢𑀫𑀕𑁆𑀕𑀺𑀳𑀼𑀢𑁆𑀢𑀁 𑀲𑀭𑀡𑀁 𑀧𑀯𑀺𑀲𑁆𑀲,_  
_𑀘𑀺𑀢𑁆𑀢𑁂𑀳𑀺 𑀯𑀡𑁆𑀡𑁂𑀳𑀺 𑀫𑀼𑀔𑀁 𑀦𑀬𑀦𑁆𑀢𑀺;_  
_𑀑𑀭𑁄𑀧𑀬𑀺𑀢𑁆𑀯𑀸 𑀓𑁂𑀲𑀫𑀲𑁆𑀲𑀼𑀁 𑀦𑀔𑀜𑁆𑀘,_  
_𑀯𑁂𑀤𑁂𑀳𑀺 𑀯𑀺𑀢𑁆𑀢𑀁 𑀅𑀢𑀺𑀕𑀸𑀍𑀳𑀬𑀦𑁆𑀢𑀺𑁇_  


(947.)

2277\. _𑀓𑀸𑀓𑀸 𑀉𑀮𑀽𑀓𑀁𑀯 𑀭𑀳𑁄 𑀮𑀪𑀺𑀢𑁆𑀯𑀸,_  
_𑀏𑀓𑀁 𑀲𑀫𑀸𑀦𑀁 𑀩𑀳𑀼𑀓𑀸 𑀲𑀫𑁂𑀘𑁆𑀘;_  
_𑀅𑀦𑁆𑀦𑀸𑀦𑀺 𑀪𑀼𑀢𑁆𑀯𑀸 𑀓𑀼𑀳𑀓𑀸 𑀓𑀼𑀳𑀺𑀢𑁆𑀯𑀸,_  
_𑀫𑀼𑀡𑁆𑀟𑀁 𑀓𑀭𑀺𑀢𑁆𑀯𑀸 𑀬𑀜𑁆𑀜𑀧𑀣𑁄𑀲𑁆𑀲𑀚𑀦𑁆𑀢𑀺𑁇_  


(948.)

2278\. _𑀏𑀯𑀜𑁆𑀳𑀺 𑀲𑁄 𑀯𑀜𑁆𑀘𑀺𑀢𑁄 𑀩𑁆𑀭𑀸𑀳𑁆𑀫𑀡𑁂𑀳𑀺,_  
_𑀏𑀓𑁄 𑀲𑀫𑀸𑀦𑁄 𑀩𑀳𑀼𑀓𑀸 𑀲𑀫𑁂𑀘𑁆𑀘;_  
_𑀢𑁂 𑀬𑁄𑀕𑀬𑁄𑀕𑁂𑀦 𑀯𑀺𑀮𑀼𑀫𑁆𑀧𑀫𑀸𑀦𑀸,_  
_𑀤𑀺𑀝𑁆𑀞𑀁 𑀅𑀤𑀺𑀝𑁆𑀞𑁂𑀦 𑀥𑀦𑀁 𑀳𑀭𑀦𑁆𑀢𑀺𑁇_  


(949.)

2279\. _𑀅𑀓𑀸𑀲𑀺𑀬𑀸 𑀭𑀸𑀚𑀽𑀳𑀺𑀯𑀸𑀦𑀼𑀲𑀺𑀝𑁆𑀞𑀸,_  
_𑀢𑀤𑀲𑁆𑀲 𑀆𑀤𑀸𑀬 𑀥𑀦𑀁 𑀳𑀭𑀦𑁆𑀢𑀺;_  
_𑀢𑁂 𑀢𑀸𑀤𑀺𑀲𑀸 𑀘𑁄𑀭𑀲𑀫𑀸 𑀅𑀲𑀦𑁆𑀢𑀸,_  
_𑀯𑀚𑁆𑀛𑀸 𑀦 𑀳𑀜𑁆𑀜𑀦𑁆𑀢𑀺 𑀅𑀭𑀺𑀝𑁆𑀞 𑀮𑁄𑀓𑁂𑁇_  


(950.)

2280\. _𑀇𑀦𑁆𑀤𑀲𑁆𑀲 𑀩𑀸𑀳𑀸𑀭𑀲𑀺 𑀤𑀓𑁆𑀔𑀺𑀡𑀸𑀢𑀺,_  
_𑀬𑀜𑁆𑀜𑁂𑀲𑀼 𑀙𑀺𑀦𑁆𑀤𑀦𑁆𑀢𑀺 𑀧𑀮𑀸𑀲𑀬𑀝𑁆𑀞𑀺𑀁;_  
_𑀢𑀜𑁆𑀘𑁂𑀧𑀺 𑀲𑀘𑁆𑀘𑀁 𑀫𑀖𑀯𑀸 𑀙𑀺𑀦𑁆𑀦𑀩𑀸𑀳𑀼,_  
_𑀓𑁂𑀦𑀲𑁆𑀲 𑀇𑀦𑁆𑀤𑁄 𑀅𑀲𑀼𑀭𑁂 𑀚𑀺𑀦𑀸𑀢𑀺𑁇_  


(951.)

2281\. _𑀢𑀜𑁆𑀘𑁂𑀯 𑀢𑀼𑀘𑁆𑀙𑀁 𑀫𑀖𑀯𑀸 𑀲𑀫𑀗𑁆𑀕𑀻,_  
_𑀳𑀦𑁆𑀢𑀸 𑀅𑀯𑀚𑁆𑀛𑁄 𑀧𑀭𑀫𑁄 𑀲 𑀤𑁂𑀯𑁄;_  
_𑀫𑀦𑁆𑀢𑀸 𑀇𑀫𑁂 𑀩𑁆𑀭𑀸𑀳𑁆𑀫𑀡𑀸 𑀢𑀼𑀘𑁆𑀙𑀭𑀽𑀧𑀸,_  
_𑀲𑀦𑁆𑀤𑀺𑀝𑁆𑀞𑀺𑀓𑀸 𑀯𑀜𑁆𑀘𑀦𑀸 𑀏𑀲 𑀮𑁄𑀓𑁂𑁇_  


(952.)

2282\. _𑀫𑀸𑀮𑀸𑀕𑀺𑀭𑀺 𑀳𑀺𑀫𑀯𑀸 𑀬𑁄 𑀘 𑀕𑀺𑀚𑁆𑀛𑁄,_  
_𑀲𑀼𑀤𑀲𑁆𑀲𑀦𑁄 𑀦𑀺𑀲𑀪𑁄 𑀓𑀼𑀯𑁂𑀭𑀼;_  
_𑀏𑀢𑁂 𑀘 𑀅𑀜𑁆𑀜𑁂 𑀘 𑀦𑀕𑀸 𑀫𑀳𑀦𑁆𑀢𑀸,_  
_𑀘𑀺𑀢𑁆𑀬𑀸 𑀓𑀢𑀸 𑀬𑀜𑁆𑀜𑀓𑀭𑁂𑀳𑀺 𑀫𑀸𑀳𑀼𑁇_  


(953.)

2283\. _𑀬𑀣𑀸𑀧𑀓𑀸𑀭𑀸𑀦𑀺 𑀳𑀺 𑀇𑀝𑁆𑀞𑀓𑀸𑀦𑀺,_  
_𑀘𑀺𑀢𑁆𑀬𑀸 𑀓𑀢𑀸 𑀬𑀜𑁆𑀜𑀓𑀭𑁂𑀳𑀺 𑀫𑀸𑀳𑀼;_  
_𑀦 𑀧𑀩𑁆𑀩𑀢𑀸 𑀳𑁄𑀦𑁆𑀢𑀺 𑀢𑀣𑀸𑀧𑀓𑀸𑀭𑀸,_  
_𑀅𑀜𑁆𑀜𑀸 𑀤𑀺𑀲𑀸 𑀅𑀘𑀮𑀸 𑀢𑀺𑀝𑁆𑀞𑀲𑁂𑀮𑀸𑁇_  


(954.)

2284\. _𑀦 𑀇𑀝𑁆𑀞𑀓𑀸 𑀳𑁄𑀦𑁆𑀢𑀺 𑀲𑀺𑀮𑀸 𑀘𑀺𑀭𑁂𑀦,_  
_𑀦 𑀢𑀢𑁆𑀣 𑀲𑀜𑁆𑀚𑀸𑀬𑀢𑀺 𑀅𑀬𑁄 𑀦 𑀮𑁄𑀳𑀁;_  
_𑀬𑀜𑁆𑀜𑀜𑁆𑀘 𑀏𑀢𑀁 𑀧𑀭𑀺𑀯𑀡𑁆𑀡𑀬𑀦𑁆𑀢𑀸,_  
_𑀘𑀺𑀢𑁆𑀬𑀸 𑀓𑀢𑀸 𑀬𑀜𑁆𑀜𑀓𑀭𑁂𑀳𑀺 𑀫𑀸𑀳𑀼𑁇_  


(955.)

2285\. _𑀅𑀚𑁆𑀛𑀸𑀬𑀓𑀁 𑀫𑀦𑁆𑀢𑀕𑀼𑀡𑀽𑀧𑀧𑀦𑁆𑀦𑀁,_  
_𑀢𑀧𑀲𑁆𑀲𑀺𑀦𑀁 𑀬𑀸𑀘𑀬𑁄𑀕𑁄𑀢𑀺𑀥𑀸𑀳𑀼;_  
_𑀢𑀻𑀭𑁂 𑀲𑀫𑀼𑀤𑁆𑀤𑀲𑁆𑀲𑀼𑀤𑀓𑀁 𑀲𑀚𑀦𑁆𑀢𑀁,_  
_𑀢𑀁 𑀲𑀸𑀕𑀭𑁄𑀚𑁆𑀛𑁄𑀳𑀭𑀺 𑀢𑁂𑀦𑀧𑁂𑀬𑁆𑀬𑁄𑁇_  


(956.)

2286\. _𑀧𑀭𑁄𑀲𑀳𑀲𑁆𑀲𑀫𑁆𑀧𑀺 𑀲𑀫𑀦𑁆𑀢𑀯𑁂𑀤𑁂,_  
_𑀫𑀦𑁆𑀢𑀽𑀧𑀧𑀦𑁆𑀦𑁂 𑀦𑀤𑀺𑀬𑁄 𑀯𑀳𑀦𑁆𑀢𑀺;_  
_𑀦 𑀢𑁂𑀦 𑀩𑁆𑀬𑀸𑀧𑀦𑁆𑀦𑀭𑀲𑀽𑀤𑀓𑀸 𑀦,_  
_𑀓𑀲𑁆𑀫𑀸 𑀲𑀫𑀼𑀤𑁆𑀤𑁄 𑀅𑀢𑀼𑀮𑁄 𑀅𑀧𑁂𑀬𑁆𑀬𑁄𑁇_  


(957.)

2287\. _𑀬𑁂 𑀓𑁂𑀘𑀺 𑀓𑀽𑀧𑀸 𑀇𑀥 𑀚𑀻𑀯𑀮𑁄𑀓𑁂,_  
_𑀮𑁄𑀡𑀽𑀤𑀓𑀸 𑀓𑀽𑀧𑀔𑀡𑁂𑀳𑀺 𑀔𑀸𑀢𑀸;_  
_𑀦 𑀩𑁆𑀭𑀸𑀳𑁆𑀫𑀡𑀚𑁆𑀛𑁄𑀳𑀭𑀡𑁂𑀦 𑀢𑁂𑀲𑀼,_  
_𑀆𑀧𑁄 𑀅𑀧𑁂𑀬𑁆𑀬𑁄 𑀤𑁆𑀯𑀺𑀭𑀲𑀜𑁆𑀜𑀼 𑀫𑀸𑀳𑀼𑁇_  


(958.)

2288\. _𑀧𑀼𑀭𑁂 𑀧𑀼𑀭𑀢𑁆𑀣𑀸 𑀓𑀸 𑀓𑀲𑁆𑀲 𑀪𑀭𑀺𑀬𑀸,_  
_𑀫𑀦𑁄 𑀫𑀦𑀼𑀲𑁆𑀲𑀁 𑀅𑀚𑀦𑁂𑀲𑀺 𑀧𑀼𑀩𑁆𑀩𑁂;_  
_𑀢𑁂𑀦𑀸𑀧𑀺 𑀥𑀫𑁆𑀫𑁂𑀦 𑀦 𑀓𑁄𑀘𑀺 𑀳𑀻𑀦𑁄,_  
_𑀏𑀯𑀫𑁆𑀧𑀺 𑀯𑁄𑀲𑀕𑁆𑀕𑀯𑀺𑀪𑀗𑁆𑀕𑀫𑀸𑀳𑀼𑁇_  


(959.)

2289\. _𑀘𑀡𑁆𑀟𑀸𑀮𑀧𑀼𑀢𑁆𑀢𑁄𑀧𑀺 𑀅𑀥𑀺𑀘𑁆𑀘 𑀯𑁂𑀤𑁂,_  
_𑀪𑀸𑀲𑁂𑀬𑁆𑀬 𑀫𑀦𑁆𑀢𑁂 𑀓𑀼𑀲𑀮𑁄 𑀫𑀢𑀻𑀫𑀸;_  
_𑀦 𑀢𑀲𑁆𑀲 𑀫𑀼𑀤𑁆𑀥𑀸𑀧𑀺 𑀨𑀮𑁂𑀬𑁆𑀬 𑀲𑀢𑁆𑀢𑀥𑀸,_  
_𑀫𑀦𑁆𑀢𑀸 𑀇𑀫𑁂 𑀅𑀢𑁆𑀢𑀯𑀥𑀸𑀬 𑀓𑀢𑀸𑁇_  


(960.)

2290\. _𑀯𑀸𑀘𑀸𑀓𑀢𑀸 𑀕𑀺𑀤𑁆𑀥𑀺𑀓𑀢𑀸 𑀕𑀳𑀻𑀢𑀸,_  
_𑀤𑀼𑀫𑁆𑀫𑁄𑀘𑀬𑀸 𑀓𑀩𑁆𑀬𑀧𑀣𑀸𑀦𑀼𑀧𑀦𑁆𑀦𑀸;_  
_𑀩𑀸𑀮𑀸𑀦 𑀘𑀺𑀢𑁆𑀢𑀁 𑀯𑀺𑀲𑀫𑁂 𑀦𑀺𑀯𑀺𑀝𑁆𑀞𑀁,_  
_𑀢𑀤𑀧𑁆𑀧𑀧𑀜𑁆𑀜𑀸 𑀅𑀪𑀺𑀲𑀤𑁆𑀤𑀳𑀦𑁆𑀢𑀺𑁇_  


(961.)

2291\. _𑀲𑀻𑀳𑀲𑁆𑀲 𑀩𑁆𑀬𑀕𑁆𑀖𑀲𑁆𑀲 𑀘 𑀤𑀻𑀧𑀺𑀦𑁄 𑀘,_  
_𑀦 𑀯𑀺𑀚𑁆𑀚𑀢𑀻 𑀧𑁄𑀭𑀺𑀲𑀺𑀬𑀁 𑀩𑀮𑁂𑀦;_  
_𑀫𑀦𑀼𑀲𑁆𑀲𑀪𑀸𑀯𑁄 𑀘 𑀕𑀯𑀁𑀯 𑀧𑁂𑀓𑁆𑀔𑁄,_  
_𑀚𑀸𑀢𑀻 𑀳𑀺 𑀢𑁂𑀲𑀁 𑀅𑀲𑀫𑀸 𑀲𑀫𑀸𑀦𑀸𑁇_  


(962.)

2292\. _𑀲𑀘𑁂 𑀘 𑀭𑀸𑀚𑀸 𑀧𑀣𑀯𑀺𑀁 𑀯𑀺𑀚𑀺𑀢𑁆𑀯𑀸,_  
_𑀲𑀚𑀻𑀯𑀯𑀸 𑀅𑀲𑁆𑀲𑀯𑀧𑀸𑀭𑀺𑀲𑀚𑁆𑀚𑁄;_  
_𑀲𑀬𑀫𑁂𑀯 𑀲𑁄 𑀲𑀢𑁆𑀢𑀼𑀲𑀗𑁆𑀖𑀁 𑀯𑀺𑀚𑁂𑀬𑁆𑀬,_  
_𑀢𑀲𑁆𑀲𑀧𑁆𑀧𑀚𑀸 𑀦𑀺𑀘𑁆𑀘𑀲𑀼𑀔𑀻 𑀪𑀯𑁂𑀬𑁆𑀬𑁇_  


(963.)

2293\. _𑀔𑀢𑁆𑀢𑀺𑀬𑀫𑀦𑁆𑀢𑀸 𑀘 𑀢𑀬𑁄 𑀘 𑀯𑁂𑀤𑀸,_  
_𑀅𑀢𑁆𑀣𑁂𑀦 𑀏𑀢𑁂 𑀲𑀫𑀓𑀸 𑀪𑀯𑀦𑁆𑀢𑀺;_  
_𑀢𑁂𑀲𑀜𑁆𑀘 𑀅𑀢𑁆𑀣𑀁 𑀅𑀯𑀺𑀦𑀺𑀘𑁆𑀙𑀺𑀦𑀺𑀢𑁆𑀯𑀸,_  
_𑀦 𑀩𑀼𑀚𑁆𑀛𑀢𑀻 𑀑𑀖𑀧𑀣𑀁𑀯 𑀙𑀦𑁆𑀦𑀁𑁇_  


(964.)

2294\. _𑀔𑀢𑁆𑀢𑀺𑀬𑀫𑀦𑁆𑀢𑀸 𑀘 𑀢𑀬𑁄 𑀘 𑀯𑁂𑀤𑀸,_  
_𑀅𑀢𑁆𑀣𑁂𑀦 𑀏𑀢𑁂 𑀲𑀫𑀓𑀸 𑀪𑀯𑀦𑁆𑀢𑀺;_  
_𑀮𑀸𑀪𑁄 𑀅𑀮𑀸𑀪𑁄 𑀅𑀬𑀲𑁄 𑀬𑀲𑁄 𑀘,_  
_𑀲𑀩𑁆𑀩𑁂𑀯 𑀢𑁂𑀲𑀁 𑀘𑀢𑀼𑀦𑁆𑀦𑀜𑁆𑀘 𑀥𑀫𑁆𑀫𑀸𑁇_  


(965.)

2295\. _𑀬𑀣𑀸𑀧𑀺 𑀇𑀩𑁆𑀪𑀸 𑀥𑀦𑀥𑀜𑁆𑀜𑀳𑁂𑀢𑀼,_  
_𑀓𑀫𑁆𑀫𑀸𑀦𑀺 𑀓𑀭𑁄𑀦𑁆𑀢𑀺 𑀧𑀼𑀣𑀽 𑀧𑀣𑀩𑁆𑀬𑀸;_  
_𑀢𑁂𑀯𑀺𑀚𑁆𑀚𑀲𑀗𑁆𑀖𑀸 𑀘 𑀢𑀣𑁂𑀯 𑀅𑀚𑁆𑀚,_  
_𑀓𑀫𑁆𑀫𑀸𑀦𑀺 𑀓𑀭𑁄𑀦𑁆𑀢𑀺 𑀧𑀼𑀣𑀽 𑀧𑀣𑀩𑁆𑀬𑀸𑁇_  


(966.)

2296\. _𑀇𑀩𑁆𑀪𑁂𑀳𑀺 𑀬𑁂 𑀢𑁂 𑀲𑀫𑀓𑀸 𑀪𑀯𑀦𑁆𑀢𑀺,_  
_𑀦𑀺𑀘𑁆𑀘𑀼𑀲𑁆𑀲𑀼𑀓𑀸 𑀓𑀸𑀫𑀕𑀼𑀡𑁂𑀲𑀼 𑀬𑀼𑀢𑁆𑀢𑀸;_  
_𑀓𑀫𑁆𑀫𑀸𑀦𑀺 𑀓𑀭𑁄𑀦𑁆𑀢𑀺 𑀧𑀼𑀣𑀽 𑀧𑀣𑀩𑁆𑀬𑀸,_  
_𑀢𑀤𑀧𑁆𑀧𑀧𑀜𑁆𑀜𑀸 𑀤𑁆𑀯𑀺𑀭𑀲𑀜𑁆𑀜𑀼𑀭𑀸 𑀢𑁂”𑁇_  


---

2297\. ( )



(967.)

2298\. _“𑀓𑀲𑁆𑀲 𑀪𑁂𑀭𑀻 𑀫𑀼𑀤𑀺𑀗𑁆𑀕𑀸 𑀘,_  
_𑀲𑀗𑁆𑀔𑀸𑀧𑀡𑀯𑀤𑀺𑀦𑁆𑀤𑀺𑀫𑀸;_  
_𑀧𑀼𑀭𑀢𑁄 𑀧𑀝𑀺𑀧𑀦𑁆𑀦𑀸𑀦𑀺,_  
_𑀳𑀸𑀲𑀬𑀦𑁆𑀢𑀸 𑀭𑀣𑁂𑀲𑀪𑀁𑁇_  


(968.)

2299\. _𑀓𑀲𑁆𑀲 𑀓𑀜𑁆𑀘𑀦𑀧𑀝𑁆𑀝𑁂𑀦,_  
_𑀧𑀼𑀣𑀼𑀦𑀸 𑀯𑀺𑀚𑁆𑀚𑀼𑀯𑀡𑁆𑀡𑀺𑀦𑀸;_  
_𑀬𑀼𑀯𑀸 𑀓𑀮𑀸𑀧𑀲𑀦𑁆𑀦𑀤𑁆𑀥𑁄,_  
_𑀓𑁄 𑀏𑀢𑀺 𑀲𑀺𑀭𑀺𑀬𑀸 𑀚𑀮𑀁𑁇_  


(969.)

2300\. _𑀉𑀓𑁆𑀓𑀸𑀫𑀼𑀔𑀧𑀳𑀝𑁆𑀞𑀁𑀯,_  
_𑀔𑀤𑀺𑀭𑀗𑁆𑀕𑀸𑀭𑀲𑀦𑁆𑀦𑀺𑀪𑀁;_  
_𑀫𑀼𑀔𑀜𑁆𑀘 𑀭𑀼𑀘𑀺𑀭𑀸 𑀪𑀸𑀢𑀺,_  
_𑀓𑁄 𑀏𑀢𑀺 𑀲𑀺𑀭𑀺𑀬𑀸 𑀚𑀮𑀁𑁇_  


(970.)

2301\. _𑀓𑀲𑁆𑀲 𑀚𑀫𑁆𑀩𑁄𑀦𑀤𑀁 𑀙𑀢𑁆𑀢𑀁,_  
_𑀲𑀲𑀮𑀸𑀓𑀁 𑀫𑀦𑁄𑀭𑀫𑀁;_  
_𑀆𑀤𑀺𑀘𑁆𑀘𑀭𑀁𑀲𑀸𑀯𑀭𑀡𑀁,_  
_𑀓𑁄 𑀏𑀢𑀺 𑀲𑀺𑀭𑀺𑀬𑀸 𑀚𑀮𑀁𑁇_  


(971.)

2302\. _𑀓𑀲𑁆𑀲 𑀅𑀗𑁆𑀕𑀁 𑀧𑀭𑀺𑀕𑁆𑀕𑀬𑁆𑀳,_  
_𑀯𑀸𑀮𑀩𑀻𑀚𑀦𑀺𑀫𑀼𑀢𑁆𑀢𑀫𑀁;_  
_𑀉𑀪𑀢𑁄 𑀯𑀭𑀧𑀼𑀜𑁆𑀜𑀲𑁆𑀲,_  
_𑀫𑀼𑀤𑁆𑀥𑀦𑀺 𑀉𑀧𑀭𑀽𑀧𑀭𑀺𑁇_  


(972.)

2303\. _𑀓𑀲𑁆𑀲 𑀧𑁂𑀔𑀼𑀡𑀳𑀢𑁆𑀣𑀸𑀦𑀺,_  
_𑀘𑀺𑀢𑁆𑀭𑀸𑀦𑀺 𑀘 𑀫𑀼𑀤𑀽𑀦𑀺 𑀘;_  
_𑀓𑀜𑁆𑀘𑀦𑀫𑀡𑀺𑀤𑀡𑁆𑀟𑀸𑀦𑀺,_  
_𑀘𑀭𑀦𑁆𑀢𑀺 𑀤𑀼𑀪𑀢𑁄 𑀫𑀼𑀔𑀁𑁇_  


(973.)

2304\. _𑀔𑀤𑀺𑀭𑀗𑁆𑀕𑀸𑀭𑀯𑀡𑁆𑀡𑀸𑀪𑀸,_  
_𑀉𑀓𑁆𑀓𑀸𑀫𑀼𑀔𑀧𑀳𑀁𑀲𑀺𑀢𑀸;_  
_𑀓𑀲𑁆𑀲𑁂𑀢𑁂 𑀓𑀼𑀡𑁆𑀟𑀮𑀸 𑀯𑀕𑁆𑀕𑀽,_  
_𑀲𑁄𑀪𑀦𑁆𑀢𑀺 𑀤𑀼𑀪𑀢𑁄 𑀫𑀼𑀔𑀁𑁇_  


(974.)

2305\. _𑀓𑀲𑁆𑀲 𑀯𑀸𑀢𑁂𑀦 𑀙𑀼𑀧𑀺𑀢𑀸,_  
_𑀦𑀺𑀤𑁆𑀥𑀦𑁆𑀢𑀸 𑀫𑀼𑀤𑀼𑀓𑀸𑀍𑀅𑀓𑀸;_  
_𑀲𑁄𑀪𑀬𑀦𑁆𑀢𑀺 𑀦𑀮𑀸𑀝𑀦𑁆𑀢𑀁,_  
_𑀦𑀪𑀸 𑀯𑀺𑀚𑁆𑀚𑀼𑀭𑀺𑀯𑀼𑀕𑁆𑀕𑀢𑀸𑁇_  


(975.)

2306\. _𑀓𑀲𑁆𑀲 𑀏𑀢𑀸𑀦𑀺 𑀅𑀓𑁆𑀔𑀻𑀦𑀺,_  
_𑀆𑀬𑀢𑀸𑀦𑀺 𑀧𑀼𑀣𑀽𑀦𑀺 𑀘;_  
_𑀓𑁄 𑀲𑁄𑀪𑀢𑀺 𑀯𑀺𑀲𑀸𑀮𑀓𑁆𑀔𑁄,_  
_𑀓𑀲𑁆𑀲𑁂𑀢𑀁 𑀉𑀡𑁆𑀡𑀚𑀁 𑀫𑀼𑀔𑀁𑁇_  


(976.)

2307\. _𑀓𑀲𑁆𑀲𑁂𑀢𑁂 𑀮𑀧𑀦𑀚𑀸𑀢𑀸,_  
_𑀲𑀼𑀤𑁆𑀥𑀸 𑀲𑀗𑁆𑀔𑀯𑀭𑀽𑀧𑀫𑀸;_  
_𑀪𑀸𑀲𑀫𑀸𑀦𑀲𑁆𑀲 𑀲𑁄𑀪𑀦𑁆𑀢𑀺,_  
_𑀤𑀦𑁆𑀢𑀸 𑀓𑀼𑀧𑁆𑀧𑀺𑀮𑀲𑀸𑀤𑀺𑀲𑀸𑁇_  


(977.)

2308\. _𑀓𑀲𑁆𑀲 𑀮𑀸𑀔𑀸𑀭𑀲𑀲𑀫𑀸,_  
_𑀳𑀢𑁆𑀣𑀧𑀸𑀤𑀸 𑀲𑀼𑀔𑁂𑀥𑀺𑀢𑀸;_  
_𑀓𑁄 𑀲𑁄 𑀩𑀺𑀫𑁆𑀩𑁄𑀝𑁆𑀞𑀲𑀫𑁆𑀧𑀦𑁆𑀦𑁄,_  
_𑀤𑀺𑀯𑀸 𑀲𑀽𑀭𑀺𑀬𑁄𑀯 𑀪𑀸𑀲𑀢𑀺𑁇_  


(978.)

2309\. _𑀳𑀺𑀫𑀘𑁆𑀘𑀬𑁂 𑀳𑀺𑀫𑀯𑀢𑀺,_  
_𑀫𑀳𑀸𑀲𑀸𑀮𑁄𑀯 𑀧𑀼𑀧𑁆𑀨𑀺𑀢𑁄;_  
_𑀓𑁄 𑀲𑁄 𑀑𑀤𑀸𑀢𑀧𑀸𑀯𑀸𑀭𑁄,_  
_𑀚𑀬𑀁 𑀇𑀦𑁆𑀤𑁄𑀯 𑀲𑁄𑀪𑀢𑀺𑁇_  


(979.)

2310\. _𑀲𑀼𑀯𑀡𑁆𑀡𑀧𑀻𑀍𑀅𑀓𑀸𑀓𑀺𑀡𑁆𑀡𑀁,_  
_𑀫𑀡𑀺𑀤𑀡𑁆𑀟𑀯𑀺𑀘𑀺𑀢𑁆𑀢𑀓𑀁;_  
_𑀓𑁄 𑀲𑁄 𑀧𑀭𑀺𑀲𑀫𑁄𑀕𑀬𑁆𑀳,_  
_𑀈𑀲𑀁 𑀔𑀕𑁆𑀕𑀁 𑀧𑀫𑀼𑀜𑁆𑀘𑀢𑀺𑁇_  


(980.)

2311\. _𑀲𑀼𑀯𑀡𑁆𑀡𑀯𑀺𑀓𑀢𑀸 𑀘𑀺𑀢𑁆𑀢𑀸,_  
_𑀲𑀼𑀓𑀢𑀸 𑀘𑀺𑀢𑁆𑀢𑀲𑀺𑀩𑁆𑀩𑀦𑀸;_  
_𑀓𑁄 𑀲𑁄 𑀑𑀫𑀼𑀜𑁆𑀘𑀢𑁂 𑀧𑀸𑀤𑀸,_  
_𑀦𑀫𑁄 𑀓𑀢𑁆𑀯𑀸 𑀫𑀳𑁂𑀲𑀺𑀦𑁄”𑁇_  


(981.)

2312\. _“𑀥𑀢𑀭𑀝𑁆𑀞𑀸 𑀳𑀺 𑀢𑁂 𑀦𑀸𑀕𑀸,_  
_𑀇𑀤𑁆𑀥𑀺𑀫𑀦𑁆𑀢𑁄 𑀬𑀲𑀲𑁆𑀲𑀺𑀦𑁄;_  
_𑀲𑀫𑀼𑀤𑁆𑀤𑀚𑀸𑀬 𑀉𑀧𑁆𑀧𑀦𑁆𑀦𑀸,_  
_𑀦𑀸𑀕𑀸 𑀏𑀢𑁂 𑀫𑀳𑀺𑀤𑁆𑀥𑀺𑀓𑀸”𑀢𑀺𑁇_  


---

2313\. 𑀪𑀽𑀭𑀺𑀤𑀢𑁆𑀢𑀚𑀸𑀢𑀓𑀁 𑀙𑀝𑁆𑀞𑀁𑁇



[Go to previous page (22.1.5 Umaṅgajātaka)](22.1.5.md) / [Go to parent page (22.1 Mūgapakkhavagga)](../22.1.md) / [Go to next page (22.1.7 Candakumārajātaka)](22.1.7.md)


