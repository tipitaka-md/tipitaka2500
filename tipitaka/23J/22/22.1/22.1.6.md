
[Home](/) / [23J Jātakapāḷi](../../../23J.md) / [22 Mahānipāta](../../22.md) / [22.1 Mūgapakkhavagga](../22.1.md)

# 22.1.6 Bhūridattajātaka

* Mahānipāta

* Mūgapakkhavagga

* Bhūridattajātaka

(784.)

2109\. _“Yaṃ kiñci ratanaṃ atthi,_  
_dhataraṭṭhanivesane;_  
_Sabbāni te upayantu,_  
_dhītaraṃ dehi rājino”._  


(785.)

2110\. _“Na no vivāho nāgehi,_  
_katapubbo kudācanaṃ;_  
_Taṃ vivāhaṃ asaṃyuttaṃ,_  
_kathaṃ amhe karomase”._  


(786.)

2111\. _“Jīvitaṃ nūna te cattaṃ,_  
_raṭṭhaṃ vā manujādhipa;_  
_Na hi nāge kupitamhi,_  
_ciraṃ jīvanti tādisā._  


(787.)

2112\. _Yo tvaṃ deva manussosi,_  
_iddhimantaṃ aniddhimā;_  
_Varuṇassa niyaṃputtaṃ,_  
_yāmunaṃ atimaññasi”._  


(788.)

2113\. _“Nātimaññāmi rājānaṃ,_  
_dhataraṭṭhaṃ yasassinaṃ;_  
_Dhataraṭṭho hi nāgānaṃ,_  
_bahūnamapi issaro._  


(789.)

2114\. _Ahi mahānubhāvopi,_  
_na me dhītaramāraho;_  
_Khattiyo ca videhānaṃ,_  
_abhijātā samuddajā”._  


(790.)

2115\. _“Kambalassatarā uṭṭhentu,_  
_sabbe nāge nivedaya;_  
_Bārāṇasiṃ pavajjantu,_  
_mā ca kañci viheṭhayuṃ”._  


(791.)

2116\. _“Nivesanesu sobbhesu,_  
_rathiyā caccaresu ca;_  
_Rukkhaggesu ca lambantu,_  
_vitatā toraṇesu ca._  


(792.)

2117\. _Ahampi sabbasetena,_  
_mahatā sumahaṃ puraṃ;_  
_Parikkhipissaṃ bhogehi,_  
_kāsīnaṃ janayaṃ bhayaṃ”._  


(793.)

2118\. _Tassa taṃ vacanaṃ sutvā,_  
_uragānekavaṇṇino;_  
_Bārāṇasiṃ pavajjiṃsu,_  
_na ca kañci viheṭhayuṃ._  


(794.)

2119\. _Nivesanesu sobbhesu,_  
_rathiyā caccaresu ca;_  
_Rukkhaggesu ca lambiṃsu,_  
_vitatā toraṇesu ca._  


(795.)

2120\. _Tesu disvāna lambante,_  
_puthū kandiṃsu nāriyo;_  
_Nāge soṇḍikate disvā,_  
_passasante muhuṃ muhuṃ._  


(796.)

2121\. _Bārāṇasī pabyathitā,_  
_āturā samapajjatha;_  
_Bāhā paggayha pakkanduṃ,_  
_“dhītaraṃ dehi rājino”._  


---

2122\. ( )



(797.)

2123\. _“Pupphābhihārassa vanassa majjhe,_  
_Ko lohitakkho vitatantaraṃso;_  
_Kā kambukāyūradharā suvatthā,_  
_Tiṭṭhanti nāriyo dasa vandamānā._  


(798.)

2124\. _Ko tvaṃ brahābāhu vanassa majjhe,_  
_Virocasi ghatasittova aggi;_  
_Mahesakkho aññatarosi yakkho,_  
_Udāhu nāgosi mahānubhāvo”._  


(799.)

2125\. _“Nāgohamasmi iddhimā,_  
_tejassī duratikkamo;_  
_Ḍaṃseyyaṃ tejasā kuddho,_  
_phītaṃ janapadaṃ api._  


(800.)

2126\. _Samuddajā hi me mātā,_  
_dhataraṭṭho ca me pitā;_  
_Sudassanakaniṭṭhosmi,_  
_bhūridattoti maṃ vidū._  


(801.)

2127\. _Yaṃ gambhīraṃ sadāvaṭṭaṃ,_  
_rahadaṃ bhismaṃ pekkhasi;_  
_Esa dibyo mamāvāso,_  
_anekasataporiso._  


(802.)

2128\. _Mayūrakoñcābhirudaṃ,_  
_nīlodaṃ vanamajjhato;_  
_Yamunaṃ pavisa mā bhīto,_  
_khemaṃ vattavataṃ sivaṃ._  


(803.)

2129\. _Tattha patto sānucaro,_  
_saha puttena brāhmaṇa;_  
_Pūjito mayhaṃ kāmehi,_  
_sukhaṃ brāhmaṇa vacchasi”._  


(804.)

2130\. _“Samā samantaparito,_  
_pahūtatagarā mahī;_  
_Indagopakasañchannā,_  
_sobhati harituttamā._  


(805.)

2131\. _Rammāni vanacetyāni,_  
_rammā haṃsūpakūjitā;_  
_Opupphāpadmā tiṭṭhanti,_  
_pokkharañño sunimmitā._  


(806.)

2132\. _Aṭṭhaṃsā sukatā thambhā,_  
_sabbe veḷuriyāmayā;_  
_Sahassathambhā pāsādā,_  
_pūrā kaññāhi jotare._  


(807.)

2133\. _Vimānaṃ upapannosi,_  
_dibyaṃ puññehi attano;_  
_Asambādhaṃ sivaṃ rammaṃ,_  
_accantasukhasaṃhitaṃ._  


(808.)

2134\. _Maññe sahassanettassa,_  
_vimānaṃ nābhikaṅkhasi;_  
_Iddhī hi tyāyaṃ vipulā,_  
_sakkasseva jutīmato”._  


(809.)

2135\. _“Manasāpi na pattabbo,_  
_ānubhāvo jutīmato;_  
_Paricārayamānānaṃ,_  
_saindānaṃ vasavattinaṃ._  


(810.)

2136\. _Taṃ vimānaṃ abhijjhāya,_  
_amarānaṃ sukhesinaṃ;_  
_Uposathaṃ upavasanto,_  
_semi vammikamuddhani”._  


(811.)

2137\. _“Ahañca migamesāno,_  
_saputto pāvisiṃ vanaṃ;_  
_Taṃ maṃ mataṃ vā jīvaṃ vā,_  
_nābhivedenti ñātakā._  


(812.)

2138\. _Āmantaye bhūridattaṃ,_  
_kāsiputtaṃ yasassinaṃ;_  
_Tayā no samanuññātā,_  
_api passemu ñātake”._  


(813.)

2139\. _“Eso hi vata me chando,_  
_yaṃ vasesi mamantike;_  
_Na hi etādisā kāmā,_  
_sulabhā honti mānuse._  


(814.)

2140\. _Sace tvaṃ nicchase vatthuṃ,_  
_mama kāmehi pūjito;_  
_Mayā tvaṃ samanuññāto,_  
_sotthiṃ passāhi ñātake”._  


(815.)

2141\. _“Dhārayimaṃ maṇiṃ dibyaṃ,_  
_pasuṃ putte ca vindati;_  
_Arogo sukhito hoti,_  
_gacchevādāya brāhmaṇa”._  


(816.)

2142\. _“Kusalaṃ paṭinandāmi,_  
_bhūridatta vaco tava;_  
_Pabbajissāmi jiṇṇosmi,_  
_na kāme abhipatthaye”._  


(817.)

2143\. _“Brahmacariyassa ce bhaṅgo,_  
_hoti bhogehi kāriyaṃ;_  
_Avikampamāno eyyāsi,_  
_bahuṃ dassāmi te dhanaṃ”._  


(818.)

2144\. _“Kusalaṃ paṭinandāmi,_  
_bhūridatta vaco tava;_  
_Punapi āgamissāmi,_  
_sace attho bhavissati”._  


(819.)

2145\. _Idaṃ vatvā bhūridatto,_  
_Pesesi caturo jane;_  
_“Etha gacchatha uṭṭhetha,_  
_Khippaṃ pāpetha brāhmaṇaṃ”._  


(820.)

2146\. _Tassa taṃ vacanaṃ sutvā,_  
_uṭṭhāya caturo janā;_  
_Pesitā bhūridattena,_  
_khippaṃ pāpesu brāhmaṇaṃ._  


---

2147\. ( )



(821.)

2148\. _“Maṇiṃ paggayha maṅgalyaṃ,_  
_sādhuvittaṃ manoramaṃ;_  
_Selaṃ byañjanasampannaṃ,_  
_ko imaṃ maṇimajjhagā”._  


(822.)

2149\. _“Lohitakkhasahassāhi,_  
_samantā parivāritaṃ;_  
_Ajja kālaṃ pathaṃ gacchaṃ,_  
_ajjhagāhaṃ maṇiṃ imaṃ”._  


(823.)

2150\. _“Sūpaciṇṇo ayaṃ selo,_  
_accito mānito sadā;_  
_Sudhārito sunikkhitto,_  
_sabbatthamabhisādhaye._  


(824.)

2151\. _Upacāravipannassa,_  
_nikkhepe dhāraṇāya vā;_  
_Ayaṃ selo vināsāya,_  
_pariciṇṇo ayoniso._  


(825.)

2152\. _Na imaṃ akusalo dibyaṃ,_  
_maṇiṃ dhāretumāraho;_  
_Paṭipajja sataṃ nikkhaṃ,_  
_dehimaṃ ratanaṃ mama”._  


(826.)

2153\. _“Na ca myāyaṃ maṇī keyyo,_  
_gohi vā ratanehi vā;_  
_Selo byañjanasampanno,_  
_neva keyyo maṇī mama”._  


(827.)

2154\. _“No ce tayā maṇī keyyo,_  
_gohi vā ratanehi vā;_  
_Atha kena maṇī keyyo,_  
_taṃ me akkhāhi pucchito”._  


(828.)

2155\. _“Yo me saṃse mahānāgaṃ,_  
_tejassiṃ duratikkamaṃ;_  
_Tassa dajjaṃ imaṃ selaṃ,_  
_jalantamiva tejasā”._  


(829.)

2156\. _“Ko nu brāhmaṇavaṇṇena,_  
_supaṇṇo patataṃ varo;_  
_Nāgaṃ jigīsamanvesi,_  
_anvesaṃ bhakkhamattano”._  


(830.)

2157\. _“Nāhaṃ dijādhipo homi,_  
_na diṭṭho garuḷo mayā;_  
_Āsīvisena vittoti,_  
_vajjo brāhmaṇa maṃ vidū”._  


(831.)

2158\. _“Kiṃ nu tuyhaṃ balaṃ atthi,_  
_kiṃ sippaṃ vijjate tava;_  
_Kismiṃ vā tvaṃ paratthaddho,_  
_uragaṃ nāpacāyasi”._  


(832.)

2159\. _“Āraññikassa isino,_  
_cirarattaṃ tapassino;_  
_Supaṇṇo kosiyassakkhā,_  
_visavijjaṃ anuttaraṃ._  


(833.)

2160\. _Taṃ bhāvitattaññataraṃ,_  
_sammantaṃ pabbatantare;_  
_Sakkaccaṃ taṃ upaṭṭhāsiṃ,_  
_rattindivamatandito._  


(834.)

2161\. _So tadā pariciṇṇo me,_  
_vattavā brahmacariyavā;_  
_Dibbaṃ pātukarī mantaṃ,_  
_kāmasā bhagavā mama._  


(835.)

2162\. _Tyāhaṃ mante paratthaddho,_  
_nāhaṃ bhāyāmi bhoginaṃ;_  
_Ācariyo visaghātānaṃ,_  
_alampānoti maṃ vidū”._  


(836.)

2163\. _“Gaṇhāmase maṇiṃ tāta,_  
_somadatta vijānahi;_  
_Mā daṇḍena siriṃ pattaṃ,_  
_kāmasā pajahimhase”._  


(837.)

2164\. _“Sakaṃ nivesanaṃ pattaṃ,_  
_yo taṃ brāhmaṇa pūjayi;_  
_Evaṃ kalyāṇakārissa,_  
_kiṃ mohā dubbhimicchasi._  


(838.)

2165\. _Sace tvaṃ dhanakāmosi,_  
_bhūridatto padassati;_  
_Tameva gantvā yācassu,_  
_bahuṃ dassati te dhanaṃ”._  


(839.)

2166\. _“Hatthagataṃ pattagataṃ,_  
_nikiṇṇaṃ khādituṃ varaṃ;_  
_Mā no sandiṭṭhiko attho,_  
_somadatta upaccagā”._  


(840.)

2167\. _“Paccati niraye ghore,_  
_mahissamapi vivarati;_  
_Mittadubbhī hitaccāgī,_  
_jīvarevāpi sussati._  


(841.)

2168\. _Sace tvaṃ dhanakāmosi,_  
_bhūridatto padassati;_  
_Maññe attakataṃ veraṃ,_  
_naciraṃ vedayissasi”._  


(842.)

2169\. _“Mahāyaññaṃ yajitvāna,_  
_evaṃ sujjhanti brāhmaṇā;_  
_Mahāyaññaṃ yajissāma,_  
_evaṃ mokkhāma pāpakā”._  


(843.)

2170\. _“Handa dāni apāyāmi,_  
_nāhaṃ ajja tayā saha;_  
_Padampekaṃ na gaccheyyaṃ,_  
_evaṃ kibbisakārinā”._  


(844.)

2171\. _Idaṃ vatvāna pitaraṃ,_  
_somadatto bahussuto;_  
_Ujjhāpetvāna bhūtāni,_  
_tamhā ṭhānā apakkami._  


(845.)

2172\. _“Gaṇhāhetaṃ mahānāgaṃ,_  
_āharetaṃ maṇiṃ mama;_  
_Indagopakavaṇṇābho,_  
_yassa lohitako siro._  


(846.)

2173\. _Kappāsapicurāsīva,_  
_eso kāyo padissati;_  
_Vammikaggagato seti,_  
_taṃ tvaṃ gaṇhāhi brāhmaṇa”._  


(847.)

2174\. _Athosadhehi dibbehi,_  
_jappaṃ mantapadāni ca;_  
_Evaṃ taṃ asakkhi satthuṃ,_  
_katvā parittamattano._  


---

2175\. ( )



(848.)

2176\. _“Mamaṃ disvāna āyantaṃ,_  
_sabbakāmasamiddhinaṃ;_  
_Indriyāni ahaṭṭhāni,_  
_sāvaṃ jātaṃ mukhaṃ tava._  


(849.)

2177\. _Padmaṃ yathā hatthagataṃ,_  
_Pāṇinā parimadditaṃ;_  
_Sāvaṃ jātaṃ mukhaṃ tuyhaṃ,_  
_Mamaṃ disvāna edisaṃ._  


(850.)

2178\. _Kacci nu te nābhisasi,_  
_kacci te atthi vedanā;_  
_Yena sāvaṃ mukhaṃ tuyhaṃ,_  
_mamaṃ disvāna āgataṃ”._  


(851.)

2179\. _“Supinaṃ tāta addakkhiṃ,_  
_ito māsaṃ adhogataṃ;_  
_Dakkhiṇaṃ viya me bāhuṃ,_  
_chetvā ruhiramakkhitaṃ;_  
_Puriso ādāya pakkāmi,_  
_mama rodantiyā sati._  


(852.)

2180\. _Yatohaṃ supinamaddakkhiṃ,_  
_sudassana vijānahi;_  
_Tato divā vā rattiṃ vā,_  
_sukhaṃ me nopalabbhati”._  


(853.)

2181\. _“Yaṃ pubbe parivāriṃsu,_  
_kaññā ruciraviggahā;_  
_Hemajālapaṭicchannā,_  
_bhūridatto na dissati._  


(854.)

2182\. _Yaṃ pubbe parivāriṃsu,_  
_nettiṃsavaradhārino;_  
_Kaṇikārāva samphullā,_  
_bhūridatto na dissati._  


(855.)

2183\. _Handa dāni gamissāma,_  
_bhūridattanivesanaṃ;_  
_Dhammaṭṭhaṃ sīlasampannaṃ,_  
_passāma tava bhātaraṃ”._  


(856.)

2184\. _Tañca disvāna āyantiṃ,_  
_bhūridattassa mātaraṃ;_  
_Bāhā paggayha pakkanduṃ,_  
_bhūridattassa nāriyo._  


(857.)

2185\. _“Puttaṃ teyye na jānāma,_  
_ito māsaṃ adhogataṃ;_  
_Mataṃ vā yadi vā jīvaṃ,_  
_bhūridattaṃ yasassinaṃ._  


(858.)

2186\. _Sakuṇī hataputtāva,_  
_suññaṃ disvā kulāvakaṃ;_  
_Ciraṃ dukkhena jhāyissaṃ,_  
_bhūridattaṃ apassatī._  


(859.)

2187\. _Kurarī hatachāpāva,_  
_suññaṃ disvā kulāvakaṃ;_  
_Ciraṃ dukkhena jhāyissaṃ,_  
_bhūridattaṃ apassatī._  


(860.)

2188\. _Sā nūna cakkavākīva,_  
_pallalasmiṃ anodake;_  
_Ciraṃ dukkhena jhāyissaṃ,_  
_bhūridattaṃ apassatī._  


(861.)

2189\. _Kammārānaṃ yathā ukkā,_  
_anto jhāyati no bahi;_  
_Evaṃ jhāyāmi sokena,_  
_bhūridattaṃ apassatī”._  


(862.)

2190\. _Sālāva sampamathitā,_  
_mālutena pamadditā;_  
_Senti puttā ca dārā ca,_  
_bhūridattanivesane._  


(863.)

2191\. _Idaṃ sutvāna nigghosaṃ,_  
_bhūridattanivesane;_  
_Ariṭṭho ca subhogo ca,_  
_padhāviṃsu anantarā._  


(864.)

2192\. _“Amma assāsa mā soci,_  
_evaṃdhammā hi pāṇino;_  
_Cavanti upapajjanti,_  
_esassa pariṇāmitā”._  


(865.)

2193\. _“Ahampi tāta jānāmi,_  
_evaṃdhammā hi pāṇino;_  
_Sokena ca paretasmi,_  
_bhūridattaṃ apassatī._  


(866.)

2194\. _Ajja ce me imaṃ rattiṃ,_  
_sudassana vijānahi;_  
_Bhūridattaṃ apassantī,_  
_maññe hissāmi jīvitaṃ”._  


(867.)

2195\. _“Amma assāsa mā soci,_  
_ānayissāma bhātaraṃ;_  
_Disodisaṃ gamissāma,_  
_bhātupariyesanaṃ caraṃ._  


(868.)

2196\. _Pabbate giriduggesu,_  
_gāmesu nigamesu ca;_  
_Orena sattarattassa,_  
_bhātaraṃ passa āgataṃ”._  


(869.)

2197\. _“Hatthā pamutto urago,_  
_pāde te nipatī bhusaṃ;_  
_Kacci nu taṃ ḍaṃsī tāta,_  
_mā bhāyi sukhito bhava”._  


(870.)

2198\. _“Neva mayhaṃ ayaṃ nāgo,_  
_alaṃ dukkhāya kāyaci;_  
_Yāvatatthi ahiggāho,_  
_mayā bhiyyo na vijjati”._  


(871.)

2199\. _“Ko nu brāhmaṇavaṇṇena,_  
_ditto parisamāgato;_  
_Avhāyantu suyuddhena,_  
_suṇantu parisā mama”._  


(872.)

2200\. _“Tvaṃ maṃ nāgena ālampa,_  
_ahaṃ maṇḍūkachāpiyā;_  
_Hotu no abbhutaṃ tattha,_  
_ā sahassehi pañcahi”._  


(873.)

2201\. _“Ahañhi vasumā aḍḍho,_  
_tvaṃ daliddosi māṇava;_  
_Ko nu te pāṭibhogatthi,_  
_upajūtañca kiṃ siyā._  


(874.)

2202\. _Upajūtañca me assa,_  
_pāṭibhogo ca tādiso;_  
_Hotu no abbhutaṃ tattha,_  
_ā sahassehi pañcahi”._  


(875.)

2203\. _“Suṇohi me mahārāja,_  
_vacanaṃ bhaddamatthu te;_  
_Pañcannaṃ me sahassānaṃ,_  
_pāṭibhogo hi kittima”._  


(876.)

2204\. _“Pettikaṃ vā iṇaṃ hoti,_  
_Yaṃ vā hoti sayaṃkataṃ;_  
_Kiṃ tvaṃ evaṃ bahuṃ mayhaṃ,_  
_Dhanaṃ yācasi brāhmaṇa”._  


(877.)

2205\. _“Alampāno hi nāgena,_  
_mamaṃ abhijigīsati;_  
_Ahaṃ maṇḍūkachāpiyā,_  
_ḍaṃsayissāmi brāhmaṇaṃ._  


(878.)

2206\. _Taṃ tvaṃ daṭṭhuṃ mahārāja,_  
_ajja raṭṭhābhivaḍḍhana;_  
_Khattasaṃghaparibyūḷho,_  
_niyyāhi ahidassanaṃ”._  


(879.)

2207\. _“Neva taṃ atimaññāmi,_  
_sippavādena māṇava;_  
_Atimattosi sippena,_  
_uragaṃ nāpacāyasi”._  


(880.)

2208\. _“Ahampi nātimaññāmi,_  
_sippavādena brāhmaṇa;_  
_Avisena ca nāgena,_  
_bhusaṃ vañcayase janaṃ._  


(881.)

2209\. _Evañcetaṃ jano jaññā,_  
_Yathā jānāmi taṃ ahaṃ;_  
_Na tvaṃ labhasi ālampa,_  
_Bhusamuṭṭhiṃ kuto dhanaṃ”._  


(882.)

2210\. _“Kharājino jaṭī dummī,_  
_ditto parisamāgato;_  
_Yo tvaṃ evaṃ gataṃ nāgaṃ,_  
_aviso atimaññasi._  


(883.)

2211\. _Āsajja kho naṃ jaññāsi,_  
_puṇṇaṃ uggassa tejaso;_  
_Maññe taṃ bhasmarāsiṃva,_  
_khippameso karissati”._  


(884.)

2212\. _“Siyā visaṃ siluttassa,_  
_deḍḍubhassa silābhuno;_  
_Neva lohitasīsassa,_  
_visaṃ nāgassa vijjati”._  


(885.)

2213\. _“Sutametaṃ arahataṃ,_  
_saññatānaṃ tapassinaṃ;_  
_Idha dānāni datvāna,_  
_saggaṃ gacchanti dāyakā;_  
_Jīvanto dehi dānāni,_  
_yadi te atthi dātave._  


(886.)

2214\. _Ayaṃ nāgo mahiddhiko,_  
_tejassī duratikkamo;_  
_Tena taṃ ḍaṃsayissāmi,_  
_so taṃ bhasmaṃ karissati”._  


(887.)

2215\. _“Mayāpetaṃ sutaṃ samma,_  
_saññatānaṃ tapassinaṃ;_  
_Idha dānāni datvāna,_  
_saggaṃ gacchanti dāyakā;_  
_Tvameva dehi jīvanto,_  
_yadi te atthi dātave._  


(888.)

2216\. _Ayaṃ ajamukhī nāma,_  
_puṇṇā uggassa tejaso;_  
_Tāya taṃ ḍaṃsayissāmi,_  
_sā taṃ bhasmaṃ karissati._  


(889.)

2217\. _Yā dhītā dhataraṭṭhassa,_  
_vemātā bhaginī mama;_  
_Sā taṃ ḍaṃsatvajamukhī,_  
_puṇṇā uggassa tejaso._  


(890.)

2218\. _Chamāyañce nisiñcissaṃ,_  
_brahmadatta vijānahi;_  
_Tiṇalatāni osadhyo,_  
_ussusseyyuṃ asaṃsayaṃ._  


(891.)

2219\. _Uddhañce pātayissāmi,_  
_brahmadatta vijānahi;_  
_Satta vassāniyaṃ devo,_  
_na vasse na himaṃ pate._  


(892.)

2220\. _Udake ce nisiñcissaṃ,_  
_brahmadatta vijānahi;_  
_Yāvantodakajā pāṇā,_  
_mareyyuṃ macchakacchapā”._  


---

2221\. ( )



(893.)

2222\. _“Lokyaṃ sajantaṃ udakaṃ,_  
_payāgasmiṃ patiṭṭhitaṃ;_  
_Komaṃ ajjhoharī bhūto,_  
_ogāḷhaṃ yamunaṃ nadiṃ”._  


(894.)

2223\. _“Yadesa lokādhipatī yasassī,_  
_Bārāṇasiṃ pakriya samantato;_  
_Tassāha putto uragūsabhassa,_  
_Subhogoti maṃ brāhmaṇa vedayanti”._  


(895.)

2224\. _“Sace hi putto uragūsabhassa,_  
_Kāsissa rañño amarādhipassa;_  
_Mahesakkho aññataro pitā te,_  
_Maccesu mātā pana te atulyā;_  
_Na tādiso arahati brāhmaṇassa,_  
_Dāsampi ohārituṃ mahānubhāvo”._  


(896.)

2225\. _“Rukkhaṃ nissāya vijjhittho,_  
_eṇeyyaṃ pātumāgataṃ;_  
_So viddho dūramacari,_  
_saravegena sīghavā._  


(897.)

2226\. _Taṃ tvaṃ patitamaddakkhi,_  
_araññasmiṃ brahāvane;_  
_Sa maṃsakājamādāya,_  
_sāyaṃ nigrodhupāgami._  


(898.)

2227\. _Sukasāḷikasaṅghuṭṭhaṃ,_  
_piṅgalaṃ santhatāyutaṃ;_  
_Kokilābhirudaṃ rammaṃ,_  
_dhuvaṃ haritasaddalaṃ._  


(899.)

2228\. _Tattha te so pāturahu,_  
_iddhiyā yasasā jalaṃ;_  
_Mahānubhāvo bhātā me,_  
_kaññāhi parivārito._  


(900.)

2229\. _So tena pariciṇṇo tvaṃ,_  
_sabbakāmehi tappito;_  
_Aduṭṭhassa tuvaṃ dubbhi,_  
_taṃ te veraṃ idhāgataṃ._  


(901.)

2230\. _Khippaṃ gīvaṃ pasārehi,_  
_na te dassāmi jīvitaṃ;_  
_Bhātu parisaraṃ veraṃ,_  
_chedayissāmi te siraṃ”._  


(902.)

2231\. _“Ajjhāyako yācayogī,_  
_āhutaggi ca brāhmaṇo;_  
_Etehi tīhi ṭhānehi,_  
_avajjho hoti brāhmaṇo”._  


(903.)

2232\. _“Yaṃ pūraṃ dhataraṭṭhassa,_  
_ogāḷhaṃ yamunaṃ nadiṃ;_  
_Jotate sabbasovaṇṇaṃ,_  
_girimāhacca yāmunaṃ._  


(904.)

2233\. _Tattha te purisabyagghā,_  
_sodariyā mama bhātaro;_  
_Yathā te tattha vakkhanti,_  
_tathā hessasi brāhmaṇa”._  


---

2234\. ( )



(905.)

2235\. _“Anittarā ittarasampayuttā,_  
_Yaññā ca vedā ca subhoga loke;_  
_Tadaggarayhañhi vinindamāno,_  
_Jahāti vittañca satañca dhammaṃ._  


(906.)

2236\. _Ajjhenamariyā pathaviṃ janindā,_  
_Vessā kasiṃ pāricariyañca suddā;_  
_Upāgu paccekaṃ yathāpadesaṃ,_  
_Katāhu ete vasināti āhu._  


(907.)

2237\. _Dhātā vidhātā varuṇo kuvero,_  
_Somo yamo candimā vāyu sūriyo;_  
_Etepi yaññaṃ puthuso yajitvā,_  
_Ajjhāyakānaṃ atho sabbakāme._  


(908.)

2238\. _Vikāsitā cāpasatāni pañca,_  
_Yo ajjuno balavā bhīmaseno;_  
_Sahassabāhu asamo pathabyā,_  
_Sopi tadā mādahi jātavedaṃ._  


(909.)

2239\. _Yo brāhmaṇe bhojayi dīgharattaṃ,_  
_Annena pānena yathānubhāvaṃ;_  
_Pasannacitto anumodamāno,_  
_Subhoga devaññataro ahosi._  


(910.)

2240\. _Mahāsanaṃ devamanomavaṇṇaṃ,_  
_Yo sappinā asakkhi bhojetumaggiṃ;_  
_Sa yaññatantaṃ varato yajitvā,_  
_Dibbaṃ gatiṃ mucalindajjhagacchi._  


(911.)

2241\. _Mahānubhāvo vassasahassajīvī,_  
_Yo pabbajī dassaneyyo uḷāro;_  
_Hitvā apariyanta raṭṭhaṃ sasenaṃ,_  
_Rājā dudīpopi jagāma saggaṃ._  


(912.)

2242\. _Yo sāgarantaṃ sāgaro vijitvā,_  
_Yūpaṃ subhaṃ soṇṇamayaṃ uḷāraṃ;_  
_Ussesi vessānaramādahāno,_  
_Subhoga devaññataro ahosi._  


(913.)

2243\. _Yassānubhāvena subhoga gaṅgā,_  
_Pavattatha dadhisannisinnaṃ samuddaṃ;_  
_Salomapādo paricariya maggiṃ,_  
_Aṅgo sahassakkhapurajjhagacchi._  


(914.)

2244\. _Mahiddhiko devavaro yasassī,_  
_Senāpati tidive vāsavassa;_  
_So somayāgena malaṃ vihantvā,_  
_Subhoga devaññataro ahosi._  


(915.)

2245\. _Akārayi lokamimaṃ parañca,_  
_Bhāgīrathiṃ himavantañca gijjhaṃ;_  
_Yo iddhimā devavaro yasassī,_  
_Sopi tadā ādahi jātavedaṃ._  


(916.)

2246\. _Mālāgirī himavā yo ca gijjho,_  
_Sudassano nisabho kuveru;_  
_Ete ca aññe ca nagā mahantā,_  
_Cityā katā yaññakarehi māhu._  


(917.)

2247\. _Ajjhāyakaṃ mantaguṇūpapannaṃ,_  
_Tapassinaṃ yācayogotidhāhu;_  
_Tīre samuddassudakaṃ sajantaṃ,_  
_Taṃ sāgarojjhohari tenapeyyo._  


(918.)

2248\. _Āyāgavatthūni puthū pathabyā,_  
_Saṃvijjanti brāhmaṇā vāsavassa;_  
_Purimaṃ disaṃ pacchimaṃ dakkhiṇuttaraṃ,_  
_Saṃvijjamānā janayanti vedaṃ”._  


(919.)

2249\. _“Kalī hi dhīrāna kaṭaṃ magānaṃ,_  
_Bhavanti vedajjhagatānariṭṭha;_  
_Marīcidhammaṃ asamekkhitattā,_  
_Māyāguṇā nātivahanti paññaṃ._  


(920.)

2250\. _Vedā na tāṇāya bhavanti dassa,_  
_Mittadduno bhūnahuno narassa;_  
_Na tāyate pariciṇṇo ca aggi,_  
_Dosantaraṃ maccamanariyakammaṃ._  


(921.)

2251\. _Sabbañca maccā sadhanaṃ sabhogaṃ,_  
_Ādīpitaṃ dāru tiṇena missaṃ;_  
_Dahaṃ na tappe asamatthatejo,_  
_Ko taṃ subhikkhaṃ dvirasaññu kayirā._  


(922.)

2252\. _Yathāpi khīraṃ vipariṇāmadhammaṃ,_  
_Dadhi bhavitvā navanītampi hoti;_  
_Evampi aggi vipariṇāmadhammo,_  
_Tejo samorohatī yogayutto._  


(923.)

2253\. _Na dissatī aggimanuppaviṭṭho,_  
_Sukkhesu kaṭṭhesu navesu cāpi;_  
_Nāmatthamāno araṇīnarena,_  
_Nākammunā jāyati jātavedo._  


(924.)

2254\. _Sace hi aggi antarato vaseyya,_  
_Sukkhesu kaṭṭhesu navesu cāpi;_  
_Sabbāni susseyyu vanāni loke,_  
_Sukkhāni kaṭṭhāni ca pajjaleyyuṃ._  


(925.)

2255\. _Karoti ce dārutiṇena puññaṃ,_  
_Bhojaṃ naro dhūmasikhiṃ patāpavaṃ;_  
_Aṅgārikā loṇakarā ca sūdā,_  
_Sarīradāhāpi kareyyu puññaṃ._  


(926.)

2256\. _Atha ce hi ete na karonti puññaṃ,_  
_Ajjhenamaggiṃ idha tappayitvā;_  
_Na koci lokasmiṃ karoti puññaṃ,_  
_Bhojaṃ naro dhūmasikhiṃ patāpavaṃ._  


(927.)

2257\. _Kathañhi lokāpacito samāno,_  
_Amanuññagandhaṃ bahūnaṃ akantaṃ;_  
_Yadeva maccā parivajjayanti,_  
_Tadappasatthaṃ dvirasaññu bhuñje._  


(928.)

2258\. _Sikhimpi devesu vadanti heke,_  
_Āpaṃ milakkhū pana devamāhu;_  
_Sabbeva ete vitathaṃ bhaṇanti,_  
_Aggī na devaññataro na cāpo._  


(929.)

2259\. _Anindriyabaddhamasaññakāyaṃ,_  
_Vessānaraṃ kammakaraṃ pajānaṃ;_  
_Paricariya maggiṃ sugatiṃ kathaṃ vaje,_  
_Pāpāni kammāni pakubbamāno._  


(930.)

2260\. _Sabbābhibhū tāhudha jīvikatthā,_  
_Aggissa brahmā paricārakoti;_  
_Sabbānubhāvī ca vasī kimatthaṃ,_  
_Animmito nimmitaṃ vanditassa._  


(931.)

2261\. _Hassaṃ anijjhānakhamaṃ atacchaṃ,_  
_Sakkārahetu pakiriṃsu pubbe;_  
_Te lābhasakkāre apātubhonte,_  
_Sandhāpitā jantubhi santidhammaṃ._  


(932.)

2262\. _Ajjhenamariyā pathaviṃ janindā,_  
_Vessā kasiṃ pāricariyañca suddā;_  
_Upāgu paccekaṃ yathāpadesaṃ,_  
_Katāhu ete vasināti āhu._  


(933.)

2263\. _Etañca saccaṃ vacanaṃ bhaveyya,_  
_Yathā idaṃ bhāsitaṃ brāhmaṇehi;_  
_Nākhattiyo jātu labhetha rajjaṃ,_  
_Nābrāhmaṇo mantapadāni sikkhe;_  
_Nāññatra vessehi kasiṃ kareyya,_  
_Suddo na mucce parapesanāya._  


(934.)

2264\. _Yasmā ca etaṃ vacanaṃ abhūtaṃ,_  
_Musāvime odariyā bhaṇanti;_  
_Tadappapaññā abhisaddahanti,_  
_Passanti taṃ paṇḍitā attanāva._  


(935.)

2265\. _Khatyā hi vessānaṃ baliṃ haranti,_  
_Ādāya satthāni caranti brāhmaṇā;_  
_Taṃ tādisaṃ saṅkhubhitaṃ pabhinnaṃ,_  
_Kasmā brahmā nujju karoti lokaṃ._  


(936.)

2266\. _Sace hi so issaro sabbaloke,_  
_Brahmā bahūbhūtapatī pajānaṃ;_  
_Kiṃ sabbalokaṃ vidahī alakkhiṃ,_  
_Kiṃ sabbalokaṃ na sukhiṃ akāsi._  


(937.)

2267\. _Sace hi so issaro sabbaloke,_  
_Brahmā bahūbhūtapatī pajānaṃ;_  
_Māyā musāvajjamadena cāpi,_  
_Lokaṃ adhammena kimatthamakāri._  


(938.)

2268\. _Sace hi so issaro sabbaloke,_  
_Brahmā bahūbhūtapatī pajānaṃ;_  
_Adhammiko bhūtapatī ariṭṭha,_  
_Dhamme sati yo vidahī adhammaṃ._  


(939.)

2269\. _Kīṭā paṭaṅgā uragā ca bhekā,_  
_Hantvā kimī sujjhati makkhikā ca;_  
_Etepi dhammā anariyarūpā,_  
_Kambojakānaṃ vitathā bahūnaṃ._  


(940.)

2270\. _Sace hi so sujjhati yo hanāti,_  
_Hatopi so saggamupeti ṭhānaṃ;_  
_Bhovādi bhovādina mārayeyyuṃ,_  
_Ye cāpi tesaṃ abhisaddaheyyuṃ._  


(941.)

2271\. _Neva migā na pasū nopi gāvo,_  
_Āyācanti attavadhāya keci;_  
_Vipphandamāne idha jīvikatthā,_  
_Yaññesu pāṇe pasumārabhanti._  


(942.)

2272\. _Yūpussane pasubandhe ca bālā,_  
_Cittehi vaṇṇehi mukhaṃ nayanti;_  
_Ayaṃ te yūpo kāmaduho parattha,_  
_Bhavissati sassato samparāye._  


(943.)

2273\. _Sace ca yūpe maṇisaṅkhamuttaṃ,_  
_Dhaññaṃ dhanaṃ rajataṃ jātarūpaṃ;_  
_Sukkhesu kaṭṭhesu navesu cāpi,_  
_Sace duhe tidive sabbakāme;_  
_Tevijjasaṅghāva puthū yajeyyuṃ,_  
_Abrāhmaṇaṃ kañci na yājayeyyuṃ._  


(944.)

2274\. _Kuto ca yūpe maṇisaṅkhamuttaṃ,_  
_Dhaññaṃ dhanaṃ rajataṃ jātarūpaṃ;_  
_Sukkhesu kaṭṭhesu navesu cāpi,_  
_Kuto duhe tidive sabbakāme._  


(945.)

2275\. _Saṭhā ca luddā ca paluddhabālā,_  
_Cittehi vaṇṇehi mukhaṃ nayanti;_  
_Ādāya aggiṃ mama dehi vittaṃ,_  
_Tato sukhī hohisi sabbakāme._  


(946.)

2276\. _Tamaggihuttaṃ saraṇaṃ pavissa,_  
_Cittehi vaṇṇehi mukhaṃ nayanti;_  
_Oropayitvā kesamassuṃ nakhañca,_  
_Vedehi vittaṃ atigāḷhayanti._  


(947.)

2277\. _Kākā ulūkaṃva raho labhitvā,_  
_Ekaṃ samānaṃ bahukā samecca;_  
_Annāni bhutvā kuhakā kuhitvā,_  
_Muṇḍaṃ karitvā yaññapathossajanti._  


(948.)

2278\. _Evañhi so vañcito brāhmaṇehi,_  
_Eko samāno bahukā samecca;_  
_Te yogayogena vilumpamānā,_  
_Diṭṭhaṃ adiṭṭhena dhanaṃ haranti._  


(949.)

2279\. _Akāsiyā rājūhivānusiṭṭhā,_  
_Tadassa ādāya dhanaṃ haranti;_  
_Te tādisā corasamā asantā,_  
_Vajjhā na haññanti ariṭṭha loke._  


(950.)

2280\. _Indassa bāhārasi dakkhiṇāti,_  
_Yaññesu chindanti palāsayaṭṭhiṃ;_  
_Tañcepi saccaṃ maghavā chinnabāhu,_  
_Kenassa indo asure jināti._  


(951.)

2281\. _Tañceva tucchaṃ maghavā samaṅgī,_  
_Hantā avajjho paramo sa devo;_  
_Mantā ime brāhmaṇā tuccharūpā,_  
_Sandiṭṭhikā vañcanā esa loke._  


(952.)

2282\. _Mālāgiri himavā yo ca gijjho,_  
_Sudassano nisabho kuveru;_  
_Ete ca aññe ca nagā mahantā,_  
_Cityā katā yaññakarehi māhu._  


(953.)

2283\. _Yathāpakārāni hi iṭṭhakāni,_  
_Cityā katā yaññakarehi māhu;_  
_Na pabbatā honti tathāpakārā,_  
_Aññā disā acalā tiṭṭhaselā._  


(954.)

2284\. _Na iṭṭhakā honti silā cirena,_  
_Na tattha sañjāyati ayo na lohaṃ;_  
_Yaññañca etaṃ parivaṇṇayantā,_  
_Cityā katā yaññakarehi māhu._  


(955.)

2285\. _Ajjhāyakaṃ mantaguṇūpapannaṃ,_  
_Tapassinaṃ yācayogotidhāhu;_  
_Tīre samuddassudakaṃ sajantaṃ,_  
_Taṃ sāgarojjhohari tenapeyyo._  


(956.)

2286\. _Parosahassampi samantavede,_  
_Mantūpapanne nadiyo vahanti;_  
_Na tena byāpannarasūdakā na,_  
_Kasmā samuddo atulo apeyyo._  


(957.)

2287\. _Ye keci kūpā idha jīvaloke,_  
_Loṇūdakā kūpakhaṇehi khātā;_  
_Na brāhmaṇajjhoharaṇena tesu,_  
_Āpo apeyyo dvirasaññu māhu._  


(958.)

2288\. _Pure puratthā kā kassa bhariyā,_  
_Mano manussaṃ ajanesi pubbe;_  
_Tenāpi dhammena na koci hīno,_  
_Evampi vosaggavibhaṅgamāhu._  


(959.)

2289\. _Caṇḍālaputtopi adhicca vede,_  
_Bhāseyya mante kusalo matīmā;_  
_Na tassa muddhāpi phaleyya sattadhā,_  
_Mantā ime attavadhāya katā._  


(960.)

2290\. _Vācākatā giddhikatā gahītā,_  
_Dummocayā kabyapathānupannā;_  
_Bālāna cittaṃ visame niviṭṭhaṃ,_  
_Tadappapaññā abhisaddahanti._  


(961.)

2291\. _Sīhassa byagghassa ca dīpino ca,_  
_Na vijjatī porisiyaṃ balena;_  
_Manussabhāvo ca gavaṃva pekkho,_  
_Jātī hi tesaṃ asamā samānā._  


(962.)

2292\. _Sace ca rājā pathaviṃ vijitvā,_  
_Sajīvavā assavapārisajjo;_  
_Sayameva so sattusaṅghaṃ vijeyya,_  
_Tassappajā niccasukhī bhaveyya._  


(963.)

2293\. _Khattiyamantā ca tayo ca vedā,_  
_Atthena ete samakā bhavanti;_  
_Tesañca atthaṃ avinicchinitvā,_  
_Na bujjhatī oghapathaṃva channaṃ._  


(964.)

2294\. _Khattiyamantā ca tayo ca vedā,_  
_Atthena ete samakā bhavanti;_  
_Lābho alābho ayaso yaso ca,_  
_Sabbeva tesaṃ catunnañca dhammā._  


(965.)

2295\. _Yathāpi ibbhā dhanadhaññahetu,_  
_Kammāni karonti puthū pathabyā;_  
_Tevijjasaṅghā ca tatheva ajja,_  
_Kammāni karonti puthū pathabyā._  


(966.)

2296\. _Ibbhehi ye te samakā bhavanti,_  
_Niccussukā kāmaguṇesu yuttā;_  
_Kammāni karonti puthū pathabyā,_  
_Tadappapaññā dvirasaññurā te”._  


---

2297\. ( )



(967.)

2298\. _“Kassa bherī mudiṅgā ca,_  
_saṅkhāpaṇavadindimā;_  
_Purato paṭipannāni,_  
_hāsayantā rathesabhaṃ._  


(968.)

2299\. _Kassa kañcanapaṭṭena,_  
_puthunā vijjuvaṇṇinā;_  
_Yuvā kalāpasannaddho,_  
_ko eti siriyā jalaṃ._  


(969.)

2300\. _Ukkāmukhapahaṭṭhaṃva,_  
_khadiraṅgārasannibhaṃ;_  
_Mukhañca rucirā bhāti,_  
_ko eti siriyā jalaṃ._  


(970.)

2301\. _Kassa jambonadaṃ chattaṃ,_  
_sasalākaṃ manoramaṃ;_  
_Ādiccaraṃsāvaraṇaṃ,_  
_ko eti siriyā jalaṃ._  


(971.)

2302\. _Kassa aṅgaṃ pariggayha,_  
_vālabījanimuttamaṃ;_  
_Ubhato varapuññassa,_  
_muddhani uparūpari._  


(972.)

2303\. _Kassa pekhuṇahatthāni,_  
_citrāni ca mudūni ca;_  
_Kañcanamaṇidaṇḍāni,_  
_caranti dubhato mukhaṃ._  


(973.)

2304\. _Khadiraṅgāravaṇṇābhā,_  
_ukkāmukhapahaṃsitā;_  
_Kassete kuṇḍalā vaggū,_  
_sobhanti dubhato mukhaṃ._  


(974.)

2305\. _Kassa vātena chupitā,_  
_niddhantā mudukāḷakā;_  
_Sobhayanti nalāṭantaṃ,_  
_nabhā vijjurivuggatā._  


(975.)

2306\. _Kassa etāni akkhīni,_  
_āyatāni puthūni ca;_  
_Ko sobhati visālakkho,_  
_kassetaṃ uṇṇajaṃ mukhaṃ._  


(976.)

2307\. _Kassete lapanajātā,_  
_suddhā saṅkhavarūpamā;_  
_Bhāsamānassa sobhanti,_  
_dantā kuppilasādisā._  


(977.)

2308\. _Kassa lākhārasasamā,_  
_hatthapādā sukhedhitā;_  
_Ko so bimboṭṭhasampanno,_  
_divā sūriyova bhāsati._  


(978.)

2309\. _Himaccaye himavati,_  
_mahāsālova pupphito;_  
_Ko so odātapāvāro,_  
_jayaṃ indova sobhati._  


(979.)

2310\. _Suvaṇṇapīḷakākiṇṇaṃ,_  
_maṇidaṇḍavicittakaṃ;_  
_Ko so parisamogayha,_  
_īsaṃ khaggaṃ pamuñcati._  


(980.)

2311\. _Suvaṇṇavikatā cittā,_  
_sukatā cittasibbanā;_  
_Ko so omuñcate pādā,_  
_namo katvā mahesino”._  


(981.)

2312\. _“Dhataraṭṭhā hi te nāgā,_  
_iddhimanto yasassino;_  
_Samuddajāya uppannā,_  
_nāgā ete mahiddhikā”ti._  


---

2313\. Bhūridattajātakaṃ chaṭṭhaṃ.



[Go to previous page (22.1.5 Umaṅgajātaka)](22.1.5.md) / [Go to parent page (22.1 Mūgapakkhavagga)](../22.1.md) / [Go to next page (22.1.7 Candakumārajātaka)](22.1.7.md)


