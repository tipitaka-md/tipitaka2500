
[Home](/) / [23J Jātakapāḷi](../../../23J.md) / [22 Mahānipāta](../../22.md) / [22.1 Mūgapakkhavagga](../22.1.md)

# 22.1.3 Suvaṇṇasāmajātaka

* Mahānipāta

* Mūgapakkhavagga

* Suvaṇṇasāmajātaka

(296.)

1615\. _“Ko nu maṃ usunā vijjhi,_  
_pamattaṃ udahārakaṃ;_  
_Khattiyo brāhmaṇo vesso,_  
_ko maṃ viddhā nilīyasi._  


(297.)

1616\. _Na me maṃsāni khajjāni,_  
_Cammenattho na vijjati;_  
_Atha kena nu vaṇṇena,_  
_Viddheyyaṃ maṃ amaññatha._  


(298.)

1617\. _Ko vā tvaṃ kassa vā putto,_  
_kathaṃ jānemu taṃ mayaṃ;_  
_Puṭṭho me samma akkhāhi,_  
_kiṃ maṃ viddhā nilīyasi”._  


(299.)

1618\. _“Rājāhamasmi kāsīnaṃ,_  
_pīḷiyakkhoti maṃ vidū;_  
_Lobhā raṭṭhaṃ pahitvāna,_  
_migamesaṃ carāmahaṃ._  


(300.)

1619\. _Issatthe casmi kusalo,_  
_daḷhadhammoti vissuto;_  
_Nāgopi me na mucceyya,_  
_āgato usupātanaṃ._  


(301.)

1620\. _Ko vā tvaṃ kassa vā putto,_  
_kathaṃ jānemu taṃ mayaṃ;_  
_Pituno attano cāpi,_  
_nāmagottaṃ pavedaya”._  


(302.)

1621\. _“Nesādaputto bhaddante,_  
_sāmo iti maṃ ñātayo;_  
_Āmantayiṃsu jīvantaṃ,_  
_svajjevāhaṃ gato saye._  


(303.)

1622\. _Viddhosmi puthusallena,_  
_savisena yathā migo;_  
_Sakamhi lohite rāja,_  
_passa semi paripluto._  


(304.)

1623\. _Paṭivāmagataṃ sallaṃ,_  
_passa dhimhāmi lohitaṃ;_  
_Āturo tyānupucchāmi,_  
_kiṃ maṃ viddhā nilīyasi._  


(305.)

1624\. _Ajinamhi haññate dīpi,_  
_nāgo dantehi haññate;_  
_Atha kena nu vaṇṇena,_  
_viddheyyaṃ maṃ amaññatha”._  


(306.)

1625\. _“Migo upaṭṭhito āsi,_  
_āgato usupātanaṃ;_  
_Taṃ disvā ubbijī sāma,_  
_tena kodho mamāvisi”._  


(307.)

1626\. _“Yato sarāmi attānaṃ,_  
_yato pattosmi viññutaṃ;_  
_Na maṃ migā uttasanti,_  
_araññe sāpadānipi._  


(308.)

1627\. _Yato nidhiṃ parihariṃ,_  
_yato pattosmi yobbanaṃ;_  
_Na maṃ migā uttasanti,_  
_araññe sāpadānipi._  


(309.)

1628\. _Bhīrū kimpurisā rāja,_  
_pabbate gandhamādane;_  
_Sammodamānā gacchāma,_  
_pabbatāni vanāni ca._  


(310.)

1629\. _Na maṃ migā uttasanti,_  
_araññe sāpadānipi;_  
_Atha kena nu vaṇṇena,_  
_utrāsanti migā mamaṃ”._  


(311.)

1630\. _“Na taṃ tasa migo sāma,_  
_kiṃ tāhaṃ alikaṃ bhaṇe;_  
_Kodhalobhābhibhūtāhaṃ,_  
_usuṃ te taṃ avassajiṃ._  


(312.)

1631\. _Kuto nu sāma āgamma,_  
_kassa vā pahito tuvaṃ;_  
_Udahāro nadiṃ gaccha,_  
_āgato migasammataṃ”._  


(313.)

1632\. _“Andhā mātāpitā mayhaṃ,_  
_te bharāmi brahāvane;_  
_Tesāhaṃ udakāhāro,_  
_āgato migasammataṃ._  


(314.)

1633\. _Atthi nesaṃ usāmattaṃ,_  
_atha sāhassa jīvitaṃ;_  
_Udakassa alābhena,_  
_maññe andhā marissare._  


(315.)

1634\. _Na me idaṃ tathā dukkhaṃ,_  
_labbhā hi pumunā idaṃ;_  
_Yañca ammaṃ na passāmi,_  
_taṃ me dukkhataraṃ ito._  


(316.)

1635\. _Na me idaṃ tathā dukkhaṃ,_  
_labbhā hi pumunā idaṃ;_  
_Yañca tātaṃ na passāmi,_  
_taṃ me dukkhataraṃ ito._  


(317.)

1636\. _Sā nūna kapaṇā ammā,_  
_cirarattāya rucchati;_  
_Aḍḍharatte va ratte vā,_  
_nadīva avasucchati._  


(318.)

1637\. _So nūna kapaṇo tāto,_  
_cirarattāya rucchati;_  
_Aḍḍharatte va ratte vā,_  
_nadīva avasucchati._  


(319.)

1638\. _Uṭṭhānapādacariyāya,_  
_pādasambāhanassa ca;_  
_Sāma tāta vilapantā,_  
_hiṇḍissanti brahāvane._  


(320.)

1639\. _Idampi dutiyaṃ sallaṃ,_  
_kampeti hadayaṃ mamaṃ;_  
_Yañca andhe na passāmi,_  
_maññe hissāmi jīvitaṃ”._  


(321.)

1640\. _“Mā bāḷhaṃ paridevesi,_  
_sāma kalyāṇadassana;_  
_Ahaṃ kammakaro hutvā,_  
_bharissaṃ te brahāvane._  


(322.)

1641\. _Issatthe casmi kusalo,_  
_daḷhadhammoti vissuto;_  
_Ahaṃ kammakaro hutvā,_  
_bharissaṃ te brahāvane._  


(323.)

1642\. _Migānaṃ vighāsamanvesaṃ,_  
_Vanamūlaphalāni ca;_  
_Ahaṃ kammakaro hutvā,_  
_Bharissaṃ te brahāvane._  


(324.)

1643\. _Katamaṃ taṃ vanaṃ sāma,_  
_yattha mātāpitā tava;_  
_Ahaṃ te tathā bharissaṃ,_  
_yathā te abharī tuvaṃ”._  


(325.)

1644\. _“Ayaṃ ekapadī rāja,_  
_yoyaṃ ussīsake mama;_  
_Ito gantvā aḍḍhakosaṃ,_  
_tattha nesaṃ agārakaṃ;_  
_Yattha mātāpitā mayhaṃ,_  
_te bharassu ito gato._  


(326.)

1645\. _Namo te kāsirājatthu,_  
_namo te kāsivaḍḍhana;_  
_Andhā mātāpitā mayhaṃ,_  
_te bharassu brahāvane._  


(327.)

1646\. _Añjaliṃ te paggaṇhāmi,_  
_kāsirāja namatthu te;_  
_Mātaraṃ pitaraṃ mayhaṃ,_  
_vutto vajjāsi vandanaṃ”._  


(328.)

1647\. _Idaṃ vatvāna so sāmo,_  
_yuvā kalyāṇadassano;_  
_Mucchito visavegena,_  
_visaññī samapajjatha._  


(329.)

1648\. _Sa rājā paridevesi,_  
_bahuṃ kāruññasañhitaṃ;_  
_“Ajarāmarohaṃ āsiṃ,_  
_ajjetaṃ ñāmi no pure;_  
_Sāmaṃ kālaṅkataṃ disvā,_  
_natthi maccussa nāgamo._  


(330.)

1649\. _Yassu maṃ paṭimanteti,_  
_savisena samappito;_  
_Svajja evaṃ gate kāle,_  
_na kiñci mabhibhāsati._  


(331.)

1650\. _Nirayaṃ nūna gacchāmi,_  
_ettha me natthi saṃsayo;_  
_Tadā hi pakataṃ pāpaṃ,_  
_cirarattāya kibbisaṃ._  


(332.)

1651\. _Bhavanti tassa vattāro,_  
_gāme kibbisakārako;_  
_Araññe nimmanussamhi,_  
_ko maṃ vattumarahati._  


(333.)

1652\. _Sārayanti hi kammāni,_  
_gāme saṅgaccha māṇavā;_  
_Araññe nimmanussamhi,_  
_ko nu maṃ sārayissati”._  


(334.)

1653\. _Sā devatā antarahitā,_  
_pabbate gandhamādane;_  
_Raññova anukampāya,_  
_imā gāthā abhāsatha._  


(335.)

1654\. _“Āguṃ kira mahārāja,_  
_akari kamma dukkaṭaṃ;_  
_Adūsakā pitāputtā,_  
_tayo ekūsunā hatā._  


(336.)

1655\. _Ehi taṃ anusikkhāmi,_  
_yathā te sugatī siyā;_  
_Dhammenandhe vane posa,_  
_maññehaṃ sugatī tayā”._  


(337.)

1656\. _Sa rājā paridevitvā,_  
_bahuṃ kāruññasañhitaṃ;_  
_Udakakumbhamādāya,_  
_pakkāmi dakkhiṇāmukho._  


(338.)

1657\. _“Kassa nu eso padasaddo,_  
_manussasseva āgato;_  
_Neso sāmassa nigghoso,_  
_ko nu tvamasi mārisa._  


(339.)

1658\. _Santañhi sāmo vajati,_  
_santaṃ pādāni neyati;_  
_Neso sāmassa nigghoso,_  
_ko nu tvamasi mārisa”._  


(340.)

1659\. _“Rājāhamasmi kāsīnaṃ,_  
_pīḷiyakkhoti maṃ vidū;_  
_Lobhā raṭṭhaṃ pahitvāna,_  
_migamesaṃ carāmahaṃ._  


(341.)

1660\. _Issatthe casmi kusalo,_  
_daḷhadhammoti vissuto;_  
_Nāgopi me na mucceyya,_  
_āgato usupātanaṃ”._  


(342.)

1661\. _“Svāgataṃ te mahārāja,_  
_atho te adurāgataṃ;_  
_Issarosi anuppatto,_  
_yaṃ idhatthi pavedaya._  


(343.)

1662\. _Tindukāni piyālāni,_  
_madhuke kāsumāriyo;_  
_Phalāni khuddakappāni,_  
_bhuñja rāja varaṃ varaṃ._  


(344.)

1663\. _Idampi pānīyaṃ sītaṃ,_  
_ābhataṃ girigabbharā;_  
_Tato piva mahārāja,_  
_sace tvaṃ abhikaṅkhasi”._  


(345.)

1664\. _“Nālaṃ andhā vane daṭṭhuṃ,_  
_ko nu vo phalamāhari;_  
_Anandhassevayaṃ sammā,_  
_nivāpo mayha khāyati”._  


(346.)

1665\. _“Daharo yuvā nātibrahā,_  
_sāmo kalyāṇadassano;_  
_Dīghassa kesā asitā,_  
_atho sūnaggavellitā._  


(347.)

1666\. _So have phalamāharitvā,_  
_ito ādāya kamaṇḍaluṃ;_  
_Nadiṃ gato udahāro,_  
_maññe na dūramāgato”._  


(348.)

1667\. _“Ahaṃ taṃ avadhiṃ sāmaṃ,_  
_yo tuyhaṃ paricārako;_  
_Yaṃ kumāraṃ pavedetha,_  
_sāmaṃ kalyāṇadassanaṃ._  


(349.)

1668\. _Dīghassa kesā asitā,_  
_atho sūnaggavellitā;_  
_Tesu lohitalittesu,_  
_seti sāmo mayā hato”._  


(350.)

1669\. _“Kena dukūla mantesi,_  
_hato sāmoti vādinā;_  
_Hato sāmoti sutvāna,_  
_hadayaṃ me pavedhati._  


(351.)

1670\. _Assatthasseva taruṇaṃ,_  
_pavāḷaṃ māluteritaṃ;_  
_Hato sāmoti sutvāna,_  
_hadayaṃ me pavedhati”._  


(352.)

1671\. _“Pārike kāsirājāyaṃ,_  
_so sāmaṃ migasammate;_  
_Kodhasā usunā vijjhi,_  
_tassa mā pāpamicchimhā”._  


(353.)

1672\. _“Kicchā laddho piyo putto,_  
_yo andhe abharī vane;_  
_Taṃ ekaputtaṃ ghātimhi,_  
_kathaṃ cittaṃ na kopaye”._  


(354.)

1673\. _“Kicchā laddho piyo putto,_  
_yo andhe abharī vane;_  
_Taṃ ekaputtaṃ ghātimhi,_  
_akkodhaṃ āhu paṇḍitā”._  


(355.)

1674\. _“Mā bāḷhaṃ paridevetha,_  
_hato sāmoti vādinā;_  
_Ahaṃ kammakaro hutvā,_  
_bharissāmi brahāvane._  


(356.)

1675\. _Issatthe casmi kusalo,_  
_daḷhadhammoti vissuto;_  
_Ahaṃ kammakaro hutvā,_  
_bharissāmi brahāvane._  


(357.)

1676\. _Migānaṃ vighāsamanvesaṃ,_  
_vanamūlaphalāni ca;_  
_Ahaṃ kammakaro hutvā,_  
_bharissāmi brahāvane”._  


(358.)

1677\. _“Nesa dhammo mahārāja,_  
_netaṃ amhesu kappati;_  
_Rājā tvamasi amhākaṃ,_  
_pāde vandāma te mayaṃ”._  


(359.)

1678\. _“Dhammaṃ nesādā bhaṇatha,_  
_katā apacitī tayā;_  
_Pitā tvamasi amhākaṃ,_  
_mātā tvamasi pārike”._  


(360.)

1679\. _“Namo te kāsirājatthu,_  
_namo te kāsivaḍḍhana;_  
_Añjaliṃ te paggaṇhāma,_  
_yāva sāmānupāpaya._  


(361.)

1680\. _Tassa pāde samajjantā,_  
_mukhañca bhujadassanaṃ;_  
_Saṃsumbhamānā attānaṃ,_  
_kālamāgamayāmase”._  


(362.)

1681\. _“Brahā vāḷamigākiṇṇaṃ,_  
_ākāsantaṃva dissati;_  
_Yattha sāmo hato seti,_  
_candova patito chamā._  


(363.)

1682\. _Brahā vāḷamigākiṇṇaṃ,_  
_ākāsantaṃva dissati;_  
_Yattha sāmo hato seti,_  
_sūriyova patito chamā._  


(364.)

1683\. _Brahā vāḷamigākiṇṇaṃ,_  
_ākāsantaṃva dissati;_  
_Yattha sāmo hato seti,_  
_paṃsunā patikunthito._  


(365.)

1684\. _Brahā vāḷamigākiṇṇaṃ,_  
_ākāsantaṃva dissati;_  
_Yattha sāmo hato seti,_  
_idheva vasathassame”._  


(366.)

1685\. _“Yadi tattha sahassāni,_  
_satāni niyutāni ca;_  
_Nevamhākaṃ bhayaṃ koci,_  
_vane vāḷesu vijjati”._  


(367.)

1686\. _Tato andhānamādāya,_  
_kāsirājā brahāvane;_  
_Hatthe gahetvā pakkāmi,_  
_yattha sāmo hato ahu._  


(368.)

1687\. _Disvāna patitaṃ sāmaṃ,_  
_puttakaṃ paṃsukunthitaṃ;_  
_Apaviddhaṃ brahāraññe,_  
_candaṃva patitaṃ chamā._  


(369.)

1688\. _Disvāna patitaṃ sāmaṃ,_  
_puttakaṃ paṃsukunthitaṃ;_  
_Apaviddhaṃ brahāraññe,_  
_sūriyaṃva patitaṃ chamā._  


(370.)

1689\. _Disvāna patitaṃ sāmaṃ,_  
_puttakaṃ paṃsukunthitaṃ;_  
_Apaviddhaṃ brahāraññe,_  
_kalūnaṃ paridevayuṃ._  


(371.)

1690\. _Disvāna patitaṃ sāmaṃ,_  
_puttakaṃ paṃsukunthitaṃ;_  
_Bāhā paggayha pakkanduṃ,_  
_“adhammo kira bho iti._  


(372.)

1691\. _Bāḷhaṃ kho tvaṃ pamattosi,_  
_sāma kalyāṇadassana;_  
_Yo ajjevaṃ gate kāle,_  
_na kiñci mabhibhāsasi._  


(373.)

1692\. _Bāḷhaṃ kho tvaṃ padittosi,_  
_sāma kalyāṇadassana;_  
_Yo ajjevaṃ gate kāle,_  
_na kiñci mabhibhāsasi._  


(374.)

1693\. _Bāḷhaṃ kho tvaṃ pakuddhosi,_  
_sāma kalyāṇadassana;_  
_Yo ajjevaṃ gate kāle,_  
_na kiñci mabhibhāsasi._  


(375.)

1694\. _Bāḷhaṃ kho tvaṃ pasuttosi,_  
_sāma kalyāṇadassana;_  
_Yo ajjevaṃ gate kāle,_  
_na kiñci mabhibhāsasi._  


(376.)

1695\. _Bāḷhaṃ kho tvaṃ vimanosi,_  
_sāma kalyāṇadassana;_  
_Yo ajjevaṃ gate kāle,_  
_na kiñci mabhibhāsasi._  


(377.)

1696\. _Jaṭaṃ valinaṃ paṃsugataṃ,_  
_ko dāni saṇṭhapessati;_  
_Sāmo ayaṃ kālaṅkato,_  
_andhānaṃ paricārako._  


(378.)

1697\. _Ko me sammajjamādāya,_  
_sammajjissati assamaṃ;_  
_Sāmo ayaṃ kālaṅkato,_  
_andhānaṃ paricārako._  


(379.)

1698\. _Ko dāni nhāpayissati,_  
_sītenuṇhodakena ca;_  
_Sāmo ayaṃ kālaṅkato,_  
_andhānaṃ paricārako._  


(380.)

1699\. _Ko dāni bhojayissati,_  
_vanamūlaphalāni ca;_  
_Sāmo ayaṃ kālaṅkato,_  
_andhānaṃ paricārako”._  


(381.)

1700\. _Disvāna patitaṃ sāmaṃ,_  
_puttakaṃ paṃsukunthitaṃ;_  
_Aṭṭitā puttasokena,_  
_mātā saccaṃ abhāsatha._  


(382.)

1701\. _“Yena saccenayaṃ sāmo,_  
_dhammacārī pure ahu;_  
_Etena saccavajjena,_  
_visaṃ sāmassa haññatu._  


(383.)

1702\. _Yena saccenayaṃ sāmo,_  
_brahmacārī pure ahu;_  
_Etena saccavajjena,_  
_visaṃ sāmassa haññatu._  


(384.)

1703\. _Yena saccenayaṃ sāmo,_  
_saccavādī pure ahu;_  
_Etena saccavajjena,_  
_visaṃ sāmassa haññatu._  


(385.)

1704\. _Yena saccenayaṃ sāmo,_  
_mātāpettibharo ahu;_  
_Etena saccavajjena,_  
_visaṃ sāmassa haññatu._  


(386.)

1705\. _Yena saccenayaṃ sāmo,_  
_kule jeṭṭhāpacāyiko;_  
_Etena saccavajjena,_  
_visaṃ sāmassa haññatu._  


(387.)

1706\. _Yena saccenayaṃ sāmo,_  
_pāṇā piyataro mama;_  
_Etena saccavajjena,_  
_visaṃ sāmassa haññatu._  


(388.)

1707\. _Yaṃ kiñcitthi kataṃ puññaṃ,_  
_Mayhañceva pitucca te;_  
_Sabbena tena kusalena,_  
_Visaṃ sāmassa haññatu”._  


(389.)

1708\. _Disvāna patitaṃ sāmaṃ,_  
_puttakaṃ paṃsukunthitaṃ;_  
_Aṭṭito puttasokena,_  
_pitā saccaṃ abhāsatha._  


(390.)

1709\. _“Yena saccenayaṃ sāmo,_  
_dhammacārī pure ahu;_  
_Etena saccavajjena,_  
_visaṃ sāmassa haññatu._  


(391.)

1710\. _Yena saccenayaṃ sāmo,_  
_brahmacārī pure ahu;_  
_Etena saccavajjena,_  
_visaṃ sāmassa haññatu._  


(392.)

1711\. _Yena saccenayaṃ sāmo,_  
_saccavādī pure ahu;_  
_Etena saccavajjena,_  
_visaṃ sāmassa haññatu._  


(393.)

1712\. _Yena saccenayaṃ sāmo,_  
_mātāpettibharo ahu;_  
_Etena saccavajjena,_  
_visaṃ sāmassa haññatu._  


(394.)

1713\. _Yena saccenayaṃ sāmo,_  
_kule jeṭṭhāpacāyiko;_  
_Etena saccavajjena,_  
_visaṃ sāmassa haññatu._  


(395.)

1714\. _Yena saccenayaṃ sāmo,_  
_pāṇā piyataro mama;_  
_Etena saccavajjena,_  
_visaṃ sāmassa haññatu._  


(396.)

1715\. _Yaṃ kiñcitthi kataṃ puññaṃ,_  
_Mayhañceva mātucca te;_  
_Sabbena tena kusalena,_  
_Visaṃ sāmassa haññatu._  


(397.)

1716\. _Sā devatā antarahitā,_  
_pabbate gandhamādane;_  
_Sāmassa anukampāya,_  
_imaṃ saccaṃ abhāsatha._  


(398.)

1717\. _Pabbatyāhaṃ gandhamādane,_  
_cirarattanivāsinī;_  
_Na me piyataro koci,_  
_añño sāmena vijjati;_  
_Etena saccavajjena,_  
_visaṃ sāmassa haññatu._  


(399.)

1718\. _Sabbe vanā gandhamayā,_  
_pabbate gandhamādane;_  
_Etena saccavajjena,_  
_visaṃ sāmassa haññatu”._  


(400.)

1719\. _Tesaṃ lālappamānānaṃ,_  
_bahuṃ kāruññasañhitaṃ;_  
_Khippaṃ sāmo samuṭṭhāsi,_  
_yuvā kalyāṇadassano._  


(401.)

1720\. _“Sāmohamasmi bhaddaṃ vo,_  
_Sotthināmhi samuṭṭhito;_  
_Mā bāḷhaṃ paridevetha,_  
_Mañjunābhivadetha maṃ”._  


(402.)

1721\. _“Svāgataṃ te mahārāja,_  
_atho te adurāgataṃ;_  
_Issarosi anuppatto,_  
_yaṃ idhatthi pavedaya._  


(403.)

1722\. _Tindukāni piyālāni,_  
_madhuke kāsumāriyo;_  
_Phalāni khuddakappāni,_  
_bhuñja rāja varaṃ varaṃ._  


(404.)

1723\. _Atthi me pānīyaṃ sītaṃ,_  
_ābhataṃ girigabbharā;_  
_Tato piva mahārāja,_  
_sace tvaṃ abhikaṅkhasi”._  


(405.)

1724\. _“Sammuyhāmi pamuyhāmi,_  
_sabbā muyhanti me disā;_  
_Petaṃ taṃ sāma maddakkhiṃ,_  
_ko nu tvaṃ sāma jīvasi”._  


(406.)

1725\. _“Api jīvaṃ mahārāja,_  
_purisaṃ gāḷhavedanaṃ;_  
_Upanītamanasaṅkappaṃ,_  
_jīvantaṃ maññate mataṃ._  


(407.)

1726\. _Api jīvaṃ mahārāja,_  
_purisaṃ gāḷhavedanaṃ;_  
_Taṃ nirodhagataṃ santaṃ,_  
_jīvantaṃ maññate mataṃ._  


(408.)

1727\. _Yo mātaraṃ pitaraṃ vā,_  
_macco dhammena posati;_  
_Devāpi naṃ tikicchanti,_  
_mātāpettibharaṃ naraṃ._  


(409.)

1728\. _Yo mātaraṃ pitaraṃ vā,_  
_macco dhammena posati;_  
_Idheva naṃ pasaṃsanti,_  
_pecca sagge pamodati”._  


(410.)

1729\. _“Esa bhiyyo pamuyhāmi,_  
_Sabbā muyhanti me disā;_  
_Saraṇaṃ taṃ sāma gacchāmi,_  
_Tvañca me saraṇaṃ bhava”._  


(411.)

1730\. _“Dhammaṃ cara mahārāja,_  
_mātāpitūsu khattiya;_  
_Idha dhammaṃ caritvāna,_  
_rāja saggaṃ gamissasi._  


(412.)

1731\. _Dhammaṃ cara mahārāja,_  
_puttadāresu khattiya;_  
_Idha dhammaṃ caritvāna,_  
_rāja saggaṃ gamissasi._  


(413.)

1732\. _Dhammaṃ cara mahārāja,_  
_mittāmaccesu khattiya;_  
_Idha dhammaṃ caritvāna,_  
_rāja saggaṃ gamissasi._  


(414.)

1733\. _Dhammaṃ cara mahārāja,_  
_vāhanesu balesu ca;_  
_Idha dhammaṃ caritvāna,_  
_rāja saggaṃ gamissasi._  


(415.)

1734\. _Dhammaṃ cara mahārāja,_  
_gāmesu nigamesu ca;_  
_Idha dhammaṃ caritvāna,_  
_rāja saggaṃ gamissasi._  


(416.)

1735\. _Dhammaṃ cara mahārāja,_  
_raṭṭhesu janapadesu ca;_  
_Idha dhammaṃ caritvāna,_  
_rāja saggaṃ gamissasi._  


(417.)

1736\. _Dhammaṃ cara mahārāja,_  
_samaṇabrāhmaṇesu ca;_  
_Idha dhammaṃ caritvāna,_  
_rāja saggaṃ gamissasi._  


(418.)

1737\. _Dhammaṃ cara mahārāja,_  
_migapakkhīsu khattiya;_  
_Idha dhammaṃ caritvāna,_  
_rāja saggaṃ gamissasi._  


(419.)

1738\. _Dhammaṃ cara mahārāja,_  
_dhammo ciṇṇo sukhāvaho;_  
_Idha dhammaṃ caritvāna,_  
_rāja saggaṃ gamissasi._  


(420.)

1739\. _Dhammaṃ cara mahārāja,_  
_saindā devā sabrahmakā;_  
_Suciṇṇena divaṃ pattā,_  
_mā dhammaṃ rāja pāmado”ti._  


---

1740\. Suvaṇṇasāmajātakaṃ tatiyaṃ.



[Go to previous page (22.1.2 Mahājanakajātaka)](22.1.2.md) / [Go to parent page (22.1 Mūgapakkhavagga)](../22.1.md) / [Go to next page (22.1.4 Nimijātaka)](22.1.4.md)


