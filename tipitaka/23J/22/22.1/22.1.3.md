
[Home](/) / [23J Jātakapāḷi](../../../23J.md) / [22 Mahānipāta](../../22.md) / [22.1 Mūgapakkhavagga](../22.1.md)

# 𑁨𑁨𑁇𑁧𑁇𑁩 𑀲𑀼𑀯𑀡𑁆𑀡𑀲𑀸𑀫𑀚𑀸𑀢𑀓

### 𑀫𑀳𑀸𑀦𑀺𑀧𑀸𑀢

### 𑀫𑀽𑀕𑀧𑀓𑁆𑀔𑀯𑀕𑁆𑀕

### 𑀲𑀼𑀯𑀡𑁆𑀡𑀲𑀸𑀫𑀚𑀸𑀢𑀓

(296.)

1615\. _“𑀓𑁄 𑀦𑀼 𑀫𑀁 𑀉𑀲𑀼𑀦𑀸 𑀯𑀺𑀚𑁆𑀛𑀺,_  
_𑀧𑀫𑀢𑁆𑀢𑀁 𑀉𑀤𑀳𑀸𑀭𑀓𑀁;_  
_𑀔𑀢𑁆𑀢𑀺𑀬𑁄 𑀩𑁆𑀭𑀸𑀳𑁆𑀫𑀡𑁄 𑀯𑁂𑀲𑁆𑀲𑁄,_  
_𑀓𑁄 𑀫𑀁 𑀯𑀺𑀤𑁆𑀥𑀸 𑀦𑀺𑀮𑀻𑀬𑀲𑀺𑁇_  


(297.)

1616\. _𑀦 𑀫𑁂 𑀫𑀁𑀲𑀸𑀦𑀺 𑀔𑀚𑁆𑀚𑀸𑀦𑀺,_  
_𑀘𑀫𑁆𑀫𑁂𑀦𑀢𑁆𑀣𑁄 𑀦 𑀯𑀺𑀚𑁆𑀚𑀢𑀺;_  
_𑀅𑀣 𑀓𑁂𑀦 𑀦𑀼 𑀯𑀡𑁆𑀡𑁂𑀦,_  
_𑀯𑀺𑀤𑁆𑀥𑁂𑀬𑁆𑀬𑀁 𑀫𑀁 𑀅𑀫𑀜𑁆𑀜𑀣𑁇_  


(298.)

1617\. _𑀓𑁄 𑀯𑀸 𑀢𑁆𑀯𑀁 𑀓𑀲𑁆𑀲 𑀯𑀸 𑀧𑀼𑀢𑁆𑀢𑁄,_  
_𑀓𑀣𑀁 𑀚𑀸𑀦𑁂𑀫𑀼 𑀢𑀁 𑀫𑀬𑀁;_  
_𑀧𑀼𑀝𑁆𑀞𑁄 𑀫𑁂 𑀲𑀫𑁆𑀫 𑀅𑀓𑁆𑀔𑀸𑀳𑀺,_  
_𑀓𑀺𑀁 𑀫𑀁 𑀯𑀺𑀤𑁆𑀥𑀸 𑀦𑀺𑀮𑀻𑀬𑀲𑀺”𑁇_  


(299.)

1618\. _“𑀭𑀸𑀚𑀸𑀳𑀫𑀲𑁆𑀫𑀺 𑀓𑀸𑀲𑀻𑀦𑀁,_  
_𑀧𑀻𑀍𑀇𑀬𑀓𑁆𑀔𑁄𑀢𑀺 𑀫𑀁 𑀯𑀺𑀤𑀽;_  
_𑀮𑁄𑀪𑀸 𑀭𑀝𑁆𑀞𑀁 𑀧𑀳𑀺𑀢𑁆𑀯𑀸𑀦,_  
_𑀫𑀺𑀕𑀫𑁂𑀲𑀁 𑀘𑀭𑀸𑀫𑀳𑀁𑁇_  


(300.)

1619\. _𑀇𑀲𑁆𑀲𑀢𑁆𑀣𑁂 𑀘𑀲𑁆𑀫𑀺 𑀓𑀼𑀲𑀮𑁄,_  
_𑀤𑀍𑀳𑀥𑀫𑁆𑀫𑁄𑀢𑀺 𑀯𑀺𑀲𑁆𑀲𑀼𑀢𑁄;_  
_𑀦𑀸𑀕𑁄𑀧𑀺 𑀫𑁂 𑀦 𑀫𑀼𑀘𑁆𑀘𑁂𑀬𑁆𑀬,_  
_𑀆𑀕𑀢𑁄 𑀉𑀲𑀼𑀧𑀸𑀢𑀦𑀁𑁇_  


(301.)

1620\. _𑀓𑁄 𑀯𑀸 𑀢𑁆𑀯𑀁 𑀓𑀲𑁆𑀲 𑀯𑀸 𑀧𑀼𑀢𑁆𑀢𑁄,_  
_𑀓𑀣𑀁 𑀚𑀸𑀦𑁂𑀫𑀼 𑀢𑀁 𑀫𑀬𑀁;_  
_𑀧𑀺𑀢𑀼𑀦𑁄 𑀅𑀢𑁆𑀢𑀦𑁄 𑀘𑀸𑀧𑀺,_  
_𑀦𑀸𑀫𑀕𑁄𑀢𑁆𑀢𑀁 𑀧𑀯𑁂𑀤𑀬”𑁇_  


(302.)

1621\. _“𑀦𑁂𑀲𑀸𑀤𑀧𑀼𑀢𑁆𑀢𑁄 𑀪𑀤𑁆𑀤𑀦𑁆𑀢𑁂,_  
_𑀲𑀸𑀫𑁄 𑀇𑀢𑀺 𑀫𑀁 𑀜𑀸𑀢𑀬𑁄;_  
_𑀆𑀫𑀦𑁆𑀢𑀬𑀺𑀁𑀲𑀼 𑀚𑀻𑀯𑀦𑁆𑀢𑀁,_  
_𑀲𑁆𑀯𑀚𑁆𑀚𑁂𑀯𑀸𑀳𑀁 𑀕𑀢𑁄 𑀲𑀬𑁂𑁇_  


(303.)

1622\. _𑀯𑀺𑀤𑁆𑀥𑁄𑀲𑁆𑀫𑀺 𑀧𑀼𑀣𑀼𑀲𑀮𑁆𑀮𑁂𑀦,_  
_𑀲𑀯𑀺𑀲𑁂𑀦 𑀬𑀣𑀸 𑀫𑀺𑀕𑁄;_  
_𑀲𑀓𑀫𑁆𑀳𑀺 𑀮𑁄𑀳𑀺𑀢𑁂 𑀭𑀸𑀚,_  
_𑀧𑀲𑁆𑀲 𑀲𑁂𑀫𑀺 𑀧𑀭𑀺𑀧𑁆𑀮𑀼𑀢𑁄𑁇_  


(304.)

1623\. _𑀧𑀝𑀺𑀯𑀸𑀫𑀕𑀢𑀁 𑀲𑀮𑁆𑀮𑀁,_  
_𑀧𑀲𑁆𑀲 𑀥𑀺𑀫𑁆𑀳𑀸𑀫𑀺 𑀮𑁄𑀳𑀺𑀢𑀁;_  
_𑀆𑀢𑀼𑀭𑁄 𑀢𑁆𑀬𑀸𑀦𑀼𑀧𑀼𑀘𑁆𑀙𑀸𑀫𑀺,_  
_𑀓𑀺𑀁 𑀫𑀁 𑀯𑀺𑀤𑁆𑀥𑀸 𑀦𑀺𑀮𑀻𑀬𑀲𑀺𑁇_  


(305.)

1624\. _𑀅𑀚𑀺𑀦𑀫𑁆𑀳𑀺 𑀳𑀜𑁆𑀜𑀢𑁂 𑀤𑀻𑀧𑀺,_  
_𑀦𑀸𑀕𑁄 𑀤𑀦𑁆𑀢𑁂𑀳𑀺 𑀳𑀜𑁆𑀜𑀢𑁂;_  
_𑀅𑀣 𑀓𑁂𑀦 𑀦𑀼 𑀯𑀡𑁆𑀡𑁂𑀦,_  
_𑀯𑀺𑀤𑁆𑀥𑁂𑀬𑁆𑀬𑀁 𑀫𑀁 𑀅𑀫𑀜𑁆𑀜𑀣”𑁇_  


(306.)

1625\. _“𑀫𑀺𑀕𑁄 𑀉𑀧𑀝𑁆𑀞𑀺𑀢𑁄 𑀆𑀲𑀺,_  
_𑀆𑀕𑀢𑁄 𑀉𑀲𑀼𑀧𑀸𑀢𑀦𑀁;_  
_𑀢𑀁 𑀤𑀺𑀲𑁆𑀯𑀸 𑀉𑀩𑁆𑀩𑀺𑀚𑀻 𑀲𑀸𑀫,_  
_𑀢𑁂𑀦 𑀓𑁄𑀥𑁄 𑀫𑀫𑀸𑀯𑀺𑀲𑀺”𑁇_  


(307.)

1626\. _“𑀬𑀢𑁄 𑀲𑀭𑀸𑀫𑀺 𑀅𑀢𑁆𑀢𑀸𑀦𑀁,_  
_𑀬𑀢𑁄 𑀧𑀢𑁆𑀢𑁄𑀲𑁆𑀫𑀺 𑀯𑀺𑀜𑁆𑀜𑀼𑀢𑀁;_  
_𑀦 𑀫𑀁 𑀫𑀺𑀕𑀸 𑀉𑀢𑁆𑀢𑀲𑀦𑁆𑀢𑀺,_  
_𑀅𑀭𑀜𑁆𑀜𑁂 𑀲𑀸𑀧𑀤𑀸𑀦𑀺𑀧𑀺𑁇_  


(308.)

1627\. _𑀬𑀢𑁄 𑀦𑀺𑀥𑀺𑀁 𑀧𑀭𑀺𑀳𑀭𑀺𑀁,_  
_𑀬𑀢𑁄 𑀧𑀢𑁆𑀢𑁄𑀲𑁆𑀫𑀺 𑀬𑁄𑀩𑁆𑀩𑀦𑀁;_  
_𑀦 𑀫𑀁 𑀫𑀺𑀕𑀸 𑀉𑀢𑁆𑀢𑀲𑀦𑁆𑀢𑀺,_  
_𑀅𑀭𑀜𑁆𑀜𑁂 𑀲𑀸𑀧𑀤𑀸𑀦𑀺𑀧𑀺𑁇_  


(309.)

1628\. _𑀪𑀻𑀭𑀽 𑀓𑀺𑀫𑁆𑀧𑀼𑀭𑀺𑀲𑀸 𑀭𑀸𑀚,_  
_𑀧𑀩𑁆𑀩𑀢𑁂 𑀕𑀦𑁆𑀥𑀫𑀸𑀤𑀦𑁂;_  
_𑀲𑀫𑁆𑀫𑁄𑀤𑀫𑀸𑀦𑀸 𑀕𑀘𑁆𑀙𑀸𑀫,_  
_𑀧𑀩𑁆𑀩𑀢𑀸𑀦𑀺 𑀯𑀦𑀸𑀦𑀺 𑀘𑁇_  


(310.)

1629\. _𑀦 𑀫𑀁 𑀫𑀺𑀕𑀸 𑀉𑀢𑁆𑀢𑀲𑀦𑁆𑀢𑀺,_  
_𑀅𑀭𑀜𑁆𑀜𑁂 𑀲𑀸𑀧𑀤𑀸𑀦𑀺𑀧𑀺;_  
_𑀅𑀣 𑀓𑁂𑀦 𑀦𑀼 𑀯𑀡𑁆𑀡𑁂𑀦,_  
_𑀉𑀢𑁆𑀭𑀸𑀲𑀦𑁆𑀢𑀺 𑀫𑀺𑀕𑀸 𑀫𑀫𑀁”𑁇_  


(311.)

1630\. _“𑀦 𑀢𑀁 𑀢𑀲 𑀫𑀺𑀕𑁄 𑀲𑀸𑀫,_  
_𑀓𑀺𑀁 𑀢𑀸𑀳𑀁 𑀅𑀮𑀺𑀓𑀁 𑀪𑀡𑁂;_  
_𑀓𑁄𑀥𑀮𑁄𑀪𑀸𑀪𑀺𑀪𑀽𑀢𑀸𑀳𑀁,_  
_𑀉𑀲𑀼𑀁 𑀢𑁂 𑀢𑀁 𑀅𑀯𑀲𑁆𑀲𑀚𑀺𑀁𑁇_  


(312.)

1631\. _𑀓𑀼𑀢𑁄 𑀦𑀼 𑀲𑀸𑀫 𑀆𑀕𑀫𑁆𑀫,_  
_𑀓𑀲𑁆𑀲 𑀯𑀸 𑀧𑀳𑀺𑀢𑁄 𑀢𑀼𑀯𑀁;_  
_𑀉𑀤𑀳𑀸𑀭𑁄 𑀦𑀤𑀺𑀁 𑀕𑀘𑁆𑀙,_  
_𑀆𑀕𑀢𑁄 𑀫𑀺𑀕𑀲𑀫𑁆𑀫𑀢𑀁”𑁇_  


(313.)

1632\. _“𑀅𑀦𑁆𑀥𑀸 𑀫𑀸𑀢𑀸𑀧𑀺𑀢𑀸 𑀫𑀬𑁆𑀳𑀁,_  
_𑀢𑁂 𑀪𑀭𑀸𑀫𑀺 𑀩𑁆𑀭𑀳𑀸𑀯𑀦𑁂;_  
_𑀢𑁂𑀲𑀸𑀳𑀁 𑀉𑀤𑀓𑀸𑀳𑀸𑀭𑁄,_  
_𑀆𑀕𑀢𑁄 𑀫𑀺𑀕𑀲𑀫𑁆𑀫𑀢𑀁𑁇_  


(314.)

1633\. _𑀅𑀢𑁆𑀣𑀺 𑀦𑁂𑀲𑀁 𑀉𑀲𑀸𑀫𑀢𑁆𑀢𑀁,_  
_𑀅𑀣 𑀲𑀸𑀳𑀲𑁆𑀲 𑀚𑀻𑀯𑀺𑀢𑀁;_  
_𑀉𑀤𑀓𑀲𑁆𑀲 𑀅𑀮𑀸𑀪𑁂𑀦,_  
_𑀫𑀜𑁆𑀜𑁂 𑀅𑀦𑁆𑀥𑀸 𑀫𑀭𑀺𑀲𑁆𑀲𑀭𑁂𑁇_  


(315.)

1634\. _𑀦 𑀫𑁂 𑀇𑀤𑀁 𑀢𑀣𑀸 𑀤𑀼𑀓𑁆𑀔𑀁,_  
_𑀮𑀩𑁆𑀪𑀸 𑀳𑀺 𑀧𑀼𑀫𑀼𑀦𑀸 𑀇𑀤𑀁;_  
_𑀬𑀜𑁆𑀘 𑀅𑀫𑁆𑀫𑀁 𑀦 𑀧𑀲𑁆𑀲𑀸𑀫𑀺,_  
_𑀢𑀁 𑀫𑁂 𑀤𑀼𑀓𑁆𑀔𑀢𑀭𑀁 𑀇𑀢𑁄𑁇_  


(316.)

1635\. _𑀦 𑀫𑁂 𑀇𑀤𑀁 𑀢𑀣𑀸 𑀤𑀼𑀓𑁆𑀔𑀁,_  
_𑀮𑀩𑁆𑀪𑀸 𑀳𑀺 𑀧𑀼𑀫𑀼𑀦𑀸 𑀇𑀤𑀁;_  
_𑀬𑀜𑁆𑀘 𑀢𑀸𑀢𑀁 𑀦 𑀧𑀲𑁆𑀲𑀸𑀫𑀺,_  
_𑀢𑀁 𑀫𑁂 𑀤𑀼𑀓𑁆𑀔𑀢𑀭𑀁 𑀇𑀢𑁄𑁇_  


(317.)

1636\. _𑀲𑀸 𑀦𑀽𑀦 𑀓𑀧𑀡𑀸 𑀅𑀫𑁆𑀫𑀸,_  
_𑀘𑀺𑀭𑀭𑀢𑁆𑀢𑀸𑀬 𑀭𑀼𑀘𑁆𑀙𑀢𑀺;_  
_𑀅𑀟𑁆𑀠𑀭𑀢𑁆𑀢𑁂 𑀯 𑀭𑀢𑁆𑀢𑁂 𑀯𑀸,_  
_𑀦𑀤𑀻𑀯 𑀅𑀯𑀲𑀼𑀘𑁆𑀙𑀢𑀺𑁇_  


(318.)

1637\. _𑀲𑁄 𑀦𑀽𑀦 𑀓𑀧𑀡𑁄 𑀢𑀸𑀢𑁄,_  
_𑀘𑀺𑀭𑀭𑀢𑁆𑀢𑀸𑀬 𑀭𑀼𑀘𑁆𑀙𑀢𑀺;_  
_𑀅𑀟𑁆𑀠𑀭𑀢𑁆𑀢𑁂 𑀯 𑀭𑀢𑁆𑀢𑁂 𑀯𑀸,_  
_𑀦𑀤𑀻𑀯 𑀅𑀯𑀲𑀼𑀘𑁆𑀙𑀢𑀺𑁇_  


(319.)

1638\. _𑀉𑀝𑁆𑀞𑀸𑀦𑀧𑀸𑀤𑀘𑀭𑀺𑀬𑀸𑀬,_  
_𑀧𑀸𑀤𑀲𑀫𑁆𑀩𑀸𑀳𑀦𑀲𑁆𑀲 𑀘;_  
_𑀲𑀸𑀫 𑀢𑀸𑀢 𑀯𑀺𑀮𑀧𑀦𑁆𑀢𑀸,_  
_𑀳𑀺𑀡𑁆𑀟𑀺𑀲𑁆𑀲𑀦𑁆𑀢𑀺 𑀩𑁆𑀭𑀳𑀸𑀯𑀦𑁂𑁇_  


(320.)

1639\. _𑀇𑀤𑀫𑁆𑀧𑀺 𑀤𑀼𑀢𑀺𑀬𑀁 𑀲𑀮𑁆𑀮𑀁,_  
_𑀓𑀫𑁆𑀧𑁂𑀢𑀺 𑀳𑀤𑀬𑀁 𑀫𑀫𑀁;_  
_𑀬𑀜𑁆𑀘 𑀅𑀦𑁆𑀥𑁂 𑀦 𑀧𑀲𑁆𑀲𑀸𑀫𑀺,_  
_𑀫𑀜𑁆𑀜𑁂 𑀳𑀺𑀲𑁆𑀲𑀸𑀫𑀺 𑀚𑀻𑀯𑀺𑀢𑀁”𑁇_  


(321.)

1640\. _“𑀫𑀸 𑀩𑀸𑀍𑀳𑀁 𑀧𑀭𑀺𑀤𑁂𑀯𑁂𑀲𑀺,_  
_𑀲𑀸𑀫 𑀓𑀮𑁆𑀬𑀸𑀡𑀤𑀲𑁆𑀲𑀦;_  
_𑀅𑀳𑀁 𑀓𑀫𑁆𑀫𑀓𑀭𑁄 𑀳𑀼𑀢𑁆𑀯𑀸,_  
_𑀪𑀭𑀺𑀲𑁆𑀲𑀁 𑀢𑁂 𑀩𑁆𑀭𑀳𑀸𑀯𑀦𑁂𑁇_  


(322.)

1641\. _𑀇𑀲𑁆𑀲𑀢𑁆𑀣𑁂 𑀘𑀲𑁆𑀫𑀺 𑀓𑀼𑀲𑀮𑁄,_  
_𑀤𑀍𑀳𑀥𑀫𑁆𑀫𑁄𑀢𑀺 𑀯𑀺𑀲𑁆𑀲𑀼𑀢𑁄;_  
_𑀅𑀳𑀁 𑀓𑀫𑁆𑀫𑀓𑀭𑁄 𑀳𑀼𑀢𑁆𑀯𑀸,_  
_𑀪𑀭𑀺𑀲𑁆𑀲𑀁 𑀢𑁂 𑀩𑁆𑀭𑀳𑀸𑀯𑀦𑁂𑁇_  


(323.)

1642\. _𑀫𑀺𑀕𑀸𑀦𑀁 𑀯𑀺𑀖𑀸𑀲𑀫𑀦𑁆𑀯𑁂𑀲𑀁,_  
_𑀯𑀦𑀫𑀽𑀮𑀨𑀮𑀸𑀦𑀺 𑀘;_  
_𑀅𑀳𑀁 𑀓𑀫𑁆𑀫𑀓𑀭𑁄 𑀳𑀼𑀢𑁆𑀯𑀸,_  
_𑀪𑀭𑀺𑀲𑁆𑀲𑀁 𑀢𑁂 𑀩𑁆𑀭𑀳𑀸𑀯𑀦𑁂𑁇_  


(324.)

1643\. _𑀓𑀢𑀫𑀁 𑀢𑀁 𑀯𑀦𑀁 𑀲𑀸𑀫,_  
_𑀬𑀢𑁆𑀣 𑀫𑀸𑀢𑀸𑀧𑀺𑀢𑀸 𑀢𑀯;_  
_𑀅𑀳𑀁 𑀢𑁂 𑀢𑀣𑀸 𑀪𑀭𑀺𑀲𑁆𑀲𑀁,_  
_𑀬𑀣𑀸 𑀢𑁂 𑀅𑀪𑀭𑀻 𑀢𑀼𑀯𑀁”𑁇_  


(325.)

1644\. _“𑀅𑀬𑀁 𑀏𑀓𑀧𑀤𑀻 𑀭𑀸𑀚,_  
_𑀬𑁄𑀬𑀁 𑀉𑀲𑁆𑀲𑀻𑀲𑀓𑁂 𑀫𑀫;_  
_𑀇𑀢𑁄 𑀕𑀦𑁆𑀢𑁆𑀯𑀸 𑀅𑀟𑁆𑀠𑀓𑁄𑀲𑀁,_  
_𑀢𑀢𑁆𑀣 𑀦𑁂𑀲𑀁 𑀅𑀕𑀸𑀭𑀓𑀁;_  
_𑀬𑀢𑁆𑀣 𑀫𑀸𑀢𑀸𑀧𑀺𑀢𑀸 𑀫𑀬𑁆𑀳𑀁,_  
_𑀢𑁂 𑀪𑀭𑀲𑁆𑀲𑀼 𑀇𑀢𑁄 𑀕𑀢𑁄𑁇_  


(326.)

1645\. _𑀦𑀫𑁄 𑀢𑁂 𑀓𑀸𑀲𑀺𑀭𑀸𑀚𑀢𑁆𑀣𑀼,_  
_𑀦𑀫𑁄 𑀢𑁂 𑀓𑀸𑀲𑀺𑀯𑀟𑁆𑀠𑀦;_  
_𑀅𑀦𑁆𑀥𑀸 𑀫𑀸𑀢𑀸𑀧𑀺𑀢𑀸 𑀫𑀬𑁆𑀳𑀁,_  
_𑀢𑁂 𑀪𑀭𑀲𑁆𑀲𑀼 𑀩𑁆𑀭𑀳𑀸𑀯𑀦𑁂𑁇_  


(327.)

1646\. _𑀅𑀜𑁆𑀚𑀮𑀺𑀁 𑀢𑁂 𑀧𑀕𑁆𑀕𑀡𑁆𑀳𑀸𑀫𑀺,_  
_𑀓𑀸𑀲𑀺𑀭𑀸𑀚 𑀦𑀫𑀢𑁆𑀣𑀼 𑀢𑁂;_  
_𑀫𑀸𑀢𑀭𑀁 𑀧𑀺𑀢𑀭𑀁 𑀫𑀬𑁆𑀳𑀁,_  
_𑀯𑀼𑀢𑁆𑀢𑁄 𑀯𑀚𑁆𑀚𑀸𑀲𑀺 𑀯𑀦𑁆𑀤𑀦𑀁”𑁇_  


(328.)

1647\. _𑀇𑀤𑀁 𑀯𑀢𑁆𑀯𑀸𑀦 𑀲𑁄 𑀲𑀸𑀫𑁄,_  
_𑀬𑀼𑀯𑀸 𑀓𑀮𑁆𑀬𑀸𑀡𑀤𑀲𑁆𑀲𑀦𑁄;_  
_𑀫𑀼𑀘𑁆𑀙𑀺𑀢𑁄 𑀯𑀺𑀲𑀯𑁂𑀕𑁂𑀦,_  
_𑀯𑀺𑀲𑀜𑁆𑀜𑀻 𑀲𑀫𑀧𑀚𑁆𑀚𑀣𑁇_  


(329.)

1648\. _𑀲 𑀭𑀸𑀚𑀸 𑀧𑀭𑀺𑀤𑁂𑀯𑁂𑀲𑀺,_  
_𑀩𑀳𑀼𑀁 𑀓𑀸𑀭𑀼𑀜𑁆𑀜𑀲𑀜𑁆𑀳𑀺𑀢𑀁;_  
_“𑀅𑀚𑀭𑀸𑀫𑀭𑁄𑀳𑀁 𑀆𑀲𑀺𑀁,_  
_𑀅𑀚𑁆𑀚𑁂𑀢𑀁 𑀜𑀸𑀫𑀺 𑀦𑁄 𑀧𑀼𑀭𑁂;_  
_𑀲𑀸𑀫𑀁 𑀓𑀸𑀮𑀗𑁆𑀓𑀢𑀁 𑀤𑀺𑀲𑁆𑀯𑀸,_  
_𑀦𑀢𑁆𑀣𑀺 𑀫𑀘𑁆𑀘𑀼𑀲𑁆𑀲 𑀦𑀸𑀕𑀫𑁄𑁇_  


(330.)

1649\. _𑀬𑀲𑁆𑀲𑀼 𑀫𑀁 𑀧𑀝𑀺𑀫𑀦𑁆𑀢𑁂𑀢𑀺,_  
_𑀲𑀯𑀺𑀲𑁂𑀦 𑀲𑀫𑀧𑁆𑀧𑀺𑀢𑁄;_  
_𑀲𑁆𑀯𑀚𑁆𑀚 𑀏𑀯𑀁 𑀕𑀢𑁂 𑀓𑀸𑀮𑁂,_  
_𑀦 𑀓𑀺𑀜𑁆𑀘𑀺 𑀫𑀪𑀺𑀪𑀸𑀲𑀢𑀺𑁇_  


(331.)

1650\. _𑀦𑀺𑀭𑀬𑀁 𑀦𑀽𑀦 𑀕𑀘𑁆𑀙𑀸𑀫𑀺,_  
_𑀏𑀢𑁆𑀣 𑀫𑁂 𑀦𑀢𑁆𑀣𑀺 𑀲𑀁𑀲𑀬𑁄;_  
_𑀢𑀤𑀸 𑀳𑀺 𑀧𑀓𑀢𑀁 𑀧𑀸𑀧𑀁,_  
_𑀘𑀺𑀭𑀭𑀢𑁆𑀢𑀸𑀬 𑀓𑀺𑀩𑁆𑀩𑀺𑀲𑀁𑁇_  


(332.)

1651\. _𑀪𑀯𑀦𑁆𑀢𑀺 𑀢𑀲𑁆𑀲 𑀯𑀢𑁆𑀢𑀸𑀭𑁄,_  
_𑀕𑀸𑀫𑁂 𑀓𑀺𑀩𑁆𑀩𑀺𑀲𑀓𑀸𑀭𑀓𑁄;_  
_𑀅𑀭𑀜𑁆𑀜𑁂 𑀦𑀺𑀫𑁆𑀫𑀦𑀼𑀲𑁆𑀲𑀫𑁆𑀳𑀺,_  
_𑀓𑁄 𑀫𑀁 𑀯𑀢𑁆𑀢𑀼𑀫𑀭𑀳𑀢𑀺𑁇_  


(333.)

1652\. _𑀲𑀸𑀭𑀬𑀦𑁆𑀢𑀺 𑀳𑀺 𑀓𑀫𑁆𑀫𑀸𑀦𑀺,_  
_𑀕𑀸𑀫𑁂 𑀲𑀗𑁆𑀕𑀘𑁆𑀙 𑀫𑀸𑀡𑀯𑀸;_  
_𑀅𑀭𑀜𑁆𑀜𑁂 𑀦𑀺𑀫𑁆𑀫𑀦𑀼𑀲𑁆𑀲𑀫𑁆𑀳𑀺,_  
_𑀓𑁄 𑀦𑀼 𑀫𑀁 𑀲𑀸𑀭𑀬𑀺𑀲𑁆𑀲𑀢𑀺”𑁇_  


(334.)

1653\. _𑀲𑀸 𑀤𑁂𑀯𑀢𑀸 𑀅𑀦𑁆𑀢𑀭𑀳𑀺𑀢𑀸,_  
_𑀧𑀩𑁆𑀩𑀢𑁂 𑀕𑀦𑁆𑀥𑀫𑀸𑀤𑀦𑁂;_  
_𑀭𑀜𑁆𑀜𑁄𑀯 𑀅𑀦𑀼𑀓𑀫𑁆𑀧𑀸𑀬,_  
_𑀇𑀫𑀸 𑀕𑀸𑀣𑀸 𑀅𑀪𑀸𑀲𑀣𑁇_  


(335.)

1654\. _“𑀆𑀕𑀼𑀁 𑀓𑀺𑀭 𑀫𑀳𑀸𑀭𑀸𑀚,_  
_𑀅𑀓𑀭𑀺 𑀓𑀫𑁆𑀫 𑀤𑀼𑀓𑁆𑀓𑀝𑀁;_  
_𑀅𑀤𑀽𑀲𑀓𑀸 𑀧𑀺𑀢𑀸𑀧𑀼𑀢𑁆𑀢𑀸,_  
_𑀢𑀬𑁄 𑀏𑀓𑀽𑀲𑀼𑀦𑀸 𑀳𑀢𑀸𑁇_  


(336.)

1655\. _𑀏𑀳𑀺 𑀢𑀁 𑀅𑀦𑀼𑀲𑀺𑀓𑁆𑀔𑀸𑀫𑀺,_  
_𑀬𑀣𑀸 𑀢𑁂 𑀲𑀼𑀕𑀢𑀻 𑀲𑀺𑀬𑀸;_  
_𑀥𑀫𑁆𑀫𑁂𑀦𑀦𑁆𑀥𑁂 𑀯𑀦𑁂 𑀧𑁄𑀲,_  
_𑀫𑀜𑁆𑀜𑁂𑀳𑀁 𑀲𑀼𑀕𑀢𑀻 𑀢𑀬𑀸”𑁇_  


(337.)

1656\. _𑀲 𑀭𑀸𑀚𑀸 𑀧𑀭𑀺𑀤𑁂𑀯𑀺𑀢𑁆𑀯𑀸,_  
_𑀩𑀳𑀼𑀁 𑀓𑀸𑀭𑀼𑀜𑁆𑀜𑀲𑀜𑁆𑀳𑀺𑀢𑀁;_  
_𑀉𑀤𑀓𑀓𑀼𑀫𑁆𑀪𑀫𑀸𑀤𑀸𑀬,_  
_𑀧𑀓𑁆𑀓𑀸𑀫𑀺 𑀤𑀓𑁆𑀔𑀺𑀡𑀸𑀫𑀼𑀔𑁄𑁇_  


(338.)

1657\. _“𑀓𑀲𑁆𑀲 𑀦𑀼 𑀏𑀲𑁄 𑀧𑀤𑀲𑀤𑁆𑀤𑁄,_  
_𑀫𑀦𑀼𑀲𑁆𑀲𑀲𑁆𑀲𑁂𑀯 𑀆𑀕𑀢𑁄;_  
_𑀦𑁂𑀲𑁄 𑀲𑀸𑀫𑀲𑁆𑀲 𑀦𑀺𑀕𑁆𑀖𑁄𑀲𑁄,_  
_𑀓𑁄 𑀦𑀼 𑀢𑁆𑀯𑀫𑀲𑀺 𑀫𑀸𑀭𑀺𑀲𑁇_  


(339.)

1658\. _𑀲𑀦𑁆𑀢𑀜𑁆𑀳𑀺 𑀲𑀸𑀫𑁄 𑀯𑀚𑀢𑀺,_  
_𑀲𑀦𑁆𑀢𑀁 𑀧𑀸𑀤𑀸𑀦𑀺 𑀦𑁂𑀬𑀢𑀺;_  
_𑀦𑁂𑀲𑁄 𑀲𑀸𑀫𑀲𑁆𑀲 𑀦𑀺𑀕𑁆𑀖𑁄𑀲𑁄,_  
_𑀓𑁄 𑀦𑀼 𑀢𑁆𑀯𑀫𑀲𑀺 𑀫𑀸𑀭𑀺𑀲”𑁇_  


(340.)

1659\. _“𑀭𑀸𑀚𑀸𑀳𑀫𑀲𑁆𑀫𑀺 𑀓𑀸𑀲𑀻𑀦𑀁,_  
_𑀧𑀻𑀍𑀇𑀬𑀓𑁆𑀔𑁄𑀢𑀺 𑀫𑀁 𑀯𑀺𑀤𑀽;_  
_𑀮𑁄𑀪𑀸 𑀭𑀝𑁆𑀞𑀁 𑀧𑀳𑀺𑀢𑁆𑀯𑀸𑀦,_  
_𑀫𑀺𑀕𑀫𑁂𑀲𑀁 𑀘𑀭𑀸𑀫𑀳𑀁𑁇_  


(341.)

1660\. _𑀇𑀲𑁆𑀲𑀢𑁆𑀣𑁂 𑀘𑀲𑁆𑀫𑀺 𑀓𑀼𑀲𑀮𑁄,_  
_𑀤𑀍𑀳𑀥𑀫𑁆𑀫𑁄𑀢𑀺 𑀯𑀺𑀲𑁆𑀲𑀼𑀢𑁄;_  
_𑀦𑀸𑀕𑁄𑀧𑀺 𑀫𑁂 𑀦 𑀫𑀼𑀘𑁆𑀘𑁂𑀬𑁆𑀬,_  
_𑀆𑀕𑀢𑁄 𑀉𑀲𑀼𑀧𑀸𑀢𑀦𑀁”𑁇_  


(342.)

1661\. _“𑀲𑁆𑀯𑀸𑀕𑀢𑀁 𑀢𑁂 𑀫𑀳𑀸𑀭𑀸𑀚,_  
_𑀅𑀣𑁄 𑀢𑁂 𑀅𑀤𑀼𑀭𑀸𑀕𑀢𑀁;_  
_𑀇𑀲𑁆𑀲𑀭𑁄𑀲𑀺 𑀅𑀦𑀼𑀧𑁆𑀧𑀢𑁆𑀢𑁄,_  
_𑀬𑀁 𑀇𑀥𑀢𑁆𑀣𑀺 𑀧𑀯𑁂𑀤𑀬𑁇_  


(343.)

1662\. _𑀢𑀺𑀦𑁆𑀤𑀼𑀓𑀸𑀦𑀺 𑀧𑀺𑀬𑀸𑀮𑀸𑀦𑀺,_  
_𑀫𑀥𑀼𑀓𑁂 𑀓𑀸𑀲𑀼𑀫𑀸𑀭𑀺𑀬𑁄;_  
_𑀨𑀮𑀸𑀦𑀺 𑀔𑀼𑀤𑁆𑀤𑀓𑀧𑁆𑀧𑀸𑀦𑀺,_  
_𑀪𑀼𑀜𑁆𑀚 𑀭𑀸𑀚 𑀯𑀭𑀁 𑀯𑀭𑀁𑁇_  


(344.)

1663\. _𑀇𑀤𑀫𑁆𑀧𑀺 𑀧𑀸𑀦𑀻𑀬𑀁 𑀲𑀻𑀢𑀁,_  
_𑀆𑀪𑀢𑀁 𑀕𑀺𑀭𑀺𑀕𑀩𑁆𑀪𑀭𑀸;_  
_𑀢𑀢𑁄 𑀧𑀺𑀯 𑀫𑀳𑀸𑀭𑀸𑀚,_  
_𑀲𑀘𑁂 𑀢𑁆𑀯𑀁 𑀅𑀪𑀺𑀓𑀗𑁆𑀔𑀲𑀺”𑁇_  


(345.)

1664\. _“𑀦𑀸𑀮𑀁 𑀅𑀦𑁆𑀥𑀸 𑀯𑀦𑁂 𑀤𑀝𑁆𑀞𑀼𑀁,_  
_𑀓𑁄 𑀦𑀼 𑀯𑁄 𑀨𑀮𑀫𑀸𑀳𑀭𑀺;_  
_𑀅𑀦𑀦𑁆𑀥𑀲𑁆𑀲𑁂𑀯𑀬𑀁 𑀲𑀫𑁆𑀫𑀸,_  
_𑀦𑀺𑀯𑀸𑀧𑁄 𑀫𑀬𑁆𑀳 𑀔𑀸𑀬𑀢𑀺”𑁇_  


(346.)

1665\. _“𑀤𑀳𑀭𑁄 𑀬𑀼𑀯𑀸 𑀦𑀸𑀢𑀺𑀩𑁆𑀭𑀳𑀸,_  
_𑀲𑀸𑀫𑁄 𑀓𑀮𑁆𑀬𑀸𑀡𑀤𑀲𑁆𑀲𑀦𑁄;_  
_𑀤𑀻𑀖𑀲𑁆𑀲 𑀓𑁂𑀲𑀸 𑀅𑀲𑀺𑀢𑀸,_  
_𑀅𑀣𑁄 𑀲𑀽𑀦𑀕𑁆𑀕𑀯𑁂𑀮𑁆𑀮𑀺𑀢𑀸𑁇_  


(347.)

1666\. _𑀲𑁄 𑀳𑀯𑁂 𑀨𑀮𑀫𑀸𑀳𑀭𑀺𑀢𑁆𑀯𑀸,_  
_𑀇𑀢𑁄 𑀆𑀤𑀸𑀬 𑀓𑀫𑀡𑁆𑀟𑀮𑀼𑀁;_  
_𑀦𑀤𑀺𑀁 𑀕𑀢𑁄 𑀉𑀤𑀳𑀸𑀭𑁄,_  
_𑀫𑀜𑁆𑀜𑁂 𑀦 𑀤𑀽𑀭𑀫𑀸𑀕𑀢𑁄”𑁇_  


(348.)

1667\. _“𑀅𑀳𑀁 𑀢𑀁 𑀅𑀯𑀥𑀺𑀁 𑀲𑀸𑀫𑀁,_  
_𑀬𑁄 𑀢𑀼𑀬𑁆𑀳𑀁 𑀧𑀭𑀺𑀘𑀸𑀭𑀓𑁄;_  
_𑀬𑀁 𑀓𑀼𑀫𑀸𑀭𑀁 𑀧𑀯𑁂𑀤𑁂𑀣,_  
_𑀲𑀸𑀫𑀁 𑀓𑀮𑁆𑀬𑀸𑀡𑀤𑀲𑁆𑀲𑀦𑀁𑁇_  


(349.)

1668\. _𑀤𑀻𑀖𑀲𑁆𑀲 𑀓𑁂𑀲𑀸 𑀅𑀲𑀺𑀢𑀸,_  
_𑀅𑀣𑁄 𑀲𑀽𑀦𑀕𑁆𑀕𑀯𑁂𑀮𑁆𑀮𑀺𑀢𑀸;_  
_𑀢𑁂𑀲𑀼 𑀮𑁄𑀳𑀺𑀢𑀮𑀺𑀢𑁆𑀢𑁂𑀲𑀼,_  
_𑀲𑁂𑀢𑀺 𑀲𑀸𑀫𑁄 𑀫𑀬𑀸 𑀳𑀢𑁄”𑁇_  


(350.)

1669\. _“𑀓𑁂𑀦 𑀤𑀼𑀓𑀽𑀮 𑀫𑀦𑁆𑀢𑁂𑀲𑀺,_  
_𑀳𑀢𑁄 𑀲𑀸𑀫𑁄𑀢𑀺 𑀯𑀸𑀤𑀺𑀦𑀸;_  
_𑀳𑀢𑁄 𑀲𑀸𑀫𑁄𑀢𑀺 𑀲𑀼𑀢𑁆𑀯𑀸𑀦,_  
_𑀳𑀤𑀬𑀁 𑀫𑁂 𑀧𑀯𑁂𑀥𑀢𑀺𑁇_  


(351.)

1670\. _𑀅𑀲𑁆𑀲𑀢𑁆𑀣𑀲𑁆𑀲𑁂𑀯 𑀢𑀭𑀼𑀡𑀁,_  
_𑀧𑀯𑀸𑀍𑀅𑀁 𑀫𑀸𑀮𑀼𑀢𑁂𑀭𑀺𑀢𑀁;_  
_𑀳𑀢𑁄 𑀲𑀸𑀫𑁄𑀢𑀺 𑀲𑀼𑀢𑁆𑀯𑀸𑀦,_  
_𑀳𑀤𑀬𑀁 𑀫𑁂 𑀧𑀯𑁂𑀥𑀢𑀺”𑁇_  


(352.)

1671\. _“𑀧𑀸𑀭𑀺𑀓𑁂 𑀓𑀸𑀲𑀺𑀭𑀸𑀚𑀸𑀬𑀁,_  
_𑀲𑁄 𑀲𑀸𑀫𑀁 𑀫𑀺𑀕𑀲𑀫𑁆𑀫𑀢𑁂;_  
_𑀓𑁄𑀥𑀲𑀸 𑀉𑀲𑀼𑀦𑀸 𑀯𑀺𑀚𑁆𑀛𑀺,_  
_𑀢𑀲𑁆𑀲 𑀫𑀸 𑀧𑀸𑀧𑀫𑀺𑀘𑁆𑀙𑀺𑀫𑁆𑀳𑀸”𑁇_  


(353.)

1672\. _“𑀓𑀺𑀘𑁆𑀙𑀸 𑀮𑀤𑁆𑀥𑁄 𑀧𑀺𑀬𑁄 𑀧𑀼𑀢𑁆𑀢𑁄,_  
_𑀬𑁄 𑀅𑀦𑁆𑀥𑁂 𑀅𑀪𑀭𑀻 𑀯𑀦𑁂;_  
_𑀢𑀁 𑀏𑀓𑀧𑀼𑀢𑁆𑀢𑀁 𑀖𑀸𑀢𑀺𑀫𑁆𑀳𑀺,_  
_𑀓𑀣𑀁 𑀘𑀺𑀢𑁆𑀢𑀁 𑀦 𑀓𑁄𑀧𑀬𑁂”𑁇_  


(354.)

1673\. _“𑀓𑀺𑀘𑁆𑀙𑀸 𑀮𑀤𑁆𑀥𑁄 𑀧𑀺𑀬𑁄 𑀧𑀼𑀢𑁆𑀢𑁄,_  
_𑀬𑁄 𑀅𑀦𑁆𑀥𑁂 𑀅𑀪𑀭𑀻 𑀯𑀦𑁂;_  
_𑀢𑀁 𑀏𑀓𑀧𑀼𑀢𑁆𑀢𑀁 𑀖𑀸𑀢𑀺𑀫𑁆𑀳𑀺,_  
_𑀅𑀓𑁆𑀓𑁄𑀥𑀁 𑀆𑀳𑀼 𑀧𑀡𑁆𑀟𑀺𑀢𑀸”𑁇_  


(355.)

1674\. _“𑀫𑀸 𑀩𑀸𑀍𑀳𑀁 𑀧𑀭𑀺𑀤𑁂𑀯𑁂𑀣,_  
_𑀳𑀢𑁄 𑀲𑀸𑀫𑁄𑀢𑀺 𑀯𑀸𑀤𑀺𑀦𑀸;_  
_𑀅𑀳𑀁 𑀓𑀫𑁆𑀫𑀓𑀭𑁄 𑀳𑀼𑀢𑁆𑀯𑀸,_  
_𑀪𑀭𑀺𑀲𑁆𑀲𑀸𑀫𑀺 𑀩𑁆𑀭𑀳𑀸𑀯𑀦𑁂𑁇_  


(356.)

1675\. _𑀇𑀲𑁆𑀲𑀢𑁆𑀣𑁂 𑀘𑀲𑁆𑀫𑀺 𑀓𑀼𑀲𑀮𑁄,_  
_𑀤𑀍𑀳𑀥𑀫𑁆𑀫𑁄𑀢𑀺 𑀯𑀺𑀲𑁆𑀲𑀼𑀢𑁄;_  
_𑀅𑀳𑀁 𑀓𑀫𑁆𑀫𑀓𑀭𑁄 𑀳𑀼𑀢𑁆𑀯𑀸,_  
_𑀪𑀭𑀺𑀲𑁆𑀲𑀸𑀫𑀺 𑀩𑁆𑀭𑀳𑀸𑀯𑀦𑁂𑁇_  


(357.)

1676\. _𑀫𑀺𑀕𑀸𑀦𑀁 𑀯𑀺𑀖𑀸𑀲𑀫𑀦𑁆𑀯𑁂𑀲𑀁,_  
_𑀯𑀦𑀫𑀽𑀮𑀨𑀮𑀸𑀦𑀺 𑀘;_  
_𑀅𑀳𑀁 𑀓𑀫𑁆𑀫𑀓𑀭𑁄 𑀳𑀼𑀢𑁆𑀯𑀸,_  
_𑀪𑀭𑀺𑀲𑁆𑀲𑀸𑀫𑀺 𑀩𑁆𑀭𑀳𑀸𑀯𑀦𑁂”𑁇_  


(358.)

1677\. _“𑀦𑁂𑀲 𑀥𑀫𑁆𑀫𑁄 𑀫𑀳𑀸𑀭𑀸𑀚,_  
_𑀦𑁂𑀢𑀁 𑀅𑀫𑁆𑀳𑁂𑀲𑀼 𑀓𑀧𑁆𑀧𑀢𑀺;_  
_𑀭𑀸𑀚𑀸 𑀢𑁆𑀯𑀫𑀲𑀺 𑀅𑀫𑁆𑀳𑀸𑀓𑀁,_  
_𑀧𑀸𑀤𑁂 𑀯𑀦𑁆𑀤𑀸𑀫 𑀢𑁂 𑀫𑀬𑀁”𑁇_  


(359.)

1678\. _“𑀥𑀫𑁆𑀫𑀁 𑀦𑁂𑀲𑀸𑀤𑀸 𑀪𑀡𑀣,_  
_𑀓𑀢𑀸 𑀅𑀧𑀘𑀺𑀢𑀻 𑀢𑀬𑀸;_  
_𑀧𑀺𑀢𑀸 𑀢𑁆𑀯𑀫𑀲𑀺 𑀅𑀫𑁆𑀳𑀸𑀓𑀁,_  
_𑀫𑀸𑀢𑀸 𑀢𑁆𑀯𑀫𑀲𑀺 𑀧𑀸𑀭𑀺𑀓𑁂”𑁇_  


(360.)

1679\. _“𑀦𑀫𑁄 𑀢𑁂 𑀓𑀸𑀲𑀺𑀭𑀸𑀚𑀢𑁆𑀣𑀼,_  
_𑀦𑀫𑁄 𑀢𑁂 𑀓𑀸𑀲𑀺𑀯𑀟𑁆𑀠𑀦;_  
_𑀅𑀜𑁆𑀚𑀮𑀺𑀁 𑀢𑁂 𑀧𑀕𑁆𑀕𑀡𑁆𑀳𑀸𑀫,_  
_𑀬𑀸𑀯 𑀲𑀸𑀫𑀸𑀦𑀼𑀧𑀸𑀧𑀬𑁇_  


(361.)

1680\. _𑀢𑀲𑁆𑀲 𑀧𑀸𑀤𑁂 𑀲𑀫𑀚𑁆𑀚𑀦𑁆𑀢𑀸,_  
_𑀫𑀼𑀔𑀜𑁆𑀘 𑀪𑀼𑀚𑀤𑀲𑁆𑀲𑀦𑀁;_  
_𑀲𑀁𑀲𑀼𑀫𑁆𑀪𑀫𑀸𑀦𑀸 𑀅𑀢𑁆𑀢𑀸𑀦𑀁,_  
_𑀓𑀸𑀮𑀫𑀸𑀕𑀫𑀬𑀸𑀫𑀲𑁂”𑁇_  


(362.)

1681\. _“𑀩𑁆𑀭𑀳𑀸 𑀯𑀸𑀍𑀅𑀫𑀺𑀕𑀸𑀓𑀺𑀡𑁆𑀡𑀁,_  
_𑀆𑀓𑀸𑀲𑀦𑁆𑀢𑀁𑀯 𑀤𑀺𑀲𑁆𑀲𑀢𑀺;_  
_𑀬𑀢𑁆𑀣 𑀲𑀸𑀫𑁄 𑀳𑀢𑁄 𑀲𑁂𑀢𑀺,_  
_𑀘𑀦𑁆𑀤𑁄𑀯 𑀧𑀢𑀺𑀢𑁄 𑀙𑀫𑀸𑁇_  


(363.)

1682\. _𑀩𑁆𑀭𑀳𑀸 𑀯𑀸𑀍𑀅𑀫𑀺𑀕𑀸𑀓𑀺𑀡𑁆𑀡𑀁,_  
_𑀆𑀓𑀸𑀲𑀦𑁆𑀢𑀁𑀯 𑀤𑀺𑀲𑁆𑀲𑀢𑀺;_  
_𑀬𑀢𑁆𑀣 𑀲𑀸𑀫𑁄 𑀳𑀢𑁄 𑀲𑁂𑀢𑀺,_  
_𑀲𑀽𑀭𑀺𑀬𑁄𑀯 𑀧𑀢𑀺𑀢𑁄 𑀙𑀫𑀸𑁇_  


(364.)

1683\. _𑀩𑁆𑀭𑀳𑀸 𑀯𑀸𑀍𑀅𑀫𑀺𑀕𑀸𑀓𑀺𑀡𑁆𑀡𑀁,_  
_𑀆𑀓𑀸𑀲𑀦𑁆𑀢𑀁𑀯 𑀤𑀺𑀲𑁆𑀲𑀢𑀺;_  
_𑀬𑀢𑁆𑀣 𑀲𑀸𑀫𑁄 𑀳𑀢𑁄 𑀲𑁂𑀢𑀺,_  
_𑀧𑀁𑀲𑀼𑀦𑀸 𑀧𑀢𑀺𑀓𑀼𑀦𑁆𑀣𑀺𑀢𑁄𑁇_  


(365.)

1684\. _𑀩𑁆𑀭𑀳𑀸 𑀯𑀸𑀍𑀅𑀫𑀺𑀕𑀸𑀓𑀺𑀡𑁆𑀡𑀁,_  
_𑀆𑀓𑀸𑀲𑀦𑁆𑀢𑀁𑀯 𑀤𑀺𑀲𑁆𑀲𑀢𑀺;_  
_𑀬𑀢𑁆𑀣 𑀲𑀸𑀫𑁄 𑀳𑀢𑁄 𑀲𑁂𑀢𑀺,_  
_𑀇𑀥𑁂𑀯 𑀯𑀲𑀣𑀲𑁆𑀲𑀫𑁂”𑁇_  


(366.)

1685\. _“𑀬𑀤𑀺 𑀢𑀢𑁆𑀣 𑀲𑀳𑀲𑁆𑀲𑀸𑀦𑀺,_  
_𑀲𑀢𑀸𑀦𑀺 𑀦𑀺𑀬𑀼𑀢𑀸𑀦𑀺 𑀘;_  
_𑀦𑁂𑀯𑀫𑁆𑀳𑀸𑀓𑀁 𑀪𑀬𑀁 𑀓𑁄𑀘𑀺,_  
_𑀯𑀦𑁂 𑀯𑀸𑀍𑀏𑀲𑀼 𑀯𑀺𑀚𑁆𑀚𑀢𑀺”𑁇_  


(367.)

1686\. _𑀢𑀢𑁄 𑀅𑀦𑁆𑀥𑀸𑀦𑀫𑀸𑀤𑀸𑀬,_  
_𑀓𑀸𑀲𑀺𑀭𑀸𑀚𑀸 𑀩𑁆𑀭𑀳𑀸𑀯𑀦𑁂;_  
_𑀳𑀢𑁆𑀣𑁂 𑀕𑀳𑁂𑀢𑁆𑀯𑀸 𑀧𑀓𑁆𑀓𑀸𑀫𑀺,_  
_𑀬𑀢𑁆𑀣 𑀲𑀸𑀫𑁄 𑀳𑀢𑁄 𑀅𑀳𑀼𑁇_  


(368.)

1687\. _𑀤𑀺𑀲𑁆𑀯𑀸𑀦 𑀧𑀢𑀺𑀢𑀁 𑀲𑀸𑀫𑀁,_  
_𑀧𑀼𑀢𑁆𑀢𑀓𑀁 𑀧𑀁𑀲𑀼𑀓𑀼𑀦𑁆𑀣𑀺𑀢𑀁;_  
_𑀅𑀧𑀯𑀺𑀤𑁆𑀥𑀁 𑀩𑁆𑀭𑀳𑀸𑀭𑀜𑁆𑀜𑁂,_  
_𑀘𑀦𑁆𑀤𑀁𑀯 𑀧𑀢𑀺𑀢𑀁 𑀙𑀫𑀸𑁇_  


(369.)

1688\. _𑀤𑀺𑀲𑁆𑀯𑀸𑀦 𑀧𑀢𑀺𑀢𑀁 𑀲𑀸𑀫𑀁,_  
_𑀧𑀼𑀢𑁆𑀢𑀓𑀁 𑀧𑀁𑀲𑀼𑀓𑀼𑀦𑁆𑀣𑀺𑀢𑀁;_  
_𑀅𑀧𑀯𑀺𑀤𑁆𑀥𑀁 𑀩𑁆𑀭𑀳𑀸𑀭𑀜𑁆𑀜𑁂,_  
_𑀲𑀽𑀭𑀺𑀬𑀁𑀯 𑀧𑀢𑀺𑀢𑀁 𑀙𑀫𑀸𑁇_  


(370.)

1689\. _𑀤𑀺𑀲𑁆𑀯𑀸𑀦 𑀧𑀢𑀺𑀢𑀁 𑀲𑀸𑀫𑀁,_  
_𑀧𑀼𑀢𑁆𑀢𑀓𑀁 𑀧𑀁𑀲𑀼𑀓𑀼𑀦𑁆𑀣𑀺𑀢𑀁;_  
_𑀅𑀧𑀯𑀺𑀤𑁆𑀥𑀁 𑀩𑁆𑀭𑀳𑀸𑀭𑀜𑁆𑀜𑁂,_  
_𑀓𑀮𑀽𑀦𑀁 𑀧𑀭𑀺𑀤𑁂𑀯𑀬𑀼𑀁𑁇_  


(371.)

1690\. _𑀤𑀺𑀲𑁆𑀯𑀸𑀦 𑀧𑀢𑀺𑀢𑀁 𑀲𑀸𑀫𑀁,_  
_𑀧𑀼𑀢𑁆𑀢𑀓𑀁 𑀧𑀁𑀲𑀼𑀓𑀼𑀦𑁆𑀣𑀺𑀢𑀁;_  
_𑀩𑀸𑀳𑀸 𑀧𑀕𑁆𑀕𑀬𑁆𑀳 𑀧𑀓𑁆𑀓𑀦𑁆𑀤𑀼𑀁,_  
_“𑀅𑀥𑀫𑁆𑀫𑁄 𑀓𑀺𑀭 𑀪𑁄 𑀇𑀢𑀺𑁇_  


(372.)

1691\. _𑀩𑀸𑀍𑀳𑀁 𑀔𑁄 𑀢𑁆𑀯𑀁 𑀧𑀫𑀢𑁆𑀢𑁄𑀲𑀺,_  
_𑀲𑀸𑀫 𑀓𑀮𑁆𑀬𑀸𑀡𑀤𑀲𑁆𑀲𑀦;_  
_𑀬𑁄 𑀅𑀚𑁆𑀚𑁂𑀯𑀁 𑀕𑀢𑁂 𑀓𑀸𑀮𑁂,_  
_𑀦 𑀓𑀺𑀜𑁆𑀘𑀺 𑀫𑀪𑀺𑀪𑀸𑀲𑀲𑀺𑁇_  


(373.)

1692\. _𑀩𑀸𑀍𑀳𑀁 𑀔𑁄 𑀢𑁆𑀯𑀁 𑀧𑀤𑀺𑀢𑁆𑀢𑁄𑀲𑀺,_  
_𑀲𑀸𑀫 𑀓𑀮𑁆𑀬𑀸𑀡𑀤𑀲𑁆𑀲𑀦;_  
_𑀬𑁄 𑀅𑀚𑁆𑀚𑁂𑀯𑀁 𑀕𑀢𑁂 𑀓𑀸𑀮𑁂,_  
_𑀦 𑀓𑀺𑀜𑁆𑀘𑀺 𑀫𑀪𑀺𑀪𑀸𑀲𑀲𑀺𑁇_  


(374.)

1693\. _𑀩𑀸𑀍𑀳𑀁 𑀔𑁄 𑀢𑁆𑀯𑀁 𑀧𑀓𑀼𑀤𑁆𑀥𑁄𑀲𑀺,_  
_𑀲𑀸𑀫 𑀓𑀮𑁆𑀬𑀸𑀡𑀤𑀲𑁆𑀲𑀦;_  
_𑀬𑁄 𑀅𑀚𑁆𑀚𑁂𑀯𑀁 𑀕𑀢𑁂 𑀓𑀸𑀮𑁂,_  
_𑀦 𑀓𑀺𑀜𑁆𑀘𑀺 𑀫𑀪𑀺𑀪𑀸𑀲𑀲𑀺𑁇_  


(375.)

1694\. _𑀩𑀸𑀍𑀳𑀁 𑀔𑁄 𑀢𑁆𑀯𑀁 𑀧𑀲𑀼𑀢𑁆𑀢𑁄𑀲𑀺,_  
_𑀲𑀸𑀫 𑀓𑀮𑁆𑀬𑀸𑀡𑀤𑀲𑁆𑀲𑀦;_  
_𑀬𑁄 𑀅𑀚𑁆𑀚𑁂𑀯𑀁 𑀕𑀢𑁂 𑀓𑀸𑀮𑁂,_  
_𑀦 𑀓𑀺𑀜𑁆𑀘𑀺 𑀫𑀪𑀺𑀪𑀸𑀲𑀲𑀺𑁇_  


(376.)

1695\. _𑀩𑀸𑀍𑀳𑀁 𑀔𑁄 𑀢𑁆𑀯𑀁 𑀯𑀺𑀫𑀦𑁄𑀲𑀺,_  
_𑀲𑀸𑀫 𑀓𑀮𑁆𑀬𑀸𑀡𑀤𑀲𑁆𑀲𑀦;_  
_𑀬𑁄 𑀅𑀚𑁆𑀚𑁂𑀯𑀁 𑀕𑀢𑁂 𑀓𑀸𑀮𑁂,_  
_𑀦 𑀓𑀺𑀜𑁆𑀘𑀺 𑀫𑀪𑀺𑀪𑀸𑀲𑀲𑀺𑁇_  


(377.)

1696\. _𑀚𑀝𑀁 𑀯𑀮𑀺𑀦𑀁 𑀧𑀁𑀲𑀼𑀕𑀢𑀁,_  
_𑀓𑁄 𑀤𑀸𑀦𑀺 𑀲𑀡𑁆𑀞𑀧𑁂𑀲𑁆𑀲𑀢𑀺;_  
_𑀲𑀸𑀫𑁄 𑀅𑀬𑀁 𑀓𑀸𑀮𑀗𑁆𑀓𑀢𑁄,_  
_𑀅𑀦𑁆𑀥𑀸𑀦𑀁 𑀧𑀭𑀺𑀘𑀸𑀭𑀓𑁄𑁇_  


(378.)

1697\. _𑀓𑁄 𑀫𑁂 𑀲𑀫𑁆𑀫𑀚𑁆𑀚𑀫𑀸𑀤𑀸𑀬,_  
_𑀲𑀫𑁆𑀫𑀚𑁆𑀚𑀺𑀲𑁆𑀲𑀢𑀺 𑀅𑀲𑁆𑀲𑀫𑀁;_  
_𑀲𑀸𑀫𑁄 𑀅𑀬𑀁 𑀓𑀸𑀮𑀗𑁆𑀓𑀢𑁄,_  
_𑀅𑀦𑁆𑀥𑀸𑀦𑀁 𑀧𑀭𑀺𑀘𑀸𑀭𑀓𑁄𑁇_  


(379.)

1698\. _𑀓𑁄 𑀤𑀸𑀦𑀺 𑀦𑁆𑀳𑀸𑀧𑀬𑀺𑀲𑁆𑀲𑀢𑀺,_  
_𑀲𑀻𑀢𑁂𑀦𑀼𑀡𑁆𑀳𑁄𑀤𑀓𑁂𑀦 𑀘;_  
_𑀲𑀸𑀫𑁄 𑀅𑀬𑀁 𑀓𑀸𑀮𑀗𑁆𑀓𑀢𑁄,_  
_𑀅𑀦𑁆𑀥𑀸𑀦𑀁 𑀧𑀭𑀺𑀘𑀸𑀭𑀓𑁄𑁇_  


(380.)

1699\. _𑀓𑁄 𑀤𑀸𑀦𑀺 𑀪𑁄𑀚𑀬𑀺𑀲𑁆𑀲𑀢𑀺,_  
_𑀯𑀦𑀫𑀽𑀮𑀨𑀮𑀸𑀦𑀺 𑀘;_  
_𑀲𑀸𑀫𑁄 𑀅𑀬𑀁 𑀓𑀸𑀮𑀗𑁆𑀓𑀢𑁄,_  
_𑀅𑀦𑁆𑀥𑀸𑀦𑀁 𑀧𑀭𑀺𑀘𑀸𑀭𑀓𑁄”𑁇_  


(381.)

1700\. _𑀤𑀺𑀲𑁆𑀯𑀸𑀦 𑀧𑀢𑀺𑀢𑀁 𑀲𑀸𑀫𑀁,_  
_𑀧𑀼𑀢𑁆𑀢𑀓𑀁 𑀧𑀁𑀲𑀼𑀓𑀼𑀦𑁆𑀣𑀺𑀢𑀁;_  
_𑀅𑀝𑁆𑀝𑀺𑀢𑀸 𑀧𑀼𑀢𑁆𑀢𑀲𑁄𑀓𑁂𑀦,_  
_𑀫𑀸𑀢𑀸 𑀲𑀘𑁆𑀘𑀁 𑀅𑀪𑀸𑀲𑀣𑁇_  


(382.)

1701\. _“𑀬𑁂𑀦 𑀲𑀘𑁆𑀘𑁂𑀦𑀬𑀁 𑀲𑀸𑀫𑁄,_  
_𑀥𑀫𑁆𑀫𑀘𑀸𑀭𑀻 𑀧𑀼𑀭𑁂 𑀅𑀳𑀼;_  
_𑀏𑀢𑁂𑀦 𑀲𑀘𑁆𑀘𑀯𑀚𑁆𑀚𑁂𑀦,_  
_𑀯𑀺𑀲𑀁 𑀲𑀸𑀫𑀲𑁆𑀲 𑀳𑀜𑁆𑀜𑀢𑀼𑁇_  


(383.)

1702\. _𑀬𑁂𑀦 𑀲𑀘𑁆𑀘𑁂𑀦𑀬𑀁 𑀲𑀸𑀫𑁄,_  
_𑀩𑁆𑀭𑀳𑁆𑀫𑀘𑀸𑀭𑀻 𑀧𑀼𑀭𑁂 𑀅𑀳𑀼;_  
_𑀏𑀢𑁂𑀦 𑀲𑀘𑁆𑀘𑀯𑀚𑁆𑀚𑁂𑀦,_  
_𑀯𑀺𑀲𑀁 𑀲𑀸𑀫𑀲𑁆𑀲 𑀳𑀜𑁆𑀜𑀢𑀼𑁇_  


(384.)

1703\. _𑀬𑁂𑀦 𑀲𑀘𑁆𑀘𑁂𑀦𑀬𑀁 𑀲𑀸𑀫𑁄,_  
_𑀲𑀘𑁆𑀘𑀯𑀸𑀤𑀻 𑀧𑀼𑀭𑁂 𑀅𑀳𑀼;_  
_𑀏𑀢𑁂𑀦 𑀲𑀘𑁆𑀘𑀯𑀚𑁆𑀚𑁂𑀦,_  
_𑀯𑀺𑀲𑀁 𑀲𑀸𑀫𑀲𑁆𑀲 𑀳𑀜𑁆𑀜𑀢𑀼𑁇_  


(385.)

1704\. _𑀬𑁂𑀦 𑀲𑀘𑁆𑀘𑁂𑀦𑀬𑀁 𑀲𑀸𑀫𑁄,_  
_𑀫𑀸𑀢𑀸𑀧𑁂𑀢𑁆𑀢𑀺𑀪𑀭𑁄 𑀅𑀳𑀼;_  
_𑀏𑀢𑁂𑀦 𑀲𑀘𑁆𑀘𑀯𑀚𑁆𑀚𑁂𑀦,_  
_𑀯𑀺𑀲𑀁 𑀲𑀸𑀫𑀲𑁆𑀲 𑀳𑀜𑁆𑀜𑀢𑀼𑁇_  


(386.)

1705\. _𑀬𑁂𑀦 𑀲𑀘𑁆𑀘𑁂𑀦𑀬𑀁 𑀲𑀸𑀫𑁄,_  
_𑀓𑀼𑀮𑁂 𑀚𑁂𑀝𑁆𑀞𑀸𑀧𑀘𑀸𑀬𑀺𑀓𑁄;_  
_𑀏𑀢𑁂𑀦 𑀲𑀘𑁆𑀘𑀯𑀚𑁆𑀚𑁂𑀦,_  
_𑀯𑀺𑀲𑀁 𑀲𑀸𑀫𑀲𑁆𑀲 𑀳𑀜𑁆𑀜𑀢𑀼𑁇_  


(387.)

1706\. _𑀬𑁂𑀦 𑀲𑀘𑁆𑀘𑁂𑀦𑀬𑀁 𑀲𑀸𑀫𑁄,_  
_𑀧𑀸𑀡𑀸 𑀧𑀺𑀬𑀢𑀭𑁄 𑀫𑀫;_  
_𑀏𑀢𑁂𑀦 𑀲𑀘𑁆𑀘𑀯𑀚𑁆𑀚𑁂𑀦,_  
_𑀯𑀺𑀲𑀁 𑀲𑀸𑀫𑀲𑁆𑀲 𑀳𑀜𑁆𑀜𑀢𑀼𑁇_  


(388.)

1707\. _𑀬𑀁 𑀓𑀺𑀜𑁆𑀘𑀺𑀢𑁆𑀣𑀺 𑀓𑀢𑀁 𑀧𑀼𑀜𑁆𑀜𑀁,_  
_𑀫𑀬𑁆𑀳𑀜𑁆𑀘𑁂𑀯 𑀧𑀺𑀢𑀼𑀘𑁆𑀘 𑀢𑁂;_  
_𑀲𑀩𑁆𑀩𑁂𑀦 𑀢𑁂𑀦 𑀓𑀼𑀲𑀮𑁂𑀦,_  
_𑀯𑀺𑀲𑀁 𑀲𑀸𑀫𑀲𑁆𑀲 𑀳𑀜𑁆𑀜𑀢𑀼”𑁇_  


(389.)

1708\. _𑀤𑀺𑀲𑁆𑀯𑀸𑀦 𑀧𑀢𑀺𑀢𑀁 𑀲𑀸𑀫𑀁,_  
_𑀧𑀼𑀢𑁆𑀢𑀓𑀁 𑀧𑀁𑀲𑀼𑀓𑀼𑀦𑁆𑀣𑀺𑀢𑀁;_  
_𑀅𑀝𑁆𑀝𑀺𑀢𑁄 𑀧𑀼𑀢𑁆𑀢𑀲𑁄𑀓𑁂𑀦,_  
_𑀧𑀺𑀢𑀸 𑀲𑀘𑁆𑀘𑀁 𑀅𑀪𑀸𑀲𑀣𑁇_  


(390.)

1709\. _“𑀬𑁂𑀦 𑀲𑀘𑁆𑀘𑁂𑀦𑀬𑀁 𑀲𑀸𑀫𑁄,_  
_𑀥𑀫𑁆𑀫𑀘𑀸𑀭𑀻 𑀧𑀼𑀭𑁂 𑀅𑀳𑀼;_  
_𑀏𑀢𑁂𑀦 𑀲𑀘𑁆𑀘𑀯𑀚𑁆𑀚𑁂𑀦,_  
_𑀯𑀺𑀲𑀁 𑀲𑀸𑀫𑀲𑁆𑀲 𑀳𑀜𑁆𑀜𑀢𑀼𑁇_  


(391.)

1710\. _𑀬𑁂𑀦 𑀲𑀘𑁆𑀘𑁂𑀦𑀬𑀁 𑀲𑀸𑀫𑁄,_  
_𑀩𑁆𑀭𑀳𑁆𑀫𑀘𑀸𑀭𑀻 𑀧𑀼𑀭𑁂 𑀅𑀳𑀼;_  
_𑀏𑀢𑁂𑀦 𑀲𑀘𑁆𑀘𑀯𑀚𑁆𑀚𑁂𑀦,_  
_𑀯𑀺𑀲𑀁 𑀲𑀸𑀫𑀲𑁆𑀲 𑀳𑀜𑁆𑀜𑀢𑀼𑁇_  


(392.)

1711\. _𑀬𑁂𑀦 𑀲𑀘𑁆𑀘𑁂𑀦𑀬𑀁 𑀲𑀸𑀫𑁄,_  
_𑀲𑀘𑁆𑀘𑀯𑀸𑀤𑀻 𑀧𑀼𑀭𑁂 𑀅𑀳𑀼;_  
_𑀏𑀢𑁂𑀦 𑀲𑀘𑁆𑀘𑀯𑀚𑁆𑀚𑁂𑀦,_  
_𑀯𑀺𑀲𑀁 𑀲𑀸𑀫𑀲𑁆𑀲 𑀳𑀜𑁆𑀜𑀢𑀼𑁇_  


(393.)

1712\. _𑀬𑁂𑀦 𑀲𑀘𑁆𑀘𑁂𑀦𑀬𑀁 𑀲𑀸𑀫𑁄,_  
_𑀫𑀸𑀢𑀸𑀧𑁂𑀢𑁆𑀢𑀺𑀪𑀭𑁄 𑀅𑀳𑀼;_  
_𑀏𑀢𑁂𑀦 𑀲𑀘𑁆𑀘𑀯𑀚𑁆𑀚𑁂𑀦,_  
_𑀯𑀺𑀲𑀁 𑀲𑀸𑀫𑀲𑁆𑀲 𑀳𑀜𑁆𑀜𑀢𑀼𑁇_  


(394.)

1713\. _𑀬𑁂𑀦 𑀲𑀘𑁆𑀘𑁂𑀦𑀬𑀁 𑀲𑀸𑀫𑁄,_  
_𑀓𑀼𑀮𑁂 𑀚𑁂𑀝𑁆𑀞𑀸𑀧𑀘𑀸𑀬𑀺𑀓𑁄;_  
_𑀏𑀢𑁂𑀦 𑀲𑀘𑁆𑀘𑀯𑀚𑁆𑀚𑁂𑀦,_  
_𑀯𑀺𑀲𑀁 𑀲𑀸𑀫𑀲𑁆𑀲 𑀳𑀜𑁆𑀜𑀢𑀼𑁇_  


(395.)

1714\. _𑀬𑁂𑀦 𑀲𑀘𑁆𑀘𑁂𑀦𑀬𑀁 𑀲𑀸𑀫𑁄,_  
_𑀧𑀸𑀡𑀸 𑀧𑀺𑀬𑀢𑀭𑁄 𑀫𑀫;_  
_𑀏𑀢𑁂𑀦 𑀲𑀘𑁆𑀘𑀯𑀚𑁆𑀚𑁂𑀦,_  
_𑀯𑀺𑀲𑀁 𑀲𑀸𑀫𑀲𑁆𑀲 𑀳𑀜𑁆𑀜𑀢𑀼𑁇_  


(396.)

1715\. _𑀬𑀁 𑀓𑀺𑀜𑁆𑀘𑀺𑀢𑁆𑀣𑀺 𑀓𑀢𑀁 𑀧𑀼𑀜𑁆𑀜𑀁,_  
_𑀫𑀬𑁆𑀳𑀜𑁆𑀘𑁂𑀯 𑀫𑀸𑀢𑀼𑀘𑁆𑀘 𑀢𑁂;_  
_𑀲𑀩𑁆𑀩𑁂𑀦 𑀢𑁂𑀦 𑀓𑀼𑀲𑀮𑁂𑀦,_  
_𑀯𑀺𑀲𑀁 𑀲𑀸𑀫𑀲𑁆𑀲 𑀳𑀜𑁆𑀜𑀢𑀼𑁇_  


(397.)

1716\. _𑀲𑀸 𑀤𑁂𑀯𑀢𑀸 𑀅𑀦𑁆𑀢𑀭𑀳𑀺𑀢𑀸,_  
_𑀧𑀩𑁆𑀩𑀢𑁂 𑀕𑀦𑁆𑀥𑀫𑀸𑀤𑀦𑁂;_  
_𑀲𑀸𑀫𑀲𑁆𑀲 𑀅𑀦𑀼𑀓𑀫𑁆𑀧𑀸𑀬,_  
_𑀇𑀫𑀁 𑀲𑀘𑁆𑀘𑀁 𑀅𑀪𑀸𑀲𑀣𑁇_  


(398.)

1717\. _𑀧𑀩𑁆𑀩𑀢𑁆𑀬𑀸𑀳𑀁 𑀕𑀦𑁆𑀥𑀫𑀸𑀤𑀦𑁂,_  
_𑀘𑀺𑀭𑀭𑀢𑁆𑀢𑀦𑀺𑀯𑀸𑀲𑀺𑀦𑀻;_  
_𑀦 𑀫𑁂 𑀧𑀺𑀬𑀢𑀭𑁄 𑀓𑁄𑀘𑀺,_  
_𑀅𑀜𑁆𑀜𑁄 𑀲𑀸𑀫𑁂𑀦 𑀯𑀺𑀚𑁆𑀚𑀢𑀺;_  
_𑀏𑀢𑁂𑀦 𑀲𑀘𑁆𑀘𑀯𑀚𑁆𑀚𑁂𑀦,_  
_𑀯𑀺𑀲𑀁 𑀲𑀸𑀫𑀲𑁆𑀲 𑀳𑀜𑁆𑀜𑀢𑀼𑁇_  


(399.)

1718\. _𑀲𑀩𑁆𑀩𑁂 𑀯𑀦𑀸 𑀕𑀦𑁆𑀥𑀫𑀬𑀸,_  
_𑀧𑀩𑁆𑀩𑀢𑁂 𑀕𑀦𑁆𑀥𑀫𑀸𑀤𑀦𑁂;_  
_𑀏𑀢𑁂𑀦 𑀲𑀘𑁆𑀘𑀯𑀚𑁆𑀚𑁂𑀦,_  
_𑀯𑀺𑀲𑀁 𑀲𑀸𑀫𑀲𑁆𑀲 𑀳𑀜𑁆𑀜𑀢𑀼”𑁇_  


(400.)

1719\. _𑀢𑁂𑀲𑀁 𑀮𑀸𑀮𑀧𑁆𑀧𑀫𑀸𑀦𑀸𑀦𑀁,_  
_𑀩𑀳𑀼𑀁 𑀓𑀸𑀭𑀼𑀜𑁆𑀜𑀲𑀜𑁆𑀳𑀺𑀢𑀁;_  
_𑀔𑀺𑀧𑁆𑀧𑀁 𑀲𑀸𑀫𑁄 𑀲𑀫𑀼𑀝𑁆𑀞𑀸𑀲𑀺,_  
_𑀬𑀼𑀯𑀸 𑀓𑀮𑁆𑀬𑀸𑀡𑀤𑀲𑁆𑀲𑀦𑁄𑁇_  


(401.)

1720\. _“𑀲𑀸𑀫𑁄𑀳𑀫𑀲𑁆𑀫𑀺 𑀪𑀤𑁆𑀤𑀁 𑀯𑁄,_  
_𑀲𑁄𑀢𑁆𑀣𑀺𑀦𑀸𑀫𑁆𑀳𑀺 𑀲𑀫𑀼𑀝𑁆𑀞𑀺𑀢𑁄;_  
_𑀫𑀸 𑀩𑀸𑀍𑀳𑀁 𑀧𑀭𑀺𑀤𑁂𑀯𑁂𑀣,_  
_𑀫𑀜𑁆𑀚𑀼𑀦𑀸𑀪𑀺𑀯𑀤𑁂𑀣 𑀫𑀁”𑁇_  


(402.)

1721\. _“𑀲𑁆𑀯𑀸𑀕𑀢𑀁 𑀢𑁂 𑀫𑀳𑀸𑀭𑀸𑀚,_  
_𑀅𑀣𑁄 𑀢𑁂 𑀅𑀤𑀼𑀭𑀸𑀕𑀢𑀁;_  
_𑀇𑀲𑁆𑀲𑀭𑁄𑀲𑀺 𑀅𑀦𑀼𑀧𑁆𑀧𑀢𑁆𑀢𑁄,_  
_𑀬𑀁 𑀇𑀥𑀢𑁆𑀣𑀺 𑀧𑀯𑁂𑀤𑀬𑁇_  


(403.)

1722\. _𑀢𑀺𑀦𑁆𑀤𑀼𑀓𑀸𑀦𑀺 𑀧𑀺𑀬𑀸𑀮𑀸𑀦𑀺,_  
_𑀫𑀥𑀼𑀓𑁂 𑀓𑀸𑀲𑀼𑀫𑀸𑀭𑀺𑀬𑁄;_  
_𑀨𑀮𑀸𑀦𑀺 𑀔𑀼𑀤𑁆𑀤𑀓𑀧𑁆𑀧𑀸𑀦𑀺,_  
_𑀪𑀼𑀜𑁆𑀚 𑀭𑀸𑀚 𑀯𑀭𑀁 𑀯𑀭𑀁𑁇_  


(404.)

1723\. _𑀅𑀢𑁆𑀣𑀺 𑀫𑁂 𑀧𑀸𑀦𑀻𑀬𑀁 𑀲𑀻𑀢𑀁,_  
_𑀆𑀪𑀢𑀁 𑀕𑀺𑀭𑀺𑀕𑀩𑁆𑀪𑀭𑀸;_  
_𑀢𑀢𑁄 𑀧𑀺𑀯 𑀫𑀳𑀸𑀭𑀸𑀚,_  
_𑀲𑀘𑁂 𑀢𑁆𑀯𑀁 𑀅𑀪𑀺𑀓𑀗𑁆𑀔𑀲𑀺”𑁇_  


(405.)

1724\. _“𑀲𑀫𑁆𑀫𑀼𑀬𑁆𑀳𑀸𑀫𑀺 𑀧𑀫𑀼𑀬𑁆𑀳𑀸𑀫𑀺,_  
_𑀲𑀩𑁆𑀩𑀸 𑀫𑀼𑀬𑁆𑀳𑀦𑁆𑀢𑀺 𑀫𑁂 𑀤𑀺𑀲𑀸;_  
_𑀧𑁂𑀢𑀁 𑀢𑀁 𑀲𑀸𑀫 𑀫𑀤𑁆𑀤𑀓𑁆𑀔𑀺𑀁,_  
_𑀓𑁄 𑀦𑀼 𑀢𑁆𑀯𑀁 𑀲𑀸𑀫 𑀚𑀻𑀯𑀲𑀺”𑁇_  


(406.)

1725\. _“𑀅𑀧𑀺 𑀚𑀻𑀯𑀁 𑀫𑀳𑀸𑀭𑀸𑀚,_  
_𑀧𑀼𑀭𑀺𑀲𑀁 𑀕𑀸𑀍𑀳𑀯𑁂𑀤𑀦𑀁;_  
_𑀉𑀧𑀦𑀻𑀢𑀫𑀦𑀲𑀗𑁆𑀓𑀧𑁆𑀧𑀁,_  
_𑀚𑀻𑀯𑀦𑁆𑀢𑀁 𑀫𑀜𑁆𑀜𑀢𑁂 𑀫𑀢𑀁𑁇_  


(407.)

1726\. _𑀅𑀧𑀺 𑀚𑀻𑀯𑀁 𑀫𑀳𑀸𑀭𑀸𑀚,_  
_𑀧𑀼𑀭𑀺𑀲𑀁 𑀕𑀸𑀍𑀳𑀯𑁂𑀤𑀦𑀁;_  
_𑀢𑀁 𑀦𑀺𑀭𑁄𑀥𑀕𑀢𑀁 𑀲𑀦𑁆𑀢𑀁,_  
_𑀚𑀻𑀯𑀦𑁆𑀢𑀁 𑀫𑀜𑁆𑀜𑀢𑁂 𑀫𑀢𑀁𑁇_  


(408.)

1727\. _𑀬𑁄 𑀫𑀸𑀢𑀭𑀁 𑀧𑀺𑀢𑀭𑀁 𑀯𑀸,_  
_𑀫𑀘𑁆𑀘𑁄 𑀥𑀫𑁆𑀫𑁂𑀦 𑀧𑁄𑀲𑀢𑀺;_  
_𑀤𑁂𑀯𑀸𑀧𑀺 𑀦𑀁 𑀢𑀺𑀓𑀺𑀘𑁆𑀙𑀦𑁆𑀢𑀺,_  
_𑀫𑀸𑀢𑀸𑀧𑁂𑀢𑁆𑀢𑀺𑀪𑀭𑀁 𑀦𑀭𑀁𑁇_  


(409.)

1728\. _𑀬𑁄 𑀫𑀸𑀢𑀭𑀁 𑀧𑀺𑀢𑀭𑀁 𑀯𑀸,_  
_𑀫𑀘𑁆𑀘𑁄 𑀥𑀫𑁆𑀫𑁂𑀦 𑀧𑁄𑀲𑀢𑀺;_  
_𑀇𑀥𑁂𑀯 𑀦𑀁 𑀧𑀲𑀁𑀲𑀦𑁆𑀢𑀺,_  
_𑀧𑁂𑀘𑁆𑀘 𑀲𑀕𑁆𑀕𑁂 𑀧𑀫𑁄𑀤𑀢𑀺”𑁇_  


(410.)

1729\. _“𑀏𑀲 𑀪𑀺𑀬𑁆𑀬𑁄 𑀧𑀫𑀼𑀬𑁆𑀳𑀸𑀫𑀺,_  
_𑀲𑀩𑁆𑀩𑀸 𑀫𑀼𑀬𑁆𑀳𑀦𑁆𑀢𑀺 𑀫𑁂 𑀤𑀺𑀲𑀸;_  
_𑀲𑀭𑀡𑀁 𑀢𑀁 𑀲𑀸𑀫 𑀕𑀘𑁆𑀙𑀸𑀫𑀺,_  
_𑀢𑁆𑀯𑀜𑁆𑀘 𑀫𑁂 𑀲𑀭𑀡𑀁 𑀪𑀯”𑁇_  


(411.)

1730\. _“𑀥𑀫𑁆𑀫𑀁 𑀘𑀭 𑀫𑀳𑀸𑀭𑀸𑀚,_  
_𑀫𑀸𑀢𑀸𑀧𑀺𑀢𑀽𑀲𑀼 𑀔𑀢𑁆𑀢𑀺𑀬;_  
_𑀇𑀥 𑀥𑀫𑁆𑀫𑀁 𑀘𑀭𑀺𑀢𑁆𑀯𑀸𑀦,_  
_𑀭𑀸𑀚 𑀲𑀕𑁆𑀕𑀁 𑀕𑀫𑀺𑀲𑁆𑀲𑀲𑀺𑁇_  


(412.)

1731\. _𑀥𑀫𑁆𑀫𑀁 𑀘𑀭 𑀫𑀳𑀸𑀭𑀸𑀚,_  
_𑀧𑀼𑀢𑁆𑀢𑀤𑀸𑀭𑁂𑀲𑀼 𑀔𑀢𑁆𑀢𑀺𑀬;_  
_𑀇𑀥 𑀥𑀫𑁆𑀫𑀁 𑀘𑀭𑀺𑀢𑁆𑀯𑀸𑀦,_  
_𑀭𑀸𑀚 𑀲𑀕𑁆𑀕𑀁 𑀕𑀫𑀺𑀲𑁆𑀲𑀲𑀺𑁇_  


(413.)

1732\. _𑀥𑀫𑁆𑀫𑀁 𑀘𑀭 𑀫𑀳𑀸𑀭𑀸𑀚,_  
_𑀫𑀺𑀢𑁆𑀢𑀸𑀫𑀘𑁆𑀘𑁂𑀲𑀼 𑀔𑀢𑁆𑀢𑀺𑀬;_  
_𑀇𑀥 𑀥𑀫𑁆𑀫𑀁 𑀘𑀭𑀺𑀢𑁆𑀯𑀸𑀦,_  
_𑀭𑀸𑀚 𑀲𑀕𑁆𑀕𑀁 𑀕𑀫𑀺𑀲𑁆𑀲𑀲𑀺𑁇_  


(414.)

1733\. _𑀥𑀫𑁆𑀫𑀁 𑀘𑀭 𑀫𑀳𑀸𑀭𑀸𑀚,_  
_𑀯𑀸𑀳𑀦𑁂𑀲𑀼 𑀩𑀮𑁂𑀲𑀼 𑀘;_  
_𑀇𑀥 𑀥𑀫𑁆𑀫𑀁 𑀘𑀭𑀺𑀢𑁆𑀯𑀸𑀦,_  
_𑀭𑀸𑀚 𑀲𑀕𑁆𑀕𑀁 𑀕𑀫𑀺𑀲𑁆𑀲𑀲𑀺𑁇_  


(415.)

1734\. _𑀥𑀫𑁆𑀫𑀁 𑀘𑀭 𑀫𑀳𑀸𑀭𑀸𑀚,_  
_𑀕𑀸𑀫𑁂𑀲𑀼 𑀦𑀺𑀕𑀫𑁂𑀲𑀼 𑀘;_  
_𑀇𑀥 𑀥𑀫𑁆𑀫𑀁 𑀘𑀭𑀺𑀢𑁆𑀯𑀸𑀦,_  
_𑀭𑀸𑀚 𑀲𑀕𑁆𑀕𑀁 𑀕𑀫𑀺𑀲𑁆𑀲𑀲𑀺𑁇_  


(416.)

1735\. _𑀥𑀫𑁆𑀫𑀁 𑀘𑀭 𑀫𑀳𑀸𑀭𑀸𑀚,_  
_𑀭𑀝𑁆𑀞𑁂𑀲𑀼 𑀚𑀦𑀧𑀤𑁂𑀲𑀼 𑀘;_  
_𑀇𑀥 𑀥𑀫𑁆𑀫𑀁 𑀘𑀭𑀺𑀢𑁆𑀯𑀸𑀦,_  
_𑀭𑀸𑀚 𑀲𑀕𑁆𑀕𑀁 𑀕𑀫𑀺𑀲𑁆𑀲𑀲𑀺𑁇_  


(417.)

1736\. _𑀥𑀫𑁆𑀫𑀁 𑀘𑀭 𑀫𑀳𑀸𑀭𑀸𑀚,_  
_𑀲𑀫𑀡𑀩𑁆𑀭𑀸𑀳𑁆𑀫𑀡𑁂𑀲𑀼 𑀘;_  
_𑀇𑀥 𑀥𑀫𑁆𑀫𑀁 𑀘𑀭𑀺𑀢𑁆𑀯𑀸𑀦,_  
_𑀭𑀸𑀚 𑀲𑀕𑁆𑀕𑀁 𑀕𑀫𑀺𑀲𑁆𑀲𑀲𑀺𑁇_  


(418.)

1737\. _𑀥𑀫𑁆𑀫𑀁 𑀘𑀭 𑀫𑀳𑀸𑀭𑀸𑀚,_  
_𑀫𑀺𑀕𑀧𑀓𑁆𑀔𑀻𑀲𑀼 𑀔𑀢𑁆𑀢𑀺𑀬;_  
_𑀇𑀥 𑀥𑀫𑁆𑀫𑀁 𑀘𑀭𑀺𑀢𑁆𑀯𑀸𑀦,_  
_𑀭𑀸𑀚 𑀲𑀕𑁆𑀕𑀁 𑀕𑀫𑀺𑀲𑁆𑀲𑀲𑀺𑁇_  


(419.)

1738\. _𑀥𑀫𑁆𑀫𑀁 𑀘𑀭 𑀫𑀳𑀸𑀭𑀸𑀚,_  
_𑀥𑀫𑁆𑀫𑁄 𑀘𑀺𑀡𑁆𑀡𑁄 𑀲𑀼𑀔𑀸𑀯𑀳𑁄;_  
_𑀇𑀥 𑀥𑀫𑁆𑀫𑀁 𑀘𑀭𑀺𑀢𑁆𑀯𑀸𑀦,_  
_𑀭𑀸𑀚 𑀲𑀕𑁆𑀕𑀁 𑀕𑀫𑀺𑀲𑁆𑀲𑀲𑀺𑁇_  


(420.)

1739\. _𑀥𑀫𑁆𑀫𑀁 𑀘𑀭 𑀫𑀳𑀸𑀭𑀸𑀚,_  
_𑀲𑁃𑀦𑁆𑀤𑀸 𑀤𑁂𑀯𑀸 𑀲𑀩𑁆𑀭𑀳𑁆𑀫𑀓𑀸;_  
_𑀲𑀼𑀘𑀺𑀡𑁆𑀡𑁂𑀦 𑀤𑀺𑀯𑀁 𑀧𑀢𑁆𑀢𑀸,_  
_𑀫𑀸 𑀥𑀫𑁆𑀫𑀁 𑀭𑀸𑀚 𑀧𑀸𑀫𑀤𑁄”𑀢𑀺𑁇_  


---

1740\. 𑀲𑀼𑀯𑀡𑁆𑀡𑀲𑀸𑀫𑀚𑀸𑀢𑀓𑀁 𑀢𑀢𑀺𑀬𑀁𑁇



[Go to previous page (22.1.2 Mahājanakajātaka)](22.1.2.md) / [Go to parent page (22.1 Mūgapakkhavagga)](../22.1.md) / [Go to next page (22.1.4 Nimijātaka)](22.1.4.md)


