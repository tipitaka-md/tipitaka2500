
[Home](/) / [23J Jātakapāḷi](../../../23J.md) / [19 Saṭṭhinipāta](../../19.md) / [19.1 Soṇakavagga](../19.1.md)

# 𑁧𑁯𑁇𑁧𑁇𑁨 𑀲𑀗𑁆𑀓𑀺𑀘𑁆𑀘𑀚𑀸𑀢𑀓

### 𑀲𑀝𑁆𑀞𑀺𑀦𑀺𑀧𑀸𑀢

### 𑀲𑁄𑀡𑀓𑀯𑀕𑁆𑀕

### 𑀲𑀗𑁆𑀓𑀺𑀘𑁆𑀘𑀚𑀸𑀢𑀓

(69.)

512\. _𑀤𑀺𑀲𑁆𑀯𑀸 𑀦𑀺𑀲𑀺𑀦𑁆𑀦𑀁 𑀭𑀸𑀚𑀸𑀦𑀁,_  
_𑀩𑁆𑀭𑀳𑁆𑀫𑀤𑀢𑁆𑀢𑀁 𑀭𑀣𑁂𑀲𑀪𑀁;_  
_𑀅𑀣𑀲𑁆𑀲 𑀧𑀝𑀺𑀯𑁂𑀤𑁂𑀲𑀺,_  
_“𑀬𑀲𑁆𑀲𑀸𑀲𑀺 𑀅𑀦𑀼𑀓𑀫𑁆𑀧𑀓𑁄𑁇_  


(70.)

513\. _𑀲𑀗𑁆𑀓𑀺𑀘𑁆𑀘𑀸𑀬𑀁 𑀅𑀦𑀼𑀧𑁆𑀧𑀢𑁆𑀢𑁄,_  
_𑀇𑀲𑀻𑀦𑀁 𑀲𑀸𑀥𑀼𑀲𑀫𑁆𑀫𑀢𑁄;_  
_𑀢𑀭𑀫𑀸𑀦𑀭𑀽𑀧𑁄 𑀦𑀺𑀬𑁆𑀬𑀸𑀳𑀺,_  
_𑀔𑀺𑀧𑁆𑀧𑀁 𑀧𑀲𑁆𑀲 𑀫𑀳𑁂𑀲𑀺𑀦𑀁”𑁇_  


(71.)

514\. _𑀢𑀢𑁄 𑀘 𑀭𑀸𑀚𑀸 𑀢𑀭𑀫𑀸𑀦𑁄,_  
_𑀬𑀼𑀢𑁆𑀢𑀫𑀸𑀭𑀼𑀬𑁆𑀳 𑀲𑀦𑁆𑀤𑀦𑀁;_  
_𑀫𑀺𑀢𑁆𑀢𑀸𑀫𑀘𑁆𑀘𑀧𑀭𑀺𑀩𑁆𑀬𑀽𑀍𑀳𑁄,_  
_𑀅𑀕𑀫𑀸𑀲𑀺 𑀭𑀣𑁂𑀲𑀪𑁄𑁇_  


(72.)

515\. _𑀦𑀺𑀓𑁆𑀔𑀺𑀧𑁆𑀧 𑀧𑀜𑁆𑀘 𑀓𑀓𑀼𑀥𑀸𑀦𑀺,_  
_𑀓𑀸𑀲𑀻𑀦𑀁 𑀭𑀝𑁆𑀞𑀯𑀟𑁆𑀠𑀦𑁄;_  
_𑀯𑀸𑀮𑀩𑀻𑀚𑀦𑀺𑀫𑀼𑀡𑁆𑀳𑀻𑀲𑀁,_  
_𑀔𑀕𑁆𑀕𑀁 𑀙𑀢𑁆𑀢𑀜𑁆𑀘𑀼𑀧𑀸𑀳𑀦𑀁𑁇_  


(73.)

516\. _𑀑𑀭𑀼𑀬𑁆𑀳 𑀭𑀸𑀚𑀸 𑀬𑀸𑀦𑀫𑁆𑀳𑀸,_  
_𑀞𑀧𑀬𑀺𑀢𑁆𑀯𑀸 𑀧𑀝𑀺𑀘𑁆𑀙𑀤𑀁;_  
_𑀆𑀲𑀻𑀦𑀁 𑀤𑀸𑀬𑀧𑀲𑁆𑀲𑀲𑁆𑀫𑀺𑀁,_  
_𑀲𑀗𑁆𑀓𑀺𑀘𑁆𑀘𑀫𑀼𑀧𑀲𑀗𑁆𑀓𑀫𑀺𑁇_  


(74.)

517\. _𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀲𑁄 𑀭𑀸𑀚𑀸,_  
_𑀲𑀫𑁆𑀫𑁄𑀤𑀺 𑀇𑀲𑀺𑀦𑀸 𑀲𑀳;_  
_𑀢𑀁 𑀓𑀣𑀁 𑀯𑀻𑀢𑀺𑀲𑀸𑀭𑁂𑀢𑁆𑀯𑀸,_  
_𑀏𑀓𑀫𑀦𑁆𑀢𑀁 𑀉𑀧𑀸𑀯𑀺𑀲𑀺𑁇_  


(75.)

518\. _𑀏𑀓𑀫𑀦𑁆𑀢𑀁 𑀦𑀺𑀲𑀺𑀦𑁆𑀦𑁄𑀯,_  
_𑀅𑀣 𑀓𑀸𑀮𑀁 𑀅𑀫𑀜𑁆𑀜𑀣;_  
_𑀢𑀢𑁄 𑀧𑀸𑀧𑀸𑀦𑀺 𑀓𑀫𑁆𑀫𑀸𑀦𑀺,_  
_𑀧𑀼𑀘𑁆𑀙𑀺𑀢𑀼𑀁 𑀧𑀝𑀺𑀧𑀚𑁆𑀚𑀣𑁇_  


(76.)

519\. _“𑀇𑀲𑀺𑀁 𑀧𑀼𑀘𑁆𑀙𑀸𑀫 𑀲𑀗𑁆𑀓𑀺𑀘𑁆𑀘𑀁,_  
_𑀇𑀲𑀻𑀦𑀁 𑀲𑀸𑀥𑀼𑀲𑀫𑁆𑀫𑀢𑀁;_  
_𑀆𑀲𑀻𑀦𑀁 𑀤𑀸𑀬𑀧𑀲𑁆𑀲𑀲𑁆𑀫𑀺𑀁,_  
_𑀇𑀲𑀺𑀲𑀁𑀖𑀧𑀼𑀭𑀓𑁆𑀔𑀢𑀁𑁇_  


(77.)

520\. _𑀓𑀁 𑀕𑀢𑀺𑀁 𑀧𑁂𑀘𑁆𑀘 𑀕𑀘𑁆𑀙𑀦𑁆𑀢𑀺,_  
_𑀦𑀭𑀸 𑀥𑀫𑁆𑀫𑀸𑀢𑀺𑀘𑀸𑀭𑀺𑀦𑁄;_  
_𑀅𑀢𑀺𑀘𑀺𑀡𑁆𑀡𑁄 𑀫𑀬𑀸 𑀥𑀫𑁆𑀫𑁄,_  
_𑀢𑀁 𑀫𑁂 𑀅𑀓𑁆𑀔𑀸𑀳𑀺 𑀧𑀼𑀘𑁆𑀙𑀺𑀢𑁄”𑁇_  


(78.)

521\. _𑀇𑀲𑀻 𑀅𑀯𑀘 𑀲𑀗𑁆𑀓𑀺𑀘𑁆𑀘𑁄,_  
_𑀓𑀸𑀲𑀻𑀦𑀁 𑀭𑀝𑁆𑀞𑀯𑀟𑁆𑀠𑀦𑀁;_  
_𑀆𑀲𑀻𑀦𑀁 𑀤𑀸𑀬𑀧𑀲𑁆𑀲𑀲𑁆𑀫𑀺𑀁,_  
_“𑀫𑀳𑀸𑀭𑀸𑀚 𑀲𑀼𑀡𑁄𑀳𑀺 𑀫𑁂𑁇_  


(79.)

522\. _𑀉𑀧𑁆𑀧𑀣𑁂𑀦 𑀯𑀚𑀦𑁆𑀢𑀲𑁆𑀲,_  
_𑀬𑁄 𑀫𑀕𑁆𑀕𑀫𑀦𑀼𑀲𑀸𑀲𑀢𑀺;_  
_𑀢𑀲𑁆𑀲 𑀘𑁂 𑀯𑀘𑀦𑀁 𑀓𑀬𑀺𑀭𑀸,_  
_𑀦𑀸𑀲𑁆𑀲 𑀫𑀕𑁆𑀕𑁂𑀬𑁆𑀬 𑀓𑀡𑁆𑀝𑀓𑁄𑁇_  


(80.)

523\. _𑀅𑀥𑀫𑁆𑀫𑀁 𑀧𑀝𑀺𑀧𑀦𑁆𑀦𑀲𑁆𑀲,_  
_𑀬𑁄 𑀥𑀫𑁆𑀫𑀫𑀦𑀼𑀲𑀸𑀲𑀢𑀺;_  
_𑀢𑀲𑁆𑀲 𑀘𑁂 𑀯𑀘𑀦𑀁 𑀓𑀬𑀺𑀭𑀸,_  
_𑀦 𑀲𑁄 𑀕𑀘𑁆𑀙𑁂𑀬𑁆𑀬 𑀤𑀼𑀕𑁆𑀕𑀢𑀺𑀁”𑁇_  


(81.)

524\. _“𑀥𑀫𑁆𑀫𑁄 𑀧𑀣𑁄 𑀫𑀳𑀸𑀭𑀸𑀚,_  
_𑀅𑀥𑀫𑁆𑀫𑁄 𑀧𑀦 𑀉𑀧𑁆𑀧𑀣𑁄;_  
_𑀅𑀥𑀫𑁆𑀫𑁄 𑀦𑀺𑀭𑀬𑀁 𑀦𑁂𑀢𑀺,_  
_𑀥𑀫𑁆𑀫𑁄 𑀧𑀸𑀧𑁂𑀢𑀺 𑀲𑀼𑀕𑁆𑀕𑀢𑀺𑀁𑁇_  


(82.)

525\. _𑀅𑀥𑀫𑁆𑀫𑀘𑀸𑀭𑀺𑀦𑁄 𑀭𑀸𑀚,_  
_𑀦𑀭𑀸 𑀯𑀺𑀲𑀫𑀚𑀻𑀯𑀺𑀦𑁄;_  
_𑀬𑀁 𑀕𑀢𑀺𑀁 𑀧𑁂𑀘𑁆𑀘 𑀕𑀘𑁆𑀙𑀦𑁆𑀢𑀺,_  
_𑀦𑀺𑀭𑀬𑁂 𑀢𑁂 𑀲𑀼𑀡𑁄𑀳𑀺 𑀫𑁂𑁇_  


(83.)

526\. _𑀲𑀜𑁆𑀚𑀻𑀯𑁄 𑀓𑀸𑀍𑀅𑀲𑀼𑀢𑁆𑀢𑁄 𑀘,_  
_𑀲𑀗𑁆𑀖𑀸𑀢𑁄 𑀤𑁆𑀯𑁂 𑀘 𑀭𑁄𑀭𑀼𑀯𑀸;_  
_𑀅𑀣𑀸𑀧𑀭𑁄 𑀫𑀳𑀸𑀯𑀻𑀘𑀺,_  
_𑀢𑀸𑀧𑀦𑁄 𑀘 𑀧𑀢𑀸𑀧𑀦𑁄𑁇_  


(84.)

527\. _𑀇𑀘𑁆𑀘𑁂𑀢𑁂 𑀅𑀝𑁆𑀞 𑀦𑀺𑀭𑀬𑀸,_  
_𑀅𑀓𑁆𑀔𑀸𑀢𑀸 𑀤𑀼𑀭𑀢𑀺𑀓𑁆𑀓𑀫𑀸;_  
_𑀆𑀓𑀺𑀡𑁆𑀡𑀸 𑀮𑀼𑀤𑁆𑀤𑀓𑀫𑁆𑀫𑁂𑀳𑀺,_  
_𑀧𑀘𑁆𑀘𑁂𑀓𑀸 𑀲𑁄𑀍𑀅𑀲𑀼𑀲𑁆𑀲𑀤𑀸𑁇_  


(85.)

528\. _𑀓𑀤𑀭𑀺𑀬𑀢𑀸𑀧𑀦𑀸 𑀖𑁄𑀭𑀸,_  
_𑀅𑀘𑁆𑀘𑀺𑀫𑀦𑁆𑀢𑁄 𑀫𑀳𑀩𑁆𑀪𑀬𑀸;_  
_𑀮𑁄𑀫𑀳𑀁𑀲𑀦𑀭𑀽𑀧𑀸 𑀘,_  
_𑀪𑁂𑀲𑁆𑀫𑀸 𑀧𑀝𑀺𑀪𑀬𑀸 𑀤𑀼𑀔𑀸𑁇_  


(86.)

529\. _𑀘𑀢𑀼𑀓𑁆𑀓𑀡𑁆𑀡𑀸 𑀘𑀢𑀼𑀤𑁆𑀯𑀸𑀭𑀸,_  
_𑀯𑀺𑀪𑀢𑁆𑀢𑀸 𑀪𑀸𑀕𑀲𑁄 𑀫𑀺𑀢𑀸;_  
_𑀅𑀬𑁄𑀧𑀸𑀓𑀸𑀭𑀧𑀭𑀺𑀬𑀦𑁆𑀢𑀸,_  
_𑀅𑀬𑀲𑀸 𑀧𑀝𑀺𑀓𑀼𑀚𑁆𑀚𑀺𑀢𑀸𑁇_  


(87.)

530\. _𑀢𑁂𑀲𑀁 𑀅𑀬𑁄𑀫𑀬𑀸 𑀪𑀽𑀫𑀺,_  
_𑀚𑀮𑀺𑀢𑀸 𑀢𑁂𑀚𑀲𑀸 𑀬𑀼𑀢𑀸;_  
_𑀲𑀫𑀦𑁆𑀢𑀸 𑀬𑁄𑀚𑀦𑀲𑀢𑀁,_  
_𑀨𑀼𑀝𑀸 𑀢𑀺𑀝𑁆𑀞𑀦𑁆𑀢𑀺 𑀲𑀩𑁆𑀩𑀤𑀸𑁇_  


(88.)

531\. _𑀏𑀢𑁂 𑀧𑀢𑀦𑁆𑀢𑀺 𑀦𑀺𑀭𑀬𑁂,_  
_𑀉𑀤𑁆𑀥𑀫𑁆𑀧𑀸𑀤𑀸 𑀅𑀯𑀁𑀲𑀺𑀭𑀸;_  
_𑀇𑀲𑀻𑀦𑀁 𑀅𑀢𑀺𑀯𑀢𑁆𑀢𑀸𑀭𑁄,_  
_𑀲𑀜𑁆𑀜𑀢𑀸𑀦𑀁 𑀢𑀧𑀲𑁆𑀲𑀺𑀦𑀁𑁇_  


(89.)

532\. _𑀢𑁂 𑀪𑀽𑀦𑀳𑀼𑀦𑁄 𑀧𑀘𑁆𑀘𑀦𑁆𑀢𑀺,_  
_𑀫𑀘𑁆𑀙𑀸 𑀩𑀺𑀮𑀓𑀢𑀸 𑀬𑀣𑀸;_  
_𑀲𑀁𑀯𑀘𑁆𑀙𑀭𑁂 𑀅𑀲𑀗𑁆𑀔𑁂𑀬𑁆𑀬𑁂,_  
_𑀦𑀭𑀸 𑀓𑀺𑀩𑁆𑀩𑀺𑀲𑀓𑀸𑀭𑀺𑀦𑁄𑁇_  


(90.)

533\. _𑀟𑀬𑁆𑀳𑀫𑀸𑀦𑁂𑀦 𑀕𑀢𑁆𑀢𑁂𑀦,_  
_𑀦𑀺𑀘𑁆𑀘𑀁 𑀲𑀦𑁆𑀢𑀭𑀩𑀸𑀳𑀺𑀭𑀁;_  
_𑀦𑀺𑀭𑀬𑀸 𑀦𑀸𑀥𑀺𑀕𑀘𑁆𑀙𑀦𑁆𑀢𑀺,_  
_𑀤𑁆𑀯𑀸𑀭𑀁 𑀦𑀺𑀓𑁆𑀔𑀫𑀦𑁂𑀲𑀺𑀦𑁄𑁇_  


(91.)

534\. _𑀧𑀼𑀭𑀢𑁆𑀣𑀺𑀫𑁂𑀦 𑀥𑀸𑀯𑀦𑁆𑀢𑀺,_  
_𑀢𑀢𑁄 𑀥𑀸𑀯𑀦𑁆𑀢𑀺 𑀧𑀘𑁆𑀙𑀢𑁄;_  
_𑀉𑀢𑁆𑀢𑀭𑁂𑀦𑀧𑀺 𑀥𑀸𑀯𑀦𑁆𑀢𑀺,_  
_𑀢𑀢𑁄 𑀥𑀸𑀯𑀦𑁆𑀢𑀺 𑀤𑀓𑁆𑀔𑀺𑀡𑀁;_  
_𑀬𑀁 𑀬𑀜𑁆𑀳𑀺 𑀤𑁆𑀯𑀸𑀭𑀁 𑀕𑀘𑁆𑀙𑀦𑁆𑀢𑀺,_  
_𑀢𑀁 𑀢𑀤𑁂𑀯 𑀧𑀺𑀥𑀻𑀬𑀭𑁂𑁇_  


(92.)

535\. _𑀩𑀳𑀽𑀦𑀺 𑀯𑀲𑁆𑀲𑀲𑀳𑀲𑁆𑀲𑀸𑀦𑀺,_  
_𑀚𑀦𑀸 𑀦𑀺𑀭𑀬𑀕𑀸𑀫𑀺𑀦𑁄;_  
_𑀩𑀸𑀳𑀸 𑀧𑀕𑁆𑀕𑀬𑁆𑀳 𑀓𑀦𑁆𑀤𑀦𑁆𑀢𑀺,_  
_𑀧𑀢𑁆𑀯𑀸 𑀤𑀼𑀓𑁆𑀔𑀁 𑀅𑀦𑀧𑁆𑀧𑀓𑀁𑁇_  


(93.)

536\. _𑀆𑀲𑀻𑀯𑀺𑀲𑀁𑀯 𑀓𑀼𑀧𑀺𑀢𑀁,_  
_𑀢𑁂𑀚𑀲𑁆𑀲𑀺𑀁 𑀤𑀼𑀭𑀢𑀺𑀓𑁆𑀓𑀫𑀁;_  
_𑀦 𑀲𑀸𑀥𑀼𑀭𑀽𑀧𑁂 𑀆𑀲𑀻𑀤𑁂,_  
_𑀲𑀜𑁆𑀜𑀢𑀸𑀦𑀁 𑀢𑀧𑀲𑁆𑀲𑀺𑀦𑀁𑁇_  


(94.)

537\. _𑀅𑀢𑀺𑀓𑀸𑀬𑁄 𑀫𑀳𑀺𑀲𑁆𑀲𑀸𑀲𑁄,_  
_𑀅𑀚𑁆𑀚𑀼𑀦𑁄 𑀓𑁂𑀓𑀓𑀸𑀥𑀺𑀧𑁄;_  
_𑀲𑀳𑀲𑁆𑀲𑀩𑀸𑀳𑀼 𑀉𑀘𑁆𑀙𑀺𑀦𑁆𑀦𑁄,_  
_𑀇𑀲𑀺𑀫𑀸𑀲𑀚𑁆𑀚 𑀕𑁄𑀢𑀫𑀁𑁇_  


(95.)

538\. _𑀅𑀭𑀚𑀁 𑀭𑀚𑀲𑀸 𑀯𑀘𑁆𑀙𑀁,_  
_𑀓𑀺𑀲𑀁 𑀅𑀯𑀓𑀺𑀭𑀺𑀬 𑀤𑀡𑁆𑀟𑀓𑀻;_  
_𑀢𑀸𑀮𑁄𑀯 𑀫𑀽𑀮𑀢𑁄 𑀙𑀺𑀦𑁆𑀦𑁄,_  
_𑀲 𑀭𑀸𑀚𑀸 𑀯𑀺𑀪𑀯𑀗𑁆𑀕𑀢𑁄𑁇_  


(96.)

539\. _𑀉𑀧𑀳𑀘𑁆𑀘 𑀫𑀦𑀁 𑀫𑀚𑁆𑀛𑁄,_  
_𑀫𑀸𑀢𑀗𑁆𑀕𑀲𑁆𑀫𑀺𑀁 𑀬𑀲𑀲𑁆𑀲𑀺𑀦𑁂;_  
_𑀲𑀧𑀸𑀭𑀺𑀲𑀚𑁆𑀚𑁄 𑀉𑀘𑁆𑀙𑀺𑀦𑁆𑀦𑁄,_  
_𑀫𑀚𑁆𑀛𑀸𑀭𑀜𑁆𑀜𑀁 𑀢𑀤𑀸 𑀅𑀳𑀼𑁇_  


(97.)

540\. _𑀓𑀡𑁆𑀳𑀤𑀻𑀧𑀸𑀬𑀦𑀸𑀲𑀚𑁆𑀚,_  
_𑀇𑀲𑀺𑀁 𑀅𑀦𑁆𑀥𑀓𑀯𑁂𑀡𑁆𑀟𑀬𑁄;_  
_𑀅𑀜𑁆𑀜𑁄𑀜𑁆𑀜𑀁 𑀫𑀼𑀲𑀮𑀸 𑀳𑀦𑁆𑀢𑁆𑀯𑀸,_  
_𑀲𑀫𑁆𑀧𑀢𑁆𑀢𑀸 𑀬𑀫𑀲𑀸𑀥𑀦𑀁𑁇_  


(98.)

541\. _𑀅𑀣𑀸𑀬𑀁 𑀇𑀲𑀺𑀦𑀸 𑀲𑀢𑁆𑀢𑁄,_  
_𑀅𑀦𑁆𑀢𑀮𑀺𑀓𑁆𑀔𑀘𑀭𑁄 𑀧𑀼𑀭𑁂;_  
_𑀧𑀸𑀯𑁂𑀓𑁆𑀔𑀺 𑀧𑀣𑀯𑀺𑀁 𑀘𑁂𑀘𑁆𑀘𑁄,_  
_𑀳𑀻𑀦𑀢𑁆𑀢𑁄 𑀧𑀢𑁆𑀢𑀧𑀭𑀺𑀬𑀸𑀬𑀁𑁇_  


(99.)

542\. _𑀢𑀲𑁆𑀫𑀸 𑀳𑀺 𑀙𑀦𑁆𑀤𑀸𑀕𑀫𑀦𑀁,_  
_𑀦𑀧𑁆𑀧𑀲𑀁𑀲𑀦𑁆𑀢𑀺 𑀧𑀡𑁆𑀟𑀺𑀢𑀸;_  
_𑀅𑀤𑀼𑀝𑁆𑀞𑀘𑀺𑀢𑁆𑀢𑁄 𑀪𑀸𑀲𑁂𑀬𑁆𑀬,_  
_𑀕𑀺𑀭𑀁 𑀲𑀘𑁆𑀘𑀽𑀧𑀲𑀁𑀳𑀺𑀢𑀁𑁇_  


(100.)

543\. _𑀫𑀦𑀲𑀸 𑀘𑁂 𑀧𑀤𑀼𑀝𑁆𑀞𑁂𑀦,_  
_𑀬𑁄 𑀦𑀭𑁄 𑀧𑁂𑀓𑁆𑀔𑀢𑁂 𑀫𑀼𑀦𑀺𑀁;_  
_𑀯𑀺𑀚𑁆𑀚𑀸𑀘𑀭𑀡𑀲𑀫𑁆𑀧𑀦𑁆𑀦𑀁,_  
_𑀕𑀦𑁆𑀢𑀸 𑀲𑁄 𑀦𑀺𑀭𑀬𑀁 𑀅𑀥𑁄𑁇_  


(101.)

544\. _𑀬𑁂 𑀯𑀼𑀟𑁆𑀠𑁂 𑀧𑀭𑀺𑀪𑀸𑀲𑀦𑁆𑀢𑀺,_  
_𑀨𑀭𑀼𑀲𑀽𑀧𑀓𑁆𑀓𑀫𑀸 𑀚𑀦𑀸;_  
_𑀅𑀦𑀧𑀘𑁆𑀘𑀸 𑀅𑀤𑀸𑀬𑀸𑀤𑀸,_  
_𑀢𑀸𑀮𑀯𑀢𑁆𑀣𑀼 𑀪𑀯𑀦𑁆𑀢𑀺 𑀢𑁂𑁇_  


(102.)

545\. _𑀬𑁄 𑀘 𑀧𑀩𑁆𑀩𑀚𑀺𑀢𑀁 𑀳𑀦𑁆𑀢𑀺,_  
_𑀓𑀢𑀓𑀺𑀘𑁆𑀘𑀁 𑀫𑀳𑁂𑀲𑀺𑀦𑀁;_  
_𑀲 𑀓𑀸𑀍𑀅𑀲𑀼𑀢𑁆𑀢𑁂 𑀦𑀺𑀭𑀬𑁂,_  
_𑀘𑀺𑀭𑀭𑀢𑁆𑀢𑀸𑀬 𑀧𑀘𑁆𑀘𑀢𑀺𑁇_  


(103.)

546\. _𑀬𑁄 𑀘 𑀭𑀸𑀚𑀸 𑀅𑀥𑀫𑁆𑀫𑀝𑁆𑀞𑁄,_  
_𑀭𑀝𑁆𑀞𑀯𑀺𑀤𑁆𑀥𑀁𑀲𑀦𑁄 𑀫𑀕𑁄;_  
_𑀢𑀸𑀧𑀬𑀺𑀢𑁆𑀯𑀸 𑀚𑀦𑀧𑀤𑀁,_  
_𑀢𑀸𑀧𑀦𑁂 𑀧𑁂𑀘𑁆𑀘 𑀧𑀘𑁆𑀘𑀢𑀺𑁇_  


(104.)

547\. _𑀲𑁄 𑀘 𑀯𑀲𑁆𑀲𑀲𑀳𑀲𑁆𑀲𑀸𑀦𑀺,_  
_𑀲𑀢𑀁 𑀤𑀺𑀩𑁆𑀩𑀸𑀦𑀺 𑀧𑀘𑁆𑀘𑀢𑀺;_  
_𑀅𑀘𑁆𑀘𑀺𑀲𑀁𑀖𑀧𑀭𑁂𑀢𑁄 𑀲𑁄,_  
_𑀤𑀼𑀓𑁆𑀔𑀁 𑀯𑁂𑀤𑁂𑀢𑀺 𑀯𑁂𑀤𑀦𑀁𑁇_  


(105.)

548\. _𑀢𑀲𑁆𑀲 𑀅𑀕𑁆𑀕𑀺𑀲𑀺𑀔𑀸 𑀓𑀸𑀬𑀸,_  
_𑀦𑀺𑀘𑁆𑀙𑀭𑀦𑁆𑀢𑀺 𑀧𑀪𑀲𑁆𑀲𑀭𑀸;_  
_𑀢𑁂𑀚𑁄𑀪𑀓𑁆𑀔𑀲𑁆𑀲 𑀕𑀢𑁆𑀢𑀸𑀦𑀺,_  
_𑀮𑁄𑀫𑁂𑀳𑀺 𑀘 𑀦𑀔𑁂𑀳𑀺 𑀘𑁇_  


(106.)

549\. _𑀟𑀬𑁆𑀳𑀫𑀸𑀦𑁂𑀦 𑀕𑀢𑁆𑀢𑁂𑀦,_  
_𑀦𑀺𑀘𑁆𑀘𑀁 𑀲𑀦𑁆𑀢𑀭𑀩𑀸𑀳𑀺𑀭𑀁;_  
_𑀤𑀼𑀓𑁆𑀔𑀸𑀪𑀺𑀢𑀼𑀦𑁆𑀦𑁄 𑀦𑀤𑀢𑀺,_  
_𑀦𑀸𑀕𑁄 𑀢𑀼𑀢𑁆𑀢𑀝𑁆𑀝𑀺𑀢𑁄 𑀬𑀣𑀸𑁇_  


(107.)

550\. _𑀬𑁄 𑀮𑁄𑀪𑀸 𑀧𑀺𑀢𑀭𑀁 𑀳𑀦𑁆𑀢𑀺,_  
_𑀤𑁄𑀲𑀸 𑀯𑀸 𑀧𑀼𑀭𑀺𑀲𑀸𑀥𑀫𑁄;_  
_𑀲 𑀓𑀸𑀍𑀅𑀲𑀼𑀢𑁆𑀢𑁂 𑀦𑀺𑀭𑀬𑁂,_  
_𑀘𑀺𑀭𑀭𑀢𑁆𑀢𑀸𑀬 𑀧𑀘𑁆𑀘𑀢𑀺𑁇_  


(108.)

551\. _𑀲 𑀢𑀸𑀤𑀺𑀲𑁄 𑀧𑀘𑁆𑀘𑀢𑀺 𑀮𑁄𑀳𑀓𑀼𑀫𑁆𑀪𑀺𑀬𑀁,_  
_𑀧𑀓𑁆𑀓𑀜𑁆𑀘 𑀲𑀢𑁆𑀢𑀻𑀳𑀺 𑀳𑀦𑀦𑁆𑀢𑀺 𑀦𑀺𑀢𑁆𑀢𑀘𑀁;_  
_𑀅𑀦𑁆𑀥𑀁 𑀓𑀭𑀺𑀢𑁆𑀯𑀸 𑀫𑀼𑀢𑁆𑀢𑀓𑀭𑀻𑀲𑀪𑀓𑁆𑀔𑀁,_  
_𑀔𑀸𑀭𑁂 𑀦𑀺𑀫𑀼𑀚𑁆𑀚𑀦𑁆𑀢𑀺 𑀢𑀣𑀸𑀯𑀺𑀥𑀁 𑀦𑀭𑀁𑁇_  


(109.)

552\. _𑀢𑀢𑁆𑀢𑀁 𑀧𑀓𑁆𑀓𑀼𑀣𑀺𑀢𑀫𑀬𑁄𑀕𑀼𑀍𑀅𑀜𑁆𑀘,_  
_𑀤𑀻𑀖𑁂 𑀘 𑀨𑀸𑀮𑁂 𑀘𑀺𑀭𑀭𑀢𑁆𑀢𑀢𑀸𑀧𑀺𑀢𑁂;_  
_𑀯𑀺𑀓𑁆𑀔𑀫𑁆𑀪𑀫𑀸𑀤𑀸𑀬 𑀯𑀺𑀩𑀦𑁆𑀥𑀭𑀚𑁆𑀚𑀼𑀪𑀺,_  
_𑀯𑀺𑀯𑀝𑁂 𑀫𑀼𑀔𑁂 𑀲𑀫𑁆𑀧𑀯𑀺𑀲𑀦𑁆𑀢𑀺 𑀭𑀓𑁆𑀔𑀲𑀸𑁇_  


(110.)

553\. _𑀲𑀸𑀫𑀸 𑀘 𑀲𑁄𑀡𑀸 𑀲𑀩𑀮𑀸 𑀘 𑀕𑀺𑀚𑁆𑀛𑀸,_  
_𑀓𑀸𑀓𑁄𑀍𑀅𑀲𑀗𑁆𑀖𑀸 𑀘 𑀤𑀺𑀚𑀸 𑀅𑀬𑁄𑀫𑀼𑀔𑀸;_  
_𑀲𑀗𑁆𑀕𑀫𑁆𑀫 𑀔𑀸𑀤𑀦𑁆𑀢𑀺 𑀯𑀺𑀧𑁆𑀨𑀦𑁆𑀤𑀫𑀸𑀦𑀁,_  
_𑀚𑀺𑀯𑁆𑀳𑀁 𑀯𑀺𑀪𑀚𑁆𑀚 𑀯𑀺𑀖𑀸𑀲𑀁 𑀲𑀮𑁄𑀳𑀺𑀢𑀁𑁇_  


(111.)

554\. _𑀢𑀁 𑀤𑀟𑁆𑀠𑀢𑀸𑀮𑀁 𑀧𑀭𑀺𑀪𑀺𑀦𑁆𑀦𑀕𑀢𑁆𑀢𑀁,_  
_𑀦𑀺𑀧𑁆𑀧𑁄𑀣𑀬𑀦𑁆𑀢𑀸 𑀅𑀦𑀼𑀯𑀺𑀘𑀭𑀦𑁆𑀢𑀺 𑀭𑀓𑁆𑀔𑀲𑀸;_  
_𑀭𑀢𑀻 𑀳𑀺 𑀦𑁂𑀲𑀁 𑀤𑀼𑀔𑀺𑀦𑁄 𑀧𑀦𑀻𑀢𑀭𑁂,_  
_𑀏𑀢𑀸𑀤𑀺𑀲𑀲𑁆𑀫𑀺𑀁 𑀦𑀺𑀭𑀬𑁂 𑀯𑀲𑀦𑁆𑀢𑀺;_  
_𑀬𑁂 𑀓𑁂𑀘𑀺 𑀮𑁄𑀓𑁂 𑀇𑀥 𑀧𑁂𑀢𑁆𑀢𑀺𑀖𑀸𑀢𑀺𑀦𑁄𑁇_  


(112.)

555\. _𑀧𑀼𑀢𑁆𑀢𑁄 𑀘 𑀫𑀸𑀢𑀭𑀁 𑀳𑀦𑁆𑀢𑁆𑀯𑀸,_  
_𑀇𑀢𑁄 𑀕𑀦𑁆𑀢𑁆𑀯𑀸 𑀬𑀫𑀓𑁆𑀔𑀬𑀁;_  
_𑀪𑀼𑀲𑀫𑀸𑀧𑀚𑁆𑀚𑀢𑁂 𑀤𑀼𑀓𑁆𑀔𑀁,_  
_𑀅𑀢𑁆𑀢𑀓𑀫𑁆𑀫𑀨𑀮𑀽𑀧𑀕𑁄𑁇_  


(113.)

556\. _𑀅𑀫𑀦𑀼𑀲𑁆𑀲𑀸 𑀅𑀢𑀺𑀩𑀮𑀸,_  
_𑀳𑀦𑁆𑀢𑀸𑀭𑀁 𑀚𑀦𑀬𑀦𑁆𑀢𑀺𑀬𑀸;_  
_𑀅𑀬𑁄𑀫𑀬𑁂𑀳𑀺 𑀯𑀸𑀮𑁂𑀳𑀺,_  
_𑀧𑀻𑀍𑀅𑀬𑀦𑁆𑀢𑀺 𑀧𑀼𑀦𑀧𑁆𑀧𑀼𑀦𑀁𑁇_  


(114.)

557\. _𑀢𑀫𑀲𑁆𑀲𑀯𑀁 𑀲𑀓𑀸 𑀕𑀢𑁆𑀢𑀸,_  
_𑀭𑀼𑀥𑀺𑀭𑀁 𑀅𑀢𑁆𑀢𑀲𑀫𑁆𑀪𑀯𑀁;_  
_𑀢𑀫𑁆𑀩𑀮𑁄𑀳𑀯𑀺𑀮𑀻𑀦𑀁𑀯,_  
_𑀢𑀢𑁆𑀢𑀁 𑀧𑀸𑀬𑁂𑀦𑁆𑀢𑀺 𑀫𑀢𑁆𑀢𑀺𑀖𑀁𑁇_  


(115.)

558\. _𑀚𑀺𑀕𑀼𑀘𑁆𑀙𑀁 𑀓𑀼𑀡𑀧𑀁 𑀧𑀽𑀢𑀺𑀁,_  
_𑀤𑀼𑀕𑁆𑀕𑀦𑁆𑀥𑀁 𑀕𑀽𑀣𑀓𑀤𑁆𑀤𑀫𑀁;_  
_𑀧𑀼𑀩𑁆𑀩𑀮𑁄𑀳𑀺𑀢𑀲𑀗𑁆𑀓𑀸𑀲𑀁,_  
_𑀭𑀳𑀤𑀫𑁄𑀕𑀬𑁆𑀳 𑀢𑀺𑀝𑁆𑀞𑀢𑀺𑁇_  


(116.)

559\. _𑀢𑀫𑁂𑀦𑀁 𑀓𑀺𑀫𑀬𑁄 𑀢𑀢𑁆𑀣,_  
_𑀅𑀢𑀺𑀓𑀸𑀬𑀸 𑀅𑀬𑁄𑀫𑀼𑀔𑀸;_  
_𑀙𑀯𑀺𑀁 𑀪𑁂𑀢𑁆𑀯𑀸𑀦 𑀔𑀸𑀤𑀦𑁆𑀢𑀺,_  
_𑀲𑀗𑁆𑀕𑀺𑀤𑁆𑀥𑀸 𑀫𑀁𑀲𑀮𑁄𑀳𑀺𑀢𑁂𑁇_  


(117.)

560\. _𑀲𑁄 𑀘 𑀢𑀁 𑀦𑀺𑀭𑀬𑀁 𑀧𑀢𑁆𑀢𑁄,_  
_𑀦𑀺𑀫𑀼𑀕𑁆𑀕𑁄 𑀲𑀢𑀧𑁄𑀭𑀺𑀲𑀁;_  
_𑀧𑀽𑀢𑀺𑀓𑀁 𑀓𑀼𑀡𑀧𑀁 𑀯𑀸𑀢𑀺,_  
_𑀲𑀫𑀦𑁆𑀢𑀸 𑀲𑀢𑀬𑁄𑀚𑀦𑀁𑁇_  


(118.)

561\. _𑀘𑀓𑁆𑀔𑀼𑀫𑀸𑀧𑀺 𑀳𑀺 𑀘𑀓𑁆𑀔𑀽𑀳𑀺,_  
_𑀢𑁂𑀦 𑀕𑀦𑁆𑀥𑁂𑀦 𑀚𑀻𑀬𑀢𑀺;_  
_𑀏𑀢𑀸𑀤𑀺𑀲𑀁 𑀩𑁆𑀭𑀳𑁆𑀫𑀤𑀢𑁆𑀢,_  
_𑀫𑀸𑀢𑀼𑀖𑁄 𑀮𑀪𑀢𑁂 𑀤𑀼𑀔𑀁𑁇_  


(119.)

562\. _𑀔𑀼𑀭𑀥𑀸𑀭𑀫𑀦𑀼𑀓𑁆𑀓𑀫𑁆𑀫,_  
_𑀢𑀺𑀓𑁆𑀔𑀁 𑀤𑀼𑀭𑀪𑀺𑀲𑀫𑁆𑀪𑀯𑀁;_  
_𑀧𑀢𑀦𑁆𑀢𑀺 𑀕𑀩𑁆𑀪𑀧𑀸𑀢𑀺𑀬𑁄,_  
_𑀤𑀼𑀕𑁆𑀕𑀁 𑀯𑁂𑀢𑀭𑀡𑀺𑀁 𑀦𑀤𑀺𑀁𑁇_  


(120.)

563\. _𑀅𑀬𑁄𑀫𑀬𑀸 𑀲𑀺𑀫𑁆𑀩𑀮𑀺𑀬𑁄,_  
_𑀲𑁄𑀍𑀅𑀲𑀗𑁆𑀕𑀼𑀮𑀓𑀡𑁆𑀝𑀓𑀸;_  
_𑀉𑀪𑀢𑁄 𑀅𑀪𑀺𑀮𑀫𑁆𑀩𑀦𑁆𑀢𑀺,_  
_𑀤𑀼𑀕𑁆𑀕𑀁 𑀯𑁂𑀢𑀭𑀡𑀺𑀁 𑀦𑀤𑀺𑀁𑁇_  


(121.)

564\. _𑀢𑁂 𑀅𑀘𑁆𑀘𑀺𑀫𑀦𑁆𑀢𑁄 𑀢𑀺𑀝𑁆𑀞𑀦𑁆𑀢𑀺,_  
_𑀅𑀕𑁆𑀕𑀺𑀓𑁆𑀔𑀦𑁆𑀥𑀸𑀯 𑀆𑀭𑀓𑀸;_  
_𑀆𑀤𑀺𑀢𑁆𑀢𑀸 𑀚𑀸𑀢𑀯𑁂𑀤𑁂𑀦,_  
_𑀉𑀤𑁆𑀥𑀁 𑀬𑁄𑀚𑀦𑀫𑀼𑀕𑁆𑀕𑀢𑀸𑁇_  


(122.)

565\. _𑀏𑀢𑁂 𑀯𑀚𑀦𑁆𑀢𑀺 𑀦𑀺𑀭𑀬𑁂,_  
_𑀢𑀢𑁆𑀢𑁂 𑀢𑀺𑀔𑀺𑀡𑀓𑀡𑁆𑀝𑀓𑁂;_  
_𑀦𑀸𑀭𑀺𑀬𑁄 𑀘 𑀅𑀢𑀺𑀘𑀸𑀭𑀸,_  
_𑀦𑀭𑀸 𑀘 𑀧𑀭𑀤𑀸𑀭𑀕𑀽𑁇_  


(123.)

566\. _𑀢𑁂 𑀧𑀢𑀦𑁆𑀢𑀺 𑀅𑀥𑁄𑀓𑁆𑀔𑀦𑁆𑀥𑀸,_  
_𑀯𑀺𑀯𑀢𑁆𑀢𑀸 𑀯𑀺𑀳𑀢𑀸 𑀧𑀼𑀣𑀽;_  
_𑀲𑀬𑀦𑁆𑀢𑀺 𑀯𑀺𑀦𑀺𑀯𑀺𑀤𑁆𑀥𑀗𑁆𑀕𑀸,_  
_𑀤𑀻𑀖𑀁 𑀚𑀕𑁆𑀕𑀦𑁆𑀢𑀺 𑀲𑀩𑁆𑀩𑀤𑀸𑁇_  


(124.)

567\. _𑀢𑀢𑁄 𑀭𑀢𑁆𑀬𑀸 𑀯𑀺𑀯𑀲𑀸𑀦𑁂,_  
_𑀫𑀳𑀢𑀺𑀁 𑀧𑀩𑁆𑀩𑀢𑀽𑀧𑀫𑀁;_  
_𑀮𑁄𑀳𑀓𑀼𑀫𑁆𑀪𑀺𑀁 𑀧𑀯𑀚𑁆𑀚𑀦𑁆𑀢𑀺,_  
_𑀢𑀢𑁆𑀢𑀁 𑀅𑀕𑁆𑀕𑀺𑀲𑀫𑀽𑀤𑀓𑀁𑁇_  


(125.)

568\. _𑀏𑀯𑀁 𑀤𑀺𑀯𑀸 𑀘 𑀭𑀢𑁆𑀢𑁄 𑀘,_  
_𑀤𑀼𑀲𑁆𑀲𑀻𑀮𑀸 𑀫𑁄𑀳𑀧𑀸𑀭𑀼𑀢𑀸;_  
_𑀅𑀦𑀼𑀪𑁄𑀦𑁆𑀢𑀺 𑀲𑀓𑀁 𑀓𑀫𑁆𑀫𑀁,_  
_𑀧𑀼𑀩𑁆𑀩𑁂 𑀤𑀼𑀓𑁆𑀓𑀝𑀫𑀢𑁆𑀢𑀦𑁄𑁇_  


(126.)

569\. _𑀬𑀸 𑀘 𑀪𑀭𑀺𑀬𑀸 𑀥𑀦𑀓𑁆𑀓𑀻𑀢𑀸,_  
_𑀲𑀸𑀫𑀺𑀓𑀁 𑀅𑀢𑀺𑀫𑀜𑁆𑀜𑀢𑀺;_  
_𑀲𑀲𑁆𑀲𑀼𑀁 𑀯𑀸 𑀲𑀲𑀼𑀭𑀁 𑀯𑀸𑀧𑀺,_  
_𑀚𑁂𑀝𑁆𑀞𑀁 𑀯𑀸𑀧𑀺 𑀦𑀦𑀦𑁆𑀤𑀭𑀁𑁇_  


(127.)

570\. _𑀢𑀲𑁆𑀲𑀸 𑀯𑀗𑁆𑀓𑁂𑀦 𑀚𑀺𑀯𑁆𑀳𑀕𑁆𑀕𑀁,_  
_𑀦𑀺𑀩𑁆𑀩𑀳𑀦𑁆𑀢𑀺 𑀲𑀩𑀦𑁆𑀥𑀦𑀁;_  
_𑀲 𑀩𑁆𑀬𑀸𑀫𑀫𑀢𑁆𑀢𑀁 𑀓𑀺𑀫𑀺𑀦𑀁,_  
_𑀚𑀺𑀯𑁆𑀳𑀁 𑀧𑀲𑁆𑀲𑀢𑀺 𑀅𑀢𑁆𑀢𑀦𑀺;_  
_𑀯𑀺𑀜𑁆𑀜𑀸𑀧𑁂𑀢𑀼𑀁 𑀦 𑀲𑀓𑁆𑀓𑁄𑀢𑀺,_  
_𑀢𑀸𑀧𑀦𑁂 𑀧𑁂𑀘𑁆𑀘 𑀧𑀘𑁆𑀘𑀢𑀺𑁇_  


(128.)

571\. _𑀑𑀭𑀩𑁆𑀪𑀺𑀓𑀸 𑀲𑀽𑀓𑀭𑀺𑀓𑀸,_  
_𑀫𑀘𑁆𑀙𑀺𑀓𑀸 𑀫𑀺𑀕𑀩𑀦𑁆𑀥𑀓𑀸;_  
_𑀘𑁄𑀭𑀸 𑀕𑁄𑀖𑀸𑀢𑀓𑀸 𑀮𑀼𑀤𑁆𑀤𑀸,_  
_𑀅𑀯𑀡𑁆𑀡𑁂 𑀯𑀡𑁆𑀡𑀓𑀸𑀭𑀓𑀸𑁇_  


(129.)

572\. _𑀲𑀢𑁆𑀢𑀻𑀳𑀺 𑀮𑁄𑀳𑀓𑀽𑀝𑁂𑀳𑀺,_  
_𑀦𑁂𑀢𑁆𑀢𑀺𑀁𑀲𑁂𑀳𑀺 𑀉𑀲𑀽𑀳𑀺 𑀘;_  
_𑀳𑀜𑁆𑀜𑀫𑀸𑀦𑀸 𑀔𑀸𑀭𑀦𑀤𑀺𑀁,_  
_𑀧𑀧𑀢𑀦𑁆𑀢𑀺 𑀅𑀯𑀁𑀲𑀺𑀭𑀸𑁇_  


(130.)

573\. _𑀲𑀸𑀬𑀁 𑀧𑀸𑀢𑁄 𑀓𑀽𑀝𑀓𑀸𑀭𑀻,_  
_𑀅𑀬𑁄𑀓𑀽𑀝𑁂𑀳𑀺 𑀳𑀜𑁆𑀜𑀢𑀺;_  
_𑀢𑀢𑁄 𑀯𑀦𑁆𑀢𑀁 𑀤𑀼𑀭𑀢𑁆𑀢𑀸𑀦𑀁,_  
_𑀧𑀭𑁂𑀲𑀁 𑀪𑀼𑀜𑁆𑀚𑀭𑁂 𑀲𑀤𑀸𑁇_  


(131.)

574\. _𑀥𑀗𑁆𑀓𑀸 𑀪𑁂𑀭𑀡𑁆𑀟𑀓𑀸 𑀕𑀺𑀚𑁆𑀛𑀸,_  
_𑀓𑀸𑀓𑁄𑀍𑀆 𑀘 𑀅𑀬𑁄𑀫𑀼𑀔𑀸;_  
_𑀯𑀺𑀧𑁆𑀨𑀦𑁆𑀤𑀫𑀸𑀦𑀁 𑀔𑀸𑀤𑀦𑁆𑀢𑀺,_  
_𑀦𑀭𑀁 𑀓𑀺𑀩𑁆𑀩𑀺𑀲𑀓𑀸𑀭𑀓𑀁𑁇_  


(132.)

575\. _𑀬𑁂 𑀫𑀺𑀕𑁂𑀦 𑀫𑀺𑀕𑀁 𑀳𑀦𑁆𑀢𑀺,_  
_𑀧𑀓𑁆𑀔𑀺𑀁 𑀯𑀸 𑀧𑀦 𑀧𑀓𑁆𑀔𑀺𑀦𑀸;_  
_𑀅𑀲𑀦𑁆𑀢𑁄 𑀭𑀚𑀲𑀸 𑀙𑀦𑁆𑀦𑀸,_  
_𑀕𑀦𑁆𑀢𑀸 𑀢𑁂 𑀦𑀺𑀭𑀬𑀼𑀲𑁆𑀲𑀤𑀁𑁇_  


(133.)

576\. _𑀲𑀦𑁆𑀢𑁄 𑀘 𑀉𑀤𑁆𑀥𑀁 𑀕𑀘𑁆𑀙𑀦𑁆𑀢𑀺,_  
_𑀲𑀼𑀘𑀺𑀡𑁆𑀡𑁂𑀦𑀺𑀥 𑀓𑀫𑁆𑀫𑀼𑀦𑀸;_  
_𑀲𑀼𑀘𑀺𑀡𑁆𑀡𑀲𑁆𑀲 𑀨𑀮𑀁 𑀧𑀲𑁆𑀲,_  
_𑀲𑁃𑀦𑁆𑀤𑀸 𑀤𑁂𑀯𑀸 𑀲𑀩𑁆𑀭𑀳𑁆𑀫𑀓𑀸𑁇_  


(134.)

577\. _𑀢𑀁 𑀢𑀁 𑀩𑁆𑀭𑀽𑀫𑀺 𑀫𑀳𑀸𑀭𑀸𑀚,_  
_𑀥𑀫𑁆𑀫𑀁 𑀭𑀝𑁆𑀞𑀧𑀢𑀻 𑀘𑀭;_  
_𑀢𑀣𑀸 𑀭𑀸𑀚 𑀘𑀭𑀸𑀳𑀺 𑀥𑀫𑁆𑀫𑀁,_  
_𑀬𑀣𑀸 𑀢𑀁 𑀲𑀼𑀘𑀺𑀡𑁆𑀡𑀁 𑀦𑀸𑀦𑀼𑀢𑀧𑁆𑀧𑁂𑀬𑁆𑀬 𑀧𑀘𑁆𑀙𑀸”𑀢𑀺𑁇 (𑁩𑁫𑁩𑁫)_  


---

578\. 𑀲𑀗𑁆𑀓𑀺𑀘𑁆𑀘𑀚𑀸𑀢𑀓𑀁 𑀤𑀼𑀢𑀺𑀬𑀁𑁇



---

579\. 𑀲𑀝𑁆𑀞𑀺𑀦𑀺𑀧𑀸𑀢𑀁 𑀦𑀺𑀝𑁆𑀞𑀺𑀢𑀁𑁇



---

580\. 𑀢𑀲𑁆𑀲𑀼𑀤𑁆𑀤𑀸𑀦𑀁



581\. _𑀅𑀣 𑀲𑀝𑁆𑀞𑀺𑀦𑀺𑀧𑀸𑀢𑀫𑁆𑀳𑀺,_  
_𑀲𑀼𑀡𑀸𑀣 𑀫𑀫 𑀪𑀸𑀲𑀺𑀢𑀁;_  
_𑀚𑀸𑀢𑀓𑀲𑀯𑁆𑀳𑀬𑀦𑁄 𑀧𑀯𑀭𑁄,_  
_𑀲𑁄𑀡𑀓𑀅𑀭𑀺𑀦𑁆𑀤𑀫𑀲𑀯𑁆𑀳𑀬𑀦𑁄;_  
_𑀢𑀣𑀸 𑀯𑀼𑀢𑁆𑀢𑀭𑀣𑁂𑀲𑀪𑀓𑀺𑀘𑁆𑀘𑀯𑀭𑁄𑀢𑀺𑁇_  


[Go to previous page (19.1.1 Soṇakajātaka)](19.1.1.md) / [Go to parent page (19.1 Soṇakavagga)](../19.1.md) / [Go to next page (20 Sattatinipāta)](../../20.md)


