
[Home](/) / [23J Jātakapāḷi](../../../23J.md) / [19 Saṭṭhinipāta](../../19.md) / [19.1 Soṇakavagga](../19.1.md)

# 19.1.1 Soṇakajātaka

* Saṭṭhinipāta

* Soṇakavagga

* Soṇakajātaka

(1.)

443\. _“Tassa sutvā sataṃ dammi,_  
_sahassaṃ diṭṭha soṇakaṃ;_  
_Ko me soṇakamakkhāti,_  
_sahāyaṃ paṃsukīḷitaṃ”._  


(2.)

444\. _“Athabravī māṇavako,_  
_daharo pañcacūḷako;_  
_Mayhaṃ sutvā sataṃ dehi,_  
_sahassaṃ diṭṭha soṇakaṃ;_  
_Ahaṃ te soṇakakkhissaṃ,_  
_sahāyaṃ paṃsukīḷitaṃ”._  


(3.)

445\. _“Katamasmiṃ so janapade,_  
_raṭṭhesu nigamesu ca;_  
_Kattha soṇakamaddakkhi,_  
_taṃ me akkhāhi pucchito”._  


(4.)

446\. _“Taveva deva vijite,_  
_tavevuyyānabhūmiyā;_  
_Ujuvaṃsā mahāsālā,_  
_nīlobhāsā manoramā._  


(5.)

447\. _Tiṭṭhanti meghasamānā,_  
_rammā aññoññanissitā;_  
_Tesaṃ mūlamhi soṇako,_  
_jhāyatī anupādano;_  
_Upādānesu lokesu,_  
_ḍayhamānesu nibbuto”._  


(6.)

448\. _Tato ca rājā pāyāsi,_  
_senāya caturaṅgiyā;_  
_Kārāpetvā samaṃ maggaṃ,_  
_agamā yena soṇako._  


(7.)

449\. _Uyyānabhūmiṃ gantvāna,_  
_vicaranto brahāvane;_  
_Āsīnaṃ soṇakaṃ dakkhi,_  
_ḍayhamānesu nibbutaṃ._  


(8.)

450\. _“Kapaṇo vatayaṃ bhikkhu,_  
_muṇḍo saṅghāṭipāruto;_  
_Amātiko apitiko,_  
_rukkhamūlasmi jhāyati”._  


(9.)

451\. _Imaṃ vākyaṃ nisāmetvā,_  
_Soṇako etadabravi;_  
_“Na rāja kapaṇo hoti,_  
_Dhammaṃ kāyena phassayaṃ._  


(10.)

452\. _Yo ca dhammaṃ niraṃkatvā,_  
_Adhammamanuvattati;_  
_Sa rāja kapaṇo hoti,_  
_Pāpo pāpaparāyaṇo”._  


(11.)

453\. _“Arindamoti me nāmaṃ,_  
_kāsirājāti maṃ vidū;_  
_Kacci bhoto sukhasseyyā,_  
_idha pattassa soṇaka”._  


(12.)

454\. _“Sadāpi bhadramadhanassa,_  
_Anāgārassa bhikkhuno;_  
_Na tesaṃ koṭṭhe openti,_  
_Na kumbhiṃ na khaḷopiyaṃ;_  
_Paraniṭṭhitamesānā,_  
_Tena yāpenti subbatā._  


(13.)

455\. _Dutiyampi bhadramadhanassa,_  
_Anāgārassa bhikkhuno;_  
_Anavajjapiṇḍo bhottabbo,_  
_Na ca kocūparodhati._  


(14.)

456\. _Tatiyampi bhadramadhanassa,_  
_Anāgārassa bhikkhuno;_  
_Nibbuto piṇḍo bhottabbo,_  
_Na ca kocūparodhati._  


(15.)

457\. _Catutthampi bhadramadhanassa,_  
_Anāgārassa bhikkhuno;_  
_Muttassa raṭṭhe carato,_  
_Saṅgo yassa na vijjati._  


(16.)

458\. _Pañcamampi bhadramadhanassa,_  
_Anāgārassa bhikkhuno;_  
_Nagaramhi ḍayhamānamhi,_  
_Nāssa kiñci aḍayhatha._  


(17.)

459\. _Chaṭṭhampi bhadramadhanassa,_  
_Anāgārassa bhikkhuno;_  
_Raṭṭhe vilumpamānamhi,_  
_Nāssa kiñci ahīratha._  


(18.)

460\. _Sattamampi bhadramadhanassa,_  
_Anāgārassa bhikkhuno;_  
_Corehi rakkhitaṃ maggaṃ,_  
_Ye caññe paripanthikā;_  
_Pattacīvaramādāya,_  
_Sotthiṃ gacchati subbato._  


(19.)

461\. _Aṭṭhamampi bhadramadhanassa,_  
_Anāgārassa bhikkhuno;_  
_Yaṃ yaṃ disaṃ pakkamati,_  
_Anapekkhova gacchati”._  


(20.)

462\. _“Bahūni samaṇabhadrāni,_  
_ye tvaṃ bhikkhu pasaṃsasi;_  
_Ahañca giddho kāmesu,_  
_kathaṃ kāhāmi soṇaka._  


(21.)

463\. _Piyā me mānusā kāmā,_  
_atho dibyāpi me piyā;_  
_Atha kena nu vaṇṇena,_  
_ubho loke labhāmase”._  


(22.)

464\. _“Kāme giddhā kāmaratā,_  
_kāmesu adhimucchitā;_  
_Narā pāpāni katvāna,_  
_upapajjanti duggatiṃ._  


(23.)

465\. _Ye ca kāme pahantvāna,_  
_nikkhantā akutobhayā;_  
_Ekodibhāvādhigatā,_  
_na te gacchanti duggatiṃ._  


(24.)

466\. _Upamaṃ te karissāmi,_  
_taṃ suṇohi arindama;_  
_Upamāya midhekacce,_  
_atthaṃ jānanti paṇḍitā._  


(25.)

467\. _Gaṅgāya kuṇapaṃ disvā,_  
_vuyhamānaṃ mahaṇṇave;_  
_Vāyaso samacintesi,_  
_appapañño acetaso._  


(26.)

468\. _‘Yānañca vatidaṃ laddhaṃ,_  
_bhakkho cāyaṃ anappako’;_  
_Tattha rattiṃ tattha divā,_  
_tattheva nirato mano._  


(27.)

469\. _Khādaṃ nāgassa maṃsāni,_  
_pivaṃ bhāgīrathodakaṃ;_  
_Sampassaṃ vanacetyāni,_  
_na palettha vihaṅgamo._  


(28.)

470\. _Tañca otaraṇī gaṅgā,_  
_pamattaṃ kuṇape rataṃ;_  
_Samuddaṃ ajjhagāhāsi,_  
_agatī yattha pakkhinaṃ._  


(29.)

471\. _So ca bhakkhaparikkhīṇo,_  
_udapatvā vihaṅgamo;_  
_Na pacchato na purato,_  
_nuttaraṃ nopi dakkhiṇaṃ._  


(30.)

472\. _Dīpaṃ so najjhagāgañchi,_  
_agatī yattha pakkhinaṃ;_  
_So ca tattheva pāpattha,_  
_yathā dubbalako tathā._  


(31.)

473\. _Tañca sāmuddikā macchā,_  
_kumbhīlā makarā susū;_  
_Pasayhakārā khādiṃsu,_  
_phandamānaṃ vipakkhakaṃ._  


(32.)

474\. _Evameva tuvaṃ rāja,_  
_ye caññe kāmabhogino;_  
_Giddhā ce na vamissanti,_  
_kākapaññāva te vidū._  


(33.)

475\. _Esā te upamā rāja,_  
_atthasandassanī katā;_  
_Tvañca paññāyase tena,_  
_yadi kāhasi vā na vā._  


(34.)

476\. _Ekavācampi dvivācaṃ,_  
_bhaṇeyya anukampako;_  
_Tatuttariṃ na bhāseyya,_  
_dāsovayyassa santike”._  


(35.)

477\. _Idaṃ vatvāna pakkāmi,_  
_soṇako amitabuddhimā;_  
_Vehāse antalikkhasmiṃ,_  
_anusāsitvāna khattiyaṃ._  


(36.)

478\. _“Ko nume rājakattāro,_  
_suddā veyyattamāgatā;_  
_Rajjaṃ niyyādayissāmi,_  
_nāhaṃ rajjena matthiko._  


(37.)

479\. _Ajjeva pabbajissāmi,_  
_Ko jaññā maraṇaṃ suve;_  
_Māhaṃ kākova dummedho,_  
_Kāmānaṃ vasamanvagaṃ”._  


(38.)

480\. _“Atthi te daharo putto,_  
_dīghāvu raṭṭhavaḍḍhano;_  
_Taṃ rajje abhisiñcassu,_  
_so no rājā bhavissati”._  


(39.)

481\. _“Khippaṃ kumāramānetha,_  
_dīghāvuṃ raṭṭhavaḍḍhanaṃ;_  
_Taṃ rajje abhisiñcissaṃ,_  
_so vo rājā bhavissati”._  


(40.)

482\. _Tato kumāramānesuṃ,_  
_dīghāvuṃ raṭṭhavaḍḍhanaṃ;_  
_Taṃ disvā ālapī rājā,_  
_ekaputtaṃ manoramaṃ._  


(41.)

483\. _“Saṭṭhi gāmasahassāni,_  
_paripuṇṇāni sabbaso;_  
_Te putta paṭipajjassu,_  
_rajjaṃ niyyādayāmi te._  


(42.)

484\. _Ajjeva pabbajissāmi,_  
_ko jaññā maraṇaṃ suve;_  
_Māhaṃ kākova dummedho,_  
_kāmānaṃ vasamanvagaṃ._  


(43.)

485\. _Saṭṭhi nāgasahassāni,_  
_sabbālaṅkārabhūsitā;_  
_Suvaṇṇakacchā mātaṅgā,_  
_hemakappanavāsasā._  


(44.)

486\. _Ārūḷhā gāmaṇīyehi,_  
_tomaraṅkusapāṇibhi;_  
_Te putta paṭipajjassu,_  
_rajjaṃ niyyādayāmi te._  


(45.)

487\. _Ajjeva pabbajissāmi,_  
_ko jaññā maraṇaṃ suve;_  
_Māhaṃ kākova dummedho,_  
_kāmānaṃ vasamanvagaṃ._  


(46.)

488\. _Saṭṭhi assasahassāni,_  
_sabbālaṅkārabhūsitā;_  
_Ājānīyāva jātiyā,_  
_sindhavā sīghavāhino._  


(47.)

489\. _Ārūḷhā gāmaṇīyehi,_  
_illiyācāpadhāribhi;_  
_Te putta paṭipajjassu,_  
_rajjaṃ niyyādayāmi te._  


(48.)

490\. _Ajjeva pabbajissāmi,_  
_ko jaññā maraṇaṃ suve;_  
_Māhaṃ kākova dummedho,_  
_kāmānaṃ vasamanvagaṃ._  


(49.)

491\. _Saṭṭhi rathasahassāni,_  
_sannaddhā ussitaddhajā;_  
_Dīpā athopi veyyagghā,_  
_sabbālaṅkārabhūsitā._  


(50.)

492\. _Ārūḷhā gāmaṇīyehi,_  
_cāpahatthehi vammibhi;_  
_Te putta paṭipajjassu,_  
_rajjaṃ niyyādayāmi te._  


(51.)

493\. _Ajjeva pabbajissāmi,_  
_ko jaññā maraṇaṃ suve;_  
_Māhaṃ kākova dummedho,_  
_kāmānaṃ vasamanvagaṃ._  


(52.)

494\. _Saṭṭhi dhenusahassāni,_  
_rohaññā puṅgavūsabhā;_  
_Tā putta paṭipajjassu,_  
_rajjaṃ niyyādayāmi te._  


(53.)

495\. _Ajjeva pabbajissāmi,_  
_ko jaññā maraṇaṃ suve;_  
_Māhaṃ kākova dummedho,_  
_kāmānaṃ vasamanvagaṃ._  


(54.)

496\. _Soḷasitthisahassāni,_  
_sabbālaṅkārabhūsitā;_  
_Vicitravatthābharaṇā,_  
_āmuttamaṇikuṇḍalā;_  
_Tā putta paṭipajjassu,_  
_rajjaṃ niyyādayāmi te._  


(55.)

497\. _Ajjeva pabbajissāmi,_  
_ko jaññā maraṇaṃ suve;_  
_Māhaṃ kākova dummedho,_  
_kāmānaṃ vasamanvagaṃ”._  


(56.)

498\. _“Daharasseva me tāta,_  
_mātā matāti me sutaṃ;_  
_Tayā vinā ahaṃ tāta,_  
_jīvitumpi na ussahe._  


(57.)

499\. _Yathā āraññakaṃ nāgaṃ,_  
_poto anveti pacchato;_  
_Jessantaṃ giriduggesu,_  
_samesu visamesu ca._  


(58.)

500\. _Evaṃ taṃ anugacchāmi,_  
_pattamādāya pacchato;_  
_Subharo te bhavissāmi,_  
_na te hessāmi dubbharo”._  


(59.)

501\. _“Yathā sāmuddikaṃ nāvaṃ,_  
_vāṇijānaṃ dhanesinaṃ;_  
_Vohāro tattha gaṇheyya,_  
_vāṇijā byasanī siyā._  


(60.)

502\. _Evamevāyaṃ puttakali,_  
_antarāyakaro mama;_  
_Imaṃ kumāraṃ pāpetha,_  
_pāsādaṃ rativaḍḍhanaṃ._  


(61.)

503\. _Tattha kambusahatthāyo,_  
_yathā sakkaṃva accharā;_  
_Tā naṃ tattha ramessanti,_  
_tāhi ceso ramissati._  


(62.)

504\. _Tato kumāraṃ pāpesuṃ,_  
_pāsādaṃ rativaḍḍhanaṃ;_  
_Taṃ disvā avacuṃ kaññā,_  
_dīghāvuṃ raṭṭhavaḍḍhanaṃ._  


(63.)

505\. _Devatā nusi gandhabbo,_  
_adu sakko purindado;_  
_Ko vā tvaṃ kassa vā putto,_  
_kathaṃ jānemu taṃ mayaṃ”._  


(64.)

506\. _“Namhi devo na gandhabbo,_  
_Nāpi sakko purindado;_  
_Kāsirañño ahaṃ putto,_  
_Dīghāvu raṭṭhavaḍḍhano;_  
_Mamaṃ bharatha bhaddaṃ vo,_  
_Ahaṃ bhattā bhavāmi vo”._  


(65.)

507\. _Taṃ tattha avacuṃ kaññā,_  
_dīghāvuṃ raṭṭhavaḍḍhanaṃ;_  
_“Kuhiṃ rājā anuppatto,_  
_ito rājā kuhiṃ gato”._  


(66.)

508\. _“Paṅkaṃ rājā atikkanto,_  
_thale rājā patiṭṭhito;_  
_Akaṇṭakaṃ agahanaṃ,_  
_paṭipanno mahāpathaṃ._  


(67.)

509\. _Ahañca paṭipannosmi,_  
_maggaṃ duggatigāminaṃ;_  
_Sakaṇṭakaṃ sagahanaṃ,_  
_yena gacchanti duggatiṃ”._  


(68.)

510\. _“Tassa te svāgataṃ rāja,_  
_sīhasseva giribbajaṃ;_  
_Anusāsa mahārāja,_  
_tvaṃ no sabbāsamissaro”ti._  


---

511\. Soṇakajātakaṃ paṭhamaṃ.



[Go to previous page (19.1 Soṇakavagga)](../19.1.md) / [Go to parent page (19.1 Soṇakavagga)](../19.1.md) / [Go to next page (19.1.2 Saṅkiccajātaka)](19.1.2.md)


