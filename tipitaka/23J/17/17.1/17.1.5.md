
[Home](/) / [23J Jātakapāḷi](../../../23J.md) / [17 Cattālīsanipāta](../../17.md) / [17.1 Tesakuṇavagga](../17.1.md)

# 𑁧𑁭𑁇𑁧𑁇𑁫 𑀘𑀽𑀍𑀅𑀲𑀼𑀢𑀲𑁄𑀫𑀚𑀸𑀢𑀓

* 𑀘𑀢𑁆𑀢𑀸𑀮𑀻𑀲𑀦𑀺𑀧𑀸𑀢

* 𑀢𑁂𑀲𑀓𑀼𑀡𑀯𑀕𑁆𑀕

* 𑀘𑀽𑀍𑀅𑀲𑀼𑀢𑀲𑁄𑀫𑀚𑀸𑀢𑀓

(195.)

200\. _“𑀆𑀫𑀦𑁆𑀢𑀬𑀸𑀫𑀺 𑀦𑀺𑀕𑀫𑀁,_  
_𑀫𑀺𑀢𑁆𑀢𑀸𑀫𑀘𑁆𑀘𑁂 𑀧𑀭𑀺𑀲𑁆𑀲𑀚𑁂;_  
_𑀲𑀺𑀭𑀲𑁆𑀫𑀺𑀁 𑀧𑀮𑀺𑀢𑀁 𑀚𑀸𑀢𑀁,_  
_𑀧𑀩𑁆𑀩𑀚𑁆𑀚𑀁 𑀤𑀸𑀦𑀺 𑀭𑁄𑀘𑀳𑀁”𑁇_  


(196.)

201\. _“𑀅𑀪𑀼𑀫𑁆𑀫𑁂 𑀓𑀣𑀁 𑀦𑀼 𑀪𑀡𑀲𑀺,_  
_𑀲𑀮𑁆𑀮𑀁 𑀫𑁂 𑀤𑁂𑀯 𑀉𑀭𑀲𑀺 𑀓𑀧𑁆𑀧𑁂𑀲𑀺;_  
_𑀲𑀢𑁆𑀢𑀲𑀢𑀸 𑀢𑁂 𑀪𑀭𑀺𑀬𑀸,_  
_𑀓𑀣𑀁 𑀦𑀼 𑀢𑁂 𑀢𑀸 𑀪𑀯𑀺𑀲𑁆𑀲𑀦𑁆𑀢𑀺”𑁇_  


(197.)

202\. _“𑀧𑀜𑁆𑀜𑀸𑀬𑀺𑀳𑀺𑀦𑁆𑀢𑀺 𑀏𑀢𑀸,_  
_𑀤𑀳𑀭𑀸 𑀅𑀜𑁆𑀜𑀫𑁆𑀧𑀺 𑀢𑀸 𑀕𑀫𑀺𑀲𑁆𑀲𑀦𑁆𑀢𑀺;_  
_𑀲𑀕𑁆𑀕𑀜𑁆𑀘𑀲𑁆𑀲 𑀧𑀢𑁆𑀣𑀬𑀸𑀦𑁄,_  
_𑀢𑁂𑀦 𑀅𑀳𑀁 𑀧𑀩𑁆𑀩𑀚𑀺𑀲𑁆𑀲𑀸𑀫𑀺”𑁇_  


(198.)

203\. _“𑀤𑀼𑀮𑁆𑀮𑀤𑁆𑀥𑀁 𑀫𑁂 𑀆𑀲𑀺 𑀲𑀼𑀢𑀲𑁄𑀫,_  
_𑀬𑀲𑁆𑀲 𑀢𑁂 𑀳𑁄𑀫𑀳𑀁 𑀫𑀸𑀢𑀸;_  
_𑀬𑀁 𑀫𑁂 𑀯𑀺𑀮𑀧𑀦𑁆𑀢𑀺𑀬𑀸,_  
_𑀅𑀦𑀧𑁂𑀓𑁆𑀔𑁄 𑀧𑀩𑁆𑀩𑀚𑀲𑀺 𑀤𑁂𑀯𑁇_  


(199.)

204\. _𑀤𑀼𑀮𑁆𑀮𑀤𑁆𑀥𑀁 𑀫𑁂 𑀆𑀲𑀺 𑀲𑀼𑀢𑀲𑁄𑀫,_  
_𑀬𑀁 𑀢𑀁 𑀅𑀳𑀁 𑀯𑀺𑀚𑀸𑀬𑀺𑀲𑁆𑀲𑀁;_  
_𑀬𑀁 𑀫𑁂 𑀯𑀺𑀮𑀧𑀦𑁆𑀢𑀺𑀬𑀸,_  
_𑀅𑀦𑀧𑁂𑀓𑁆𑀔𑁄 𑀧𑀩𑁆𑀩𑀚𑀲𑀺 𑀤𑁂𑀯”𑁇_  


(200.)

205\. _“𑀓𑁄 𑀦𑀸𑀫𑁂𑀲𑁄 𑀥𑀫𑁆𑀫𑁄,_  
_𑀲𑀼𑀢𑀲𑁄𑀫 𑀓𑀸 𑀘 𑀦𑀸𑀫 𑀧𑀩𑁆𑀩𑀚𑁆𑀚𑀸;_  
_𑀬𑀁 𑀦𑁄 𑀅𑀫𑁆𑀳𑁂 𑀚𑀺𑀡𑁆𑀡𑁂,_  
_𑀅𑀦𑀧𑁂𑀓𑁆𑀔𑁄 𑀧𑀩𑁆𑀩𑀚𑀲𑀺 𑀤𑁂𑀯𑁇_  


(201.)

206\. _𑀧𑀼𑀢𑁆𑀢𑀸𑀧𑀺 𑀢𑀼𑀬𑁆𑀳𑀁 𑀩𑀳𑀯𑁄,_  
_𑀤𑀳𑀭𑀸 𑀅𑀧𑁆𑀧𑀢𑁆𑀢𑀬𑁄𑀩𑁆𑀩𑀦𑀸;_  
_𑀫𑀜𑁆𑀚𑀽 𑀢𑁂𑀧𑀺 𑀢𑀁 𑀅𑀧𑀲𑁆𑀲𑀦𑁆𑀢𑀸,_  
_𑀫𑀜𑁆𑀜𑁂 𑀤𑀼𑀓𑁆𑀔𑀁 𑀦𑀺𑀕𑀘𑁆𑀙𑀦𑁆𑀢𑀺”𑁇_  


(202.)

207\. _“𑀧𑀼𑀢𑁆𑀢𑁂𑀳𑀺 𑀘 𑀫𑁂 𑀏𑀢𑁂𑀳𑀺,_  
_𑀤𑀳𑀭𑁂𑀳𑀺 𑀅𑀧𑁆𑀧𑀢𑁆𑀢𑀬𑁄𑀩𑁆𑀩𑀦𑁂𑀳𑀺;_  
_𑀫𑀜𑁆𑀚𑀽𑀳𑀺 𑀲𑀩𑁆𑀩𑁂𑀳𑀺𑀧𑀺 𑀢𑀼𑀫𑁆𑀳𑁂𑀳𑀺,_  
_𑀘𑀺𑀭𑀫𑁆𑀧𑀺 𑀞𑀢𑁆𑀯𑀸 𑀯𑀺𑀦𑀸𑀲𑀪𑀸𑀯𑁄”𑁇_  


(203.)

208\. _“𑀙𑀺𑀦𑁆𑀦𑀁 𑀦𑀼 𑀢𑀼𑀬𑁆𑀳𑀁 𑀳𑀤𑀬𑀁,_  
_𑀅𑀤𑀼 𑀢𑁂 𑀓𑀭𑀼𑀡𑀸 𑀘 𑀦𑀢𑁆𑀣𑀺 𑀅𑀫𑁆𑀳𑁂𑀲𑀼;_  
_𑀬𑀁 𑀦𑁄 𑀯𑀺𑀓𑀦𑁆𑀤𑀦𑁆𑀢𑀺𑀬𑁄,_  
_𑀅𑀦𑀧𑁂𑀓𑁆𑀔𑁄 𑀧𑀩𑁆𑀩𑀚𑀲𑀺 𑀤𑁂𑀯”𑁇_  


(204.)

209\. _“𑀦 𑀘 𑀫𑀬𑁆𑀳𑀁 𑀙𑀺𑀦𑁆𑀦𑀁 𑀳𑀤𑀬𑀁,_  
_𑀅𑀢𑁆𑀣𑀺 𑀓𑀭𑀼𑀡𑀸𑀧𑀺 𑀫𑀬𑁆𑀳𑀁 𑀢𑀼𑀫𑁆𑀳𑁂𑀲𑀼;_  
_𑀲𑀕𑁆𑀕𑀜𑁆𑀘 𑀧𑀢𑁆𑀣𑀬𑀸𑀦𑁄,_  
_𑀢𑁂𑀦 𑀅𑀳𑀁 𑀧𑀩𑁆𑀩𑀚𑀺𑀲𑁆𑀲𑀸𑀫𑀺”𑁇_  


(205.)

210\. _“𑀤𑀼𑀮𑁆𑀮𑀤𑁆𑀥𑀁 𑀫𑁂 𑀆𑀲𑀺,_  
_𑀲𑀼𑀢𑀲𑁄𑀫 𑀬𑀲𑁆𑀲 𑀢𑁂 𑀅𑀳𑀁 𑀪𑀭𑀺𑀬𑀸;_  
_𑀬𑀁 𑀫𑁂 𑀯𑀺𑀮𑀧𑀦𑁆𑀢𑀺𑀬𑀸,_  
_𑀅𑀦𑀧𑁂𑀓𑁆𑀔𑁄 𑀧𑀩𑁆𑀩𑀚𑀲𑀺 𑀤𑁂𑀯𑁇_  


(206.)

211\. _𑀤𑀼𑀮𑁆𑀮𑀤𑁆𑀥𑀁 𑀫𑁂 𑀆𑀲𑀺,_  
_𑀲𑀼𑀢𑀲𑁄𑀫 𑀬𑀲𑁆𑀲 𑀢𑁂 𑀅𑀳𑀁 𑀪𑀭𑀺𑀬𑀸;_  
_𑀬𑀁 𑀫𑁂 𑀓𑀼𑀘𑁆𑀙𑀺𑀧𑀝𑀺𑀲𑀦𑁆𑀥𑀺𑀁,_  
_𑀅𑀦𑀧𑁂𑀓𑁆𑀔𑁄 𑀧𑀩𑁆𑀩𑀚𑀲𑀺 𑀤𑁂𑀯𑁇_  


(207.)

212\. _𑀧𑀭𑀺𑀧𑀓𑁆𑀓𑁄 𑀫𑁂 𑀕𑀩𑁆𑀪𑁄,_  
_𑀓𑀼𑀘𑁆𑀙𑀺𑀕𑀢𑁄 𑀬𑀸𑀯 𑀦𑀁 𑀯𑀺𑀚𑀸𑀬𑀸𑀫𑀺;_  
_𑀫𑀸𑀳𑀁 𑀏𑀓𑀸 𑀯𑀺𑀥𑀯𑀸,_  
_𑀧𑀘𑁆𑀙𑀸 𑀤𑀼𑀓𑁆𑀔𑀸𑀦𑀺 𑀅𑀤𑁆𑀤𑀓𑁆𑀔𑀺𑀁”𑁇_  


(208.)

213\. _“𑀧𑀭𑀺𑀧𑀓𑁆𑀓𑁄 𑀢𑁂 𑀕𑀩𑁆𑀪𑁄,_  
_𑀓𑀼𑀘𑁆𑀙𑀺𑀕𑀢𑁄 𑀇𑀗𑁆𑀖 𑀢𑁆𑀯𑀁 𑀯𑀺𑀚𑀸𑀬𑀲𑁆𑀲𑀼;_  
_𑀧𑀼𑀢𑁆𑀢𑀁 𑀅𑀦𑁄𑀫𑀯𑀡𑁆𑀡𑀁,_  
_𑀢𑀁 𑀳𑀺𑀢𑁆𑀯𑀸 𑀧𑀩𑁆𑀩𑀚𑀺𑀲𑁆𑀲𑀸𑀫𑀺”𑁇_  


(209.)

214\. _“𑀫𑀸 𑀢𑁆𑀯𑀁 𑀘𑀦𑁆𑀤𑁂 𑀭𑀼𑀤𑀺,_  
_𑀫𑀸 𑀲𑁄𑀘𑀺 𑀯𑀦𑀢𑀺𑀫𑀺𑀭𑀫𑀢𑁆𑀢𑀓𑁆𑀔𑀺;_  
_𑀆𑀭𑁄𑀳 𑀯𑀭𑀧𑀸𑀲𑀸𑀤𑀁,_  
_𑀅𑀦𑀧𑁂𑀓𑁆𑀔𑁄 𑀅𑀳𑀁 𑀕𑀫𑀺𑀲𑁆𑀲𑀸𑀫𑀺”𑁇_  


(210.)

215\. _“𑀓𑁄 𑀢𑀁 𑀅𑀫𑁆𑀫 𑀓𑁄𑀧𑁂𑀲𑀺,_  
_𑀓𑀺𑀁 𑀭𑁄𑀤𑀲𑀺 𑀧𑁂𑀓𑁆𑀔𑀲𑀺 𑀘 𑀫𑀁 𑀩𑀸𑀍𑀳𑀁;_  
_𑀓𑀁 𑀅𑀯𑀚𑁆𑀛𑀁 𑀖𑀸𑀢𑁂𑀫𑀺,_  
_𑀜𑀸𑀢𑀻𑀦𑀁 𑀉𑀤𑀺𑀓𑁆𑀔𑀫𑀸𑀦𑀸𑀦𑀁”𑁇_  


(211.)

216\. _“𑀦 𑀳𑀺 𑀲𑁄 𑀲𑀓𑁆𑀓𑀸 𑀳𑀦𑁆𑀢𑀼𑀁,_  
_𑀯𑀺𑀚𑀺𑀢𑀸𑀯𑀻 𑀬𑁄 𑀫𑀁 𑀢𑀸𑀢 𑀓𑁄𑀧𑁂𑀲𑀺;_  
_𑀧𑀺𑀢𑀸 𑀢𑁂 𑀫𑀁 𑀢𑀸𑀢 𑀅𑀯𑀘,_  
_𑀅𑀦𑀧𑁂𑀓𑁆𑀔𑁄 𑀅𑀳𑀁 𑀕𑀫𑀺𑀲𑁆𑀲𑀸𑀫𑀺”𑁇_  


(212.)

217\. _“𑀬𑁄𑀳𑀁 𑀧𑀼𑀩𑁆𑀩𑁂 𑀦𑀺𑀬𑁆𑀬𑀸𑀫𑀺,_  
_𑀉𑀬𑁆𑀬𑀸𑀦𑀁 𑀫𑀢𑁆𑀢𑀓𑀼𑀜𑁆𑀚𑀭𑁂 𑀘 𑀬𑁄𑀥𑁂𑀫𑀺;_  
_𑀲𑀼𑀢𑀲𑁄𑀫𑁂 𑀧𑀩𑁆𑀩𑀚𑀺𑀢𑁂,_  
_𑀓𑀣𑀁 𑀦𑀼 𑀤𑀸𑀦𑀺 𑀓𑀭𑀺𑀲𑁆𑀲𑀸𑀫𑀺”𑁇_  


(213.)

218\. _“𑀫𑀸𑀢𑀼𑀘𑁆𑀘 𑀫𑁂 𑀭𑀼𑀤𑀦𑁆𑀢𑁆𑀬𑀸,_  
_𑀚𑁂𑀝𑁆𑀞𑀲𑁆𑀲 𑀘 𑀪𑀸𑀢𑀼𑀦𑁄 𑀅𑀓𑀸𑀫𑀲𑁆𑀲;_  
_𑀳𑀢𑁆𑀣𑁂𑀧𑀺 𑀢𑁂 𑀕𑀳𑁂𑀲𑁆𑀲𑀁,_  
_𑀦 𑀳𑀺 𑀕𑀘𑁆𑀙𑀲𑀺 𑀦𑁄 𑀅𑀓𑀸𑀫𑀸𑀦𑀁”𑁇_  


(214.)

219\. _“𑀉𑀝𑁆𑀞𑁂𑀳𑀺 𑀢𑁆𑀯𑀁 𑀥𑀸𑀢𑀺,_  
_𑀇𑀫𑀁 𑀓𑀼𑀫𑀸𑀭𑀁 𑀭𑀫𑁂𑀳𑀺 𑀅𑀜𑁆𑀜𑀢𑁆𑀣;_  
_𑀫𑀸 𑀫𑁂 𑀧𑀭𑀺𑀧𑀦𑁆𑀣𑀫𑀓𑀸𑀲𑀺,_  
_𑀲𑀕𑁆𑀕𑀁 𑀫𑀫 𑀧𑀢𑁆𑀣𑀬𑀸𑀦𑀲𑁆𑀲”𑁇_  


(215.)

220\. _“𑀬𑀁𑀦𑀽𑀦𑀺𑀫𑀁 𑀤𑀤𑁂𑀬𑁆𑀬𑀁 𑀧𑀪𑀗𑁆𑀓𑀭𑀁,_  
_𑀓𑁄 𑀦𑀼 𑀫𑁂 𑀇𑀫𑀺𑀦𑀸𑀢𑁆𑀣𑁄;_  
_𑀲𑀼𑀢𑀲𑁄𑀫𑁂 𑀧𑀩𑁆𑀩𑀚𑀺𑀢𑁂,_  
_𑀓𑀺𑀁 𑀦𑀼 𑀫𑁂𑀦𑀁 𑀓𑀭𑀺𑀲𑁆𑀲𑀸𑀫𑀺”𑁇_  


(216.)

221\. _“𑀓𑁄𑀲𑁄 𑀘 𑀢𑀼𑀬𑁆𑀳𑀁 𑀯𑀺𑀧𑀼𑀮𑁄,_  
_𑀓𑁄𑀝𑁆𑀞𑀸𑀕𑀸𑀭𑀜𑁆𑀘 𑀢𑀼𑀬𑁆𑀳𑀁 𑀧𑀭𑀺𑀧𑀽𑀭𑀁;_  
_𑀧𑀣𑀯𑀻 𑀘 𑀢𑀼𑀬𑁆𑀳𑀁 𑀯𑀺𑀚𑀺𑀢𑀸,_  
_𑀭𑀫𑀲𑁆𑀲𑀼 𑀫𑀸 𑀧𑀩𑁆𑀩𑀚𑀺 𑀤𑁂𑀯”𑁇_  


(217.)

222\. _“𑀓𑁄𑀲𑁄 𑀘 𑀫𑀬𑁆𑀳𑀁 𑀯𑀺𑀧𑀼𑀮𑁄,_  
_𑀓𑁄𑀝𑁆𑀞𑀸𑀕𑀸𑀭𑀜𑁆𑀘 𑀫𑀬𑁆𑀳𑀁 𑀧𑀭𑀺𑀧𑀽𑀭𑀁;_  
_𑀧𑀣𑀯𑀻 𑀘 𑀫𑀬𑁆𑀳𑀁 𑀯𑀺𑀚𑀺𑀢𑀸,_  
_𑀢𑀁 𑀳𑀺𑀢𑁆𑀯𑀸 𑀧𑀩𑁆𑀩𑀚𑀺𑀲𑁆𑀲𑀸𑀫𑀺”𑁇_  


(218.)

223\. _“𑀫𑀬𑁆𑀳𑀫𑁆𑀧𑀺 𑀥𑀦𑀁 𑀧𑀳𑀽𑀢𑀁,_  
_𑀲𑀗𑁆𑀔𑀸𑀢𑀼𑀁 𑀦𑁄𑀧𑀺 𑀤𑁂𑀯 𑀲𑀓𑁆𑀓𑁄𑀫𑀺;_  
_𑀢𑀁 𑀢𑁂 𑀤𑀤𑀸𑀫𑀺 𑀲𑀩𑁆𑀩𑀫𑁆𑀧𑀺,_  
_𑀭𑀫𑀲𑁆𑀲𑀼 𑀫𑀸 𑀧𑀩𑁆𑀩𑀚𑀺 𑀤𑁂𑀯”𑁇_  


(219.)

224\. _“𑀚𑀸𑀦𑀸𑀫𑀺 𑀥𑀦𑀁 𑀧𑀳𑀽𑀢𑀁,_  
_𑀓𑀼𑀮𑀯𑀤𑁆𑀥𑀦 𑀧𑀽𑀚𑀺𑀢𑁄 𑀢𑀬𑀸 𑀘𑀲𑁆𑀫𑀺;_  
_𑀲𑀕𑁆𑀕𑀜𑁆𑀘 𑀧𑀢𑁆𑀣𑀬𑀸𑀦𑁄,_  
_𑀢𑁂𑀦 𑀅𑀳𑀁 𑀧𑀩𑁆𑀩𑀚𑀺𑀲𑁆𑀲𑀸𑀫𑀺𑁇_  


(220.)

225\. _𑀉𑀓𑁆𑀓𑀡𑁆𑀞𑀺𑀢𑁄𑀲𑁆𑀫𑀺 𑀩𑀸𑀍𑀳𑀁,_  
_𑀅𑀭𑀢𑀺 𑀫𑀁 𑀲𑁄𑀫𑀤𑀢𑁆𑀢 𑀆𑀯𑀺𑀲𑀢𑀺;_  
_𑀩𑀳𑀼𑀓𑀸𑀧𑀺 𑀫𑁂 𑀅𑀦𑁆𑀢𑀭𑀸𑀬𑀸,_  
_𑀅𑀚𑁆𑀚𑁂𑀯𑀸𑀳𑀁 𑀧𑀩𑁆𑀩𑀚𑀺𑀲𑁆𑀲𑀸𑀫𑀺”𑁇_  


(221.)

226\. _“𑀇𑀤𑀜𑁆𑀘 𑀢𑀼𑀬𑁆𑀳𑀁 𑀭𑀼𑀘𑀺𑀢𑀁,_  
_𑀲𑀼𑀢𑀲𑁄𑀫 𑀅𑀚𑁆𑀚𑁂𑀯 𑀤𑀸𑀦𑀺 𑀢𑁆𑀯𑀁 𑀧𑀩𑁆𑀩𑀚;_  
_𑀅𑀳𑀫𑁆𑀧𑀺 𑀧𑀩𑁆𑀩𑀚𑀺𑀲𑁆𑀲𑀸𑀫𑀺,_  
_𑀦 𑀉𑀲𑁆𑀲𑀳𑁂 𑀢𑀬𑀸 𑀯𑀺𑀦𑀸 𑀅𑀳𑀁 𑀞𑀸𑀢𑀼𑀁”𑁇_  


(222.)

227\. _“𑀦 𑀳𑀺 𑀲𑀓𑁆𑀓𑀸 𑀧𑀩𑁆𑀩𑀚𑀺𑀢𑀼𑀁,_  
_𑀦𑀕𑀭𑁂 𑀦 𑀳𑀺 𑀧𑀘𑁆𑀘𑀢𑀺 𑀚𑀦𑀧𑀤𑁂 𑀘;_  
_𑀲𑀼𑀢𑀲𑁄𑀫𑁂 𑀧𑀩𑁆𑀩𑀚𑀺𑀢𑁂,_  
_𑀓𑀣𑀁 𑀦𑀼 𑀤𑀸𑀦𑀺 𑀓𑀭𑀺𑀲𑁆𑀲𑀸𑀫𑁇_  


(223.)

228\. _𑀉𑀧𑀦𑀻𑀬𑀢𑀺𑀤𑀁 𑀫𑀜𑁆𑀜𑁂,_  
_𑀧𑀭𑀺𑀢𑁆𑀢𑀁 𑀉𑀤𑀓𑀁𑀯 𑀘𑀗𑁆𑀓𑀯𑀸𑀭𑀫𑁆𑀳𑀺;_  
_𑀏𑀯𑀁 𑀲𑀼𑀧𑀭𑀺𑀢𑁆𑀢𑀓𑁂 𑀚𑀻𑀯𑀺𑀢𑁂,_  
_𑀦 𑀘 𑀧𑀫𑀚𑁆𑀚𑀺𑀢𑀼𑀁 𑀓𑀸𑀮𑁄𑁇_  


(224.)

229\. _𑀉𑀧𑀦𑀻𑀬𑀢𑀺𑀤𑀁 𑀫𑀜𑁆𑀜𑁂,_  
_𑀧𑀭𑀺𑀢𑁆𑀢𑀁 𑀉𑀤𑀓𑀁𑀯 𑀘𑀗𑁆𑀓𑀯𑀸𑀭𑀫𑁆𑀳𑀺;_  
_𑀏𑀯𑀁 𑀲𑀼𑀧𑀭𑀺𑀢𑁆𑀢𑀓𑁂 𑀚𑀻𑀯𑀺𑀢𑁂,_  
_𑀅𑀦𑁆𑀥𑀩𑀸𑀮𑀸 𑀧𑀫𑀚𑁆𑀚𑀦𑁆𑀢𑀺𑁇_  


(225.)

230\. _𑀢𑁂 𑀯𑀟𑁆𑀠𑀬𑀦𑁆𑀢𑀺 𑀦𑀺𑀭𑀬𑀁,_  
_𑀢𑀺𑀭𑀘𑁆𑀙𑀸𑀦𑀬𑁄𑀦𑀺𑀜𑁆𑀘 𑀧𑁂𑀢𑁆𑀢𑀺𑀯𑀺𑀲𑀬𑀜𑁆𑀘;_  
_𑀢𑀡𑁆𑀳𑀸𑀬 𑀩𑀦𑁆𑀥𑀦𑀩𑀤𑁆𑀥𑀸,_  
_𑀯𑀟𑁆𑀠𑁂𑀦𑁆𑀢𑀺 𑀅𑀲𑀼𑀭𑀓𑀸𑀬𑀁”𑁇_  


(226.)

231\. _“𑀊𑀳𑀜𑁆𑀜𑀢𑁂 𑀭𑀚𑀕𑁆𑀕𑀁,_  
_𑀅𑀯𑀺𑀤𑀽𑀭𑁂 𑀧𑀼𑀩𑁆𑀩𑀓𑀫𑁆𑀳𑀺 𑀘 𑀧𑀸𑀲𑀸𑀤𑁂;_  
_𑀫𑀜𑁆𑀜𑁂 𑀦𑁄 𑀓𑁂𑀲𑀸 𑀙𑀺𑀦𑁆𑀦𑀸,_  
_𑀬𑀲𑀲𑁆𑀲𑀺𑀦𑁄 𑀥𑀫𑁆𑀫𑀭𑀸𑀚𑀲𑁆𑀲”𑁇_  


(227.)

232\. _“𑀅𑀬𑀫𑀲𑁆𑀲 𑀧𑀸𑀲𑀸𑀤𑁄,_  
_𑀲𑁄𑀯𑀡𑁆𑀡𑀧𑀼𑀧𑁆𑀨𑀫𑀸𑀮𑁆𑀬𑀯𑀻𑀢𑀺𑀓𑀺𑀡𑁆𑀡𑁄;_  
_𑀬𑀳𑀺𑀫𑀦𑀼𑀯𑀺𑀘𑀭𑀺 𑀭𑀸𑀚𑀸,_  
_𑀧𑀭𑀺𑀓𑀺𑀡𑁆𑀡𑁄 𑀇𑀢𑁆𑀣𑀸𑀕𑀸𑀭𑁂𑀳𑀺𑁇_  


(228.)

233\. _𑀅𑀬𑀫𑀲𑁆𑀲 𑀧𑀸𑀲𑀸𑀤𑁄,_  
_𑀲𑁄𑀯𑀡𑁆𑀡𑀧𑀼𑀧𑁆𑀨𑀫𑀸𑀮𑁆𑀬𑀯𑀻𑀢𑀺𑀓𑀺𑀡𑁆𑀡𑁄;_  
_𑀬𑀳𑀺𑀫𑀦𑀼𑀯𑀺𑀘𑀭𑀺 𑀭𑀸𑀚𑀸,_  
_𑀧𑀭𑀺𑀓𑀺𑀡𑁆𑀡𑁄 𑀜𑀸𑀢𑀺𑀲𑀗𑁆𑀖𑁂𑀦𑁇_  


(229.)

234\. _𑀇𑀤𑀫𑀲𑁆𑀲 𑀓𑀽𑀝𑀸𑀕𑀸𑀭𑀁,_  
_𑀲𑁄𑀯𑀡𑁆𑀡𑀧𑀼𑀧𑁆𑀨𑀫𑀸𑀮𑁆𑀬𑀯𑀻𑀢𑀺𑀓𑀺𑀡𑁆𑀡𑀁;_  
_𑀬𑀳𑀺𑀫𑀦𑀼𑀯𑀺𑀘𑀭𑀺 𑀭𑀸𑀚𑀸,_  
_𑀧𑀭𑀺𑀓𑀺𑀡𑁆𑀡𑁄 𑀇𑀢𑁆𑀣𑀸𑀕𑀸𑀭𑁂𑀳𑀺𑁇_  


(230.)

235\. _𑀇𑀤𑀫𑀲𑁆𑀲 𑀓𑀽𑀝𑀸𑀕𑀸𑀭𑀁,_  
_𑀲𑁄𑀯𑀡𑁆𑀡𑀧𑀼𑀧𑁆𑀨𑀫𑀸𑀮𑁆𑀬𑀯𑀻𑀢𑀺𑀓𑀺𑀡𑁆𑀡𑀁;_  
_𑀬𑀳𑀺𑀫𑀦𑀼𑀯𑀺𑀘𑀭𑀺 𑀭𑀸𑀚𑀸,_  
_𑀧𑀭𑀺𑀓𑀺𑀡𑁆𑀡𑁄 𑀜𑀸𑀢𑀺𑀲𑀗𑁆𑀖𑁂𑀦𑁇_  


(231.)

236\. _𑀅𑀬𑀫𑀲𑁆𑀲 𑀅𑀲𑁄𑀓𑀯𑀦𑀺𑀓𑀸,_  
_𑀲𑀼𑀧𑀼𑀧𑁆𑀨𑀺𑀢𑀸 𑀲𑀩𑁆𑀩𑀓𑀸𑀮𑀺𑀓𑀸 𑀭𑀫𑁆𑀫𑀸;_  
_𑀬𑀳𑀺𑀫𑀦𑀼𑀯𑀺𑀘𑀭𑀺 𑀭𑀸𑀚𑀸,_  
_𑀧𑀭𑀺𑀓𑀺𑀡𑁆𑀡𑁄 𑀇𑀢𑁆𑀣𑀸𑀕𑀸𑀭𑁂𑀳𑀺𑁇_  


(232.)

237\. _𑀅𑀬𑀫𑀲𑁆𑀲 𑀅𑀲𑁄𑀓𑀯𑀦𑀺𑀓𑀸,_  
_𑀲𑀼𑀧𑀼𑀧𑁆𑀨𑀺𑀢𑀸 𑀲𑀩𑁆𑀩𑀓𑀸𑀮𑀺𑀓𑀸 𑀭𑀫𑁆𑀫𑀸;_  
_𑀬𑀳𑀺𑀫𑀦𑀼𑀯𑀺𑀘𑀭𑀺 𑀭𑀸𑀚𑀸,_  
_𑀧𑀭𑀺𑀓𑀺𑀡𑁆𑀡𑁄 𑀜𑀸𑀢𑀺𑀲𑀗𑁆𑀖𑁂𑀦𑁇_  


(233.)

238\. _𑀇𑀤𑀫𑀲𑁆𑀲 𑀉𑀬𑁆𑀬𑀸𑀦𑀁,_  
_𑀲𑀼𑀧𑀼𑀧𑁆𑀨𑀺𑀢𑀁 𑀲𑀩𑁆𑀩𑀓𑀸𑀮𑀺𑀓𑀁 𑀭𑀫𑁆𑀫𑀁;_  
_𑀬𑀳𑀺𑀫𑀦𑀼𑀯𑀺𑀘𑀭𑀺 𑀭𑀸𑀚𑀸,_  
_𑀧𑀭𑀺𑀓𑀺𑀡𑁆𑀡𑁄 𑀇𑀢𑁆𑀣𑀸𑀕𑀸𑀭𑁂𑀳𑀺𑁇_  


(234.)

239\. _𑀇𑀤𑀫𑀲𑁆𑀲 𑀉𑀬𑁆𑀬𑀸𑀦𑀁,_  
_𑀲𑀼𑀧𑀼𑀧𑁆𑀨𑀺𑀢𑀁 𑀲𑀩𑁆𑀩𑀓𑀸𑀮𑀺𑀓𑀁 𑀭𑀫𑁆𑀫𑀁;_  
_𑀬𑀳𑀺𑀫𑀦𑀼𑀯𑀺𑀘𑀭𑀺 𑀭𑀸𑀚𑀸,_  
_𑀧𑀭𑀺𑀓𑀺𑀡𑁆𑀡𑁄 𑀜𑀸𑀢𑀺𑀲𑀗𑁆𑀖𑁂𑀦𑁇_  


(235.)

240\. _𑀇𑀤𑀫𑀲𑁆𑀲 𑀓𑀡𑀺𑀓𑀸𑀭𑀯𑀦𑀁,_  
_𑀲𑀼𑀧𑀼𑀧𑁆𑀨𑀺𑀢𑀁 𑀲𑀩𑁆𑀩𑀓𑀸𑀮𑀺𑀓𑀁 𑀭𑀫𑁆𑀫𑀁;_  
_𑀬𑀳𑀺𑀫𑀦𑀼𑀯𑀺𑀘𑀭𑀺 𑀭𑀸𑀚𑀸,_  
_𑀧𑀭𑀺𑀓𑀺𑀡𑁆𑀡𑁄 𑀇𑀢𑁆𑀣𑀸𑀕𑀸𑀭𑁂𑀳𑀺𑁇_  


(236.)

241\. _𑀇𑀤𑀫𑀲𑁆𑀲 𑀓𑀡𑀺𑀓𑀸𑀭𑀯𑀦𑀁,_  
_𑀲𑀼𑀧𑀼𑀧𑁆𑀨𑀺𑀢𑀁 𑀲𑀩𑁆𑀩𑀓𑀸𑀮𑀺𑀓𑀁 𑀭𑀫𑁆𑀫𑀁;_  
_𑀬𑀳𑀺𑀫𑀦𑀼𑀯𑀺𑀘𑀭𑀺 𑀭𑀸𑀚𑀸,_  
_𑀧𑀭𑀺𑀓𑀺𑀡𑁆𑀡𑁄 𑀜𑀸𑀢𑀺𑀲𑀗𑁆𑀖𑁂𑀦𑁇_  


(237.)

242\. _𑀇𑀤𑀫𑀲𑁆𑀲 𑀧𑀸𑀝𑀮𑀺𑀯𑀦𑀁,_  
_𑀲𑀼𑀧𑀼𑀧𑁆𑀨𑀺𑀢𑀁 𑀲𑀩𑁆𑀩𑀓𑀸𑀮𑀺𑀓𑀁 𑀭𑀫𑁆𑀫𑀁;_  
_𑀬𑀳𑀺𑀫𑀦𑀼𑀯𑀺𑀘𑀭𑀺 𑀭𑀸𑀚𑀸,_  
_𑀧𑀭𑀺𑀓𑀺𑀡𑁆𑀡𑁄 𑀇𑀢𑁆𑀣𑀸𑀕𑀸𑀭𑁂𑀳𑀺𑁇_  


(238.)

243\. _𑀇𑀤𑀫𑀲𑁆𑀲 𑀧𑀸𑀝𑀮𑀺𑀯𑀦𑀁,_  
_𑀲𑀼𑀧𑀼𑀧𑁆𑀨𑀺𑀢𑀁 𑀲𑀩𑁆𑀩𑀓𑀸𑀮𑀺𑀓𑀁 𑀭𑀫𑁆𑀫𑀁;_  
_𑀬𑀳𑀺𑀫𑀦𑀼𑀯𑀺𑀘𑀭𑀺 𑀭𑀸𑀚𑀸,_  
_𑀧𑀭𑀺𑀓𑀺𑀡𑁆𑀡𑁄 𑀜𑀸𑀢𑀺𑀲𑀗𑁆𑀖𑁂𑀦𑁇_  


(239.)

244\. _𑀇𑀤𑀫𑀲𑁆𑀲 𑀅𑀫𑁆𑀩𑀯𑀦𑀁,_  
_𑀲𑀼𑀧𑀼𑀧𑁆𑀨𑀺𑀢𑀁 𑀲𑀩𑁆𑀩𑀓𑀸𑀮𑀺𑀓𑀁 𑀭𑀫𑁆𑀫𑀁;_  
_𑀬𑀳𑀺𑀫𑀦𑀼𑀯𑀺𑀘𑀭𑀺 𑀭𑀸𑀚𑀸,_  
_𑀧𑀭𑀺𑀓𑀺𑀡𑁆𑀡𑁄 𑀇𑀢𑁆𑀣𑀸𑀕𑀸𑀭𑁂𑀳𑀺𑁇_  


(240.)

245\. _𑀇𑀤𑀫𑀲𑁆𑀲 𑀅𑀫𑁆𑀩𑀯𑀦𑀁,_  
_𑀲𑀼𑀧𑀼𑀧𑁆𑀨𑀺𑀢𑀁 𑀲𑀩𑁆𑀩𑀓𑀸𑀮𑀺𑀓𑀁 𑀭𑀫𑁆𑀫𑀁;_  
_𑀬𑀳𑀺𑀫𑀦𑀼𑀯𑀺𑀘𑀭𑀺 𑀭𑀸𑀚𑀸,_  
_𑀧𑀭𑀺𑀓𑀺𑀡𑁆𑀡𑁄 𑀜𑀸𑀢𑀺𑀲𑀗𑁆𑀖𑁂𑀦𑁇_  


(241.)

246\. _𑀅𑀬𑀫𑀲𑁆𑀲 𑀧𑁄𑀓𑁆𑀔𑀭𑀡𑀻,_  
_𑀲𑀜𑁆𑀙𑀦𑁆𑀦𑀸 𑀅𑀡𑁆𑀟𑀚𑁂𑀳𑀺 𑀯𑀻𑀢𑀺𑀓𑀺𑀡𑁆𑀡𑀸;_  
_𑀬𑀳𑀺𑀫𑀦𑀼𑀯𑀺𑀘𑀭𑀺 𑀭𑀸𑀚𑀸,_  
_𑀧𑀭𑀺𑀓𑀺𑀡𑁆𑀡𑁄 𑀇𑀢𑁆𑀣𑀸𑀕𑀸𑀭𑁂𑀳𑀺𑁇_  


(242.)

247\. _𑀅𑀬𑀫𑀲𑁆𑀲 𑀧𑁄𑀓𑁆𑀔𑀭𑀡𑀻,_  
_𑀲𑀜𑁆𑀙𑀦𑁆𑀦𑀸 𑀅𑀡𑁆𑀟𑀚𑁂𑀳𑀺 𑀯𑀻𑀢𑀺𑀓𑀺𑀡𑁆𑀡𑀸;_  
_𑀬𑀳𑀺𑀫𑀦𑀼𑀯𑀺𑀘𑀭𑀺 𑀭𑀸𑀚𑀸,_  
_𑀧𑀭𑀺𑀓𑀺𑀡𑁆𑀡𑁄 𑀜𑀸𑀢𑀺𑀲𑀗𑁆𑀖𑁂𑀦𑁇_  


(243.)

248\. _𑀭𑀸𑀚𑀸 𑀯𑁄 𑀔𑁄 𑀧𑀩𑁆𑀩𑀚𑀺𑀢𑁄,_  
_𑀲𑀼𑀢𑀲𑁄𑀫𑁄 𑀭𑀚𑁆𑀚𑀁 𑀇𑀫𑀁 𑀧𑀳𑀢𑁆𑀯𑀸𑀦;_  
_𑀓𑀸𑀲𑀸𑀬𑀯𑀢𑁆𑀣𑀯𑀲𑀦𑁄,_  
_𑀦𑀸𑀕𑁄𑀯 𑀏𑀓𑀓𑁄 𑀘𑀭𑀢𑀺”𑁇_  


(244.)

249\. _“𑀫𑀸𑀲𑁆𑀲𑀼 𑀧𑀼𑀩𑁆𑀩𑁂 𑀭𑀢𑀺𑀓𑀻𑀍𑀇𑀢𑀸𑀦𑀺,_  
_𑀳𑀲𑀺𑀢𑀸𑀦𑀺 𑀘 𑀅𑀦𑀼𑀲𑁆𑀲𑀭𑀺𑀢𑁆𑀣;_  
_𑀫𑀸 𑀯𑁄 𑀓𑀸𑀫𑀸 𑀳𑀦𑀺𑀁𑀲𑀼,_  
_𑀭𑀫𑁆𑀫𑀁 𑀳𑀺 𑀲𑀼𑀤𑀲𑁆𑀲𑀦𑀁 𑀦𑀕𑀭𑀁𑁇_  


(245.)

250\. _𑀫𑁂𑀢𑁆𑀢𑀘𑀺𑀢𑁆𑀢𑀜𑁆𑀘 𑀪𑀸𑀯𑁂𑀣,_  
_𑀅𑀧𑁆𑀧𑀫𑀸𑀡𑀁 𑀤𑀺𑀯𑀸 𑀘 𑀭𑀢𑁆𑀢𑁄 𑀘;_  
_𑀅𑀕𑀘𑁆𑀙𑀺𑀢𑁆𑀣 𑀤𑁂𑀯𑀧𑀼𑀭𑀁,_  
_𑀆𑀯𑀸𑀲𑀁 𑀧𑀼𑀜𑁆𑀜𑀓𑀫𑁆𑀫𑀺𑀦𑀦𑁆”𑀢𑀺𑁇 (𑁩𑁨𑁧𑁯)_  


---

251\. 𑀘𑀽𑀍𑀅𑀲𑀼𑀢𑀲𑁄𑀫𑀚𑀸𑀢𑀓𑀁 𑀧𑀜𑁆𑀘𑀫𑀁𑁇



---

252\. 𑀘𑀢𑁆𑀢𑀸𑀮𑀻𑀲𑀦𑀺𑀧𑀸𑀢𑀁 𑀦𑀺𑀝𑁆𑀞𑀺𑀢𑀁𑁇



---

253\. 𑀢𑀲𑁆𑀲𑀼𑀤𑁆𑀤𑀸𑀦𑀁



254\. _𑀲𑀼𑀯𑀧𑀡𑁆𑀟𑀺𑀢𑀚𑀫𑁆𑀩𑀼𑀓𑀓𑀼𑀡𑁆𑀟𑀮𑀺𑀦𑁄,_  
_𑀯𑀭𑀓𑀜𑁆𑀜𑀫𑀮𑀫𑁆𑀩𑀼𑀲𑀚𑀸𑀢𑀓𑀜𑁆𑀘;_  
_𑀧𑀯𑀭𑀼𑀢𑁆𑀢𑀫𑀲𑀗𑁆𑀔𑀲𑀺𑀭𑀻𑀯𑁆𑀳𑀬𑀓𑁄,_  
_𑀲𑀼𑀢𑀲𑁄𑀫𑀅𑀭𑀺𑀦𑁆𑀥𑀫𑀭𑀸𑀚𑀯𑀭𑁄𑁇_  


[Go to previous page (17.1.4 Saṅkhapālajātaka)](17.1.4.md) / [Go to parent page (17.1 Tesakuṇavagga)](../17.1.md) / [Go to next page (18 Paṇṇāsanipāta)](../../18.md)


