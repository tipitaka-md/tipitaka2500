
[Home](/) / [23J Jātakapāḷi](../../../23J.md) / [17 Cattālīsanipāta](../../17.md) / [17.1 Tesakuṇavagga](../17.1.md)

# 𑁧𑁭𑁇𑁧𑁇𑁨 𑀲𑀭𑀪𑀗𑁆𑀕𑀚𑀸𑀢𑀓

* 𑀘𑀢𑁆𑀢𑀸𑀮𑀻𑀲𑀦𑀺𑀧𑀸𑀢

* 𑀢𑁂𑀲𑀓𑀼𑀡𑀯𑀕𑁆𑀕

* 𑀲𑀭𑀪𑀗𑁆𑀕𑀚𑀸𑀢𑀓

(50.)

52\. _“𑀅𑀮𑀗𑁆𑀓𑀢𑀸 𑀓𑀼𑀡𑁆𑀟𑀮𑀺𑀦𑁄 𑀲𑀼𑀯𑀢𑁆𑀣𑀸,_  
_𑀯𑁂𑀍𑀉𑀭𑀺𑀬𑀫𑀼𑀢𑁆𑀢𑀸𑀣𑀭𑀼𑀔𑀕𑁆𑀕𑀩𑀦𑁆𑀥𑀸;_  
_𑀭𑀣𑁂𑀲𑀪𑀸 𑀢𑀺𑀝𑁆𑀞𑀣 𑀓𑁂 𑀦𑀼 𑀢𑀼𑀫𑁆𑀳𑁂,_  
_𑀓𑀣𑀁 𑀯𑁄 𑀚𑀸𑀦𑀦𑁆𑀢𑀺 𑀫𑀦𑀼𑀲𑁆𑀲𑀮𑁄𑀓𑁂”𑁇_  


(51.)

53\. _“𑀅𑀳𑀫𑀝𑁆𑀞𑀓𑁄 𑀪𑀻𑀫𑀭𑀣𑁄 𑀧𑀦𑀸𑀬𑀁,_  
_𑀓𑀸𑀮𑀺𑀗𑁆𑀕𑀭𑀸𑀚𑀸 𑀧𑀦 𑀉𑀕𑁆𑀕𑀢𑁄𑀬𑀁;_  
_𑀲𑀼𑀲𑀜𑁆𑀜𑀢𑀸𑀦𑀁 𑀇𑀲𑀻𑀦𑀁 𑀤𑀲𑁆𑀲𑀦𑀸𑀬,_  
_𑀇𑀥𑀸𑀕𑀢𑀸 𑀧𑀼𑀘𑁆𑀙𑀺𑀢𑀸𑀬𑁂𑀫𑁆𑀳 𑀧𑀜𑁆𑀳𑁂”𑁇_  


(52.)

54\. _“𑀯𑁂𑀳𑀸𑀬𑀲𑀁 𑀢𑀺𑀝𑁆𑀞𑀲𑀺 𑀅𑀦𑁆𑀢𑀮𑀺𑀓𑁆𑀔𑁂,_  
_𑀧𑀣𑀤𑁆𑀥𑀼𑀦𑁄 𑀧𑀦𑁆𑀦𑀭𑀲𑁂𑀯 𑀘𑀦𑁆𑀤𑁄;_  
_𑀧𑀼𑀘𑁆𑀙𑀸𑀫𑀺 𑀢𑀁 𑀬𑀓𑁆𑀔 𑀫𑀳𑀸𑀦𑀼𑀪𑀸𑀯,_  
_𑀓𑀣𑀁 𑀢𑀁 𑀚𑀸𑀦𑀦𑁆𑀢𑀺 𑀫𑀦𑀼𑀲𑁆𑀲𑀮𑁄𑀓𑁂”𑁇_  


(53.)

55\. _“𑀬𑀫𑀸𑀳𑀼 𑀤𑁂𑀯𑁂𑀲𑀼 𑀲𑀼𑀚𑀫𑁆𑀧𑀢𑀻𑀢𑀺,_  
_𑀫𑀖𑀯𑀸𑀢𑀺 𑀢𑀁 𑀆𑀳𑀼 𑀫𑀦𑀼𑀲𑁆𑀲𑀮𑁄𑀓𑁂;_  
_𑀲 𑀤𑁂𑀯𑀭𑀸𑀚𑀸 𑀇𑀤𑀫𑀚𑁆𑀚 𑀧𑀢𑁆𑀢𑁄,_  
_𑀲𑀼𑀲𑀜𑁆𑀜𑀢𑀸𑀦𑀁 𑀇𑀲𑀻𑀦𑀁 𑀤𑀲𑁆𑀲𑀦𑀸𑀬”𑁇_  


(54.)

56\. _“𑀤𑀽𑀭𑁂 𑀲𑀼𑀢𑀸 𑀦𑁄 𑀇𑀲𑀬𑁄 𑀲𑀫𑀸𑀕𑀢𑀸,_  
_𑀫𑀳𑀺𑀤𑁆𑀥𑀺𑀓𑀸 𑀇𑀤𑁆𑀥𑀺𑀕𑀼𑀡𑀽𑀧𑀧𑀦𑁆𑀦𑀸;_  
_𑀯𑀦𑁆𑀤𑀸𑀫𑀺 𑀢𑁂 𑀅𑀬𑀺𑀭𑁂 𑀧𑀲𑀦𑁆𑀦𑀘𑀺𑀢𑁆𑀢𑁄,_  
_𑀬𑁂 𑀚𑀻𑀯𑀮𑁄𑀓𑁂𑀢𑁆𑀣 𑀫𑀦𑀼𑀲𑁆𑀲𑀲𑁂𑀝𑁆𑀞𑀸”𑁇_  


(55.)

57\. _“𑀕𑀦𑁆𑀥𑁄 𑀇𑀲𑀻𑀦𑀁 𑀘𑀺𑀭𑀤𑀺𑀓𑁆𑀔𑀺𑀢𑀸𑀦𑀁,_  
_𑀓𑀸𑀬𑀸 𑀘𑀼𑀢𑁄 𑀕𑀘𑁆𑀙𑀢𑀺 𑀫𑀸𑀮𑀼𑀢𑁂𑀦;_  
_𑀇𑀢𑁄 𑀧𑀝𑀺𑀓𑁆𑀓𑀫𑁆𑀫 𑀲𑀳𑀲𑁆𑀲𑀦𑁂𑀢𑁆𑀢,_  
_𑀕𑀦𑁆𑀥𑁄 𑀇𑀲𑀻𑀦𑀁 𑀅𑀲𑀼𑀘𑀺 𑀤𑁂𑀯𑀭𑀸𑀚”𑁇_  


(56.)

58\. _“𑀕𑀦𑁆𑀥𑁄 𑀇𑀲𑀻𑀦𑀁 𑀘𑀺𑀭𑀤𑀺𑀓𑁆𑀔𑀺𑀢𑀸𑀦𑀁,_  
_𑀓𑀸𑀬𑀸 𑀘𑀼𑀢𑁄 𑀕𑀘𑁆𑀙𑀢𑀼 𑀫𑀸𑀮𑀼𑀢𑁂𑀦;_  
_𑀯𑀺𑀘𑀺𑀢𑁆𑀭𑀧𑀼𑀧𑁆𑀨𑀁 𑀲𑀼𑀭𑀪𑀺𑀁𑀯 𑀫𑀸𑀮𑀁,_  
_𑀕𑀦𑁆𑀥𑀜𑁆𑀘 𑀏𑀢𑀁 𑀧𑀸𑀝𑀺𑀓𑀗𑁆𑀔𑀸𑀫 𑀪𑀦𑁆𑀢𑁂;_  
_𑀦 𑀳𑁂𑀢𑁆𑀣 𑀤𑁂𑀯𑀸 𑀧𑀝𑀺𑀓𑁆𑀓𑀽𑀮𑀲𑀜𑁆𑀜𑀺𑀦𑁄”𑁇_  


(57.)

59\. _“𑀧𑀼𑀭𑀺𑀦𑁆𑀤𑀤𑁄 𑀪𑀽𑀢𑀧𑀢𑀻 𑀬𑀲𑀲𑁆𑀲𑀻,_  
_𑀤𑁂𑀯𑀸𑀦𑀫𑀺𑀦𑁆𑀤𑁄 𑀲𑀓𑁆𑀓𑁄 𑀫𑀖𑀯𑀸 𑀲𑀼𑀚𑀫𑁆𑀧𑀢𑀺;_  
_𑀲 𑀤𑁂𑀯𑀭𑀸𑀚𑀸 𑀅𑀲𑀼𑀭𑀕𑀡𑀧𑁆𑀧𑀫𑀤𑁆𑀤𑀦𑁄,_  
_𑀑𑀓𑀸𑀲𑀫𑀸𑀓𑀗𑁆𑀔𑀢𑀺 𑀧𑀜𑁆𑀳 𑀧𑀼𑀘𑁆𑀙𑀺𑀢𑀼𑀁𑁇_  


(58.)

60\. _𑀓𑁄 𑀦𑁂𑀯𑀺𑀫𑁂𑀲𑀁 𑀇𑀥 𑀧𑀡𑁆𑀟𑀺𑀢𑀸𑀦𑀁,_  
_𑀧𑀜𑁆𑀳𑁂 𑀧𑀼𑀝𑁆𑀞𑁄 𑀦𑀺𑀧𑀼𑀡𑁂 𑀩𑁆𑀬𑀸𑀓𑀭𑀺𑀲𑁆𑀲𑀢𑀺;_  
_𑀢𑀺𑀡𑁆𑀡𑀜𑁆𑀘 𑀭𑀜𑁆𑀜𑀁 𑀫𑀦𑀼𑀚𑀸𑀥𑀺𑀧𑀸𑀦𑀁,_  
_𑀤𑁂𑀯𑀸𑀦𑀫𑀺𑀦𑁆𑀤𑀲𑁆𑀲 𑀘 𑀯𑀸𑀲𑀯𑀲𑁆𑀲”𑁇_  


(59.)

61\. _“𑀅𑀬𑀁 𑀇𑀲𑀺 𑀲𑀭𑀪𑀗𑁆𑀕𑁄 𑀢𑀧𑀲𑁆𑀲𑀻,_  
_𑀬𑀢𑁄 𑀚𑀸𑀢𑁄 𑀯𑀺𑀭𑀢𑁄 𑀫𑁂𑀣𑀼𑀦𑀲𑁆𑀫𑀸;_  
_𑀆𑀘𑁂𑀭𑀧𑀼𑀢𑁆𑀢𑁄 𑀲𑀼𑀯𑀺𑀦𑀻𑀢𑀭𑀽𑀧𑁄,_  
_𑀲𑁄 𑀦𑁂𑀲𑀁 𑀧𑀜𑁆𑀳𑀸𑀦𑀺 𑀯𑀺𑀬𑀸𑀓𑀭𑀺𑀲𑁆𑀲𑀢𑀺”𑁇_  


(60.)

62\. _“𑀓𑁄𑀡𑁆𑀟𑀜𑁆𑀜 𑀧𑀜𑁆𑀳𑀸𑀦𑀺 𑀯𑀺𑀬𑀸𑀓𑀭𑁄𑀳𑀺,_  
_𑀬𑀸𑀘𑀦𑁆𑀢𑀺 𑀢𑀁 𑀇𑀲𑀬𑁄 𑀲𑀸𑀥𑀼𑀭𑀽𑀧𑀸;_  
_𑀓𑁄𑀡𑁆𑀟𑀜𑁆𑀜 𑀏𑀲𑁄 𑀫𑀦𑀼𑀚𑁂𑀲𑀼 𑀥𑀫𑁆𑀫𑁄,_  
_𑀬𑀁 𑀯𑀼𑀤𑁆𑀥𑀫𑀸𑀕𑀘𑁆𑀙𑀢𑀺 𑀏𑀲 𑀪𑀸𑀭𑁄”𑁇_  


(61.)

63\. _“𑀓𑀢𑀸𑀯𑀓𑀸𑀲𑀸 𑀧𑀼𑀘𑁆𑀙𑀦𑁆𑀢𑀼 𑀪𑁄𑀦𑁆𑀢𑁄,_  
_𑀬𑀁 𑀓𑀺𑀜𑁆𑀘𑀺 𑀧𑀜𑁆𑀳𑀁 𑀫𑀦𑀲𑀸𑀪𑀺𑀧𑀢𑁆𑀣𑀺𑀢𑀁;_  
_𑀅𑀳𑀜𑁆𑀳𑀺 𑀢𑀁 𑀢𑀁 𑀯𑁄 𑀯𑀺𑀬𑀸𑀓𑀭𑀺𑀲𑁆𑀲𑀁,_  
_𑀜𑀢𑁆𑀯𑀸 𑀲𑀬𑀁 𑀮𑁄𑀓𑀫𑀺𑀫𑀁 𑀧𑀭𑀜𑁆𑀘”𑁇_  


(62.)

64\. _𑀢𑀢𑁄 𑀘 𑀫𑀖𑀯𑀸 𑀲𑀓𑁆𑀓𑁄,_  
_𑀅𑀢𑁆𑀣𑀤𑀲𑁆𑀲𑀻 𑀧𑀼𑀭𑀺𑀦𑁆𑀤𑀤𑁄;_  
_𑀅𑀧𑀼𑀘𑁆𑀙𑀺 𑀧𑀞𑀫𑀁 𑀧𑀜𑁆𑀳𑀁,_  
_𑀬𑀜𑁆𑀘𑀸𑀲𑀺 𑀅𑀪𑀺𑀧𑀢𑁆𑀣𑀺𑀢𑀁𑁇_  


(63.)

65\. _“𑀓𑀺𑀁 𑀲𑀽 𑀯𑀥𑀺𑀢𑁆𑀯𑀸 𑀦 𑀓𑀤𑀸𑀘𑀺 𑀲𑁄𑀘𑀢𑀺,_  
_𑀓𑀺𑀲𑁆𑀲𑀧𑁆𑀧𑀳𑀸𑀦𑀁 𑀇𑀲𑀬𑁄 𑀯𑀡𑁆𑀡𑀬𑀦𑁆𑀢𑀺;_  
_𑀓𑀲𑁆𑀲𑀻𑀥 𑀯𑀼𑀢𑁆𑀢𑀁 𑀨𑀭𑀼𑀲𑀁 𑀔𑀫𑁂𑀣,_  
_𑀅𑀓𑁆𑀔𑀸𑀳𑀺 𑀫𑁂 𑀓𑁄𑀡𑁆𑀟𑀜𑁆𑀜 𑀏𑀢𑀫𑀢𑁆𑀣𑀁”𑁇_  


(64.)

66\. _“𑀓𑁄𑀥𑀁 𑀯𑀥𑀺𑀢𑁆𑀯𑀸 𑀦 𑀓𑀤𑀸𑀘𑀺 𑀲𑁄𑀘𑀢𑀺,_  
_𑀫𑀓𑁆𑀔𑀧𑁆𑀧𑀳𑀸𑀦𑀁 𑀇𑀲𑀬𑁄 𑀯𑀡𑁆𑀡𑀬𑀦𑁆𑀢𑀺;_  
_𑀲𑀩𑁆𑀩𑁂𑀲𑀁 𑀯𑀼𑀢𑁆𑀢𑀁 𑀨𑀭𑀼𑀲𑀁 𑀔𑀫𑁂𑀣,_  
_𑀏𑀢𑀁 𑀔𑀦𑁆𑀢𑀺𑀁 𑀉𑀢𑁆𑀢𑀫𑀫𑀸𑀳𑀼 𑀲𑀦𑁆𑀢𑁄”𑁇_  


(65.)

67\. _“𑀲𑀓𑁆𑀓𑀸 𑀉𑀪𑀺𑀦𑁆𑀦𑀁 𑀯𑀘𑀦𑀁 𑀢𑀺𑀢𑀺𑀓𑁆𑀔𑀺𑀢𑀼𑀁,_  
_𑀲𑀤𑀺𑀲𑀲𑁆𑀲 𑀯𑀸 𑀲𑁂𑀝𑁆𑀞𑀢𑀭𑀲𑁆𑀲 𑀯𑀸𑀧𑀺;_  
_𑀓𑀣𑀁 𑀦𑀼 𑀳𑀻𑀦𑀲𑁆𑀲 𑀯𑀘𑁄 𑀔𑀫𑁂𑀣,_  
_𑀅𑀓𑁆𑀔𑀸𑀳𑀺 𑀫𑁂 𑀓𑁄𑀡𑁆𑀟𑀜𑁆𑀜 𑀏𑀢𑀫𑀢𑁆𑀣𑀁”𑁇_  


(66.)

68\. _“𑀪𑀬𑀸 𑀳𑀺 𑀲𑁂𑀝𑁆𑀞𑀲𑁆𑀲 𑀯𑀘𑁄 𑀔𑀫𑁂𑀣,_  
_𑀲𑀸𑀭𑀫𑁆𑀪𑀳𑁂𑀢𑀽 𑀧𑀦 𑀲𑀸𑀤𑀺𑀲𑀲𑁆𑀲;_  
_𑀬𑁄 𑀘𑀻𑀥 𑀳𑀻𑀦𑀲𑁆𑀲 𑀯𑀘𑁄 𑀔𑀫𑁂𑀣,_  
_𑀏𑀢𑀁 𑀔𑀦𑁆𑀢𑀺𑀁 𑀉𑀢𑁆𑀢𑀫𑀫𑀸𑀳𑀼 𑀲𑀦𑁆𑀢𑁄”𑁇_  


(67.)

69\. _“𑀓𑀣𑀁 𑀯𑀺𑀚𑀜𑁆𑀜𑀸 𑀘𑀢𑀼𑀧𑀢𑁆𑀣𑀭𑀽𑀧𑀁,_  
_𑀲𑁂𑀝𑁆𑀞𑀁 𑀲𑀭𑀺𑀓𑁆𑀔𑀁 𑀅𑀣𑀯𑀸𑀧𑀺 𑀳𑀻𑀦𑀁;_  
_𑀯𑀺𑀭𑀽𑀧𑀭𑀽𑀧𑁂𑀦 𑀘𑀭𑀦𑁆𑀢𑀺 𑀲𑀦𑁆𑀢𑁄,_  
_𑀢𑀲𑁆𑀫𑀸 𑀳𑀺 𑀲𑀩𑁆𑀩𑁂𑀲𑀁 𑀯𑀘𑁄 𑀔𑀫𑁂𑀣”𑁇_  


(68.)

70\. _“𑀦 𑀳𑁂𑀢𑀫𑀢𑁆𑀣𑀁 𑀫𑀳𑀢𑀻𑀧𑀺 𑀲𑁂𑀦𑀸,_  
_𑀲𑀭𑀸𑀚𑀺𑀓𑀸 𑀬𑀼𑀚𑁆𑀛𑀫𑀸𑀦𑀸 𑀮𑀪𑁂𑀣;_  
_𑀬𑀁 𑀔𑀦𑁆𑀢𑀺𑀫𑀸 𑀲𑀧𑁆𑀧𑀼𑀭𑀺𑀲𑁄 𑀮𑀪𑁂𑀣,_  
_𑀔𑀦𑁆𑀢𑀻 𑀩𑀮𑀲𑁆𑀲𑀽𑀧𑀲𑀫𑀦𑁆𑀢𑀺 𑀯𑁂𑀭𑀸”𑁇_  


(69.)

71\. _“𑀲𑀼𑀪𑀸𑀲𑀺𑀢𑀁 𑀢𑁂 𑀅𑀦𑀼𑀫𑁄𑀤𑀺𑀬𑀸𑀦,_  
_𑀅𑀜𑁆𑀜𑀁 𑀢𑀁 𑀧𑀼𑀘𑁆𑀙𑀸𑀫𑀺 𑀢𑀤𑀺𑀗𑁆𑀖 𑀩𑁆𑀭𑀽𑀳𑀺;_  
_𑀬𑀣𑀸 𑀅𑀳𑀼𑀁 𑀤𑀡𑁆𑀟𑀓𑀻 𑀦𑀸𑀍𑀇𑀓𑁂𑀭𑁄,_  
_𑀅𑀣𑀚𑁆𑀚𑀼𑀦𑁄 𑀓𑀮𑀸𑀩𑀼 𑀘𑀸𑀧𑀺 𑀭𑀸𑀚𑀸;_  
_𑀢𑁂𑀲𑀁 𑀕𑀢𑀺𑀁 𑀩𑁆𑀭𑀽𑀳𑀺 𑀲𑀼𑀧𑀸𑀧𑀓𑀫𑁆𑀫𑀺𑀦𑀁,_  
_𑀓𑀢𑁆𑀣𑀽𑀧𑀧𑀦𑁆𑀦𑀸 𑀇𑀲𑀺𑀦𑀁 𑀯𑀺𑀳𑁂𑀞𑀓𑀸”𑁇_  


(70.)

72\. _“𑀓𑀺𑀲𑀜𑁆𑀳𑀺 𑀯𑀘𑁆𑀙𑀁 𑀅𑀯𑀓𑀺𑀭𑀺𑀬 𑀤𑀡𑁆𑀟𑀓𑀻,_  
_𑀉𑀘𑁆𑀙𑀺𑀦𑁆𑀦𑀫𑀽𑀮𑁄 𑀲𑀚𑀦𑁄 𑀲𑀭𑀝𑁆𑀞𑁄;_  
_𑀓𑀼𑀓𑁆𑀓𑀼𑀍𑀅𑀦𑀸𑀫𑁂 𑀦𑀺𑀭𑀬𑀫𑁆𑀳𑀺 𑀧𑀘𑁆𑀘𑀢𑀺,_  
_𑀢𑀲𑁆𑀲 𑀨𑀼𑀮𑀺𑀗𑁆𑀕𑀸𑀦𑀺 𑀧𑀢𑀦𑁆𑀢𑀺 𑀓𑀸𑀬𑁂𑁇_  


(71.)

73\. _𑀬𑁄 𑀲𑀜𑁆𑀜𑀢𑁂 𑀧𑀩𑁆𑀩𑀚𑀺𑀢𑁂 𑀅𑀳𑁂𑀞𑀬𑀺,_  
_𑀥𑀫𑁆𑀫𑀁 𑀪𑀡𑀦𑁆𑀢𑁂 𑀲𑀫𑀡𑁂 𑀅𑀤𑀽𑀲𑀓𑁂;_  
_𑀢𑀁 𑀦𑀸𑀍𑀇𑀓𑁂𑀭𑀁 𑀲𑀼𑀦𑀔𑀸 𑀧𑀭𑀢𑁆𑀣,_  
_𑀲𑀗𑁆𑀕𑀫𑁆𑀫 𑀔𑀸𑀤𑀦𑁆𑀢𑀺 𑀯𑀺𑀨𑀦𑁆𑀤𑀫𑀸𑀦𑀁𑁇_  


(72.)

74\. _𑀅𑀣𑀚𑁆𑀚𑀼𑀦𑁄 𑀦𑀺𑀭𑀬𑁂 𑀲𑀢𑁆𑀢𑀺𑀲𑀽𑀮𑁂,_  
_𑀅𑀯𑀁𑀲𑀺𑀭𑁄 𑀧𑀢𑀺𑀢𑁄 𑀉𑀤𑁆𑀥𑀫𑁆𑀧𑀸𑀤𑁄;_  
_𑀅𑀗𑁆𑀕𑀻𑀭𑀲𑀁 𑀕𑁄𑀢𑀫𑀁 𑀳𑁂𑀞𑀬𑀺𑀢𑁆𑀯𑀸,_  
_𑀔𑀦𑁆𑀢𑀺𑀁 𑀢𑀧𑀲𑁆𑀲𑀺𑀁 𑀘𑀺𑀭𑀩𑁆𑀭𑀳𑁆𑀫𑀘𑀸𑀭𑀺𑀁𑁇_  


(73.)

75\. _𑀬𑁄 𑀔𑀡𑁆𑀟𑀲𑁄 𑀧𑀩𑁆𑀩𑀚𑀺𑀢𑀁 𑀅𑀙𑁂𑀤𑀬𑀺,_  
_𑀔𑀦𑁆𑀢𑀺𑀁 𑀯𑀤𑀦𑁆𑀢𑀁 𑀲𑀫𑀡𑀁 𑀅𑀤𑀽𑀲𑀓𑀁;_  
_𑀓𑀮𑀸𑀩𑀼𑀯𑀻𑀘𑀺𑀁 𑀉𑀧𑀧𑀚𑁆𑀚 𑀧𑀘𑁆𑀘𑀢𑀺,_  
_𑀫𑀳𑀸𑀧𑀢𑀸𑀧𑀁 𑀓𑀝𑀼𑀓𑀁 𑀪𑀬𑀸𑀦𑀓𑀁𑁇_  


(74.)

76\. _𑀏𑀢𑀸𑀦𑀺 𑀲𑀼𑀢𑁆𑀯𑀸 𑀦𑀺𑀭𑀬𑀸𑀦𑀺 𑀧𑀡𑁆𑀟𑀺𑀢𑁄,_  
_𑀅𑀜𑁆𑀜𑀸𑀦𑀺 𑀧𑀸𑀧𑀺𑀝𑁆𑀞𑀢𑀭𑀸𑀦𑀺 𑀘𑁂𑀢𑁆𑀣;_  
_𑀥𑀫𑁆𑀫𑀁 𑀘𑀭𑁂 𑀲𑀫𑀡𑀩𑁆𑀭𑀸𑀳𑁆𑀫𑀡𑁂𑀲𑀼,_  
_𑀏𑀯𑀁𑀓𑀭𑁄 𑀲𑀕𑁆𑀕𑀫𑀼𑀧𑁂𑀢𑀺 𑀞𑀸𑀦𑀁”𑁇_  


(75.)

77\. _“𑀲𑀼𑀪𑀸𑀲𑀺𑀢𑀁 𑀢𑁂 𑀅𑀦𑀼𑀫𑁄𑀤𑀺𑀬𑀸𑀦,_  
_𑀅𑀜𑁆𑀜𑀁 𑀢𑀁 𑀧𑀼𑀘𑁆𑀙𑀸𑀫𑀺 𑀢𑀤𑀺𑀗𑁆𑀖 𑀩𑁆𑀭𑀽𑀳𑀺;_  
_𑀓𑀣𑀁𑀯𑀺𑀥𑀁 𑀲𑀻𑀮𑀯𑀦𑁆𑀢𑀁 𑀯𑀤𑀦𑁆𑀢𑀺,_  
_𑀓𑀣𑀁𑀯𑀺𑀥𑀁 𑀧𑀜𑁆𑀜𑀯𑀦𑁆𑀢𑀁 𑀯𑀤𑀦𑁆𑀢𑀺;_  
_𑀓𑀣𑀁𑀯𑀺𑀥𑀁 𑀲𑀧𑁆𑀧𑀼𑀭𑀺𑀲𑀁 𑀯𑀤𑀦𑁆𑀢𑀺,_  
_𑀓𑀣𑀁𑀯𑀺𑀥𑀁 𑀦𑁄 𑀲𑀺𑀭𑀺 𑀦𑁄 𑀚𑀳𑀸𑀢𑀺”𑁇_  


(76.)

78\. _“𑀓𑀸𑀬𑁂𑀦 𑀯𑀸𑀘𑀸𑀬 𑀘 𑀬𑁄𑀥 𑀲𑀜𑁆𑀜𑀢𑁄,_  
_𑀫𑀦𑀲𑀸 𑀘 𑀓𑀺𑀜𑁆𑀘𑀺 𑀦 𑀓𑀭𑁄𑀢𑀺 𑀧𑀸𑀧𑀁;_  
_𑀦 𑀅𑀢𑁆𑀢𑀳𑁂𑀢𑀽 𑀅𑀮𑀺𑀓𑀁 𑀪𑀡𑁂𑀢𑀺,_  
_𑀢𑀣𑀸𑀯𑀺𑀥𑀁 𑀲𑀻𑀮𑀯𑀦𑁆𑀢𑀁 𑀯𑀤𑀦𑁆𑀢𑀺𑁇_  


(77.)

79\. _𑀕𑀫𑁆𑀪𑀻𑀭𑀧𑀜𑁆𑀳𑀁 𑀫𑀦𑀲𑀸𑀪𑀺𑀘𑀺𑀦𑁆𑀢𑀬𑀁,_  
_𑀦𑀸𑀘𑁆𑀘𑀸𑀳𑀺𑀢𑀁 𑀓𑀫𑁆𑀫 𑀓𑀭𑁄𑀢𑀺 𑀮𑀼𑀤𑁆𑀤𑀁;_  
_𑀓𑀸𑀮𑀸𑀕𑀢𑀁 𑀅𑀢𑁆𑀣𑀧𑀤𑀁 𑀦 𑀭𑀺𑀜𑁆𑀘𑀢𑀺,_  
_𑀢𑀣𑀸𑀯𑀺𑀥𑀁 𑀧𑀜𑁆𑀜𑀯𑀦𑁆𑀢𑀁 𑀯𑀤𑀦𑁆𑀢𑀺𑁇_  


(78.)

80\. _𑀬𑁄 𑀯𑁂 𑀓𑀢𑀜𑁆𑀜𑀽 𑀓𑀢𑀯𑁂𑀤𑀺 𑀥𑀻𑀭𑁄,_  
_𑀓𑀮𑁆𑀬𑀸𑀡𑀫𑀺𑀢𑁆𑀢𑁄 𑀤𑀍𑀳𑀪𑀢𑁆𑀢𑀺 𑀘 𑀳𑁄𑀢𑀺;_  
_𑀤𑀼𑀔𑀺𑀢𑀲𑁆𑀲 𑀲𑀓𑁆𑀓𑀘𑁆𑀘 𑀓𑀭𑁄𑀢𑀺 𑀓𑀺𑀘𑁆𑀘𑀁,_  
_𑀢𑀣𑀸𑀯𑀺𑀥𑀁 𑀲𑀧𑁆𑀧𑀼𑀭𑀺𑀲𑀁 𑀯𑀤𑀦𑁆𑀢𑀺𑁇_  


(79.)

81\. _𑀏𑀢𑁂𑀳𑀺 𑀲𑀩𑁆𑀩𑁂𑀳𑀺 𑀕𑀼𑀡𑁂𑀳𑀼𑀧𑁂𑀢𑁄,_  
_𑀲𑀤𑁆𑀥𑁄 𑀫𑀼𑀤𑀽 𑀲𑀁𑀯𑀺𑀪𑀸𑀕𑀻 𑀯𑀤𑀜𑁆𑀜𑀽;_  
_𑀲𑀗𑁆𑀕𑀸𑀳𑀓𑀁 𑀲𑀔𑀺𑀮𑀁 𑀲𑀡𑁆𑀳𑀯𑀸𑀘𑀁,_  
_𑀢𑀣𑀸𑀯𑀺𑀥𑀁 𑀦𑁄 𑀲𑀺𑀭𑀺 𑀦𑁄 𑀚𑀳𑀸𑀢𑀺”𑁇_  


(80.)

82\. _“𑀲𑀼𑀪𑀸𑀲𑀺𑀢𑀁 𑀢𑁂 𑀅𑀦𑀼𑀫𑁄𑀤𑀺𑀬𑀸𑀦,_  
_𑀅𑀜𑁆𑀜𑀁 𑀢𑀁 𑀧𑀼𑀘𑁆𑀙𑀸𑀫𑀺 𑀢𑀤𑀺𑀗𑁆𑀖 𑀩𑁆𑀭𑀽𑀳𑀺;_  
_𑀲𑀻𑀮𑀁 𑀲𑀺𑀭𑀺𑀜𑁆𑀘𑀸𑀧𑀺 𑀲𑀢𑀜𑁆𑀘 𑀥𑀫𑁆𑀫𑀁,_  
_𑀧𑀜𑁆𑀜𑀜𑁆𑀘 𑀓𑀁 𑀲𑁂𑀝𑁆𑀞𑀢𑀭𑀁 𑀯𑀤𑀦𑁆𑀢𑀺”𑁇_  


(81.)

83\. _“𑀧𑀜𑁆𑀜𑀸 𑀳𑀺 𑀲𑁂𑀝𑁆𑀞𑀸 𑀓𑀼𑀲𑀮𑀸 𑀯𑀤𑀦𑁆𑀢𑀺,_  
_𑀦𑀓𑁆𑀔𑀢𑁆𑀢𑀭𑀸𑀚𑀸𑀭𑀺𑀯 𑀢𑀸𑀭𑀓𑀸𑀦𑀁;_  
_𑀲𑀻𑀮𑀁 𑀲𑀻𑀭𑀻 𑀘𑀸𑀧𑀺 𑀲𑀢𑀜𑁆𑀘 𑀥𑀫𑁆𑀫𑁄,_  
_𑀅𑀦𑁆𑀯𑀸𑀬𑀺𑀓𑀸 𑀧𑀜𑁆𑀜𑀯𑀢𑁄 𑀪𑀯𑀦𑁆𑀢𑀺”𑁇_  


(82.)

84\. _“𑀲𑀼𑀪𑀸𑀲𑀺𑀢𑀁 𑀢𑁂 𑀅𑀦𑀼𑀫𑁄𑀤𑀺𑀬𑀸𑀦,_  
_𑀅𑀜𑁆𑀜𑀁 𑀢𑀁 𑀧𑀼𑀘𑁆𑀙𑀸𑀫𑀺 𑀢𑀤𑀺𑀗𑁆𑀖 𑀩𑁆𑀭𑀽𑀳𑀺;_  
_𑀓𑀣𑀁𑀓𑀭𑁄 𑀓𑀺𑀦𑁆𑀢𑀺𑀓𑀭𑁄 𑀓𑀺𑀫𑀸𑀘𑀭𑀁,_  
_𑀓𑀺𑀁 𑀲𑁂𑀯𑀫𑀸𑀦𑁄 𑀮𑀪𑀢𑀻𑀥 𑀧𑀜𑁆𑀜𑀁;_  
_𑀧𑀜𑁆𑀜𑀸𑀬 𑀤𑀸𑀦𑀺 𑀧𑀝𑀺𑀧𑀤𑀁 𑀯𑀤𑁂𑀳𑀺,_  
_𑀓𑀣𑀁𑀓𑀭𑁄 𑀧𑀜𑁆𑀜𑀯𑀸 𑀳𑁄𑀢𑀺 𑀫𑀘𑁆𑀘𑁄”𑁇_  


(83.)

85\. _“𑀲𑁂𑀯𑁂𑀣 𑀯𑀼𑀤𑁆𑀥𑁂 𑀦𑀺𑀧𑀼𑀡𑁂 𑀩𑀳𑀼𑀲𑁆𑀲𑀼𑀢𑁂,_  
_𑀉𑀕𑁆𑀕𑀸𑀳𑀓𑁄 𑀘 𑀧𑀭𑀺𑀧𑀼𑀘𑁆𑀙𑀓𑁄 𑀲𑀺𑀬𑀸;_  
_𑀲𑀼𑀡𑁂𑀬𑁆𑀬 𑀲𑀓𑁆𑀓𑀘𑁆𑀘 𑀲𑀼𑀪𑀸𑀲𑀺𑀢𑀸𑀦𑀺,_  
_𑀏𑀯𑀁𑀓𑀭𑁄 𑀧𑀜𑁆𑀜𑀯𑀸 𑀳𑁄𑀢𑀺 𑀫𑀘𑁆𑀘𑁄𑁇_  


(84.)

86\. _𑀲 𑀧𑀜𑁆𑀜𑀯𑀸 𑀓𑀸𑀫𑀕𑀼𑀡𑁂 𑀅𑀯𑁂𑀓𑁆𑀔𑀢𑀺,_  
_𑀅𑀦𑀺𑀘𑁆𑀘𑀢𑁄 𑀤𑀼𑀓𑁆𑀔𑀢𑁄 𑀭𑁄𑀕𑀢𑁄 𑀘;_  
_𑀏𑀯𑀁 𑀯𑀺𑀧𑀲𑁆𑀲𑀻 𑀧𑀚𑀳𑀸𑀢𑀺 𑀙𑀦𑁆𑀤𑀁,_  
_𑀤𑀼𑀓𑁆𑀔𑁂𑀲𑀼 𑀓𑀸𑀫𑁂𑀲𑀼 𑀫𑀳𑀩𑁆𑀪𑀬𑁂𑀲𑀼𑁇_  


(85.)

87\. _𑀲 𑀯𑀻𑀢𑀭𑀸𑀕𑁄 𑀧𑀯𑀺𑀦𑁂𑀬𑁆𑀬 𑀤𑁄𑀲𑀁,_  
_𑀫𑁂𑀢𑁆𑀢𑀁 𑀘𑀺𑀢𑁆𑀢𑀁 𑀪𑀸𑀯𑀬𑁂 𑀅𑀧𑁆𑀧𑀫𑀸𑀡𑀁;_  
_𑀲𑀩𑁆𑀩𑁂𑀲𑀼 𑀪𑀽𑀢𑁂𑀲𑀼 𑀦𑀺𑀥𑀸𑀬 𑀤𑀡𑁆𑀟𑀁,_  
_𑀅𑀦𑀺𑀦𑁆𑀤𑀺𑀢𑁄 𑀩𑁆𑀭𑀳𑁆𑀫𑀫𑀼𑀧𑁂𑀢𑀺 𑀞𑀸𑀦𑀁”𑁇_  


(86.)

88\. _“𑀫𑀳𑀢𑁆𑀣𑀺𑀬𑀁 𑀆𑀕𑀫𑀦𑀁 𑀅𑀳𑁄𑀲𑀺,_  
_𑀢𑀯𑀫𑀝𑁆𑀞𑀓𑀸 𑀪𑀻𑀫𑀭𑀣𑀲𑁆𑀲 𑀘𑀸𑀧𑀺;_  
_𑀓𑀸𑀮𑀺𑀗𑁆𑀕𑀭𑀸𑀚𑀲𑁆𑀲 𑀘 𑀉𑀕𑁆𑀕𑀢𑀲𑁆𑀲,_  
_𑀲𑀩𑁆𑀩𑁂𑀲 𑀯𑁄 𑀓𑀸𑀫𑀭𑀸𑀕𑁄 𑀧𑀳𑀻𑀦𑁄”𑁇_  


(87.)

89\. _“𑀏𑀯𑀫𑁂𑀢𑀁 𑀧𑀭𑀘𑀺𑀢𑁆𑀢𑀯𑁂𑀤𑀺,_  
_𑀲𑀩𑁆𑀩𑁂𑀲 𑀦𑁄 𑀓𑀸𑀫𑀭𑀸𑀕𑁄 𑀧𑀳𑀻𑀦𑁄;_  
_𑀓𑀭𑁄𑀳𑀺 𑀑𑀓𑀸𑀲𑀫𑀦𑀼𑀕𑁆𑀕𑀳𑀸𑀬,_  
_𑀬𑀣𑀸 𑀕𑀢𑀺𑀁 𑀢𑁂 𑀅𑀪𑀺𑀲𑀫𑁆𑀪𑀯𑁂𑀫”𑁇_  


(88.)

90\. _“𑀓𑀭𑁄𑀫𑀺 𑀑𑀓𑀸𑀲𑀫𑀦𑀼𑀕𑁆𑀕𑀳𑀸𑀬,_  
_𑀢𑀣𑀸 𑀳𑀺 𑀯𑁄 𑀓𑀸𑀫𑀭𑀸𑀕𑁄 𑀧𑀳𑀻𑀦𑁄;_  
_𑀨𑀭𑀸𑀣 𑀓𑀸𑀬𑀁 𑀯𑀺𑀧𑀼𑀮𑀸𑀬 𑀧𑀻𑀢𑀺𑀬𑀸,_  
_𑀬𑀣𑀸 𑀕𑀢𑀺𑀁 𑀫𑁂 𑀅𑀪𑀺𑀲𑀫𑁆𑀪𑀯𑁂𑀣”𑁇_  


(89.)

91\. _“𑀲𑀩𑁆𑀩𑀁 𑀓𑀭𑀺𑀲𑁆𑀲𑀸𑀫 𑀢𑀯𑀸𑀦𑀼𑀲𑀸𑀲𑀦𑀺𑀁,_  
_𑀬𑀁 𑀬𑀁 𑀢𑀼𑀯𑀁 𑀯𑀓𑁆𑀔𑀲𑀺 𑀪𑀽𑀭𑀺𑀧𑀜𑁆𑀜;_  
_𑀨𑀭𑀸𑀫 𑀓𑀸𑀬𑀁 𑀯𑀺𑀧𑀼𑀮𑀸𑀬 𑀧𑀻𑀢𑀺𑀬𑀸,_  
_𑀬𑀣𑀸 𑀕𑀢𑀺𑀁 𑀢𑁂 𑀅𑀪𑀺𑀲𑀫𑁆𑀪𑀯𑁂𑀫”𑁇_  


(90.)

92\. _“𑀓𑀢𑀸𑀬 𑀯𑀘𑁆𑀙𑀲𑁆𑀲 𑀓𑀺𑀲𑀲𑁆𑀲 𑀧𑀽𑀚𑀸,_  
_𑀕𑀘𑁆𑀙𑀦𑁆𑀢𑀼 𑀪𑁄𑀦𑁆𑀢𑁄 𑀇𑀲𑀬𑁄 𑀲𑀸𑀥𑀼𑀭𑀽𑀧𑀸;_  
_𑀛𑀸𑀦𑁂 𑀭𑀢𑀸 𑀳𑁄𑀣 𑀲𑀤𑀸 𑀲𑀫𑀸𑀳𑀺𑀢𑀸,_  
_𑀏𑀲𑀸 𑀭𑀢𑀻 𑀧𑀩𑁆𑀩𑀚𑀺𑀢𑀲𑁆𑀲 𑀲𑁂𑀝𑁆𑀞𑀸”𑁇_  


(91.)

93\. _𑀲𑀼𑀢𑁆𑀯𑀸𑀦 𑀕𑀸𑀣𑀸 𑀧𑀭𑀫𑀢𑁆𑀣𑀲𑀁𑀳𑀺𑀢𑀸,_  
_𑀲𑀼𑀪𑀸𑀲𑀺𑀢𑀸 𑀇𑀲𑀺𑀦𑀸 𑀧𑀡𑁆𑀟𑀺𑀢𑁂𑀦;_  
_𑀢𑁂 𑀯𑁂𑀤𑀚𑀸𑀢𑀸 𑀅𑀦𑀼𑀫𑁄𑀤𑀫𑀸𑀦𑀸,_  
_𑀧𑀓𑁆𑀓𑀸𑀫𑀼 𑀤𑁂𑀯𑀸 𑀤𑁂𑀯𑀧𑀼𑀭𑀁 𑀬𑀲𑀲𑁆𑀲𑀺𑀦𑁄𑁇_  


(92.)

94\. _𑀕𑀸𑀣𑀸 𑀇𑀫𑀸 𑀅𑀢𑁆𑀣𑀯𑀢𑀻 𑀲𑀼𑀩𑁆𑀬𑀜𑁆𑀚𑀦𑀸,_  
_𑀲𑀼𑀪𑀸𑀲𑀺𑀢𑀸 𑀇𑀲𑀺𑀦𑀸 𑀧𑀡𑁆𑀟𑀺𑀢𑁂𑀦;_  
_𑀬𑁄 𑀓𑁄𑀘𑀺𑀫𑀸 𑀅𑀝𑁆𑀞𑀺𑀓𑀢𑁆𑀯𑀸 𑀲𑀼𑀡𑁂𑀬𑁆𑀬,_  
_𑀮𑀪𑁂𑀣 𑀧𑀼𑀩𑁆𑀩𑀸𑀧𑀭𑀺𑀬𑀁 𑀯𑀺𑀲𑁂𑀲𑀁;_  
_𑀮𑀤𑁆𑀥𑀸𑀦 𑀧𑀼𑀩𑁆𑀩𑀸𑀧𑀭𑀺𑀬𑀁 𑀯𑀺𑀲𑁂𑀲𑀁,_  
_𑀅𑀤𑀲𑁆𑀲𑀦𑀁 𑀫𑀘𑁆𑀘𑀼𑀭𑀸𑀚𑀲𑁆𑀲 𑀕𑀘𑁆𑀙𑁂𑁇_  


(93.)

95\. _“𑀲𑀸𑀮𑀺𑀲𑁆𑀲𑀭𑁄 𑀲𑀸𑀭𑀺𑀧𑀼𑀢𑁆𑀢𑁄,_  
_𑀫𑁂𑀡𑁆𑀟𑀺𑀲𑁆𑀲𑀭𑁄 𑀘 𑀓𑀲𑁆𑀲𑀧𑁄;_  
_𑀧𑀩𑁆𑀩𑀢𑁄 𑀅𑀦𑀼𑀭𑀼𑀤𑁆𑀥𑁄 𑀘,_  
_𑀓𑀘𑁆𑀘𑀸𑀬𑀦𑁄 𑀘 𑀤𑁂𑀯𑀮𑁄𑁇_  


(94.)

96\. _𑀅𑀦𑀼𑀲𑀺𑀲𑁆𑀲𑁄 𑀘 𑀆𑀦𑀦𑁆𑀤𑁄,_  
_𑀓𑀺𑀲𑀯𑀘𑁆𑀙𑁄 𑀘 𑀓𑁄𑀮𑀺𑀢𑁄;_  
_𑀦𑀸𑀭𑀤𑁄 𑀉𑀤𑀸𑀬𑀺𑀢𑁆𑀣𑁂𑀭𑁄,_  
_𑀧𑀭𑀺𑀲𑀸 𑀩𑀼𑀤𑁆𑀥𑀧𑀭𑀺𑀲𑀸;_  
_𑀲𑀭𑀪𑀗𑁆𑀕𑁄 𑀮𑁄𑀓𑀦𑀸𑀣𑁄,_  
_𑀏𑀯𑀁 𑀥𑀸𑀭𑁂𑀣 𑀚𑀸𑀢𑀓𑀦𑁆”𑀢𑀺𑁇_  


---

97\. 𑀲𑀭𑀪𑀗𑁆𑀕𑀚𑀸𑀢𑀓𑀁 𑀤𑀼𑀢𑀺𑀬𑀁𑁇



[Go to previous page (17.1.1 Tesakuṇajātaka)](17.1.1.md) / [Go to parent page (17.1 Tesakuṇavagga)](../17.1.md) / [Go to next page (17.1.3 Alambusājātaka)](17.1.3.md)


