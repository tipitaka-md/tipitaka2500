---
title: 2.6.6.4--9 Saṃyojanagocchakādi
path: /tipitaka/31Dht/2/2.6/2.6.6/2.6.6.4--9
ref: 271013
breadcrumbs:
  - name: Home
    link: /
  - name: 31Dht Dhātukathāpāḷi
    link: /tipitaka/31Dht
  - name: 2 Niddesa
    link: /tipitaka/31Dht/2
  - name: 2.6 Chaṭṭhanaya Sampayogavippayogapadaniddesa
    link: /tipitaka/31Dht/2/2.6
  - name: 2.6.6 Duka
    link: /tipitaka/31Dht/2/2.6/2.6.6
prevL: /tipitaka/31Dht/2/2.6/2.6.6/2.6.6.3
upL: /tipitaka/31Dht/2/2.6/2.6.6
nextL: /tipitaka/31Dht/2/2.6/2.6.6/2.6.6.10
---

# 2.6.6.4--9 Saṃyojanagocchakādi

### Niddesa

### Chaṭṭhanaya Sampayogavippayogapadaniddesa

### Duka

### Saṃyojanagocchakādi

(286.)

363. Saṃyojanā dhammā…  ganthā dhammā…  oghā dhammā…  yogā dhammā…  nīvaraṇā dhammā…  parāmāsā dhammā…  parāmāsā ceva parāmaṭṭhā ca dhammā tīhi khandhehi ekenāyatanena ekāya dhātuyā sampayuttā; ekena khandhena ekenāyatanena ekāya dhātuyā kehici sampayuttā. Katihi vippayuttā? Ekena khandhena dasahāyatanehi soḷasahi dhātūhi vippayuttā; ekenāyatanena ekāya dhātuyā kehici vippayuttā.

(287.)

364. Aparāmaṭṭhā dhammā…  parāmāsavippayuttā aparāmaṭṭhā dhammā sampayuttāti? Natthi. Katihi vippayuttā? Na kehici khandhehi na kehici āyatanehi chahi dhātūhi vippayuttā.

(288.)

365. Parāmāsasampayuttā dhammā ekena khandhena ekenāyatanena ekāya dhātuyā kehici sampayuttā. Katihi vippayuttā? Ekena khandhena dasahāyatanehi soḷasahi dhātūhi vippayuttā; ekenāyatanena ekāya dhātuyā kehici vippayuttā.


