
[Home](/) / [31Dht Dhātukathāpāḷi](../../../31Dht.md) / [2 Niddesa](../../2.md) / [2.14 Cuddasamanaya Vippayuttenasaṅgahitāsaṅgahitapadaniddesa](../2.14.md)

# 2.14.4 Tika

* Niddesa

* Cuddasamanaya Vippayuttenasaṅgahitāsaṅgahitapadaniddesa

* Tika

(474.)

595\. Kusalehi dhammehi ye dhammā…  akusalehi dhammehi ye dhammā…  sukhāya vedanāya sampayuttehi dhammehi ye dhammā…  dukkhāya vedanāya sampayuttehi dhammehi ye dhammā vippayuttā…  te dhammā asaṅkhataṃ khandhato ṭhapetvā pañcahi khandhehi dvādasahāyatanehi aṭṭhārasahi dhātūhi saṅgahitā. Katihi asaṅgahitā? Na kehici khandhehi na kehici āyatanehi na kāhici dhātūhi asaṅgahitā.

(475.)

596\. Abyākatehi dhammehi ye dhammā vippayuttā…  te dhammā catūhi khandhehi dvīhāyatanehi dvīhi dhātūhi saṅgahitā. Katihi asaṅgahitā? Ekena khandhena dasahāyatanehi soḷasahi dhātūhi asaṅgahitā. (1)

(476.)

597\. Adukkhamasukhāya vedanāya sampayuttehi dhammehi ye dhammā…  vipākehi dhammehi ye dhammā vippayuttā…  te dhammā asaṅkhataṃ khandhato ṭhapetvā pañcahi khandhehi dvādasahāyatanehi terasahi dhātūhi saṅgahitā. Katihi asaṅgahitā? Na kehici khandhehi na kehici āyatanehi pañcahi dhātūhi asaṅgahitā. (2)

(477.)

598\. Vipākadhammadhammehi ye dhammā…  saṃkiliṭṭhasaṃkilesikehi dhammehi ye dhammā vippayuttā…  te dhammā asaṅkhataṃ khandhato ṭhapetvā pañcahi khandhehi dvādasahāyatanehi aṭṭhārasahi dhātūhi saṅgahitā. Katihi asaṅgahitā? Na kehici khandhehi na kehici āyatanehi na kāhici dhātūhi asaṅgahitā.

(478.)

599\. Nevavipākanavipākadhammadhammehi ye dhammā…  anupādinnupādāniyehi dhammehi ye dhammā…  anupādinnaanupādāniyehi dhammehi ye dhammā…  asaṃkiliṭṭhaasaṃkilesikehi dhammehi ye dhammā vippayuttā…  te dhammā catūhi khandhehi dvīhāyatanehi aṭṭhahi dhātūhi saṅgahitā. Katihi asaṅgahitā? Ekena khandhena dasahāyatanehi dasahi dhātūhi asaṅgahitā. (3)

(479.)

600\. Upādinnupādāniyehi dhammehi ye dhammā vippayuttā…  te dhammā catūhi khandhehi dvīhāyatanehi tīhi dhātūhi saṅgahitā. Katihi asaṅgahitā? Ekena khandhena dasahāyatanehi pannarasahi dhātūhi asaṅgahitā. (4)

(480.)

601\. Asaṃkiliṭṭhasaṃkilesikehi dhammehi ye dhammā vippayuttā…  te dhammā catūhi khandhehi dvīhāyatanehi dvīhi dhātūhi saṅgahitā. Katihi asaṅgahitā? Ekena khandhena dasahāyatanehi soḷasahi dhātūhi asaṅgahitā. (5)

(481.)

602\. Savitakkasavicārehi dhammehi ye dhammā vippayuttā…  te dhammā asaṅkhataṃ khandhato ṭhapetvā pañcahi khandhehi dvādasahāyatanehi sattarasahi dhātūhi saṅgahitā. Katihi asaṅgahitā? Na kehici khandhehi na kehici āyatanehi ekāya dhātuyā asaṅgahitā.

(482.)

603\. Avitakkavicāramattehi dhammehi ye dhammā…  pītisahagatehi dhammehi ye dhammā…  sukhasahagatehi dhammehi ye dhammā vippayuttā…  te dhammā asaṅkhataṃ khandhato ṭhapetvā pañcahi khandhehi dvādasahāyatanehi aṭṭhārasahi dhātūhi saṅgahitā. Katihi asaṅgahitā? Na kehici khandhehi na kehici āyatanehi na kāhici dhātūhi asaṅgahitā.

(483.)

604\. Avitakkaavicārehi dhammehi ye dhammā vippayuttā…  te dhammā catūhi khandhehi dvīhāyatanehi tīhi dhātūhi saṅgahitā. Katihi asaṅgahitā? Ekena khandhena dasahāyatanehi pannarasahi dhātūhi asaṅgahitā. (6)

(484.)

605\. Upekkhāsahagatehi dhammehi ye dhammā vippayuttā…  te dhammā asaṅkhataṃ khandhato ṭhapetvā pañcahi khandhehi dvādasahāyatanehi terasahi dhātūhi saṅgahitā. Katihi asaṅgahitā? Na kehici khandhehi na kehici āyatanehi pañcahi dhātūhi asaṅgahitā. (7)

(485.)

606\. Dassanena pahātabbehi dhammehi ye dhammā…  bhāvanāya pahātabbehi dhammehi ye dhammā…  dassanena pahātabbahetukehi dhammehi ye dhammā…  bhāvanāya pahātabbahetukehi dhammehi ye dhammā…  ācayagāmīhi dhammehi ye dhammā…  apacayagāmīhi dhammehi ye dhammā…  sekkhehi dhammehi ye dhammā…  asekkhehi dhammehi ye dhammā…  mahaggatehi dhammehi ye dhammā vippayuttā…  te dhammā asaṅkhataṃ khandhato ṭhapetvā pañcahi khandhehi dvādasahāyatanehi aṭṭhārasahi dhātūhi saṅgahitā. Katihi asaṅgahitā? Na kehici khandhehi na kehici āyatanehi na kāhici dhātūhi asaṅgahitā.

(486.)

607\. Neva dassanena na bhāvanāya pahātabbehi dhammehi ye dhammā…  neva dassanena na bhāvanāya pahātabbahetukehi dhammehi ye dhammā…  nevācayagāmināpacayagāmīhi dhammehi ye dhammā…  nevasekkhanāsekkhehi dhammehi ye dhammā…  parittehi dhammehi ye dhammā vippayuttā…  te dhammā catūhi khandhehi dvīhāyatanehi dvīhi dhātūhi saṅgahitā. Katihi asaṅgahitā? Ekena khandhena dasahāyatanehi soḷasahi dhātūhi asaṅgahitā.

(487.)

608\. Appamāṇehi dhammehi ye dhammā…  paṇītehi dhammehi ye dhammā vippayuttā…  te dhammā catūhi khandhehi dvīhāyatanehi aṭṭhahi dhātūhi saṅgahitā. Katihi asaṅgahitā? Ekena khandhena dasahāyatanehi dasahi dhātūhi asaṅgahitā.

(488.)

609\. Parittārammaṇehi dhammehi ye dhammā vippayuttā…  te dhammā asaṅkhataṃ khandhato ṭhapetvā pañcahi khandhehi dvādasahāyatanehi dvādasahi dhātūhi saṅgahitā. Katihi asaṅgahitā? Na kehici khandhehi na kehici āyatanehi chahi dhātūhi asaṅgahitā.

(489.)

610\. Mahaggatārammaṇehi dhammehi ye dhammā…  appamāṇārammaṇehi dhammehi ye dhammā…  hīnehi dhammehi ye dhammā…  micchattaniyatehi dhammehi ye dhammā…  sammattaniyatehi dhammehi ye dhammā…  maggārammaṇehi dhammehi ye dhammā…  maggahetukehi dhammehi ye dhammā…  maggādhipatīhi dhammehi ye dhammā vippayuttā…  te dhammā asaṅkhataṃ khandhato ṭhapetvā pañcahi khandhehi dvādasahāyatanehi aṭṭhārasahi dhātūhi saṅgahitā. Katihi asaṅgahitā? Na kehici khandhehi na kehici āyatanehi na kāhici dhātūhi asaṅgahitā.

(490.)

611\. Majjhimehi dhammehi ye dhammā…  aniyatehi dhammehi ye dhammā vippayuttā…  te dhammā catūhi khandhehi dvīhāyatanehi dvīhi dhātūhi saṅgahitā. Katihi asaṅgahitā? Ekena khandhena dasahāyatanehi soḷasahi dhātūhi asaṅgahitā. (8--16)

(491.)

612\. Uppannehi dhammehi ye dhammā…  anuppannehi dhammehi ye dhammā…  uppādīhi dhammehi ye dhammā…  atītehi dhammehi ye dhammā…  anāgatehi dhammehi ye dhammā…  paccuppannehi dhammehi ye dhammā…  ajjhattehi dhammehi ye dhammā…  bahiddhāhi dhammehi ye dhammā…  sanidassanasappaṭighehi dhammehi ye dhammā…  anidassanasappaṭighehi dhammehi ye dhammā vippayuttā…  te dhammā catūhi khandhehi dvīhāyatanehi aṭṭhahi dhātūhi saṅgahitā. Katihi asaṅgahitā? Ekena khandhena dasahāyatanehi dasahi dhātūhi asaṅgahitā.

(492.)

613\. Atītārammaṇehi dhammehi ye dhammā…  anāgatārammaṇehi dhammehi ye dhammā…  ajjhattārammaṇehi dhammehi ye dhammā…  bahiddhārammaṇehi dhammehi ye dhammā vippayuttā…  te dhammā asaṅkhataṃ khandhato ṭhapetvā pañcahi khandhehi dvādasahāyatanehi aṭṭhārasahi dhātūhi saṅgahitā. Katihi asaṅgahitā? Na kehici khandhehi na kehici āyatanehi na kāhici dhātūhi asaṅgahitā.

(493.)

614\. Paccuppannārammaṇehi dhammehi ye dhammā…  ajjhattabahiddhārammaṇehi dhammehi ye dhammā vippayuttā…  te dhammā asaṅkhataṃ khandhato ṭhapetvā pañcahi khandhehi dvādasahāyatanehi dvādasahi dhātūhi saṅgahitā. Katihi asaṅgahitā? Na kehici khandhehi na kehici āyatanehi chahi dhātūhi asaṅgahitā. (17--22)

[Go to previous page (2.14.3 Phassādisattaka)](2.14.3.md) / [Go to parent page (2.14 Cuddasamanaya Vippayuttenasaṅgahitāsaṅgahitapadaniddesa)](../2.14.md) / [Go to next page (2.14.5 Duka)](2.14.5.md)


