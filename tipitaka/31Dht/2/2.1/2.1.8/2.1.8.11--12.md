
[Home](/) / [31Dht Dhātukathāpāḷi](../../../../31Dht.md) / [2 Niddesa](../../../2.md) / [2.1 Paṭhamanaya saṅgahāsaṅgahapadaniddesa](../../2.1.md) / [2.1.8 Duka](../2.1.8.md)

# 2.1.8.11--12 Upādānagocchakādi

* Niddesa

* Paṭhamanaya saṅgahāsaṅgahapadaniddesa

* Duka

* Upādānagocchakādi

(153.)

199\. Upādānā dhammā…  kilesā dhammā…  kilesā ceva saṃkilesikā ca dhammā…  kilesā ceva saṃkiliṭṭhā ca dhammā…  kilesā ceva kilesasampayuttā ca dhammā ekena khandhena ekenāyatanena ekāya dhātuyā saṅgahitā. Katihi asaṅgahitā? Catūhi khandhehi ekādasahāyatanehi sattarasahi dhātūhi asaṅgahitā.

(154.)

200\. No kilesā dhammā…  asaṃkiliṭṭhā dhammā…  kilesavippayuttā dhammā asaṅkhataṃ khandhato ṭhapetvā pañcahi khandhehi dvādasahāyatanehi aṭṭhārasahi dhātūhi saṅgahitā. Katihi asaṅgahitā? Na kehici khandhehi na kehici āyatanehi na kāhici dhātūhi asaṅgahitā.

(155.)

201\. Saṃkilesikā dhammā…  saṃkilesikā ceva no ca kilesā dhammā…  kilesavippayuttā saṃkilesikā dhammā pañcahi khandhehi dvādasahāyatanehi aṭṭhārasahi dhātūhi saṅgahitā. Katihi asaṅgahitā? Na kehici khandhehi na kehici āyatanehi na kāhici dhātūhi asaṅgahitā.

(156.)

202\. Asaṃkilesikā dhammā…  kilesavippayuttā asaṃkilesikā dhammā asaṅkhataṃ khandhato ṭhapetvā catūhi khandhehi dvīhāyatanehi dvīhi dhātūhi saṅgahitā. Katihi asaṅgahitā? Ekena khandhena dasahāyatanehi soḷasahi dhātūhi asaṅgahitā.

(157.)

203\. Saṃkiliṭṭhā dhammā…  kilesasampayuttā dhammā…  saṃkiliṭṭhā ceva no ca kilesā dhammā…  kilesasampayuttā ceva no ca kilesā dhammā catūhi khandhehi dvīhāyatanehi dvīhi dhātūhi saṅgahitā. Katihi asaṅgahitā? Ekena khandhena dasahāyatanehi soḷasahi dhātūhi asaṅgahitā.

[Go to previous page (2.1.8.10 Mahantaraduka)](2.1.8.10.md) / [Go to parent page (2.1.8 Duka)](../2.1.8.md) / [Go to next page (2.1.8.13 Piṭṭhiduka)](2.1.8.13.md)


