---
title: 2.1.8.4--9 Saṃyojanagocchakādi
path: /tipitaka/31Dht/2/2.1/2.1.8/2.1.8.4--9
ref: 271001
breadcrumbs:
  - name: Home
    link: /
  - name: 31Dht Dhātukathāpāḷi
    link: /tipitaka/31Dht
  - name: 2 Niddesa
    link: /tipitaka/31Dht/2
  - name: 2.1 Paṭhamanaya saṅgahāsaṅgahapadaniddesa
    link: /tipitaka/31Dht/2/2.1
  - name: 2.1.8 Duka
    link: /tipitaka/31Dht/2/2.1/2.1.8
prevL: /tipitaka/31Dht/2/2.1/2.1.8/2.1.8.3
upL: /tipitaka/31Dht/2/2.1/2.1.8
nextL: /tipitaka/31Dht/2/2.1/2.1.8/2.1.8.10
---

# 2.1.8.4--9 Saṃyojanagocchakādi

### Niddesa

### Paṭhamanaya saṅgahāsaṅgahapadaniddesa

### Duka

### Saṃyojanagocchakādi

(130.)

176. Saṃyojanā dhammā…  ganthā dhammā…  oghā dhammā…  yogā dhammā…  nīvaraṇā dhammā…  parāmāsā dhammā…  parāmāsā ceva parāmaṭṭhā ca dhammā ekena khandhena ekenāyatanena ekāya dhātuyā saṅgahitā. Katihi asaṅgahitā? Catūhi khandhehi ekādasahāyatanehi sattarasahi dhātūhi asaṅgahitā.

(131.)

177. No parāmāsā dhammā…  parāmāsavippayuttā dhammā asaṅkhataṃ khandhato ṭhapetvā pañcahi khandhehi dvādasahāyatanehi aṭṭhārasahi dhātūhi saṅgahitā. Katihi asaṅgahitā? Na kehici khandhehi na kehici āyatanehi na kāhici dhātūhi asaṅgahitā.

(132.)

178. Parāmaṭṭhā dhammā…  parāmaṭṭhā ceva no ca parāmāsā dhammā…  parāmāsavippayuttā parāmaṭṭhā dhammā pañcahi khandhehi dvādasahāyatanehi aṭṭhārasahi dhātūhi saṅgahitā. Katihi asaṅgahitā? Na kehici khandhehi na kehici āyatanehi na kāhici dhātūhi asaṅgahitā.

(133.)

179. Aparāmaṭṭhā dhammā…  parāmāsavippayuttā aparāmaṭṭhā dhammā asaṅkhataṃ khandhato ṭhapetvā catūhi khandhehi dvīhāyatanehi dvīhi dhātūhi saṅgahitā. Katihi asaṅgahitā? Ekena khandhena dasahāyatanehi soḷasahi dhātūhi asaṅgahitā.

(134.)

180. Parāmāsasampayuttā dhammā catūhi khandhehi dvīhāyatanehi dvīhi dhātūhi saṅgahitā. Katihi asaṅgahitā? Ekena khandhena dasahāyatanehi soḷasahi dhātūhi asaṅgahitā.


