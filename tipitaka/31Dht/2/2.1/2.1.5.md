
[Home](/) / [31Dht Dhātukathāpāḷi](../../../31Dht.md) / [2 Niddesa](../../2.md) / [2.1 Paṭhamanaya saṅgahāsaṅgahapadaniddesa](../2.1.md)

# 2.1.5 Indriya

* Niddesa

* Paṭhamanaya saṅgahāsaṅgahapadaniddesa

* Indriya

(50.)

94\. Cakkhundriyaṃ katihi khandhehi katihāyatanehi katihi dhātūhi saṅgahitaṃ? Cakkhundriyaṃ ekena khandhena ekenāyatanena ekāya dhātuyā saṅgahitaṃ. Katihi asaṅgahitaṃ? Catūhi khandhehi ekādasahāyatanehi sattarasahi dhātūhi asaṅgahitaṃ.

(51.)

95\. Sotindriyaṃ…  ghānindriyaṃ…  jivhindriyaṃ…  kāyindriyaṃ…  itthindriyaṃ…  purisindriyaṃ ekena khandhena ekenāyatanena ekāya dhātuyā saṅgahitaṃ. Katihi asaṅgahitaṃ? Catūhi khandhehi ekādasahāyatanehi sattarasahi dhātūhi asaṅgahitaṃ.

(52.)

96\. Manindriyaṃ ekena khandhena ekenāyatanena sattahi dhātūhi saṅgahitaṃ. Katihi asaṅgahitaṃ? Catūhi khandhehi ekādasahāyatanehi ekādasahi dhātūhi asaṅgahitaṃ.

(53.)

97\. Jīvitindriyaṃ dvīhi khandhehi ekenāyatanena ekāya dhātuyā saṅgahitaṃ. Katihi asaṅgahitaṃ? Tīhi khandhehi ekādasahāyatanehi sattarasahi dhātūhi asaṅgahitaṃ.

(54.)

98\. Sukhindriyaṃ…  dukkhindriyaṃ…  somanassindriyaṃ…  domanassindriyaṃ…  upekkhindriyaṃ…  saddhindriyaṃ…  vīriyindriyaṃ…  satindriyaṃ…  samādhindriyaṃ…  paññindriyaṃ…  anaññātaññassāmītindriyaṃ…  aññindriyaṃ…  aññātāvindriyaṃ ekena khandhena ekenāyatanena ekāya dhātuyā saṅgahitaṃ. Katihi asaṅgahitaṃ? Catūhi khandhehi ekādasahāyatanehi sattarasahi dhātūhi asaṅgahitaṃ.

---

99\. (Ekamūlakaṃ.)



(55.)

100\. Cakkhundriyañca sotindriyañca ekena khandhena dvīhāyatanehi dvīhi dhātūhi saṅgahitā. Katihi asaṅgahitā? Catūhi khandhehi dasahāyatanehi soḷasahi dhātūhi asaṅgahitā.

(56.)

101\. Cakkhundriyañca ghānindriyañca…  cakkhundriyañca jivhindriyañca…  cakkhundriyañca kāyindriyañca…  cakkhundriyañca itthindriyañca…  cakkhundriyañca purisindriyañca ekena khandhena dvīhāyatanehi dvīhi dhātūhi saṅgahitā. Katihi asaṅgahitā? Catūhi khandhehi dasahāyatanehi soḷasahi dhātūhi asaṅgahitā.

(57.)

102\. Cakkhundriyañca manindriyañca dvīhi khandhehi dvīhāyatanehi aṭṭhahi dhātūhi saṅgahitā. Katihi asaṅgahitā? Tīhi khandhehi dasahāyatanehi dasahi dhātūhi asaṅgahitā.

(58.)

103\. Cakkhundriyañca jīvitindriyañca dvīhi khandhehi dvīhāyatanehi dvīhi dhātūhi saṅgahitā. Katihi asaṅgahitā? Tīhi khandhehi dasahāyatanehi soḷasahi dhātūhi asaṅgahitā.

(59.)

104\. Cakkhundriyañca sukhindriyañca…  cakkhundriyañca dukkhindriyañca…  cakkhundriyañca somanassindriyañca…  cakkhundriyañca domanassindriyañca…  cakkhundriyañca upekkhindriyañca…  cakkhundriyañca saddhindriyañca…  cakkhundriyañca vīriyindriyañca…  cakkhundriyañca satindriyañca…  cakkhundriyañca samādhindriyañca…  cakkhundriyañca paññindriyañca…  cakkhundriyañca anaññātaññassāmītindriyañca…  cakkhundriyañca aññindriyañca…  cakkhundriyañca aññātāvindriyañca dvīhi khandhehi dvīhāyatanehi dvīhi dhātūhi saṅgahitā. Katihi asaṅgahitā? Tīhi khandhehi dasahāyatanehi soḷasahi dhātūhi asaṅgahitā.

---

105\. (Dukamūlakaṃ.)



(60.)

106\. Bāvīsatindriyāni katihi khandhehi katihāyatanehi katihi dhātūhi saṅgahitāni? Bāvīsatindriyāni catūhi khandhehi sattahāyatanehi terasahi dhātūhi saṅgahitāni. Katihi asaṅgahitāni? Ekena khandhena pañcahāyatanehi pañcahi dhātūhi asaṅgahitāni.

[Go to previous page (2.1.4 Sacca)](2.1.4.md) / [Go to parent page (2.1 Paṭhamanaya saṅgahāsaṅgahapadaniddesa)](../2.1.md) / [Go to next page (2.1.6 Paṭiccasamuppādādi)](2.1.6.md)


