
[Home](/) / [31Dht Dhātukathāpāḷi](../../../31Dht.md) / [2 Niddesa](../../2.md) / [2.1 Paṭhamanaya saṅgahāsaṅgahapadaniddesa](../2.1.md)

# 2.1.2 Āyatana

* Niddesa

* Paṭhamanaya saṅgahāsaṅgahapadaniddesa

* Āyatana

(22.)

56\. Cakkhāyatanaṃ katihi khandhehi katihāyatanehi katihi dhātūhi saṅgahitaṃ? Cakkhāyatanaṃ ekena khandhena ekenāyatanena ekāya dhātuyā saṅgahitaṃ. Katihi asaṅgahitaṃ? Catūhi khandhehi ekādasahāyatanehi sattarasahi dhātūhi asaṅgahitaṃ.

(23.)

57\. Sotāyatanaṃ…  ghānāyatanaṃ…  jivhāyatanaṃ…  kāyāyatanaṃ…  rūpāyatanaṃ…  saddāyatanaṃ…  gandhāyatanaṃ…  rasāyatanaṃ…  phoṭṭhabbāyatanaṃ…pe…  ekena khandhena ekenāyatanena ekāya dhātuyā saṅgahitaṃ. Katihi asaṅgahitaṃ? Catūhi khandhehi ekādasahāyatanehi sattarasahi dhātūhi asaṅgahitaṃ.

(24.)

58\. Manāyatanaṃ ekena khandhena ekenāyatanena sattahi dhātūhi saṅgahitaṃ. Katihi asaṅgahitaṃ? Catūhi khandhehi ekādasahāyatanehi ekādasahi dhātūhi asaṅgahitaṃ.

(25.)

59\. Dhammāyatanaṃ asaṅkhataṃ khandhato ṭhapetvā catūhi khandhehi ekenāyatanena ekāya dhātuyā saṅgahitaṃ. Katihi asaṅgahitaṃ? Ekena khandhena ekādasahāyatanehi sattarasahi dhātūhi asaṅgahitaṃ.

---

60\. (Ekamūlakaṃ.)



(26.)

61\. Cakkhāyatanañca sotāyatanañca ekena khandhena dvīhāyatanehi dvīhi dhātūhi saṅgahitā. Katihi asaṅgahitā? Catūhi khandhehi dasahāyatanehi soḷasahi dhātūhi asaṅgahitā.

(27.)

62\. Cakkhāyatanañca ghānāyatanañca…  cakkhāyatanañca jivhāyatanañca…  cakkhāyatanañca kāyāyatanañca…  cakkhāyatanañca rūpāyatanañca…  cakkhāyatanañca saddāyatanañca…  cakkhāyatanañca gandhāyatanañca…  cakkhāyatanañca rasāyatanañca…  cakkhāyatanañca phoṭṭhabbāyatanañca ekena khandhena dvīhāyatanehi dvīhi dhātūhi saṅgahitā. Katihi asaṅgahitā? Catūhi khandhehi dasahāyatanehi soḷasahi dhātūhi asaṅgahitā.

(28.)

63\. Cakkhāyatanañca manāyatanañca dvīhi khandhehi dvīhāyatanehi aṭṭhahi dhātūhi saṅgahitā. Katihi asaṅgahitā? Tīhi khandhehi dasahāyatanehi dasahi dhātūhi asaṅgahitā.

(29.)

64\. Cakkhāyatanañca dhammāyatanañca asaṅkhataṃ khandhato ṭhapetvā catūhi khandhehi dvīhāyatanehi dvīhi dhātūhi saṅgahitā. Katihi asaṅgahitā? Ekena khandhena dasahāyatanehi soḷasahi dhātūhi asaṅgahitā.

---

65\. (Dukamūlakaṃ.)



(30.)

66\. Dvādasāyatanāni katihi khandhehi katihāyatanehi katihi dhātūhi saṅgahitā? Dvādasāyatanāni asaṅkhataṃ khandhato ṭhapetvā pañcahi khandhehi dvādasahāyatanehi aṭṭhārasahi dhātūhi saṅgahitā. Katihi asaṅgahitā? Na kehici khandhehi na kehici āyatanehi na kāhici dhātūhi asaṅgahitā.

---

67\. (Dvādasakaṃ.)



[Go to previous page (2.1.1 Khandha)](2.1.1.md) / [Go to parent page (2.1 Paṭhamanaya saṅgahāsaṅgahapadaniddesa)](../2.1.md) / [Go to next page (2.1.3 Dhātu)](2.1.3.md)


