
[Home](/) / [31Dht Dhātukathāpāḷi](../../31Dht.md) / [2 Niddesa](../2.md)

# 2.7 Sattamanaya Sampayuttenavippayuttapadaniddesa

* Niddesa

* Sattamanaya Sampayuttenavippayuttapadaniddesa

(306.)

387\. Vedanākkhandhena ye dhammā…  saññākkhandhena ye dhammā…  saṅkhārakkhandhena ye dhammā…  viññāṇakkhandhena ye dhammā…  manāyatanena ye dhammā sampayuttā, tehi dhammehi ye dhammā vippayuttā, te dhammā katihi khandhehi katihāyatanehi katihi dhātūhi vippayuttā? Te dhammā catūhi khandhehi ekenāyatanena sattahi dhātūhi vippayuttā; ekenāyatanena ekāya dhātuyā kehici vippayuttā.

(307.)

388\. Cakkhuviññāṇadhātuyā ye dhammā…pe…  manodhātuyā ye dhammā…  manoviññāṇadhātuyā ye dhammā sampayuttā, tehi dhammehi ye dhammā vippayuttā…  te dhammā na kehici khandhehi na kehici āyatanehi ekāya dhātuyā vippayuttā.

(308.)

389\. Manindriyena ye dhammā sampayuttā, tehi dhammehi ye dhammā vippayuttā…  te dhammā catūhi khandhehi ekenāyatanena sattahi dhātūhi vippayuttā; ekenāyatanena ekāya dhātuyā kehici vippayuttā.

(309.)

390\. Upekkhindriyena ye dhammā sampayuttā, tehi dhammehi ye dhammā vippayuttā…  te dhammā na kehici khandhehi na kehici āyatanehi pañcahi dhātūhi vippayuttā.

(310.)

391\. Saṅkhārapaccayā viññāṇena ye dhammā…  saḷāyatanapaccayā phassena ye dhammā…  phassapaccayā vedanāya ye dhammā…  phassena ye dhammā…  vedanāya ye dhammā…  saññāya ye dhammā…  cetanāya ye dhammā…  cittena ye dhammā…  manasikārena ye dhammā sampayuttā, tehi dhammehi ye dhammā vippayuttā…  te dhammā catūhi khandhehi ekenāyatanena sattahi dhātūhi vippayuttā; ekenāyatanena ekāya dhātuyā kehici vippayuttā.

(311.)

392\. Adhimokkhena ye dhammā sampayuttā, tehi dhammehi ye dhammā vippayuttā…  te dhammā na kehici khandhehi na kehici āyatanehi ekāya dhātuyā vippayuttā.

(312.)

393\. Adukkhamasukhāya vedanāya sampayuttehi dhammehi ye dhammā…  upekkhāsahagatehi dhammehi ye dhammā sampayuttā, tehi dhammehi ye dhammā vippayuttā…  te dhammā na kehici khandhehi na kehici āyatanehi pañcahi dhātūhi vippayuttā.

(313.)

394\. Savitakkasavicārehi dhammehi ye dhammā sampayuttā, tehi dhammehi ye dhammā vippayuttā…  te dhammā na kehici khandhehi na kehici āyatanehi ekāya dhātuyā vippayuttā.

(314.)

395\. Cittehi dhammehi ye dhammā…  cetasikehi dhammehi ye dhammā…  cittasampayuttehi dhammehi ye dhammā…  cittasaṃsaṭṭhehi dhammehi ye dhammā…  cittasaṃsaṭṭhasamuṭṭhānehi dhammehi ye dhammā…  cittasaṃsaṭṭhasamuṭṭhānasahabhūhi dhammehi ye dhammā…  cittasaṃsaṭṭhasamuṭṭhānānuparivattīhi dhammehi ye dhammā sampayuttā, tehi dhammehi ye dhammā vippayuttā…  te dhammā catūhi khandhehi ekenāyatanena sattahi dhātūhi vippayuttā; ekenāyatanena ekāya dhātuyā kehici vippayuttā.

(315.)

396\. Savitakkehi dhammehi ye dhammā…  savicārehi dhammehi ye dhammā sampayuttā, tehi dhammehi ye dhammā vippayuttā…  te dhammā na kehici khandhehi na kehici āyatanehi ekāya dhātuyā vippayuttā.

(316.)

397\. Upekkhāsahagatehi dhammehi ye dhammā sampayuttā, tehi dhammehi ye dhammā vippayuttā, te dhammā katihi khandhehi katihāyatanehi katihi dhātūhi vippayuttā? Te dhammā na kehici khandhehi na kehici āyatanehi pañcahi dhātūhi vippayuttā.

398\. _Khandhā caturo āyatanañca mekaṃ,_  
_Dhātūsu satta dvepi ca indriyato;_  
_Tayo paṭicca tathariva phassapañcamā,_  
_Adhimuccanā manasi tikesu tīṇi;_  
_Sattantarā dve ca manena yuttā,_  
_Vitakkavicāraṇā upekkhakāya cāti. [37]_  


---

399\. Sampayuttena vippayuttapadaniddeso sattamo.



[Go to previous page (2.6.6.13 Piṭṭhiduka)](2.6/2.6.6/2.6.6.13.md) / [Go to parent page (2 Niddesa)](../2.md) / [Go to next page (2.8 Aṭṭhamanaya Vippayuttenasampayuttapadaniddesa)](2.8.md)


