---
title: 4.2.4 Maṇiratana
path: /tipitaka/7D/4/4.2/4.2.4
ref: 273532
breadcrumbs:
  - name: Home
    link: /
  - name: 7D Mahāvaggapāḷi
    link: /tipitaka/7D
  - name: 4 Mahāsudassanasutta
    link: /tipitaka/7D/4
  - name: 4.2 Sattaratanasamannāgata
    link: /tipitaka/7D/4/4.2
prevL: /tipitaka/7D/4/4.2/4.2.3
upL: /tipitaka/7D/4/4.2
nextL: /tipitaka/7D/4/4.2/4.2.5
---

# 4.2.4 Maṇiratana

### Mahāsudassanasutta

### Sattaratanasamannāgata

### Maṇiratana

(248.)

545. Puna caparaṃ, ānanda, rañño mahāsudassanassa maṇiratanaṃ pāturahosi. So ahosi maṇi veḷuriyo subho jātimā aṭṭhaṃso suparikammakato accho vippasanno anāvilo sabbākārasampanno. Tassa kho panānanda, maṇiratanassa ābhā samantā yojanaṃ phuṭā ahosi. Bhūtapubbaṃ, ānanda, rājā mahāsudassano tameva maṇiratanaṃ vīmaṃsamāno caturaṅginiṃ senaṃ sannayhitvā maṇiṃ dhajaggaṃ āropetvā rattandhakāratimisāya pāyāsi. Ye kho panānanda, samantā gāmā ahesuṃ, te tenobhāsena kammante payojesuṃ divāti maññamānā. Rañño, ānanda, mahāsudassanassa evarūpaṃ maṇiratanaṃ pāturahosi.


