
[Home](/) / [7D Mahāvaggapāḷi](/tipitaka/7D.md) / [6 Mahāgovindasutta](/tipitaka/7D/6.md)

# 𑁬𑁇𑁬 𑀫𑀳𑀸𑀕𑁄𑀯𑀺𑀦𑁆𑀤𑀯𑀢𑁆𑀣𑀼

### 𑀫𑀳𑀸𑀕𑁄𑀯𑀺𑀦𑁆𑀤𑀲𑀼𑀢𑁆𑀢

### 𑀫𑀳𑀸𑀕𑁄𑀯𑀺𑀦𑁆𑀤𑀯𑀢𑁆𑀣𑀼

(305.)

686. 𑀅𑀣 𑀔𑁄, 𑀪𑁄, 𑀭𑀸𑀚𑀸 𑀤𑀺𑀲𑀫𑁆𑀧𑀢𑀺 𑀅𑀜𑁆𑀜𑀢𑀭𑀁 𑀧𑀼𑀭𑀺𑀲𑀁 𑀆𑀫𑀦𑁆𑀢𑁂𑀲𑀺—  “𑀏𑀳𑀺 𑀢𑁆𑀯𑀁, 𑀅𑀫𑁆𑀪𑁄 𑀧𑀼𑀭𑀺𑀲, 𑀬𑁂𑀦 𑀚𑁄𑀢𑀺𑀧𑀸𑀮𑁄 𑀫𑀸𑀡𑀯𑁄 𑀢𑁂𑀦𑀼𑀧𑀲𑀗𑁆𑀓𑀫; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀚𑁄𑀢𑀺𑀧𑀸𑀮𑀁 𑀫𑀸𑀡𑀯𑀁 𑀏𑀯𑀁 𑀯𑀤𑁂𑀳𑀺—  ‘𑀪𑀯𑀫𑀢𑁆𑀣𑀼 𑀪𑀯𑀦𑁆𑀢𑀁 𑀚𑁄𑀢𑀺𑀧𑀸𑀮𑀁, 𑀭𑀸𑀚𑀸 𑀤𑀺𑀲𑀫𑁆𑀧𑀢𑀺 𑀪𑀯𑀦𑁆𑀢𑀁 𑀚𑁄𑀢𑀺𑀧𑀸𑀮𑀁 𑀫𑀸𑀡𑀯𑀁 𑀆𑀫𑀦𑁆𑀢𑀬𑀢𑀺, 𑀭𑀸𑀚𑀸 𑀤𑀺𑀲𑀫𑁆𑀧𑀢𑀺 𑀪𑁄𑀢𑁄 𑀚𑁄𑀢𑀺𑀧𑀸𑀮𑀲𑁆𑀲 𑀫𑀸𑀡𑀯𑀲𑁆𑀲 𑀤𑀲𑁆𑀲𑀦𑀓𑀸𑀫𑁄’”𑀢𑀺𑁇 “𑀏𑀯𑀁, 𑀤𑁂𑀯𑀸”𑀢𑀺 𑀔𑁄, 𑀪𑁄, 𑀲𑁄 𑀧𑀼𑀭𑀺𑀲𑁄 𑀤𑀺𑀲𑀫𑁆𑀧𑀢𑀺𑀲𑁆𑀲 𑀭𑀜𑁆𑀜𑁄 𑀧𑀝𑀺𑀲𑁆𑀲𑀼𑀢𑁆𑀯𑀸 𑀬𑁂𑀦 𑀚𑁄𑀢𑀺𑀧𑀸𑀮𑁄 𑀫𑀸𑀡𑀯𑁄 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀚𑁄𑀢𑀺𑀧𑀸𑀮𑀁 𑀫𑀸𑀡𑀯𑀁 𑀏𑀢𑀤𑀯𑁄𑀘—  “𑀪𑀯𑀫𑀢𑁆𑀣𑀼 𑀪𑀯𑀦𑁆𑀢𑀁 𑀚𑁄𑀢𑀺𑀧𑀸𑀮𑀁, 𑀭𑀸𑀚𑀸 𑀤𑀺𑀲𑀫𑁆𑀧𑀢𑀺 𑀪𑀯𑀦𑁆𑀢𑀁 𑀚𑁄𑀢𑀺𑀧𑀸𑀮𑀁 𑀫𑀸𑀡𑀯𑀁 𑀆𑀫𑀦𑁆𑀢𑀬𑀢𑀺, 𑀭𑀸𑀚𑀸 𑀤𑀺𑀲𑀫𑁆𑀧𑀢𑀺 𑀪𑁄𑀢𑁄 𑀚𑁄𑀢𑀺𑀧𑀸𑀮𑀲𑁆𑀲 𑀫𑀸𑀡𑀯𑀲𑁆𑀲 𑀤𑀲𑁆𑀲𑀦𑀓𑀸𑀫𑁄”𑀢𑀺𑁇 “𑀏𑀯𑀁, 𑀪𑁄”𑀢𑀺 𑀔𑁄, 𑀪𑁄, 𑀚𑁄𑀢𑀺𑀧𑀸𑀮𑁄 𑀫𑀸𑀡𑀯𑁄 𑀢𑀲𑁆𑀲 𑀧𑀼𑀭𑀺𑀲𑀲𑁆𑀲 𑀧𑀝𑀺𑀲𑁆𑀲𑀼𑀢𑁆𑀯𑀸 𑀬𑁂𑀦 𑀭𑀸𑀚𑀸 𑀤𑀺𑀲𑀫𑁆𑀧𑀢𑀺 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀤𑀺𑀲𑀫𑁆𑀧𑀢𑀺𑀦𑀸 𑀭𑀜𑁆𑀜𑀸 𑀲𑀤𑁆𑀥𑀺𑀁 𑀲𑀫𑁆𑀫𑁄𑀤𑀺; 𑀲𑀫𑁆𑀫𑁄𑀤𑀦𑀻𑀬𑀁 𑀓𑀣𑀁 𑀲𑀸𑀭𑀡𑀻𑀬𑀁 𑀯𑀻𑀢𑀺𑀲𑀸𑀭𑁂𑀢𑁆𑀯𑀸 𑀏𑀓𑀫𑀦𑁆𑀢𑀁 𑀦𑀺𑀲𑀻𑀤𑀺𑁇 𑀏𑀓𑀫𑀦𑁆𑀢𑀁 𑀦𑀺𑀲𑀺𑀦𑁆𑀦𑀁 𑀔𑁄, 𑀪𑁄, 𑀚𑁄𑀢𑀺𑀧𑀸𑀮𑀁 𑀫𑀸𑀡𑀯𑀁 𑀭𑀸𑀚𑀸 𑀤𑀺𑀲𑀫𑁆𑀧𑀢𑀺 𑀏𑀢𑀤𑀯𑁄𑀘—  “𑀅𑀦𑀼𑀲𑀸𑀲𑀢𑀼 𑀦𑁄 𑀪𑀯𑀁 𑀚𑁄𑀢𑀺𑀧𑀸𑀮𑁄, 𑀫𑀸 𑀦𑁄 𑀪𑀯𑀁 𑀚𑁄𑀢𑀺𑀧𑀸𑀮𑁄 𑀅𑀦𑀼𑀲𑀸𑀲𑀦𑀺𑀬𑀸 𑀧𑀘𑁆𑀘𑀩𑁆𑀬𑀸𑀳𑀸𑀲𑀺𑁇 𑀧𑁂𑀢𑁆𑀢𑀺𑀓𑁂 𑀢𑀁 𑀞𑀸𑀦𑁂 𑀞𑀧𑁂𑀲𑁆𑀲𑀸𑀫𑀺, 𑀕𑁄𑀯𑀺𑀦𑁆𑀤𑀺𑀬𑁂 𑀅𑀪𑀺𑀲𑀺𑀜𑁆𑀘𑀺𑀲𑁆𑀲𑀸𑀫𑀻”𑀢𑀺𑁇 “𑀏𑀯𑀁, 𑀪𑁄”𑀢𑀺 𑀔𑁄, 𑀪𑁄, 𑀲𑁄 𑀚𑁄𑀢𑀺𑀧𑀸𑀮𑁄 𑀫𑀸𑀡𑀯𑁄 𑀤𑀺𑀲𑀫𑁆𑀧𑀢𑀺𑀲𑁆𑀲 𑀭𑀜𑁆𑀜𑁄 𑀧𑀘𑁆𑀘𑀲𑁆𑀲𑁄𑀲𑀺𑁇 𑀅𑀣 𑀔𑁄, 𑀪𑁄, 𑀭𑀸𑀚𑀸 𑀤𑀺𑀲𑀫𑁆𑀧𑀢𑀺 𑀚𑁄𑀢𑀺𑀧𑀸𑀮𑀁 𑀫𑀸𑀡𑀯𑀁 𑀕𑁄𑀯𑀺𑀦𑁆𑀤𑀺𑀬𑁂 𑀅𑀪𑀺𑀲𑀺𑀜𑁆𑀘𑀺, 𑀢𑀁 𑀧𑁂𑀢𑁆𑀢𑀺𑀓𑁂 𑀞𑀸𑀦𑁂 𑀞𑀧𑁂𑀲𑀺𑁇 𑀅𑀪𑀺𑀲𑀺𑀢𑁆𑀢𑁄 𑀚𑁄𑀢𑀺𑀧𑀸𑀮𑁄 𑀫𑀸𑀡𑀯𑁄 𑀕𑁄𑀯𑀺𑀦𑁆𑀤𑀺𑀬𑁂 𑀧𑁂𑀢𑁆𑀢𑀺𑀓𑁂 𑀞𑀸𑀦𑁂 𑀞𑀧𑀺𑀢𑁄 𑀬𑁂𑀧𑀺𑀲𑁆𑀲 𑀧𑀺𑀢𑀸 𑀅𑀢𑁆𑀣𑁂 𑀅𑀦𑀼𑀲𑀸𑀲𑀺 𑀢𑁂𑀧𑀺 𑀅𑀢𑁆𑀣𑁂 𑀅𑀦𑀼𑀲𑀸𑀲𑀢𑀺, 𑀬𑁂𑀧𑀺𑀲𑁆𑀲 𑀧𑀺𑀢𑀸 𑀅𑀢𑁆𑀣𑁂 𑀦𑀸𑀦𑀼𑀲𑀸𑀲𑀺 𑀢𑁂𑀧𑀺 𑀅𑀢𑁆𑀣𑁂 𑀅𑀦𑀼𑀲𑀸𑀲𑀢𑀺; 𑀬𑁂𑀧𑀺𑀲𑁆𑀲 𑀧𑀺𑀢𑀸 𑀓𑀫𑁆𑀫𑀦𑁆𑀢𑁂 𑀅𑀪𑀺𑀲𑀫𑁆𑀪𑁄𑀲𑀺 𑀢𑁂𑀧𑀺 𑀓𑀫𑁆𑀫𑀦𑁆𑀢𑁂 𑀅𑀪𑀺𑀲𑀫𑁆𑀪𑁄𑀢𑀺, 𑀬𑁂𑀧𑀺𑀲𑁆𑀲 𑀧𑀺𑀢𑀸 𑀓𑀫𑁆𑀫𑀦𑁆𑀢𑁂 𑀦𑀸𑀪𑀺𑀲𑀫𑁆𑀪𑁄𑀲𑀺 𑀢𑁂𑀧𑀺 𑀓𑀫𑁆𑀫𑀦𑁆𑀢𑁂 𑀅𑀪𑀺𑀲𑀫𑁆𑀪𑁄𑀢𑀺𑁇 𑀢𑀫𑁂𑀦𑀁 𑀫𑀦𑀼𑀲𑁆𑀲𑀸 𑀏𑀯𑀫𑀸𑀳𑀁𑀲𑀼—  “𑀕𑁄𑀯𑀺𑀦𑁆𑀤𑁄 𑀯𑀢, 𑀪𑁄, 𑀩𑁆𑀭𑀸𑀳𑁆𑀫𑀡𑁄, 𑀫𑀳𑀸𑀕𑁄𑀯𑀺𑀦𑁆𑀤𑁄 𑀯𑀢, 𑀪𑁄, 𑀩𑁆𑀭𑀸𑀳𑁆𑀫𑀡𑁄”𑀢𑀺𑁇 𑀇𑀫𑀺𑀦𑀸 𑀔𑁄 𑀏𑀯𑀁, 𑀪𑁄, 𑀧𑀭𑀺𑀬𑀸𑀬𑁂𑀦 𑀚𑁄𑀢𑀺𑀧𑀸𑀮𑀲𑁆𑀲 𑀫𑀸𑀡𑀯𑀲𑁆𑀲 𑀕𑁄𑀯𑀺𑀦𑁆𑀤𑁄 𑀫𑀳𑀸𑀕𑁄𑀯𑀺𑀦𑁆𑀤𑁄𑀢𑁆𑀯𑁂𑀯 𑀲𑀫𑀜𑁆𑀜𑀸 𑀉𑀤𑀧𑀸𑀤𑀺𑁇

* [6.6.1 Rajjasaṃvibhajana](/tipitaka/7D/6/6.6/6.6.1.md)
* [6.6.2 Kittisaddaabbhuggamana](/tipitaka/7D/6/6.6/6.6.2.md)
* [6.6.3 Brahmunāsākacchā](/tipitaka/7D/6/6.6/6.6.3.md)
* [6.6.4 Reṇurājaāmantanā](/tipitaka/7D/6/6.6/6.6.4.md)
* [6.6.5 Chakhattiyaāmantanā](/tipitaka/7D/6/6.6/6.6.5.md)
* [6.6.6 Brāhmaṇamahāsālādīnaṃāmantanā](/tipitaka/7D/6/6.6/6.6.6.md)
* [6.6.7 Bhariyānaṃāmantanā](/tipitaka/7D/6/6.6/6.6.7.md)
* [6.6.8 Mahāgovindapabbajjā](/tipitaka/7D/6/6.6/6.6.8.md)

[Go to previous page (6.5 Govindabrāhmaṇavatthu)](/tipitaka/7D/6/6.5.md) / [Go to parent page (6 Mahāgovindasutta)](/tipitaka/7D/6.md) / [Go to next page (6.6.1 Rajjasaṃvibhajana)](/tipitaka/7D/6/6.6/6.6.1.md)


