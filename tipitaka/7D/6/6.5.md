
[Home](/) / [7D Mahāvaggapāḷi](...md) / [6 Mahāgovindasutta](../7D/6.md)

# 𑁬𑁇𑁫 𑀕𑁄𑀯𑀺𑀦𑁆𑀤𑀩𑁆𑀭𑀸𑀳𑁆𑀫𑀡𑀯𑀢𑁆𑀣𑀼

* 𑀫𑀳𑀸𑀕𑁄𑀯𑀺𑀦𑁆𑀤𑀲𑀼𑀢𑁆𑀢

* 𑀕𑁄𑀯𑀺𑀦𑁆𑀤𑀩𑁆𑀭𑀸𑀳𑁆𑀫𑀡𑀯𑀢𑁆𑀣𑀼

(304.)

684\. ‘𑀢𑀁 𑀓𑀺𑀁 𑀫𑀜𑁆𑀜𑀦𑁆𑀢𑀺, 𑀪𑁄𑀦𑁆𑀢𑁄 𑀤𑁂𑀯𑀸 𑀢𑀸𑀯𑀢𑀺𑀁𑀲𑀸, 𑀬𑀸𑀯 𑀤𑀻𑀖𑀭𑀢𑁆𑀢𑀁 𑀫𑀳𑀸𑀧𑀜𑁆𑀜𑁄𑀯 𑀲𑁄 𑀪𑀕𑀯𑀸 𑀅𑀳𑁄𑀲𑀺𑁇

685\. 𑀪𑀽𑀢𑀧𑀼𑀩𑁆𑀩𑀁, 𑀪𑁄, 𑀭𑀸𑀚𑀸 𑀤𑀺𑀲𑀫𑁆𑀧𑀢𑀺 𑀦𑀸𑀫 𑀅𑀳𑁄𑀲𑀺𑁇 𑀤𑀺𑀲𑀫𑁆𑀧𑀢𑀺𑀲𑁆𑀲 𑀭𑀜𑁆𑀜𑁄 𑀕𑁄𑀯𑀺𑀦𑁆𑀤𑁄 𑀦𑀸𑀫 𑀩𑁆𑀭𑀸𑀳𑁆𑀫𑀡𑁄 𑀧𑀼𑀭𑁄𑀳𑀺𑀢𑁄 𑀅𑀳𑁄𑀲𑀺𑁇 𑀤𑀺𑀲𑀫𑁆𑀧𑀢𑀺𑀲𑁆𑀲 𑀭𑀜𑁆𑀜𑁄 𑀭𑁂𑀡𑀼 𑀦𑀸𑀫 𑀓𑀼𑀫𑀸𑀭𑁄 𑀧𑀼𑀢𑁆𑀢𑁄 𑀅𑀳𑁄𑀲𑀺𑁇 𑀕𑁄𑀯𑀺𑀦𑁆𑀤𑀲𑁆𑀲 𑀩𑁆𑀭𑀸𑀳𑁆𑀫𑀡𑀲𑁆𑀲 𑀚𑁄𑀢𑀺𑀧𑀸𑀮𑁄 𑀦𑀸𑀫 𑀫𑀸𑀡𑀯𑁄 𑀧𑀼𑀢𑁆𑀢𑁄 𑀅𑀳𑁄𑀲𑀺𑁇 𑀇𑀢𑀺 𑀭𑁂𑀡𑀼 𑀘 𑀭𑀸𑀚𑀧𑀼𑀢𑁆𑀢𑁄 𑀚𑁄𑀢𑀺𑀧𑀸𑀮𑁄 𑀘 𑀫𑀸𑀡𑀯𑁄 𑀅𑀜𑁆𑀜𑁂 𑀘 𑀙 𑀔𑀢𑁆𑀢𑀺𑀬𑀸 𑀇𑀘𑁆𑀘𑁂𑀢𑁂 𑀅𑀝𑁆𑀞 𑀲𑀳𑀸𑀬𑀸 𑀅𑀳𑁂𑀲𑀼𑀁𑁇 𑀅𑀣 𑀔𑁄, 𑀪𑁄, 𑀅𑀳𑁄𑀭𑀢𑁆𑀢𑀸𑀦𑀁 𑀅𑀘𑁆𑀘𑀬𑁂𑀦 𑀕𑁄𑀯𑀺𑀦𑁆𑀤𑁄 𑀩𑁆𑀭𑀸𑀳𑁆𑀫𑀡𑁄 𑀓𑀸𑀮𑀫𑀓𑀸𑀲𑀺𑁇 𑀕𑁄𑀯𑀺𑀦𑁆𑀤𑁂 𑀩𑁆𑀭𑀸𑀳𑁆𑀫𑀡𑁂 𑀓𑀸𑀮𑀗𑁆𑀓𑀢𑁂 𑀭𑀸𑀚𑀸 𑀤𑀺𑀲𑀫𑁆𑀧𑀢𑀺 𑀧𑀭𑀺𑀤𑁂𑀯𑁂𑀲𑀺—  “𑀬𑀲𑁆𑀫𑀺𑀁 𑀯𑀢, 𑀪𑁄, 𑀫𑀬𑀁 𑀲𑀫𑀬𑁂 𑀕𑁄𑀯𑀺𑀦𑁆𑀤𑁂 𑀩𑁆𑀭𑀸𑀳𑁆𑀫𑀡𑁂 𑀲𑀩𑁆𑀩𑀓𑀺𑀘𑁆𑀘𑀸𑀦𑀺 𑀲𑀫𑁆𑀫𑀸 𑀯𑁄𑀲𑁆𑀲𑀚𑁆𑀚𑀺𑀢𑁆𑀯𑀸 𑀧𑀜𑁆𑀘𑀳𑀺 𑀓𑀸𑀫𑀕𑀼𑀡𑁂𑀳𑀺 𑀲𑀫𑀧𑁆𑀧𑀺𑀢𑀸 𑀲𑀫𑀗𑁆𑀕𑀻𑀪𑀽𑀢𑀸 𑀧𑀭𑀺𑀘𑀸𑀭𑁂𑀫, 𑀢𑀲𑁆𑀫𑀺𑀁 𑀦𑁄 𑀲𑀫𑀬𑁂 𑀕𑁄𑀯𑀺𑀦𑁆𑀤𑁄 𑀩𑁆𑀭𑀸𑀳𑁆𑀫𑀡𑁄 𑀓𑀸𑀮𑀗𑁆𑀓𑀢𑁄”𑀢𑀺𑁇 𑀏𑀯𑀁 𑀯𑀼𑀢𑁆𑀢𑁂, 𑀪𑁄, 𑀭𑁂𑀡𑀼 𑀭𑀸𑀚𑀧𑀼𑀢𑁆𑀢𑁄 𑀭𑀸𑀚𑀸𑀦𑀁 𑀤𑀺𑀲𑀫𑁆𑀧𑀢𑀺𑀁 𑀏𑀢𑀤𑀯𑁄𑀘—  “𑀫𑀸 𑀔𑁄 𑀢𑁆𑀯𑀁, 𑀤𑁂𑀯, 𑀕𑁄𑀯𑀺𑀦𑁆𑀤𑁂 𑀩𑁆𑀭𑀸𑀳𑁆𑀫𑀡𑁂 𑀓𑀸𑀮𑀗𑁆𑀓𑀢𑁂 𑀅𑀢𑀺𑀩𑀸𑀍𑀳𑀁 𑀧𑀭𑀺𑀤𑁂𑀯𑁂𑀲𑀺𑁇 𑀅𑀢𑁆𑀣𑀺, 𑀤𑁂𑀯, 𑀕𑁄𑀯𑀺𑀦𑁆𑀤𑀲𑁆𑀲 𑀩𑁆𑀭𑀸𑀳𑁆𑀫𑀡𑀲𑁆𑀲 𑀚𑁄𑀢𑀺𑀧𑀸𑀮𑁄 𑀦𑀸𑀫 𑀫𑀸𑀡𑀯𑁄 𑀧𑀼𑀢𑁆𑀢𑁄 𑀧𑀡𑁆𑀟𑀺𑀢𑀢𑀭𑁄 𑀘𑁂𑀯 𑀧𑀺𑀢𑀭𑀸, 𑀅𑀮𑀫𑀢𑁆𑀣𑀤𑀲𑀢𑀭𑁄 𑀘𑁂𑀯 𑀧𑀺𑀢𑀭𑀸; 𑀬𑁂𑀧𑀺𑀲𑁆𑀲 𑀧𑀺𑀢𑀸 𑀅𑀢𑁆𑀣𑁂 𑀅𑀦𑀼𑀲𑀸𑀲𑀺, 𑀢𑁂𑀧𑀺 𑀚𑁄𑀢𑀺𑀧𑀸𑀮𑀲𑁆𑀲𑁂𑀯 𑀫𑀸𑀡𑀯𑀲𑁆𑀲 𑀅𑀦𑀼𑀲𑀸𑀲𑀦𑀺𑀬𑀸”𑀢𑀺𑁇 “𑀏𑀯𑀁, 𑀓𑀼𑀫𑀸𑀭𑀸”𑀢𑀺? “𑀏𑀯𑀁, 𑀤𑁂𑀯𑀸”𑀢𑀺𑁇

[Go to previous page (6.4 Aṭṭhayathābhuccavaṇṇa)](6.4.md) / [Go to parent page (6 Mahāgovindasutta)](../7D/6.md) / [Go to next page (6.6 Mahāgovindavatthu)](6.6.md)


