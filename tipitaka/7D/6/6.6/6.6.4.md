---
title: 6.6.4 Reṇurājaāmantanā
path: /tipitaka/7D/6/6.6/6.6.4
ref: 273539
breadcrumbs:
  - name: Home
    link: /
  - name: 7D Mahāvaggapāḷi
    link: /tipitaka/7D
  - name: 6 Mahāgovindasutta
    link: /tipitaka/7D/6
  - name: 6.6 Mahāgovindavatthu
    link: /tipitaka/7D/6/6.6
prevL: /tipitaka/7D/6/6.6/6.6.3
upL: /tipitaka/7D/6/6.6
nextL: /tipitaka/7D/6/6.6/6.6.5
---

# 6.6.4 Reṇurājaāmantanā

### Mahāgovindasutta

### Mahāgovindavatthu

### Reṇurājaāmantanā

(321.)

716. Atha kho, bho, mahāgovindo brāhmaṇo yena reṇu rājā tenupasaṅkami; upasaṅkamitvā reṇuṃ rājānaṃ etadavoca—  “aññaṃ dāni bhavaṃ purohitaṃ pariyesatu, yo bhoto rajjaṃ anusāsissati. Icchāmahaṃ, bho, agārasmā anagāriyaṃ pabbajituṃ. Yathā kho pana me sutaṃ brahmuno āmagandhe bhāsamānassa, te na sunimmadayā agāraṃ ajjhāvasatā. Pabbajissāmahaṃ, bho, agārasmā anagāriyan”ti.

717. _“Āmantayāmi rājānaṃ,_  
_reṇuṃ bhūmipatiṃ ahaṃ;_  
_Tvaṃ pajānassu rajjena,_  
_nāhaṃ porohicce rame”._  


718. _“Sace te ūnaṃ kāmehi,_  
_ahaṃ paripūrayāmi te;_  
_Yo taṃ hiṃsati vāremi,_  
_bhūmisenāpati ahaṃ;_  
_Tuvaṃ pitā ahaṃ putto,_  
_mā no govinda pājahi”._  


719. _“Namatthi ūnaṃ kāmehi,_  
_hiṃsitā me na vijjati;_  
_Amanussavaco sutvā,_  
_tasmāhaṃ na gahe rame”._  


720. _“Amanusso kathaṃvaṇṇo,_  
_kiṃ te atthaṃ abhāsatha;_  
_Yañca sutvā jahāsi no,_  
_gehe amhe ca kevalī”._  


721. _“Upavutthassa me pubbe,_  
_yiṭṭhukāmassa me sato;_  
_Aggi pajjalito āsi,_  
_kusapattaparitthato._  


722. _Tato me brahmā pāturahu,_  
_brahmalokā sanantano;_  
_So me pañhaṃ viyākāsi,_  
_taṃ sutvā na gahe rame”._  


723. _“Saddahāmi ahaṃ bhoto,_  
_yaṃ tvaṃ govinda bhāsasi;_  
_Amanussavaco sutvā,_  
_kathaṃ vattetha aññathā._  


724. _Te taṃ anuvattissāma,_  
_satthā govinda no bhavaṃ;_  
_Maṇi yathā veḷuriyo,_  
_akāco vimalo subho;_  
_Evaṃ suddhā carissāma,_  
_govindassānusāsaneti._  


725. Sace bhavaṃ govindo agārasmā anagāriyaṃ pabbajissati, mayampi agārasmā anagāriyaṃ pabbajissāma. Atha yā te gati, sā no gati bhavissatī”ti.


