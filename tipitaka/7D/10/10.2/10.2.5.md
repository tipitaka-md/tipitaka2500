
[Home](/) / [7D Mahāvaggapāḷi](/tipitaka/7D.md) / [10 Pāyāsisutta](/tipitaka/7D/10.md) / [10.2 Natthikavāda](/tipitaka/7D/10/10.2.md)

# 𑁧𑁦𑁇𑁨𑁇𑁫 𑀚𑀘𑁆𑀘𑀦𑁆𑀥𑁅𑀧𑀫𑀸

### 𑀧𑀸𑀬𑀸𑀲𑀺𑀲𑀼𑀢𑁆𑀢

### 𑀦𑀢𑁆𑀣𑀺𑀓𑀯𑀸𑀤

### 𑀚𑀘𑁆𑀘𑀦𑁆𑀥𑁅𑀧𑀫𑀸

(418.)

1104. “𑀲𑁂𑀬𑁆𑀬𑀣𑀸𑀧𑀺, 𑀭𑀸𑀚𑀜𑁆𑀜, 𑀚𑀘𑁆𑀘𑀦𑁆𑀥𑁄 𑀧𑀼𑀭𑀺𑀲𑁄 𑀦 𑀧𑀲𑁆𑀲𑁂𑀬𑁆𑀬 𑀓𑀡𑁆𑀳—  𑀲𑀼𑀓𑁆𑀓𑀸𑀦𑀺 𑀭𑀽𑀧𑀸𑀦𑀺, 𑀦 𑀧𑀲𑁆𑀲𑁂𑀬𑁆𑀬 𑀦𑀻𑀮𑀓𑀸𑀦𑀺 𑀭𑀽𑀧𑀸𑀦𑀺, 𑀦 𑀧𑀲𑁆𑀲𑁂𑀬𑁆𑀬 𑀧𑀻𑀢𑀓𑀸𑀦𑀺 𑀭𑀽𑀧𑀸𑀦𑀺, 𑀦 𑀧𑀲𑁆𑀲𑁂𑀬𑁆𑀬 𑀮𑁄𑀳𑀺𑀢𑀓𑀸𑀦𑀺 𑀭𑀽𑀧𑀸𑀦𑀺, 𑀦 𑀧𑀲𑁆𑀲𑁂𑀬𑁆𑀬 𑀫𑀜𑁆𑀚𑀺𑀝𑁆𑀞𑀓𑀸𑀦𑀺 𑀭𑀽𑀧𑀸𑀦𑀺, 𑀦 𑀧𑀲𑁆𑀲𑁂𑀬𑁆𑀬 𑀲𑀫𑀯𑀺𑀲𑀫𑀁, 𑀦 𑀧𑀲𑁆𑀲𑁂𑀬𑁆𑀬 𑀢𑀸𑀭𑀓𑀸𑀦𑀺 𑀭𑀽𑀧𑀸𑀦𑀺, 𑀦 𑀧𑀲𑁆𑀲𑁂𑀬𑁆𑀬 𑀘𑀦𑁆𑀤𑀺𑀫𑀲𑀽𑀭𑀺𑀬𑁂𑁇 𑀲𑁄 𑀏𑀯𑀁 𑀯𑀤𑁂𑀬𑁆𑀬—  ‘𑀦𑀢𑁆𑀣𑀺 𑀓𑀡𑁆𑀳𑀲𑀼𑀓𑁆𑀓𑀸𑀦𑀺 𑀭𑀽𑀧𑀸𑀦𑀺, 𑀦𑀢𑁆𑀣𑀺 𑀓𑀡𑁆𑀳𑀲𑀼𑀓𑁆𑀓𑀸𑀦𑀁 𑀭𑀽𑀧𑀸𑀦𑀁 𑀤𑀲𑁆𑀲𑀸𑀯𑀻𑁇 𑀦𑀢𑁆𑀣𑀺 𑀦𑀻𑀮𑀓𑀸𑀦𑀺 𑀭𑀽𑀧𑀸𑀦𑀺, 𑀦𑀢𑁆𑀣𑀺 𑀦𑀻𑀮𑀓𑀸𑀦𑀁 𑀭𑀽𑀧𑀸𑀦𑀁 𑀤𑀲𑁆𑀲𑀸𑀯𑀻𑁇 𑀦𑀢𑁆𑀣𑀺 𑀧𑀻𑀢𑀓𑀸𑀦𑀺 𑀭𑀽𑀧𑀸𑀦𑀺, 𑀦𑀢𑁆𑀣𑀺 𑀧𑀻𑀢𑀓𑀸𑀦𑀁 𑀭𑀽𑀧𑀸𑀦𑀁 𑀤𑀲𑁆𑀲𑀸𑀯𑀻𑁇 𑀦𑀢𑁆𑀣𑀺 𑀮𑁄𑀳𑀺𑀢𑀓𑀸𑀦𑀺 𑀭𑀽𑀧𑀸𑀦𑀺, 𑀦𑀢𑁆𑀣𑀺 𑀮𑁄𑀳𑀺𑀢𑀓𑀸𑀦𑀁 𑀭𑀽𑀧𑀸𑀦𑀁 𑀤𑀲𑁆𑀲𑀸𑀯𑀻𑁇 𑀦𑀢𑁆𑀣𑀺 𑀫𑀜𑁆𑀚𑀺𑀝𑁆𑀞𑀓𑀸𑀦𑀺 𑀭𑀽𑀧𑀸𑀦𑀺, 𑀦𑀢𑁆𑀣𑀺 𑀫𑀜𑁆𑀚𑀺𑀝𑁆𑀞𑀓𑀸𑀦𑀁 𑀭𑀽𑀧𑀸𑀦𑀁 𑀤𑀲𑁆𑀲𑀸𑀯𑀻𑁇 𑀦𑀢𑁆𑀣𑀺 𑀲𑀫𑀯𑀺𑀲𑀫𑀁, 𑀦𑀢𑁆𑀣𑀺 𑀲𑀫𑀯𑀺𑀲𑀫𑀲𑁆𑀲 𑀤𑀲𑁆𑀲𑀸𑀯𑀻𑁇 𑀦𑀢𑁆𑀣𑀺 𑀢𑀸𑀭𑀓𑀸𑀦𑀺 𑀭𑀽𑀧𑀸𑀦𑀺, 𑀦𑀢𑁆𑀣𑀺 𑀢𑀸𑀭𑀓𑀸𑀦𑀁 𑀭𑀽𑀧𑀸𑀦𑀁 𑀤𑀲𑁆𑀲𑀸𑀯𑀻𑁇 𑀦𑀢𑁆𑀣𑀺 𑀘𑀦𑁆𑀤𑀺𑀫𑀲𑀽𑀭𑀺𑀬𑀸, 𑀦𑀢𑁆𑀣𑀺 𑀘𑀦𑁆𑀤𑀺𑀫𑀲𑀽𑀭𑀺𑀬𑀸𑀦𑀁 𑀤𑀲𑁆𑀲𑀸𑀯𑀻𑁇 𑀅𑀳𑀫𑁂𑀢𑀁 𑀦 𑀚𑀸𑀦𑀸𑀫𑀺, 𑀅𑀳𑀫𑁂𑀢𑀁 𑀦 𑀧𑀲𑁆𑀲𑀸𑀫𑀺, 𑀢𑀲𑁆𑀫𑀸 𑀢𑀁 𑀦𑀢𑁆𑀣𑀻’𑀢𑀺𑁇 𑀲𑀫𑁆𑀫𑀸 𑀦𑀼 𑀔𑁄 𑀲𑁄, 𑀭𑀸𑀚𑀜𑁆𑀜, 𑀯𑀤𑀫𑀸𑀦𑁄 𑀯𑀤𑁂𑀬𑁆𑀬𑀸”𑀢𑀺? “𑀦𑁄 𑀳𑀺𑀤𑀁, 𑀪𑁄 𑀓𑀲𑁆𑀲𑀧𑁇 𑀅𑀢𑁆𑀣𑀺 𑀓𑀡𑁆𑀳𑀲𑀼𑀓𑁆𑀓𑀸𑀦𑀺 𑀭𑀽𑀧𑀸𑀦𑀺, 𑀅𑀢𑁆𑀣𑀺 𑀓𑀡𑁆𑀳𑀲𑀼𑀓𑁆𑀓𑀸𑀦𑀁 𑀭𑀽𑀧𑀸𑀦𑀁 𑀤𑀲𑁆𑀲𑀸𑀯𑀻𑁇 𑀅𑀢𑁆𑀣𑀺 𑀦𑀻𑀮𑀓𑀸𑀦𑀺 𑀭𑀽𑀧𑀸𑀦𑀺, 𑀅𑀢𑁆𑀣𑀺 𑀦𑀻𑀮𑀓𑀸𑀦𑀁 𑀭𑀽𑀧𑀸𑀦𑀁 𑀤𑀲𑁆𑀲𑀸𑀯𑀻…𑀧𑁂…  𑀅𑀢𑁆𑀣𑀺 𑀲𑀫𑀯𑀺𑀲𑀫𑀁, 𑀅𑀢𑁆𑀣𑀺 𑀲𑀫𑀯𑀺𑀲𑀫𑀲𑁆𑀲 𑀤𑀲𑁆𑀲𑀸𑀯𑀻𑁇 𑀅𑀢𑁆𑀣𑀺 𑀢𑀸𑀭𑀓𑀸𑀦𑀺 𑀭𑀽𑀧𑀸𑀦𑀺, 𑀅𑀢𑁆𑀣𑀺 𑀢𑀸𑀭𑀓𑀸𑀦𑀁 𑀭𑀽𑀧𑀸𑀦𑀁 𑀤𑀲𑁆𑀲𑀸𑀯𑀻𑁇 𑀅𑀢𑁆𑀣𑀺 𑀘𑀦𑁆𑀤𑀺𑀫𑀲𑀽𑀭𑀺𑀬𑀸, 𑀅𑀢𑁆𑀣𑀺 𑀘𑀦𑁆𑀤𑀺𑀫𑀲𑀽𑀭𑀺𑀬𑀸𑀦𑀁 𑀤𑀲𑁆𑀲𑀸𑀯𑀻𑁇 ‘𑀅𑀳𑀫𑁂𑀢𑀁 𑀦 𑀚𑀸𑀦𑀸𑀫𑀺, 𑀅𑀳𑀫𑁂𑀢𑀁 𑀦 𑀧𑀲𑁆𑀲𑀸𑀫𑀺, 𑀢𑀲𑁆𑀫𑀸 𑀢𑀁 𑀦𑀢𑁆𑀣𑀻’𑀢𑀺𑁇 𑀦 𑀳𑀺 𑀲𑁄, 𑀪𑁄 𑀓𑀲𑁆𑀲𑀧, 𑀲𑀫𑁆𑀫𑀸 𑀯𑀤𑀫𑀸𑀦𑁄 𑀯𑀤𑁂𑀬𑁆𑀬𑀸”𑀢𑀺𑁇

1105. “𑀏𑀯𑀫𑁂𑀯 𑀔𑁄 𑀢𑁆𑀯𑀁, 𑀭𑀸𑀚𑀜𑁆𑀜, 𑀚𑀘𑁆𑀘𑀦𑁆𑀥𑀽𑀧𑀫𑁄 𑀫𑀜𑁆𑀜𑁂 𑀧𑀝𑀺𑀪𑀸𑀲𑀺 𑀬𑀁 𑀫𑀁 𑀢𑁆𑀯𑀁 𑀏𑀯𑀁 𑀯𑀤𑁂𑀲𑀺𑁇 𑀓𑁄 𑀧𑀦𑁂𑀢𑀁 𑀪𑁄𑀢𑁄 𑀓𑀲𑁆𑀲𑀧𑀲𑁆𑀲 𑀆𑀭𑁄𑀘𑁂𑀢𑀺—  ‘𑀅𑀢𑁆𑀣𑀺 𑀤𑁂𑀯𑀸 𑀢𑀸𑀯𑀢𑀺𑀁𑀲𑀸’𑀢𑀺 𑀯𑀸, ‘𑀏𑀯𑀁𑀤𑀻𑀖𑀸𑀬𑀼𑀓𑀸 𑀤𑁂𑀯𑀸 𑀢𑀸𑀯𑀢𑀺𑀁𑀲𑀸’𑀢𑀺 𑀯𑀸? 𑀦 𑀫𑀬𑀁 𑀪𑁄𑀢𑁄 𑀓𑀲𑁆𑀲𑀧𑀲𑁆𑀲 𑀲𑀤𑁆𑀤𑀳𑀸𑀫—  ‘𑀅𑀢𑁆𑀣𑀺 𑀤𑁂𑀯𑀸 𑀢𑀸𑀯𑀢𑀺𑀁𑀲𑀸’𑀢𑀺 𑀯𑀸 ‘𑀏𑀯𑀁𑀤𑀻𑀖𑀸𑀬𑀼𑀓𑀸 𑀤𑁂𑀯𑀸 𑀢𑀸𑀯𑀢𑀺𑀁𑀲𑀸’𑀢𑀺 𑀯𑀸”𑀢𑀺𑁇 “𑀦 𑀔𑁄, 𑀭𑀸𑀚𑀜𑁆𑀜, 𑀏𑀯𑀁 𑀧𑀭𑁄 𑀮𑁄𑀓𑁄 𑀤𑀝𑁆𑀞𑀩𑁆𑀩𑁄, 𑀬𑀣𑀸 𑀢𑁆𑀯𑀁 𑀫𑀜𑁆𑀜𑀲𑀺 𑀇𑀫𑀺𑀦𑀸 𑀫𑀁𑀲𑀘𑀓𑁆𑀔𑀼𑀦𑀸𑁇 𑀬𑁂 𑀔𑁄 𑀢𑁂, 𑀭𑀸𑀚𑀜𑁆𑀜, 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 𑀅𑀭𑀜𑁆𑀜𑀯𑀦𑀧𑀢𑁆𑀣𑀸𑀦𑀺 𑀧𑀦𑁆𑀢𑀸𑀦𑀺 𑀲𑁂𑀦𑀸𑀲𑀦𑀸𑀦𑀺 𑀧𑀝𑀺𑀲𑁂𑀯𑀦𑁆𑀢𑀺, 𑀢𑁂 𑀢𑀢𑁆𑀣 𑀅𑀧𑁆𑀧𑀫𑀢𑁆𑀢𑀸 𑀆𑀢𑀸𑀧𑀺𑀦𑁄 𑀧𑀳𑀺𑀢𑀢𑁆𑀢𑀸 𑀯𑀺𑀳𑀭𑀦𑁆𑀢𑀸 𑀤𑀺𑀩𑁆𑀩𑀘𑀓𑁆𑀔𑀼𑀁 𑀯𑀺𑀲𑁄𑀥𑁂𑀦𑁆𑀢𑀺𑁇 𑀢𑁂 𑀤𑀺𑀩𑁆𑀩𑁂𑀦 𑀘𑀓𑁆𑀔𑀼𑀦𑀸 𑀯𑀺𑀲𑀼𑀤𑁆𑀥𑁂𑀦 𑀅𑀢𑀺𑀓𑁆𑀓𑀦𑁆𑀢𑀫𑀸𑀦𑀼𑀲𑀓𑁂𑀦 𑀇𑀫𑀜𑁆𑀘𑁂𑀯 𑀮𑁄𑀓𑀁 𑀧𑀲𑁆𑀲𑀦𑁆𑀢𑀺 𑀧𑀭𑀜𑁆𑀘 𑀲𑀢𑁆𑀢𑁂 𑀘 𑀑𑀧𑀧𑀸𑀢𑀺𑀓𑁂𑁇 𑀏𑀯𑀜𑁆𑀘 𑀔𑁄, 𑀭𑀸𑀚𑀜𑁆𑀜, 𑀧𑀭𑁄 𑀮𑁄𑀓𑁄 𑀤𑀝𑁆𑀞𑀩𑁆𑀩𑁄; 𑀦 𑀢𑁆𑀯𑁂𑀯 𑀬𑀣𑀸 𑀢𑁆𑀯𑀁 𑀫𑀜𑁆𑀜𑀲𑀺 𑀇𑀫𑀺𑀦𑀸 𑀫𑀁𑀲𑀘𑀓𑁆𑀔𑀼𑀦𑀸𑁇 𑀇𑀫𑀺𑀦𑀸𑀧𑀺 𑀔𑁄 𑀢𑁂, 𑀭𑀸𑀚𑀜𑁆𑀜, 𑀧𑀭𑀺𑀬𑀸𑀬𑁂𑀦 𑀏𑀯𑀁 𑀳𑁄𑀢𑀼—  ‘𑀇𑀢𑀺𑀧𑀺 𑀅𑀢𑁆𑀣𑀺 𑀧𑀭𑁄 𑀮𑁄𑀓𑁄, 𑀅𑀢𑁆𑀣𑀺 𑀲𑀢𑁆𑀢𑀸 𑀑𑀧𑀧𑀸𑀢𑀺𑀓𑀸, 𑀅𑀢𑁆𑀣𑀺 𑀲𑀼𑀓𑀢𑀤𑀼𑀓𑁆𑀓𑀝𑀸𑀦𑀁 𑀓𑀫𑁆𑀫𑀸𑀦𑀁 𑀨𑀮𑀁 𑀯𑀺𑀧𑀸𑀓𑁄’”𑀢𑀺𑁇

(419.)

1106. “𑀓𑀺𑀜𑁆𑀘𑀸𑀧𑀺 𑀪𑀯𑀁 𑀓𑀲𑁆𑀲𑀧𑁄 𑀏𑀯𑀫𑀸𑀳, 𑀅𑀣 𑀔𑁄 𑀏𑀯𑀁 𑀫𑁂 𑀏𑀢𑁆𑀣 𑀳𑁄𑀢𑀺—  ‘𑀇𑀢𑀺𑀧𑀺 𑀦𑀢𑁆𑀣𑀺 𑀧𑀭𑁄 𑀮𑁄𑀓𑁄, 𑀦𑀢𑁆𑀣𑀺 𑀲𑀢𑁆𑀢𑀸 𑀑𑀧𑀧𑀸𑀢𑀺𑀓𑀸, 𑀦𑀢𑁆𑀣𑀺 𑀲𑀼𑀓𑀢𑀤𑀼𑀓𑁆𑀓𑀝𑀸𑀦𑀁 𑀓𑀫𑁆𑀫𑀸𑀦𑀁 𑀨𑀮𑀁 𑀯𑀺𑀧𑀸𑀓𑁄’”𑀢𑀺𑁇 “𑀅𑀢𑁆𑀣𑀺 𑀧𑀦, 𑀭𑀸𑀚𑀜𑁆𑀜, 𑀧𑀭𑀺𑀬𑀸𑀬𑁄…𑀧𑁂…  𑀅𑀢𑁆𑀣𑀺, 𑀪𑁄 𑀓𑀲𑁆𑀲𑀧, 𑀧𑀭𑀺𑀬𑀸𑀬𑁄…𑀧𑁂…  𑀬𑀣𑀸 𑀓𑀣𑀁 𑀯𑀺𑀬, 𑀭𑀸𑀚𑀜𑁆𑀜𑀸”𑀢𑀺? “𑀇𑀥𑀸𑀳𑀁, 𑀪𑁄 𑀓𑀲𑁆𑀲𑀧, 𑀧𑀲𑁆𑀲𑀸𑀫𑀺 𑀲𑀫𑀡𑀩𑁆𑀭𑀸𑀳𑁆𑀫𑀡𑁂 𑀲𑀻𑀮𑀯𑀦𑁆𑀢𑁂 𑀓𑀮𑁆𑀬𑀸𑀡𑀥𑀫𑁆𑀫𑁂 𑀚𑀻𑀯𑀺𑀢𑀼𑀓𑀸𑀫𑁂 𑀅𑀫𑀭𑀺𑀢𑀼𑀓𑀸𑀫𑁂 𑀲𑀼𑀔𑀓𑀸𑀫𑁂 𑀤𑀼𑀓𑁆𑀔𑀧𑀝𑀺𑀓𑀽𑀮𑁂𑁇 𑀢𑀲𑁆𑀲 𑀫𑀬𑁆𑀳𑀁, 𑀪𑁄 𑀓𑀲𑁆𑀲𑀧, 𑀏𑀯𑀁 𑀳𑁄𑀢𑀺—  𑀲𑀘𑁂 𑀔𑁄 𑀇𑀫𑁂 𑀪𑁄𑀦𑁆𑀢𑁄 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 𑀲𑀻𑀮𑀯𑀦𑁆𑀢𑁄 𑀓𑀮𑁆𑀬𑀸𑀡𑀥𑀫𑁆𑀫𑀸 𑀏𑀯𑀁 𑀚𑀸𑀦𑁂𑀬𑁆𑀬𑀼𑀁—  ‘𑀇𑀢𑁄 𑀦𑁄 𑀫𑀢𑀸𑀦𑀁 𑀲𑁂𑀬𑁆𑀬𑁄 𑀪𑀯𑀺𑀲𑁆𑀲𑀢𑀻’𑀢𑀺𑁇 𑀇𑀤𑀸𑀦𑀺𑀫𑁂 𑀪𑁄𑀦𑁆𑀢𑁄 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 𑀲𑀻𑀮𑀯𑀦𑁆𑀢𑁄 𑀓𑀮𑁆𑀬𑀸𑀡𑀥𑀫𑁆𑀫𑀸 𑀯𑀺𑀲𑀁 𑀯𑀸 𑀔𑀸𑀤𑁂𑀬𑁆𑀬𑀼𑀁, 𑀲𑀢𑁆𑀣𑀁 𑀯𑀸 𑀆𑀳𑀭𑁂𑀬𑁆𑀬𑀼𑀁, 𑀉𑀩𑁆𑀩𑀦𑁆𑀥𑀺𑀢𑁆𑀯𑀸 𑀯𑀸 𑀓𑀸𑀮𑀁 𑀓𑀭𑁂𑀬𑁆𑀬𑀼𑀁, 𑀧𑀧𑀸𑀢𑁂 𑀯𑀸 𑀧𑀧𑀢𑁂𑀬𑁆𑀬𑀼𑀁𑁇 𑀬𑀲𑁆𑀫𑀸 𑀘 𑀔𑁄 𑀇𑀫𑁂 𑀪𑁄𑀦𑁆𑀢𑁄 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 𑀲𑀻𑀮𑀯𑀦𑁆𑀢𑁄 𑀓𑀮𑁆𑀬𑀸𑀡𑀥𑀫𑁆𑀫𑀸 𑀦 𑀏𑀯𑀁 𑀚𑀸𑀦𑀦𑁆𑀢𑀺—  ‘𑀇𑀢𑁄 𑀦𑁄 𑀫𑀢𑀸𑀦𑀁 𑀲𑁂𑀬𑁆𑀬𑁄 𑀪𑀯𑀺𑀲𑁆𑀲𑀢𑀻’𑀢𑀺, 𑀢𑀲𑁆𑀫𑀸 𑀇𑀫𑁂 𑀪𑁄𑀦𑁆𑀢𑁄 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 𑀲𑀻𑀮𑀯𑀦𑁆𑀢𑁄 𑀓𑀮𑁆𑀬𑀸𑀡𑀥𑀫𑁆𑀫𑀸 𑀚𑀻𑀯𑀺𑀢𑀼𑀓𑀸𑀫𑀸 𑀅𑀫𑀭𑀺𑀢𑀼𑀓𑀸𑀫𑀸 𑀲𑀼𑀔𑀓𑀸𑀫𑀸 𑀤𑀼𑀓𑁆𑀔𑀧𑀝𑀺𑀓𑀽𑀮𑀸 𑀅𑀢𑁆𑀢𑀸𑀦𑀁 𑀦 𑀫𑀸𑀭𑁂𑀦𑁆𑀢𑀺𑁇 𑀅𑀬𑀫𑁆𑀧𑀺 𑀔𑁄, 𑀪𑁄 𑀓𑀲𑁆𑀲𑀧, 𑀧𑀭𑀺𑀬𑀸𑀬𑁄, 𑀬𑁂𑀦 𑀫𑁂 𑀧𑀭𑀺𑀬𑀸𑀬𑁂𑀦 𑀏𑀯𑀁 𑀳𑁄𑀢𑀺—  ‘𑀇𑀢𑀺𑀧𑀺 𑀦𑀢𑁆𑀣𑀺 𑀧𑀭𑁄 𑀮𑁄𑀓𑁄, 𑀦𑀢𑁆𑀣𑀺 𑀲𑀢𑁆𑀢𑀸 𑀑𑀧𑀧𑀸𑀢𑀺𑀓𑀸, 𑀦𑀢𑁆𑀣𑀺 𑀲𑀼𑀓𑀢𑀤𑀼𑀓𑁆𑀓𑀝𑀸𑀦𑀁 𑀓𑀫𑁆𑀫𑀸𑀦𑀁 𑀨𑀮𑀁 𑀯𑀺𑀧𑀸𑀓𑁄’”𑀢𑀺𑁇

[Go to previous page (10.2.4 Tāvatiṃsadevaupamā)](/tipitaka/7D/10/10.2/10.2.4.md) / [Go to parent page (10.2 Natthikavāda)](/tipitaka/7D/10/10.2.md) / [Go to next page (10.2.6 Gabbhinīupamā)](/tipitaka/7D/10/10.2/10.2.6.md)


