
[Home](/) / [7D Mahāvaggapāḷi](../../../7D.md) / [10 Pāyāsisutta](../../10.md) / [10.2 Natthikavāda](../10.2.md)

# 𑁧𑁦𑁇𑁨𑁇𑁧𑁪 𑀲𑀸𑀡𑀪𑀸𑀭𑀺𑀓𑁅𑀧𑀫𑀸

* 𑀧𑀸𑀬𑀸𑀲𑀺𑀲𑀼𑀢𑁆𑀢

* 𑀦𑀢𑁆𑀣𑀺𑀓𑀯𑀸𑀤

* 𑀲𑀸𑀡𑀪𑀸𑀭𑀺𑀓𑁅𑀧𑀫𑀸

(436.)

1133\. “𑀢𑁂𑀦 𑀳𑀺, 𑀭𑀸𑀚𑀜𑁆𑀜, 𑀉𑀧𑀫𑀁 𑀢𑁂 𑀓𑀭𑀺𑀲𑁆𑀲𑀸𑀫𑀺, 𑀉𑀧𑀫𑀸𑀬 𑀫𑀺𑀥𑁂𑀓𑀘𑁆𑀘𑁂 𑀯𑀺𑀜𑁆𑀜𑀽 𑀧𑀼𑀭𑀺𑀲𑀸 𑀪𑀸𑀲𑀺𑀢𑀲𑁆𑀲 𑀅𑀢𑁆𑀣𑀁 𑀆𑀚𑀸𑀦𑀦𑁆𑀢𑀺𑁇 𑀪𑀽𑀢𑀧𑀼𑀩𑁆𑀩𑀁, 𑀭𑀸𑀚𑀜𑁆𑀜, 𑀅𑀜𑁆𑀜𑀢𑀭𑁄 𑀚𑀦𑀧𑀤𑁄 𑀯𑀼𑀝𑁆𑀞𑀸𑀲𑀺𑁇 𑀅𑀣 𑀔𑁄 𑀲𑀳𑀸𑀬𑀓𑁄 𑀲𑀳𑀸𑀬𑀓𑀁 𑀆𑀫𑀦𑁆𑀢𑁂𑀲𑀺—  ‘𑀆𑀬𑀸𑀫, 𑀲𑀫𑁆𑀫, 𑀬𑁂𑀦 𑀲𑁄 𑀚𑀦𑀧𑀤𑁄 𑀢𑁂𑀦𑀼𑀧𑀲𑀗𑁆𑀓𑀫𑀺𑀲𑁆𑀲𑀸𑀫, 𑀅𑀧𑁆𑀧𑁂𑀯 𑀦𑀸𑀫𑁂𑀢𑁆𑀣 𑀓𑀺𑀜𑁆𑀘𑀺 𑀥𑀦𑀁 𑀅𑀥𑀺𑀕𑀘𑁆𑀙𑁂𑀬𑁆𑀬𑀸𑀫𑀸’𑀢𑀺𑁇 ‘𑀏𑀯𑀁, 𑀲𑀫𑁆𑀫𑀸’𑀢𑀺 𑀔𑁄 𑀲𑀳𑀸𑀬𑀓𑁄 𑀲𑀳𑀸𑀬𑀓𑀲𑁆𑀲 𑀧𑀘𑁆𑀘𑀲𑁆𑀲𑁄𑀲𑀺𑁇 𑀢𑁂 𑀬𑁂𑀦 𑀲𑁄 𑀚𑀦𑀧𑀤𑁄, 𑀬𑁂𑀦 𑀅𑀜𑁆𑀜𑀢𑀭𑀁 𑀕𑀸𑀫𑀧𑀝𑁆𑀝𑀁 𑀢𑁂𑀦𑀼𑀧𑀲𑀗𑁆𑀓𑀫𑀺𑀁𑀲𑀼, 𑀢𑀢𑁆𑀣 𑀅𑀤𑁆𑀤𑀲𑀁𑀲𑀼 𑀧𑀳𑀽𑀢𑀁 𑀲𑀸𑀡𑀁 𑀙𑀟𑁆𑀟𑀺𑀢𑀁, 𑀤𑀺𑀲𑁆𑀯𑀸 𑀲𑀳𑀸𑀬𑀓𑁄 𑀲𑀳𑀸𑀬𑀓𑀁 𑀆𑀫𑀦𑁆𑀢𑁂𑀲𑀺—  ‘𑀇𑀤𑀁 𑀔𑁄, 𑀲𑀫𑁆𑀫, 𑀧𑀳𑀽𑀢𑀁 𑀲𑀸𑀡𑀁 𑀙𑀟𑁆𑀟𑀺𑀢𑀁, 𑀢𑁂𑀦 𑀳𑀺, 𑀲𑀫𑁆𑀫, 𑀢𑁆𑀯𑀜𑁆𑀘 𑀲𑀸𑀡𑀪𑀸𑀭𑀁 𑀩𑀦𑁆𑀥, 𑀅𑀳𑀜𑁆𑀘 𑀲𑀸𑀡𑀪𑀸𑀭𑀁 𑀩𑀦𑁆𑀥𑀺𑀲𑁆𑀲𑀸𑀫𑀺, 𑀉𑀪𑁄 𑀲𑀸𑀡𑀪𑀸𑀭𑀁 𑀆𑀤𑀸𑀬 𑀕𑀫𑀺𑀲𑁆𑀲𑀸𑀫𑀸’𑀢𑀺𑁇 ‘𑀏𑀯𑀁, 𑀲𑀫𑁆𑀫𑀸’𑀢𑀺 𑀔𑁄 𑀲𑀳𑀸𑀬𑀓𑁄 𑀲𑀳𑀸𑀬𑀓𑀲𑁆𑀲 𑀧𑀝𑀺𑀲𑁆𑀲𑀼𑀢𑁆𑀯𑀸 𑀲𑀸𑀡𑀪𑀸𑀭𑀁 𑀩𑀦𑁆𑀥𑀺𑀢𑁆𑀯𑀸 𑀢𑁂 𑀉𑀪𑁄 𑀲𑀸𑀡𑀪𑀸𑀭𑀁 𑀆𑀤𑀸𑀬 𑀬𑁂𑀦 𑀅𑀜𑁆𑀜𑀢𑀭𑀁 𑀕𑀸𑀫𑀧𑀝𑁆𑀝𑀁 𑀢𑁂𑀦𑀼𑀧𑀲𑀗𑁆𑀓𑀫𑀺𑀁𑀲𑀼𑁇 𑀢𑀢𑁆𑀣 𑀅𑀤𑁆𑀤𑀲𑀁𑀲𑀼 𑀧𑀳𑀽𑀢𑀁 𑀲𑀸𑀡𑀲𑀼𑀢𑁆𑀢𑀁 𑀙𑀟𑁆𑀟𑀺𑀢𑀁, 𑀤𑀺𑀲𑁆𑀯𑀸 𑀲𑀳𑀸𑀬𑀓𑁄 𑀲𑀳𑀸𑀬𑀓𑀁 𑀆𑀫𑀦𑁆𑀢𑁂𑀲𑀺—  ‘𑀬𑀲𑁆𑀲 𑀔𑁄, 𑀲𑀫𑁆𑀫, 𑀅𑀢𑁆𑀣𑀸𑀬 𑀇𑀘𑁆𑀙𑁂𑀬𑁆𑀬𑀸𑀫 𑀲𑀸𑀡𑀁, 𑀇𑀤𑀁 𑀧𑀳𑀽𑀢𑀁 𑀲𑀸𑀡𑀲𑀼𑀢𑁆𑀢𑀁 𑀙𑀟𑁆𑀟𑀺𑀢𑀁𑁇 𑀢𑁂𑀦 𑀳𑀺, 𑀲𑀫𑁆𑀫, 𑀢𑁆𑀯𑀜𑁆𑀘 𑀲𑀸𑀡𑀪𑀸𑀭𑀁 𑀙𑀟𑁆𑀟𑁂𑀳𑀺, 𑀅𑀳𑀜𑁆𑀘 𑀲𑀸𑀡𑀪𑀸𑀭𑀁 𑀙𑀟𑁆𑀟𑁂𑀲𑁆𑀲𑀸𑀫𑀺, 𑀉𑀪𑁄 𑀲𑀸𑀡𑀲𑀼𑀢𑁆𑀢𑀪𑀸𑀭𑀁 𑀆𑀤𑀸𑀬 𑀕𑀫𑀺𑀲𑁆𑀲𑀸𑀫𑀸’𑀢𑀺𑁇 ‘𑀅𑀬𑀁 𑀔𑁄 𑀫𑁂, 𑀲𑀫𑁆𑀫, 𑀲𑀸𑀡𑀪𑀸𑀭𑁄 𑀤𑀽𑀭𑀸𑀪𑀢𑁄 𑀘 𑀲𑀼𑀲𑀦𑁆𑀦𑀤𑁆𑀥𑁄 𑀘, 𑀅𑀮𑀁 𑀫𑁂, 𑀢𑁆𑀯𑀁 𑀧𑀚𑀸𑀦𑀸𑀳𑀻’𑀢𑀺𑁇 𑀅𑀣 𑀔𑁄 𑀲𑁄 𑀲𑀳𑀸𑀬𑀓𑁄 𑀲𑀸𑀡𑀪𑀸𑀭𑀁 𑀙𑀟𑁆𑀟𑁂𑀢𑁆𑀯𑀸 𑀲𑀸𑀡𑀲𑀼𑀢𑁆𑀢𑀪𑀸𑀭𑀁 𑀆𑀤𑀺𑀬𑀺𑁇

1134\. 𑀢𑁂 𑀬𑁂𑀦 𑀅𑀜𑁆𑀜𑀢𑀭𑀁 𑀕𑀸𑀫𑀧𑀝𑁆𑀝𑀁 𑀢𑁂𑀦𑀼𑀧𑀲𑀗𑁆𑀓𑀫𑀺𑀁𑀲𑀼𑁇 𑀢𑀢𑁆𑀣 𑀅𑀤𑁆𑀤𑀲𑀁𑀲𑀼 𑀧𑀳𑀽𑀢𑀸 𑀲𑀸𑀡𑀺𑀬𑁄 𑀙𑀟𑁆𑀟𑀺𑀢𑀸, 𑀤𑀺𑀲𑁆𑀯𑀸 𑀲𑀳𑀸𑀬𑀓𑁄 𑀲𑀳𑀸𑀬𑀓𑀁 𑀆𑀫𑀦𑁆𑀢𑁂𑀲𑀺—  ‘𑀬𑀲𑁆𑀲 𑀔𑁄, 𑀲𑀫𑁆𑀫, 𑀅𑀢𑁆𑀣𑀸𑀬 𑀇𑀘𑁆𑀙𑁂𑀬𑁆𑀬𑀸𑀫 𑀲𑀸𑀡𑀁 𑀯𑀸 𑀲𑀸𑀡𑀲𑀼𑀢𑁆𑀢𑀁 𑀯𑀸, 𑀇𑀫𑀸 𑀧𑀳𑀽𑀢𑀸 𑀲𑀸𑀡𑀺𑀬𑁄 𑀙𑀟𑁆𑀟𑀺𑀢𑀸𑁇 𑀢𑁂𑀦 𑀳𑀺, 𑀲𑀫𑁆𑀫, 𑀢𑁆𑀯𑀜𑁆𑀘 𑀲𑀸𑀡𑀪𑀸𑀭𑀁 𑀙𑀟𑁆𑀟𑁂𑀳𑀺, 𑀅𑀳𑀜𑁆𑀘 𑀲𑀸𑀡𑀲𑀼𑀢𑁆𑀢𑀪𑀸𑀭𑀁 𑀙𑀟𑁆𑀟𑁂𑀲𑁆𑀲𑀸𑀫𑀺, 𑀉𑀪𑁄 𑀲𑀸𑀡𑀺𑀪𑀸𑀭𑀁 𑀆𑀤𑀸𑀬 𑀕𑀫𑀺𑀲𑁆𑀲𑀸𑀫𑀸’𑀢𑀺𑁇 ‘𑀅𑀬𑀁 𑀔𑁄 𑀫𑁂, 𑀲𑀫𑁆𑀫, 𑀲𑀸𑀡𑀪𑀸𑀭𑁄 𑀤𑀽𑀭𑀸𑀪𑀢𑁄 𑀘 𑀲𑀼𑀲𑀦𑁆𑀦𑀤𑁆𑀥𑁄 𑀘, 𑀅𑀮𑀁 𑀫𑁂, 𑀢𑁆𑀯𑀁 𑀧𑀚𑀸𑀦𑀸𑀳𑀻’𑀢𑀺𑁇 𑀅𑀣 𑀔𑁄 𑀲𑁄 𑀲𑀳𑀸𑀬𑀓𑁄 𑀲𑀸𑀡𑀲𑀼𑀢𑁆𑀢𑀪𑀸𑀭𑀁 𑀙𑀟𑁆𑀟𑁂𑀢𑁆𑀯𑀸 𑀲𑀸𑀡𑀺𑀪𑀸𑀭𑀁 𑀆𑀤𑀺𑀬𑀺𑁇

1135\. 𑀢𑁂 𑀬𑁂𑀦 𑀅𑀜𑁆𑀜𑀢𑀭𑀁 𑀕𑀸𑀫𑀧𑀝𑁆𑀝𑀁 𑀢𑁂𑀦𑀼𑀧𑀲𑀗𑁆𑀓𑀫𑀺𑀁𑀲𑀼𑁇 𑀢𑀢𑁆𑀣 𑀅𑀤𑁆𑀤𑀲𑀁𑀲𑀼 𑀧𑀳𑀽𑀢𑀁 𑀔𑁄𑀫𑀁 𑀙𑀟𑁆𑀟𑀺𑀢𑀁, 𑀤𑀺𑀲𑁆𑀯𑀸…𑀧𑁂…  𑀧𑀳𑀽𑀢𑀁 𑀔𑁄𑀫𑀲𑀼𑀢𑁆𑀢𑀁 𑀙𑀟𑁆𑀟𑀺𑀢𑀁, 𑀤𑀺𑀲𑁆𑀯𑀸…  𑀧𑀳𑀽𑀢𑀁 𑀔𑁄𑀫𑀤𑀼𑀲𑁆𑀲𑀁 𑀙𑀟𑁆𑀟𑀺𑀢𑀁, 𑀤𑀺𑀲𑁆𑀯𑀸…  𑀧𑀳𑀽𑀢𑀁 𑀓𑀧𑁆𑀧𑀸𑀲𑀁 𑀙𑀟𑁆𑀟𑀺𑀢𑀁, 𑀤𑀺𑀲𑁆𑀯𑀸…  𑀧𑀳𑀽𑀢𑀁 𑀓𑀧𑁆𑀧𑀸𑀲𑀺𑀓𑀲𑀼𑀢𑁆𑀢𑀁 𑀙𑀟𑁆𑀟𑀺𑀢𑀁, 𑀤𑀺𑀲𑁆𑀯𑀸…  𑀧𑀳𑀽𑀢𑀁 𑀓𑀧𑁆𑀧𑀸𑀲𑀺𑀓𑀤𑀼𑀲𑁆𑀲𑀁 𑀙𑀟𑁆𑀟𑀺𑀢𑀁, 𑀤𑀺𑀲𑁆𑀯𑀸…  𑀧𑀳𑀽𑀢𑀁 𑀅𑀬𑀁 𑀙𑀟𑁆𑀟𑀺𑀢𑀁, 𑀤𑀺𑀲𑁆𑀯𑀸…  𑀧𑀳𑀽𑀢𑀁 𑀮𑁄𑀳𑀁 𑀙𑀟𑁆𑀟𑀺𑀢𑀁, 𑀤𑀺𑀲𑁆𑀯𑀸…  𑀧𑀳𑀽𑀢𑀁 𑀢𑀺𑀧𑀼𑀁 𑀙𑀟𑁆𑀟𑀺𑀢𑀁, 𑀤𑀺𑀲𑁆𑀯𑀸…  𑀧𑀳𑀽𑀢𑀁 𑀲𑀻𑀲𑀁 𑀙𑀟𑁆𑀟𑀺𑀢𑀁, 𑀤𑀺𑀲𑁆𑀯𑀸…  𑀧𑀳𑀽𑀢𑀁 𑀲𑀚𑁆𑀛𑀁 𑀙𑀟𑁆𑀟𑀺𑀢𑀁, 𑀤𑀺𑀲𑁆𑀯𑀸…  𑀧𑀳𑀽𑀢𑀁 𑀲𑀼𑀯𑀡𑁆𑀡𑀁 𑀙𑀟𑁆𑀟𑀺𑀢𑀁, 𑀤𑀺𑀲𑁆𑀯𑀸 𑀲𑀳𑀸𑀬𑀓𑁄 𑀲𑀳𑀸𑀬𑀓𑀁 𑀆𑀫𑀦𑁆𑀢𑁂𑀲𑀺—  ‘𑀬𑀲𑁆𑀲 𑀔𑁄, 𑀲𑀫𑁆𑀫, 𑀅𑀢𑁆𑀣𑀸𑀬 𑀇𑀘𑁆𑀙𑁂𑀬𑁆𑀬𑀸𑀫 𑀲𑀸𑀡𑀁 𑀯𑀸 𑀲𑀸𑀡𑀲𑀼𑀢𑁆𑀢𑀁 𑀯𑀸 𑀲𑀸𑀡𑀺𑀬𑁄 𑀯𑀸 𑀔𑁄𑀫𑀁 𑀯𑀸 𑀔𑁄𑀫𑀲𑀼𑀢𑁆𑀢𑀁 𑀯𑀸 𑀔𑁄𑀫𑀤𑀼𑀲𑁆𑀲𑀁 𑀯𑀸 𑀓𑀧𑁆𑀧𑀸𑀲𑀁 𑀯𑀸 𑀓𑀧𑁆𑀧𑀸𑀲𑀺𑀓𑀲𑀼𑀢𑁆𑀢𑀁 𑀯𑀸 𑀓𑀧𑁆𑀧𑀸𑀲𑀺𑀓𑀤𑀼𑀲𑁆𑀲𑀁 𑀯𑀸 𑀅𑀬𑀁 𑀯𑀸 𑀮𑁄𑀳𑀁 𑀯𑀸 𑀢𑀺𑀧𑀼𑀁 𑀯𑀸 𑀲𑀻𑀲𑀁 𑀯𑀸 𑀲𑀚𑁆𑀛𑀁 𑀯𑀸, 𑀇𑀤𑀁 𑀧𑀳𑀽𑀢𑀁 𑀲𑀼𑀯𑀡𑁆𑀡𑀁 𑀙𑀟𑁆𑀟𑀺𑀢𑀁𑁇 𑀢𑁂𑀦 𑀳𑀺, 𑀲𑀫𑁆𑀫, 𑀢𑁆𑀯𑀜𑁆𑀘 𑀲𑀸𑀡𑀪𑀸𑀭𑀁 𑀙𑀟𑁆𑀟𑁂𑀳𑀺, 𑀅𑀳𑀜𑁆𑀘 𑀲𑀚𑁆𑀛𑀪𑀸𑀭𑀁 𑀙𑀟𑁆𑀟𑁂𑀲𑁆𑀲𑀸𑀫𑀺, 𑀉𑀪𑁄 𑀲𑀼𑀯𑀡𑁆𑀡𑀪𑀸𑀭𑀁 𑀆𑀤𑀸𑀬 𑀕𑀫𑀺𑀲𑁆𑀲𑀸𑀫𑀸’𑀢𑀺𑁇 ‘𑀅𑀬𑀁 𑀔𑁄 𑀫𑁂, 𑀲𑀫𑁆𑀫, 𑀲𑀸𑀡𑀪𑀸𑀭𑁄 𑀤𑀽𑀭𑀸𑀪𑀢𑁄 𑀘 𑀲𑀼𑀲𑀦𑁆𑀦𑀤𑁆𑀥𑁄 𑀘, 𑀅𑀮𑀁 𑀫𑁂 𑀢𑁆𑀯𑀁 𑀧𑀚𑀸𑀦𑀸𑀳𑀻’𑀢𑀺𑁇 𑀅𑀣 𑀔𑁄 𑀲𑁄 𑀲𑀳𑀸𑀬𑀓𑁄 𑀲𑀚𑁆𑀛𑀪𑀸𑀭𑀁 𑀙𑀟𑁆𑀟𑁂𑀢𑁆𑀯𑀸 𑀲𑀼𑀯𑀡𑁆𑀡𑀪𑀸𑀭𑀁 𑀆𑀤𑀺𑀬𑀺𑁇

1136\. 𑀢𑁂 𑀬𑁂𑀦 𑀲𑀓𑁄 𑀕𑀸𑀫𑁄 𑀢𑁂𑀦𑀼𑀧𑀲𑀗𑁆𑀓𑀫𑀺𑀁𑀲𑀼𑁇 𑀢𑀢𑁆𑀣 𑀬𑁄 𑀲𑁄 𑀲𑀳𑀸𑀬𑀓𑁄 𑀲𑀸𑀡𑀪𑀸𑀭𑀁 𑀆𑀤𑀸𑀬 𑀅𑀕𑀫𑀸𑀲𑀺, 𑀢𑀲𑁆𑀲 𑀦𑁂𑀯 𑀫𑀸𑀢𑀸𑀧𑀺𑀢𑀭𑁄 𑀅𑀪𑀺𑀦𑀦𑁆𑀤𑀺𑀁𑀲𑀼, 𑀦 𑀧𑀼𑀢𑁆𑀢𑀤𑀸𑀭𑀸 𑀅𑀪𑀺𑀦𑀦𑁆𑀤𑀺𑀁𑀲𑀼, 𑀦 𑀫𑀺𑀢𑁆𑀢𑀸𑀫𑀘𑁆𑀘𑀸 𑀅𑀪𑀺𑀦𑀦𑁆𑀤𑀺𑀁𑀲𑀼, 𑀦 𑀘 𑀢𑀢𑁄𑀦𑀺𑀤𑀸𑀦𑀁 𑀲𑀼𑀔𑀁 𑀲𑁄𑀫𑀦𑀲𑁆𑀲𑀁 𑀅𑀥𑀺𑀕𑀘𑁆𑀙𑀺𑁇 𑀬𑁄 𑀧𑀦 𑀲𑁄 𑀲𑀳𑀸𑀬𑀓𑁄 𑀲𑀼𑀯𑀡𑁆𑀡𑀪𑀸𑀭𑀁 𑀆𑀤𑀸𑀬 𑀅𑀕𑀫𑀸𑀲𑀺, 𑀢𑀲𑁆𑀲 𑀫𑀸𑀢𑀸𑀧𑀺𑀢𑀭𑁄𑀧𑀺 𑀅𑀪𑀺𑀦𑀦𑁆𑀤𑀺𑀁𑀲𑀼, 𑀧𑀼𑀢𑁆𑀢𑀤𑀸𑀭𑀸𑀧𑀺 𑀅𑀪𑀺𑀦𑀦𑁆𑀤𑀺𑀁𑀲𑀼, 𑀫𑀺𑀢𑁆𑀢𑀸𑀫𑀘𑁆𑀘𑀸𑀧𑀺 𑀅𑀪𑀺𑀦𑀦𑁆𑀤𑀺𑀁𑀲𑀼, 𑀢𑀢𑁄𑀦𑀺𑀤𑀸𑀦𑀜𑁆𑀘 𑀲𑀼𑀔𑀁 𑀲𑁄𑀫𑀦𑀲𑁆𑀲𑀁 𑀅𑀥𑀺𑀕𑀘𑁆𑀙𑀺𑁇 𑀏𑀯𑀫𑁂𑀯 𑀔𑁄 𑀢𑁆𑀯𑀁, 𑀭𑀸𑀚𑀜𑁆𑀜, 𑀲𑀸𑀡𑀪𑀸𑀭𑀺𑀓𑀽𑀧𑀫𑁄 𑀫𑀜𑁆𑀜𑁂 𑀧𑀝𑀺𑀪𑀸𑀲𑀺𑁇 𑀧𑀝𑀺𑀦𑀺𑀲𑁆𑀲𑀚𑁆𑀚𑁂𑀢𑀁, 𑀭𑀸𑀚𑀜𑁆𑀜, 𑀧𑀸𑀧𑀓𑀁 𑀤𑀺𑀝𑁆𑀞𑀺𑀕𑀢𑀁; 𑀧𑀝𑀺𑀦𑀺𑀲𑁆𑀲𑀚𑁆𑀚𑁂𑀢𑀁, 𑀭𑀸𑀚𑀜𑁆𑀜, 𑀧𑀸𑀧𑀓𑀁 𑀤𑀺𑀝𑁆𑀞𑀺𑀕𑀢𑀁𑁇 𑀫𑀸 𑀢𑁂 𑀅𑀳𑁄𑀲𑀺 𑀤𑀻𑀖𑀭𑀢𑁆𑀢𑀁 𑀅𑀳𑀺𑀢𑀸𑀬 𑀤𑀼𑀓𑁆𑀔𑀸𑀬𑀸”𑀢𑀺𑁇

[Go to previous page (10.2.13 Akkhadhuttakaupamā)](10.2.13.md) / [Go to parent page (10.2 Natthikavāda)](../10.2.md) / [Go to next page (10.3 Saraṇagamana)](../10.3.md)


