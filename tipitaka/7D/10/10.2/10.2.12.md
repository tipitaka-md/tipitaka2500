
[Home](/) / [7D Mahāvaggapāḷi](../...md) / [10 Pāyāsisutta](...md) / [10.2 Natthikavāda](../7D/10/10.2.md)

# 𑁧𑁦𑁇𑁨𑁇𑁧𑁨 𑀕𑀽𑀣𑀪𑀸𑀭𑀺𑀓𑁅𑀧𑀫𑀸

* 𑀧𑀸𑀬𑀸𑀲𑀺𑀲𑀼𑀢𑁆𑀢

* 𑀦𑀢𑁆𑀣𑀺𑀓𑀯𑀸𑀤

* 𑀕𑀽𑀣𑀪𑀸𑀭𑀺𑀓𑁅𑀧𑀫𑀸

(432.)

1127\. “𑀢𑁂𑀦 𑀳𑀺, 𑀭𑀸𑀚𑀜𑁆𑀜, 𑀉𑀧𑀫𑀁 𑀢𑁂 𑀓𑀭𑀺𑀲𑁆𑀲𑀸𑀫𑀺𑁇 𑀉𑀧𑀫𑀸𑀬 𑀫𑀺𑀥𑁂𑀓𑀘𑁆𑀘𑁂 𑀯𑀺𑀜𑁆𑀜𑀽 𑀧𑀼𑀭𑀺𑀲𑀸 𑀪𑀸𑀲𑀺𑀢𑀲𑁆𑀲 𑀅𑀢𑁆𑀣𑀁 𑀆𑀚𑀸𑀦𑀦𑁆𑀢𑀺𑁇 𑀪𑀽𑀢𑀧𑀼𑀩𑁆𑀩𑀁, 𑀭𑀸𑀚𑀜𑁆𑀜, 𑀅𑀜𑁆𑀜𑀢𑀭𑁄 𑀲𑀽𑀓𑀭𑀧𑁄𑀲𑀓𑁄 𑀧𑀼𑀭𑀺𑀲𑁄 𑀲𑀓𑀫𑁆𑀳𑀸 𑀕𑀸𑀫𑀸 𑀅𑀜𑁆𑀜𑀁 𑀕𑀸𑀫𑀁 𑀅𑀕𑀫𑀸𑀲𑀺𑁇 𑀢𑀢𑁆𑀣 𑀅𑀤𑁆𑀤𑀲 𑀧𑀳𑀽𑀢𑀁 𑀲𑀼𑀓𑁆𑀔𑀕𑀽𑀣𑀁 𑀙𑀟𑁆𑀟𑀺𑀢𑀁𑁇 𑀤𑀺𑀲𑁆𑀯𑀸𑀦𑀲𑁆𑀲 𑀏𑀢𑀤𑀳𑁄𑀲𑀺—  ‘𑀅𑀬𑀁 𑀔𑁄 𑀧𑀳𑀽𑀢𑁄 𑀲𑀼𑀓𑁆𑀔𑀕𑀽𑀣𑁄 𑀙𑀟𑁆𑀟𑀺𑀢𑁄, 𑀫𑀫 𑀘 𑀲𑀽𑀓𑀭𑀪𑀢𑁆𑀢𑀁; 𑀬𑀦𑁆𑀦𑀽𑀦𑀸𑀳𑀁 𑀇𑀢𑁄 𑀲𑀼𑀓𑁆𑀔𑀕𑀽𑀣𑀁 𑀳𑀭𑁂𑀬𑁆𑀬𑀦𑁆’𑀢𑀺𑁇 𑀲𑁄 𑀉𑀢𑁆𑀢𑀭𑀸𑀲𑀗𑁆𑀕𑀁 𑀧𑀢𑁆𑀣𑀭𑀺𑀢𑁆𑀯𑀸 𑀧𑀳𑀽𑀢𑀁 𑀲𑀼𑀓𑁆𑀔𑀕𑀽𑀣𑀁 𑀆𑀓𑀺𑀭𑀺𑀢𑁆𑀯𑀸 𑀪𑀡𑁆𑀟𑀺𑀓𑀁 𑀩𑀦𑁆𑀥𑀺𑀢𑁆𑀯𑀸 𑀲𑀻𑀲𑁂 𑀉𑀩𑁆𑀩𑀸𑀳𑁂𑀢𑁆𑀯𑀸 𑀅𑀕𑀫𑀸𑀲𑀺𑁇 𑀢𑀲𑁆𑀲 𑀅𑀦𑁆𑀢𑀭𑀸𑀫𑀕𑁆𑀕𑁂 𑀫𑀳𑀸𑀅𑀓𑀸𑀮𑀫𑁂𑀖𑁄 𑀧𑀸𑀯𑀲𑁆𑀲𑀺𑁇 𑀲𑁄 𑀉𑀕𑁆𑀖𑀭𑀦𑁆𑀢𑀁 𑀧𑀕𑁆𑀖𑀭𑀦𑁆𑀢𑀁 𑀬𑀸𑀯 𑀅𑀕𑁆𑀕𑀦𑀔𑀸 𑀕𑀽𑀣𑁂𑀦 𑀫𑀓𑁆𑀔𑀺𑀢𑁄 𑀕𑀽𑀣𑀪𑀸𑀭𑀁 𑀆𑀤𑀸𑀬 𑀅𑀕𑀫𑀸𑀲𑀺𑁇 𑀢𑀫𑁂𑀦𑀁 𑀫𑀦𑀼𑀲𑁆𑀲𑀸 𑀤𑀺𑀲𑁆𑀯𑀸 𑀏𑀯𑀫𑀸𑀳𑀁𑀲𑀼—  ‘𑀓𑀘𑁆𑀘𑀺 𑀦𑁄 𑀢𑁆𑀯𑀁, 𑀪𑀡𑁂, 𑀉𑀫𑁆𑀫𑀢𑁆𑀢𑁄, 𑀓𑀘𑁆𑀘𑀺 𑀯𑀺𑀘𑁂𑀢𑁄, 𑀓𑀣𑀜𑁆𑀳𑀺 𑀦𑀸𑀫 𑀉𑀕𑁆𑀖𑀭𑀦𑁆𑀢𑀁 𑀧𑀕𑁆𑀖𑀭𑀦𑁆𑀢𑀁 𑀬𑀸𑀯 𑀅𑀕𑁆𑀕𑀦𑀔𑀸 𑀕𑀽𑀣𑁂𑀦 𑀫𑀓𑁆𑀔𑀺𑀢𑁄 𑀕𑀽𑀣𑀪𑀸𑀭𑀁 𑀳𑀭𑀺𑀲𑁆𑀲𑀲𑀻’𑀢𑀺𑁇 ‘𑀢𑀼𑀫𑁆𑀳𑁂 𑀔𑁆𑀯𑁂𑀢𑁆𑀣, 𑀪𑀡𑁂, 𑀉𑀫𑁆𑀫𑀢𑁆𑀢𑀸, 𑀢𑀼𑀫𑁆𑀳𑁂 𑀯𑀺𑀘𑁂𑀢𑀸, 𑀢𑀣𑀸 𑀳𑀺 𑀧𑀦 𑀫𑁂 𑀲𑀽𑀓𑀭𑀪𑀢𑁆𑀢𑀦𑁆’𑀢𑀺𑁇 𑀏𑀯𑀫𑁂𑀯 𑀔𑁄 𑀢𑁆𑀯𑀁, 𑀭𑀸𑀚𑀜𑁆𑀜, 𑀕𑀽𑀣𑀪𑀸𑀭𑀺𑀓𑀽𑀧𑀫𑁄 𑀫𑀜𑁆𑀜𑁂 𑀧𑀝𑀺𑀪𑀸𑀲𑀺𑁇 𑀧𑀝𑀺𑀦𑀺𑀲𑁆𑀲𑀚𑁆𑀚𑁂𑀢𑀁, 𑀭𑀸𑀚𑀜𑁆𑀜, 𑀧𑀸𑀧𑀓𑀁 𑀤𑀺𑀝𑁆𑀞𑀺𑀕𑀢𑀁𑁇 𑀧𑀝𑀺𑀦𑀺𑀲𑁆𑀲𑀚𑁆𑀚𑁂𑀢𑀁, 𑀭𑀸𑀚𑀜𑁆𑀜, 𑀧𑀸𑀧𑀓𑀁 𑀤𑀺𑀝𑁆𑀞𑀺𑀕𑀢𑀁𑁇 𑀫𑀸 𑀢𑁂 𑀅𑀳𑁄𑀲𑀺 𑀤𑀻𑀖𑀭𑀢𑁆𑀢𑀁 𑀅𑀳𑀺𑀢𑀸𑀬 𑀤𑀼𑀓𑁆𑀔𑀸𑀬𑀸”𑀢𑀺𑁇

(433.)

1128\. “𑀓𑀺𑀜𑁆𑀘𑀸𑀧𑀺 𑀪𑀯𑀁 𑀓𑀲𑁆𑀲𑀧𑁄 𑀏𑀯𑀫𑀸𑀳, 𑀅𑀣 𑀔𑁄 𑀦𑁂𑀯𑀸𑀳𑀁 𑀲𑀓𑁆𑀓𑁄𑀫𑀺 𑀇𑀤𑀁 𑀧𑀸𑀧𑀓𑀁 𑀤𑀺𑀝𑁆𑀞𑀺𑀕𑀢𑀁 𑀧𑀝𑀺𑀦𑀺𑀲𑁆𑀲𑀚𑁆𑀚𑀺𑀢𑀼𑀁𑁇 𑀭𑀸𑀚𑀸𑀧𑀺 𑀫𑀁 𑀧𑀲𑁂𑀦𑀤𑀺 𑀓𑁄𑀲𑀮𑁄 𑀚𑀸𑀦𑀸𑀢𑀺 𑀢𑀺𑀭𑁄𑀭𑀸𑀚𑀸𑀦𑁄𑀧𑀺—  ‘𑀧𑀸𑀬𑀸𑀲𑀺 𑀭𑀸𑀚𑀜𑁆𑀜𑁄 𑀏𑀯𑀁𑀯𑀸𑀤𑀻 𑀏𑀯𑀁𑀤𑀺𑀝𑁆𑀞𑀻—  “𑀇𑀢𑀺𑀧𑀺 𑀦𑀢𑁆𑀣𑀺 𑀧𑀭𑁄 𑀮𑁄𑀓𑁄…𑀧𑁂…  𑀯𑀺𑀧𑀸𑀓𑁄”’𑀢𑀺𑁇 𑀲𑀘𑀸𑀳𑀁, 𑀪𑁄 𑀓𑀲𑁆𑀲𑀧, 𑀇𑀤𑀁 𑀧𑀸𑀧𑀓𑀁 𑀤𑀺𑀝𑁆𑀞𑀺𑀕𑀢𑀁 𑀧𑀝𑀺𑀦𑀺𑀲𑁆𑀲𑀚𑁆𑀚𑀺𑀲𑁆𑀲𑀸𑀫𑀺, 𑀪𑀯𑀺𑀲𑁆𑀲𑀦𑁆𑀢𑀺 𑀫𑁂 𑀯𑀢𑁆𑀢𑀸𑀭𑁄—  ‘𑀬𑀸𑀯 𑀩𑀸𑀮𑁄 𑀧𑀸𑀬𑀸𑀲𑀺 𑀭𑀸𑀚𑀜𑁆𑀜𑁄 𑀅𑀩𑁆𑀬𑀢𑁆𑀢𑁄 𑀤𑀼𑀕𑁆𑀕𑀳𑀺𑀢𑀕𑀸𑀳𑀻’𑀢𑀺𑁇 𑀓𑁄𑀧𑁂𑀦𑀧𑀺 𑀦𑀁 𑀳𑀭𑀺𑀲𑁆𑀲𑀸𑀫𑀺, 𑀫𑀓𑁆𑀔𑁂𑀦𑀧𑀺 𑀦𑀁 𑀳𑀭𑀺𑀲𑁆𑀲𑀸𑀫𑀺, 𑀧𑀮𑀸𑀲𑁂𑀦𑀧𑀺 𑀦𑀁 𑀳𑀭𑀺𑀲𑁆𑀲𑀸𑀫𑀻”𑀢𑀺𑁇

[Go to previous page (10.2.11 Dvesatthavāhaupamā)](10.2.11.md) / [Go to parent page (10.2 Natthikavāda)](../7D/10/10.2.md) / [Go to next page (10.2.13 Akkhadhuttakaupamā)](10.2.13.md)


