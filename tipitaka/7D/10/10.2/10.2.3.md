
[Home](/) / [7D Mahāvaggapāḷi](/tipitaka/7D.md) / [10 Pāyāsisutta](/tipitaka/7D/10.md) / [10.2 Natthikavāda](/tipitaka/7D/10/10.2.md)

# 𑁧𑁦𑁇𑁨𑁇𑁩 𑀕𑀽𑀣𑀓𑀽𑀧𑀧𑀼𑀭𑀺𑀲𑁅𑀧𑀫𑀸

### 𑀧𑀸𑀬𑀸𑀲𑀺𑀲𑀼𑀢𑁆𑀢

### 𑀦𑀢𑁆𑀣𑀺𑀓𑀯𑀸𑀤

### 𑀕𑀽𑀣𑀓𑀽𑀧𑀧𑀼𑀭𑀺𑀲𑁅𑀧𑀫𑀸

(415.)

1100\. “𑀢𑁂𑀦 𑀳𑀺, 𑀭𑀸𑀚𑀜𑁆𑀜, 𑀉𑀧𑀫𑀁 𑀢𑁂 𑀓𑀭𑀺𑀲𑁆𑀲𑀸𑀫𑀺𑁇 𑀉𑀧𑀫𑀸𑀬 𑀫𑀺𑀥𑁂𑀓𑀘𑁆𑀘𑁂 𑀯𑀺𑀜𑁆𑀜𑀽 𑀧𑀼𑀭𑀺𑀲𑀸 𑀪𑀸𑀲𑀺𑀢𑀲𑁆𑀲 𑀅𑀢𑁆𑀣𑀁 𑀆𑀚𑀸𑀦𑀦𑁆𑀢𑀺𑁇 𑀲𑁂𑀬𑁆𑀬𑀣𑀸𑀧𑀺, 𑀭𑀸𑀚𑀜𑁆𑀜, 𑀧𑀼𑀭𑀺𑀲𑁄 𑀕𑀽𑀣𑀓𑀽𑀧𑁂 𑀲𑀲𑀻𑀲𑀓𑀁 𑀦𑀺𑀫𑀼𑀕𑁆𑀕𑁄 𑀅𑀲𑁆𑀲𑁇 𑀅𑀣 𑀢𑁆𑀯𑀁 𑀧𑀼𑀭𑀺𑀲𑁂 𑀆𑀡𑀸𑀧𑁂𑀬𑁆𑀬𑀸𑀲𑀺—  ‘𑀢𑁂𑀦 𑀳𑀺, 𑀪𑁄, 𑀢𑀁 𑀧𑀼𑀭𑀺𑀲𑀁 𑀢𑀫𑁆𑀳𑀸 𑀕𑀽𑀣𑀓𑀽𑀧𑀸 𑀉𑀤𑁆𑀥𑀭𑀣𑀸’𑀢𑀺𑁇 𑀢𑁂 ‘𑀲𑀸𑀥𑀽’𑀢𑀺 𑀧𑀝𑀺𑀲𑁆𑀲𑀼𑀢𑁆𑀯𑀸 𑀢𑀁 𑀧𑀼𑀭𑀺𑀲𑀁 𑀢𑀫𑁆𑀳𑀸 𑀕𑀽𑀣𑀓𑀽𑀧𑀸 𑀉𑀤𑁆𑀥𑀭𑁂𑀬𑁆𑀬𑀼𑀁𑁇 𑀢𑁂 𑀢𑁆𑀯𑀁 𑀏𑀯𑀁 𑀯𑀤𑁂𑀬𑁆𑀬𑀸𑀲𑀺—  ‘𑀢𑁂𑀦 𑀳𑀺, 𑀪𑁄, 𑀢𑀲𑁆𑀲 𑀧𑀼𑀭𑀺𑀲𑀲𑁆𑀲 𑀓𑀸𑀬𑀸 𑀯𑁂𑀍𑀉𑀧𑁂𑀲𑀺𑀓𑀸𑀳𑀺 𑀕𑀽𑀣𑀁 𑀲𑀼𑀦𑀺𑀫𑁆𑀫𑀚𑁆𑀚𑀺𑀢𑀁 𑀦𑀺𑀫𑁆𑀫𑀚𑁆𑀚𑀣𑀸’𑀢𑀺𑁇 𑀢𑁂 ‘𑀲𑀸𑀥𑀽’𑀢𑀺 𑀧𑀝𑀺𑀲𑁆𑀲𑀼𑀢𑁆𑀯𑀸 𑀢𑀲𑁆𑀲 𑀧𑀼𑀭𑀺𑀲𑀲𑁆𑀲 𑀓𑀸𑀬𑀸 𑀯𑁂𑀍𑀉𑀧𑁂𑀲𑀺𑀓𑀸𑀳𑀺 𑀕𑀽𑀣𑀁 𑀲𑀼𑀦𑀺𑀫𑁆𑀫𑀚𑁆𑀚𑀺𑀢𑀁 𑀦𑀺𑀫𑁆𑀫𑀚𑁆𑀚𑁂𑀬𑁆𑀬𑀼𑀁𑁇 𑀢𑁂 𑀢𑁆𑀯𑀁 𑀏𑀯𑀁 𑀯𑀤𑁂𑀬𑁆𑀬𑀸𑀲𑀺—  ‘𑀢𑁂𑀦 𑀳𑀺, 𑀪𑁄, 𑀢𑀲𑁆𑀲 𑀧𑀼𑀭𑀺𑀲𑀲𑁆𑀲 𑀓𑀸𑀬𑀁 𑀧𑀡𑁆𑀟𑀼𑀫𑀢𑁆𑀢𑀺𑀓𑀸𑀬 𑀢𑀺𑀓𑁆𑀔𑀢𑁆𑀢𑀼𑀁 𑀲𑀼𑀩𑁆𑀩𑀝𑁆𑀝𑀺𑀢𑀁 𑀉𑀩𑁆𑀩𑀝𑁆𑀝𑁂𑀣𑀸’𑀢𑀺𑁇 𑀢𑁂 𑀢𑀲𑁆𑀲 𑀧𑀼𑀭𑀺𑀲𑀲𑁆𑀲 𑀓𑀸𑀬𑀁 𑀧𑀡𑁆𑀟𑀼𑀫𑀢𑁆𑀢𑀺𑀓𑀸𑀬 𑀢𑀺𑀓𑁆𑀔𑀢𑁆𑀢𑀼𑀁 𑀲𑀼𑀩𑁆𑀩𑀝𑁆𑀝𑀺𑀢𑀁 𑀉𑀩𑁆𑀩𑀝𑁆𑀝𑁂𑀬𑁆𑀬𑀼𑀁𑁇 𑀢𑁂 𑀢𑁆𑀯𑀁 𑀏𑀯𑀁 𑀯𑀤𑁂𑀬𑁆𑀬𑀸𑀲𑀺—  ‘𑀢𑁂𑀦 𑀳𑀺, 𑀪𑁄, 𑀢𑀁 𑀧𑀼𑀭𑀺𑀲𑀁 𑀢𑁂𑀮𑁂𑀦 𑀅𑀩𑁆𑀪𑀜𑁆𑀚𑀺𑀢𑁆𑀯𑀸 𑀲𑀼𑀔𑀼𑀫𑁂𑀦 𑀘𑀼𑀡𑁆𑀡𑁂𑀦 𑀢𑀺𑀓𑁆𑀔𑀢𑁆𑀢𑀼𑀁 𑀲𑀼𑀧𑁆𑀧𑀥𑁄𑀢𑀁 𑀓𑀭𑁄𑀣𑀸’𑀢𑀺𑁇 𑀢𑁂 𑀢𑀁 𑀧𑀼𑀭𑀺𑀲𑀁 𑀢𑁂𑀮𑁂𑀦 𑀅𑀩𑁆𑀪𑀜𑁆𑀚𑀺𑀢𑁆𑀯𑀸 𑀲𑀼𑀔𑀼𑀫𑁂𑀦 𑀘𑀼𑀡𑁆𑀡𑁂𑀦 𑀢𑀺𑀓𑁆𑀔𑀢𑁆𑀢𑀼𑀁 𑀲𑀼𑀧𑁆𑀧𑀥𑁄𑀢𑀁 𑀓𑀭𑁂𑀬𑁆𑀬𑀼𑀁𑁇 𑀢𑁂 𑀢𑁆𑀯𑀁 𑀏𑀯𑀁 𑀯𑀤𑁂𑀬𑁆𑀬𑀸𑀲𑀺—  ‘𑀢𑁂𑀦 𑀳𑀺, 𑀪𑁄, 𑀢𑀲𑁆𑀲 𑀧𑀼𑀭𑀺𑀲𑀲𑁆𑀲 𑀓𑁂𑀲𑀫𑀲𑁆𑀲𑀼𑀁 𑀓𑀧𑁆𑀧𑁂𑀣𑀸’𑀢𑀺𑁇 𑀢𑁂 𑀢𑀲𑁆𑀲 𑀧𑀼𑀭𑀺𑀲𑀲𑁆𑀲 𑀓𑁂𑀲𑀫𑀲𑁆𑀲𑀼𑀁 𑀓𑀧𑁆𑀧𑁂𑀬𑁆𑀬𑀼𑀁𑁇 𑀢𑁂 𑀢𑁆𑀯𑀁 𑀏𑀯𑀁 𑀯𑀤𑁂𑀬𑁆𑀬𑀸𑀲𑀺—  ‘𑀢𑁂𑀦 𑀳𑀺, 𑀪𑁄, 𑀢𑀲𑁆𑀲 𑀧𑀼𑀭𑀺𑀲𑀲𑁆𑀲 𑀫𑀳𑀕𑁆𑀖𑀜𑁆𑀘 𑀫𑀸𑀮𑀁 𑀫𑀳𑀕𑁆𑀖𑀜𑁆𑀘 𑀯𑀺𑀮𑁂𑀧𑀦𑀁 𑀫𑀳𑀕𑁆𑀖𑀸𑀦𑀺 𑀘 𑀯𑀢𑁆𑀣𑀸𑀦𑀺 𑀉𑀧𑀳𑀭𑀣𑀸’𑀢𑀺𑁇 𑀢𑁂 𑀢𑀲𑁆𑀲 𑀧𑀼𑀭𑀺𑀲𑀲𑁆𑀲 𑀫𑀳𑀕𑁆𑀖𑀜𑁆𑀘 𑀫𑀸𑀮𑀁 𑀫𑀳𑀕𑁆𑀖𑀜𑁆𑀘 𑀯𑀺𑀮𑁂𑀧𑀦𑀁 𑀫𑀳𑀕𑁆𑀖𑀸𑀦𑀺 𑀘 𑀯𑀢𑁆𑀣𑀸𑀦𑀺 𑀉𑀧𑀳𑀭𑁂𑀬𑁆𑀬𑀼𑀁𑁇 𑀢𑁂 𑀢𑁆𑀯𑀁 𑀏𑀯𑀁 𑀯𑀤𑁂𑀬𑁆𑀬𑀸𑀲𑀺—  ‘𑀢𑁂𑀦 𑀳𑀺, 𑀪𑁄, 𑀢𑀁 𑀧𑀼𑀭𑀺𑀲𑀁 𑀧𑀸𑀲𑀸𑀤𑀁 𑀆𑀭𑁄𑀧𑁂𑀢𑁆𑀯𑀸 𑀧𑀜𑁆𑀘𑀓𑀸𑀫𑀕𑀼𑀡𑀸𑀦𑀺 𑀉𑀧𑀝𑁆𑀞𑀸𑀧𑁂𑀣𑀸’𑀢𑀺𑁇 𑀢𑁂 𑀢𑀁 𑀧𑀼𑀭𑀺𑀲𑀁 𑀧𑀸𑀲𑀸𑀤𑀁 𑀆𑀭𑁄𑀧𑁂𑀢𑁆𑀯𑀸 𑀧𑀜𑁆𑀘𑀓𑀸𑀫𑀕𑀼𑀡𑀸𑀦𑀺 𑀉𑀧𑀝𑁆𑀞𑀸𑀧𑁂𑀬𑁆𑀬𑀼𑀁𑁇

1101\. 𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀭𑀸𑀚𑀜𑁆𑀜, 𑀅𑀧𑀺 𑀦𑀼 𑀢𑀲𑁆𑀲 𑀧𑀼𑀭𑀺𑀲𑀲𑁆𑀲 𑀲𑀼𑀦𑁆𑀳𑀸𑀢𑀲𑁆𑀲 𑀲𑀼𑀯𑀺𑀮𑀺𑀢𑁆𑀢𑀲𑁆𑀲 𑀲𑀼𑀓𑀧𑁆𑀧𑀺𑀢𑀓𑁂𑀲𑀫𑀲𑁆𑀲𑀼𑀲𑁆𑀲 𑀆𑀫𑀼𑀓𑁆𑀓𑀫𑀸𑀮𑀸𑀪𑀭𑀡𑀲𑁆𑀲 𑀑𑀤𑀸𑀢𑀯𑀢𑁆𑀣𑀯𑀲𑀦𑀲𑁆𑀲 𑀉𑀧𑀭𑀺𑀧𑀸𑀲𑀸𑀤𑀯𑀭𑀕𑀢𑀲𑁆𑀲 𑀧𑀜𑁆𑀘𑀳𑀺 𑀓𑀸𑀫𑀕𑀼𑀡𑁂𑀳𑀺 𑀲𑀫𑀧𑁆𑀧𑀺𑀢𑀲𑁆𑀲 𑀲𑀫𑀗𑁆𑀕𑀻𑀪𑀽𑀢𑀲𑁆𑀲 𑀧𑀭𑀺𑀘𑀸𑀭𑀬𑀫𑀸𑀦𑀲𑁆𑀲 𑀧𑀼𑀦𑀤𑁂𑀯 𑀢𑀲𑁆𑀫𑀺𑀁 𑀕𑀽𑀣𑀓𑀽𑀧𑁂 𑀦𑀺𑀫𑀼𑀚𑁆𑀚𑀺𑀢𑀼𑀓𑀸𑀫𑀢𑀸 𑀅𑀲𑁆𑀲𑀸”𑀢𑀺? “𑀦𑁄 𑀳𑀺𑀤𑀁, 𑀪𑁄 𑀓𑀲𑁆𑀲𑀧”𑁇 “𑀢𑀁 𑀓𑀺𑀲𑁆𑀲 𑀳𑁂𑀢𑀼”? “𑀅𑀲𑀼𑀘𑀺, 𑀪𑁄 𑀓𑀲𑁆𑀲𑀧, 𑀕𑀽𑀣𑀓𑀽𑀧𑁄 𑀅𑀲𑀼𑀘𑀺 𑀘𑁂𑀯 𑀅𑀲𑀼𑀘𑀺𑀲𑀗𑁆𑀔𑀸𑀢𑁄 𑀘 𑀤𑀼𑀕𑁆𑀕𑀦𑁆𑀥𑁄 𑀘 𑀤𑀼𑀕𑁆𑀕𑀦𑁆𑀥𑀲𑀗𑁆𑀔𑀸𑀢𑁄 𑀘 𑀚𑁂𑀕𑀼𑀘𑁆𑀙𑁄 𑀘 𑀚𑁂𑀕𑀼𑀘𑁆𑀙𑀲𑀗𑁆𑀔𑀸𑀢𑁄 𑀘 𑀧𑀝𑀺𑀓𑀽𑀮𑁄 𑀘 𑀧𑀝𑀺𑀓𑀽𑀮𑀲𑀗𑁆𑀔𑀸𑀢𑁄 𑀘𑀸”𑀢𑀺𑁇 “𑀏𑀯𑀫𑁂𑀯 𑀔𑁄, 𑀭𑀸𑀚𑀜𑁆𑀜, 𑀫𑀦𑀼𑀲𑁆𑀲𑀸 𑀤𑁂𑀯𑀸𑀦𑀁 𑀅𑀲𑀼𑀘𑀻 𑀘𑁂𑀯 𑀅𑀲𑀼𑀘𑀺𑀲𑀗𑁆𑀔𑀸𑀢𑀸 𑀘, 𑀤𑀼𑀕𑁆𑀕𑀦𑁆𑀥𑀸 𑀘 𑀤𑀼𑀕𑁆𑀕𑀦𑁆𑀥𑀲𑀗𑁆𑀔𑀸𑀢𑀸 𑀘, 𑀚𑁂𑀕𑀼𑀘𑁆𑀙𑀸 𑀘 𑀚𑁂𑀕𑀼𑀘𑁆𑀙𑀲𑀗𑁆𑀔𑀸𑀢𑀸 𑀘, 𑀧𑀝𑀺𑀓𑀽𑀮𑀸 𑀘 𑀧𑀝𑀺𑀓𑀽𑀮𑀲𑀗𑁆𑀔𑀸𑀢𑀸 𑀘𑁇 𑀬𑁄𑀚𑀦𑀲𑀢𑀁 𑀔𑁄, 𑀭𑀸𑀚𑀜𑁆𑀜, 𑀫𑀦𑀼𑀲𑁆𑀲𑀕𑀦𑁆𑀥𑁄 𑀤𑁂𑀯𑁂 𑀉𑀩𑁆𑀩𑀸𑀥𑀢𑀺𑁇 𑀓𑀺𑀁 𑀧𑀦 𑀢𑁂 𑀫𑀺𑀢𑁆𑀢𑀸𑀫𑀘𑁆𑀘𑀸 𑀜𑀸𑀢𑀺𑀲𑀸𑀮𑁄𑀳𑀺𑀢𑀸 𑀧𑀸𑀡𑀸𑀢𑀺𑀧𑀸𑀢𑀸 𑀧𑀝𑀺𑀯𑀺𑀭𑀢𑀸 𑀅𑀤𑀺𑀦𑁆𑀦𑀸𑀤𑀸𑀦𑀸 𑀧𑀝𑀺𑀯𑀺𑀭𑀢𑀸 𑀓𑀸𑀫𑁂𑀲𑀼𑀫𑀺𑀘𑁆𑀙𑀸𑀘𑀸𑀭𑀸 𑀧𑀝𑀺𑀯𑀺𑀭𑀢𑀸 𑀫𑀼𑀲𑀸𑀯𑀸𑀤𑀸 𑀧𑀝𑀺𑀯𑀺𑀭𑀢𑀸 𑀧𑀺𑀲𑀼𑀡𑀸𑀬 𑀯𑀸𑀘𑀸𑀬 𑀧𑀝𑀺𑀯𑀺𑀭𑀢𑀸 𑀨𑀭𑀼𑀲𑀸𑀬 𑀯𑀸𑀘𑀸𑀬 𑀧𑀝𑀺𑀯𑀺𑀭𑀢𑀸 𑀲𑀫𑁆𑀨𑀧𑁆𑀧𑀮𑀸𑀧𑀸 𑀧𑀝𑀺𑀯𑀺𑀭𑀢𑀸 𑀅𑀦𑀪𑀺𑀚𑁆𑀛𑀸𑀮𑀽 𑀅𑀩𑁆𑀬𑀸𑀧𑀦𑁆𑀦𑀘𑀺𑀢𑁆𑀢𑀸 𑀲𑀫𑁆𑀫𑀸𑀤𑀺𑀝𑁆𑀞𑀻, 𑀓𑀸𑀬𑀲𑁆𑀲 𑀪𑁂𑀤𑀸 𑀧𑀭𑀁 𑀫𑀭𑀡𑀸 𑀲𑀼𑀕𑀢𑀺𑀁 𑀲𑀕𑁆𑀕𑀁 𑀮𑁄𑀓𑀁 𑀉𑀧𑀧𑀦𑁆𑀦𑀸 𑀢𑁂 𑀆𑀕𑀦𑁆𑀢𑁆𑀯𑀸 𑀆𑀭𑁄𑀘𑁂𑀲𑁆𑀲𑀦𑁆𑀢𑀺—  ‘𑀇𑀢𑀺𑀧𑀺 𑀅𑀢𑁆𑀣𑀺 𑀧𑀭𑁄 𑀮𑁄𑀓𑁄, 𑀅𑀢𑁆𑀣𑀺 𑀲𑀢𑁆𑀢𑀸 𑀑𑀧𑀧𑀸𑀢𑀺𑀓𑀸, 𑀅𑀢𑁆𑀣𑀺 𑀲𑀼𑀓𑀢𑀤𑀼𑀓𑁆𑀓𑀝𑀸𑀦𑀁 𑀓𑀫𑁆𑀫𑀸𑀦𑀁 𑀨𑀮𑀁 𑀯𑀺𑀧𑀸𑀓𑁄’𑀢𑀺? 𑀇𑀫𑀺𑀦𑀸𑀧𑀺 𑀔𑁄 𑀢𑁂, 𑀭𑀸𑀚𑀜𑁆𑀜, 𑀧𑀭𑀺𑀬𑀸𑀬𑁂𑀦 𑀏𑀯𑀁 𑀳𑁄𑀢𑀼—  ‘𑀇𑀢𑀺𑀧𑀺 𑀅𑀢𑁆𑀣𑀺 𑀧𑀭𑁄 𑀮𑁄𑀓𑁄, 𑀅𑀢𑁆𑀣𑀺 𑀲𑀢𑁆𑀢𑀸 𑀑𑀧𑀧𑀸𑀢𑀺𑀓𑀸, 𑀅𑀢𑁆𑀣𑀺 𑀲𑀼𑀓𑀢𑀤𑀼𑀓𑁆𑀓𑀝𑀸𑀦𑀁 𑀓𑀫𑁆𑀫𑀸𑀦𑀁 𑀨𑀮𑀁 𑀯𑀺𑀧𑀸𑀓𑁄’”𑀢𑀺𑁇

(416.)

1102\. “𑀓𑀺𑀜𑁆𑀘𑀸𑀧𑀺 𑀪𑀯𑀁 𑀓𑀲𑁆𑀲𑀧𑁄 𑀏𑀯𑀫𑀸𑀳, 𑀅𑀣 𑀔𑁄 𑀏𑀯𑀁 𑀫𑁂 𑀏𑀢𑁆𑀣 𑀳𑁄𑀢𑀺—  ‘𑀇𑀢𑀺𑀧𑀺 𑀦𑀢𑁆𑀣𑀺 𑀧𑀭𑁄 𑀮𑁄𑀓𑁄, 𑀦𑀢𑁆𑀣𑀺 𑀲𑀢𑁆𑀢𑀸 𑀑𑀧𑀧𑀸𑀢𑀺𑀓𑀸, 𑀦𑀢𑁆𑀣𑀺 𑀲𑀼𑀓𑀢𑀤𑀼𑀓𑁆𑀓𑀝𑀸𑀦𑀁 𑀓𑀫𑁆𑀫𑀸𑀦𑀁 𑀨𑀮𑀁 𑀯𑀺𑀧𑀸𑀓𑁄’”𑀢𑀺𑁇 “𑀅𑀢𑁆𑀣𑀺 𑀧𑀦, 𑀭𑀸𑀚𑀜𑁆𑀜, 𑀧𑀭𑀺𑀬𑀸𑀬𑁄…𑀧𑁂…  “𑀅𑀢𑁆𑀣𑀺, 𑀪𑁄 𑀓𑀲𑁆𑀲𑀧, 𑀧𑀭𑀺𑀬𑀸𑀬𑁄…𑀧𑁂…  𑀬𑀣𑀸 𑀓𑀣𑀁 𑀯𑀺𑀬, 𑀭𑀸𑀚𑀜𑁆𑀜𑀸𑀢𑀺? “𑀇𑀥 𑀫𑁂, 𑀪𑁄 𑀓𑀲𑁆𑀲𑀧, 𑀫𑀺𑀢𑁆𑀢𑀸𑀫𑀘𑁆𑀘𑀸 𑀜𑀸𑀢𑀺𑀲𑀸𑀮𑁄𑀳𑀺𑀢𑀸 𑀧𑀸𑀡𑀸𑀢𑀺𑀧𑀸𑀢𑀸 𑀧𑀝𑀺𑀯𑀺𑀭𑀢𑀸 𑀅𑀤𑀺𑀦𑁆𑀦𑀸𑀤𑀸𑀦𑀸 𑀧𑀝𑀺𑀯𑀺𑀭𑀢𑀸 𑀓𑀸𑀫𑁂𑀲𑀼𑀫𑀺𑀘𑁆𑀙𑀸𑀘𑀸𑀭𑀸 𑀧𑀝𑀺𑀯𑀺𑀭𑀢𑀸 𑀫𑀼𑀲𑀸𑀯𑀸𑀤𑀸 𑀧𑀝𑀺𑀯𑀺𑀭𑀢𑀸 𑀲𑀼𑀭𑀸𑀫𑁂𑀭𑀬𑀫𑀚𑁆𑀚𑀧𑀫𑀸𑀤𑀝𑁆𑀞𑀸𑀦𑀸 𑀧𑀝𑀺𑀯𑀺𑀭𑀢𑀸, 𑀢𑁂 𑀅𑀧𑀭𑁂𑀦 𑀲𑀫𑀬𑁂𑀦 𑀆𑀩𑀸𑀥𑀺𑀓𑀸 𑀳𑁄𑀦𑁆𑀢𑀺 𑀤𑀼𑀓𑁆𑀔𑀺𑀢𑀸 𑀩𑀸𑀍𑀳𑀕𑀺𑀮𑀸𑀦𑀸𑁇 𑀬𑀤𑀸𑀳𑀁 𑀚𑀸𑀦𑀸𑀫𑀺—  ‘𑀦 𑀤𑀸𑀦𑀺𑀫𑁂 𑀇𑀫𑀫𑁆𑀳𑀸 𑀆𑀩𑀸𑀥𑀸 𑀯𑀼𑀝𑁆𑀞𑀳𑀺𑀲𑁆𑀲𑀦𑁆𑀢𑀻’𑀢𑀺 𑀢𑁆𑀬𑀸𑀳𑀁 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀏𑀯𑀁 𑀯𑀤𑀸𑀫𑀺—  ‘𑀲𑀦𑁆𑀢𑀺 𑀔𑁄, 𑀪𑁄, 𑀏𑀓𑁂 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 𑀏𑀯𑀁𑀯𑀸𑀤𑀺𑀦𑁄 𑀏𑀯𑀁𑀤𑀺𑀝𑁆𑀞𑀺𑀦𑁄—  “𑀬𑁂 𑀢𑁂 𑀧𑀸𑀡𑀸𑀢𑀺𑀧𑀸𑀢𑀸 𑀧𑀝𑀺𑀯𑀺𑀭𑀢𑀸 𑀅𑀤𑀺𑀦𑁆𑀦𑀸𑀤𑀸𑀦𑀸 𑀧𑀝𑀺𑀯𑀺𑀭𑀢𑀸 𑀓𑀸𑀫𑁂𑀲𑀼𑀫𑀺𑀘𑁆𑀙𑀸𑀘𑀸𑀭𑀸 𑀧𑀝𑀺𑀯𑀺𑀭𑀢𑀸 𑀫𑀼𑀲𑀸𑀯𑀸𑀤𑀸 𑀧𑀝𑀺𑀯𑀺𑀭𑀢𑀸 𑀲𑀼𑀭𑀸𑀫𑁂𑀭𑀬𑀫𑀚𑁆𑀚𑀧𑀫𑀸𑀤𑀝𑁆𑀞𑀸𑀦𑀸 𑀧𑀝𑀺𑀯𑀺𑀭𑀢𑀸, 𑀢𑁂 𑀓𑀸𑀬𑀲𑁆𑀲 𑀪𑁂𑀤𑀸 𑀧𑀭𑀁 𑀫𑀭𑀡𑀸 𑀲𑀼𑀕𑀢𑀺𑀁 𑀲𑀕𑁆𑀕𑀁 𑀮𑁄𑀓𑀁 𑀉𑀧𑀧𑀚𑁆𑀚𑀦𑁆𑀢𑀺 𑀤𑁂𑀯𑀸𑀦𑀁 𑀢𑀸𑀯𑀢𑀺𑀁𑀲𑀸𑀦𑀁 𑀲𑀳𑀩𑁆𑀬𑀢𑀦𑁆”𑀢𑀺𑁇 𑀪𑀯𑀦𑁆𑀢𑁄 𑀔𑁄 𑀧𑀸𑀡𑀸𑀢𑀺𑀧𑀸𑀢𑀸 𑀧𑀝𑀺𑀯𑀺𑀭𑀢𑀸 𑀅𑀤𑀺𑀦𑁆𑀦𑀸𑀤𑀸𑀦𑀸 𑀧𑀝𑀺𑀯𑀺𑀭𑀢𑀸 𑀓𑀸𑀫𑁂𑀲𑀼𑀫𑀺𑀘𑁆𑀙𑀸𑀘𑀸𑀭𑀸 𑀧𑀝𑀺𑀯𑀺𑀭𑀢𑀸 𑀫𑀼𑀲𑀸𑀯𑀸𑀤𑀸 𑀧𑀝𑀺𑀯𑀺𑀭𑀢𑀸 𑀲𑀼𑀭𑀸𑀫𑁂𑀭𑀬𑀫𑀚𑁆𑀚𑀧𑀫𑀸𑀤𑀝𑁆𑀞𑀸𑀦𑀸 𑀧𑀝𑀺𑀯𑀺𑀭𑀢𑀸𑁇 𑀲𑀘𑁂 𑀢𑁂𑀲𑀁 𑀪𑀯𑀢𑀁 𑀲𑀫𑀡𑀩𑁆𑀭𑀸𑀳𑁆𑀫𑀡𑀸𑀦𑀁 𑀲𑀘𑁆𑀘𑀁 𑀯𑀘𑀦𑀁, 𑀪𑀯𑀦𑁆𑀢𑁄 𑀓𑀸𑀬𑀲𑁆𑀲 𑀪𑁂𑀤𑀸 𑀧𑀭𑀁 𑀫𑀭𑀡𑀸 𑀲𑀼𑀕𑀢𑀺𑀁 𑀲𑀕𑁆𑀕𑀁 𑀮𑁄𑀓𑀁 𑀉𑀧𑀧𑀚𑁆𑀚𑀺𑀲𑁆𑀲𑀦𑁆𑀢𑀺, 𑀤𑁂𑀯𑀸𑀦𑀁 𑀢𑀸𑀯𑀢𑀺𑀁𑀲𑀸𑀦𑀁 𑀲𑀳𑀩𑁆𑀬𑀢𑀁𑁇 𑀲𑀘𑁂, 𑀪𑁄, 𑀓𑀸𑀬𑀲𑁆𑀲 𑀪𑁂𑀤𑀸 𑀧𑀭𑀁 𑀫𑀭𑀡𑀸 𑀲𑀼𑀕𑀢𑀺𑀁 𑀲𑀕𑁆𑀕𑀁 𑀮𑁄𑀓𑀁 𑀉𑀧𑀧𑀚𑁆𑀚𑁂𑀬𑁆𑀬𑀸𑀣 𑀤𑁂𑀯𑀸𑀦𑀁 𑀢𑀸𑀯𑀢𑀺𑀁𑀲𑀸𑀦𑀁 𑀲𑀳𑀩𑁆𑀬𑀢𑀁, 𑀬𑁂𑀦 𑀫𑁂 𑀆𑀕𑀦𑁆𑀢𑁆𑀯𑀸 𑀆𑀭𑁄𑀘𑁂𑀬𑁆𑀬𑀸𑀣—  “𑀇𑀢𑀺𑀧𑀺 𑀅𑀢𑁆𑀣𑀺 𑀧𑀭𑁄 𑀮𑁄𑀓𑁄, 𑀅𑀢𑁆𑀣𑀺 𑀲𑀢𑁆𑀢𑀸 𑀑𑀧𑀧𑀸𑀢𑀺𑀓𑀸, 𑀅𑀢𑁆𑀣𑀺 𑀲𑀼𑀓𑀢𑀤𑀼𑀓𑁆𑀓𑀝𑀸𑀦𑀁 𑀓𑀫𑁆𑀫𑀸𑀦𑀁 𑀨𑀮𑀁 𑀯𑀺𑀧𑀸𑀓𑁄”𑀢𑀺𑁇 𑀪𑀯𑀦𑁆𑀢𑁄 𑀔𑁄 𑀧𑀦 𑀫𑁂 𑀲𑀤𑁆𑀥𑀸𑀬𑀺𑀓𑀸 𑀧𑀘𑁆𑀘𑀬𑀺𑀓𑀸, 𑀬𑀁 𑀪𑀯𑀦𑁆𑀢𑁂𑀳𑀺 𑀤𑀺𑀝𑁆𑀞𑀁, 𑀬𑀣𑀸 𑀲𑀸𑀫𑀁 𑀤𑀺𑀝𑁆𑀞𑀁 𑀏𑀯𑀫𑁂𑀢𑀁 𑀪𑀯𑀺𑀲𑁆𑀲𑀢𑀻’𑀢𑀺𑁇 𑀢𑁂 𑀫𑁂 ‘𑀲𑀸𑀥𑀽’𑀢𑀺 𑀧𑀝𑀺𑀲𑁆𑀲𑀼𑀢𑁆𑀯𑀸 𑀦𑁂𑀯 𑀆𑀕𑀦𑁆𑀢𑁆𑀯𑀸 𑀆𑀭𑁄𑀘𑁂𑀦𑁆𑀢𑀺, 𑀦 𑀧𑀦 𑀤𑀽𑀢𑀁 𑀧𑀳𑀺𑀡𑀦𑁆𑀢𑀺𑁇 𑀅𑀬𑀫𑁆𑀧𑀺 𑀔𑁄, 𑀪𑁄 𑀓𑀲𑁆𑀲𑀧, 𑀧𑀭𑀺𑀬𑀸𑀬𑁄, 𑀬𑁂𑀦 𑀫𑁂 𑀧𑀭𑀺𑀬𑀸𑀬𑁂𑀦 𑀏𑀯𑀁 𑀳𑁄𑀢𑀺—  ‘𑀇𑀢𑀺𑀧𑀺 𑀦𑀢𑁆𑀣𑀺 𑀧𑀭𑁄 𑀮𑁄𑀓𑁄, 𑀦𑀢𑁆𑀣𑀺 𑀲𑀢𑁆𑀢𑀸 𑀑𑀧𑀧𑀸𑀢𑀺𑀓𑀸, 𑀦𑀢𑁆𑀣𑀺 𑀲𑀼𑀓𑀢𑀤𑀼𑀓𑁆𑀓𑀝𑀸𑀦𑀁 𑀓𑀫𑁆𑀫𑀸𑀦𑀁 𑀨𑀮𑀁 𑀯𑀺𑀧𑀸𑀓𑁄’”𑀢𑀺𑁇

[Go to previous page (10.2.2 Coraupamā)](/tipitaka/7D/10/10.2/10.2.2.md) / [Go to parent page (10.2 Natthikavāda)](/tipitaka/7D/10/10.2.md) / [Go to next page (10.2.4 Tāvatiṃsadevaupamā)](/tipitaka/7D/10/10.2/10.2.4.md)


