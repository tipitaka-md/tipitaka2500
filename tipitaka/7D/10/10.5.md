
[Home](/) / [7D Mahāvaggapāḷi](/tipitaka/7D.md) / [10 Pāyāsisutta](/tipitaka/7D/10.md)

# 𑁧𑁦𑁇𑁫 𑀉𑀢𑁆𑀢𑀭𑀫𑀸𑀡𑀯𑀯𑀢𑁆𑀣𑀼

### 𑀧𑀸𑀬𑀸𑀲𑀺𑀲𑀼𑀢𑁆𑀢

### 𑀉𑀢𑁆𑀢𑀭𑀫𑀸𑀡𑀯𑀯𑀢𑁆𑀣𑀼

(439.)

1142\. 𑀅𑀣 𑀔𑁄 𑀧𑀸𑀬𑀸𑀲𑀺 𑀭𑀸𑀚𑀜𑁆𑀜𑁄 𑀤𑀸𑀦𑀁 𑀧𑀝𑁆𑀞𑀧𑁂𑀲𑀺 𑀲𑀫𑀡𑀩𑁆𑀭𑀸𑀳𑁆𑀫𑀡𑀓𑀧𑀡𑀤𑁆𑀥𑀺𑀓𑀯𑀡𑀺𑀩𑁆𑀩𑀓𑀬𑀸𑀘𑀓𑀸𑀦𑀁𑁇 𑀢𑀲𑁆𑀫𑀺𑀁 𑀔𑁄 𑀧𑀦 𑀤𑀸𑀦𑁂 𑀏𑀯𑀭𑀽𑀧𑀁 𑀪𑁄𑀚𑀦𑀁 𑀤𑀻𑀬𑀢𑀺 𑀓𑀡𑀸𑀚𑀓𑀁 𑀩𑀺𑀮𑀗𑁆𑀕𑀤𑀼𑀢𑀺𑀬𑀁, 𑀥𑁄𑀭𑀓𑀸𑀦𑀺 𑀘 𑀯𑀢𑁆𑀣𑀸𑀦𑀺 𑀕𑀼𑀍𑀅𑀯𑀸𑀮𑀓𑀸𑀦𑀺𑁇 𑀢𑀲𑁆𑀫𑀺𑀁 𑀔𑁄 𑀧𑀦 𑀤𑀸𑀦𑁂 𑀉𑀢𑁆𑀢𑀭𑁄 𑀦𑀸𑀫 𑀫𑀸𑀡𑀯𑁄 𑀯𑀸𑀯𑀝𑁄 𑀅𑀳𑁄𑀲𑀺𑁇 𑀲𑁄 𑀤𑀸𑀦𑀁 𑀤𑀢𑁆𑀯𑀸 𑀏𑀯𑀁 𑀅𑀦𑀼𑀤𑁆𑀤𑀺𑀲𑀢𑀺—  “𑀇𑀫𑀺𑀦𑀸𑀳𑀁 𑀤𑀸𑀦𑁂𑀦 𑀧𑀸𑀬𑀸𑀲𑀺𑀁 𑀭𑀸𑀚𑀜𑁆𑀜𑀫𑁂𑀯 𑀇𑀫𑀲𑁆𑀫𑀺𑀁 𑀮𑁄𑀓𑁂 𑀲𑀫𑀸𑀕𑀘𑁆𑀙𑀺𑀁, 𑀫𑀸 𑀧𑀭𑀲𑁆𑀫𑀺𑀦𑁆”𑀢𑀺𑁇 𑀅𑀲𑁆𑀲𑁄𑀲𑀺 𑀔𑁄 𑀧𑀸𑀬𑀸𑀲𑀺 𑀭𑀸𑀚𑀜𑁆𑀜𑁄—  “𑀉𑀢𑁆𑀢𑀭𑁄 𑀓𑀺𑀭 𑀫𑀸𑀡𑀯𑁄 𑀤𑀸𑀦𑀁 𑀤𑀢𑁆𑀯𑀸 𑀏𑀯𑀁 𑀅𑀦𑀼𑀤𑁆𑀤𑀺𑀲𑀢𑀺—  ‘𑀇𑀫𑀺𑀦𑀸𑀳𑀁 𑀤𑀸𑀦𑁂𑀦 𑀧𑀸𑀬𑀸𑀲𑀺𑀁 𑀭𑀸𑀚𑀜𑁆𑀜𑀫𑁂𑀯 𑀇𑀫𑀲𑁆𑀫𑀺𑀁 𑀮𑁄𑀓𑁂 𑀲𑀫𑀸𑀕𑀘𑁆𑀙𑀺𑀁, 𑀫𑀸 𑀧𑀭𑀲𑁆𑀫𑀺𑀦𑁆’”𑀢𑀺𑁇 𑀅𑀣 𑀔𑁄 𑀧𑀸𑀬𑀸𑀲𑀺 𑀭𑀸𑀚𑀜𑁆𑀜𑁄 𑀉𑀢𑁆𑀢𑀭𑀁 𑀫𑀸𑀡𑀯𑀁 𑀆𑀫𑀦𑁆𑀢𑀸𑀧𑁂𑀢𑁆𑀯𑀸 𑀏𑀢𑀤𑀯𑁄𑀘—  “𑀲𑀘𑁆𑀘𑀁 𑀓𑀺𑀭 𑀢𑁆𑀯𑀁, 𑀢𑀸𑀢 𑀉𑀢𑁆𑀢𑀭, 𑀤𑀸𑀦𑀁 𑀤𑀢𑁆𑀯𑀸 𑀏𑀯𑀁 𑀅𑀦𑀼𑀤𑁆𑀤𑀺𑀲𑀲𑀺—  ‘𑀇𑀫𑀺𑀦𑀸𑀳𑀁 𑀤𑀸𑀦𑁂𑀦 𑀧𑀸𑀬𑀸𑀲𑀺𑀁 𑀭𑀸𑀚𑀜𑁆𑀜𑀫𑁂𑀯 𑀇𑀫𑀲𑁆𑀫𑀺𑀁 𑀮𑁄𑀓𑁂 𑀲𑀫𑀸𑀕𑀘𑁆𑀙𑀺𑀁, 𑀫𑀸 𑀧𑀭𑀲𑁆𑀫𑀺𑀦𑁆’”𑀢𑀺? “𑀏𑀯𑀁, 𑀪𑁄”𑁇 “𑀓𑀺𑀲𑁆𑀲 𑀧𑀦 𑀢𑁆𑀯𑀁, 𑀢𑀸𑀢 𑀉𑀢𑁆𑀢𑀭, 𑀤𑀸𑀦𑀁 𑀤𑀢𑁆𑀯𑀸 𑀏𑀯𑀁 𑀅𑀦𑀼𑀤𑁆𑀤𑀺𑀲𑀲𑀺—  ‘𑀇𑀫𑀺𑀦𑀸𑀳𑀁 𑀤𑀸𑀦𑁂𑀦 𑀧𑀸𑀬𑀸𑀲𑀺𑀁 𑀭𑀸𑀚𑀜𑁆𑀜𑀫𑁂𑀯 𑀇𑀫𑀲𑁆𑀫𑀺𑀁 𑀮𑁄𑀓𑁂 𑀲𑀫𑀸𑀕𑀘𑁆𑀙𑀺𑀁, 𑀫𑀸 𑀧𑀭𑀲𑁆𑀫𑀺𑀦𑁆’𑀢𑀺? 𑀦𑀦𑀼 𑀫𑀬𑀁, 𑀢𑀸𑀢 𑀉𑀢𑁆𑀢𑀭, 𑀧𑀼𑀜𑁆𑀜𑀢𑁆𑀣𑀺𑀓𑀸 𑀤𑀸𑀦𑀲𑁆𑀲𑁂𑀯 𑀨𑀮𑀁 𑀧𑀸𑀝𑀺𑀓𑀗𑁆𑀔𑀺𑀦𑁄”𑀢𑀺? “𑀪𑁄𑀢𑁄 𑀔𑁄 𑀤𑀸𑀦𑁂 𑀏𑀯𑀭𑀽𑀧𑀁 𑀪𑁄𑀚𑀦𑀁 𑀤𑀻𑀬𑀢𑀺 𑀓𑀡𑀸𑀚𑀓𑀁 𑀩𑀺𑀮𑀗𑁆𑀕𑀤𑀼𑀢𑀺𑀬𑀁, 𑀬𑀁 𑀪𑀯𑀁 𑀧𑀸𑀤𑀸𑀧𑀺 𑀦 𑀇𑀘𑁆𑀙𑁂𑀬𑁆𑀬 𑀲𑀫𑁆𑀨𑀼𑀲𑀺𑀢𑀼𑀁, 𑀓𑀼𑀢𑁄 𑀪𑀼𑀜𑁆𑀚𑀺𑀢𑀼𑀁, 𑀥𑁄𑀭𑀓𑀸𑀦𑀺 𑀘 𑀯𑀢𑁆𑀣𑀸𑀦𑀺 𑀕𑀼𑀍𑀅𑀯𑀸𑀮𑀓𑀸𑀦𑀺, 𑀬𑀸𑀦𑀺 𑀪𑀯𑀁 𑀧𑀸𑀤𑀸𑀧𑀺 𑀦 𑀇𑀘𑁆𑀙𑁂𑀬𑁆𑀬 𑀲𑀫𑁆𑀨𑀼𑀲𑀺𑀢𑀼𑀁, 𑀓𑀼𑀢𑁄 𑀧𑀭𑀺𑀤𑀳𑀺𑀢𑀼𑀁𑁇 𑀪𑀯𑀁 𑀔𑁄 𑀧𑀦𑀫𑁆𑀳𑀸𑀓𑀁 𑀧𑀺𑀬𑁄 𑀫𑀦𑀸𑀧𑁄, 𑀓𑀣𑀁 𑀫𑀬𑀁 𑀫𑀦𑀸𑀧𑀁 𑀅𑀫𑀦𑀸𑀧𑁂𑀦 𑀲𑀁𑀬𑁄𑀚𑁂𑀫𑀸”𑀢𑀺? “𑀢𑁂𑀦 𑀳𑀺 𑀢𑁆𑀯𑀁, 𑀢𑀸𑀢 𑀉𑀢𑁆𑀢𑀭, 𑀬𑀸𑀤𑀺𑀲𑀸𑀳𑀁 𑀪𑁄𑀚𑀦𑀁 𑀪𑀼𑀜𑁆𑀚𑀸𑀫𑀺, 𑀢𑀸𑀤𑀺𑀲𑀁 𑀪𑁄𑀚𑀦𑀁 𑀧𑀝𑁆𑀞𑀧𑁂𑀳𑀺𑁇 𑀬𑀸𑀤𑀺𑀲𑀸𑀦𑀺 𑀘𑀸𑀳𑀁 𑀯𑀢𑁆𑀣𑀸𑀦𑀺 𑀧𑀭𑀺𑀤𑀳𑀸𑀫𑀺, 𑀢𑀸𑀤𑀺𑀲𑀸𑀦𑀺 𑀘 𑀯𑀢𑁆𑀣𑀸𑀦𑀺 𑀧𑀝𑁆𑀞𑀧𑁂𑀳𑀻”𑀢𑀺𑁇 “𑀏𑀯𑀁, 𑀪𑁄”𑀢𑀺 𑀔𑁄 𑀉𑀢𑁆𑀢𑀭𑁄 𑀫𑀸𑀡𑀯𑁄 𑀧𑀸𑀬𑀸𑀲𑀺𑀲𑁆𑀲 𑀭𑀸𑀚𑀜𑁆𑀜𑀲𑁆𑀲 𑀧𑀝𑀺𑀲𑁆𑀲𑀼𑀢𑁆𑀯𑀸 𑀬𑀸𑀤𑀺𑀲𑀁 𑀪𑁄𑀚𑀦𑀁 𑀧𑀸𑀬𑀸𑀲𑀺 𑀭𑀸𑀚𑀜𑁆𑀜𑁄 𑀪𑀼𑀜𑁆𑀚𑀢𑀺, 𑀢𑀸𑀤𑀺𑀲𑀁 𑀪𑁄𑀚𑀦𑀁 𑀧𑀝𑁆𑀞𑀧𑁂𑀲𑀺𑁇 𑀬𑀸𑀤𑀺𑀲𑀸𑀦𑀺 𑀘 𑀯𑀢𑁆𑀣𑀸𑀦𑀺 𑀧𑀸𑀬𑀸𑀲𑀺 𑀭𑀸𑀚𑀜𑁆𑀜𑁄 𑀧𑀭𑀺𑀤𑀳𑀢𑀺, 𑀢𑀸𑀤𑀺𑀲𑀸𑀦𑀺 𑀘 𑀯𑀢𑁆𑀣𑀸𑀦𑀺 𑀧𑀝𑁆𑀞𑀧𑁂𑀲𑀺𑁇

(440.)

1143\. 𑀅𑀣 𑀔𑁄 𑀧𑀸𑀬𑀸𑀲𑀺 𑀭𑀸𑀚𑀜𑁆𑀜𑁄 𑀅𑀲𑀓𑁆𑀓𑀘𑁆𑀘𑀁 𑀤𑀸𑀦𑀁 𑀤𑀢𑁆𑀯𑀸 𑀅𑀲𑀳𑀢𑁆𑀣𑀸 𑀤𑀸𑀦𑀁 𑀤𑀢𑁆𑀯𑀸 𑀅𑀘𑀺𑀢𑁆𑀢𑀻𑀓𑀢𑀁 𑀤𑀸𑀦𑀁 𑀤𑀢𑁆𑀯𑀸 𑀅𑀧𑀯𑀺𑀤𑁆𑀥𑀁 𑀤𑀸𑀦𑀁 𑀤𑀢𑁆𑀯𑀸 𑀓𑀸𑀬𑀲𑁆𑀲 𑀪𑁂𑀤𑀸 𑀧𑀭𑀁 𑀫𑀭𑀡𑀸 𑀘𑀸𑀢𑀼𑀫𑀳𑀸𑀭𑀸𑀚𑀺𑀓𑀸𑀦𑀁 𑀤𑁂𑀯𑀸𑀦𑀁 𑀲𑀳𑀩𑁆𑀬𑀢𑀁 𑀉𑀧𑀧𑀚𑁆𑀚𑀺 𑀲𑀼𑀜𑁆𑀜𑀁 𑀲𑁂𑀭𑀻𑀲𑀓𑀁 𑀯𑀺𑀫𑀸𑀦𑀁𑁇 𑀬𑁄 𑀧𑀦 𑀢𑀲𑁆𑀲 𑀤𑀸𑀦𑁂 𑀯𑀸𑀯𑀝𑁄 𑀅𑀳𑁄𑀲𑀺 𑀉𑀢𑁆𑀢𑀭𑁄 𑀦𑀸𑀫 𑀫𑀸𑀡𑀯𑁄𑁇 𑀲𑁄 𑀲𑀓𑁆𑀓𑀘𑁆𑀘𑀁 𑀤𑀸𑀦𑀁 𑀤𑀢𑁆𑀯𑀸 𑀲𑀳𑀢𑁆𑀣𑀸 𑀤𑀸𑀦𑀁 𑀤𑀢𑁆𑀯𑀸 𑀘𑀺𑀢𑁆𑀢𑀻𑀓𑀢𑀁 𑀤𑀸𑀦𑀁 𑀤𑀢𑁆𑀯𑀸 𑀅𑀦𑀧𑀯𑀺𑀤𑁆𑀥𑀁 𑀤𑀸𑀦𑀁 𑀤𑀢𑁆𑀯𑀸 𑀓𑀸𑀬𑀲𑁆𑀲 𑀪𑁂𑀤𑀸 𑀧𑀭𑀁 𑀫𑀭𑀡𑀸 𑀲𑀼𑀕𑀢𑀺𑀁 𑀲𑀕𑁆𑀕𑀁 𑀮𑁄𑀓𑀁 𑀉𑀧𑀧𑀚𑁆𑀚𑀺 𑀤𑁂𑀯𑀸𑀦𑀁 𑀢𑀸𑀯𑀢𑀺𑀁𑀲𑀸𑀦𑀁 𑀲𑀳𑀩𑁆𑀬𑀢𑀁𑁇

[Go to previous page (10.4 Yaññakathā)](/tipitaka/7D/10/10.4.md) / [Go to parent page (10 Pāyāsisutta)](/tipitaka/7D/10.md) / [Go to next page (10.6 Pāyāsidevaputta)](/tipitaka/7D/10/10.6.md)


