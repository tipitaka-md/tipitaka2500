
[Home](/) / [7D Mahāvaggapāḷi](/tipitaka/7D.md) / [8 Sakkapañhasutta](/tipitaka/7D/8.md) / [8.2 Sakkūpasaṅkama](/tipitaka/7D/8/8.2.md)

# 𑁮𑁇𑁨𑁇𑁧 𑀕𑁄𑀧𑀓𑀯𑀢𑁆𑀣𑀼

### 𑀲𑀓𑁆𑀓𑀧𑀜𑁆𑀳𑀲𑀼𑀢𑁆𑀢

### 𑀲𑀓𑁆𑀓𑀽𑀧𑀲𑀗𑁆𑀓𑀫

### 𑀕𑁄𑀧𑀓𑀯𑀢𑁆𑀣𑀼

(353.)

851. 𑀇𑀥𑁂𑀯, 𑀪𑀦𑁆𑀢𑁂, 𑀓𑀧𑀺𑀮𑀯𑀢𑁆𑀣𑀼𑀲𑁆𑀫𑀺𑀁 𑀕𑁄𑀧𑀺𑀓𑀸 𑀦𑀸𑀫 𑀲𑀓𑁆𑀬𑀥𑀻𑀢𑀸 𑀅𑀳𑁄𑀲𑀺 𑀩𑀼𑀤𑁆𑀥𑁂 𑀧𑀲𑀦𑁆𑀦𑀸 𑀥𑀫𑁆𑀫𑁂 𑀧𑀲𑀦𑁆𑀦𑀸 𑀲𑀁𑀖𑁂 𑀧𑀲𑀦𑁆𑀦𑀸 𑀲𑀻𑀮𑁂𑀲𑀼 𑀧𑀭𑀺𑀧𑀽𑀭𑀓𑀸𑀭𑀺𑀦𑀻𑁇 𑀲𑀸 𑀇𑀢𑁆𑀣𑀺𑀢𑁆𑀢𑀁 𑀯𑀺𑀭𑀸𑀚𑁂𑀢𑁆𑀯𑀸 𑀧𑀼𑀭𑀺𑀲𑀢𑁆𑀢𑀁 𑀪𑀸𑀯𑁂𑀢𑁆𑀯𑀸 𑀓𑀸𑀬𑀲𑁆𑀲 𑀪𑁂𑀤𑀸 𑀧𑀭𑀁 𑀫𑀭𑀡𑀸 𑀲𑀼𑀕𑀢𑀺𑀁 𑀲𑀕𑁆𑀕𑀁 𑀮𑁄𑀓𑀁 𑀉𑀧𑀧𑀦𑁆𑀦𑀸𑁇 𑀤𑁂𑀯𑀸𑀦𑀁 𑀢𑀸𑀯𑀢𑀺𑀁𑀲𑀸𑀦𑀁 𑀲𑀳𑀩𑁆𑀬𑀢𑀁 𑀅𑀫𑁆𑀳𑀸𑀓𑀁 𑀧𑀼𑀢𑁆𑀢𑀢𑁆𑀢𑀁 𑀅𑀚𑁆𑀛𑀼𑀧𑀕𑀢𑀸𑁇 𑀢𑀢𑁆𑀭𑀧𑀺 𑀦𑀁 𑀏𑀯𑀁 𑀚𑀸𑀦𑀦𑁆𑀢𑀺—  ‘𑀕𑁄𑀧𑀓𑁄 𑀤𑁂𑀯𑀧𑀼𑀢𑁆𑀢𑁄, 𑀕𑁄𑀧𑀓𑁄 𑀤𑁂𑀯𑀧𑀼𑀢𑁆𑀢𑁄’𑀢𑀺𑁇 𑀅𑀜𑁆𑀜𑁂𑀧𑀺, 𑀪𑀦𑁆𑀢𑁂, 𑀢𑀬𑁄 𑀪𑀺𑀓𑁆𑀔𑀽 𑀪𑀕𑀯𑀢𑀺 𑀩𑁆𑀭𑀳𑁆𑀫𑀘𑀭𑀺𑀬𑀁 𑀘𑀭𑀺𑀢𑁆𑀯𑀸 𑀳𑀻𑀦𑀁 𑀕𑀦𑁆𑀥𑀩𑁆𑀩𑀓𑀸𑀬𑀁 𑀉𑀧𑀧𑀦𑁆𑀦𑀸𑁇 𑀢𑁂 𑀧𑀜𑁆𑀘𑀳𑀺 𑀓𑀸𑀫𑀕𑀼𑀡𑁂𑀳𑀺 𑀲𑀫𑀧𑁆𑀧𑀺𑀢𑀸 𑀲𑀫𑀗𑁆𑀕𑀻𑀪𑀽𑀢𑀸 𑀧𑀭𑀺𑀘𑀸𑀭𑀬𑀫𑀸𑀦𑀸 𑀅𑀫𑁆𑀳𑀸𑀓𑀁 𑀉𑀧𑀝𑁆𑀞𑀸𑀦𑀁 𑀆𑀕𑀘𑁆𑀙𑀦𑁆𑀢𑀺 𑀅𑀫𑁆𑀳𑀸𑀓𑀁 𑀧𑀸𑀭𑀺𑀘𑀭𑀺𑀬𑀁𑁇 𑀢𑁂 𑀅𑀫𑁆𑀳𑀸𑀓𑀁 𑀉𑀧𑀝𑁆𑀞𑀸𑀦𑀁 𑀆𑀕𑀢𑁂 𑀅𑀫𑁆𑀳𑀸𑀓𑀁 𑀧𑀸𑀭𑀺𑀘𑀭𑀺𑀬𑀁 𑀕𑁄𑀧𑀓𑁄 𑀤𑁂𑀯𑀧𑀼𑀢𑁆𑀢𑁄 𑀧𑀝𑀺𑀘𑁄𑀤𑁂𑀲𑀺—  ‘𑀓𑀼𑀢𑁄𑀫𑀼𑀔𑀸 𑀦𑀸𑀫 𑀢𑀼𑀫𑁆𑀳𑁂, 𑀫𑀸𑀭𑀺𑀲𑀸, 𑀢𑀲𑁆𑀲 𑀪𑀕𑀯𑀢𑁄 𑀥𑀫𑁆𑀫𑀁 𑀅𑀲𑁆𑀲𑀼𑀢𑁆𑀣—  𑀅𑀳𑀜𑁆𑀳𑀺 𑀦𑀸𑀫 𑀇𑀢𑁆𑀣𑀺𑀓𑀸 𑀲𑀫𑀸𑀦𑀸 𑀩𑀼𑀤𑁆𑀥𑁂 𑀧𑀲𑀦𑁆𑀦𑀸 𑀥𑀫𑁆𑀫𑁂 𑀧𑀲𑀦𑁆𑀦𑀸 𑀲𑀁𑀖𑁂 𑀧𑀲𑀦𑁆𑀦𑀸 𑀲𑀻𑀮𑁂𑀲𑀼 𑀧𑀭𑀺𑀧𑀽𑀭𑀓𑀸𑀭𑀺𑀦𑀻 𑀇𑀢𑁆𑀣𑀺𑀢𑁆𑀢𑀁 𑀯𑀺𑀭𑀸𑀚𑁂𑀢𑁆𑀯𑀸 𑀧𑀼𑀭𑀺𑀲𑀢𑁆𑀢𑀁 𑀪𑀸𑀯𑁂𑀢𑁆𑀯𑀸 𑀓𑀸𑀬𑀲𑁆𑀲 𑀪𑁂𑀤𑀸 𑀧𑀭𑀁 𑀫𑀭𑀡𑀸 𑀲𑀼𑀕𑀢𑀺𑀁 𑀲𑀕𑁆𑀕𑀁 𑀮𑁄𑀓𑀁 𑀉𑀧𑀧𑀦𑁆𑀦𑀸, 𑀤𑁂𑀯𑀸𑀦𑀁 𑀢𑀸𑀯𑀢𑀺𑀁𑀲𑀸𑀦𑀁 𑀲𑀳𑀩𑁆𑀬𑀢𑀁 𑀲𑀓𑁆𑀓𑀲𑁆𑀲 𑀤𑁂𑀯𑀸𑀦𑀫𑀺𑀦𑁆𑀤𑀲𑁆𑀲 𑀧𑀼𑀢𑁆𑀢𑀢𑁆𑀢𑀁 𑀅𑀚𑁆𑀛𑀼𑀧𑀕𑀢𑀸𑁇 𑀇𑀥𑀸𑀧𑀺 𑀫𑀁 𑀏𑀯𑀁 𑀚𑀸𑀦𑀦𑁆𑀢𑀺—  “𑀕𑁄𑀧𑀓𑁄 𑀤𑁂𑀯𑀧𑀼𑀢𑁆𑀢𑁄 𑀕𑁄𑀧𑀓𑁄 𑀤𑁂𑀯𑀧𑀼𑀢𑁆𑀢𑁄”𑀢𑀺𑁇 𑀢𑀼𑀫𑁆𑀳𑁂 𑀧𑀦, 𑀫𑀸𑀭𑀺𑀲𑀸, 𑀪𑀕𑀯𑀢𑀺 𑀩𑁆𑀭𑀳𑁆𑀫𑀘𑀭𑀺𑀬𑀁 𑀘𑀭𑀺𑀢𑁆𑀯𑀸 𑀳𑀻𑀦𑀁 𑀕𑀦𑁆𑀥𑀩𑁆𑀩𑀓𑀸𑀬𑀁 𑀉𑀧𑀧𑀦𑁆𑀦𑀸𑁇 𑀤𑀼𑀤𑁆𑀤𑀺𑀝𑁆𑀞𑀭𑀽𑀧𑀁 𑀯𑀢 𑀪𑁄 𑀅𑀤𑁆𑀤𑀲𑀸𑀫, 𑀬𑁂 𑀫𑀬𑀁 𑀅𑀤𑁆𑀤𑀲𑀸𑀫 𑀲𑀳𑀥𑀫𑁆𑀫𑀺𑀓𑁂 𑀳𑀻𑀦𑀁 𑀕𑀦𑁆𑀥𑀩𑁆𑀩𑀓𑀸𑀬𑀁 𑀉𑀧𑀧𑀦𑁆𑀦𑁂’𑀢𑀺𑁇 𑀢𑁂𑀲𑀁, 𑀪𑀦𑁆𑀢𑁂, 𑀕𑁄𑀧𑀓𑁂𑀦 𑀤𑁂𑀯𑀧𑀼𑀢𑁆𑀢𑁂𑀦 𑀧𑀝𑀺𑀘𑁄𑀤𑀺𑀢𑀸𑀦𑀁 𑀤𑁆𑀯𑁂 𑀤𑁂𑀯𑀸 𑀤𑀺𑀝𑁆𑀞𑁂𑀯 𑀥𑀫𑁆𑀫𑁂 𑀲𑀢𑀺𑀁 𑀧𑀝𑀺𑀮𑀪𑀺𑀁𑀲𑀼 𑀓𑀸𑀬𑀁 𑀩𑁆𑀭𑀳𑁆𑀫𑀧𑀼𑀭𑁄𑀳𑀺𑀢𑀁, 𑀏𑀓𑁄 𑀧𑀦 𑀤𑁂𑀯𑁄 𑀓𑀸𑀫𑁂 𑀅𑀚𑁆𑀛𑀸𑀯𑀲𑀺𑁇

(354.)

852. _‘𑀉𑀧𑀸𑀲𑀺𑀓𑀸 𑀘𑀓𑁆𑀔𑀼𑀫𑀢𑁄 𑀅𑀳𑁄𑀲𑀺𑀁,_  
_𑀦𑀸𑀫𑀫𑁆𑀧𑀺 𑀫𑀬𑁆𑀳𑀁 𑀅𑀳𑀼 “𑀕𑁄𑀧𑀺𑀓𑀸”𑀢𑀺;_  
_𑀩𑀼𑀤𑁆𑀥𑁂 𑀘 𑀥𑀫𑁆𑀫𑁂 𑀘 𑀅𑀪𑀺𑀧𑁆𑀧𑀲𑀦𑁆𑀦𑀸,_  
_𑀲𑀁𑀖𑀜𑁆𑀘𑀼𑀧𑀝𑁆𑀞𑀸𑀲𑀺𑀁 𑀧𑀲𑀦𑁆𑀦𑀘𑀺𑀢𑁆𑀢𑀸𑁇_  


853. _𑀢𑀲𑁆𑀲𑁂𑀯 𑀩𑀼𑀤𑁆𑀥𑀲𑁆𑀲 𑀲𑀼𑀥𑀫𑁆𑀫𑀢𑀸𑀬,_  
_𑀲𑀓𑁆𑀓𑀲𑁆𑀲 𑀧𑀼𑀢𑁆𑀢𑁄𑀫𑁆𑀳𑀺 𑀫𑀳𑀸𑀦𑀼𑀪𑀸𑀯𑁄;_  
_𑀫𑀳𑀸𑀚𑀼𑀢𑀻𑀓𑁄 𑀢𑀺𑀤𑀺𑀯𑀽𑀧𑀧𑀦𑁆𑀦𑁄,_  
_𑀚𑀸𑀦𑀦𑁆𑀢𑀺 𑀫𑀁 𑀇𑀥𑀸𑀧𑀺 “𑀕𑁄𑀧𑀓𑁄”𑀢𑀺𑁇_  


854. _𑀅𑀣𑀤𑁆𑀤𑀲𑀁 𑀪𑀺𑀓𑁆𑀔𑀯𑁄 𑀤𑀺𑀝𑁆𑀞𑀧𑀼𑀩𑁆𑀩𑁂,_  
_𑀕𑀦𑁆𑀥𑀩𑁆𑀩𑀓𑀸𑀬𑀽𑀧𑀕𑀢𑁂 𑀯𑀲𑀻𑀦𑁂;_  
_𑀇𑀫𑁂𑀳𑀺 𑀢𑁂 𑀕𑁄𑀢𑀫𑀲𑀸𑀯𑀓𑀸𑀲𑁂,_  
_𑀬𑁂 𑀘 𑀫𑀬𑀁 𑀧𑀼𑀩𑁆𑀩𑁂 𑀫𑀦𑀼𑀲𑁆𑀲𑀪𑀽𑀢𑀸𑁇_  


855. _𑀅𑀦𑁆𑀦𑁂𑀦 𑀧𑀸𑀦𑁂𑀦 𑀉𑀧𑀝𑁆𑀞𑀳𑀺𑀫𑁆𑀳𑀸,_  
_𑀧𑀸𑀤𑀽𑀧𑀲𑀗𑁆𑀕𑀬𑁆𑀳 𑀲𑀓𑁂 𑀦𑀺𑀯𑁂𑀲𑀦𑁂;_  
_𑀓𑀼𑀢𑁄𑀫𑀼𑀔𑀸 𑀦𑀸𑀫 𑀇𑀫𑁂 𑀪𑀯𑀦𑁆𑀢𑁄,_  
_𑀩𑀼𑀤𑁆𑀥𑀲𑁆𑀲 𑀥𑀫𑁆𑀫𑀸𑀦𑀺 𑀧𑀝𑀺𑀕𑁆𑀕𑀳𑁂𑀲𑀼𑀁𑁇_  


856. _𑀧𑀘𑁆𑀘𑀢𑁆𑀢𑀁 𑀯𑁂𑀤𑀺𑀢𑀩𑁆𑀩𑁄 𑀳𑀺 𑀥𑀫𑁆𑀫𑁄,_  
_𑀲𑀼𑀤𑁂𑀲𑀺𑀢𑁄 𑀘𑀓𑁆𑀔𑀼𑀫𑀢𑀸𑀦𑀼𑀩𑀼𑀤𑁆𑀥𑁄;_  
_𑀅𑀳𑀜𑁆𑀳𑀺 𑀢𑀼𑀫𑁆𑀳𑁂𑀯 𑀉𑀧𑀸𑀲𑀫𑀸𑀦𑁄,_  
_𑀲𑀼𑀢𑁆𑀯𑀸𑀦 𑀅𑀭𑀺𑀬𑀸𑀦 𑀲𑀼𑀪𑀸𑀲𑀺𑀢𑀸𑀦𑀺𑁇_  


857. _𑀲𑀓𑁆𑀓𑀲𑁆𑀲 𑀧𑀼𑀢𑁆𑀢𑁄𑀫𑁆𑀳𑀺 𑀫𑀳𑀸𑀦𑀼𑀪𑀸𑀯𑁄,_  
_𑀫𑀳𑀸𑀚𑀼𑀢𑀻𑀓𑁄 𑀢𑀺𑀤𑀺𑀯𑀽𑀧𑀧𑀦𑁆𑀦𑁄;_  
_𑀢𑀼𑀫𑁆𑀳𑁂 𑀧𑀦 𑀲𑁂𑀝𑁆𑀞𑀫𑀼𑀧𑀸𑀲𑀫𑀸𑀦𑀸,_  
_𑀅𑀦𑀼𑀢𑁆𑀢𑀭𑀁 𑀩𑁆𑀭𑀳𑁆𑀫𑀘𑀭𑀺𑀬𑀁 𑀘𑀭𑀺𑀢𑁆𑀯𑀸𑁇_  


858. _𑀳𑀻𑀦𑀁 𑀓𑀸𑀬𑀁 𑀉𑀧𑀧𑀦𑁆𑀦𑀸 𑀪𑀯𑀦𑁆𑀢𑁄,_  
_𑀅𑀦𑀸𑀦𑀼𑀮𑁄𑀫𑀸 𑀪𑀯𑀢𑀽𑀧𑀧𑀢𑁆𑀢𑀺;_  
_𑀤𑀼𑀤𑁆𑀤𑀺𑀝𑁆𑀞𑀭𑀽𑀧𑀁 𑀯𑀢 𑀅𑀤𑁆𑀤𑀲𑀸𑀫,_  
_𑀲𑀳𑀥𑀫𑁆𑀫𑀺𑀓𑁂 𑀳𑀻𑀦𑀓𑀸𑀬𑀽𑀧𑀧𑀦𑁆𑀦𑁂𑁇_  


859. _𑀕𑀦𑁆𑀥𑀩𑁆𑀩𑀓𑀸𑀬𑀽𑀧𑀕𑀢𑀸 𑀪𑀯𑀦𑁆𑀢𑁄,_  
_𑀤𑁂𑀯𑀸𑀦𑀫𑀸𑀕𑀘𑁆𑀙𑀣 𑀧𑀸𑀭𑀺𑀘𑀭𑀺𑀬𑀁;_  
_𑀅𑀕𑀸𑀭𑁂 𑀯𑀲𑀢𑁄 𑀫𑀬𑁆𑀳𑀁,_  
_𑀇𑀫𑀁 𑀧𑀲𑁆𑀲 𑀯𑀺𑀲𑁂𑀲𑀢𑀁𑁇_  


860. _𑀇𑀢𑁆𑀣𑀻 𑀳𑀼𑀢𑁆𑀯𑀸 𑀲𑁆𑀯𑀚𑁆𑀚 𑀧𑀼𑀫𑁄𑀫𑁆𑀳𑀺 𑀤𑁂𑀯𑁄,_  
_𑀤𑀺𑀩𑁆𑀩𑁂𑀳𑀺 𑀓𑀸𑀫𑁂𑀳𑀺 𑀲𑀫𑀗𑁆𑀕𑀺𑀪𑀽𑀢𑁄’;_  
_𑀢𑁂 𑀘𑁄𑀤𑀺𑀢𑀸 𑀕𑁄𑀢𑀫𑀲𑀸𑀯𑀓𑁂𑀦,_  
_𑀲𑀁𑀯𑁂𑀕𑀫𑀸𑀧𑀸𑀤𑀼 𑀲𑀫𑁂𑀘𑁆𑀘 𑀕𑁄𑀧𑀓𑀁𑁇_  


861. _‘𑀳𑀦𑁆𑀤 𑀯𑀺𑀬𑀸𑀬𑀸𑀫 𑀩𑁆𑀬𑀸𑀬𑀸𑀫,_  
_𑀫𑀸 𑀦𑁄 𑀫𑀬𑀁 𑀧𑀭𑀧𑁂𑀲𑁆𑀲𑀸 𑀅𑀳𑀼𑀫𑁆𑀳𑀸’;_  
_𑀢𑁂𑀲𑀁 𑀤𑀼𑀯𑁂 𑀯𑀻𑀭𑀺𑀬𑀫𑀸𑀭𑀪𑀺𑀁𑀲𑀼,_  
_𑀅𑀦𑀼𑀲𑁆𑀲𑀭𑀁 𑀕𑁄𑀢𑀫𑀲𑀸𑀲𑀦𑀸𑀦𑀺𑁇_  


862. _𑀇𑀥𑁂𑀯 𑀘𑀺𑀢𑁆𑀢𑀸𑀦𑀺 𑀯𑀺𑀭𑀸𑀚𑀬𑀺𑀢𑁆𑀯𑀸,_  
_𑀓𑀸𑀫𑁂𑀲𑀼 𑀆𑀤𑀻𑀦𑀯𑀫𑀤𑁆𑀤𑀲𑀁𑀲𑀼;_  
_𑀢𑁂 𑀓𑀸𑀫𑀲𑀁𑀬𑁄𑀚𑀦𑀩𑀦𑁆𑀥𑀦𑀸𑀦𑀺,_  
_𑀧𑀸𑀧𑀺𑀫𑀬𑁄𑀕𑀸𑀦𑀺 𑀤𑀼𑀭𑀘𑁆𑀘𑀬𑀸𑀦𑀺𑁇_  


863. _𑀦𑀸𑀕𑁄𑀯 𑀲𑀦𑁆𑀦𑀸𑀦𑀺 𑀕𑀼𑀡𑀸𑀦𑀺 𑀙𑁂𑀢𑁆𑀯𑀸,_  
_𑀤𑁂𑀯𑁂 𑀢𑀸𑀯𑀢𑀺𑀁𑀲𑁂 𑀅𑀢𑀺𑀓𑁆𑀓𑀫𑀺𑀁𑀲𑀼;_  
_𑀲𑁃𑀦𑁆𑀤𑀸 𑀤𑁂𑀯𑀸 𑀲𑀧𑀚𑀸𑀧𑀢𑀺𑀓𑀸,_  
_𑀲𑀩𑁆𑀩𑁂 𑀲𑀼𑀥𑀫𑁆𑀫𑀸𑀬 𑀲𑀪𑀸𑀬𑀼𑀧𑀯𑀺𑀝𑁆𑀞𑀸𑁇_  


864. _𑀢𑁂𑀲𑀁 𑀦𑀺𑀲𑀺𑀦𑁆𑀦𑀸𑀦𑀁 𑀅𑀪𑀺𑀓𑁆𑀓𑀫𑀺𑀁𑀲𑀼,_  
_𑀯𑀻𑀭𑀸 𑀯𑀺𑀭𑀸𑀕𑀸 𑀯𑀺𑀭𑀚𑀁 𑀓𑀭𑁄𑀦𑁆𑀢𑀸;_  
_𑀢𑁂 𑀤𑀺𑀲𑁆𑀯𑀸 𑀲𑀁𑀯𑁂𑀕𑀫𑀓𑀸𑀲𑀺 𑀯𑀸𑀲𑀯𑁄,_  
_𑀤𑁂𑀯𑀸𑀪𑀺𑀪𑀽 𑀤𑁂𑀯𑀕𑀡𑀲𑁆𑀲 𑀫𑀚𑁆𑀛𑁂𑁇_  


865. _‘𑀇𑀫𑁂𑀳𑀺 𑀢𑁂 𑀳𑀻𑀦𑀓𑀸𑀬𑀽𑀧𑀧𑀦𑁆𑀦𑀸,_  
_𑀤𑁂𑀯𑁂 𑀢𑀸𑀯𑀢𑀺𑀁𑀲𑁂 𑀅𑀪𑀺𑀓𑁆𑀓𑀫𑀦𑁆𑀢𑀺’;_  
_𑀲𑀁𑀯𑁂𑀕𑀚𑀸𑀢𑀲𑁆𑀲 𑀯𑀘𑁄 𑀦𑀺𑀲𑀫𑁆𑀫,_  
_𑀲𑁄 𑀕𑁄𑀧𑀓𑁄 𑀯𑀸𑀲𑀯𑀫𑀚𑁆𑀛𑀪𑀸𑀲𑀺𑁇_  


866. _‘𑀩𑀼𑀤𑁆𑀥𑁄 𑀚𑀦𑀺𑀦𑁆𑀤𑀢𑁆𑀣𑀺 𑀫𑀦𑀼𑀲𑁆𑀲𑀮𑁄𑀓𑁂,_  
_𑀓𑀸𑀫𑀸𑀪𑀺𑀪𑀽 𑀲𑀓𑁆𑀬𑀫𑀼𑀦𑀻𑀢𑀺 𑀜𑀸𑀬𑀢𑀺;_  
_𑀢𑀲𑁆𑀲𑁂𑀯 𑀢𑁂 𑀧𑀼𑀢𑁆𑀢𑀸 𑀲𑀢𑀺𑀬𑀸 𑀯𑀺𑀳𑀻𑀦𑀸,_  
_𑀘𑁄𑀤𑀺𑀢𑀸 𑀫𑀬𑀸 𑀢𑁂 𑀲𑀢𑀺𑀫𑀚𑁆𑀛𑀮𑀢𑁆𑀣𑀼𑀁’𑁇_  


867. _𑀢𑀺𑀡𑁆𑀡𑀁 𑀢𑁂𑀲𑀁 𑀆𑀯𑀲𑀺𑀦𑁂𑀢𑁆𑀣 𑀏𑀓𑁄,_  
_𑀕𑀦𑁆𑀥𑀩𑁆𑀩𑀓𑀸𑀬𑀽𑀧𑀕𑀢𑁄 𑀯𑀲𑀻𑀦𑁄;_  
_𑀤𑁆𑀯𑁂 𑀘 𑀲𑀫𑁆𑀩𑁄𑀥𑀺𑀧𑀣𑀸𑀦𑀼𑀲𑀸𑀭𑀺𑀦𑁄,_  
_𑀤𑁂𑀯𑁂𑀧𑀺 𑀳𑀻𑀍𑀏𑀦𑁆𑀢𑀺 𑀲𑀫𑀸𑀳𑀺𑀢𑀢𑁆𑀢𑀸𑁇_  


868. _𑀏𑀢𑀸𑀤𑀺𑀲𑀻 𑀥𑀫𑁆𑀫𑀧𑁆𑀧𑀓𑀸𑀲𑀦𑁂𑀢𑁆𑀣,_  
_𑀦 𑀢𑀢𑁆𑀣 𑀓𑀺𑀁𑀓𑀗𑁆𑀔𑀢𑀺 𑀓𑁄𑀘𑀺 𑀲𑀸𑀯𑀓𑁄;_  
_𑀦𑀺𑀢𑀺𑀡𑁆𑀡𑀑𑀖𑀁 𑀯𑀺𑀘𑀺𑀓𑀺𑀘𑁆𑀙𑀙𑀺𑀦𑁆𑀦𑀁,_  
_𑀩𑀼𑀤𑁆𑀥𑀁 𑀦𑀫𑀲𑁆𑀲𑀸𑀫 𑀚𑀺𑀦𑀁 𑀚𑀦𑀺𑀦𑁆𑀤𑀁𑁇_  


869. _𑀬𑀁 𑀢𑁂 𑀥𑀫𑁆𑀫𑀁 𑀇𑀥𑀜𑁆𑀜𑀸𑀬,_  
_𑀯𑀺𑀲𑁂𑀲𑀁 𑀅𑀚𑁆𑀛𑀕𑀁𑀲𑀼 𑀢𑁂;_  
_𑀓𑀸𑀬𑀁 𑀩𑁆𑀭𑀳𑁆𑀫𑀧𑀼𑀭𑁄𑀳𑀺𑀢𑀁,_  
_𑀤𑀼𑀯𑁂 𑀢𑁂𑀲𑀁 𑀯𑀺𑀲𑁂𑀲𑀕𑀽𑁇_  


870. _𑀢𑀲𑁆𑀲 𑀥𑀫𑁆𑀫𑀲𑁆𑀲 𑀧𑀢𑁆𑀢𑀺𑀬𑀸,_  
_𑀆𑀕𑀢𑀫𑁆𑀳𑀸𑀲𑀺 𑀫𑀸𑀭𑀺𑀲;_  
_𑀓𑀢𑀸𑀯𑀓𑀸𑀲𑀸 𑀪𑀕𑀯𑀢𑀸,_  
_𑀧𑀜𑁆𑀳𑀁 𑀧𑀼𑀘𑁆𑀙𑁂𑀫𑀼 𑀫𑀸𑀭𑀺𑀲𑀸”𑀢𑀺𑁇_  


(355.)

871. 𑀅𑀣 𑀔𑁄 𑀪𑀕𑀯𑀢𑁄 𑀏𑀢𑀤𑀳𑁄𑀲𑀺—  “𑀤𑀻𑀖𑀭𑀢𑁆𑀢𑀁 𑀯𑀺𑀲𑀼𑀤𑁆𑀥𑁄 𑀔𑁄 𑀅𑀬𑀁 𑀬𑀓𑁆𑀔𑁄, 𑀬𑀁 𑀓𑀺𑀜𑁆𑀘𑀺 𑀫𑀁 𑀧𑀜𑁆𑀳𑀁 𑀧𑀼𑀘𑁆𑀙𑀺𑀲𑁆𑀲𑀢𑀺, 𑀲𑀩𑁆𑀩𑀁 𑀢𑀁 𑀅𑀢𑁆𑀣𑀲𑀜𑁆𑀳𑀺𑀢𑀁𑀬𑁂𑀯 𑀧𑀼𑀘𑁆𑀙𑀺𑀲𑁆𑀲𑀢𑀺, 𑀦𑁄 𑀅𑀦𑀢𑁆𑀣𑀲𑀜𑁆𑀳𑀺𑀢𑀁𑁇 𑀬𑀜𑁆𑀘𑀲𑁆𑀲𑀸𑀳𑀁 𑀧𑀼𑀝𑁆𑀞𑁄 𑀩𑁆𑀬𑀸𑀓𑀭𑀺𑀲𑁆𑀲𑀸𑀫𑀺, 𑀢𑀁 𑀔𑀺𑀧𑁆𑀧𑀫𑁂𑀯 𑀆𑀚𑀸𑀦𑀺𑀲𑁆𑀲𑀢𑀻”𑀢𑀺𑁇

(356.)

872. 𑀅𑀣 𑀔𑁄 𑀪𑀕𑀯𑀸 𑀲𑀓𑁆𑀓𑀁 𑀤𑁂𑀯𑀸𑀦𑀫𑀺𑀦𑁆𑀤𑀁 𑀕𑀸𑀣𑀸𑀬 𑀅𑀚𑁆𑀛𑀪𑀸𑀲𑀺—

873. _“𑀧𑀼𑀘𑁆𑀙 𑀯𑀸𑀲𑀯 𑀫𑀁 𑀧𑀜𑁆𑀳𑀁,_  
_𑀬𑀁 𑀓𑀺𑀜𑁆𑀘𑀺 𑀫𑀦𑀲𑀺𑀘𑁆𑀙𑀲𑀺;_  
_𑀢𑀲𑁆𑀲 𑀢𑀲𑁆𑀲𑁂𑀯 𑀧𑀜𑁆𑀳𑀲𑁆𑀲,_  
_𑀅𑀳𑀁 𑀅𑀦𑁆𑀢𑀁 𑀓𑀭𑁄𑀫𑀺 𑀢𑁂”𑀢𑀺𑁇_  


---

874. 𑀧𑀞𑀫𑀪𑀸𑀡𑀯𑀸𑀭𑁄 𑀦𑀺𑀝𑁆𑀞𑀺𑀢𑁄𑁇



(357.)

875. 𑀓𑀢𑀸𑀯𑀓𑀸𑀲𑁄 𑀲𑀓𑁆𑀓𑁄 𑀤𑁂𑀯𑀸𑀦𑀫𑀺𑀦𑁆𑀤𑁄 𑀪𑀕𑀯𑀢𑀸 𑀇𑀫𑀁 𑀪𑀕𑀯𑀦𑁆𑀢𑀁 𑀧𑀞𑀫𑀁 𑀧𑀜𑁆𑀳𑀁 𑀅𑀧𑀼𑀘𑁆𑀙𑀺—

876. “𑀓𑀺𑀁𑀲𑀁𑀬𑁄𑀚𑀦𑀸 𑀦𑀼 𑀔𑁄, 𑀫𑀸𑀭𑀺𑀲, 𑀤𑁂𑀯𑀸 𑀫𑀦𑀼𑀲𑁆𑀲𑀸 𑀅𑀲𑀼𑀭𑀸 𑀦𑀸𑀕𑀸 𑀕𑀦𑁆𑀥𑀩𑁆𑀩𑀸 𑀬𑁂 𑀘𑀜𑁆𑀜𑁂 𑀲𑀦𑁆𑀢𑀺 𑀧𑀼𑀣𑀼𑀓𑀸𑀬𑀸, 𑀢𑁂—  ‘𑀅𑀯𑁂𑀭𑀸 𑀅𑀤𑀡𑁆𑀟𑀸 𑀅𑀲𑀧𑀢𑁆𑀢𑀸 𑀅𑀩𑁆𑀬𑀸𑀧𑀚𑁆𑀚𑀸 𑀯𑀺𑀳𑀭𑁂𑀫𑀼 𑀅𑀯𑁂𑀭𑀺𑀦𑁄’𑀢𑀺 𑀇𑀢𑀺 𑀘 𑀦𑁂𑀲𑀁 𑀳𑁄𑀢𑀺, 𑀅𑀣 𑀘 𑀧𑀦 𑀲𑀯𑁂𑀭𑀸 𑀲𑀤𑀡𑁆𑀟𑀸 𑀲𑀲𑀧𑀢𑁆𑀢𑀸 𑀲𑀩𑁆𑀬𑀸𑀧𑀚𑁆𑀚𑀸 𑀯𑀺𑀳𑀭𑀦𑁆𑀢𑀺 𑀲𑀯𑁂𑀭𑀺𑀦𑁄”𑀢𑀺? 𑀇𑀢𑁆𑀣𑀁 𑀲𑀓𑁆𑀓𑁄 𑀤𑁂𑀯𑀸𑀦𑀫𑀺𑀦𑁆𑀤𑁄 𑀪𑀕𑀯𑀦𑁆𑀢𑀁 𑀧𑀜𑁆𑀳𑀁 𑀅𑀧𑀼𑀘𑁆𑀙𑀺𑁇 𑀢𑀲𑁆𑀲 𑀪𑀕𑀯𑀸 𑀧𑀜𑁆𑀳𑀁 𑀧𑀼𑀝𑁆𑀞𑁄 𑀩𑁆𑀬𑀸𑀓𑀸𑀲𑀺—

877. “𑀇𑀲𑁆𑀲𑀸𑀫𑀘𑁆𑀙𑀭𑀺𑀬𑀲𑀁𑀬𑁄𑀚𑀦𑀸 𑀔𑁄, 𑀤𑁂𑀯𑀸𑀦𑀫𑀺𑀦𑁆𑀤, 𑀤𑁂𑀯𑀸 𑀫𑀦𑀼𑀲𑁆𑀲𑀸 𑀅𑀲𑀼𑀭𑀸 𑀦𑀸𑀕𑀸 𑀕𑀦𑁆𑀥𑀩𑁆𑀩𑀸 𑀬𑁂 𑀘𑀜𑁆𑀜𑁂 𑀲𑀦𑁆𑀢𑀺 𑀧𑀼𑀣𑀼𑀓𑀸𑀬𑀸, 𑀢𑁂—  ‘𑀅𑀯𑁂𑀭𑀸 𑀅𑀤𑀡𑁆𑀟𑀸 𑀅𑀲𑀧𑀢𑁆𑀢𑀸 𑀅𑀩𑁆𑀬𑀸𑀧𑀚𑁆𑀚𑀸 𑀯𑀺𑀳𑀭𑁂𑀫𑀼 𑀅𑀯𑁂𑀭𑀺𑀦𑁄’𑀢𑀺 𑀇𑀢𑀺 𑀘 𑀦𑁂𑀲𑀁 𑀳𑁄𑀢𑀺, 𑀅𑀣 𑀘 𑀧𑀦 𑀲𑀯𑁂𑀭𑀸 𑀲𑀤𑀡𑁆𑀟𑀸 𑀲𑀲𑀧𑀢𑁆𑀢𑀸 𑀲𑀩𑁆𑀬𑀸𑀧𑀚𑁆𑀚𑀸 𑀯𑀺𑀳𑀭𑀦𑁆𑀢𑀺 𑀲𑀯𑁂𑀭𑀺𑀦𑁄”𑀢𑀺𑁇 𑀇𑀢𑁆𑀣𑀁 𑀪𑀕𑀯𑀸 𑀲𑀓𑁆𑀓𑀲𑁆𑀲 𑀤𑁂𑀯𑀸𑀦𑀫𑀺𑀦𑁆𑀤𑀲𑁆𑀲 𑀧𑀜𑁆𑀳𑀁 𑀧𑀼𑀝𑁆𑀞𑁄 𑀩𑁆𑀬𑀸𑀓𑀸𑀲𑀺𑁇 𑀅𑀢𑁆𑀢𑀫𑀦𑁄 𑀲𑀓𑁆𑀓𑁄 𑀤𑁂𑀯𑀸𑀦𑀫𑀺𑀦𑁆𑀤𑁄 𑀪𑀕𑀯𑀢𑁄 𑀪𑀸𑀲𑀺𑀢𑀁 𑀅𑀪𑀺𑀦𑀦𑁆𑀤𑀺 𑀅𑀦𑀼𑀫𑁄𑀤𑀺—  “𑀏𑀯𑀫𑁂𑀢𑀁, 𑀪𑀕𑀯𑀸, 𑀏𑀯𑀫𑁂𑀢𑀁, 𑀲𑀼𑀕𑀢𑁇 𑀢𑀺𑀡𑁆𑀡𑀸 𑀫𑁂𑀢𑁆𑀣 𑀓𑀗𑁆𑀔𑀸 𑀯𑀺𑀕𑀢𑀸 𑀓𑀣𑀁𑀓𑀣𑀸 𑀪𑀕𑀯𑀢𑁄 𑀧𑀜𑁆𑀳𑀯𑁂𑀬𑁆𑀬𑀸𑀓𑀭𑀡𑀁 𑀲𑀼𑀢𑁆𑀯𑀸”𑀢𑀺𑁇

(358.)

878. 𑀇𑀢𑀺𑀳 𑀲𑀓𑁆𑀓𑁄 𑀤𑁂𑀯𑀸𑀦𑀫𑀺𑀦𑁆𑀤𑁄 𑀪𑀕𑀯𑀢𑁄 𑀪𑀸𑀲𑀺𑀢𑀁 𑀅𑀪𑀺𑀦𑀦𑁆𑀤𑀺𑀢𑁆𑀯𑀸 𑀅𑀦𑀼𑀫𑁄𑀤𑀺𑀢𑁆𑀯𑀸 𑀪𑀕𑀯𑀦𑁆𑀢𑀁 𑀉𑀢𑁆𑀢𑀭𑀺 𑀧𑀜𑁆𑀳𑀁 𑀅𑀧𑀼𑀘𑁆𑀙𑀺—

879. “𑀇𑀲𑁆𑀲𑀸𑀫𑀘𑁆𑀙𑀭𑀺𑀬𑀁 𑀧𑀦, 𑀫𑀸𑀭𑀺𑀲, 𑀓𑀺𑀁𑀦𑀺𑀤𑀸𑀦𑀁 𑀓𑀺𑀁𑀲𑀫𑀼𑀤𑀬𑀁 𑀓𑀺𑀁𑀚𑀸𑀢𑀺𑀓𑀁 𑀓𑀺𑀁𑀧𑀪𑀯𑀁; 𑀓𑀺𑀲𑁆𑀫𑀺𑀁 𑀲𑀢𑀺 𑀇𑀲𑁆𑀲𑀸𑀫𑀘𑁆𑀙𑀭𑀺𑀬𑀁 𑀳𑁄𑀢𑀺; 𑀓𑀺𑀲𑁆𑀫𑀺𑀁 𑀅𑀲𑀢𑀺 𑀇𑀲𑁆𑀲𑀸𑀫𑀘𑁆𑀙𑀭𑀺𑀬𑀁 𑀦 𑀳𑁄𑀢𑀻”𑀢𑀺? “𑀇𑀲𑁆𑀲𑀸𑀫𑀘𑁆𑀙𑀭𑀺𑀬𑀁 𑀔𑁄, 𑀤𑁂𑀯𑀸𑀦𑀫𑀺𑀦𑁆𑀤, 𑀧𑀺𑀬𑀸𑀧𑁆𑀧𑀺𑀬𑀦𑀺𑀤𑀸𑀦𑀁 𑀧𑀺𑀬𑀸𑀧𑁆𑀧𑀺𑀬𑀲𑀫𑀼𑀤𑀬𑀁 𑀧𑀺𑀬𑀸𑀧𑁆𑀧𑀺𑀬𑀚𑀸𑀢𑀺𑀓𑀁 𑀧𑀺𑀬𑀸𑀧𑁆𑀧𑀺𑀬𑀧𑀪𑀯𑀁; 𑀧𑀺𑀬𑀸𑀧𑁆𑀧𑀺𑀬𑁂 𑀲𑀢𑀺 𑀇𑀲𑁆𑀲𑀸𑀫𑀘𑁆𑀙𑀭𑀺𑀬𑀁 𑀳𑁄𑀢𑀺, 𑀧𑀺𑀬𑀸𑀧𑁆𑀧𑀺𑀬𑁂 𑀅𑀲𑀢𑀺 𑀇𑀲𑁆𑀲𑀸𑀫𑀘𑁆𑀙𑀭𑀺𑀬𑀁 𑀦 𑀳𑁄𑀢𑀻”𑀢𑀺𑁇

880. “𑀧𑀺𑀬𑀸𑀧𑁆𑀧𑀺𑀬𑀁 𑀧𑀦, 𑀫𑀸𑀭𑀺𑀲, 𑀓𑀺𑀁𑀦𑀺𑀤𑀸𑀦𑀁 𑀓𑀺𑀁𑀲𑀫𑀼𑀤𑀬𑀁 𑀓𑀺𑀁𑀚𑀸𑀢𑀺𑀓𑀁 𑀓𑀺𑀁𑀧𑀪𑀯𑀁; 𑀓𑀺𑀲𑁆𑀫𑀺𑀁 𑀲𑀢𑀺 𑀧𑀺𑀬𑀸𑀧𑁆𑀧𑀺𑀬𑀁 𑀳𑁄𑀢𑀺; 𑀓𑀺𑀲𑁆𑀫𑀺𑀁 𑀅𑀲𑀢𑀺 𑀧𑀺𑀬𑀸𑀧𑁆𑀧𑀺𑀬𑀁 𑀦 𑀳𑁄𑀢𑀻”𑀢𑀺? “𑀧𑀺𑀬𑀸𑀧𑁆𑀧𑀺𑀬𑀁 𑀔𑁄, 𑀤𑁂𑀯𑀸𑀦𑀫𑀺𑀦𑁆𑀤, 𑀙𑀦𑁆𑀤𑀦𑀺𑀤𑀸𑀦𑀁 𑀙𑀦𑁆𑀤𑀲𑀫𑀼𑀤𑀬𑀁 𑀙𑀦𑁆𑀤𑀚𑀸𑀢𑀺𑀓𑀁 𑀙𑀦𑁆𑀤𑀧𑀪𑀯𑀁; 𑀙𑀦𑁆𑀤𑁂 𑀲𑀢𑀺 𑀧𑀺𑀬𑀸𑀧𑁆𑀧𑀺𑀬𑀁 𑀳𑁄𑀢𑀺; 𑀙𑀦𑁆𑀤𑁂 𑀅𑀲𑀢𑀺 𑀧𑀺𑀬𑀸𑀧𑁆𑀧𑀺𑀬𑀁 𑀦 𑀳𑁄𑀢𑀻”𑀢𑀺𑁇

881. “𑀙𑀦𑁆𑀤𑁄 𑀧𑀦, 𑀫𑀸𑀭𑀺𑀲, 𑀓𑀺𑀁𑀦𑀺𑀤𑀸𑀦𑁄 𑀓𑀺𑀁𑀲𑀫𑀼𑀤𑀬𑁄 𑀓𑀺𑀁𑀚𑀸𑀢𑀺𑀓𑁄 𑀓𑀺𑀁𑀧𑀪𑀯𑁄; 𑀓𑀺𑀲𑁆𑀫𑀺𑀁 𑀲𑀢𑀺 𑀙𑀦𑁆𑀤𑁄 𑀳𑁄𑀢𑀺; 𑀓𑀺𑀲𑁆𑀫𑀺𑀁 𑀅𑀲𑀢𑀺 𑀙𑀦𑁆𑀤𑁄 𑀦 𑀳𑁄𑀢𑀻”𑀢𑀺? “𑀙𑀦𑁆𑀤𑁄 𑀔𑁄, 𑀤𑁂𑀯𑀸𑀦𑀫𑀺𑀦𑁆𑀤, 𑀯𑀺𑀢𑀓𑁆𑀓𑀦𑀺𑀤𑀸𑀦𑁄 𑀯𑀺𑀢𑀓𑁆𑀓𑀲𑀫𑀼𑀤𑀬𑁄 𑀯𑀺𑀢𑀓𑁆𑀓𑀚𑀸𑀢𑀺𑀓𑁄 𑀯𑀺𑀢𑀓𑁆𑀓𑀧𑀪𑀯𑁄; 𑀯𑀺𑀢𑀓𑁆𑀓𑁂 𑀲𑀢𑀺 𑀙𑀦𑁆𑀤𑁄 𑀳𑁄𑀢𑀺; 𑀯𑀺𑀢𑀓𑁆𑀓𑁂 𑀅𑀲𑀢𑀺 𑀙𑀦𑁆𑀤𑁄 𑀦 𑀳𑁄𑀢𑀻”𑀢𑀺𑁇

882. “𑀯𑀺𑀢𑀓𑁆𑀓𑁄 𑀧𑀦, 𑀫𑀸𑀭𑀺𑀲, 𑀓𑀺𑀁𑀦𑀺𑀤𑀸𑀦𑁄 𑀓𑀺𑀁𑀲𑀫𑀼𑀤𑀬𑁄 𑀓𑀺𑀁𑀚𑀸𑀢𑀺𑀓𑁄 𑀓𑀺𑀁𑀧𑀪𑀯𑁄; 𑀓𑀺𑀲𑁆𑀫𑀺𑀁 𑀲𑀢𑀺 𑀯𑀺𑀢𑀓𑁆𑀓𑁄 𑀳𑁄𑀢𑀺; 𑀓𑀺𑀲𑁆𑀫𑀺𑀁 𑀅𑀲𑀢𑀺 𑀯𑀺𑀢𑀓𑁆𑀓𑁄 𑀦 𑀳𑁄𑀢𑀻”𑀢𑀺? “𑀯𑀺𑀢𑀓𑁆𑀓𑁄 𑀔𑁄, 𑀤𑁂𑀯𑀸𑀦𑀫𑀺𑀦𑁆𑀤, 𑀧𑀧𑀜𑁆𑀘𑀲𑀜𑁆𑀜𑀸𑀲𑀗𑁆𑀔𑀸𑀦𑀺𑀤𑀸𑀦𑁄 𑀧𑀧𑀜𑁆𑀘𑀲𑀜𑁆𑀜𑀸𑀲𑀗𑁆𑀔𑀸𑀲𑀫𑀼𑀤𑀬𑁄 𑀧𑀧𑀜𑁆𑀘𑀲𑀜𑁆𑀜𑀸𑀲𑀗𑁆𑀔𑀸𑀚𑀸𑀢𑀺𑀓𑁄 𑀧𑀧𑀜𑁆𑀘𑀲𑀜𑁆𑀜𑀸𑀲𑀗𑁆𑀔𑀸𑀧𑀪𑀯𑁄; 𑀧𑀧𑀜𑁆𑀘𑀲𑀜𑁆𑀜𑀸𑀲𑀗𑁆𑀔𑀸𑀬 𑀲𑀢𑀺 𑀯𑀺𑀢𑀓𑁆𑀓𑁄 𑀳𑁄𑀢𑀺; 𑀧𑀧𑀜𑁆𑀘𑀲𑀜𑁆𑀜𑀸𑀲𑀗𑁆𑀔𑀸𑀬 𑀅𑀲𑀢𑀺 𑀯𑀺𑀢𑀓𑁆𑀓𑁄 𑀦 𑀳𑁄𑀢𑀻”𑀢𑀺𑁇

883. “𑀓𑀣𑀁 𑀧𑀝𑀺𑀧𑀦𑁆𑀦𑁄 𑀧𑀦, 𑀫𑀸𑀭𑀺𑀲, 𑀪𑀺𑀓𑁆𑀔𑀼 𑀧𑀧𑀜𑁆𑀘𑀲𑀜𑁆𑀜𑀸𑀲𑀗𑁆𑀔𑀸𑀦𑀺𑀭𑁄𑀥𑀲𑀸𑀭𑀼𑀧𑁆𑀧𑀕𑀸𑀫𑀺𑀦𑀺𑀁 𑀧𑀝𑀺𑀧𑀤𑀁 𑀧𑀝𑀺𑀧𑀦𑁆𑀦𑁄 𑀳𑁄𑀢𑀻”𑀢𑀺?

[Go to previous page (8.2 Sakkūpasaṅkama)](/tipitaka/7D/8/8.2.md) / [Go to parent page (8.2 Sakkūpasaṅkama)](/tipitaka/7D/8/8.2.md) / [Go to next page (8.2.2 Vedanākammaṭṭhāna)](/tipitaka/7D/8/8.2/8.2.2.md)


