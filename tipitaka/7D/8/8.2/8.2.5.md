
[Home](/) / [7D Mahāvaggapāḷi](../../../7D.md) / [8 Sakkapañhasutta](../../8.md) / [8.2 Sakkūpasaṅkama](../8.2.md)

# 𑁮𑁇𑁨𑁇𑁫 𑀲𑁄𑀫𑀦𑀲𑁆𑀲𑀧𑀝𑀺𑀮𑀸𑀪𑀓𑀣𑀸

* 𑀲𑀓𑁆𑀓𑀧𑀜𑁆𑀳𑀲𑀼𑀢𑁆𑀢

* 𑀲𑀓𑁆𑀓𑀽𑀧𑀲𑀗𑁆𑀓𑀫

* 𑀲𑁄𑀫𑀦𑀲𑁆𑀲𑀧𑀝𑀺𑀮𑀸𑀪𑀓𑀣𑀸

(368.)

909\. “𑀅𑀪𑀺𑀚𑀸𑀦𑀸𑀲𑀺 𑀦𑁄 𑀢𑁆𑀯𑀁, 𑀤𑁂𑀯𑀸𑀦𑀫𑀺𑀦𑁆𑀤, 𑀇𑀢𑁄 𑀧𑀼𑀩𑁆𑀩𑁂 𑀏𑀯𑀭𑀽𑀧𑀁 𑀯𑁂𑀤𑀧𑀝𑀺𑀮𑀸𑀪𑀁 𑀲𑁄𑀫𑀦𑀲𑁆𑀲𑀧𑀝𑀺𑀮𑀸𑀪𑀦𑁆”𑀢𑀺? “𑀅𑀪𑀺𑀚𑀸𑀦𑀸𑀫𑀳𑀁, 𑀪𑀦𑁆𑀢𑁂, 𑀇𑀢𑁄 𑀧𑀼𑀩𑁆𑀩𑁂 𑀏𑀯𑀭𑀽𑀧𑀁 𑀯𑁂𑀤𑀧𑀝𑀺𑀮𑀸𑀪𑀁 𑀲𑁄𑀫𑀦𑀲𑁆𑀲𑀧𑀝𑀺𑀮𑀸𑀪𑀦𑁆”𑀢𑀺𑁇 “𑀬𑀣𑀸 𑀓𑀣𑀁 𑀧𑀦 𑀢𑁆𑀯𑀁, 𑀤𑁂𑀯𑀸𑀦𑀫𑀺𑀦𑁆𑀤, 𑀅𑀪𑀺𑀚𑀸𑀦𑀸𑀲𑀺 𑀇𑀢𑁄 𑀧𑀼𑀩𑁆𑀩𑁂 𑀏𑀯𑀭𑀽𑀧𑀁 𑀯𑁂𑀤𑀧𑀝𑀺𑀮𑀸𑀪𑀁 𑀲𑁄𑀫𑀦𑀲𑁆𑀲𑀧𑀝𑀺𑀮𑀸𑀪𑀦𑁆”𑀢𑀺?

910\. “𑀪𑀽𑀢𑀧𑀼𑀩𑁆𑀩𑀁, 𑀪𑀦𑁆𑀢𑁂, 𑀤𑁂𑀯𑀸𑀲𑀼𑀭𑀲𑀗𑁆𑀕𑀸𑀫𑁄 𑀲𑀫𑀼𑀧𑀩𑁆𑀬𑀽𑀍𑀳𑁄 𑀅𑀳𑁄𑀲𑀺𑁇 𑀢𑀲𑁆𑀫𑀺𑀁 𑀔𑁄 𑀧𑀦, 𑀪𑀦𑁆𑀢𑁂, 𑀲𑀗𑁆𑀕𑀸𑀫𑁂 𑀤𑁂𑀯𑀸 𑀚𑀺𑀦𑀺𑀁𑀲𑀼, 𑀅𑀲𑀼𑀭𑀸 𑀧𑀭𑀸𑀚𑀬𑀺𑀁𑀲𑀼𑁇 𑀢𑀲𑁆𑀲 𑀫𑀬𑁆𑀳𑀁, 𑀪𑀦𑁆𑀢𑁂, 𑀢𑀁 𑀲𑀗𑁆𑀕𑀸𑀫𑀁 𑀅𑀪𑀺𑀯𑀺𑀚𑀺𑀦𑀺𑀢𑁆𑀯𑀸 𑀯𑀺𑀚𑀺𑀢𑀲𑀗𑁆𑀕𑀸𑀫𑀲𑁆𑀲 𑀏𑀢𑀤𑀳𑁄𑀲𑀺—  ‘𑀬𑀸 𑀘𑁂𑀯 𑀤𑀸𑀦𑀺 𑀤𑀺𑀩𑁆𑀩𑀸 𑀑𑀚𑀸 𑀬𑀸 𑀘 𑀅𑀲𑀼𑀭𑀸 𑀑𑀚𑀸, 𑀉𑀪𑀬𑀫𑁂𑀢𑀁 𑀤𑁂𑀯𑀸 𑀧𑀭𑀺𑀪𑀼𑀜𑁆𑀚𑀺𑀲𑁆𑀲𑀦𑁆𑀢𑀻’𑀢𑀺𑁇 𑀲𑁄 𑀔𑁄 𑀧𑀦 𑀫𑁂, 𑀪𑀦𑁆𑀢𑁂, 𑀯𑁂𑀤𑀧𑀝𑀺𑀮𑀸𑀪𑁄 𑀲𑁄𑀫𑀦𑀲𑁆𑀲𑀧𑀝𑀺𑀮𑀸𑀪𑁄 𑀲𑀤𑀡𑁆𑀟𑀸𑀯𑀘𑀭𑁄 𑀲𑀲𑀢𑁆𑀣𑀸𑀯𑀘𑀭𑁄 𑀦 𑀦𑀺𑀩𑁆𑀩𑀺𑀤𑀸𑀬 𑀦 𑀯𑀺𑀭𑀸𑀕𑀸𑀬 𑀦 𑀦𑀺𑀭𑁄𑀥𑀸𑀬 𑀦 𑀉𑀧𑀲𑀫𑀸𑀬 𑀦 𑀅𑀪𑀺𑀜𑁆𑀜𑀸𑀬 𑀦 𑀲𑀫𑁆𑀩𑁄𑀥𑀸𑀬 𑀦 𑀦𑀺𑀩𑁆𑀩𑀸𑀦𑀸𑀬 𑀲𑀁𑀯𑀢𑁆𑀢𑀢𑀺𑁇 𑀬𑁄 𑀔𑁄 𑀧𑀦 𑀫𑁂 𑀅𑀬𑀁, 𑀪𑀦𑁆𑀢𑁂, 𑀪𑀕𑀯𑀢𑁄 𑀥𑀫𑁆𑀫𑀁 𑀲𑀼𑀢𑁆𑀯𑀸 𑀯𑁂𑀤𑀧𑀝𑀺𑀮𑀸𑀪𑁄 𑀲𑁄𑀫𑀦𑀲𑁆𑀲𑀧𑀝𑀺𑀮𑀸𑀪𑁄, 𑀲𑁄 𑀅𑀤𑀡𑁆𑀟𑀸𑀯𑀘𑀭𑁄 𑀅𑀲𑀢𑁆𑀣𑀸𑀯𑀘𑀭𑁄 𑀏𑀓𑀦𑁆𑀢𑀦𑀺𑀩𑁆𑀩𑀺𑀤𑀸𑀬 𑀯𑀺𑀭𑀸𑀕𑀸𑀬 𑀦𑀺𑀭𑁄𑀥𑀸𑀬 𑀉𑀧𑀲𑀫𑀸𑀬 𑀅𑀪𑀺𑀜𑁆𑀜𑀸𑀬 𑀲𑀫𑁆𑀩𑁄𑀥𑀸𑀬 𑀦𑀺𑀩𑁆𑀩𑀸𑀦𑀸𑀬 𑀲𑀁𑀯𑀢𑁆𑀢𑀢𑀻”𑀢𑀺𑁇

(369.)

911\. “𑀓𑀺𑀁 𑀧𑀦 𑀢𑁆𑀯𑀁, 𑀤𑁂𑀯𑀸𑀦𑀫𑀺𑀦𑁆𑀤, 𑀅𑀢𑁆𑀣𑀯𑀲𑀁 𑀲𑀫𑁆𑀧𑀲𑁆𑀲𑀫𑀸𑀦𑁄 𑀏𑀯𑀭𑀽𑀧𑀁 𑀯𑁂𑀤𑀧𑀝𑀺𑀮𑀸𑀪𑀁 𑀲𑁄𑀫𑀦𑀲𑁆𑀲𑀧𑀝𑀺𑀮𑀸𑀪𑀁 𑀧𑀯𑁂𑀤𑁂𑀲𑀻”𑀢𑀺? “𑀙 𑀔𑁄 𑀅𑀳𑀁, 𑀪𑀦𑁆𑀢𑁂, 𑀅𑀢𑁆𑀣𑀯𑀲𑁂 𑀲𑀫𑁆𑀧𑀲𑁆𑀲𑀫𑀸𑀦𑁄 𑀏𑀯𑀭𑀽𑀧𑀁 𑀯𑁂𑀤𑀧𑀝𑀺𑀮𑀸𑀪𑀁 𑀲𑁄𑀫𑀦𑀲𑁆𑀲𑀧𑀝𑀺𑀮𑀸𑀪𑀁 𑀧𑀯𑁂𑀤𑁂𑀫𑀺𑁇

912\. _𑀇𑀥𑁂𑀯 𑀢𑀺𑀝𑁆𑀞𑀫𑀸𑀦𑀲𑁆𑀲,_  
_𑀤𑁂𑀯𑀪𑀽𑀢𑀲𑁆𑀲 𑀫𑁂 𑀲𑀢𑁄;_  
_𑀧𑀼𑀦𑀭𑀸𑀬𑀼 𑀘 𑀫𑁂 𑀮𑀤𑁆𑀥𑁄,_  
_𑀏𑀯𑀁 𑀚𑀸𑀦𑀸𑀳𑀺 𑀫𑀸𑀭𑀺𑀲𑁇_  


913\. 𑀇𑀫𑀁 𑀔𑁄 𑀅𑀳𑀁, 𑀪𑀦𑁆𑀢𑁂, 𑀧𑀞𑀫𑀁 𑀅𑀢𑁆𑀣𑀯𑀲𑀁 𑀲𑀫𑁆𑀧𑀲𑁆𑀲𑀫𑀸𑀦𑁄 𑀏𑀯𑀭𑀽𑀧𑀁 𑀯𑁂𑀤𑀧𑀝𑀺𑀮𑀸𑀪𑀁 𑀲𑁄𑀫𑀦𑀲𑁆𑀲𑀧𑀝𑀺𑀮𑀸𑀪𑀁 𑀧𑀯𑁂𑀤𑁂𑀫𑀺𑁇

914\. _𑀘𑀼𑀢𑀸𑀳𑀁 𑀤𑀺𑀯𑀺𑀬𑀸 𑀓𑀸𑀬𑀸,_  
_𑀆𑀬𑀼𑀁 𑀳𑀺𑀢𑁆𑀯𑀸 𑀅𑀫𑀸𑀦𑀼𑀲𑀁;_  
_𑀅𑀫𑀽𑀍𑀳𑁄 𑀕𑀩𑁆𑀪𑀫𑁂𑀲𑁆𑀲𑀸𑀫𑀺,_  
_𑀬𑀢𑁆𑀣 𑀫𑁂 𑀭𑀫𑀢𑀻 𑀫𑀦𑁄𑁇_  


915\. 𑀇𑀫𑀁 𑀔𑁄 𑀅𑀳𑀁, 𑀪𑀦𑁆𑀢𑁂, 𑀤𑀼𑀢𑀺𑀬𑀁 𑀅𑀢𑁆𑀣𑀯𑀲𑀁 𑀲𑀫𑁆𑀧𑀲𑁆𑀲𑀫𑀸𑀦𑁄 𑀏𑀯𑀭𑀽𑀧𑀁 𑀯𑁂𑀤𑀧𑀝𑀺𑀮𑀸𑀪𑀁 𑀲𑁄𑀫𑀦𑀲𑁆𑀲𑀧𑀝𑀺𑀮𑀸𑀪𑀁 𑀧𑀯𑁂𑀤𑁂𑀫𑀺𑁇

916\. _𑀲𑁆𑀯𑀸𑀳𑀁 𑀅𑀫𑀽𑀍𑀳𑀧𑀜𑁆𑀜𑀲𑁆𑀲,_  
_𑀯𑀺𑀳𑀭𑀁 𑀲𑀸𑀲𑀦𑁂 𑀭𑀢𑁄;_  
_𑀜𑀸𑀬𑁂𑀦 𑀯𑀺𑀳𑀭𑀺𑀲𑁆𑀲𑀸𑀫𑀺,_  
_𑀲𑀫𑁆𑀧𑀚𑀸𑀦𑁄 𑀧𑀝𑀺𑀲𑁆𑀲𑀢𑁄𑁇_  


917\. 𑀇𑀫𑀁 𑀔𑁄 𑀅𑀳𑀁, 𑀪𑀦𑁆𑀢𑁂, 𑀢𑀢𑀺𑀬𑀁 𑀅𑀢𑁆𑀣𑀯𑀲𑀁 𑀲𑀫𑁆𑀧𑀲𑁆𑀲𑀫𑀸𑀦𑁄 𑀏𑀯𑀭𑀽𑀧𑀁 𑀯𑁂𑀤𑀧𑀝𑀺𑀮𑀸𑀪𑀁 𑀲𑁄𑀫𑀦𑀲𑁆𑀲𑀧𑀝𑀺𑀮𑀸𑀪𑀁 𑀧𑀯𑁂𑀤𑁂𑀫𑀺𑁇

918\. _𑀜𑀸𑀬𑁂𑀦 𑀫𑁂 𑀘𑀭𑀢𑁄 𑀘,_  
_𑀲𑀫𑁆𑀩𑁄𑀥𑀺 𑀘𑁂 𑀪𑀯𑀺𑀲𑁆𑀲𑀢𑀺;_  
_𑀅𑀜𑁆𑀜𑀸𑀢𑀸 𑀯𑀺𑀳𑀭𑀺𑀲𑁆𑀲𑀸𑀫𑀺,_  
_𑀲𑁆𑀯𑁂𑀯 𑀅𑀦𑁆𑀢𑁄 𑀪𑀯𑀺𑀲𑁆𑀲𑀢𑀺𑁇_  


919\. 𑀇𑀫𑀁 𑀔𑁄 𑀅𑀳𑀁, 𑀪𑀦𑁆𑀢𑁂, 𑀘𑀢𑀼𑀢𑁆𑀣𑀁 𑀅𑀢𑁆𑀣𑀯𑀲𑀁 𑀲𑀫𑁆𑀧𑀲𑁆𑀲𑀫𑀸𑀦𑁄 𑀏𑀯𑀭𑀽𑀧𑀁 𑀯𑁂𑀤𑀧𑀝𑀺𑀮𑀸𑀪𑀁 𑀲𑁄𑀫𑀦𑀲𑁆𑀲𑀧𑀝𑀺𑀮𑀸𑀪𑀁 𑀧𑀯𑁂𑀤𑁂𑀫𑀺𑁇

920\. _𑀘𑀼𑀢𑀸𑀳𑀁 𑀫𑀸𑀦𑀼𑀲𑀸 𑀓𑀸𑀬𑀸,_  
_𑀆𑀬𑀼𑀁 𑀳𑀺𑀢𑁆𑀯𑀸𑀦 𑀫𑀸𑀦𑀼𑀲𑀁;_  
_𑀧𑀼𑀦 𑀤𑁂𑀯𑁄 𑀪𑀯𑀺𑀲𑁆𑀲𑀸𑀫𑀺,_  
_𑀤𑁂𑀯𑀮𑁄𑀓𑀫𑁆𑀳𑀺 𑀉𑀢𑁆𑀢𑀫𑁄𑁇_  


921\. 𑀇𑀫𑀁 𑀔𑁄 𑀅𑀳𑀁, 𑀪𑀦𑁆𑀢𑁂, 𑀧𑀜𑁆𑀘𑀫𑀁 𑀅𑀢𑁆𑀣𑀯𑀲𑀁 𑀲𑀫𑁆𑀧𑀲𑁆𑀲𑀫𑀸𑀦𑁄 𑀏𑀯𑀭𑀽𑀧𑀁 𑀯𑁂𑀤𑀧𑀝𑀺𑀮𑀸𑀪𑀁 𑀲𑁄𑀫𑀦𑀲𑁆𑀲𑀧𑀝𑀺𑀮𑀸𑀪𑀁 𑀧𑀯𑁂𑀤𑁂𑀫𑀺𑁇

922\. _𑀢𑁂 𑀧𑀡𑀻𑀢𑀢𑀭𑀸 𑀤𑁂𑀯𑀸,_  
_𑀅𑀓𑀦𑀺𑀝𑁆𑀞𑀸 𑀬𑀲𑀲𑁆𑀲𑀺𑀦𑁄;_  
_𑀅𑀦𑁆𑀢𑀺𑀫𑁂 𑀯𑀢𑁆𑀢𑀫𑀸𑀦𑀫𑁆𑀳𑀺,_  
_𑀲𑁄 𑀦𑀺𑀯𑀸𑀲𑁄 𑀪𑀯𑀺𑀲𑁆𑀲𑀢𑀺𑁇_  


923\. 𑀇𑀫𑀁 𑀔𑁄 𑀅𑀳𑀁, 𑀪𑀦𑁆𑀢𑁂, 𑀙𑀝𑁆𑀞𑀁 𑀅𑀢𑁆𑀣𑀯𑀲𑀁 𑀲𑀫𑁆𑀧𑀲𑁆𑀲𑀫𑀸𑀦𑁄 𑀏𑀯𑀭𑀽𑀧𑀁 𑀯𑁂𑀤𑀧𑀝𑀺𑀮𑀸𑀪𑀁 𑀲𑁄𑀫𑀦𑀲𑁆𑀲𑀧𑀝𑀺𑀮𑀸𑀪𑀁 𑀧𑀯𑁂𑀤𑁂𑀫𑀺𑁇

924\. 𑀇𑀫𑁂 𑀔𑁄 𑀅𑀳𑀁, 𑀪𑀦𑁆𑀢𑁂, 𑀙 𑀅𑀢𑁆𑀣𑀯𑀲𑁂 𑀲𑀫𑁆𑀧𑀲𑁆𑀲𑀫𑀸𑀦𑁄 𑀏𑀯𑀭𑀽𑀧𑀁 𑀯𑁂𑀤𑀧𑀝𑀺𑀮𑀸𑀪𑀁 𑀲𑁄𑀫𑀦𑀲𑁆𑀲𑀧𑀝𑀺𑀮𑀸𑀪𑀁 𑀧𑀯𑁂𑀤𑁂𑀫𑀺𑁇

(370.)

925\. _𑀅𑀧𑀭𑀺𑀬𑁄𑀲𑀺𑀢𑀲𑀗𑁆𑀓𑀧𑁆𑀧𑁄,_  
_𑀯𑀺𑀘𑀺𑀓𑀺𑀘𑁆𑀙𑁄 𑀓𑀣𑀁𑀓𑀣𑀻;_  
_𑀯𑀺𑀘𑀭𑀺𑀁 𑀤𑀻𑀖𑀫𑀤𑁆𑀥𑀸𑀦𑀁,_  
_𑀅𑀦𑁆𑀯𑁂𑀲𑀦𑁆𑀢𑁄 𑀢𑀣𑀸𑀕𑀢𑀁𑁇_  


926\. _𑀬𑀲𑁆𑀲𑀼 𑀫𑀜𑁆𑀜𑀸𑀫𑀺 𑀲𑀫𑀡𑁂,_  
_𑀧𑀯𑀺𑀯𑀺𑀢𑁆𑀢𑀯𑀺𑀳𑀸𑀭𑀺𑀦𑁄;_  
_𑀲𑀫𑁆𑀩𑀼𑀤𑁆𑀥𑀸 𑀇𑀢𑀺 𑀫𑀜𑁆𑀜𑀸𑀦𑁄,_  
_𑀕𑀘𑁆𑀙𑀸𑀫𑀺 𑀢𑁂 𑀉𑀧𑀸𑀲𑀺𑀢𑀼𑀁𑁇_  


927\. _‘𑀓𑀣𑀁 𑀆𑀭𑀸𑀥𑀦𑀸 𑀳𑁄𑀢𑀺,_  
_𑀓𑀣𑀁 𑀳𑁄𑀢𑀺 𑀯𑀺𑀭𑀸𑀥𑀦𑀸’;_  
_𑀇𑀢𑀺 𑀧𑀼𑀝𑁆𑀞𑀸 𑀦 𑀲𑀫𑁆𑀧𑀸𑀬𑀦𑁆𑀢𑀺,_  
_𑀫𑀕𑁆𑀕𑁂 𑀧𑀝𑀺𑀧𑀤𑀸𑀲𑀼 𑀘𑁇_  


928\. _𑀢𑁆𑀬𑀲𑁆𑀲𑀼 𑀬𑀤𑀸 𑀫𑀁 𑀚𑀸𑀦𑀦𑁆𑀢𑀺,_  
_𑀲𑀓𑁆𑀓𑁄 𑀤𑁂𑀯𑀸𑀦𑀫𑀸𑀕𑀢𑁄;_  
_𑀢𑁆𑀬𑀲𑁆𑀲𑀼 𑀫𑀫𑁂𑀯 𑀧𑀼𑀘𑁆𑀙𑀦𑁆𑀢𑀺,_  
_‘𑀓𑀺𑀁 𑀓𑀢𑁆𑀯𑀸 𑀧𑀸𑀧𑀼𑀡𑀻 𑀇𑀤𑀁’𑁇_  


929\. _𑀢𑁂𑀲𑀁 𑀬𑀣𑀸𑀲𑀼𑀢𑀁 𑀥𑀫𑁆𑀫𑀁,_  
_𑀤𑁂𑀲𑀬𑀸𑀫𑀺 𑀚𑀦𑁂 𑀲𑀼𑀢𑀁;_  
_𑀢𑁂𑀦 𑀅𑀢𑁆𑀢𑀫𑀦𑀸 𑀳𑁄𑀦𑁆𑀢𑀺,_  
_‘𑀤𑀺𑀝𑁆𑀞𑁄 𑀦𑁄 𑀯𑀸𑀲𑀯𑁄𑀢𑀺 𑀘’𑁇_  


930\. _𑀬𑀤𑀸 𑀘 𑀩𑀼𑀤𑁆𑀥𑀫𑀤𑁆𑀤𑀓𑁆𑀔𑀺𑀁,_  
_𑀯𑀺𑀘𑀺𑀓𑀺𑀘𑁆𑀙𑀸𑀯𑀺𑀢𑀸𑀭𑀡𑀁;_  
_𑀲𑁄𑀫𑁆𑀳𑀺 𑀯𑀻𑀢𑀪𑀬𑁄 𑀅𑀚𑁆𑀚,_  
_𑀲𑀫𑁆𑀩𑀼𑀤𑁆𑀥𑀁 𑀧𑀬𑀺𑀭𑀼𑀧𑀸𑀲𑀺𑀬𑁇_  


931\. _𑀢𑀡𑁆𑀳𑀸𑀲𑀮𑁆𑀮𑀲𑁆𑀲 𑀳𑀦𑁆𑀢𑀸𑀭𑀁,_  
_𑀩𑀼𑀤𑁆𑀥𑀁 𑀅𑀧𑁆𑀧𑀝𑀺𑀧𑀼𑀕𑁆𑀕𑀮𑀁;_  
_𑀅𑀳𑀁 𑀯𑀦𑁆𑀤𑁂 𑀫𑀳𑀸𑀯𑀻𑀭𑀁,_  
_𑀩𑀼𑀤𑁆𑀥𑀫𑀸𑀤𑀺𑀘𑁆𑀘𑀩𑀦𑁆𑀥𑀼𑀦𑀁𑁇_  


932\. _𑀬𑀁 𑀓𑀭𑁄𑀫𑀲𑀺 𑀩𑁆𑀭𑀳𑁆𑀫𑀼𑀦𑁄,_  
_𑀲𑀫𑀁 𑀤𑁂𑀯𑁂𑀳𑀺 𑀫𑀸𑀭𑀺𑀲;_  
_𑀢𑀤𑀚𑁆𑀚 𑀢𑀼𑀬𑁆𑀳𑀁 𑀓𑀲𑁆𑀲𑀸𑀫,_  
_𑀳𑀦𑁆𑀤 𑀲𑀸𑀫𑀁 𑀓𑀭𑁄𑀫 𑀢𑁂𑁇_  


933\. _𑀢𑁆𑀯𑀫𑁂𑀯 𑀅𑀲𑀺 𑀲𑀫𑁆𑀩𑀼𑀤𑁆𑀥𑁄,_  
_𑀢𑀼𑀯𑀁 𑀲𑀢𑁆𑀣𑀸 𑀅𑀦𑀼𑀢𑁆𑀢𑀭𑁄;_  
_𑀲𑀤𑁂𑀯𑀓𑀲𑁆𑀫𑀺𑀁 𑀮𑁄𑀓𑀲𑁆𑀫𑀺𑀁,_  
_𑀦𑀢𑁆𑀣𑀺 𑀢𑁂 𑀧𑀝𑀺𑀧𑀼𑀕𑁆𑀕𑀮𑁄”𑀢𑀺𑁇_  


(371.)

934\. 𑀅𑀣 𑀔𑁄 𑀲𑀓𑁆𑀓𑁄 𑀤𑁂𑀯𑀸𑀦𑀫𑀺𑀦𑁆𑀤𑁄 𑀧𑀜𑁆𑀘𑀲𑀺𑀔𑀁 𑀕𑀦𑁆𑀥𑀩𑁆𑀩𑀧𑀼𑀢𑁆𑀢𑀁 𑀆𑀫𑀦𑁆𑀢𑁂𑀲𑀺—  “𑀩𑀳𑀽𑀧𑀓𑀸𑀭𑁄 𑀔𑁄 𑀫𑁂𑀲𑀺 𑀢𑁆𑀯𑀁, 𑀢𑀸𑀢 𑀧𑀜𑁆𑀘𑀲𑀺𑀔, 𑀬𑀁 𑀢𑁆𑀯𑀁 𑀪𑀕𑀯𑀦𑁆𑀢𑀁 𑀧𑀞𑀫𑀁 𑀧𑀲𑀸𑀤𑁂𑀲𑀺𑁇 𑀢𑀬𑀸, 𑀢𑀸𑀢, 𑀧𑀞𑀫𑀁 𑀧𑀲𑀸𑀤𑀺𑀢𑀁 𑀧𑀘𑁆𑀙𑀸 𑀫𑀬𑀁 𑀢𑀁 𑀪𑀕𑀯𑀦𑁆𑀢𑀁 𑀤𑀲𑁆𑀲𑀦𑀸𑀬 𑀉𑀧𑀲𑀗𑁆𑀓𑀫𑀺𑀫𑁆𑀳𑀸 𑀅𑀭𑀳𑀦𑁆𑀢𑀁 𑀲𑀫𑁆𑀫𑀸𑀲𑀫𑁆𑀩𑀼𑀤𑁆𑀥𑀁𑁇 𑀧𑁂𑀢𑁆𑀢𑀺𑀓𑁂 𑀯𑀸 𑀞𑀸𑀦𑁂 𑀞𑀧𑀬𑀺𑀲𑁆𑀲𑀸𑀫𑀺, 𑀕𑀦𑁆𑀥𑀩𑁆𑀩𑀭𑀸𑀚𑀸 𑀪𑀯𑀺𑀲𑁆𑀲𑀲𑀺, 𑀪𑀤𑁆𑀤𑀜𑁆𑀘 𑀢𑁂 𑀲𑀽𑀭𑀺𑀬𑀯𑀘𑁆𑀙𑀲𑀁 𑀤𑀫𑁆𑀫𑀺, 𑀲𑀸 𑀳𑀺 𑀢𑁂 𑀅𑀪𑀺𑀧𑀢𑁆𑀣𑀺𑀢𑀸”𑀢𑀺𑁇

935\. 𑀅𑀣 𑀔𑁄 𑀲𑀓𑁆𑀓𑁄 𑀤𑁂𑀯𑀸𑀦𑀫𑀺𑀦𑁆𑀤𑁄 𑀧𑀸𑀡𑀺𑀦𑀸 𑀧𑀣𑀯𑀺𑀁 𑀧𑀭𑀸𑀫𑀲𑀺𑀢𑁆𑀯𑀸 𑀢𑀺𑀓𑁆𑀔𑀢𑁆𑀢𑀼𑀁 𑀉𑀤𑀸𑀦𑀁 𑀉𑀤𑀸𑀦𑁂𑀲𑀺—

936\. “𑀦𑀫𑁄 𑀢𑀲𑁆𑀲 𑀪𑀕𑀯𑀢𑁄 𑀅𑀭𑀳𑀢𑁄 𑀲𑀫𑁆𑀫𑀸𑀲𑀫𑁆𑀩𑀼𑀤𑁆𑀥𑀲𑁆𑀲𑁇

937\. 𑀦𑀫𑁄 𑀢𑀲𑁆𑀲 𑀪𑀕𑀯𑀢𑁄 𑀅𑀭𑀳𑀢𑁄 𑀲𑀫𑁆𑀫𑀸𑀲𑀫𑁆𑀩𑀼𑀤𑁆𑀥𑀲𑁆𑀲𑁇

938\. 𑀦𑀫𑁄 𑀢𑀲𑁆𑀲 𑀪𑀕𑀯𑀢𑁄 𑀅𑀭𑀳𑀢𑁄 𑀲𑀫𑁆𑀫𑀸𑀲𑀫𑁆𑀩𑀼𑀤𑁆𑀥𑀲𑁆𑀲𑀸”𑀢𑀺𑁇

939\. 𑀇𑀫𑀲𑁆𑀫𑀺𑀜𑁆𑀘 𑀧𑀦 𑀯𑁂𑀬𑁆𑀬𑀸𑀓𑀭𑀡𑀲𑁆𑀫𑀺𑀁 𑀪𑀜𑁆𑀜𑀫𑀸𑀦𑁂 𑀲𑀓𑁆𑀓𑀲𑁆𑀲 𑀤𑁂𑀯𑀸𑀦𑀫𑀺𑀦𑁆𑀤𑀲𑁆𑀲 𑀯𑀺𑀭𑀚𑀁 𑀯𑀻𑀢𑀫𑀮𑀁 𑀥𑀫𑁆𑀫𑀘𑀓𑁆𑀔𑀼𑀁 𑀉𑀤𑀧𑀸𑀤𑀺—  “𑀬𑀁 𑀓𑀺𑀜𑁆𑀘𑀺 𑀲𑀫𑀼𑀤𑀬𑀥𑀫𑁆𑀫𑀁 𑀲𑀩𑁆𑀩𑀁 𑀢𑀁 𑀦𑀺𑀭𑁄𑀥𑀥𑀫𑁆𑀫𑀦𑁆”𑀢𑀺𑁇 𑀅𑀜𑁆𑀜𑁂𑀲𑀜𑁆𑀘 𑀅𑀲𑀻𑀢𑀺𑀬𑀸 𑀤𑁂𑀯𑀢𑀸𑀲𑀳𑀲𑁆𑀲𑀸𑀦𑀁; 𑀇𑀢𑀺 𑀬𑁂 𑀲𑀓𑁆𑀓𑁂𑀦 𑀤𑁂𑀯𑀸𑀦𑀫𑀺𑀦𑁆𑀤𑁂𑀦 𑀅𑀚𑁆𑀛𑀺𑀝𑁆𑀞𑀧𑀜𑁆𑀳𑀸 𑀧𑀼𑀝𑁆𑀞𑀸, 𑀢𑁂 𑀪𑀕𑀯𑀢𑀸 𑀩𑁆𑀬𑀸𑀓𑀢𑀸𑁇 𑀢𑀲𑁆𑀫𑀸 𑀇𑀫𑀲𑁆𑀲 𑀯𑁂𑀬𑁆𑀬𑀸𑀓𑀭𑀡𑀲𑁆𑀲 𑀲𑀓𑁆𑀓𑀧𑀜𑁆𑀳𑀸𑀢𑁆𑀯𑁂𑀯 𑀅𑀥𑀺𑀯𑀘𑀦𑀦𑁆𑀢𑀺𑁇

---

940\. 𑀲𑀓𑁆𑀓𑀧𑀜𑁆𑀳𑀲𑀼𑀢𑁆𑀢𑀁 𑀦𑀺𑀝𑁆𑀞𑀺𑀢𑀁 𑀅𑀝𑁆𑀞𑀫𑀁𑁇



[Go to previous page (8.2.4 Indriyasaṃvara)](8.2.4.md) / [Go to parent page (8.2 Sakkūpasaṅkama)](../8.2.md) / [Go to next page (9 Mahāsatipaṭṭhānasutta)](../../9.md)


