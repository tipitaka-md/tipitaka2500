
[Home](/) / [7D Mahāvaggapāḷi](/tipitaka/7D.md) / [9 Mahāsatipaṭṭhānasutta](/tipitaka/7D/9.md) / [9.1 Kāyānupassanā](/tipitaka/7D/9/9.1.md)

# 9.1.4 Kāyānupassanāpaṭikūlamanasikārapabba

### Mahāsatipaṭṭhānasutta

### Kāyānupassanā

### Kāyānupassanāpaṭikūlamanasikārapabba

(377.)

959. Puna caparaṃ, bhikkhave, bhikkhu imameva kāyaṃ uddhaṃ pādatalā adho kesamatthakā tacapariyantaṃ pūraṃ nānappakārassa asucino paccavekkhati—  ‘atthi imasmiṃ kāye kesā lomā nakhā dantā taco, maṃsaṃ nhāru aṭṭhi aṭṭhimiñjaṃ vakkaṃ, hadayaṃ yakanaṃ kilomakaṃ pihakaṃ papphāsaṃ, antaṃ antaguṇaṃ udariyaṃ karīsaṃ, pittaṃ semhaṃ pubbo lohitaṃ sedo medo, assu vasā kheḷo siṅghāṇikā lasikā muttan’ti.

960. Seyyathāpi, bhikkhave, ubhatomukhā putoḷi pūrā nānāvihitassa dhaññassa, seyyathidaṃ—  sālīnaṃ vīhīnaṃ muggānaṃ māsānaṃ tilānaṃ taṇḍulānaṃ. Tamenaṃ cakkhumā puriso muñcitvā paccavekkheyya—  ‘ime sālī, ime vīhī ime muggā ime māsā ime tilā ime taṇḍulā’ti. Evameva kho, bhikkhave, bhikkhu imameva kāyaṃ uddhaṃ pādatalā adho kesamatthakā tacapariyantaṃ pūraṃ nānappakārassa asucino paccavekkhati—  ‘atthi imasmiṃ kāye kesā lomā…pe…  muttan’ti.

961. Iti ajjhattaṃ vā…pe…  evampi kho, bhikkhave, bhikkhu kāye kāyānupassī viharati.

===

962. Paṭikūlamanasikārapabbaṃ niṭṭhitaṃ.



[Go to previous page](/tipitaka/7D/9/9.1/9.1.3.md) / [Go to parent page](/tipitaka/7D/9/9.1.md) / [Go to next page](/tipitaka/7D/9/9.1/9.1.5.md)


