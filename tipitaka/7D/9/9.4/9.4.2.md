
[Home](/) / [7D Mahāvaggapāḷi](/tipitaka/7D.md) / [9 Mahāsatipaṭṭhānasutta](/tipitaka/7D/9.md) / [9.4 Dhammānupassanā](/tipitaka/7D/9/9.4.md)

# 9.4.2 Dhammānupassanākhandhapabba

### Mahāsatipaṭṭhānasutta

### Dhammānupassanā

### Dhammānupassanākhandhapabba

(383.)

1014\. Puna caparaṃ, bhikkhave, bhikkhu dhammesu dhammānupassī viharati pañcasu upādānakkhandhesu. Kathañca pana, bhikkhave, bhikkhu dhammesu dhammānupassī viharati pañcasu upādānakkhandhesu? Idha, bhikkhave, bhikkhu—  ‘iti rūpaṃ, iti rūpassa samudayo, iti rūpassa atthaṅgamo; iti vedanā, iti vedanāya samudayo, iti vedanāya atthaṅgamo; iti saññā, iti saññāya samudayo, iti saññāya atthaṅgamo; iti saṅkhārā, iti saṅkhārānaṃ samudayo, iti saṅkhārānaṃ atthaṅgamo, iti viññāṇaṃ, iti viññāṇassa samudayo, iti viññāṇassa atthaṅgamo’ti, iti ajjhattaṃ vā dhammesu dhammānupassī viharati, bahiddhā vā dhammesu dhammānupassī viharati, ajjhattabahiddhā vā dhammesu dhammānupassī viharati. Samudayadhammānupassī vā dhammesu viharati, vayadhammānupassī vā dhammesu viharati, samudayavayadhammānupassī vā dhammesu viharati. ‘Atthi dhammā’ti vā panassa sati paccupaṭṭhitā hoti yāvadeva ñāṇamattāya paṭissatimattāya, anissito ca viharati, na ca kiñci loke upādiyati. Evampi kho, bhikkhave, bhikkhu dhammesu dhammānupassī viharati pañcasu upādānakkhandhesu.

---

1015\. Khandhapabbaṃ niṭṭhitaṃ.



[Go to previous page (9.4.1 Dhammānupassanānīvaraṇapabba)](/tipitaka/7D/9/9.4/9.4.1.md) / [Go to parent page (9.4 Dhammānupassanā)](/tipitaka/7D/9/9.4.md) / [Go to next page (9.4.3 Dhammānupassanāāyatanapabba)](/tipitaka/7D/9/9.4/9.4.3.md)


