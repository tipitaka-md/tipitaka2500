
[Home](/) / [7D Mahāvaggapāḷi](/tipitaka/7D.md) / [2 Mahānidānasutta](/tipitaka/7D/2.md)

# 𑁨𑁇𑁩 𑀦𑀅𑀢𑁆𑀢𑀧𑀜𑁆𑀜𑀢𑁆𑀢𑀺

### 𑀫𑀳𑀸𑀦𑀺𑀤𑀸𑀦𑀲𑀼𑀢𑁆𑀢

### 𑀦𑀅𑀢𑁆𑀢𑀧𑀜𑁆𑀜𑀢𑁆𑀢𑀺

(119.)

225. 𑀓𑀺𑀢𑁆𑀢𑀸𑀯𑀢𑀸 𑀘, 𑀆𑀦𑀦𑁆𑀤, 𑀅𑀢𑁆𑀢𑀸𑀦𑀁 𑀦 𑀧𑀜𑁆𑀜𑀧𑁂𑀦𑁆𑀢𑁄 𑀦 𑀧𑀜𑁆𑀜𑀧𑁂𑀢𑀺? 𑀭𑀽𑀧𑀺𑀁 𑀯𑀸 𑀳𑀺, 𑀆𑀦𑀦𑁆𑀤, 𑀧𑀭𑀺𑀢𑁆𑀢𑀁 𑀅𑀢𑁆𑀢𑀸𑀦𑀁 𑀦 𑀧𑀜𑁆𑀜𑀧𑁂𑀦𑁆𑀢𑁄 𑀦 𑀧𑀜𑁆𑀜𑀧𑁂𑀢𑀺—  ‘𑀭𑀽𑀧𑀻 𑀫𑁂 𑀧𑀭𑀺𑀢𑁆𑀢𑁄 𑀅𑀢𑁆𑀢𑀸’𑀢𑀺𑁇 𑀭𑀽𑀧𑀺𑀁 𑀯𑀸 𑀳𑀺, 𑀆𑀦𑀦𑁆𑀤, 𑀅𑀦𑀦𑁆𑀢𑀁 𑀅𑀢𑁆𑀢𑀸𑀦𑀁 𑀦 𑀧𑀜𑁆𑀜𑀧𑁂𑀦𑁆𑀢𑁄 𑀦 𑀧𑀜𑁆𑀜𑀧𑁂𑀢𑀺—  ‘𑀭𑀽𑀧𑀻 𑀫𑁂 𑀅𑀦𑀦𑁆𑀢𑁄 𑀅𑀢𑁆𑀢𑀸’𑀢𑀺𑁇 𑀅𑀭𑀽𑀧𑀺𑀁 𑀯𑀸 𑀳𑀺, 𑀆𑀦𑀦𑁆𑀤, 𑀧𑀭𑀺𑀢𑁆𑀢𑀁 𑀅𑀢𑁆𑀢𑀸𑀦𑀁 𑀦 𑀧𑀜𑁆𑀜𑀧𑁂𑀦𑁆𑀢𑁄 𑀦 𑀧𑀜𑁆𑀜𑀧𑁂𑀢𑀺—  ‘𑀅𑀭𑀽𑀧𑀻 𑀫𑁂 𑀧𑀭𑀺𑀢𑁆𑀢𑁄 𑀅𑀢𑁆𑀢𑀸’𑀢𑀺𑁇 𑀅𑀭𑀽𑀧𑀺𑀁 𑀯𑀸 𑀳𑀺, 𑀆𑀦𑀦𑁆𑀤, 𑀅𑀦𑀦𑁆𑀢𑀁 𑀅𑀢𑁆𑀢𑀸𑀦𑀁 𑀦 𑀧𑀜𑁆𑀜𑀧𑁂𑀦𑁆𑀢𑁄 𑀦 𑀧𑀜𑁆𑀜𑀧𑁂𑀢𑀺—  ‘𑀅𑀭𑀽𑀧𑀻 𑀫𑁂 𑀅𑀦𑀦𑁆𑀢𑁄 𑀅𑀢𑁆𑀢𑀸’𑀢𑀺𑁇

(120.)

226. 𑀢𑀢𑁆𑀭𑀸𑀦𑀦𑁆𑀤, 𑀬𑁄 𑀲𑁄 𑀭𑀽𑀧𑀺𑀁 𑀧𑀭𑀺𑀢𑁆𑀢𑀁 𑀅𑀢𑁆𑀢𑀸𑀦𑀁 𑀦 𑀧𑀜𑁆𑀜𑀧𑁂𑀦𑁆𑀢𑁄 𑀦 𑀧𑀜𑁆𑀜𑀧𑁂𑀢𑀺𑁇 𑀏𑀢𑀭𑀳𑀺 𑀯𑀸 𑀲𑁄 𑀭𑀽𑀧𑀺𑀁 𑀧𑀭𑀺𑀢𑁆𑀢𑀁 𑀅𑀢𑁆𑀢𑀸𑀦𑀁 𑀦 𑀧𑀜𑁆𑀜𑀧𑁂𑀦𑁆𑀢𑁄 𑀦 𑀧𑀜𑁆𑀜𑀧𑁂𑀢𑀺, 𑀢𑀢𑁆𑀣 𑀪𑀸𑀯𑀺𑀁 𑀯𑀸 𑀲𑁄 𑀭𑀽𑀧𑀺𑀁 𑀧𑀭𑀺𑀢𑁆𑀢𑀁 𑀅𑀢𑁆𑀢𑀸𑀦𑀁 𑀦 𑀧𑀜𑁆𑀜𑀧𑁂𑀦𑁆𑀢𑁄 𑀦 𑀧𑀜𑁆𑀜𑀧𑁂𑀢𑀺, ‘𑀅𑀢𑀣𑀁 𑀯𑀸 𑀧𑀦 𑀲𑀦𑁆𑀢𑀁 𑀢𑀣𑀢𑁆𑀢𑀸𑀬 𑀉𑀧𑀓𑀧𑁆𑀧𑁂𑀲𑁆𑀲𑀸𑀫𑀻’𑀢𑀺 𑀇𑀢𑀺 𑀯𑀸 𑀧𑀦𑀲𑁆𑀲 𑀦 𑀳𑁄𑀢𑀺𑁇 𑀏𑀯𑀁 𑀲𑀦𑁆𑀢𑀁 𑀔𑁄, 𑀆𑀦𑀦𑁆𑀤, 𑀭𑀽𑀧𑀺𑀁 𑀧𑀭𑀺𑀢𑁆𑀢𑀢𑁆𑀢𑀸𑀦𑀼𑀤𑀺𑀝𑁆𑀞𑀺 𑀦𑀸𑀦𑀼𑀲𑁂𑀢𑀻𑀢𑀺 𑀇𑀘𑁆𑀘𑀸𑀮𑀁 𑀯𑀘𑀦𑀸𑀬𑁇

227. 𑀢𑀢𑁆𑀭𑀸𑀦𑀦𑁆𑀤, 𑀬𑁄 𑀲𑁄 𑀭𑀽𑀧𑀺𑀁 𑀅𑀦𑀦𑁆𑀢𑀁 𑀅𑀢𑁆𑀢𑀸𑀦𑀁 𑀦 𑀧𑀜𑁆𑀜𑀧𑁂𑀦𑁆𑀢𑁄 𑀦 𑀧𑀜𑁆𑀜𑀧𑁂𑀢𑀺𑁇 𑀏𑀢𑀭𑀳𑀺 𑀯𑀸 𑀲𑁄 𑀭𑀽𑀧𑀺𑀁 𑀅𑀦𑀦𑁆𑀢𑀁 𑀅𑀢𑁆𑀢𑀸𑀦𑀁 𑀦 𑀧𑀜𑁆𑀜𑀧𑁂𑀦𑁆𑀢𑁄 𑀦 𑀧𑀜𑁆𑀜𑀧𑁂𑀢𑀺, 𑀢𑀢𑁆𑀣 𑀪𑀸𑀯𑀺𑀁 𑀯𑀸 𑀲𑁄 𑀭𑀽𑀧𑀺𑀁 𑀅𑀦𑀦𑁆𑀢𑀁 𑀅𑀢𑁆𑀢𑀸𑀦𑀁 𑀦 𑀧𑀜𑁆𑀜𑀧𑁂𑀦𑁆𑀢𑁄 𑀦 𑀧𑀜𑁆𑀜𑀧𑁂𑀢𑀺, ‘𑀅𑀢𑀣𑀁 𑀯𑀸 𑀧𑀦 𑀲𑀦𑁆𑀢𑀁 𑀢𑀣𑀢𑁆𑀢𑀸𑀬 𑀉𑀧𑀓𑀧𑁆𑀧𑁂𑀲𑁆𑀲𑀸𑀫𑀻’𑀢𑀺 𑀇𑀢𑀺 𑀯𑀸 𑀧𑀦𑀲𑁆𑀲 𑀦 𑀳𑁄𑀢𑀺𑁇 𑀏𑀯𑀁 𑀲𑀦𑁆𑀢𑀁 𑀔𑁄, 𑀆𑀦𑀦𑁆𑀤, 𑀭𑀽𑀧𑀺𑀁 𑀅𑀦𑀦𑁆𑀢𑀢𑁆𑀢𑀸𑀦𑀼𑀤𑀺𑀝𑁆𑀞𑀺 𑀦𑀸𑀦𑀼𑀲𑁂𑀢𑀻𑀢𑀺 𑀇𑀘𑁆𑀘𑀸𑀮𑀁 𑀯𑀘𑀦𑀸𑀬𑁇

228. 𑀢𑀢𑁆𑀭𑀸𑀦𑀦𑁆𑀤, 𑀬𑁄 𑀲𑁄 𑀅𑀭𑀽𑀧𑀺𑀁 𑀧𑀭𑀺𑀢𑁆𑀢𑀁 𑀅𑀢𑁆𑀢𑀸𑀦𑀁 𑀦 𑀧𑀜𑁆𑀜𑀧𑁂𑀦𑁆𑀢𑁄 𑀦 𑀧𑀜𑁆𑀜𑀧𑁂𑀢𑀺𑁇 𑀏𑀢𑀭𑀳𑀺 𑀯𑀸 𑀲𑁄 𑀅𑀭𑀽𑀧𑀺𑀁 𑀧𑀭𑀺𑀢𑁆𑀢𑀁 𑀅𑀢𑁆𑀢𑀸𑀦𑀁 𑀦 𑀧𑀜𑁆𑀜𑀧𑁂𑀦𑁆𑀢𑁄 𑀦 𑀧𑀜𑁆𑀜𑀧𑁂𑀢𑀺, 𑀢𑀢𑁆𑀣 𑀪𑀸𑀯𑀺𑀁 𑀯𑀸 𑀲𑁄 𑀅𑀭𑀽𑀧𑀺𑀁 𑀧𑀭𑀺𑀢𑁆𑀢𑀁 𑀅𑀢𑁆𑀢𑀸𑀦𑀁 𑀦 𑀧𑀜𑁆𑀜𑀧𑁂𑀦𑁆𑀢𑁄 𑀦 𑀧𑀜𑁆𑀜𑀧𑁂𑀢𑀺, ‘𑀅𑀢𑀣𑀁 𑀯𑀸 𑀧𑀦 𑀲𑀦𑁆𑀢𑀁 𑀢𑀣𑀢𑁆𑀢𑀸𑀬 𑀉𑀧𑀓𑀧𑁆𑀧𑁂𑀲𑁆𑀲𑀸𑀫𑀻’𑀢𑀺 𑀇𑀢𑀺 𑀯𑀸 𑀧𑀦𑀲𑁆𑀲 𑀦 𑀳𑁄𑀢𑀺𑁇 𑀏𑀯𑀁 𑀲𑀦𑁆𑀢𑀁 𑀔𑁄, 𑀆𑀦𑀦𑁆𑀤, 𑀅𑀭𑀽𑀧𑀺𑀁 𑀧𑀭𑀺𑀢𑁆𑀢𑀢𑁆𑀢𑀸𑀦𑀼𑀤𑀺𑀝𑁆𑀞𑀺 𑀦𑀸𑀦𑀼𑀲𑁂𑀢𑀻𑀢𑀺 𑀇𑀘𑁆𑀘𑀸𑀮𑀁 𑀯𑀘𑀦𑀸𑀬𑁇

229. 𑀢𑀢𑁆𑀭𑀸𑀦𑀦𑁆𑀤, 𑀬𑁄 𑀲𑁄 𑀅𑀭𑀽𑀧𑀺𑀁 𑀅𑀦𑀦𑁆𑀢𑀁 𑀅𑀢𑁆𑀢𑀸𑀦𑀁 𑀦 𑀧𑀜𑁆𑀜𑀧𑁂𑀦𑁆𑀢𑁄 𑀦 𑀧𑀜𑁆𑀜𑀧𑁂𑀢𑀺𑁇 𑀏𑀢𑀭𑀳𑀺 𑀯𑀸 𑀲𑁄 𑀅𑀭𑀽𑀧𑀺𑀁 𑀅𑀦𑀦𑁆𑀢𑀁 𑀅𑀢𑁆𑀢𑀸𑀦𑀁 𑀦 𑀧𑀜𑁆𑀜𑀧𑁂𑀦𑁆𑀢𑁄 𑀦 𑀧𑀜𑁆𑀜𑀧𑁂𑀢𑀺, 𑀢𑀢𑁆𑀣 𑀪𑀸𑀯𑀺𑀁 𑀯𑀸 𑀲𑁄 𑀅𑀭𑀽𑀧𑀺𑀁 𑀅𑀦𑀦𑁆𑀢𑀁 𑀅𑀢𑁆𑀢𑀸𑀦𑀁 𑀦 𑀧𑀜𑁆𑀜𑀧𑁂𑀦𑁆𑀢𑁄 𑀦 𑀧𑀜𑁆𑀜𑀧𑁂𑀢𑀺, ‘𑀅𑀢𑀣𑀁 𑀯𑀸 𑀧𑀦 𑀲𑀦𑁆𑀢𑀁 𑀢𑀣𑀢𑁆𑀢𑀸𑀬 𑀉𑀧𑀓𑀧𑁆𑀧𑁂𑀲𑁆𑀲𑀸𑀫𑀻’𑀢𑀺 𑀇𑀢𑀺 𑀯𑀸 𑀧𑀦𑀲𑁆𑀲 𑀦 𑀳𑁄𑀢𑀺𑁇 𑀏𑀯𑀁 𑀲𑀦𑁆𑀢𑀁 𑀔𑁄, 𑀆𑀦𑀦𑁆𑀤, 𑀅𑀭𑀽𑀧𑀺𑀁 𑀅𑀦𑀦𑁆𑀢𑀢𑁆𑀢𑀸𑀦𑀼𑀤𑀺𑀝𑁆𑀞𑀺 𑀦𑀸𑀦𑀼𑀲𑁂𑀢𑀻𑀢𑀺 𑀇𑀘𑁆𑀘𑀸𑀮𑀁 𑀯𑀘𑀦𑀸𑀬𑁇 𑀏𑀢𑁆𑀢𑀸𑀯𑀢𑀸 𑀔𑁄, 𑀆𑀦𑀦𑁆𑀤, 𑀅𑀢𑁆𑀢𑀸𑀦𑀁 𑀦 𑀧𑀜𑁆𑀜𑀧𑁂𑀦𑁆𑀢𑁄 𑀦 𑀧𑀜𑁆𑀜𑀧𑁂𑀢𑀺𑁇

[Go to previous page (2.2 Attapaññatti)](/tipitaka/7D/2/2.2.md) / [Go to parent page (2 Mahānidānasutta)](/tipitaka/7D/2.md) / [Go to next page (2.4 Attasamanupassanā)](/tipitaka/7D/2/2.4.md)


