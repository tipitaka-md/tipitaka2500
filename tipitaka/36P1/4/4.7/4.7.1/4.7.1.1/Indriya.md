---
title:  Indriya
path: /tipitaka/36P1/4/4.7/4.7.1/4.7.1.1/Indriya
ref: 262702
breadcrumbs:
  - name: Home
    link: /
  - name: 36P1 Dhammānuloma (1), Tikapaṭṭhānapāḷi (1)
    link: /tipitaka/36P1
  - name: 4 Vipākattika
    link: /tipitaka/36P1/4
  - name: 4.7 Pañhāvāra
    link: /tipitaka/36P1/4/4.7
  - name: 4.7.1 Paccayānuloma
    link: /tipitaka/36P1/4/4.7/4.7.1
  - name: 4.7.1.1 Vibhaṅgavāra
    link: /tipitaka/36P1/4/4.7/4.7.1/4.7.1.1
prevL: /tipitaka/36P1/4/4.7/4.7.1/4.7.1.1/Ahara
upL: /tipitaka/36P1/4/4.7/4.7.1/4.7.1.1
nextL: /tipitaka/36P1/4/4.7/4.7.1/4.7.1.1/Jhana
---

# Indriya

### Vipākattika

### Pañhāvāra

### Paccayānuloma

### Vibhaṅgavāra

### Indriya

(111.)

2374. Vipāko dhammo vipākassa dhammassa indriyapaccayena paccayo…  tīṇi (paṭisandhi kātabbā.) Vipākadhammadhammo vipākadhammadhammassa indriyapaccayena paccayo…  tīṇi.

2375. Nevavipākanavipākadhammadhammo nevavipākanavipākadhammadhammassa indriyapaccayena paccayo—  nevavipākanavipākadhammadhammā indriyā sampayuttakānaṃ khandhānaṃ cittasamuṭṭhānānañca rūpānaṃ indriyapaccayena paccayo. **Rūpajīvitindriyaṃ**—  kaṭattārūpānaṃ indriyapaccayena paccayo. (1)

2376. Nevavipākanavipākadhammadhammo vipākassa dhammassa indriyapaccayena paccayo—  cakkhundriyaṃ cakkhuviññāṇassa indriyapaccayena paccayo; kāyindriyaṃ…pe… . (2)

2377. Vipāko ca nevavipākanavipākadhammadhammo ca dhammā vipākassa dhammassa indriyapaccayena paccayo—  cakkhundriyañca cakkhuviññāṇañca cakkhuviññāṇasahagatānaṃ khandhānaṃ indriyapaccayena paccayo…pe…  kāyindriyañca kāyaviññāṇañca kāyaviññāṇasahagatānaṃ khandhānaṃ indriyapaccayena paccayo. (1)


