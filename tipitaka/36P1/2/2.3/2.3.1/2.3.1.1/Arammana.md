
[Home](/) / [36P1 Dhammānuloma (1), Tikapaṭṭhānapāḷi (1)](/tipitaka/36P1.md) / [2 Kusalattika](/tipitaka/36P1/2.md) / [2.3 Paccayavāra](/tipitaka/36P1/2/2.3.md) / [2.3.1 Paccayānuloma](/tipitaka/36P1/2/2.3/2.3.1.md) / [2.3.1.1 Vibhaṅgavāra](/tipitaka/36P1/2/2.3/2.3.1/2.3.1.1.md)

# Ārammaṇa

### Kusalattika

### Paccayavāra

### Paccayānuloma

### Vibhaṅgavāra

### Ārammaṇa

(113.)

430. Kusalaṃ dhammaṃ paccayā kusalo dhammo uppajjati ārammaṇapaccayā—  kusalaṃ ekaṃ khandhaṃ paccayā tayo khandhā, tayo khandhe paccayā eko khandho, dve khandhe paccayā dve khandhā. (1)

(114.)

431. Akusalaṃ dhammaṃ paccayā akusalo dhammo uppajjati ārammaṇapaccayā—  akusalaṃ ekaṃ khandhaṃ paccayā tayo khandhā, tayo khandhe paccayā eko khandho, dve khandhe paccayā dve khandhā. (1)

(115.)

432. Abyākataṃ dhammaṃ paccayā abyākato dhammo uppajjati ārammaṇapaccayā—  vipākābyākataṃ kiriyābyākataṃ ekaṃ khandhaṃ paccayā tayo khandhā, tayo khandhe paccayā eko khandho, dve khandhe paccayā dve khandhā; paṭisandhikkhaṇe vipākābyākataṃ ekaṃ khandhaṃ paccayā tayo khandhā, tayo khandhe paccayā eko khandho, dve khandhe paccayā dve khandhā; vatthuṃ paccayā khandhā; cakkhāyatanaṃ paccayā cakkhuviññāṇaṃ, sotāyatanaṃ paccayā sotaviññāṇaṃ, ghānāyatanaṃ paccayā ghānaviññāṇaṃ, jivhāyatanaṃ paccayā jivhāviññāṇaṃ, kāyāyatanaṃ paccayā kāyaviññāṇaṃ, vatthuṃ paccayā vipākābyākatā kiriyābyākatā khandhā. (1)

433. Abyākataṃ dhammaṃ paccayā kusalo dhammo uppajjati ārammaṇapaccayā—  vatthuṃ paccayā kusalā khandhā. (2)

434. Abyākataṃ dhammaṃ paccayā akusalo dhammo uppajjati ārammaṇapaccayā—  vatthuṃ paccayā akusalā khandhā. (3)

(116.)

435. Kusalañca abyākatañca dhammaṃ paccayā kusalo dhammo uppajjati ārammaṇapaccayā—  kusalaṃ ekaṃ khandhañca vatthuñca paccayā tayo khandhā…pe…  dve khandhe ca vatthuñca paccayā dve khandhā. (1)

(117.)

436. Akusalañca abyākatañca dhammaṃ paccayā akusalo dhammo uppajjati ārammaṇapaccayā—  akusalaṃ ekaṃ khandhañca vatthuñca paccayā tayo khandhā…pe…  dve khandhe ca vatthuñca paccayā dve khandhā. (1)

[Go to previous page (Hetu)](/tipitaka/36P1/2/2.3/2.3.1/2.3.1.1/Hetu.md) / [Go to parent page (2.3.1.1 Vibhaṅgavāra)](/tipitaka/36P1/2/2.3/2.3.1/2.3.1.1.md) / [Go to next page (Adhipati)](/tipitaka/36P1/2/2.3/2.3.1/2.3.1.1/Adhipati.md)


