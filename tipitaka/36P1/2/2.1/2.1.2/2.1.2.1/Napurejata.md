---
title:  Napurejāta
path: /tipitaka/36P1/2/2.1/2.1.2/2.1.2.1/Napurejata
ref: 262102
breadcrumbs:
  - name: Home
    link: /
  - name: 36P1 Dhammānuloma (1), Tikapaṭṭhānapāḷi (1)
    link: /tipitaka/36P1
  - name: 2 Kusalattika
    link: /tipitaka/36P1/2
  - name: 2.1 Paṭiccavāra
    link: /tipitaka/36P1/2/2.1
  - name: 2.1.2 Paccayapaccanīya
    link: /tipitaka/36P1/2/2.1/2.1.2
  - name: 2.1.2.1 Vibhaṅgavāra
    link: /tipitaka/36P1/2/2.1/2.1.2/2.1.2.1
prevL: /tipitaka/36P1/2/2.1/2.1.2/2.1.2.1/Naupanissaya
upL: /tipitaka/36P1/2/2.1/2.1.2/2.1.2.1
nextL: /tipitaka/36P1/2/2.1/2.1.2/2.1.2.1/Napacchajata-naasevana
---

# Napurejāta

### Kusalattika

### Paṭiccavāra

### Paccayapaccanīya

### Vibhaṅgavāra

### Napurejāta

(40.)

224. Kusalaṃ dhammaṃ paṭicca kusalo dhammo uppajjati napurejātapaccayā—  arūpe kusalaṃ ekaṃ khandhaṃ paṭicca tayo khandhā, tayo khandhe paṭicca eko khandho, dve khandhe paṭicca dve khandhā. Kusalaṃ dhammaṃ paṭicca abyākato dhammo uppajjati napurejātapaccayā—  kusale khandhe paṭicca cittasamuṭṭhānaṃ rūpaṃ. (2)

225. Akusalaṃ dhammaṃ paṭicca akusalo dhammo uppajjati napurejātapaccayā—  arūpe akusalaṃ ekaṃ khandhaṃ paṭicca tayo khandhā, tayo khandhe paṭicca eko khandho, dve khandhe paṭicca dve khandhā. Akusalaṃ dhammaṃ paṭicca abyākato dhammo uppajjati napurejātapaccayā—  akusale khandhe paṭicca cittasamuṭṭhānaṃ rūpaṃ. (2)

226. Abyākataṃ dhammaṃ paṭicca abyākato dhammo uppajjati napurejātapaccayā—  arūpe vipākābyākataṃ kiriyābyākataṃ ekaṃ khandhaṃ paṭicca tayo khandhā, tayo khandhe paṭicca eko khandho, dve khandhe paṭicca dve khandhā, vipākābyākate kiriyābyākate khandhe paṭicca cittasamuṭṭhānaṃ rūpaṃ; paṭisandhikkhaṇe vipākābyākataṃ ekaṃ khandhaṃ paṭicca tayo khandhā kaṭattā ca rūpaṃ, tayo khandhe paṭicca eko khandho kaṭattā ca rūpaṃ, dve khandhe paṭicca dve khandhā kaṭattā ca rūpaṃ. Khandhe paṭicca vatthu, vatthuṃ paṭicca khandhā. Ekaṃ mahābhūtaṃ paṭicca tayo mahābhūtā, tayo mahābhūte paṭicca ekaṃ mahābhūtaṃ, dve mahābhūte paṭicca dve mahābhūtā, mahābhūte paṭicca cittasamuṭṭhānaṃ rūpaṃ kaṭattārūpaṃ upādārūpaṃ; bāhiraṃ…  āhārasamuṭṭhānaṃ…  utusamuṭṭhānaṃ…  asaññasattānaṃ ekaṃ mahābhūtaṃ paṭicca tayo mahābhūtā, tayo mahābhūte paṭicca ekaṃ mahābhūtaṃ, dve mahābhūte paṭicca dve mahābhūtā, mahābhūte paṭicca kaṭattārūpaṃ upādārūpaṃ. (1)

227. Kusalañca abyākatañca dhammaṃ paṭicca abyākato dhammo uppajjati napurejātapaccayā—  kusale khandhe ca mahābhūte ca paṭicca cittasamuṭṭhānaṃ rūpaṃ. (1)

228. Akusalañca abyākatañca dhammaṃ paṭicca abyākato dhammo uppajjati napurejātapaccayā—  akusale khandhe ca mahābhūte ca paṭicca cittasamuṭṭhānaṃ rūpaṃ. (1)


