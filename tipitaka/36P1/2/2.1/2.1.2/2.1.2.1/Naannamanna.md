---
title:  Naaññamañña
path: /tipitaka/36P1/2/2.1/2.1.2/2.1.2.1/Naannamanna
ref: 262100
breadcrumbs:
  - name: Home
    link: /
  - name: 36P1 Dhammānuloma (1), Tikapaṭṭhānapāḷi (1)
    link: /tipitaka/36P1
  - name: 2 Kusalattika
    link: /tipitaka/36P1/2
  - name: 2.1 Paṭiccavāra
    link: /tipitaka/36P1/2/2.1
  - name: 2.1.2 Paccayapaccanīya
    link: /tipitaka/36P1/2/2.1/2.1.2
  - name: 2.1.2.1 Vibhaṅgavāra
    link: /tipitaka/36P1/2/2.1/2.1.2/2.1.2.1
prevL: /tipitaka/36P1/2/2.1/2.1.2/2.1.2.1/Naanantara-nasamanantara
upL: /tipitaka/36P1/2/2.1/2.1.2/2.1.2.1
nextL: /tipitaka/36P1/2/2.1/2.1.2/2.1.2.1/Naupanissaya
---

# Naaññamañña

### Kusalattika

### Paṭiccavāra

### Paccayapaccanīya

### Vibhaṅgavāra

### Naaññamañña

(38.)

218. Kusalaṃ dhammaṃ paṭicca abyākato dhammo uppajjati naaññamaññapaccayā—  kusale khandhe paṭicca cittasamuṭṭhānaṃ rūpaṃ. (1)

219. Akusalaṃ dhammaṃ paṭicca abyākato dhammo uppajjati naaññamaññapaccayā—  akusale khandhe paṭicca cittasamuṭṭhānaṃ rūpaṃ. (1)

220. Abyākataṃ dhammaṃ paṭicca abyākato dhammo uppajjati naaññamaññapaccayā—  vipākābyākate kiriyābyākate khandhe paṭicca cittasamuṭṭhānaṃ rūpaṃ; paṭisandhikkhaṇe vipākābyākate khandhe paṭicca kaṭattārūpaṃ; mahābhūte paṭicca cittasamuṭṭhānaṃ rūpaṃ kaṭattārūpaṃ upādārūpaṃ; bāhire mahābhūte paṭicca upādārūpaṃ; āhārasamuṭṭhāne mahābhūte paṭicca upādārūpaṃ; utusamuṭṭhāne mahābhūte paṭicca upādārūpaṃ; asaññasattānaṃ mahābhūte paṭicca kaṭattārūpaṃ upādārūpaṃ. (1)

221. Kusalañca abyākatañca dhammaṃ paṭicca abyākato dhammo uppajjati na aññamaññapaccayā—  kusale khandhe ca mahābhūte ca paṭicca cittasamuṭṭhānaṃ rūpaṃ. (1)

222. Akusalañca abyākatañca dhammaṃ paṭicca abyākato dhammo uppajjati naaññamaññapaccayā—  akusale khandhe ca mahābhūte ca paṭicca cittasamuṭṭhānaṃ rūpaṃ. (1)


