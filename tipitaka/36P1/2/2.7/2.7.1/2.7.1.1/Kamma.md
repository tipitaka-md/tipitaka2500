
[Home](/) / [36P1 Dhammānuloma (1), Tikapaṭṭhānapāḷi (1)](../../../../../36P1.md) / [2 Kusalattika](../../../../2.md) / [2.7 Pañhāvāra](../../../2.7.md) / [2.7.1 Paccayānuloma](../../2.7.1.md) / [2.7.1.1 Vibhaṅgavāra](../2.7.1.1.md)

# Kamma

* Kusalattika

* Pañhāvāra

* Paccayānuloma

* Vibhaṅgavāra

* Kamma

(291.)

942\. Kusalo dhammo kusalassa dhammassa kammapaccayena paccayo—  kusalā cetanā sampayuttakānaṃ khandhānaṃ kammapaccayena paccayo. (1)

943\. Kusalo dhammo abyākatassa dhammassa kammapaccayena paccayo—  sahajātā, nānākkhaṇikā. **Sahajātā**—  kusalā cetanā cittasamuṭṭhānānaṃ rūpānaṃ kammapaccayena paccayo. **Nānākkhaṇikā**—  kusalā cetanā vipākānaṃ khandhānaṃ kaṭattā ca rūpānaṃ kammapaccayena paccayo. (2)

944\. Kusalo dhammo kusalassa ca abyākatassa ca dhammassa kammapaccayena paccayo—  kusalā cetanā sampayuttakānaṃ khandhānaṃ cittasamuṭṭhānānañca rūpānaṃ kammapaccayena paccayo. (3)

945\. Akusalo dhammo akusalassa dhammassa kammapaccayena paccayo—  akusalā cetanā sampayuttakānaṃ khandhānaṃ kammapaccayena paccayo. (1)

946\. Akusalo dhammo abyākatassa dhammassa kammapaccayena paccayo—  sahajātā, nānākkhaṇikā. **Sahajātā**—  akusalā cetanā cittasamuṭṭhānānaṃ rūpānaṃ kammapaccayena paccayo. **Nānākkhaṇikā**—  akusalā cetanā vipākānaṃ khandhānaṃ kaṭattā ca rūpānaṃ kammapaccayena paccayo. (2)

947\. Akusalo dhammo akusalassa ca abyākatassa ca dhammassa kammapaccayena paccayo—  akusalā cetanā sampayuttakānaṃ khandhānaṃ cittasamuṭṭhānānañca rūpānaṃ kammapaccayena paccayo. (3)

948\. Abyākato dhammo abyākatassa dhammassa kammapaccayena paccayo—  vipākābyākatā kiriyābyākatā cetanā sampayuttakānaṃ khandhānaṃ, cittasamuṭṭhānānañca rūpānaṃ kammapaccayena paccayo. Paṭisandhikkhaṇe vipākābyākatā cetanā sampayuttakānaṃ khandhānaṃ kaṭattā ca rūpānaṃ kammapaccayena paccayo. Cetanā vatthussa kammapaccayena paccayo. (1)

[Go to previous page (Āsevana)](Asevana.md) / [Go to parent page (2.7.1.1 Vibhaṅgavāra)](../2.7.1.1.md) / [Go to next page (Vipāka)](Vipaka.md)


