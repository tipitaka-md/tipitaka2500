---
title:  Hetu
path: /tipitaka/36P1/2/2.7/2.7.1/2.7.1.1/Hetu
ref: 262368
breadcrumbs:
  - name: Home
    link: /
  - name: 36P1 Dhammānuloma (1), Tikapaṭṭhānapāḷi (1)
    link: /tipitaka/36P1
  - name: 2 Kusalattika
    link: /tipitaka/36P1/2
  - name: 2.7 Pañhāvāra
    link: /tipitaka/36P1/2/2.7
  - name: 2.7.1 Paccayānuloma
    link: /tipitaka/36P1/2/2.7/2.7.1
  - name: 2.7.1.1 Vibhaṅgavāra
    link: /tipitaka/36P1/2/2.7/2.7.1/2.7.1.1
prevL: /tipitaka/36P1/2/2.7/2.7.1/2.7.1.1
upL: /tipitaka/36P1/2/2.7/2.7.1/2.7.1.1
nextL: /tipitaka/36P1/2/2.7/2.7.1/2.7.1.1/Arammana
---

# Hetu

### Kusalattika

### Pañhāvāra

### Paccayānuloma

### Vibhaṅgavāra

### Hetu

(265.)

832. Kusalo dhammo kusalassa dhammassa hetupaccayena paccayo—  kusalā hetū sampayuttakānaṃ khandhānaṃ hetupaccayena paccayo. Kusalo dhammo abyākatassa dhammassa hetupaccayena paccayo—  kusalā hetū cittasamuṭṭhānānaṃ rūpānaṃ hetupaccayena paccayo. Kusalo dhammo kusalassa ca abyākatassa ca dhammassa hetupaccayena paccayo—  kusalā hetū sampayuttakānaṃ khandhānaṃ cittasamuṭṭhānānañca rūpānaṃ hetupaccayena paccayo. (3)

(266.)

833. Akusalo dhammo akusalassa dhammassa hetupaccayena paccayo—  akusalā hetū sampayuttakānaṃ khandhānaṃ hetupaccayena paccayo. Akusalo dhammo abyākatassa dhammassa hetupaccayena paccayo—  akusalā hetū cittasamuṭṭhānānaṃ rūpānaṃ hetupaccayena paccayo. Akusalo dhammo akusalassa ca abyākatassa ca dhammassa hetupaccayena paccayo—  akusalā hetū sampayuttakānaṃ khandhānaṃ cittasamuṭṭhānānañca rūpānaṃ hetupaccayena paccayo. (3)

(267.)

834. Abyākato dhammo abyākatassa dhammassa hetupaccayena paccayo—  vipākābyākatā kiriyābyākatā hetū sampayuttakānaṃ khandhānaṃ cittasamuṭṭhānānañca rūpānaṃ hetupaccayena paccayo; paṭisandhikkhaṇe vipākābyākatā hetū sampayuttakānaṃ khandhānaṃ kaṭattā ca rūpānaṃ hetupaccayena paccayo. (1)


