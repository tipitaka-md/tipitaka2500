---
title:  Aññamañña
path: /tipitaka/36P1/2/2.7/2.7.1/2.7.1.1/Annamanna
ref: 262374
breadcrumbs:
  - name: Home
    link: /
  - name: 36P1 Dhammānuloma (1), Tikapaṭṭhānapāḷi (1)
    link: /tipitaka/36P1
  - name: 2 Kusalattika
    link: /tipitaka/36P1/2
  - name: 2.7 Pañhāvāra
    link: /tipitaka/36P1/2/2.7
  - name: 2.7.1 Paccayānuloma
    link: /tipitaka/36P1/2/2.7/2.7.1
  - name: 2.7.1.1 Vibhaṅgavāra
    link: /tipitaka/36P1/2/2.7/2.7.1/2.7.1.1
prevL: /tipitaka/36P1/2/2.7/2.7.1/2.7.1.1/Sahajata
upL: /tipitaka/36P1/2/2.7/2.7.1/2.7.1.1
nextL: /tipitaka/36P1/2/2.7/2.7.1/2.7.1.1/Nissaya
---

# Aññamañña

### Kusalattika

### Pañhāvāra

### Paccayānuloma

### Vibhaṅgavāra

### Aññamañña

(284.)

877. Kusalo dhammo kusalassa dhammassa aññamaññapaccayena paccayo—  kusalo eko khandho tiṇṇannaṃ khandhānaṃ aññamaññapaccayena paccayo. Tayo khandhā ekassa khandhassa aññamaññapaccayena paccayo. Dve khandhā dvinnaṃ khandhānaṃ aññamaññapaccayena paccayo. (1)

878. Akusalo dhammo akusalassa dhammassa aññamaññapaccayena paccayo—  akusalo eko khandho tiṇṇannaṃ khandhānaṃ aññamaññapaccayena paccayo. Tayo khandhā ekassa khandhassa aññamaññapaccayena paccayo. Dve khandhā dvinnaṃ khandhānaṃ aññamaññapaccayena paccayo. (1)

879. Abyākato dhammo abyākatassa dhammassa aññamaññapaccayena paccayo—  vipākābyākato kiriyābyākato eko khandho tiṇṇannaṃ khandhānaṃ aññamaññapaccayena paccayo. Tayo khandhā ekassa khandhassa aññamaññapaccayena paccayo. Dve khandhā dvinnaṃ khandhānaṃ aññamaññapaccayena paccayo. Paṭisandhikkhaṇe vipākābyākato eko khandho tiṇṇannaṃ khandhānaṃ vatthussa ca aññamaññapaccayena paccayo. Tayo khandhā ekassa khandhassa vatthussa ca aññamaññapaccayena paccayo. Dve khandhā dvinnaṃ khandhānaṃ vatthussa ca aññamaññapaccayena paccayo. Khandhā vatthussa aññamaññapaccayena paccayo. Vatthu khandhānaṃ aññamaññapaccayena paccayo. Ekaṃ mahābhūtaṃ tiṇṇannaṃ mahābhūtānaṃ aññamaññapaccayena paccayo. Tayo mahābhūtā ekassa mahābhūtassa aññamaññapaccayena paccayo. Dve mahābhūtā dvinnaṃ mahābhūtānaṃ aññamaññapaccayena paccayo; bāhiraṃ…  āhārasamuṭṭhānaṃ…  utusamuṭṭhānaṃ…  asaññasattānaṃ ekaṃ mahābhūtaṃ tiṇṇannaṃ mahābhūtānaṃ aññamaññapaccayena paccayo…pe…  dve mahābhūtā dvinnaṃ mahābhūtānaṃ aññamaññapaccayena paccayo. (1)


