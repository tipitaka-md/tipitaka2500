---
title:  Anantara
path: /tipitaka/36P1/2/2.7/2.7.1/2.7.1.1/Anantara
ref: 262371
breadcrumbs:
  - name: Home
    link: /
  - name: 36P1 Dhammānuloma (1), Tikapaṭṭhānapāḷi (1)
    link: /tipitaka/36P1
  - name: 2 Kusalattika
    link: /tipitaka/36P1/2
  - name: 2.7 Pañhāvāra
    link: /tipitaka/36P1/2/2.7
  - name: 2.7.1 Paccayānuloma
    link: /tipitaka/36P1/2/2.7/2.7.1
  - name: 2.7.1.1 Vibhaṅgavāra
    link: /tipitaka/36P1/2/2.7/2.7.1/2.7.1.1
prevL: /tipitaka/36P1/2/2.7/2.7.1/2.7.1.1/Adhipati
upL: /tipitaka/36P1/2/2.7/2.7.1/2.7.1.1
nextL: /tipitaka/36P1/2/2.7/2.7.1/2.7.1.1/Samanantara
---

# Anantara

### Kusalattika

### Pañhāvāra

### Paccayānuloma

### Vibhaṅgavāra

### Anantara

(281.)

854. Kusalo dhammo kusalassa dhammassa anantarapaccayena paccayo—  purimā purimā kusalā khandhā pacchimānaṃ pacchimānaṃ kusalānaṃ khandhānaṃ anantarapaccayena paccayo. Anulomaṃ gotrabhussa…  anulomaṃ vodānassa…  gotrabhu maggassa…  vodānaṃ maggassa anantarapaccayena paccayo. (1)

855. Kusalo dhammo abyākatassa dhammassa anantarapaccayena paccayo—  kusalaṃ vuṭṭhānassa…  maggo phalassa…  anulomaṃ sekkhāya phalasamāpattiyā…  nirodhā vuṭṭhahantassa nevasaññānāsaññāyatanakusalaṃ phalasamāpattiyā anantarapaccayena paccayo. (2)

856. Akusalo dhammo akusalassa dhammassa anantarapaccayena paccayo—  purimā purimā akusalā khandhā pacchimānaṃ pacchimānaṃ akusalānaṃ khandhānaṃ anantarapaccayena paccayo. (1)

857. Akusalo dhammo abyākatassa dhammassa anantarapaccayena paccayo—  akusalaṃ vuṭṭhānassa anantarapaccayena paccayo. (2)

858. Abyākato dhammo abyākatassa dhammassa anantarapaccayena paccayo—  purimā purimā vipākābyākatā kiriyābyākatā khandhā pacchimānaṃ pacchimānaṃ vipākābyākatānaṃ kiriyābyākatānaṃ khandhānaṃ anantarapaccayena paccayo. Bhavaṅgaṃ āvajjanāya…  kiriyaṃ vuṭṭhānassa…  arahato anulomaṃ phalasamāpattiyā…  nirodhā vuṭṭhahantassa nevasaññānāsaññāyatanakiriyaṃ phalasamāpattiyā anantarapaccayena paccayo. (1)

859. Abyākato dhammo kusalassa dhammassa anantarapaccayena paccayo—  āvajjanā kusalānaṃ khandhānaṃ anantarapaccayena paccayo. (2)

860. Abyākato dhammo akusalassa dhammassa anantarapaccayena paccayo—  āvajjanā akusalānaṃ khandhānaṃ anantarapaccayena paccayo. (3)


