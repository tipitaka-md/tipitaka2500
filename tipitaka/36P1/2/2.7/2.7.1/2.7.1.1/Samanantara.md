---
title:  Samanantara
path: /tipitaka/36P1/2/2.7/2.7.1/2.7.1.1/Samanantara
ref: 262372
breadcrumbs:
  - name: Home
    link: /
  - name: 36P1 Dhammānuloma (1), Tikapaṭṭhānapāḷi (1)
    link: /tipitaka/36P1
  - name: 2 Kusalattika
    link: /tipitaka/36P1/2
  - name: 2.7 Pañhāvāra
    link: /tipitaka/36P1/2/2.7
  - name: 2.7.1 Paccayānuloma
    link: /tipitaka/36P1/2/2.7/2.7.1
  - name: 2.7.1.1 Vibhaṅgavāra
    link: /tipitaka/36P1/2/2.7/2.7.1/2.7.1.1
prevL: /tipitaka/36P1/2/2.7/2.7.1/2.7.1.1/Anantara
upL: /tipitaka/36P1/2/2.7/2.7.1/2.7.1.1
nextL: /tipitaka/36P1/2/2.7/2.7.1/2.7.1.1/Sahajata
---

# Samanantara

### Kusalattika

### Pañhāvāra

### Paccayānuloma

### Vibhaṅgavāra

### Samanantara

(282.)

861. Kusalo dhammo kusalassa dhammassa samanantarapaccayena paccayo—  purimā purimā kusalā khandhā pacchimānaṃ pacchimānaṃ kusalānaṃ khandhānaṃ samanantarapaccayena paccayo. Anulomaṃ gotrabhussa…  anulomaṃ vodānassa…  gotrabhu maggassa…  vodānaṃ maggassa samanantarapaccayena paccayo. (1)

862. Kusalo dhammo abyākatassa dhammassa samanantarapaccayena paccayo—  kusalaṃ vuṭṭhānassa…  maggo phalassa…  anulomaṃ sekkhāya phalasamāpattiyā…  nirodhā vuṭṭhahantassa nevasaññānāsaññāyatanakusalaṃ phalasamāpattiyā samanantarapaccayena paccayo. (2)

863. Akusalo dhammo akusalassa dhammassa samanantarapaccayena paccayo—  purimā purimā akusalā khandhā pacchimānaṃ pacchimānaṃ akusalānaṃ khandhānaṃ samanantarapaccayena paccayo. (1)

864. Akusalo dhammo abyākatassa dhammassa samanantarapaccayena paccayo—  akusalaṃ vuṭṭhānassa samanantarapaccayena paccayo. (2)

865. Abyākato dhammo abyākatassa dhammassa samanantarapaccayena paccayo—  purimā purimā vipākābyākatā kiriyābyākatā khandhā pacchimānaṃ pacchimānaṃ vipākābyākatānaṃ kiriyābyākatānaṃ khandhānaṃ samanantarapaccayena paccayo. Bhavaṅgaṃ āvajjanāya…  kiriyaṃ vuṭṭhānassa…  arahato anulomaṃ phalasamāpattiyā…  nirodhā vuṭṭhahantassa nevasaññānāsaññāyatanakiriyaṃ phalasamāpattiyā samanantarapaccayena paccayo. (1)

866. Abyākato dhammo kusalassa dhammassa samanantarapaccayena paccayo—  āvajjanā kusalānaṃ khandhānaṃ samanantarapaccayena paccayo. (2)

867. Abyākato dhammo akusalassa dhammassa samanantarapaccayena paccayo—  āvajjanā akusalānaṃ khandhānaṃ samanantarapaccayena paccayo. (3)


