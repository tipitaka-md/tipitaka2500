---
title:  Vipāka
path: /tipitaka/36P1/5/5.7/5.7.1/5.7.1.1/Vipaka
ref: 262770
breadcrumbs:
  - name: Home
    link: /
  - name: 36P1 Dhammānuloma (1), Tikapaṭṭhānapāḷi (1)
    link: /tipitaka/36P1
  - name: 5 Upādinnattika
    link: /tipitaka/36P1/5
  - name: 5.7 Pañhāvāra
    link: /tipitaka/36P1/5/5.7
  - name: 5.7.1 Paccayānuloma
    link: /tipitaka/36P1/5/5.7/5.7.1
  - name: 5.7.1.1 Vibhaṅgavāra
    link: /tipitaka/36P1/5/5.7/5.7.1/5.7.1.1
prevL: /tipitaka/36P1/5/5.7/5.7.1/5.7.1.1/Kamma
upL: /tipitaka/36P1/5/5.7/5.7.1/5.7.1.1
nextL: /tipitaka/36P1/5/5.7/5.7.1/5.7.1.1/Ahara
---

# Vipāka

### Upādinnattika

### Pañhāvāra

### Paccayānuloma

### Vibhaṅgavāra

### Vipāka

(71.)

2688. Upādinnupādāniyo dhammo upādinnupādāniyassa dhammassa vipākapaccayena paccayo—  vipāko upādinnupādāniyo eko khandho tiṇṇannaṃ khandhānaṃ vipākapaccayena paccayo…pe…  dve khandhā dvinnaṃ khandhānaṃ vipākapaccayena paccayo; paṭisandhikkhaṇe vipāko upādinnupādāniyo eko khandho tiṇṇannaṃ khandhānaṃ kaṭattā ca rūpānaṃ vipākapaccayena paccayo…pe…  dve khandhā dvinnaṃ khandhānaṃ kaṭattā ca rūpānaṃ vipākapaccayena paccayo. Khandhā vatthussa vipākapaccayena paccayo. (1)

2689. Upādinnupādāniyo dhammo anupādinnupādāniyassa dhammassa vipākapaccayena paccayo—  vipākā upādinnupādāniyā khandhā cittasamuṭṭhānānaṃ rūpānaṃ vipākapaccayena paccayo. (2)

2690. Upādinnupādāniyo dhammo upādinnupādāniyassa ca anupādinnupādāniyassa ca dhammassa vipākapaccayena paccayo—  vipāko upādinnupādāniyo eko khandho tiṇṇannaṃ khandhānaṃ cittasamuṭṭhānānañca rūpānaṃ vipākapaccayena paccayo…pe…  dve khandhā dvinnaṃ khandhānaṃ cittasamuṭṭhānānañca rūpānaṃ vipākapaccayena paccayo. (3)

2691. Anupādinnaanupādāniyo dhammo anupādinnaanupādāniyassa dhammassa vipākapaccayena paccayo—  vipāko anupādinnaanupādāniyo eko khandho tiṇṇannaṃ khandhānaṃ vipākapaccayena paccayo…pe…  dve khandhā dvinnaṃ khandhānaṃ vipākapaccayena paccayo. (1)

2692. Anupādinnaanupādāniyo dhammo anupādinnupādāniyassa dhammassa vipākapaccayena paccayo—  vipākā anupādinnaanupādāniyā khandhā cittasamuṭṭhānānaṃ rūpānaṃ vipākapaccayena paccayo. (2)

2693. Anupādinnaanupādāniyo dhammo anupādinnupādāniyassa ca anupādinnaanupādāniyassa ca dhammassa vipākapaccayena paccayo—  vipāko anupādinnaanupādāniyo eko khandho tiṇṇannaṃ khandhānaṃ cittasamuṭṭhānānañca rūpānaṃ vipākapaccayena paccayo…pe…  dve khandhā dvinnaṃ khandhānaṃ cittasamuṭṭhānānañca rūpānaṃ vipākapaccayena paccayo. (3)


