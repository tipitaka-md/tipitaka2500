
[Home](/) / [36P1 Dhammānuloma (1), Tikapaṭṭhānapāḷi (1)](../../../../../36P1.md) / [5 Upādinnattika](../../../../5.md) / [5.7 Pañhāvāra](../../../5.7.md) / [5.7.1 Paccayānuloma](../../5.7.1.md) / [5.7.1.1 Vibhaṅgavāra](../5.7.1.1.md)

# Purejāta

* Upādinnattika

* Pañhāvāra

* Paccayānuloma

* Vibhaṅgavāra

* Purejāta

(64.)

2662\. Upādinnupādāniyo dhammo upādinnupādāniyassa dhammassa purejātapaccayena paccayo—  ārammaṇapurejātaṃ, vatthupurejātaṃ. **Ārammaṇapurejātaṃ**—  sekkhā vā puthujjanā vā cakkhuṃ aniccato dukkhato anattato vipassanti, assādenti abhinandanti; taṃ ārabbha rāgo uppajjati…pe…  domanassaṃ uppajjati; kusalākusale niruddhe vipāko tadārammaṇatā uppajjati. Sotaṃ…  ghānaṃ…  jivhaṃ…  kāyaṃ…  upādinnupādāniye rūpe…  gandhe…  rase…  phoṭṭhabbe…  vatthuṃ aniccato dukkhato anattato vipassanti, assādenti abhinandanti; taṃ ārabbha rāgo uppajjati…pe…  domanassaṃ uppajjati. Kusalākusale niruddhe vipāko tadārammaṇatā uppajjati. Upādinnupādāniyaṃ rūpāyatanaṃ cakkhuviññāṇassa…pe…  upādinnupādāniyaṃ gandhāyatanaṃ…  rasāyatanaṃ…  phoṭṭhabbāyatanaṃ kāyaviññāṇassa purejātapaccayena paccayo. **Vatthupurejātaṃ**—  cakkhāyatanaṃ cakkhuviññāṇassa…pe…  kāyāyatanaṃ kāyaviññāṇassa…pe…  vatthu upādinnupādāniyānaṃ khandhānaṃ purejātapaccayena paccayo. (1)

2663\. Upādinnupādāniyo dhammo anupādinnupādāniyassa dhammassa purejātapaccayena paccayo—  ārammaṇapurejātaṃ, vatthupurejātaṃ. **Ārammaṇapurejātaṃ**—  cakkhuṃ aniccato dukkhato anattato vipassanti, assādenti abhinandanti; taṃ ārabbha rāgo uppajjati…pe…  domanassaṃ uppajjati. Sotaṃ…pe…  vatthuṃ aniccato dukkhato anattato vipassati, assādeti abhinandati; taṃ ārabbha rāgo uppajjati…pe…  domanassaṃ uppajjati. Dibbena cakkhunā upādinnupādāniyaṃ rūpaṃ passanti. **Vatthupurejātaṃ**—  vatthu anupādinnupādāniyānaṃ khandhānaṃ purejātapaccayena paccayo. (2)

2664\. Upādinnupādāniyo dhammo anupādinnaanupādāniyassa dhammassa purejātapaccayena paccayo. **Vatthupurejātaṃ**—  vatthu anupādinnaanupādāniyānaṃ khandhānaṃ purejātapaccayena paccayo. (3)

(65.)

2665\. Anupādinnupādāniyo dhammo anupādinnupādāniyassa dhammassa purejātapaccayena paccayo. **Ārammaṇapurejātaṃ**—  anupādinnupādāniye rūpe…  sadde…  gandhe…  rase…  phoṭṭhabbe aniccato dukkhato anattato vipassati, assādeti abhinandati; taṃ ārabbha rāgo uppajjati…pe…  domanassaṃ uppajjati. Dibbena cakkhunā anupādinnupādāniyaṃ rūpaṃ passati, dibbāya sotadhātuyā saddaṃ suṇāti. (1)

2666\. Anupādinnupādāniyo dhammo upādinnupādāniyassa dhammassa purejātapaccayena paccayo. **Ārammaṇapurejātaṃ**—  anupādinnupādāniye rūpe…  sadde…  gandhe…  rase…  phoṭṭhabbe aniccato dukkhato anattato vipassati, assādeti abhinandati; taṃ ārabbha rāgo uppajjati…pe…  domanassaṃ uppajjati. Kusalākusale niruddhe vipāko tadārammaṇatā uppajjati. Anupādinnupādāniyaṃ rūpāyatanaṃ cakkhuviññāṇassa…pe…  phoṭṭhabbāyatanaṃ kāyaviññāṇassa purejātapaccayena paccayo. (2)

2667\. Upādinnupādāniyo ca anupādinnupādāniyo ca dhammā upādinnupādāniyassa dhammassa purejātapaccayena paccayo—  **ārammaṇapurejātaṃ, vatthupurejātaṃ**. Anupādinnupādāniyaṃ rūpāyatanañca cakkhāyatanañca cakkhuviññāṇassa purejātapaccayena paccayo…pe…  anupādinnupādāniyaṃ phoṭṭhabbāyatanañca kāyāyatanañca kāyaviññāṇassa purejātapaccayena paccayo. Anupādinnupādāniyaṃ rūpāyatanañca vatthu ca upādinnupādāniyānaṃ khandhānaṃ purejātapaccayena paccayo…pe…  anupādinnupādāniyaṃ phoṭṭhabbāyatanañca vatthu ca upādinnupādāniyānaṃ khandhānaṃ purejātapaccayena paccayo. (1)

2668\. Upādinnupādāniyo ca anupādinnupādāniyo ca dhammā anupādinnupādāniyassa dhammassa purejātapaccayena paccayo—  **ārammaṇapurejātaṃ, vatthupurejātaṃ**. Anupādinnupādāniyaṃ rūpāyatanañca vatthu ca anupādinnupādāniyānaṃ khandhānaṃ purejātapaccayena paccayo…pe…  anupādinnupādāniyaṃ phoṭṭhabbāyatanañca vatthu ca anupādinnupādāniyānaṃ khandhānaṃ purejātapaccayena paccayo. (2)

[Go to previous page (Upanissaya)](Upanissaya.md) / [Go to parent page (5.7.1.1 Vibhaṅgavāra)](../5.7.1.1.md) / [Go to next page (Pacchājāta)](Pacchajata.md)


