
[Home](/) / [36P1 Dhammānuloma (1), Tikapaṭṭhānapāḷi (1)](../../../../../36P1.md) / [3 Vedanāttika](../../../../3.md) / [3.7 Pañhāvāra](../../../3.7.md) / [3.7.1 Paccayānuloma](../../3.7.1.md) / [3.7.1.1 Vibhaṅgavāra](../3.7.1.1.md)

# Upanissaya

* Vedanāttika

* Pañhāvāra

* Paccayānuloma

* Vibhaṅgavāra

* Upanissaya

(53.)

1916\. Sukhāya vedanāya sampayutto dhammo sukhāya vedanāya sampayuttassa dhammassa upanissayapaccayena paccayo—  ārammaṇūpanissayo, anantarūpanissayo, pakatūpanissayo…pe… .

1917\. **Pakatūpanissayo**—  sukhāya vedanāya sampayuttaṃ saddhaṃ upanissāya sukhāya vedanāya sampayuttena cittena dānaṃ deti, sīlaṃ samādiyati, uposathakammaṃ karoti, sukhāya vedanāya sampayuttaṃ jhānaṃ uppādeti, vipassanaṃ uppādeti, maggaṃ uppādeti, samāpattiṃ uppādeti, mānaṃ jappeti, diṭṭhiṃ gaṇhāti. Sukhāya vedanāya sampayuttaṃ sīlaṃ…  sutaṃ…  cāgaṃ…  paññaṃ…  rāgaṃ…  mohaṃ…  mānaṃ…  diṭṭhiṃ…  patthanaṃ…  sukhasahagataṃ kāyaviññāṇaṃ upanissāya sukhāya vedanāya sampayuttena cittena dānaṃ deti…pe…  samāpattiṃ uppādeti (saddhāpañcamakesu “mānaṃ jappeti, diṭṭhiṃ gaṇhātī”ti kātabbaṃ, avasesesu na kātabbaṃ). Sukhāya vedanāya sampayuttena cittena adinnaṃ ādiyati, musā bhaṇati, pisuṇaṃ bhaṇati, samphaṃ palapati, sandhiṃ chindati, nillopaṃ harati, ekāgārikaṃ karoti, paripanthe tiṭṭhati, paradāraṃ gacchati, gāmaghātaṃ karoti, nigamaghātaṃ karoti. Sukhāya vedanāya sampayuttā saddhā…  sīlaṃ…  sutaṃ…  cāgo…  paññā…  rāgo…  moho…  māno…  diṭṭhi…  patthanā…  sukhasahagataṃ kāyaviññāṇaṃ sukhāya vedanāya sampayuttāya saddhāya…  sīlassa…  sutassa…  cāgassa…  paññāya…  rāgassa…  mohassa…  mānassa…  diṭṭhiyā…  patthanāya…  sukhasahagatassa kāyaviññāṇassa…  sukhāya vedanāya sampayuttakānaṃ khandhānaṃ upanissayapaccayena paccayo. (1)

1918\. Sukhāya vedanāya sampayutto dhammo dukkhāya vedanāya sampayuttassa dhammassa upanissayapaccayena paccayo.

1919\. **Pakatūpanissayo**—  sukhāya vedanāya sampayuttaṃ saddhaṃ upanissāya attānaṃ ātāpeti paritāpeti, pariyiṭṭhimūlakaṃ dukkhaṃ paccanubhoti. Sukhāya vedanāya sampayuttaṃ sīlaṃ…  sutaṃ…  cāgaṃ…  paññaṃ upanissāya attānaṃ ātāpeti paritāpeti, pariyiṭṭhimūlakaṃ dukkhaṃ paccanubhoti. Sukhāya vedanāya sampayuttaṃ rāgaṃ…  mohaṃ…  mānaṃ…  diṭṭhiṃ…  patthanaṃ…  sukhasahagataṃ kāyaviññāṇaṃ upanissāya pāṇaṃ hanati. Dukkhāya vedanāya sampayuttena cittena adinnaṃ ādiyati, musā bhaṇati, pisuṇaṃ bhaṇati, pharusaṃ bhaṇati, samphaṃ palapati, sandhiṃ chindati, nillopaṃ harati, ekāgārikaṃ karoti, paripanthe tiṭṭhati, paradāraṃ gacchati, gāmaghātaṃ karoti, nigamaghātaṃ karoti, mātaraṃ jīvitā voropeti, pitaraṃ jīvitā voropeti, arahantaṃ jīvitā voropeti, duṭṭhena cittena tathāgatassa lohitaṃ uppādeti, saṃghaṃ bhindati. Sukhāya vedanāya sampayuttā saddhā…  sīlaṃ…  sutaṃ…  cāgo…  paññā…  rāgo…  moho…  māno…  diṭṭhi…  patthanā…  sukhasahagataṃ kāyaviññāṇaṃ dosassa…  mohassa…  dukkhasahagatassa kāyaviññāṇassa…  dukkhāya vedanāya sampayuttakānaṃ khandhānaṃ upanissayapaccayena paccayo. (2)

1920\. Sukhāya vedanāya sampayutto dhammo adukkhamasukhāya vedanāya sampayuttassa dhammassa upanissayapaccayena paccayo—  ārammaṇūpanissayo, anantarūpanissayo, pakatūpanissayo…pe… .

1921\. **Pakatūpanissayo**—  sukhāya vedanāya sampayuttaṃ saddhaṃ upanissāya adukkhamasukhāya vedanāya sampayuttena cittena dānaṃ deti, sīlaṃ samādiyati, uposathakammaṃ karoti, adukkhamasukhāya vedanāya sampayuttaṃ jhānaṃ uppādeti, vipassanaṃ uppādeti, maggaṃ uppādeti, abhiññaṃ uppādeti, samāpattiṃ uppādeti, mānaṃ jappeti, diṭṭhiṃ gaṇhāti. Sukhāya vedanāya sampayuttaṃ sīlaṃ…  sutaṃ…  cāgaṃ…  paññaṃ…  rāgaṃ…  mohaṃ…  mānaṃ…  diṭṭhiṃ…  patthanaṃ…  sukhasahagataṃ kāyaviññāṇaṃ upanissāya adukkhamasukhāya vedanāya sampayuttena cittena dānaṃ deti…pe…  samāpattiṃ uppādeti. Adukkhamasukhāya vedanāya sampayuttena cittena adinnaṃ ādiyati, musā bhaṇati, pisuṇaṃ bhaṇati, samphaṃ palapati, sandhiṃ chindati, nillopaṃ harati, ekāgārikaṃ karoti, paripanthe tiṭṭhati, paradāraṃ gacchati, gāmaghātaṃ karoti, nigamaghātaṃ karoti. Sukhāya vedanāya sampayuttā saddhā…  sīlaṃ…  sutaṃ…  cāgo…  paññā…  rāgo…  moho…  māno…  diṭṭhi…  patthanā…  sukhasahagataṃ kāyaviññāṇaṃ adukkhamasukhāya vedanāya sampayuttāya saddhāya…  sīlassa…  sutassa…  cāgassa…  paññāya…  rāgassa…  mohassa…  mānassa…  diṭṭhiyā…  patthanāya…  adukkhamasukhāya vedanāya sampayuttakānaṃ khandhānaṃ upanissayapaccayena paccayo. (3)

(54.)

1922\. Dukkhāya vedanāya sampayutto dhammo dukkhāya vedanāya sampayuttassa dhammassa upanissayapaccayena paccayo—  anantarūpanissayo, pakatūpanissayo…pe… .

1923\. **Pakatūpanissayo**—  dosaṃ upanissāya pāṇaṃ hanati, dukkhāya vedanāya sampayuttena cittena adinnaṃ ādiyati…pe…  saṃghaṃ bhindati. Mohaṃ, dukkhasahagataṃ kāyaviññāṇaṃ upanissāya pāṇaṃ hanati, dukkhāya vedanāya sampayuttena cittena adinnaṃ ādiyati…pe…  saṃghaṃ bhindati. Doso…  moho…  dukkhasahagataṃ kāyaviññāṇaṃ dosassa…  mohassa…  dukkhasahagatassa kāyaviññāṇassa…  dukkhāya vedanāya sampayuttakānaṃ khandhānaṃ upanissayapaccayena paccayo. (1)

1924\. Dukkhāya vedanāya sampayutto dhammo sukhāya vedanāya sampayuttassa dhammassa upanissayapaccayena paccayo.

1925\. **Pakatūpanissayo**—  dosaṃ upanissāya sukhāya vedanāya sampayuttena cittena dānaṃ deti…pe…  samāpattiṃ uppādeti. Sukhāya vedanāya sampayuttena cittena adinnaṃ ādiyati…pe…  nigamaghātaṃ karoti. Mohaṃ, dukkhasahagataṃ kāyaviññāṇaṃ upanissāya sukhāya vedanāya sampayuttena cittena dānaṃ deti…pe…  nigamaghātaṃ karoti. Doso…  moho…  dukkhasahagataṃ kāyaviññāṇaṃ sukhāya vedanāya sampayuttāya saddhāya…pe…  sukhasahagatassa kāyaviññāṇassa sukhāya vedanāya sampayuttakānaṃ khandhānaṃ upanissayapaccayena paccayo. (2)

1926\. Dukkhāya vedanāya sampayutto dhammo adukkhamasukhāya vedanāya sampayuttassa dhammassa upanissayapaccayena paccayo—  anantarūpanissayo, pakatūpanissayo…pe… .

1927\. **Pakatūpanissayo**—  dosaṃ upanissāya adukkhamasukhāya vedanāya sampayuttena cittena dānaṃ deti…pe…  nigamaghātaṃ karoti. Mohaṃ, dukkhasahagataṃ kāyaviññāṇaṃ upanissāya adukkhamasukhāya vedanāya sampayuttena cittena dānaṃ deti…pe…  nigamaghātaṃ karoti. Doso…  moho…  dukkhasahagataṃ kāyaviññāṇaṃ adukkhamasukhāya vedanāya sampayuttāya saddhāya…pe…  patthanāya…  adukkhamasukhāya vedanāya sampayuttakānaṃ khandhānaṃ upanissayapaccayena paccayo. (3)

(55.)

1928\. Adukkhamasukhāya vedanāya sampayutto dhammo adukkhamasukhāya vedanāya sampayuttassa dhammassa upanissayapaccayena paccayo—  ārammaṇūpanissayo, anantarūpanissayo, pakatūpanissayo…pe… .

1929\. **Pakatūpanissayo**—  adukkhamasukhāya vedanāya sampayuttaṃ saddhaṃ upanissāya adukkhamasukhāya vedanāya sampayuttena cittena dānaṃ deti…pe…  diṭṭhiṃ gaṇhāti. Adukkhamasukhāya vedanāya sampayuttaṃ sīlaṃ…  sutaṃ…  cāgaṃ…  paññaṃ…  rāgaṃ…  mohaṃ…  mānaṃ…  diṭṭhiṃ…  patthanaṃ upanissāya adukkhamasukhāya vedanāya sampayuttena cittena dānaṃ deti…pe…  samāpattiṃ uppādeti. Adukkhamasukhāya vedanāya sampayuttena cittena adinnaṃ ādiyati…pe…  nigamaghātaṃ karoti. Adukkhamasukhāya vedanāya sampayuttā saddhā…  sīlaṃ…  sutaṃ…  cāgo…  paññā…  rāgo…  moho…  māno…  diṭṭhi…  patthanā…  adukkhamasukhāya vedanāya sampayuttāya saddhāya…pe…  patthanāya adukkhamasukhāya vedanāya sampayuttakānaṃ khandhānaṃ upanissayapaccayena paccayo. (1)

1930\. Adukkhamasukhāya vedanāya sampayutto dhammo sukhāya vedanāya sampayuttassa dhammassa upanissayapaccayena paccayo—  ārammaṇūpanissayo, anantarūpanissayo, pakatūpanissayo…pe… .

1931\. **Pakatūpanissayo**—  adukkhamasukhāya vedanāya sampayuttaṃ saddhaṃ upanissāya sukhāya vedanāya sampayuttena cittena dānaṃ deti…pe…  diṭṭhiṃ gaṇhāti. Adukkhamasukhāya vedanāya sampayuttaṃ sīlaṃ…pe…  patthanaṃ upanissāya sukhāya vedanāya sampayuttena cittena dānaṃ deti…pe…  samāpattiṃ uppādeti. Sukhāya vedanāya sampayuttena cittena adinnaṃ ādiyati…pe…  nigamaghātaṃ karoti. Adukkhamasukhāya vedanāya sampayuttā saddhā…pe…  patthanā sukhāya vedanāya sampayuttāya saddhāya…pe…  patthanāya…  sukhasahagatassa kāyaviññāṇassa sukhāya vedanāya sampayuttakānaṃ khandhānaṃ upanissayapaccayena paccayo. (2)

1932\. Adukkhamasukhāya vedanāya sampayutto dhammo dukkhāya vedanāya sampayuttassa dhammassa upanissayapaccayena paccayo—  anantarūpanissayo, pakatūpanissayo…pe… .

1933\. **Pakatūpanissayo**—  adukkhamasukhāya vedanāya sampayuttaṃ saddhaṃ upanissāya attānaṃ ātāpeti paritāpeti, pariyiṭṭhimūlakaṃ dukkhaṃ paccanubhoti. Adukkhamasukhāya vedanāya sampayuttaṃ sīlaṃ…pe…  patthanaṃ upanissāya pāṇaṃ hanati. Dukkhāya vedanāya sampayuttena cittena adinnaṃ ādiyati…pe…  saṃghaṃ bhindati. Adukkhamasukhāya vedanāya sampayuttā saddhā…pe…  patthanā…  dosassa…  mohassa…  dukkhasahagatassa kāyaviññāṇassa…  dukkhāya vedanāya sampayuttakānaṃ khandhānaṃ upanissayapaccayena paccayo. (3)

[Go to previous page (Aññamañña-nissaya)](Annamanna-nissaya.md) / [Go to parent page (3.7.1.1 Vibhaṅgavāra)](../3.7.1.1.md) / [Go to next page (Āsevana)](Asevana.md)


