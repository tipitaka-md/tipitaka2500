---
title:  Purejāta
path: /tipitaka/36P1/6/6.7/6.7.1/6.7.1.1/Purejata
ref: 262790
breadcrumbs:
  - name: Home
    link: /
  - name: 36P1 Dhammānuloma (1), Tikapaṭṭhānapāḷi (1)
    link: /tipitaka/36P1
  - name: 6 Saṃkiliṭṭhattika
    link: /tipitaka/36P1/6
  - name: 6.7 Pañhāvāra
    link: /tipitaka/36P1/6/6.7
  - name: 6.7.1 Paccayānuloma
    link: /tipitaka/36P1/6/6.7/6.7.1
  - name: 6.7.1.1 Vibhaṅgavāra
    link: /tipitaka/36P1/6/6.7/6.7.1/6.7.1.1
prevL: /tipitaka/36P1/6/6.7/6.7.1/6.7.1.1/Samanantaradi
upL: /tipitaka/36P1/6/6.7/6.7.1/6.7.1.1
nextL: /tipitaka/36P1/6/6.7/6.7.1/6.7.1.1/Pacchajata
---

# Purejāta

### Saṃkiliṭṭhattika

### Pañhāvāra

### Paccayānuloma

### Vibhaṅgavāra

### Purejāta

(17.)

2862. Asaṃkiliṭṭhasaṃkilesiko dhammo asaṃkiliṭṭhasaṃkilesikassa dhammassa purejātapaccayena paccayo—  ārammaṇapurejātaṃ, vatthupurejātaṃ. **Ārammaṇapurejātaṃ**—  cakkhuṃ aniccato dukkhato anattato vipassati; sotaṃ…  ghānaṃ…  jivhaṃ…  kāyaṃ…  rūpe…  sadde…  gandhe…  rase…  phoṭṭhabbe…  vatthuṃ aniccato dukkhato anattato vipassati, dibbena cakkhunā rūpaṃ passati, dibbāya sotadhātuyā saddaṃ suṇāti. Rūpāyatanaṃ cakkhuviññāṇassa…pe…  phoṭṭhabbāyatanaṃ kāyaviññāṇassa purejātapaccayena paccayo. **Vatthupurejātaṃ**—  cakkhāyatanaṃ cakkhuviññāṇassa…pe…  kāyāyatanaṃ kāyaviññāṇassa purejātapaccayena paccayo. Vatthu asaṃkiliṭṭhasaṃkilesikānaṃ khandhānaṃ purejātapaccayena paccayo. (1)

2863. Asaṃkiliṭṭhasaṃkilesiko dhammo saṃkiliṭṭhasaṃkilesikassa dhammassa purejātapaccayena paccayo—  ārammaṇapurejātaṃ, vatthupurejātaṃ. **Ārammaṇapurejātaṃ**—  cakkhuṃ assādeti abhinandati; taṃ ārabbha rāgo uppajjati…pe…  domanassaṃ uppajjati. Sotaṃ…pe…  phoṭṭhabbe…  vatthuṃ assādeti abhinandati; taṃ ārabbha rāgo uppajjati…pe…  domanassaṃ uppajjati. **Vatthupurejātaṃ**—  vatthu saṃkiliṭṭhasaṃkilesikānaṃ khandhānaṃ purejātapaccayena paccayo. (2)

2864. Asaṃkiliṭṭhasaṃkilesiko dhammo asaṃkiliṭṭhaasaṃkilesikassa dhammassa purejātapaccayena paccayo—  vatthu asaṃkiliṭṭhaasaṃkilesikānaṃ khandhānaṃ purejātapaccayena paccayo. (3)


