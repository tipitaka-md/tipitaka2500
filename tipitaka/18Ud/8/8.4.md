---
title: 8.4 Catutthanibbānapaṭisaṃyuttasutta
path: /tipitaka/18Ud/8/8.4
ref: 266875
breadcrumbs:
  - name: Home
    link: /
  - name: 18Ud Udānapāḷi
    link: /tipitaka/18Ud
  - name: 8 Pāṭaligāmiyavagga
    link: /tipitaka/18Ud/8
prevL: /tipitaka/18Ud/8/8.3
upL: /tipitaka/18Ud/8
nextL: /tipitaka/18Ud/8/8.5
---

# 8.4 Catutthanibbānapaṭisaṃyuttasutta

### Pāṭaligāmiyavagga

### Catutthanibbānapaṭisaṃyuttasutta

(74.)

673. Evaṃ me sutaṃ—  ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena bhagavā bhikkhū nibbānapaṭisaṃyuttāya dhammiyā kathāya sandasseti samādapeti samuttejeti sampahaṃseti. Tedha bhikkhū aṭṭhiṃ katvā manasi katvā sabbaṃ cetaso samannāharitvā ohitasotā dhammaṃ suṇanti.

674. Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi—

675. “Nissitassa calitaṃ, anissitassa calitaṃ natthi. Calite asati passaddhi, passaddhiyā sati nati na hoti. Natiyā asati āgatigati na hoti. Āgatigatiyā asati cutūpapāto na hoti. Cutūpapāte asati nevidha na huraṃ na ubhayamantarena. Esevanto dukkhassā”ti.

===

676. Catutthaṃ.




