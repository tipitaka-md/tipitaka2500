---
title: 8.9 Paṭhamadabbasutta
path: /tipitaka/18Ud/8/8.9
ref: 266880
breadcrumbs:
  - name: Home
    link: /
  - name: 18Ud Udānapāḷi
    link: /tipitaka/18Ud
  - name: 8 Pāṭaligāmiyavagga
    link: /tipitaka/18Ud/8
prevL: /tipitaka/18Ud/8/8.8
upL: /tipitaka/18Ud/8
nextL: /tipitaka/18Ud/8/8.10
---

# 8.9 Paṭhamadabbasutta

### Pāṭaligāmiyavagga

### Paṭhamadabbasutta

(79.)

747. Evaṃ me sutaṃ—  ekaṃ samayaṃ bhagavā rājagahe viharati veḷuvane kalandakanivāpe. Atha kho āyasmā dabbo mallaputto yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho āyasmā dabbo mallaputto bhagavantaṃ etadavoca—  “parinibbānakālo me dāni, sugatā”ti. “Yassadāni tvaṃ, dabba, kālaṃ maññasī”ti.

748. Atha kho āyasmā dabbo mallaputto uṭṭhāyāsanā bhagavantaṃ abhivādetvā padakkhiṇaṃ katvā vehāsaṃ abbhuggantvā ākāse antalikkhe pallaṅkena nisīditvā tejodhātuṃ samāpajjitvā vuṭṭhahitvā parinibbāyi.

749. Atha kho āyasmato dabbassa mallaputtassa vehāsaṃ abbhuggantvā ākāse antalikkhe pallaṅkena nisīditvā tejodhātuṃ samāpajjitvā vuṭṭhahitvā parinibbutassa sarīrassa jhāyamānassa ḍayhamānassa neva chārikā paññāyittha na masi. Seyyathāpi nāma sappissa vā telassa vā jhāyamānassa ḍayhamānassa neva chārikā paññāyati na masi; evamevaṃ āyasmato dabbassa mallaputtassa vehāsaṃ abbhuggantvā ākāse antalikkhe pallaṅkena nisīditvā tejodhātuṃ samāpajjitvā vuṭṭhahitvā parinibbutassa sarīrassa jhāyamānassa ḍayhamānassa neva chārikā paññāyittha na masīti.

750. Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi—

751. _“Abhedi kāyo nirodhi saññā,_  
_Vedanā sītibhaviṃsu sabbā;_  
_Vūpasamiṃsu saṅkhārā,_  
_Viññāṇaṃ atthamāgamā”ti. (93)_  


===

752. Navamaṃ.




