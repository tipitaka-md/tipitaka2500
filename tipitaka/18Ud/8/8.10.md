
[Home](/) / [18Ud Udānapāḷi](/tipitaka/18Ud.md) / [8 Pāṭaligāmiyavagga](/tipitaka/18Ud/8.md)

# 𑁮𑁇𑁧𑁦 𑀤𑀼𑀢𑀺𑀬𑀤𑀩𑁆𑀩𑀲𑀼𑀢𑁆𑀢

### 𑀧𑀸𑀝𑀮𑀺𑀕𑀸𑀫𑀺𑀬𑀯𑀕𑁆𑀕

### 𑀤𑀼𑀢𑀺𑀬𑀤𑀩𑁆𑀩𑀲𑀼𑀢𑁆𑀢

(80.)

753\. 𑀏𑀯𑀁 𑀫𑁂 𑀲𑀼𑀢𑀁—  𑀏𑀓𑀁 𑀲𑀫𑀬𑀁 𑀪𑀕𑀯𑀸 𑀲𑀸𑀯𑀢𑁆𑀣𑀺𑀬𑀁 𑀯𑀺𑀳𑀭𑀢𑀺 𑀚𑁂𑀢𑀯𑀦𑁂 𑀅𑀦𑀸𑀣𑀧𑀺𑀡𑁆𑀟𑀺𑀓𑀲𑁆𑀲 𑀆𑀭𑀸𑀫𑁂𑁇 𑀢𑀢𑁆𑀭 𑀔𑁄 𑀪𑀕𑀯𑀸 𑀪𑀺𑀓𑁆𑀔𑀽 𑀆𑀫𑀦𑁆𑀢𑁂𑀲𑀺—  “𑀪𑀺𑀓𑁆𑀔𑀯𑁄”𑀢𑀺𑁇 “𑀪𑀤𑀦𑁆𑀢𑁂”𑀢𑀺 𑀢𑁂 𑀪𑀺𑀓𑁆𑀔𑀽 𑀪𑀕𑀯𑀢𑁄 𑀧𑀘𑁆𑀘𑀲𑁆𑀲𑁄𑀲𑀼𑀁𑁇 𑀪𑀕𑀯𑀸 𑀏𑀢𑀤𑀯𑁄𑀘—

754\. “𑀤𑀩𑁆𑀩𑀲𑁆𑀲, 𑀪𑀺𑀓𑁆𑀔𑀯𑁂, 𑀫𑀮𑁆𑀮𑀧𑀼𑀢𑁆𑀢𑀲𑁆𑀲 𑀯𑁂𑀳𑀸𑀲𑀁 𑀅𑀩𑁆𑀪𑀼𑀕𑁆𑀕𑀦𑁆𑀢𑁆𑀯𑀸 𑀆𑀓𑀸𑀲𑁂 𑀅𑀦𑁆𑀢𑀮𑀺𑀓𑁆𑀔𑁂 𑀧𑀮𑁆𑀮𑀗𑁆𑀓𑁂𑀦 𑀦𑀺𑀲𑀻𑀤𑀺𑀢𑁆𑀯𑀸 𑀢𑁂𑀚𑁄𑀥𑀸𑀢𑀼𑀁 𑀲𑀫𑀸𑀧𑀚𑁆𑀚𑀺𑀢𑁆𑀯𑀸 𑀯𑀼𑀝𑁆𑀞𑀳𑀺𑀢𑁆𑀯𑀸 𑀧𑀭𑀺𑀦𑀺𑀩𑁆𑀩𑀼𑀢𑀲𑁆𑀲 𑀲𑀭𑀻𑀭𑀲𑁆𑀲 𑀛𑀸𑀬𑀫𑀸𑀦𑀲𑁆𑀲 𑀟𑀬𑁆𑀳𑀫𑀸𑀦𑀲𑁆𑀲 𑀦𑁂𑀯 𑀙𑀸𑀭𑀺𑀓𑀸 𑀧𑀜𑁆𑀜𑀸𑀬𑀺𑀢𑁆𑀣 𑀦 𑀫𑀲𑀺𑁇 𑀲𑁂𑀬𑁆𑀬𑀣𑀸𑀧𑀺 𑀦𑀸𑀫 𑀲𑀧𑁆𑀧𑀺𑀲𑁆𑀲 𑀯𑀸 𑀢𑁂𑀮𑀲𑁆𑀲 𑀯𑀸 𑀛𑀸𑀬𑀫𑀸𑀦𑀲𑁆𑀲 𑀟𑀬𑁆𑀳𑀫𑀸𑀦𑀲𑁆𑀲 𑀦𑁂𑀯 𑀙𑀸𑀭𑀺𑀓𑀸 𑀧𑀜𑁆𑀜𑀸𑀬𑀢𑀺 𑀦 𑀫𑀲𑀺; 𑀏𑀯𑀫𑁂𑀯𑀁 𑀔𑁄, 𑀪𑀺𑀓𑁆𑀔𑀯𑁂, 𑀤𑀩𑁆𑀩𑀲𑁆𑀲 𑀫𑀮𑁆𑀮𑀧𑀼𑀢𑁆𑀢𑀲𑁆𑀲 𑀯𑁂𑀳𑀸𑀲𑀁 𑀅𑀩𑁆𑀪𑀼𑀕𑁆𑀕𑀦𑁆𑀢𑁆𑀯𑀸 𑀆𑀓𑀸𑀲𑁂 𑀅𑀦𑁆𑀢𑀮𑀺𑀓𑁆𑀔𑁂 𑀧𑀮𑁆𑀮𑀗𑁆𑀓𑁂𑀦 𑀦𑀺𑀲𑀻𑀤𑀺𑀢𑁆𑀯𑀸 𑀢𑁂𑀚𑁄𑀥𑀸𑀢𑀼𑀁 𑀲𑀫𑀸𑀧𑀚𑁆𑀚𑀺𑀢𑁆𑀯𑀸 𑀯𑀼𑀝𑁆𑀞𑀳𑀺𑀢𑁆𑀯𑀸 𑀧𑀭𑀺𑀦𑀺𑀩𑁆𑀩𑀼𑀢𑀲𑁆𑀲 𑀲𑀭𑀻𑀭𑀲𑁆𑀲 𑀛𑀸𑀬𑀫𑀸𑀦𑀲𑁆𑀲 𑀟𑀬𑁆𑀳𑀫𑀸𑀦𑀲𑁆𑀲 𑀦𑁂𑀯 𑀙𑀸𑀭𑀺𑀓𑀸 𑀧𑀜𑁆𑀜𑀸𑀬𑀺𑀢𑁆𑀣 𑀦 𑀫𑀲𑀻”𑀢𑀺𑁇

755\. 𑀅𑀣 𑀔𑁄 𑀪𑀕𑀯𑀸 𑀏𑀢𑀫𑀢𑁆𑀣𑀁 𑀯𑀺𑀤𑀺𑀢𑁆𑀯𑀸 𑀢𑀸𑀬𑀁 𑀯𑁂𑀮𑀸𑀬𑀁 𑀇𑀫𑀁 𑀉𑀤𑀸𑀦𑀁 𑀉𑀤𑀸𑀦𑁂𑀲𑀺—

756\. _“𑀅𑀬𑁄𑀖𑀦𑀳𑀢𑀲𑁆𑀲𑁂𑀯,_  
_𑀚𑀮𑀢𑁄 𑀚𑀸𑀢𑀯𑁂𑀤𑀲𑁄;_  
_𑀅𑀦𑀼𑀧𑀼𑀩𑁆𑀩𑀽𑀧𑀲𑀦𑁆𑀢𑀲𑁆𑀲,_  
_𑀬𑀣𑀸 𑀦 𑀜𑀸𑀬𑀢𑁂 𑀕𑀢𑀺𑁇 (𑁯𑁪)_  


757\. _𑀏𑀯𑀁 𑀲𑀫𑁆𑀫𑀸𑀯𑀺𑀫𑀼𑀢𑁆𑀢𑀸𑀦𑀁,_  
_𑀓𑀸𑀫𑀩𑀦𑁆𑀥𑁄𑀖𑀢𑀸𑀭𑀺𑀦𑀁;_  
_𑀧𑀜𑁆𑀜𑀸𑀧𑁂𑀢𑀼𑀁 𑀕𑀢𑀺 𑀦𑀢𑁆𑀣𑀺,_  
_𑀧𑀢𑁆𑀢𑀸𑀦𑀁 𑀅𑀘𑀮𑀁 𑀲𑀼𑀔𑀦𑁆”𑀢𑀺𑁇 (𑁯𑁫)_  


---

758\. 𑀤𑀲𑀫𑀁𑁇



---

759\. 𑀧𑀸𑀝𑀮𑀺𑀕𑀸𑀫𑀺𑀬𑀯𑀕𑁆𑀕𑁄 𑀅𑀝𑁆𑀞𑀫𑁄𑁇



---

760\. 𑀢𑀲𑁆𑀲𑀼𑀤𑁆𑀤𑀸𑀦𑀁



761\. _𑀦𑀺𑀩𑁆𑀩𑀸𑀦𑀸 𑀘𑀢𑀼𑀭𑁄 𑀯𑀼𑀢𑁆𑀢𑀸,_  
_𑀘𑀼𑀦𑁆𑀤𑁄 𑀧𑀸𑀝𑀮𑀺𑀕𑀸𑀫𑀺𑀬𑀸;_  
_𑀤𑁆𑀯𑀺𑀥𑀸𑀧𑀣𑁄 𑀯𑀺𑀲𑀸𑀔𑀸 𑀘,_  
_𑀤𑀩𑁆𑀩𑁂𑀦 𑀲𑀳 𑀢𑁂 𑀤𑀲𑀸𑀢𑀺𑁇_  


---

762\. 𑀉𑀤𑀸𑀦𑁂 𑀯𑀕𑁆𑀕𑀸𑀦𑀫𑀼𑀤𑁆𑀤𑀸𑀦𑀁



763\. _𑀯𑀕𑁆𑀕𑀫𑀺𑀤𑀁 𑀧𑀞𑀫𑀁 𑀯𑀭𑀩𑁄𑀥𑀺,_  
_𑀯𑀕𑁆𑀕𑀫𑀺𑀤𑀁 𑀤𑀼𑀢𑀺𑀬𑀁 𑀫𑀼𑀘𑀮𑀺𑀦𑁆𑀤𑁄;_  
_𑀦𑀦𑁆𑀤𑀓𑀯𑀕𑁆𑀕𑀯𑀭𑁄 𑀢𑀢𑀺𑀬𑁄 𑀢𑀼,_  
_𑀫𑁂𑀖𑀺𑀬𑀯𑀕𑁆𑀕𑀯𑀭𑁄 𑀘 𑀘𑀢𑀼𑀢𑁆𑀣𑁄𑁇_  


764\. _𑀧𑀜𑁆𑀘𑀫𑀯𑀕𑁆𑀕𑀯𑀭𑀦𑁆𑀢𑀺𑀥 𑀲𑁄𑀡𑁄,_  
_𑀙𑀝𑁆𑀞𑀫𑀯𑀕𑁆𑀕𑀯𑀭𑀦𑁆𑀢𑀺 𑀚𑀘𑁆𑀘𑀦𑁆𑀥𑁄;_  
_𑀲𑀢𑁆𑀢𑀫𑀯𑀕𑁆𑀕𑀯𑀭𑀦𑁆𑀢𑀺 𑀘 𑀘𑀽𑀍𑀑,_  
_𑀧𑀸𑀝𑀮𑀺𑀕𑀸𑀫𑀺𑀬𑀫𑀝𑁆𑀞𑀫𑀯𑀕𑁆𑀕𑁄𑁇_  


765\. _𑀅𑀲𑀻𑀢𑀺𑀫𑀦𑀽𑀦𑀓𑀲𑀼𑀢𑁆𑀢𑀯𑀭𑀁,_  
_𑀯𑀕𑁆𑀕𑀫𑀺𑀤𑀝𑁆𑀞𑀓𑀁 𑀲𑀼𑀯𑀺𑀪𑀢𑁆𑀢𑀁;_  
_𑀤𑀲𑁆𑀲𑀺𑀢𑀁 𑀘𑀓𑁆𑀔𑀼𑀫𑀢𑀸 𑀯𑀺𑀫𑀮𑁂𑀦,_  
_𑀅𑀤𑁆𑀥𑀸 𑀳𑀺 𑀢𑀁 𑀉𑀤𑀸𑀦𑀫𑀺𑀢𑀻𑀤𑀫𑀸𑀳𑀼𑁇_  


---

766\. 𑀉𑀤𑀸𑀦𑀧𑀸𑀍𑀇 𑀦𑀺𑀝𑁆𑀞𑀺𑀢𑀸𑁇



[Go to previous page (8.9 Paṭhamadabbasutta)](/tipitaka/18Ud/8/8.9.md) / [Go to parent page (8 Pāṭaligāmiyavagga)](/tipitaka/18Ud/8.md)


