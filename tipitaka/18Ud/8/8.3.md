---
title: 8.3 Tatiyanibbānapaṭisaṃyuttasutta
path: /tipitaka/18Ud/8/8.3
ref: 266874
breadcrumbs:
  - name: Home
    link: /
  - name: 18Ud Udānapāḷi
    link: /tipitaka/18Ud
  - name: 8 Pāṭaligāmiyavagga
    link: /tipitaka/18Ud/8
prevL: /tipitaka/18Ud/8/8.2
upL: /tipitaka/18Ud/8
nextL: /tipitaka/18Ud/8/8.4
---

# 8.3 Tatiyanibbānapaṭisaṃyuttasutta

### Pāṭaligāmiyavagga

### Tatiyanibbānapaṭisaṃyuttasutta

(73.)

669. Evaṃ me sutaṃ—  ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena bhagavā bhikkhū nibbānapaṭisaṃyuttāya dhammiyā kathāya sandasseti samādapeti samuttejeti sampahaṃseti. Tedha bhikkhū aṭṭhiṃ katvā, manasi katvā, sabbaṃ cetaso samannāharitvā, ohitasotā dhammaṃ suṇanti.

670. Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi—

671. “Atthi, bhikkhave, ajātaṃ abhūtaṃ akataṃ asaṅkhataṃ. No cetaṃ, bhikkhave, abhavissa ajātaṃ abhūtaṃ akataṃ asaṅkhataṃ, nayidha jātassa bhūtassa katassa saṅkhatassa nissaraṇaṃ paññāyetha. Yasmā ca kho, bhikkhave, atthi ajātaṃ abhūtaṃ akataṃ asaṅkhataṃ, tasmā jātassa bhūtassa katassa saṅkhatassa nissaraṇaṃ paññāyatī”ti.

===

672. Tatiyaṃ.




