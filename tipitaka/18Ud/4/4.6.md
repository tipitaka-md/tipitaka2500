---
title: 4.6 Piṇḍolasutta
path: /tipitaka/18Ud/4/4.6
ref: 266837
breadcrumbs:
  - name: Home
    link: /
  - name: 18Ud Udānapāḷi
    link: /tipitaka/18Ud
  - name: 4 Meghiyavagga
    link: /tipitaka/18Ud/4
prevL: /tipitaka/18Ud/4/4.5
upL: /tipitaka/18Ud/4
nextL: /tipitaka/18Ud/4/4.7
---

# 4.6 Piṇḍolasutta

### Meghiyavagga

### Piṇḍolasutta

(36.)

308. Evaṃ me sutaṃ—  ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena āyasmā piṇḍolabhāradvājo bhagavato avidūre nisinno hoti pallaṅkaṃ ābhujitvā ujuṃ kāyaṃ paṇidhāya āraññiko piṇḍapātiko paṃsukūliko tecīvariko appiccho santuṭṭho pavivitto asaṃsaṭṭho āraddhavīriyo dhutavādo adhicittamanuyutto.

309. Addasā kho bhagavā āyasmantaṃ piṇḍolabhāradvājaṃ avidūre nisinnaṃ pallaṅkaṃ ābhujitvā ujuṃ kāyaṃ paṇidhāya āraññikaṃ piṇḍapātikaṃ paṃsukūlikaṃ tecīvarikaṃ appicchaṃ santuṭṭhaṃ pavivittaṃ asaṃsaṭṭhaṃ āraddhavīriyaṃ dhutavādaṃ adhicittamanuyuttaṃ.

310. Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi—

311. _“Anūpavādo anūpaghāto,_  
_Pātimokkhe ca saṃvaro;_  
_Mattaññutā ca bhattasmiṃ,_  
_Pantañca sayanāsanaṃ;_  
_Adhicitte ca āyogo,_  
_Etaṃ buddhāna sāsanan”ti. (45)_  


===

312. Chaṭṭhaṃ.




