
[Home](/) / [18Ud Udānapāḷi](/tipitaka/18Ud.md) / [4 Meghiyavagga](/tipitaka/18Ud/4.md)

# 4.7 Sāriputtasutta

### Meghiyavagga

### Sāriputtasutta

(37.)

313. Evaṃ me sutaṃ—  ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena āyasmā sāriputto bhagavato avidūre nisinno hoti pallaṅkaṃ ābhujitvā ujuṃ kāyaṃ paṇidhāya appiccho santuṭṭho pavivitto asaṃsaṭṭho āraddhavīriyo adhicittamanuyutto.

314. Addasā kho bhagavā āyasmantaṃ sāriputtaṃ avidūre nisinnaṃ pallaṅkaṃ ābhujitvā ujuṃ kāyaṃ paṇidhāya appicchaṃ santuṭṭhaṃ pavivittaṃ asaṃsaṭṭhaṃ āraddhavīriyaṃ adhicittamanuyuttaṃ.

315. Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi—

316. _“Adhicetaso appamajjato,_  
_Munino monapathesu sikkhato;_  
_Sokā na bhavanti tādino,_  
_Upasantassa sadā satīmato”ti. (46)_  


---

317. Sattamaṃ.



[Go to previous page (4.6 Piṇḍolasutta)](/tipitaka/18Ud/4/4.6.md) / [Go to parent page (4 Meghiyavagga)](/tipitaka/18Ud/4.md) / [Go to next page (4.8 Sundarīsutta)](/tipitaka/18Ud/4/4.8.md)


