
[Home](/) / [18Ud Udānapāḷi](/tipitaka/18Ud.md) / [3 Nandavagga](/tipitaka/18Ud/3.md)

# 3.5 Mahāmoggallānasutta

### Nandavagga

### Mahāmoggallānasutta

(25.)

199\. Evaṃ me sutaṃ—  ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena āyasmā mahāmoggallāno bhagavato avidūre nisinno hoti pallaṅkaṃ ābhujitvā ujuṃ kāyaṃ paṇidhāya kāyagatāya satiyā ajjhattaṃ sūpaṭṭhitāya. Addasā kho bhagavā āyasmantaṃ mahāmoggallānaṃ avidūre nisinnaṃ pallaṅkaṃ ābhujitvā ujuṃ kāyaṃ paṇidhāya kāyagatāya satiyā ajjhattaṃ sūpaṭṭhitāya.

200\. Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi—

201\. _“Sati kāyagatā upaṭṭhitā,_  
_Chasu phassāyatanesu saṃvuto;_  
_Satataṃ bhikkhu samāhito,_  
_Jaññā nibbānamattano”ti. (29)_  


---

202\. Pañcamaṃ.



[Go to previous page (3.4 Sāriputtasutta)](/tipitaka/18Ud/3/3.4.md) / [Go to parent page (3 Nandavagga)](/tipitaka/18Ud/3.md) / [Go to next page (3.6 Pilindavacchasutta)](/tipitaka/18Ud/3/3.6.md)


