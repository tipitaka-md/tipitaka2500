---
title: 1.7 Ajakalāpakasutta
path: /tipitaka/18Ud/1/1.7
ref: 266808
breadcrumbs:
  - name: Home
    link: /
  - name: 18Ud Udānapāḷi
    link: /tipitaka/18Ud
  - name: 1 Bodhivagga
    link: /tipitaka/18Ud/1
prevL: /tipitaka/18Ud/1/1.6
upL: /tipitaka/18Ud/1
nextL: /tipitaka/18Ud/1/1.8
---

# 1.7 Ajakalāpakasutta

### Bodhivagga

### Ajakalāpakasutta

(7.)

33. Evaṃ me sutaṃ—  ekaṃ samayaṃ bhagavā pāvāyaṃ viharati ajakalāpake cetiye, ajakalāpakassa yakkhassa bhavane. Tena kho pana samayena bhagavā rattandhakāratimisāyaṃ abbhokāse nisinno hoti; devo ca ekamekaṃ phusāyati. Atha kho ajakalāpako yakkho bhagavato bhayaṃ chambhitattaṃ lomahaṃsaṃ uppādetukāmo yena bhagavā tenupasaṅkami; upasaṅkamitvā bhagavato avidūre tikkhattuṃ “akkulo pakkulo”ti akkulapakkulikaṃ akāsi—  “eso te, samaṇa, pisāco”ti.

34. Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi—

35. _“Yadā sakesu dhammesu,_  
_pāragū hoti brāhmaṇo;_  
_Atha etaṃ pisācañca,_  
_pakkulañcātivattatī”ti. (7)_  


===

36. Sattamaṃ.




