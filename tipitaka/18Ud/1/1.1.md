
[Home](/) / [18Ud Udānapāḷi](../../18Ud.md) / [1 Bodhivagga](../1.md)

# 1.1 Paṭhamabodhisutta

* Bodhivagga

* Paṭhamabodhisutta

(1.)

2\. Evaṃ me sutaṃ—  ekaṃ samayaṃ bhagavā uruvelāyaṃ viharati najjā nerañjarāya tīre bodhirukkhamūle paṭhamābhisambuddho. Tena kho pana samayena bhagavā sattāhaṃ ekapallaṅkena nisinno hoti vimuttisukhapaṭisaṃvedī. Atha kho bhagavā tassa sattāhassa accayena tamhā samādhimhā vuṭṭhahitvā rattiyā paṭhamaṃ yāmaṃ paṭiccasamuppādaṃ anulomaṃ sādhukaṃ manasākāsi—

3\. “Iti imasmiṃ sati idaṃ hoti, imassuppādā idaṃ uppajjati, yadidaṃ—  avijjāpaccayā saṅkhārā, saṅkhārapaccayā viññāṇaṃ, viññāṇapaccayā nāmarūpaṃ, nāmarūpapaccayā saḷāyatanaṃ, saḷāyatanapaccayā phasso, phassapaccayā vedanā, vedanāpaccayā taṇhā, taṇhāpaccayā upādānaṃ, upādānapaccayā bhavo, bhavapaccayā jāti, jātipaccayā jarāmaraṇaṃ sokaparidevadukkhadomanassupāyāsā sambhavanti. Evametassa kevalassa dukkhakkhandhassa samudayo hotī”ti.

4\. Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi—

5\. _“Yadā have pātubhavanti dhammā,_  
_Ātāpino jhāyato brāhmaṇassa;_  
_Athassa kaṅkhā vapayanti sabbā,_  
_Yato pajānāti sahetudhamman”ti. (1)_  


---

6\. Paṭhamaṃ.



[Go to previous page (1 Bodhivagga)](../1.md) / [Go to parent page (1 Bodhivagga)](../1.md) / [Go to next page (1.2 Dutiyabodhisutta)](1.2.md)


