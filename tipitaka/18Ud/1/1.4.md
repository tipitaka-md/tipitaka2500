
[Home](/) / [18Ud Udānapāḷi](../../18Ud.md) / [1 Bodhivagga](../1.md)

# 1.4 Huṃhuṅkasutta

* Bodhivagga

* Huṃhuṅkasutta

(4.)

18\. Evaṃ me sutaṃ—  ekaṃ samayaṃ bhagavā uruvelāyaṃ viharati najjā nerañjarāya tīre ajapālanigrodhe paṭhamābhisambuddho. Tena kho pana samayena bhagavā sattāhaṃ ekapallaṅkena nisinno hoti vimuttisukhapaṭisaṃvedī. Atha kho bhagavā tassa sattāhassa accayena tamhā samādhimhā vuṭṭhāsi.

19\. Atha kho aññataro huṃhuṅkajātiko brāhmaṇo yena bhagavā tenupasaṅkami; upasaṅkamitvā bhagavatā saddhiṃ sammodi. Sammodanīyaṃ kathaṃ sāraṇīyaṃ vītisāretvā ekamantaṃ aṭṭhāsi. Ekamantaṃ ṭhito kho so brāhmaṇo bhagavantaṃ etadavoca—  “kittāvatā nu kho, bho gotama, brāhmaṇo hoti, katame ca pana brāhmaṇakaraṇā dhammā”ti?

20\. Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi—

21\. _“Yo brāhmaṇo bāhitapāpadhammo,_  
_Nihuṃhuṅko nikkasāvo yatatto;_  
_Vedantagū vūsitabrahmacariyo,_  
_Dhammena so brahmavādaṃ vadeyya;_  
_Yassussadā natthi kuhiñci loke”ti. (4)_  


---

22\. Catutthaṃ.



[Go to previous page (1.3 Tatiyabodhisutta)](1.3.md) / [Go to parent page (1 Bodhivagga)](../1.md) / [Go to next page (1.5 Brāhmaṇasutta)](1.5.md)


