---
title: 6.9 Upātidhāvantisutta
path: /tipitaka/18Ud/6/6.9
ref: 266860
breadcrumbs:
  - name: Home
    link: /
  - name: 18Ud Udānapāḷi
    link: /tipitaka/18Ud
  - name: 6 Jaccandhavagga
    link: /tipitaka/18Ud/6
prevL: /tipitaka/18Ud/6/6.8
upL: /tipitaka/18Ud/6
nextL: /tipitaka/18Ud/6/6.10
---

# 6.9 Upātidhāvantisutta

### Jaccandhavagga

### Upātidhāvantisutta

(59.)

587. Evaṃ me sutaṃ—  ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena bhagavā rattandhakāratimisāyaṃ abbhokāse nisinno hoti telappadīpesu jhāyamānesu.

588. Tena kho pana samayena sambahulā adhipātakā tesu telappadīpesu āpātaparipātaṃ anayaṃ āpajjanti, byasanaṃ āpajjanti, anayabyasanaṃ āpajjanti. Addasā kho bhagavā te sambahule adhipātake tesu telappadīpesu āpātaparipātaṃ anayaṃ āpajjante, byasanaṃ āpajjante, anayabyasanaṃ āpajjante.

589. Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi—

590. _“Upātidhāvanti na sāramenti,_  
_Navaṃ navaṃ bandhanaṃ brūhayanti;_  
_Patanti pajjotamivādhipātakā,_  
_Diṭṭhe sute itiheke niviṭṭhā”ti. (71)_  


===

591. Navamaṃ.




