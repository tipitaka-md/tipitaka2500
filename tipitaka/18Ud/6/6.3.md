---
title: 6.3 Paccavekkhaṇasutta
path: /tipitaka/18Ud/6/6.3
ref: 266854
breadcrumbs:
  - name: Home
    link: /
  - name: 18Ud Udānapāḷi
    link: /tipitaka/18Ud
  - name: 6 Jaccandhavagga
    link: /tipitaka/18Ud/6
prevL: /tipitaka/18Ud/6/6.2
upL: /tipitaka/18Ud/6
nextL: /tipitaka/18Ud/6/6.4
---

# 6.3 Paccavekkhaṇasutta

### Jaccandhavagga

### Paccavekkhaṇasutta

(53.)

486. Evaṃ me sutaṃ—  ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena bhagavā attano aneke pāpake akusale dhamme pahīne paccavekkhamāno nisinno hoti, aneke ca kusale dhamme bhāvanāpāripūriṃ gate.

487. Atha kho bhagavā attano aneke pāpake akusale dhamme pahīne viditvā aneke ca kusale dhamme bhāvanāpāripūriṃ gate tāyaṃ velāyaṃ imaṃ udānaṃ udānesi—

488. _“Ahu pubbe tadā nāhu,_  
_nāhu pubbe tadā ahu;_  
_Na cāhu na ca bhavissati,_  
_na cetarahi vijjatī”ti. (64)_  


===

489. Tatiyaṃ.




