
[Home](/) / [18Ud Udānapāḷi](../../18Ud.md) / [6 Jaccandhavagga](../6.md)

# 6.10 Uppajjantisutta

* Jaccandhavagga

* Uppajjantisutta

(60.)

592\. Evaṃ me sutaṃ—  ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Atha kho āyasmā ānando yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho āyasmā ānando bhagavantaṃ etadavoca—

593\. “Yāvakīvañca, bhante, tathāgatā loke nuppajjanti arahanto sammāsambuddhā tāva aññatitthiyā paribbājakā sakkatā honti garukatā mānitā pūjitā apacitā lābhino cīvarapiṇḍapātasenāsanagilānapaccayabhesajjaparikkhārānaṃ. Yato ca kho, bhante, tathāgatā loke uppajjanti arahanto sammāsambuddhā atha aññatitthiyā paribbājakā asakkatā honti agarukatā amānitā apūjitā anapacitā na lābhino cīvarapiṇḍapātasenāsanagilānapaccayabhesajjaparikkhārānaṃ. Bhagavāyeva dāni, bhante, sakkato hoti garukato mānito pūjito apacito lābhī cīvarapiṇḍapātasenāsanagilānapaccayabhesajjaparikkhārānaṃ, bhikkhusaṃgho cā”ti.

594\. “Evametaṃ, ānanda, yāvakīvañca, ānanda, tathāgatā loke nuppajjanti arahanto sammāsambuddhā tāva aññatitthiyā paribbājakā sakkatā honti garukatā mānitā pūjitā apacitā lābhino cīvarapiṇḍapātasenāsanagilānapaccayabhesajjaparikkhārānaṃ. Yato ca kho, ānanda, tathāgatā loke uppajjanti arahanto sammāsambuddhā atha aññatitthiyā paribbājakā asakkatā honti agarukatā amānitā apūjitā anapacitā na lābhino cīvarapiṇḍapātasenāsanagilānapaccayabhesajjaparikkhārānaṃ. Tathāgatova dāni sakkato hoti garukato mānito pūjito apacito lābhī cīvarapiṇḍapātasenāsanagilānapaccayabhesajjaparikkhārānaṃ, bhikkhusaṃgho cā”ti.

595\. Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi—

596\. _“Obhāsati tāva so kimi,_  
_Yāva na unnamate pabhaṅkaro;_  
_Sa verocanamhi uggate,_  
_Hatappabho hoti na cāpi bhāsati. (72)_  


597\. _Evaṃ obhāsitameva takkikānaṃ,_  
_Yāva sammāsambuddhā loke nuppajjanti;_  
_Na takkikā sujjhanti na cāpi sāvakā,_  
_Duddiṭṭhī na dukkhā pamuccare”ti. (73)_  


---

598\. Dasamaṃ.



---

599\. Tassuddānaṃ



600\. _Āyujaṭilavekkhaṇā,_  
_tayo titthiyā subhūti;_  
_Gaṇikā upāti navamo,_  
_uppajjanti ca te dasāti._  


---

601\. Jaccandhavaggo chaṭṭho.



[Go to previous page (6.9 Upātidhāvantisutta)](6.9.md) / [Go to parent page (6 Jaccandhavagga)](../6.md) / [Go to next page (7 Cūḷavagga)](../7.md)


