
[Home](/) / [18Ud Udānapāḷi](../../18Ud.md) / [6 Jaccandhavagga](../6.md)

# 𑁬𑁇𑁪 𑀧𑀞𑀫𑀦𑀸𑀦𑀸𑀢𑀺𑀢𑁆𑀣𑀺𑀬𑀲𑀼𑀢𑁆𑀢

### 𑀚𑀘𑁆𑀘𑀦𑁆𑀥𑀯𑀕𑁆𑀕

### 𑀧𑀞𑀫𑀦𑀸𑀦𑀸𑀢𑀺𑀢𑁆𑀣𑀺𑀬𑀲𑀼𑀢𑁆𑀢

(54.)

490\. 𑀏𑀯𑀁 𑀫𑁂 𑀲𑀼𑀢𑀁—  𑀏𑀓𑀁 𑀲𑀫𑀬𑀁 𑀪𑀕𑀯𑀸 𑀲𑀸𑀯𑀢𑁆𑀣𑀺𑀬𑀁 𑀯𑀺𑀳𑀭𑀢𑀺 𑀚𑁂𑀢𑀯𑀦𑁂 𑀅𑀦𑀸𑀣𑀧𑀺𑀡𑁆𑀟𑀺𑀓𑀲𑁆𑀲 𑀆𑀭𑀸𑀫𑁂𑁇 𑀢𑁂𑀦 𑀔𑁄 𑀧𑀦 𑀲𑀫𑀬𑁂𑀦 𑀲𑀫𑁆𑀩𑀳𑀼𑀮𑀸 𑀦𑀸𑀦𑀸𑀢𑀺𑀢𑁆𑀣𑀺𑀬𑀲𑀫𑀡𑀩𑁆𑀭𑀸𑀳𑁆𑀫𑀡𑀧𑀭𑀺𑀩𑁆𑀩𑀸𑀚𑀓𑀸 𑀲𑀸𑀯𑀢𑁆𑀣𑀺𑀬𑀁 𑀧𑀝𑀺𑀯𑀲𑀦𑁆𑀢𑀺 𑀦𑀸𑀦𑀸𑀤𑀺𑀝𑁆𑀞𑀺𑀓𑀸 𑀦𑀸𑀦𑀸𑀔𑀦𑁆𑀢𑀺𑀓𑀸 𑀦𑀸𑀦𑀸𑀭𑀼𑀘𑀺𑀓𑀸 𑀦𑀸𑀦𑀸𑀤𑀺𑀝𑁆𑀞𑀺𑀦𑀺𑀲𑁆𑀲𑀬𑀦𑀺𑀲𑁆𑀲𑀺𑀢𑀸𑁇

491\. 𑀲𑀦𑁆𑀢𑁂𑀓𑁂 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 𑀏𑀯𑀁𑀯𑀸𑀤𑀺𑀦𑁄 𑀏𑀯𑀁𑀤𑀺𑀝𑁆𑀞𑀺𑀦𑁄—  “𑀲𑀲𑁆𑀲𑀢𑁄 𑀮𑁄𑀓𑁄, 𑀇𑀤𑀫𑁂𑀯 𑀲𑀘𑁆𑀘𑀁 𑀫𑁄𑀖𑀫𑀜𑁆𑀜𑀦𑁆”𑀢𑀺𑁇 (𑁧)

492\. 𑀲𑀦𑁆𑀢𑀺 𑀧𑀦𑁂𑀓𑁂 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 𑀏𑀯𑀁𑀯𑀸𑀤𑀺𑀦𑁄 𑀏𑀯𑀁𑀤𑀺𑀝𑁆𑀞𑀺𑀦𑁄—  “𑀅𑀲𑀲𑁆𑀲𑀢𑁄 𑀮𑁄𑀓𑁄, 𑀇𑀤𑀫𑁂𑀯 𑀲𑀘𑁆𑀘𑀁 𑀫𑁄𑀖𑀫𑀜𑁆𑀜𑀦𑁆”𑀢𑀺𑁇 (𑁨)

493\. 𑀲𑀦𑁆𑀢𑁂𑀓𑁂 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 𑀏𑀯𑀁𑀯𑀸𑀤𑀺𑀦𑁄 𑀏𑀯𑀁𑀤𑀺𑀝𑁆𑀞𑀺𑀦𑁄—  “𑀅𑀦𑁆𑀢𑀯𑀸 𑀮𑁄𑀓𑁄, 𑀇𑀤𑀫𑁂𑀯 𑀲𑀘𑁆𑀘𑀁 𑀫𑁄𑀖𑀫𑀜𑁆𑀜𑀦𑁆”𑀢𑀺𑁇 (𑁩)

494\. 𑀲𑀦𑁆𑀢𑀺 𑀧𑀦𑁂𑀓𑁂 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 𑀏𑀯𑀁𑀯𑀸𑀤𑀺𑀦𑁄 𑀏𑀯𑀁𑀤𑀺𑀝𑁆𑀞𑀺𑀦𑁄—  “𑀅𑀦𑀦𑁆𑀢𑀯𑀸 𑀮𑁄𑀓𑁄, 𑀇𑀤𑀫𑁂𑀯 𑀲𑀘𑁆𑀘𑀁 𑀫𑁄𑀖𑀫𑀜𑁆𑀜𑀦𑁆”𑀢𑀺𑁇 (𑁪)

495\. 𑀲𑀦𑁆𑀢𑁂𑀓𑁂 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 𑀏𑀯𑀁𑀯𑀸𑀤𑀺𑀦𑁄 𑀏𑀯𑀁𑀤𑀺𑀝𑁆𑀞𑀺𑀦𑁄—  “𑀢𑀁 𑀚𑀻𑀯𑀁 𑀢𑀁 𑀲𑀭𑀻𑀭𑀁, 𑀇𑀤𑀫𑁂𑀯 𑀲𑀘𑁆𑀘𑀁 𑀫𑁄𑀖𑀫𑀜𑁆𑀜𑀦𑁆”𑀢𑀺𑁇 (𑁫)

496\. 𑀲𑀦𑁆𑀢𑀺 𑀧𑀦𑁂𑀓𑁂 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 𑀏𑀯𑀁𑀯𑀸𑀤𑀺𑀦𑁄 𑀏𑀯𑀁𑀤𑀺𑀝𑁆𑀞𑀺𑀦𑁄—  “𑀅𑀜𑁆𑀜𑀁 𑀚𑀻𑀯𑀁 𑀅𑀜𑁆𑀜𑀁 𑀲𑀭𑀻𑀭𑀁, 𑀇𑀤𑀫𑁂𑀯 𑀲𑀘𑁆𑀘𑀁 𑀫𑁄𑀖𑀫𑀜𑁆𑀜𑀦𑁆”𑀢𑀺𑁇 (𑁬)

497\. 𑀲𑀦𑁆𑀢𑁂𑀓𑁂 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 𑀏𑀯𑀁𑀯𑀸𑀤𑀺𑀦𑁄 𑀏𑀯𑀁𑀤𑀺𑀝𑁆𑀞𑀺𑀦𑁄—  “𑀳𑁄𑀢𑀺 𑀢𑀣𑀸𑀕𑀢𑁄 𑀧𑀭𑀁 𑀫𑀭𑀡𑀸, 𑀇𑀤𑀫𑁂𑀯 𑀲𑀘𑁆𑀘𑀁 𑀫𑁄𑀖𑀫𑀜𑁆𑀜𑀦𑁆”𑀢𑀺𑁇 (𑁭)

498\. 𑀲𑀦𑁆𑀢𑀺 𑀧𑀦𑁂𑀓𑁂 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 𑀏𑀯𑀁𑀯𑀸𑀤𑀺𑀦𑁄 𑀏𑀯𑀁𑀤𑀺𑀝𑁆𑀞𑀺𑀦𑁄—  “𑀦 𑀳𑁄𑀢𑀺 𑀢𑀣𑀸𑀕𑀢𑁄 𑀧𑀭𑀁 𑀫𑀭𑀡𑀸, 𑀇𑀤𑀫𑁂𑀯 𑀲𑀘𑁆𑀘𑀁 𑀫𑁄𑀖𑀫𑀜𑁆𑀜𑀦𑁆”𑀢𑀺𑁇 (𑁮)

499\. 𑀲𑀦𑁆𑀢𑁂𑀓𑁂 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 𑀏𑀯𑀁𑀯𑀸𑀤𑀺𑀦𑁄 𑀏𑀯𑀁𑀤𑀺𑀝𑁆𑀞𑀺𑀦𑁄—  “𑀳𑁄𑀢𑀺 𑀘 𑀦 𑀘 𑀳𑁄𑀢𑀺 𑀢𑀣𑀸𑀕𑀢𑁄 𑀧𑀭𑀁 𑀫𑀭𑀡𑀸, 𑀇𑀤𑀫𑁂𑀯 𑀲𑀘𑁆𑀘𑀁 𑀫𑁄𑀖𑀫𑀜𑁆𑀜𑀦𑁆”𑀢𑀺𑁇 (𑁯)

500\. 𑀲𑀦𑁆𑀢𑀺 𑀧𑀦𑁂𑀓𑁂 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 𑀏𑀯𑀁𑀯𑀸𑀤𑀺𑀦𑁄 𑀏𑀯𑀁𑀤𑀺𑀝𑁆𑀞𑀺𑀦𑁄—  “𑀦𑁂𑀯 𑀳𑁄𑀢𑀺 𑀦 𑀦 𑀳𑁄𑀢𑀺 𑀢𑀣𑀸𑀕𑀢𑁄 𑀧𑀭𑀁 𑀫𑀭𑀡𑀸, 𑀇𑀤𑀫𑁂𑀯 𑀲𑀘𑁆𑀘𑀁 𑀫𑁄𑀖𑀫𑀜𑁆𑀜𑀦𑁆”𑀢𑀺𑁇 (𑁧𑁦)

501\. 𑀢𑁂 𑀪𑀡𑁆𑀟𑀦𑀚𑀸𑀢𑀸 𑀓𑀮𑀳𑀚𑀸𑀢𑀸 𑀯𑀺𑀯𑀸𑀤𑀸𑀧𑀦𑁆𑀦𑀸 𑀅𑀜𑁆𑀜𑀫𑀜𑁆𑀜𑀁 𑀫𑀼𑀔𑀲𑀢𑁆𑀢𑀻𑀳𑀺 𑀯𑀺𑀢𑀼𑀤𑀦𑁆𑀢𑀸 𑀯𑀺𑀳𑀭𑀦𑁆𑀢𑀺—  “𑀏𑀤𑀺𑀲𑁄 𑀥𑀫𑁆𑀫𑁄, 𑀦𑁂𑀤𑀺𑀲𑁄 𑀥𑀫𑁆𑀫𑁄; 𑀦𑁂𑀤𑀺𑀲𑁄 𑀥𑀫𑁆𑀫𑁄, 𑀏𑀤𑀺𑀲𑁄 𑀥𑀫𑁆𑀫𑁄”𑀢𑀺𑁇

502\. 𑀅𑀣 𑀔𑁄 𑀲𑀫𑁆𑀩𑀳𑀼𑀮𑀸 𑀪𑀺𑀓𑁆𑀔𑀽 𑀧𑀼𑀩𑁆𑀩𑀡𑁆𑀳𑀲𑀫𑀬𑀁 𑀦𑀺𑀯𑀸𑀲𑁂𑀢𑁆𑀯𑀸 𑀧𑀢𑁆𑀢𑀘𑀻𑀯𑀭𑀫𑀸𑀤𑀸𑀬 𑀲𑀸𑀯𑀢𑁆𑀣𑀺𑀁 𑀧𑀺𑀡𑁆𑀟𑀸𑀬 𑀧𑀸𑀯𑀺𑀲𑀺𑀁𑀲𑀼𑁇 𑀲𑀸𑀯𑀢𑁆𑀣𑀺𑀬𑀁 𑀧𑀺𑀡𑁆𑀟𑀸𑀬 𑀘𑀭𑀺𑀢𑁆𑀯𑀸 𑀧𑀘𑁆𑀙𑀸𑀪𑀢𑁆𑀢𑀁 𑀧𑀺𑀡𑁆𑀟𑀧𑀸𑀢𑀧𑀝𑀺𑀓𑁆𑀓𑀦𑁆𑀢𑀸 𑀬𑁂𑀦 𑀪𑀕𑀯𑀸 𑀢𑁂𑀦𑀼𑀧𑀲𑀗𑁆𑀓𑀫𑀺𑀁𑀲𑀼; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀪𑀕𑀯𑀦𑁆𑀢𑀁 𑀅𑀪𑀺𑀯𑀸𑀤𑁂𑀢𑁆𑀯𑀸 𑀏𑀓𑀫𑀦𑁆𑀢𑀁 𑀦𑀺𑀲𑀻𑀤𑀺𑀁𑀲𑀼𑁇 𑀏𑀓𑀫𑀦𑁆𑀢𑀁 𑀦𑀺𑀲𑀺𑀦𑁆𑀦𑀸 𑀔𑁄 𑀢𑁂 𑀪𑀺𑀓𑁆𑀔𑀽 𑀪𑀕𑀯𑀦𑁆𑀢𑀁 𑀏𑀢𑀤𑀯𑁄𑀘𑀼𑀁—

503\. “𑀇𑀥, 𑀪𑀦𑁆𑀢𑁂, 𑀲𑀫𑁆𑀩𑀳𑀼𑀮𑀸 𑀦𑀸𑀦𑀸𑀢𑀺𑀢𑁆𑀣𑀺𑀬𑀲𑀫𑀡𑀩𑁆𑀭𑀸𑀳𑁆𑀫𑀡𑀧𑀭𑀺𑀩𑁆𑀩𑀸𑀚𑀓𑀸 𑀲𑀸𑀯𑀢𑁆𑀣𑀺𑀬𑀁 𑀧𑀝𑀺𑀯𑀲𑀦𑁆𑀢𑀺 𑀦𑀸𑀦𑀸𑀤𑀺𑀝𑁆𑀞𑀺𑀓𑀸 𑀦𑀸𑀦𑀸𑀔𑀦𑁆𑀢𑀺𑀓𑀸 𑀦𑀸𑀦𑀸𑀭𑀼𑀘𑀺𑀓𑀸 𑀦𑀸𑀦𑀸𑀤𑀺𑀝𑁆𑀞𑀺𑀦𑀺𑀲𑁆𑀲𑀬𑀦𑀺𑀲𑁆𑀲𑀺𑀢𑀸—

504\. 𑀲𑀦𑁆𑀢𑁂𑀓𑁂 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 𑀏𑀯𑀁𑀯𑀸𑀤𑀺𑀦𑁄 𑀏𑀯𑀁𑀤𑀺𑀝𑁆𑀞𑀺𑀦𑁄—  ‘𑀲𑀲𑁆𑀲𑀢𑁄 𑀮𑁄𑀓𑁄, 𑀇𑀤𑀫𑁂𑀯 𑀲𑀘𑁆𑀘𑀁 𑀫𑁄𑀖𑀫𑀜𑁆𑀜𑀦𑁆’𑀢𑀺…𑀧𑁂…  𑀢𑁂 𑀪𑀡𑁆𑀟𑀦𑀚𑀸𑀢𑀸 𑀓𑀮𑀳𑀚𑀸𑀢𑀸 𑀯𑀺𑀯𑀸𑀤𑀸𑀧𑀦𑁆𑀦𑀸 𑀅𑀜𑁆𑀜𑀫𑀜𑁆𑀜𑀁 𑀫𑀼𑀔𑀲𑀢𑁆𑀢𑀻𑀳𑀺 𑀯𑀺𑀢𑀼𑀤𑀦𑁆𑀢𑀸 𑀯𑀺𑀳𑀭𑀦𑁆𑀢𑀺—  ‘𑀏𑀤𑀺𑀲𑁄 𑀥𑀫𑁆𑀫𑁄, 𑀦𑁂𑀤𑀺𑀲𑁄 𑀥𑀫𑁆𑀫𑁄; 𑀦𑁂𑀤𑀺𑀲𑁄 𑀥𑀫𑁆𑀫𑁄, 𑀏𑀤𑀺𑀲𑁄 𑀥𑀫𑁆𑀫𑁄’”𑀢𑀺𑁇

505\. “𑀅𑀜𑁆𑀜𑀢𑀺𑀢𑁆𑀣𑀺𑀬𑀸, 𑀪𑀺𑀓𑁆𑀔𑀯𑁂, 𑀧𑀭𑀺𑀩𑁆𑀩𑀸𑀚𑀓𑀸 𑀅𑀦𑁆𑀥𑀸 𑀅𑀘𑀓𑁆𑀔𑀼𑀓𑀸; 𑀅𑀢𑁆𑀣𑀁 𑀦 𑀚𑀸𑀦𑀦𑁆𑀢𑀺, 𑀅𑀦𑀢𑁆𑀣𑀁 𑀦 𑀚𑀸𑀦𑀦𑁆𑀢𑀺, 𑀥𑀫𑁆𑀫𑀁 𑀦 𑀚𑀸𑀦𑀦𑁆𑀢𑀺, 𑀅𑀥𑀫𑁆𑀫𑀁 𑀦 𑀚𑀸𑀦𑀦𑁆𑀢𑀺𑁇 𑀢𑁂 𑀅𑀢𑁆𑀣𑀁 𑀅𑀚𑀸𑀦𑀦𑁆𑀢𑀸 𑀅𑀦𑀢𑁆𑀣𑀁 𑀅𑀚𑀸𑀦𑀦𑁆𑀢𑀸 𑀥𑀫𑁆𑀫𑀁 𑀅𑀚𑀸𑀦𑀦𑁆𑀢𑀸 𑀅𑀥𑀫𑁆𑀫𑀁 𑀅𑀚𑀸𑀦𑀦𑁆𑀢𑀸 𑀪𑀡𑁆𑀟𑀦𑀚𑀸𑀢𑀸 𑀓𑀮𑀳𑀚𑀸𑀢𑀸 𑀯𑀺𑀯𑀸𑀤𑀸𑀧𑀦𑁆𑀦𑀸 𑀅𑀜𑁆𑀜𑀫𑀜𑁆𑀜𑀁 𑀫𑀼𑀔𑀲𑀢𑁆𑀢𑀻𑀳𑀺 𑀯𑀺𑀢𑀼𑀤𑀦𑁆𑀢𑀸 𑀯𑀺𑀳𑀭𑀦𑁆𑀢𑀺—  ‘𑀏𑀤𑀺𑀲𑁄 𑀥𑀫𑁆𑀫𑁄, 𑀦𑁂𑀤𑀺𑀲𑁄 𑀥𑀫𑁆𑀫𑁄; 𑀦𑁂𑀤𑀺𑀲𑁄 𑀥𑀫𑁆𑀫𑁄, 𑀏𑀤𑀺𑀲𑁄 𑀥𑀫𑁆𑀫𑁄’𑀢𑀺𑁇

506\. 𑀪𑀽𑀢𑀧𑀼𑀩𑁆𑀩𑀁, 𑀪𑀺𑀓𑁆𑀔𑀯𑁂, 𑀇𑀫𑀺𑀲𑁆𑀲𑀸𑀬𑁂𑀯 𑀲𑀸𑀯𑀢𑁆𑀣𑀺𑀬𑀸 𑀅𑀜𑁆𑀜𑀢𑀭𑁄 𑀭𑀸𑀚𑀸 𑀅𑀳𑁄𑀲𑀺𑁇 𑀅𑀣 𑀔𑁄, 𑀪𑀺𑀓𑁆𑀔𑀯𑁂, 𑀲𑁄 𑀭𑀸𑀚𑀸 𑀅𑀜𑁆𑀜𑀢𑀭𑀁 𑀧𑀼𑀭𑀺𑀲𑀁 𑀆𑀫𑀦𑁆𑀢𑁂𑀲𑀺—  ‘𑀏𑀳𑀺 𑀢𑁆𑀯𑀁, 𑀅𑀫𑁆𑀪𑁄 𑀧𑀼𑀭𑀺𑀲, 𑀬𑀸𑀯𑀢𑀓𑀸 𑀲𑀸𑀯𑀢𑁆𑀣𑀺𑀬𑀸 𑀚𑀘𑁆𑀘𑀦𑁆𑀥𑀸 𑀢𑁂 𑀲𑀩𑁆𑀩𑁂 𑀏𑀓𑀚𑁆𑀛𑀁 𑀲𑀦𑁆𑀦𑀺𑀧𑀸𑀢𑁂𑀳𑀻’𑀢𑀺𑁇 ‘𑀏𑀯𑀁, 𑀤𑁂𑀯𑀸’𑀢𑀺 𑀔𑁄, 𑀪𑀺𑀓𑁆𑀔𑀯𑁂, 𑀲𑁄 𑀧𑀼𑀭𑀺𑀲𑁄 𑀢𑀲𑁆𑀲 𑀭𑀜𑁆𑀜𑁄 𑀧𑀝𑀺𑀲𑁆𑀲𑀼𑀢𑁆𑀯𑀸 𑀬𑀸𑀯𑀢𑀓𑀸 𑀲𑀸𑀯𑀢𑁆𑀣𑀺𑀬𑀸 𑀚𑀘𑁆𑀘𑀦𑁆𑀥𑀸 𑀢𑁂 𑀲𑀩𑁆𑀩𑁂 𑀕𑀳𑁂𑀢𑁆𑀯𑀸 𑀬𑁂𑀦 𑀲𑁄 𑀭𑀸𑀚𑀸 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀢𑀁 𑀭𑀸𑀚𑀸𑀦𑀁 𑀏𑀢𑀤𑀯𑁄𑀘—  ‘𑀲𑀦𑁆𑀦𑀺𑀧𑀸𑀢𑀺𑀢𑀸 𑀔𑁄 𑀢𑁂, 𑀤𑁂𑀯, 𑀬𑀸𑀯𑀢𑀓𑀸 𑀲𑀸𑀯𑀢𑁆𑀣𑀺𑀬𑀸 𑀚𑀘𑁆𑀘𑀦𑁆𑀥𑀸’𑀢𑀺𑁇 ‘𑀢𑁂𑀦 𑀳𑀺, 𑀪𑀡𑁂, 𑀚𑀘𑁆𑀘𑀦𑁆𑀥𑀸𑀦𑀁 𑀳𑀢𑁆𑀣𑀺𑀁 𑀤𑀲𑁆𑀲𑁂𑀳𑀻’𑀢𑀺𑁇 ‘𑀏𑀯𑀁, 𑀤𑁂𑀯𑀸’𑀢𑀺 𑀔𑁄, 𑀪𑀺𑀓𑁆𑀔𑀯𑁂, 𑀲𑁄 𑀧𑀼𑀭𑀺𑀲𑁄 𑀢𑀲𑁆𑀲 𑀭𑀜𑁆𑀜𑁄 𑀧𑀝𑀺𑀲𑁆𑀲𑀼𑀢𑁆𑀯𑀸 𑀚𑀘𑁆𑀘𑀦𑁆𑀥𑀸𑀦𑀁 𑀳𑀢𑁆𑀣𑀺𑀁 𑀤𑀲𑁆𑀲𑁂𑀲𑀺—

507\. 𑀏𑀓𑀘𑁆𑀘𑀸𑀦𑀁 𑀚𑀘𑁆𑀘𑀦𑁆𑀥𑀸𑀦𑀁 𑀳𑀢𑁆𑀣𑀺𑀲𑁆𑀲 𑀲𑀻𑀲𑀁 𑀤𑀲𑁆𑀲𑁂𑀲𑀺—  ‘𑀏𑀤𑀺𑀲𑁄, 𑀚𑀘𑁆𑀘𑀦𑁆𑀥𑀸, 𑀳𑀢𑁆𑀣𑀻’𑀢𑀺𑁇 𑀏𑀓𑀘𑁆𑀘𑀸𑀦𑀁 𑀚𑀘𑁆𑀘𑀦𑁆𑀥𑀸𑀦𑀁 𑀳𑀢𑁆𑀣𑀺𑀲𑁆𑀲 𑀓𑀡𑁆𑀡𑀁 𑀤𑀲𑁆𑀲𑁂𑀲𑀺—  ‘𑀏𑀤𑀺𑀲𑁄, 𑀚𑀘𑁆𑀘𑀦𑁆𑀥𑀸, 𑀳𑀢𑁆𑀣𑀻’𑀢𑀺𑁇 𑀏𑀓𑀘𑁆𑀘𑀸𑀦𑀁 𑀚𑀘𑁆𑀘𑀦𑁆𑀥𑀸𑀦𑀁 𑀳𑀢𑁆𑀣𑀺𑀲𑁆𑀲 𑀤𑀦𑁆𑀢𑀁 𑀤𑀲𑁆𑀲𑁂𑀲𑀺—  ‘𑀏𑀤𑀺𑀲𑁄, 𑀚𑀘𑁆𑀘𑀦𑁆𑀥𑀸, 𑀳𑀢𑁆𑀣𑀻’𑀢𑀺𑁇 𑀏𑀓𑀘𑁆𑀘𑀸𑀦𑀁 𑀚𑀘𑁆𑀘𑀦𑁆𑀥𑀸𑀦𑀁 𑀳𑀢𑁆𑀣𑀺𑀲𑁆𑀲 𑀲𑁄𑀡𑁆𑀟𑀁 𑀤𑀲𑁆𑀲𑁂𑀲𑀺—  ‘𑀏𑀤𑀺𑀲𑁄, 𑀚𑀘𑁆𑀘𑀦𑁆𑀥𑀸, 𑀳𑀢𑁆𑀣𑀻’𑀢𑀺𑁇 𑀏𑀓𑀘𑁆𑀘𑀸𑀦𑀁 𑀚𑀘𑁆𑀘𑀦𑁆𑀥𑀸𑀦𑀁 𑀳𑀢𑁆𑀣𑀺𑀲𑁆𑀲 𑀓𑀸𑀬𑀁 𑀤𑀲𑁆𑀲𑁂𑀲𑀺—  ‘𑀏𑀤𑀺𑀲𑁄, 𑀚𑀘𑁆𑀘𑀦𑁆𑀥𑀸, 𑀳𑀢𑁆𑀣𑀻’𑀢𑀺𑁇 𑀏𑀓𑀘𑁆𑀘𑀸𑀦𑀁 𑀚𑀘𑁆𑀘𑀦𑁆𑀥𑀸𑀦𑀁 𑀳𑀢𑁆𑀣𑀺𑀲𑁆𑀲 𑀧𑀸𑀤𑀁 𑀤𑀲𑁆𑀲𑁂𑀲𑀺—  ‘𑀏𑀤𑀺𑀲𑁄, 𑀚𑀘𑁆𑀘𑀦𑁆𑀥𑀸, 𑀳𑀢𑁆𑀣𑀻’𑀢𑀺𑁇 𑀏𑀓𑀘𑁆𑀘𑀸𑀦𑀁 𑀚𑀘𑁆𑀘𑀦𑁆𑀥𑀸𑀦𑀁 𑀳𑀢𑁆𑀣𑀺𑀲𑁆𑀲 𑀲𑀢𑁆𑀣𑀺𑀁 𑀤𑀲𑁆𑀲𑁂𑀲𑀺—  ‘𑀏𑀤𑀺𑀲𑁄, 𑀚𑀘𑁆𑀘𑀦𑁆𑀥𑀸, 𑀳𑀢𑁆𑀣𑀻’𑀢𑀺𑁇 𑀏𑀓𑀘𑁆𑀘𑀸𑀦𑀁 𑀚𑀘𑁆𑀘𑀦𑁆𑀥𑀸𑀦𑀁 𑀳𑀢𑁆𑀣𑀺𑀲𑁆𑀲 𑀦𑀗𑁆𑀕𑀼𑀝𑁆𑀞𑀁 𑀤𑀲𑁆𑀲𑁂𑀲𑀺—  ‘𑀏𑀤𑀺𑀲𑁄, 𑀚𑀘𑁆𑀘𑀦𑁆𑀥𑀸, 𑀳𑀢𑁆𑀣𑀻’𑀢𑀺𑁇 𑀏𑀓𑀘𑁆𑀘𑀸𑀦𑀁 𑀚𑀘𑁆𑀘𑀦𑁆𑀥𑀸𑀦𑀁 𑀳𑀢𑁆𑀣𑀺𑀲𑁆𑀲 𑀯𑀸𑀮𑀥𑀺𑀁 𑀤𑀲𑁆𑀲𑁂𑀲𑀺—  ‘𑀏𑀤𑀺𑀲𑁄, 𑀚𑀘𑁆𑀘𑀦𑁆𑀥𑀸, 𑀳𑀢𑁆𑀣𑀻’𑀢𑀺𑁇

508\. 𑀅𑀣 𑀔𑁄, 𑀪𑀺𑀓𑁆𑀔𑀯𑁂, 𑀲𑁄 𑀧𑀼𑀭𑀺𑀲𑁄 𑀚𑀘𑁆𑀘𑀦𑁆𑀥𑀸𑀦𑀁 𑀳𑀢𑁆𑀣𑀺𑀁 𑀤𑀲𑁆𑀲𑁂𑀢𑁆𑀯𑀸 𑀬𑁂𑀦 𑀲𑁄 𑀭𑀸𑀚𑀸 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀢𑀁 𑀭𑀸𑀚𑀸𑀦𑀁 𑀏𑀢𑀤𑀯𑁄𑀘—  ‘𑀤𑀺𑀝𑁆𑀞𑁄 𑀔𑁄 𑀢𑁂𑀳𑀺, 𑀤𑁂𑀯, 𑀚𑀘𑁆𑀘𑀦𑁆𑀥𑁂𑀳𑀺 𑀳𑀢𑁆𑀣𑀻; 𑀬𑀲𑁆𑀲𑀤𑀸𑀦𑀺 𑀓𑀸𑀮𑀁 𑀫𑀜𑁆𑀜𑀲𑀻’𑀢𑀺𑁇

509\. 𑀅𑀣 𑀔𑁄, 𑀪𑀺𑀓𑁆𑀔𑀯𑁂, 𑀲𑁄 𑀭𑀸𑀚𑀸 𑀬𑁂𑀦 𑀢𑁂 𑀚𑀘𑁆𑀘𑀦𑁆𑀥𑀸 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀢𑁂 𑀚𑀘𑁆𑀘𑀦𑁆𑀥𑁂 𑀏𑀢𑀤𑀯𑁄𑀘—  ‘𑀤𑀺𑀝𑁆𑀞𑁄 𑀯𑁄, 𑀚𑀘𑁆𑀘𑀦𑁆𑀥𑀸, 𑀳𑀢𑁆𑀣𑀻’𑀢𑀺? ‘𑀏𑀯𑀁, 𑀤𑁂𑀯, 𑀤𑀺𑀝𑁆𑀞𑁄 𑀦𑁄 𑀳𑀢𑁆𑀣𑀻’𑀢𑀺𑁇 ‘𑀯𑀤𑁂𑀣, 𑀚𑀘𑁆𑀘𑀦𑁆𑀥𑀸, 𑀓𑀻𑀤𑀺𑀲𑁄 𑀳𑀢𑁆𑀣𑀻’𑀢𑀺?

510\. 𑀬𑁂𑀳𑀺, 𑀪𑀺𑀓𑁆𑀔𑀯𑁂, 𑀚𑀘𑁆𑀘𑀦𑁆𑀥𑁂𑀳𑀺 𑀳𑀢𑁆𑀣𑀺𑀲𑁆𑀲 𑀲𑀻𑀲𑀁 𑀤𑀺𑀝𑁆𑀞𑀁 𑀅𑀳𑁄𑀲𑀺, 𑀢𑁂 𑀏𑀯𑀫𑀸𑀳𑀁𑀲𑀼—  ‘𑀏𑀤𑀺𑀲𑁄, 𑀤𑁂𑀯, 𑀳𑀢𑁆𑀣𑀻 𑀲𑁂𑀬𑁆𑀬𑀣𑀸𑀧𑀺 𑀓𑀼𑀫𑁆𑀪𑁄’𑀢𑀺𑁇

511\. 𑀬𑁂𑀳𑀺, 𑀪𑀺𑀓𑁆𑀔𑀯𑁂, 𑀚𑀘𑁆𑀘𑀦𑁆𑀥𑁂𑀳𑀺 𑀳𑀢𑁆𑀣𑀺𑀲𑁆𑀲 𑀓𑀡𑁆𑀡𑁄 𑀤𑀺𑀝𑁆𑀞𑁄 𑀅𑀳𑁄𑀲𑀺, 𑀢𑁂 𑀏𑀯𑀫𑀸𑀳𑀁𑀲𑀼—  ‘𑀏𑀤𑀺𑀲𑁄, 𑀤𑁂𑀯, 𑀳𑀢𑁆𑀣𑀻 𑀲𑁂𑀬𑁆𑀬𑀣𑀸𑀧𑀺 𑀲𑀼𑀧𑁆𑀧𑁄’𑀢𑀺𑁇

512\. 𑀬𑁂𑀳𑀺, 𑀪𑀺𑀓𑁆𑀔𑀯𑁂, 𑀚𑀘𑁆𑀘𑀦𑁆𑀥𑁂𑀳𑀺 𑀳𑀢𑁆𑀣𑀺𑀲𑁆𑀲 𑀤𑀦𑁆𑀢𑁄 𑀤𑀺𑀝𑁆𑀞𑁄 𑀅𑀳𑁄𑀲𑀺, 𑀢𑁂 𑀏𑀯𑀫𑀸𑀳𑀁𑀲𑀼—  ‘𑀏𑀤𑀺𑀲𑁄, 𑀤𑁂𑀯, 𑀳𑀢𑁆𑀣𑀻 𑀲𑁂𑀬𑁆𑀬𑀣𑀸𑀧𑀺 𑀔𑀻𑀮𑁄’𑀢𑀺𑁇

513\. 𑀬𑁂𑀳𑀺, 𑀪𑀺𑀓𑁆𑀔𑀯𑁂, 𑀚𑀘𑁆𑀘𑀦𑁆𑀥𑁂𑀳𑀺 𑀳𑀢𑁆𑀣𑀺𑀲𑁆𑀲 𑀲𑁄𑀡𑁆𑀟𑁄 𑀤𑀺𑀝𑁆𑀞𑁄 𑀅𑀳𑁄𑀲𑀺, 𑀢𑁂 𑀏𑀯𑀫𑀸𑀳𑀁𑀲𑀼—  ‘𑀏𑀤𑀺𑀲𑁄, 𑀤𑁂𑀯, 𑀳𑀢𑁆𑀣𑀻 𑀲𑁂𑀬𑁆𑀬𑀣𑀸𑀧𑀺 𑀦𑀗𑁆𑀕𑀮𑀻𑀲𑀸’𑀢𑀺𑁇

514\. 𑀬𑁂𑀳𑀺, 𑀪𑀺𑀓𑁆𑀔𑀯𑁂, 𑀚𑀘𑁆𑀘𑀦𑁆𑀥𑁂𑀳𑀺 𑀳𑀢𑁆𑀣𑀺𑀲𑁆𑀲 𑀓𑀸𑀬𑁄 𑀤𑀺𑀝𑁆𑀞𑁄 𑀅𑀳𑁄𑀲𑀺, 𑀢𑁂 𑀏𑀯𑀫𑀸𑀳𑀁𑀲𑀼—  ‘𑀏𑀤𑀺𑀲𑁄, 𑀤𑁂𑀯, 𑀳𑀢𑁆𑀣𑀻 𑀲𑁂𑀬𑁆𑀬𑀣𑀸𑀧𑀺 𑀓𑁄𑀝𑁆𑀞𑁄’𑀢𑀺𑁇

515\. 𑀬𑁂𑀳𑀺, 𑀪𑀺𑀓𑁆𑀔𑀯𑁂, 𑀚𑀘𑁆𑀘𑀦𑁆𑀥𑁂𑀳𑀺 𑀳𑀢𑁆𑀣𑀺𑀲𑁆𑀲 𑀧𑀸𑀤𑁄 𑀤𑀺𑀝𑁆𑀞𑁄 𑀅𑀳𑁄𑀲𑀺, 𑀢𑁂 𑀏𑀯𑀫𑀸𑀳𑀁𑀲𑀼—  ‘𑀏𑀤𑀺𑀲𑁄, 𑀤𑁂𑀯, 𑀳𑀢𑁆𑀣𑀻 𑀲𑁂𑀬𑁆𑀬𑀣𑀸𑀧𑀺 𑀣𑀽𑀡𑁄’𑀢𑀺𑁇

516\. 𑀬𑁂𑀳𑀺, 𑀪𑀺𑀓𑁆𑀔𑀯𑁂, 𑀚𑀘𑁆𑀘𑀦𑁆𑀥𑁂𑀳𑀺 𑀳𑀢𑁆𑀣𑀺𑀲𑁆𑀲 𑀲𑀢𑁆𑀣𑀺 𑀤𑀺𑀝𑁆𑀞𑁄 𑀅𑀳𑁄𑀲𑀺, 𑀢𑁂 𑀏𑀯𑀫𑀸𑀳𑀁𑀲𑀼—  ‘𑀏𑀤𑀺𑀲𑁄, 𑀤𑁂𑀯, 𑀳𑀢𑁆𑀣𑀻 𑀲𑁂𑀬𑁆𑀬𑀣𑀸𑀧𑀺 𑀉𑀤𑀼𑀓𑁆𑀔𑀮𑁄’𑀢𑀺𑁇

517\. 𑀬𑁂𑀳𑀺, 𑀪𑀺𑀓𑁆𑀔𑀯𑁂, 𑀚𑀘𑁆𑀘𑀦𑁆𑀥𑁂𑀳𑀺 𑀳𑀢𑁆𑀣𑀺𑀲𑁆𑀲 𑀦𑀗𑁆𑀕𑀼𑀝𑁆𑀞𑀁 𑀤𑀺𑀝𑁆𑀞𑀁 𑀅𑀳𑁄𑀲𑀺, 𑀢𑁂 𑀏𑀯𑀫𑀸𑀳𑀁𑀲𑀼—  ‘𑀏𑀤𑀺𑀲𑁄, 𑀤𑁂𑀯, 𑀳𑀢𑁆𑀣𑀻 𑀲𑁂𑀬𑁆𑀬𑀣𑀸𑀧𑀺 𑀫𑀼𑀲𑀮𑁄’𑀢𑀺𑁇

518\. 𑀬𑁂𑀳𑀺, 𑀪𑀺𑀓𑁆𑀔𑀯𑁂, 𑀚𑀘𑁆𑀘𑀦𑁆𑀥𑁂𑀳𑀺 𑀳𑀢𑁆𑀣𑀺𑀲𑁆𑀲 𑀯𑀸𑀮𑀥𑀺 𑀤𑀺𑀝𑁆𑀞𑁄 𑀅𑀳𑁄𑀲𑀺, 𑀢𑁂 𑀏𑀯𑀫𑀸𑀳𑀁𑀲𑀼—  ‘𑀏𑀤𑀺𑀲𑁄, 𑀤𑁂𑀯, 𑀳𑀢𑁆𑀣𑀻 𑀲𑁂𑀬𑁆𑀬𑀣𑀸𑀧𑀺 𑀲𑀫𑁆𑀫𑀚𑁆𑀚𑀦𑀻’𑀢𑀺𑁇

519\. 𑀢𑁂 ‘𑀏𑀤𑀺𑀲𑁄 𑀳𑀢𑁆𑀣𑀻, 𑀦𑁂𑀤𑀺𑀲𑁄 𑀳𑀢𑁆𑀣𑀻; 𑀦𑁂𑀤𑀺𑀲𑁄 𑀳𑀢𑁆𑀣𑀻, 𑀏𑀤𑀺𑀲𑁄 𑀳𑀢𑁆𑀣𑀻’𑀢𑀺 𑀅𑀜𑁆𑀜𑀫𑀜𑁆𑀜𑀁 𑀫𑀼𑀝𑁆𑀞𑀻𑀳𑀺 𑀲𑀁𑀲𑀼𑀫𑁆𑀪𑀺𑀁𑀲𑀼𑁇 𑀢𑁂𑀦 𑀘 𑀧𑀦, 𑀪𑀺𑀓𑁆𑀔𑀯𑁂, 𑀲𑁄 𑀭𑀸𑀚𑀸 𑀅𑀢𑁆𑀢𑀫𑀦𑁄 𑀅𑀳𑁄𑀲𑀺𑁇

520\. 𑀏𑀯𑀫𑁂𑀯𑀁 𑀔𑁄, 𑀪𑀺𑀓𑁆𑀔𑀯𑁂, 𑀅𑀜𑁆𑀜𑀢𑀺𑀢𑁆𑀣𑀺𑀬𑀸 𑀧𑀭𑀺𑀩𑁆𑀩𑀸𑀚𑀓𑀸 𑀅𑀦𑁆𑀥𑀸 𑀅𑀘𑀓𑁆𑀔𑀼𑀓𑀸𑁇 𑀢𑁂 𑀅𑀢𑁆𑀣𑀁 𑀦 𑀚𑀸𑀦𑀦𑁆𑀢𑀺 𑀅𑀦𑀢𑁆𑀣𑀁 𑀦 𑀚𑀸𑀦𑀦𑁆𑀢𑀺, 𑀥𑀫𑁆𑀫𑀁 𑀦 𑀚𑀸𑀦𑀦𑁆𑀢𑀺 𑀅𑀥𑀫𑁆𑀫𑀁 𑀦 𑀚𑀸𑀦𑀦𑁆𑀢𑀺𑁇 𑀢𑁂 𑀅𑀢𑁆𑀣𑀁 𑀅𑀚𑀸𑀦𑀦𑁆𑀢𑀸 𑀅𑀦𑀢𑁆𑀣𑀁 𑀅𑀚𑀸𑀦𑀦𑁆𑀢𑀸, 𑀥𑀫𑁆𑀫𑀁 𑀅𑀚𑀸𑀦𑀦𑁆𑀢𑀸 𑀅𑀥𑀫𑁆𑀫𑀁 𑀅𑀚𑀸𑀦𑀦𑁆𑀢𑀸 𑀪𑀡𑁆𑀟𑀦𑀚𑀸𑀢𑀸 𑀓𑀮𑀳𑀚𑀸𑀢𑀸 𑀯𑀺𑀯𑀸𑀤𑀸𑀧𑀦𑁆𑀦𑀸 𑀅𑀜𑁆𑀜𑀫𑀜𑁆𑀜𑀁 𑀫𑀼𑀔𑀲𑀢𑁆𑀢𑀻𑀳𑀺 𑀯𑀺𑀢𑀼𑀤𑀦𑁆𑀢𑀸 𑀯𑀺𑀳𑀭𑀦𑁆𑀢𑀺—  ‘𑀏𑀤𑀺𑀲𑁄 𑀥𑀫𑁆𑀫𑁄, 𑀦𑁂𑀤𑀺𑀲𑁄 𑀥𑀫𑁆𑀫𑁄; 𑀦𑁂𑀤𑀺𑀲𑁄 𑀥𑀫𑁆𑀫𑁄, 𑀏𑀤𑀺𑀲𑁄 𑀥𑀫𑁆𑀫𑁄’”𑀢𑀺𑁇

521\. 𑀅𑀣 𑀔𑁄 𑀪𑀕𑀯𑀸 𑀏𑀢𑀫𑀢𑁆𑀣𑀁 𑀯𑀺𑀤𑀺𑀢𑁆𑀯𑀸 𑀢𑀸𑀬𑀁 𑀯𑁂𑀮𑀸𑀬𑀁 𑀇𑀫𑀁 𑀉𑀤𑀸𑀦𑀁 𑀉𑀤𑀸𑀦𑁂𑀲𑀺—

522\. _“𑀇𑀫𑁂𑀲𑀼 𑀓𑀺𑀭 𑀲𑀚𑁆𑀚𑀦𑁆𑀢𑀺,_  
_𑀏𑀓𑁂 𑀲𑀫𑀡𑀩𑁆𑀭𑀸𑀳𑁆𑀫𑀡𑀸;_  
_𑀯𑀺𑀕𑁆𑀕𑀬𑁆𑀳 𑀦𑀁 𑀯𑀺𑀯𑀤𑀦𑁆𑀢𑀺,_  
_𑀚𑀦𑀸 𑀏𑀓𑀗𑁆𑀕𑀤𑀲𑁆𑀲𑀺𑀦𑁄”𑀢𑀺𑁇 (𑁬𑁫)_  


---

523\. 𑀘𑀢𑀼𑀢𑁆𑀣𑀁𑁇



[Go to previous page (6.3 Paccavekkhaṇasutta)](6.3.md) / [Go to parent page (6 Jaccandhavagga)](../6.md) / [Go to next page (6.5 Dutiyanānātitthiyasutta)](6.5.md)


