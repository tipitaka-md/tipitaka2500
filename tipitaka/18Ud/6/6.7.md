
[Home](/) / [18Ud Udānapāḷi](../../18Ud.md) / [6 Jaccandhavagga](../6.md)

# 6.7 Subhūtisutta

### Jaccandhavagga

### Subhūtisutta

(57.)

576\. Evaṃ me sutaṃ—  ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena āyasmā subhūti bhagavato avidūre nisinno hoti pallaṅkaṃ ābhujitvā ujuṃ kāyaṃ paṇidhāya avitakkaṃ samādhiṃ samāpajjitvā.

577\. Addasā kho bhagavā āyasmantaṃ subhūtiṃ avidūre nisinnaṃ pallaṅkaṃ ābhujitvā ujuṃ kāyaṃ paṇidhāya avitakkaṃ samādhiṃ samāpannaṃ.

578\. Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi—

579\. _“Yassa vitakkā vidhūpitā,_  
_Ajjhattaṃ suvikappitā asesā;_  
_Taṃ saṅgamaticca arūpasaññī,_  
_Catuyogātigato na jātu metī”ti. (70)_  


---

580\. Sattamaṃ.



[Go to previous page (6.6 Tatiyanānātitthiyasutta)](6.6.md) / [Go to parent page (6 Jaccandhavagga)](../6.md) / [Go to next page (6.8 Gaṇikāsutta)](6.8.md)


