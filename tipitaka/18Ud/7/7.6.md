---
title: 7.6 Taṇhāsaṅkhayasutta
path: /tipitaka/18Ud/7/7.6
ref: 266867
breadcrumbs:
  - name: Home
    link: /
  - name: 18Ud Udānapāḷi
    link: /tipitaka/18Ud
  - name: 7 Cūḷavagga
    link: /tipitaka/18Ud/7
prevL: /tipitaka/18Ud/7/7.5
upL: /tipitaka/18Ud/7
nextL: /tipitaka/18Ud/7/7.7
---

# 7.6 Taṇhāsaṅkhayasutta

### Cūḷavagga

### Taṇhāsaṅkhayasutta

(66.)

630. Evaṃ me sutaṃ—  ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena āyasmā aññāsikoṇḍañño bhagavato avidūre nisinno hoti pallaṅkaṃ ābhujitvā ujuṃ kāyaṃ paṇidhāya taṇhāsaṅkhayavimuttiṃ paccavekkhamāno.

631. Addasā kho bhagavā āyasmantaṃ aññāsikoṇḍaññaṃ avidūre nisinnaṃ pallaṅkaṃ ābhujitvā ujuṃ kāyaṃ paṇidhāya taṇhāsaṅkhayavimuttiṃ paccavekkhamānaṃ.

632. Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi—

633. _“Yassa mūlaṃ chamā natthi,_  
_paṇṇā natthi kuto latā;_  
_Taṃ dhīraṃ bandhanā muttaṃ,_  
_ko taṃ ninditumarahati;_  
_Devāpi naṃ pasaṃsanti,_  
_brahmunāpi pasaṃsito”ti. (79)_  


===

634. Chaṭṭhaṃ.




