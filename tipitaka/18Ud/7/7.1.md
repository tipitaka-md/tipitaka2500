
[Home](/) / [18Ud Udānapāḷi](../../18Ud.md) / [7 Cūḷavagga](../7.md)

# 7.1 Paṭhamalakuṇḍakabhaddiyasutta

* Cūḷavagga

* Paṭhamalakuṇḍakabhaddiyasutta

(61.)

602\. Evaṃ me sutaṃ—  ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena āyasmā sāriputto āyasmantaṃ lakuṇḍakabhaddiyaṃ anekapariyāyena dhammiyā kathāya sandasseti samādapeti samuttejeti sampahaṃseti.

603\. Atha kho āyasmato lakuṇḍakabhaddiyassa āyasmatā sāriputtena anekapariyāyena dhammiyā kathāya sandassiyamānassa samādapiyamānassa samuttejiyamānassa sampahaṃsiyamānassa anupādāya āsavehi cittaṃ vimucci.

604\. Addasā kho bhagavā āyasmantaṃ lakuṇḍakabhaddiyaṃ āyasmatā sāriputtena anekapariyāyena dhammiyā kathāya sandassiyamānaṃ samādapiyamānaṃ samuttejiyamānaṃ sampahaṃsiyamānaṃ anupādāya āsavehi cittaṃ vimuttaṃ.

605\. Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi—

606\. _“Uddhaṃ adho sabbadhi vippamutto,_  
_Ayaṃhamasmīti anānupassī;_  
_Evaṃ vimutto udatāri oghaṃ,_  
_Atiṇṇapubbaṃ apunabbhavāyā”ti. (74)_  


---

607\. Paṭhamaṃ.



[Go to previous page (7 Cūḷavagga)](../7.md) / [Go to parent page (7 Cūḷavagga)](../7.md) / [Go to next page (7.2 Dutiyalakuṇḍakabhaddiyasutta)](7.2.md)


