
[Home](/) / [18Ud Udānapāḷi](...md) / [7 Cūḷavagga](../18Ud/7.md)

# 7.8 Kaccānasutta

* Cūḷavagga

* Kaccānasutta

(68.)

639\. Evaṃ me sutaṃ—  ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena āyasmā mahākaccāno bhagavato avidūre nisinno hoti pallaṅkaṃ ābhujitvā ujuṃ kāyaṃ paṇidhāya kāyagatāya satiyā ajjhattaṃ parimukhaṃ sūpaṭṭhitāya.

640\. Addasā kho bhagavā āyasmantaṃ mahākaccānaṃ avidūre nisinnaṃ pallaṅkaṃ ābhujitvā ujuṃ kāyaṃ paṇidhāya kāyagatāya satiyā ajjhattaṃ parimukhaṃ sūpaṭṭhitāya.

641\. Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi—

642\. _“Yassa siyā sabbadā sati,_  
_Satataṃ kāyagatā upaṭṭhitā;_  
_No cassa no ca me siyā,_  
_Na bhavissati na ca me bhavissati;_  
_Anupubbavihāri tattha so,_  
_Kāleneva tare visattikan”ti. (81)_  


---

643\. Aṭṭhamaṃ.



[Go to previous page (7.7 Papañcakhayasutta)](7.7.md) / [Go to parent page (7 Cūḷavagga)](../18Ud/7.md) / [Go to next page (7.9 Udapānasutta)](7.9.md)


