
[Home](/) / [18Ud Udānapāḷi](../../18Ud.md) / [7 Cūḷavagga](../7.md)

# 7.3 Paṭhamasattasutta

* Cūḷavagga

* Paṭhamasattasutta

(63.)

613\. Evaṃ me sutaṃ—  ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena sāvatthiyā manussā yebhuyyena kāmesu ativelaṃ sattā ( ) rattā giddhā gathitā mucchitā ajjhosannā sammattakajātā kāmesu viharanti.

614\. Atha kho sambahulā bhikkhū pubbaṇhasamayaṃ nivāsetvā pattacīvaramādāya sāvatthiyaṃ piṇḍāya pāvisiṃsu. Sāvatthiyaṃ piṇḍāya caritvā pacchābhattaṃ piṇḍapātapaṭikkantā yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ nisīdiṃsu. Ekamantaṃ nisinnā kho te bhikkhū bhagavantaṃ etadavocuṃ—  “idha, bhante, sāvatthiyā manussā yebhuyyena kāmesu ativelaṃ sattā rattā giddhā gathitā mucchitā ajjhosannā sammattakajātā kāmesu viharantī”ti.

615\. Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi—

616\. _“Kāmesu sattā kāmasaṅgasattā,_  
_Saṃyojane vajjamapassamānā;_  
_Na hi jātu saṃyojanasaṅgasattā,_  
_Oghaṃ tareyyuṃ vipulaṃ mahantan”ti. (76)_  


---

617\. Tatiyaṃ.



[Go to previous page (7.2 Dutiyalakuṇḍakabhaddiyasutta)](7.2.md) / [Go to parent page (7 Cūḷavagga)](../7.md) / [Go to next page (7.4 Dutiyasattasutta)](7.4.md)


