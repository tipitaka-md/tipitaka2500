
[Home](/) / [18Ud Udānapāḷi](/tipitaka/18Ud.md) / [5 Soṇavagga](/tipitaka/18Ud/5.md)

# 𑁫𑁇𑁪 𑀓𑀼𑀫𑀸𑀭𑀓𑀲𑀼𑀢𑁆𑀢

### 𑀲𑁄𑀡𑀯𑀕𑁆𑀕

### 𑀓𑀼𑀫𑀸𑀭𑀓𑀲𑀼𑀢𑁆𑀢

(44.)

377. 𑀏𑀯𑀁 𑀫𑁂 𑀲𑀼𑀢𑀁—  𑀏𑀓𑀁 𑀲𑀫𑀬𑀁 𑀪𑀕𑀯𑀸 𑀲𑀸𑀯𑀢𑁆𑀣𑀺𑀬𑀁 𑀯𑀺𑀳𑀭𑀢𑀺 𑀚𑁂𑀢𑀯𑀦𑁂 𑀅𑀦𑀸𑀣𑀧𑀺𑀡𑁆𑀟𑀺𑀓𑀲𑁆𑀲 𑀆𑀭𑀸𑀫𑁂𑁇 𑀢𑁂𑀦 𑀔𑁄 𑀧𑀦 𑀲𑀫𑀬𑁂𑀦 𑀲𑀫𑁆𑀩𑀳𑀼𑀮𑀸 𑀓𑀼𑀫𑀸𑀭𑀓𑀸 𑀅𑀦𑁆𑀢𑀭𑀸 𑀘 𑀲𑀸𑀯𑀢𑁆𑀣𑀺𑀁 𑀅𑀦𑁆𑀢𑀭𑀸 𑀘 𑀚𑁂𑀢𑀯𑀦𑀁 𑀫𑀘𑁆𑀙𑀓𑁂 𑀩𑀸𑀥𑁂𑀦𑁆𑀢𑀺𑁇

378. 𑀅𑀣 𑀔𑁄 𑀪𑀕𑀯𑀸 𑀧𑀼𑀩𑁆𑀩𑀡𑁆𑀳𑀲𑀫𑀬𑀁 𑀦𑀺𑀯𑀸𑀲𑁂𑀢𑁆𑀯𑀸 𑀧𑀢𑁆𑀢𑀘𑀻𑀯𑀭𑀫𑀸𑀤𑀸𑀬 𑀲𑀸𑀯𑀢𑁆𑀣𑀺𑀁 𑀧𑀺𑀡𑁆𑀟𑀸𑀬 𑀧𑀸𑀯𑀺𑀲𑀺𑁇 𑀅𑀤𑁆𑀤𑀲𑀸 𑀔𑁄 𑀪𑀕𑀯𑀸 𑀢𑁂 𑀲𑀫𑁆𑀩𑀳𑀼𑀮𑁂 𑀓𑀼𑀫𑀸𑀭𑀓𑁂 𑀅𑀦𑁆𑀢𑀭𑀸 𑀘 𑀲𑀸𑀯𑀢𑁆𑀣𑀺𑀁 𑀅𑀦𑁆𑀢𑀭𑀸 𑀘 𑀚𑁂𑀢𑀯𑀦𑀁 𑀫𑀘𑁆𑀙𑀓𑁂 𑀩𑀸𑀥𑁂𑀦𑁆𑀢𑁂𑁇 𑀤𑀺𑀲𑁆𑀯𑀸𑀦 𑀬𑁂𑀦 𑀢𑁂 𑀓𑀼𑀫𑀸𑀭𑀓𑀸 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀢𑁂 𑀓𑀼𑀫𑀸𑀭𑀓𑁂 𑀏𑀢𑀤𑀯𑁄𑀘—  “𑀪𑀸𑀬𑀣 𑀯𑁄, 𑀢𑀼𑀫𑁆𑀳𑁂 𑀓𑀼𑀫𑀸𑀭𑀓𑀸, 𑀤𑀼𑀓𑁆𑀔𑀲𑁆𑀲, 𑀅𑀧𑁆𑀧𑀺𑀬𑀁 𑀯𑁄 𑀤𑀼𑀓𑁆𑀔𑀦𑁆”𑀢𑀺? “𑀏𑀯𑀁, 𑀪𑀦𑁆𑀢𑁂, 𑀪𑀸𑀬𑀸𑀫 𑀫𑀬𑀁, 𑀪𑀦𑁆𑀢𑁂, 𑀤𑀼𑀓𑁆𑀔𑀲𑁆𑀲, 𑀅𑀧𑁆𑀧𑀺𑀬𑀁 𑀦𑁄 𑀤𑀼𑀓𑁆𑀔𑀦𑁆”𑀢𑀺𑁇

379. 𑀅𑀣 𑀔𑁄 𑀪𑀕𑀯𑀸 𑀏𑀢𑀫𑀢𑁆𑀣𑀁 𑀯𑀺𑀤𑀺𑀢𑁆𑀯𑀸 𑀢𑀸𑀬𑀁 𑀯𑁂𑀮𑀸𑀬𑀁 𑀇𑀫𑀁 𑀉𑀤𑀸𑀦𑀁 𑀉𑀤𑀸𑀦𑁂𑀲𑀺—

380. _“𑀲𑀘𑁂 𑀪𑀸𑀬𑀣 𑀤𑀼𑀓𑁆𑀔𑀲𑁆𑀲,_  
_𑀲𑀘𑁂 𑀯𑁄 𑀤𑀼𑀓𑁆𑀔𑀫𑀧𑁆𑀧𑀺𑀬𑀁;_  
_𑀫𑀸𑀓𑀢𑁆𑀣 𑀧𑀸𑀧𑀓𑀁 𑀓𑀫𑁆𑀫𑀁,_  
_𑀆𑀯𑀺 𑀯𑀸 𑀬𑀤𑀺 𑀯𑀸 𑀭𑀳𑁄𑁇 (𑁫𑁪)_  


381. _𑀲𑀘𑁂 𑀘 𑀧𑀸𑀧𑀓𑀁 𑀓𑀫𑁆𑀫𑀁,_  
_𑀓𑀭𑀺𑀲𑁆𑀲𑀣 𑀓𑀭𑁄𑀣 𑀯𑀸;_  
_𑀦 𑀯𑁄 𑀤𑀼𑀓𑁆𑀔𑀸 𑀧𑀫𑀼𑀢𑁆𑀬𑀢𑁆𑀣𑀺,_  
_𑀉𑀧𑁂𑀘𑁆𑀘𑀧𑀺 𑀧𑀮𑀸𑀬𑀢𑀦𑁆”𑀢𑀺𑁇 (𑁫𑁫)_  


---

382. 𑀘𑀢𑀼𑀢𑁆𑀣𑀁𑁇



[Go to previous page (5.3 Suppabuddhakuṭṭhisutta)](/tipitaka/18Ud/5/5.3.md) / [Go to parent page (5 Soṇavagga)](/tipitaka/18Ud/5.md) / [Go to next page (5.5 Uposathasutta)](/tipitaka/18Ud/5/5.5.md)


