
[Home](/) / [18Ud Udānapāḷi](../../18Ud.md) / [5 Soṇavagga](../5.md)

# 5.2 Appāyukasutta

* Soṇavagga

* Appāyukasutta

(42.)

358\. Evaṃ me sutaṃ—  ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Atha kho āyasmā ānando sāyanhasamayaṃ paṭisallānā vuṭṭhito yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho āyasmā ānando bhagavantaṃ etadavoca—  “acchariyaṃ, bhante, abbhutaṃ, bhante. Yāva appāyukā hi, bhante, bhagavato mātā ahosi, sattāhajāte bhagavati bhagavato mātā kālamakāsi, tusitaṃ kāyaṃ upapajjī”ti.

359\. “Evametaṃ, ānanda, appāyukā hi, ānanda, bodhisattamātaro honti. Sattāhajātesu bodhisattesu bodhisattamātaro kālaṃ karonti, tusitaṃ kāyaṃ upapajjantī”ti.

360\. Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi—

361\. _“Ye keci bhūtā bhavissanti ye vāpi,_  
_Sabbe gamissanti pahāya dehaṃ;_  
_Taṃ sabbajāniṃ kusalo viditvā,_  
_Ātāpiyo brahmacariyaṃ careyyā”ti. (52)_  


---

362\. Dutiyaṃ.



[Go to previous page (5.1 Piyatarasutta)](5.1.md) / [Go to parent page (5 Soṇavagga)](../5.md) / [Go to next page (5.3 Suppabuddhakuṭṭhisutta)](5.3.md)


