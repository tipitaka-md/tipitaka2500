
[Home](/) / [18Ud Udānapāḷi](../../18Ud.md) / [5 Soṇavagga](../5.md)

# 5.8 Saṃghabhedasutta

* Soṇavagga

* Saṃghabhedasutta

(48.)

438\. Evaṃ me sutaṃ—  ekaṃ samayaṃ bhagavā rājagahe viharati veḷuvane kalandakanivāpe. Tena kho pana samayena āyasmā ānando tadahuposathe pubbaṇhasamayaṃ nivāsetvā pattacīvaramādāya rājagahaṃ piṇḍāya pāvisi.

439\. Addasā kho devadatto āyasmantaṃ ānandaṃ rājagahe piṇḍāya carantaṃ. Disvāna yenāyasmā ānando tenupasaṅkami; upasaṅkamitvā āyasmantaṃ ānandaṃ etadavoca—  “ajjatagge dānāhaṃ, āvuso ānanda, aññatreva bhagavatā aññatra bhikkhusaṃghā uposathaṃ karissāmi saṃghakammāni cā”ti.

440\. Atha kho āyasmā ānando rājagahe piṇḍāya caritvā pacchābhattaṃ piṇḍapātapaṭikkanto yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho āyasmā ānando bhagavantaṃ etadavoca—

441\. “Idhāhaṃ, bhante, pubbaṇhasamayaṃ nivāsetvā pattacīvaramādāya rājagahaṃ piṇḍāya pāvisiṃ. Addasā kho maṃ, bhante, devadatto rājagahe piṇḍāya carantaṃ. Disvāna yenāhaṃ tenupasaṅkami; upasaṅkamitvā maṃ etadavoca—  ‘ajjatagge dānāhaṃ, āvuso ānanda, aññatreva bhagavatā aññatra bhikkhusaṃghā uposathaṃ karissāmi saṃghakammāni cā’ti. Ajja, bhante, devadatto saṃghaṃ bhindissati, uposathañca karissati saṃghakammāni cā”ti.

442\. Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi—

443\. _“Sukaraṃ sādhunā sādhu,_  
_Sādhu pāpena dukkaraṃ;_  
_Pāpaṃ pāpena sukaraṃ,_  
_Pāpamariyehi dukkaran”ti. (59)_  


---

444\. Aṭṭhamaṃ.



[Go to previous page (5.7 Kaṅkhārevatasutta)](5.7.md) / [Go to parent page (5 Soṇavagga)](../5.md) / [Go to next page (5.9 Sadhāyamānasutta)](5.9.md)


