
[Home](/) / [18Ud Udānapāḷi](../../18Ud.md) / [2 Mucalindavagga](../2.md)

# 2.3 Daṇḍasutta

* Mucalindavagga

* Daṇḍasutta

(13.)

85\. Evaṃ me sutaṃ—  ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena sambahulā kumārakā antarā ca sāvatthiṃ antarā ca jetavanaṃ ahiṃ daṇḍena hananti. Atha kho bhagavā pubbaṇhasamayaṃ nivāsetvā pattacīvaramādāya sāvatthiṃ piṇḍāya pāvisi. Addasā kho bhagavā sambahule kumārake antarā ca sāvatthiṃ antarā ca jetavanaṃ ahiṃ daṇḍena hanante.

86\. Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi—

87\. _“Sukhakāmāni bhūtāni,_  
_yo daṇḍena vihiṃsati;_  
_Attano sukhamesāno,_  
_pecca so na labhate sukhaṃ. (15)_  


88\. _Sukhakāmāni bhūtāni,_  
_yo daṇḍena na hiṃsati;_  
_Attano sukhamesāno,_  
_pecca so labhate sukhan”ti. (16)_  


---

89\. Tatiyaṃ.



[Go to previous page (2.2 Rājasutta)](2.2.md) / [Go to parent page (2 Mucalindavagga)](../2.md) / [Go to next page (2.4 Sakkārasutta)](2.4.md)


