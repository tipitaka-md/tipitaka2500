
[Home](/) / [18Ud Udānapāḷi](/tipitaka/18Ud.md) / [2 Mucalindavagga](/tipitaka/18Ud/2.md)

# 𑁨𑁇𑁯 𑀯𑀺𑀲𑀸𑀔𑀸𑀲𑀼𑀢𑁆𑀢

### 𑀫𑀼𑀘𑀮𑀺𑀦𑁆𑀤𑀯𑀕𑁆𑀕

### 𑀯𑀺𑀲𑀸𑀔𑀸𑀲𑀼𑀢𑁆𑀢

(19.)

135\. 𑀏𑀯𑀁 𑀫𑁂 𑀲𑀼𑀢𑀁—  𑀏𑀓𑀁 𑀲𑀫𑀬𑀁 𑀪𑀕𑀯𑀸 𑀲𑀸𑀯𑀢𑁆𑀣𑀺𑀬𑀁 𑀯𑀺𑀳𑀭𑀢𑀺 𑀧𑀼𑀩𑁆𑀩𑀸𑀭𑀸𑀫𑁂 𑀫𑀺𑀕𑀸𑀭𑀫𑀸𑀢𑀼𑀧𑀸𑀲𑀸𑀤𑁂𑁇 𑀢𑁂𑀦 𑀔𑁄 𑀧𑀦 𑀲𑀫𑀬𑁂𑀦 𑀯𑀺𑀲𑀸𑀔𑀸𑀬 𑀫𑀺𑀕𑀸𑀭𑀫𑀸𑀢𑀼𑀬𑀸 𑀓𑁄𑀘𑀺𑀤𑁂𑀯 𑀅𑀢𑁆𑀣𑁄 𑀭𑀜𑁆𑀜𑁂 𑀧𑀲𑁂𑀦𑀤𑀺𑀫𑁆𑀳𑀺 𑀓𑁄𑀲𑀮𑁂 𑀧𑀝𑀺𑀩𑀤𑁆𑀥𑁄 𑀳𑁄𑀢𑀺𑁇 𑀢𑀁 𑀭𑀸𑀚𑀸 𑀧𑀲𑁂𑀦𑀤𑀺 𑀓𑁄𑀲𑀮𑁄 𑀦 𑀬𑀣𑀸𑀥𑀺𑀧𑁆𑀧𑀸𑀬𑀁 𑀢𑀻𑀭𑁂𑀢𑀺𑁇

136\. 𑀅𑀣 𑀔𑁄 𑀯𑀺𑀲𑀸𑀔𑀸 𑀫𑀺𑀕𑀸𑀭𑀫𑀸𑀢𑀸 𑀤𑀺𑀯𑀸 𑀤𑀺𑀯𑀲𑁆𑀲 𑀬𑁂𑀦 𑀪𑀕𑀯𑀸 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀪𑀕𑀯𑀦𑁆𑀢𑀁 𑀅𑀪𑀺𑀯𑀸𑀤𑁂𑀢𑁆𑀯𑀸 𑀏𑀓𑀫𑀦𑁆𑀢𑀁 𑀦𑀺𑀲𑀻𑀤𑀺𑁇 𑀏𑀓𑀫𑀦𑁆𑀢𑀁 𑀦𑀺𑀲𑀺𑀦𑁆𑀦𑀁 𑀔𑁄 𑀯𑀺𑀲𑀸𑀔𑀁 𑀫𑀺𑀕𑀸𑀭𑀫𑀸𑀢𑀭𑀁 𑀪𑀕𑀯𑀸 𑀏𑀢𑀤𑀯𑁄𑀘—  “𑀳𑀦𑁆𑀤 𑀓𑀼𑀢𑁄 𑀦𑀼 𑀢𑁆𑀯𑀁, 𑀯𑀺𑀲𑀸𑀔𑁂, 𑀆𑀕𑀘𑁆𑀙𑀲𑀺 𑀤𑀺𑀯𑀸 𑀤𑀺𑀯𑀲𑁆𑀲𑀸”𑀢𑀺? “𑀇𑀥 𑀫𑁂, 𑀪𑀦𑁆𑀢𑁂, 𑀓𑁄𑀘𑀺𑀤𑁂𑀯 𑀅𑀢𑁆𑀣𑁄 𑀭𑀜𑁆𑀜𑁂 𑀧𑀲𑁂𑀦𑀤𑀺𑀫𑁆𑀳𑀺 𑀓𑁄𑀲𑀮𑁂 𑀧𑀝𑀺𑀩𑀤𑁆𑀥𑁄; 𑀢𑀁 𑀭𑀸𑀚𑀸 𑀧𑀲𑁂𑀦𑀤𑀺 𑀓𑁄𑀲𑀮𑁄 𑀦 𑀬𑀣𑀸𑀥𑀺𑀧𑁆𑀧𑀸𑀬𑀁 𑀢𑀻𑀭𑁂𑀢𑀻”𑀢𑀺𑁇

137\. 𑀅𑀣 𑀔𑁄 𑀪𑀕𑀯𑀸 𑀏𑀢𑀫𑀢𑁆𑀣𑀁 𑀯𑀺𑀤𑀺𑀢𑁆𑀯𑀸 𑀢𑀸𑀬𑀁 𑀯𑁂𑀮𑀸𑀬𑀁 𑀇𑀫𑀁 𑀉𑀤𑀸𑀦𑀁 𑀉𑀤𑀸𑀦𑁂𑀲𑀺—

138\. _“𑀲𑀩𑁆𑀩𑀁 𑀧𑀭𑀯𑀲𑀁 𑀤𑀼𑀓𑁆𑀔𑀁,_  
_𑀲𑀩𑁆𑀩𑀁 𑀇𑀲𑁆𑀲𑀭𑀺𑀬𑀁 𑀲𑀼𑀔𑀁;_  
_𑀲𑀸𑀥𑀸𑀭𑀡𑁂 𑀯𑀺𑀳𑀜𑁆𑀜𑀦𑁆𑀢𑀺,_  
_𑀬𑁄𑀕𑀸 𑀳𑀺 𑀤𑀼𑀭𑀢𑀺𑀓𑁆𑀓𑀫𑀸”𑀢𑀺𑁇 (𑁨𑁩)_  


---

139\. 𑀦𑀯𑀫𑀁𑁇



[Go to previous page (2.8 Suppavāsāsutta)](/tipitaka/18Ud/2/2.8.md) / [Go to parent page (2 Mucalindavagga)](/tipitaka/18Ud/2.md) / [Go to next page (2.10 Bhaddiyasutta)](/tipitaka/18Ud/2/2.10.md)


