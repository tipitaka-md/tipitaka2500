---
title: 7.1.2 Avitakkasutta
path: /tipitaka/13S3/7/7.1/7.1.2
ref: 274240
breadcrumbs:
  - name: Home
    link: /
  - name: 13S3 Khandhavaggasaṃyuttapāḷi
    link: /tipitaka/13S3
  - name: 7 Sāriputtasaṃyutta
    link: /tipitaka/13S3/7
  - name: 7.1 Sāriputtavagga
    link: /tipitaka/13S3/7/7.1
prevL: /tipitaka/13S3/7/7.1/7.1.1
upL: /tipitaka/13S3/7/7.1
nextL: /tipitaka/13S3/7/7.1/7.1.3
---

# 7.1.2 Avitakkasutta

### Sāriputtasaṃyutta

### Sāriputtavagga

### Avitakkasutta

(333.)

1121. Sāvatthinidānaṃ. Addasā kho āyasmā ānando…pe…  āyasmantaṃ sāriputtaṃ etadavoca—  “vippasannāni kho te, āvuso sāriputta, indriyāni; parisuddho mukhavaṇṇo pariyodāto. Katamenāyasmā sāriputto ajja vihārena vihāsī”ti?

1122. “Idhāhaṃ, āvuso, vitakkavicārānaṃ vūpasamā ajjhattaṃ sampasādanaṃ cetaso ekodibhāvaṃ avitakkaṃ avicāraṃ samādhijaṃ pītisukhaṃ dutiyaṃ jhānaṃ upasampajja viharāmi. Tassa mayhaṃ, āvuso, na evaṃ hoti—  ‘ahaṃ dutiyaṃ jhānaṃ samāpajjāmī’ti vā ‘ahaṃ dutiyaṃ jhānaṃ samāpanno’ti vā ‘ahaṃ dutiyā jhānā vuṭṭhito’ti vā”ti. Tathā hi panāyasmato sāriputtassa dīgharattaṃ ahaṅkāramamaṅkāramānānusayā susamūhatā. Tasmā āyasmato sāriputtassa na evaṃ hoti—  “‘ahaṃ dutiyaṃ jhānaṃ samāpajjāmī’ti vā ‘ahaṃ dutiyaṃ jhānaṃ samāpanno’ti vā ‘ahaṃ dutiyā jhānā vuṭṭhito’ti vā”ti.

===

1123. Dutiyaṃ.




