
[Home](/) / [13S3 Khandhavaggasaṃyuttapāḷi](../...md) / [7 Sāriputtasaṃyutta](...md) / [7.1 Sāriputtavagga](../13S3/7/7.1.md)

# 𑁭𑁇𑁧𑁇𑁧𑁦 𑀲𑀼𑀘𑀺𑀫𑀼𑀔𑀻𑀲𑀼𑀢𑁆𑀢

* 𑀲𑀸𑀭𑀺𑀧𑀼𑀢𑁆𑀢𑀲𑀁𑀬𑀼𑀢𑁆𑀢

* 𑀲𑀸𑀭𑀺𑀧𑀼𑀢𑁆𑀢𑀯𑀕𑁆𑀕

* 𑀲𑀼𑀘𑀺𑀫𑀼𑀔𑀻𑀲𑀼𑀢𑁆𑀢

(341.)

1140\. 𑀏𑀓𑀁 𑀲𑀫𑀬𑀁 𑀆𑀬𑀲𑁆𑀫𑀸 𑀲𑀸𑀭𑀺𑀧𑀼𑀢𑁆𑀢𑁄 𑀭𑀸𑀚𑀕𑀳𑁂 𑀯𑀺𑀳𑀭𑀢𑀺 𑀯𑁂𑀍𑀉𑀯𑀦𑁂 𑀓𑀮𑀦𑁆𑀤𑀓𑀦𑀺𑀯𑀸𑀧𑁂𑁇 𑀅𑀣 𑀔𑁄 𑀆𑀬𑀲𑁆𑀫𑀸 𑀲𑀸𑀭𑀺𑀧𑀼𑀢𑁆𑀢𑁄 𑀧𑀼𑀩𑁆𑀩𑀡𑁆𑀳𑀲𑀫𑀬𑀁 𑀦𑀺𑀯𑀸𑀲𑁂𑀢𑁆𑀯𑀸 𑀧𑀢𑁆𑀢𑀘𑀻𑀯𑀭𑀫𑀸𑀤𑀸𑀬 𑀭𑀸𑀚𑀕𑀳𑁂 𑀧𑀺𑀡𑁆𑀟𑀸𑀬 𑀧𑀸𑀯𑀺𑀲𑀺𑁇 𑀭𑀸𑀚𑀕𑀳𑁂 𑀲𑀧𑀤𑀸𑀦𑀁 𑀧𑀺𑀡𑁆𑀟𑀸𑀬 𑀘𑀭𑀺𑀢𑁆𑀯𑀸 𑀢𑀁 𑀧𑀺𑀡𑁆𑀟𑀧𑀸𑀢𑀁 𑀅𑀜𑁆𑀜𑀢𑀭𑀁 𑀓𑀼𑀝𑁆𑀝𑀫𑀽𑀮𑀁 𑀦𑀺𑀲𑁆𑀲𑀸𑀬 𑀧𑀭𑀺𑀪𑀼𑀜𑁆𑀚𑀢𑀺𑁇 𑀅𑀣 𑀔𑁄 𑀲𑀼𑀘𑀺𑀫𑀼𑀔𑀻 𑀧𑀭𑀺𑀩𑁆𑀩𑀸𑀚𑀺𑀓𑀸 𑀬𑁂𑀦𑀸𑀬𑀲𑁆𑀫𑀸 𑀲𑀸𑀭𑀺𑀧𑀼𑀢𑁆𑀢𑁄 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀆𑀬𑀲𑁆𑀫𑀦𑁆𑀢𑀁 𑀲𑀸𑀭𑀺𑀧𑀼𑀢𑁆𑀢𑀁 𑀏𑀢𑀤𑀯𑁄𑀘—

1141\. “𑀓𑀺𑀁 𑀦𑀼 𑀔𑁄, 𑀲𑀫𑀡, 𑀅𑀥𑁄𑀫𑀼𑀔𑁄 𑀪𑀼𑀜𑁆𑀚𑀲𑀻”𑀢𑀺? “𑀦 𑀔𑁆𑀯𑀸𑀳𑀁, 𑀪𑀕𑀺𑀦𑀺, 𑀅𑀥𑁄𑀫𑀼𑀔𑁄 𑀪𑀼𑀜𑁆𑀚𑀸𑀫𑀻”𑀢𑀺𑁇 “𑀢𑁂𑀦 𑀳𑀺, 𑀲𑀫𑀡, 𑀉𑀩𑁆𑀪𑀫𑀼𑀔𑁄 𑀪𑀼𑀜𑁆𑀚𑀲𑀻”𑀢𑀺? “𑀦 𑀔𑁆𑀯𑀸𑀳𑀁, 𑀪𑀕𑀺𑀦𑀺, 𑀉𑀩𑁆𑀪𑀫𑀼𑀔𑁄 𑀪𑀼𑀜𑁆𑀚𑀸𑀫𑀻”𑀢𑀺𑁇 “𑀢𑁂𑀦 𑀳𑀺, 𑀲𑀫𑀡, 𑀤𑀺𑀲𑀸𑀫𑀼𑀔𑁄 𑀪𑀼𑀜𑁆𑀚𑀲𑀻”𑀢𑀺? “𑀦 𑀔𑁆𑀯𑀸𑀳𑀁, 𑀪𑀕𑀺𑀦𑀺, 𑀤𑀺𑀲𑀸𑀫𑀼𑀔𑁄 𑀪𑀼𑀜𑁆𑀚𑀸𑀫𑀻”𑀢𑀺𑁇 “𑀢𑁂𑀦 𑀳𑀺, 𑀲𑀫𑀡, 𑀯𑀺𑀤𑀺𑀲𑀸𑀫𑀼𑀔𑁄 𑀪𑀼𑀜𑁆𑀚𑀲𑀻”𑀢𑀺? “𑀦 𑀔𑁆𑀯𑀸𑀳𑀁, 𑀪𑀕𑀺𑀦𑀺, 𑀯𑀺𑀤𑀺𑀲𑀸𑀫𑀼𑀔𑁄 𑀪𑀼𑀜𑁆𑀚𑀸𑀫𑀻”𑀢𑀺𑁇

1142\. “‘𑀓𑀺𑀁 𑀦𑀼, 𑀲𑀫𑀡, 𑀅𑀥𑁄𑀫𑀼𑀔𑁄 𑀪𑀼𑀜𑁆𑀚𑀲𑀻’𑀢𑀺 𑀇𑀢𑀺 𑀧𑀼𑀝𑁆𑀞𑁄 𑀲𑀫𑀸𑀦𑁄 ‘𑀦 𑀔𑁆𑀯𑀸𑀳𑀁, 𑀪𑀕𑀺𑀦𑀺, 𑀅𑀥𑁄𑀫𑀼𑀔𑁄 𑀪𑀼𑀜𑁆𑀚𑀸𑀫𑀻’𑀢𑀺 𑀯𑀤𑁂𑀲𑀺𑁇 ‘𑀢𑁂𑀦 𑀳𑀺, 𑀲𑀫𑀡, 𑀉𑀩𑁆𑀪𑀫𑀼𑀔𑁄 𑀪𑀼𑀜𑁆𑀚𑀲𑀻’𑀢𑀺 𑀇𑀢𑀺 𑀧𑀼𑀝𑁆𑀞𑁄 𑀲𑀫𑀸𑀦𑁄 ‘𑀦 𑀔𑁆𑀯𑀸𑀳𑀁, 𑀪𑀕𑀺𑀦𑀺, 𑀉𑀩𑁆𑀪𑀫𑀼𑀔𑁄 𑀪𑀼𑀜𑁆𑀚𑀸𑀫𑀻’𑀢𑀺 𑀯𑀤𑁂𑀲𑀺𑁇 ‘𑀢𑁂𑀦 𑀳𑀺, 𑀲𑀫𑀡, 𑀤𑀺𑀲𑀸𑀫𑀼𑀔𑁄 𑀪𑀼𑀜𑁆𑀚𑀲𑀻’𑀢𑀺 𑀇𑀢𑀺 𑀧𑀼𑀝𑁆𑀞𑁄 𑀲𑀫𑀸𑀦𑁄 ‘𑀦 𑀔𑁆𑀯𑀸𑀳𑀁, 𑀪𑀕𑀺𑀦𑀺, 𑀤𑀺𑀲𑀸𑀫𑀼𑀔𑁄 𑀪𑀼𑀜𑁆𑀚𑀸𑀫𑀻’𑀢𑀺 𑀯𑀤𑁂𑀲𑀺𑁇 ‘𑀢𑁂𑀦 𑀳𑀺, 𑀲𑀫𑀡, 𑀯𑀺𑀤𑀺𑀲𑀸𑀫𑀼𑀔𑁄 𑀪𑀼𑀜𑁆𑀚𑀲𑀻’𑀢𑀺 𑀇𑀢𑀺 𑀧𑀼𑀝𑁆𑀞𑁄 𑀲𑀫𑀸𑀦𑁄 ‘𑀦 𑀔𑁆𑀯𑀸𑀳𑀁, 𑀪𑀕𑀺𑀦𑀺, 𑀯𑀺𑀤𑀺𑀲𑀸𑀫𑀼𑀔𑁄 𑀪𑀼𑀜𑁆𑀚𑀸𑀫𑀻’𑀢𑀺 𑀯𑀤𑁂𑀲𑀺𑁇

1143\. 𑀓𑀣𑀜𑁆𑀘𑀭𑀳𑀺, 𑀲𑀫𑀡, 𑀪𑀼𑀜𑁆𑀚𑀲𑀻”𑀢𑀺? “𑀬𑁂 𑀳𑀺 𑀓𑁂𑀘𑀺, 𑀪𑀕𑀺𑀦𑀺, 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 𑀯𑀢𑁆𑀣𑀼𑀯𑀺𑀚𑁆𑀚𑀸𑀢𑀺𑀭𑀘𑁆𑀙𑀸𑀦𑀯𑀺𑀚𑁆𑀚𑀸𑀬 𑀫𑀺𑀘𑁆𑀙𑀸𑀚𑀻𑀯𑁂𑀦 𑀚𑀻𑀯𑀺𑀓𑀁 𑀓𑀧𑁆𑀧𑁂𑀦𑁆𑀢𑀺, 𑀇𑀫𑁂 𑀯𑀼𑀘𑁆𑀘𑀦𑁆𑀢𑀺, 𑀪𑀕𑀺𑀦𑀺, 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 ‘𑀅𑀥𑁄𑀫𑀼𑀔𑀸 𑀪𑀼𑀜𑁆𑀚𑀦𑁆𑀢𑀻’𑀢𑀺𑁇 𑀬𑁂 𑀳𑀺 𑀓𑁂𑀘𑀺, 𑀪𑀕𑀺𑀦𑀺, 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 𑀦𑀓𑁆𑀔𑀢𑁆𑀢𑀯𑀺𑀚𑁆𑀚𑀸𑀢𑀺𑀭𑀘𑁆𑀙𑀸𑀦𑀯𑀺𑀚𑁆𑀚𑀸𑀬 𑀫𑀺𑀘𑁆𑀙𑀸𑀚𑀻𑀯𑁂𑀦 𑀚𑀻𑀯𑀺𑀓𑀁 𑀓𑀧𑁆𑀧𑁂𑀦𑁆𑀢𑀺, 𑀇𑀫𑁂 𑀯𑀼𑀘𑁆𑀘𑀦𑁆𑀢𑀺, 𑀪𑀕𑀺𑀦𑀺, 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 ‘𑀉𑀩𑁆𑀪𑀫𑀼𑀔𑀸 𑀪𑀼𑀜𑁆𑀚𑀦𑁆𑀢𑀻’𑀢𑀺𑁇 𑀬𑁂 𑀳𑀺 𑀓𑁂𑀘𑀺, 𑀪𑀕𑀺𑀦𑀺, 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 𑀤𑀽𑀢𑁂𑀬𑁆𑀬𑀧𑀳𑀺𑀡𑀕𑀫𑀦𑀸𑀦𑀼𑀬𑁄𑀕𑀸𑀬 𑀫𑀺𑀘𑁆𑀙𑀸𑀚𑀻𑀯𑁂𑀦 𑀚𑀻𑀯𑀺𑀓𑀁 𑀓𑀧𑁆𑀧𑁂𑀦𑁆𑀢𑀺, 𑀇𑀫𑁂 𑀯𑀼𑀘𑁆𑀘𑀦𑁆𑀢𑀺, 𑀪𑀕𑀺𑀦𑀺, 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 ‘𑀤𑀺𑀲𑀸𑀫𑀼𑀔𑀸 𑀪𑀼𑀜𑁆𑀚𑀦𑁆𑀢𑀻’𑀢𑀺𑁇 𑀬𑁂 𑀳𑀺 𑀓𑁂𑀘𑀺, 𑀪𑀕𑀺𑀦𑀺, 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 𑀅𑀗𑁆𑀕𑀯𑀺𑀚𑁆𑀚𑀸𑀢𑀺𑀭𑀘𑁆𑀙𑀸𑀦𑀯𑀺𑀚𑁆𑀚𑀸𑀬 𑀫𑀺𑀘𑁆𑀙𑀸𑀚𑀻𑀯𑁂𑀦 𑀚𑀻𑀯𑀺𑀓𑀁 𑀓𑀧𑁆𑀧𑁂𑀦𑁆𑀢𑀺, 𑀇𑀫𑁂 𑀯𑀼𑀘𑁆𑀘𑀦𑁆𑀢𑀺, 𑀪𑀕𑀺𑀦𑀺, 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 ‘𑀯𑀺𑀤𑀺𑀲𑀸𑀫𑀼𑀔𑀸 𑀪𑀼𑀜𑁆𑀚𑀦𑁆𑀢𑀻’𑀢𑀺𑁇

1144\. 𑀲𑁄 𑀔𑁆𑀯𑀸𑀳𑀁, 𑀪𑀕𑀺𑀦𑀺, 𑀦 𑀯𑀢𑁆𑀣𑀼𑀯𑀺𑀚𑁆𑀚𑀸𑀢𑀺𑀭𑀘𑁆𑀙𑀸𑀦𑀯𑀺𑀚𑁆𑀚𑀸𑀬 𑀫𑀺𑀘𑁆𑀙𑀸𑀚𑀻𑀯𑁂𑀦 𑀚𑀻𑀯𑀺𑀓𑀁 𑀓𑀧𑁆𑀧𑁂𑀫𑀺, 𑀦 𑀦𑀓𑁆𑀔𑀢𑁆𑀢𑀯𑀺𑀚𑁆𑀚𑀸𑀢𑀺𑀭𑀘𑁆𑀙𑀸𑀦𑀯𑀺𑀚𑁆𑀚𑀸𑀬 𑀫𑀺𑀘𑁆𑀙𑀸𑀚𑀻𑀯𑁂𑀦 𑀚𑀻𑀯𑀺𑀓𑀁 𑀓𑀧𑁆𑀧𑁂𑀫𑀺, 𑀦 𑀤𑀽𑀢𑁂𑀬𑁆𑀬𑀧𑀳𑀺𑀡𑀕𑀫𑀦𑀸𑀦𑀼𑀬𑁄𑀕𑀸𑀬 𑀫𑀺𑀘𑁆𑀙𑀸𑀚𑀻𑀯𑁂𑀦 𑀚𑀻𑀯𑀺𑀓𑀁 𑀓𑀧𑁆𑀧𑁂𑀫𑀺, 𑀦 𑀅𑀗𑁆𑀕𑀯𑀺𑀚𑁆𑀚𑀸𑀢𑀺𑀭𑀘𑁆𑀙𑀸𑀦𑀯𑀺𑀚𑁆𑀚𑀸𑀬 𑀫𑀺𑀘𑁆𑀙𑀸𑀚𑀻𑀯𑁂𑀦 𑀚𑀻𑀯𑀺𑀓𑀁 𑀓𑀧𑁆𑀧𑁂𑀫𑀺𑁇 𑀥𑀫𑁆𑀫𑁂𑀦 𑀪𑀺𑀓𑁆𑀔𑀁 𑀧𑀭𑀺𑀬𑁂𑀲𑀸𑀫𑀺; 𑀥𑀫𑁆𑀫𑁂𑀦 𑀪𑀺𑀓𑁆𑀔𑀁 𑀧𑀭𑀺𑀬𑁂𑀲𑀺𑀢𑁆𑀯𑀸 𑀪𑀼𑀜𑁆𑀚𑀸𑀫𑀻”𑀢𑀺𑁇

1145\. 𑀅𑀣 𑀔𑁄 𑀲𑀼𑀘𑀺𑀫𑀼𑀔𑀻 𑀧𑀭𑀺𑀩𑁆𑀩𑀸𑀚𑀺𑀓𑀸 𑀭𑀸𑀚𑀕𑀳𑁂 𑀭𑀣𑀺𑀬𑀸𑀬 𑀭𑀣𑀺𑀬𑀁, 𑀲𑀺𑀗𑁆𑀖𑀸𑀝𑀓𑁂𑀦 𑀲𑀺𑀗𑁆𑀖𑀸𑀝𑀓𑀁 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀏𑀯𑀫𑀸𑀭𑁄𑀘𑁂𑀲𑀺—  “𑀥𑀫𑁆𑀫𑀺𑀓𑀁 𑀲𑀫𑀡𑀸 𑀲𑀓𑁆𑀬𑀧𑀼𑀢𑁆𑀢𑀺𑀬𑀸 𑀆𑀳𑀸𑀭𑀁 𑀆𑀳𑀸𑀭𑁂𑀦𑁆𑀢𑀺; 𑀅𑀦𑀯𑀚𑁆𑀚𑀁 𑀲𑀫𑀡𑀸 𑀲𑀓𑁆𑀬𑀧𑀼𑀢𑁆𑀢𑀺𑀬𑀸 𑀆𑀳𑀸𑀭𑀁 𑀆𑀳𑀸𑀭𑁂𑀦𑁆𑀢𑀺𑁇 𑀤𑁂𑀣 𑀲𑀫𑀡𑀸𑀦𑀁 𑀲𑀓𑁆𑀬𑀧𑀼𑀢𑁆𑀢𑀺𑀬𑀸𑀦𑀁 𑀧𑀺𑀡𑁆𑀟𑀦𑁆”𑀢𑀺𑁇

---

1146\. 𑀤𑀲𑀫𑀁𑁇



---

1147\. 𑀲𑀸𑀭𑀺𑀧𑀼𑀢𑁆𑀢𑀯𑀕𑁆𑀕𑁄 𑀧𑀞𑀫𑁄𑁇



---

1148\. 𑀢𑀲𑁆𑀲𑀼𑀤𑁆𑀤𑀸𑀦𑀁



1149\. _𑀯𑀺𑀯𑁂𑀓𑀚𑀁 𑀅𑀯𑀺𑀢𑀓𑁆𑀓𑀁,_  
_𑀧𑀻𑀢𑀺 𑀉𑀧𑁂𑀓𑁆𑀔𑀸 𑀘𑀢𑀼𑀢𑁆𑀣𑀓𑀁;_  
_𑀆𑀓𑀸𑀲𑀜𑁆𑀘𑁂𑀯 𑀯𑀺𑀜𑁆𑀜𑀸𑀡𑀁,_  
_𑀆𑀓𑀺𑀜𑁆𑀘𑀁 𑀦𑁂𑀯𑀲𑀜𑁆𑀜𑀺𑀦𑀸;_  
_𑀦𑀺𑀭𑁄𑀥𑁄 𑀦𑀯𑀫𑁄 𑀯𑀼𑀢𑁆𑀢𑁄,_  
_𑀤𑀲𑀫𑀁 𑀲𑀽𑀘𑀺𑀫𑀼𑀔𑀻 𑀘𑀸𑀢𑀺𑁇_  


---

1150\. 𑀲𑀸𑀭𑀺𑀧𑀼𑀢𑁆𑀢𑀲𑀁𑀬𑀼𑀢𑁆𑀢𑀁 𑀲𑀫𑀢𑁆𑀢𑀁𑁇



[Go to previous page (7.1.9 Nirodhasamāpattisutta)](7.1.9.md) / [Go to parent page (7.1 Sāriputtavagga)](../13S3/7/7.1.md) / [Go to next page (8 Nāgasaṃyutta)](../../8.md)


