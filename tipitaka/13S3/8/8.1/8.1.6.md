
[Home](/) / [13S3 Khandhavaggasaṃyuttapāḷi](/tipitaka/13S3.md) / [8 Nāgasaṃyutta](/tipitaka/13S3/8.md) / [8.1 Nāgavagga](/tipitaka/13S3/8/8.1.md)

# 8.1.6 Catutthauposathasutta

### Nāgasaṃyutta

### Nāgavagga

### Catutthauposathasutta

(347.)

1162. Sāvatthinidānaṃ. Ekamantaṃ nisinno kho so bhikkhu bhagavantaṃ etadavoca—  “ko nu kho, bhante, hetu, ko paccayo, yena midhekacce opapātikā nāgā uposathaṃ upavasanti vossaṭṭhakāyā ca bhavantī”ti?

1163. “Idha, bhikkhu, ekaccānaṃ opapātikānaṃ nāgānaṃ evaṃ hoti—  ‘mayaṃ kho pubbe kāyena dvayakārino ahumha, vācāya dvayakārino, manasā dvayakārino. Te mayaṃ kāyena dvayakārino, vācāya dvayakārino, manasā dvayakārino, kāyassa bhedā paraṃ maraṇā opapātikānaṃ nāgānaṃ sahabyataṃ upapannā. Sacajja mayaṃ kāyena sucaritaṃ careyyāma, vācāya…  manasā sucaritaṃ careyyāma, evaṃ mayaṃ kāyassa bhedā paraṃ maraṇā sugatiṃ saggaṃ lokaṃ upapajjeyyāma. Handa mayaṃ etarahi kāyena sucaritaṃ carāma, vācāya…  manasā sucaritaṃ carāmā’ti. Ayaṃ kho, bhikkhu, hetu, ayaṃ paccayo, yena midhekacce opapātikā nāgā uposathaṃ upavasanti vossaṭṭhakāyā ca bhavantī”ti.

---

1164. Chaṭṭhaṃ.



[Go to previous page (8.1.5 Tatiyauposathasutta)](/tipitaka/13S3/8/8.1/8.1.5.md) / [Go to parent page (8.1 Nāgavagga)](/tipitaka/13S3/8/8.1.md) / [Go to next page (8.1.7 Sutasutta)](/tipitaka/13S3/8/8.1/8.1.7.md)


