
[Home](/) / [13S3 Khandhavaggasaṃyuttapāḷi](/tipitaka/13S3.md) / [8 Nāgasaṃyutta](/tipitaka/13S3/8.md) / [8.1 Nāgavagga](/tipitaka/13S3/8/8.1.md)

# 8.1.21--50 Jalābujādidānūpakārasuttattiṃsaka

### Nāgasaṃyutta

### Nāgavagga

### Jalābujādidānūpakārasuttattiṃsaka

(362--391.)

1178. Sāvatthinidānaṃ. Ekamantaṃ nisinno kho so bhikkhu bhagavantaṃ etadavoca—  “ko nu kho, bhante, hetu, ko paccayo, yena midhekacco kāyassa bhedā paraṃ maraṇā jalābujānaṃ nāgānaṃ…pe…  saṃsedajānaṃ nāgānaṃ…pe…  opapātikānaṃ nāgānaṃ sahabyataṃ upapajjatī”ti?

1179. “Idha, bhikkhu, ekacco kāyena dvayakārī hoti, vācāya dvayakārī, manasā dvayakārī. Tassa sutaṃ hoti—  ‘opapātikā nāgā dīghāyukā vaṇṇavanto sukhabahulā’ti. Tassa evaṃ hoti—  ‘aho vatāhaṃ kāyassa bhedā paraṃ maraṇā opapātikānaṃ nāgānaṃ sahabyataṃ upapajjeyyan’ti. So annaṃ deti…pe…  pānaṃ deti…pe…  padīpeyyaṃ deti. So kāyassa bhedā paraṃ maraṇā opapātikānaṃ nāgānaṃ sahabyataṃ upapajjati. Ayaṃ kho, bhikkhu, hetu, ayaṃ paccayo, yena midhekacco kāyassa bhedā paraṃ maraṇā opapātikānaṃ nāgānaṃ sahabyataṃ upapajjatī”ti.

1180. (Iminā peyyālena dasa dasa suttantā kātabbā. Evaṃ catūsu yonīsu cattālīsaṃ veyyākaraṇā honti. Purimehi pana dasahi suttantehi saha honti paṇṇāsasuttantāti.)

===

1181. Nāgavaggo paṭhamo.



===

1182. Tassuddānaṃ



1183. _Suddhikaṃ paṇītataraṃ,_  
_caturo ca uposathā;_  
_Tassa sutaṃ caturo ca,_  
_dānūpakārā ca tālīsaṃ;_  
_Paṇṇāsa piṇḍato suttā,_  
_nāgamhi suppakāsitāti._  


===

1184. Nāgasaṃyuttaṃ samattaṃ.



[Go to previous page](/tipitaka/13S3/8/8.1/8.1.11--20.md) / [Go to parent page](/tipitaka/13S3/8/8.1.md) / [Go to next page](/tipitaka/13S3/9.md)


