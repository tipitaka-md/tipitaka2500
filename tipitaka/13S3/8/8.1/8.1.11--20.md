---
title: 8.1.11--20 Aṇḍajadānūpakārasuttadasaka
path: /tipitaka/13S3/8/8.1/8.1.11--20
ref: 274259
breadcrumbs:
  - name: Home
    link: /
  - name: 13S3 Khandhavaggasaṃyuttapāḷi
    link: /tipitaka/13S3
  - name: 8 Nāgasaṃyutta
    link: /tipitaka/13S3/8
  - name: 8.1 Nāgavagga
    link: /tipitaka/13S3/8/8.1
prevL: /tipitaka/13S3/8/8.1/8.1.10
upL: /tipitaka/13S3/8/8.1
nextL: /tipitaka/13S3/8/8.1/8.1.21--50
---

# 8.1.11--20 Aṇḍajadānūpakārasuttadasaka

### Nāgasaṃyutta

### Nāgavagga

### Aṇḍajadānūpakārasuttadasaka

(352--361.)

1175. Ekamantaṃ nisinno kho so bhikkhu bhagavantaṃ etadavoca—  “ko nu kho, bhante, hetu, ko paccayo, yena midhekacco kāyassa bhedā paraṃ maraṇā aṇḍajānaṃ nāgānaṃ sahabyataṃ upapajjatī”ti?

1176. “Idha, bhikkhu, ekacco kāyena dvayakārī hoti, vācāya dvayakārī, manasā dvayakārī. Tassa sutaṃ hoti—  ‘aṇḍajā nāgā dīghāyukā vaṇṇavanto sukhabahulā’ti. Tassa evaṃ hoti—  ‘aho vatāhaṃ kāyassa bhedā paraṃ maraṇā aṇḍajānaṃ nāgānaṃ sahabyataṃ upapajjeyyan’ti. So annaṃ deti. So kāyassa bhedā paraṃ maraṇā aṇḍajānaṃ nāgānaṃ sahabyataṃ upapajjati. Ayaṃ kho, bhikkhu, hetu…pe…  upapajjatīti…pe…  so pānaṃ deti…pe…  vatthaṃ deti…pe…  yānaṃ deti…pe…  mālaṃ deti…pe…  gandhaṃ deti…pe…  vilepanaṃ deti…pe…  seyyaṃ deti…pe…  āvasathaṃ deti…pe…  padīpeyyaṃ deti. So kāyassa bhedā paraṃ maraṇā aṇḍajānaṃ nāgānaṃ sahabyataṃ upapajjati. Ayaṃ kho, bhikkhu, hetu, ayaṃ paccayo, yena midhekacco kāyassa bhedā paraṃ maraṇā aṇḍajānaṃ nāgānaṃ sahabyataṃ upapajjatī”ti.

===

1177. Vīsatimaṃ.




