---
title: 9.1.3 Dvayakārīsutta
path: /tipitaka/13S3/9/9.1/9.1.3
ref: 274263
breadcrumbs:
  - name: Home
    link: /
  - name: 13S3 Khandhavaggasaṃyuttapāḷi
    link: /tipitaka/13S3
  - name: 9 Supaṇṇasaṃyutta
    link: /tipitaka/13S3/9
  - name: 9.1 Supaṇṇavagga
    link: /tipitaka/13S3/9/9.1
prevL: /tipitaka/13S3/9/9.1/9.1.2
upL: /tipitaka/13S3/9/9.1
nextL: /tipitaka/13S3/9/9.1/9.1.4--6
---

# 9.1.3 Dvayakārīsutta

### Supaṇṇasaṃyutta

### Supaṇṇavagga

### Dvayakārīsutta

(394.)

1189. Sāvatthinidānaṃ. Aññataro bhikkhu yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho so bhikkhu bhagavantaṃ etadavoca—  “ko nu kho, bhante, hetu, ko paccayo, yena midhekacco kāyassa bhedā paraṃ maraṇā aṇḍajānaṃ supaṇṇānaṃ sahabyataṃ upapajjatī”ti? “Idha, bhikkhu, ekacco kāyena dvayakārī hoti, vācāya dvayakārī, manasā dvayakārī. Tassa sutaṃ hoti—  ‘aṇḍajā supaṇṇā dīghāyukā vaṇṇavanto sukhabahulā’ti. Tassa evaṃ hoti—  ‘aho vatāhaṃ kāyassa bhedā paraṃ maraṇā aṇḍajānaṃ supaṇṇānaṃ sahabyataṃ upapajjeyyan’ti. So kāyassa bhedā paraṃ maraṇā aṇḍajānaṃ supaṇṇānaṃ sahabyataṃ upapajjati. Ayaṃ kho, bhikkhu, hetu, ayaṃ paccayo, yena midhekacco kāyassa bhedā paraṃ maraṇā aṇḍajānaṃ supaṇṇānaṃ sahabyataṃ upapajjatī”ti.

===

1190. Tatiyaṃ.




