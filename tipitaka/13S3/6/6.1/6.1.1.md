---
title: 6.1.1 Cakkhusutta
path: /tipitaka/13S3/6/6.1/6.1.1
ref: 274229
breadcrumbs:
  - name: Home
    link: /
  - name: 13S3 Khandhavaggasaṃyuttapāḷi
    link: /tipitaka/13S3
  - name: 6 Kilesasaṃyutta
    link: /tipitaka/13S3/6
  - name: 6.1 Kilesavagga
    link: /tipitaka/13S3/6/6.1
prevL: /tipitaka/13S3/6/6.1
upL: /tipitaka/13S3/6/6.1
nextL: /tipitaka/13S3/6/6.1/6.1.2
---

# 6.1.1 Cakkhusutta

### Kilesasaṃyutta

### Kilesavagga

### Cakkhusutta

(322.)

1093. Sāvatthinidānaṃ. “Yo, bhikkhave, cakkhusmiṃ chandarāgo, cittasseso upakkileso. Yo sotasmiṃ chandarāgo, cittasseso upakkileso. Yo ghānasmiṃ chandarāgo, cittasseso upakkileso. Yo jivhāya chandarāgo, cittasseso upakkileso. Yo kāyasmiṃ chandarāgo, cittasseso upakkileso. Yo manasmiṃ chandarāgo, cittasseso upakkileso. Yato kho, bhikkhave, bhikkhuno imesu chasu ṭhānesu cetaso upakkileso pahīno hoti, nekkhammaninnañcassa cittaṃ hoti. Nekkhammaparibhāvitaṃ cittaṃ kammaniyaṃ khāyati, abhiññā sacchikaraṇīyesu dhammesū”ti.

===

1094. Paṭhamaṃ.




