
[Home](/) / [13S3 Khandhavaggasaṃyuttapāḷi](../../../13S3.md) / [3 Diṭṭhisaṃyutta](../../3.md) / [3.1 Sotāpattivagga](../3.1.md)

# 3.1.3 Soattāsutta

* Diṭṭhisaṃyutta

* Sotāpattivagga

* Soattāsutta

(208.)

918\. Sāvatthinidānaṃ. “Kismiṃ nu kho, bhikkhave, sati, kiṃ upādāya, kiṃ abhinivissa evaṃ diṭṭhi uppajjati—  ‘so attā, so loko, so pecca bhavissāmi nicco dhuvo sassato avipariṇāmadhammo’”ti? “Bhagavaṃmūlakā no, bhante, dhammā…pe… .

919\. “Rūpe kho, bhikkhave, sati, rūpaṃ upādāya, rūpaṃ abhinivissa evaṃ diṭṭhi uppajjati—  ‘so attā, so loko, so pecca bhavissāmi nicco dhuvo sassato avipariṇāmadhammo’ti. Vedanāya sati…pe…  saññāya sati…  saṅkhāresu sati…  viññāṇe sati, viññāṇaṃ upādāya, viññāṇaṃ abhinivissa evaṃ diṭṭhi uppajjati—  ‘so attā, so loko, so pecca bhavissāmi nicco dhuvo sassato avipariṇāmadhammo’ti.

920\. Taṃ kiṃ maññatha, bhikkhave, rūpaṃ niccaṃ vā aniccaṃ vā”ti? “Aniccaṃ, bhante” …pe…  api nu taṃ anupādāya evaṃ diṭṭhi uppajjeyya—  ‘so attā…pe…  avipariṇāmadhammo’”ti? “No hetaṃ, bhante”. “Vedanā…  saññā…  saṅkhārā…  viññāṇaṃ niccaṃ vā aniccaṃ vā”ti? “Aniccaṃ bhante…pe…  api nu taṃ anupādāya evaṃ diṭṭhi uppajjeyya—  ‘so attā…pe…  avipariṇāmadhammo’”ti? “No hetaṃ, bhante”. “Yampidaṃ diṭṭhaṃ sutaṃ mutaṃ viññātaṃ pattaṃ pariyesitaṃ anuvicaritaṃ manasā tampi niccaṃ vā aniccaṃ vā”ti? “Aniccaṃ, bhante…pe…  api nu taṃ anupādāya evaṃ diṭṭhi uppajjeyya—  ‘so attā, so loko, so pecca bhavissāmi nicco dhuvo sassato avipariṇāmadhammo’”ti? “No hetaṃ, bhante”.

921\. “Yato kho, bhikkhave, ariyasāvakassa imesu ca ṭhānesu kaṅkhā pahīnā hoti, dukkhepissa kaṅkhā pahīnā hoti…pe…  dukkhanirodhagāminiyā paṭipadāyapissa kaṅkhā pahīnā hoti—  ayaṃ vuccati, bhikkhave, ariyasāvako sotāpanno avinipātadhammo niyato sambodhiparāyano”ti.

---

922\. Tatiyaṃ.



[Go to previous page (3.1.2 Etaṃmamasutta)](3.1.2.md) / [Go to parent page (3.1 Sotāpattivagga)](../3.1.md) / [Go to next page (3.1.4 Nocamesiyāsutta)](3.1.4.md)


