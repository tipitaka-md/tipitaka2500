---
title: 10.1.3 Mūlagandhadātāsutta
path: /tipitaka/13S3/10/10.1/10.1.3
ref: 274269
breadcrumbs:
  - name: Home
    link: /
  - name: 13S3 Khandhavaggasaṃyuttapāḷi
    link: /tipitaka/13S3
  - name: 10 Gandhabbakāyasaṃyutta
    link: /tipitaka/13S3/10
  - name: 10.1 Gandhabbavagga
    link: /tipitaka/13S3/10/10.1
prevL: /tipitaka/13S3/10/10.1/10.1.2
upL: /tipitaka/13S3/10/10.1
nextL: /tipitaka/13S3/10/10.1/10.1.4--12
---

# 10.1.3 Mūlagandhadātāsutta

### Gandhabbakāyasaṃyutta

### Gandhabbavagga

### Mūlagandhadātāsutta

(440.)

1204. Sāvatthinidānaṃ. Ekamantaṃ nisinno kho so bhikkhu bhagavantaṃ etadavoca—  “ko nu kho, bhante, hetu, ko paccayo, yena midhekacco kāyassa bhedā paraṃ maraṇā mūlagandhe adhivatthānaṃ devānaṃ sahabyataṃ upapajjatī”ti? “Idha, bhikkhu, ekacco kāyena sucaritaṃ carati, vācāya sucaritaṃ carati, manasā sucaritaṃ carati. Tassa sutaṃ hoti—  ‘mūlagandhe adhivatthā devā dīghāyukā vaṇṇavanto sukhabahulā’ti. Tassa evaṃ hoti—  ‘aho vatāhaṃ kāyassa bhedā paraṃ maraṇā mūlagandhe adhivatthānaṃ devānaṃ sahabyataṃ upapajjeyyan’ti. So dātā hoti mūlagandhānaṃ. So kāyassa bhedā paraṃ maraṇā mūlagandhe adhivatthānaṃ devānaṃ sahabyataṃ upapajjati. Ayaṃ kho, bhikkhu, hetu…pe…  yena midhekacco kāyassa bhedā paraṃ maraṇā mūlagandhe adhivatthānaṃ devānaṃ sahabyataṃ upapajjatī”ti.

===

1205. Tatiyaṃ.




