---
title: 5.1.1 Cakkhusutta
path: /tipitaka/13S3/5/5.1/5.1.1
ref: 274219
breadcrumbs:
  - name: Home
    link: /
  - name: 13S3 Khandhavaggasaṃyuttapāḷi
    link: /tipitaka/13S3
  - name: 5 Uppādasaṃyutta
    link: /tipitaka/13S3/5
  - name: 5.1 Uppādavagga
    link: /tipitaka/13S3/5/5.1
prevL: /tipitaka/13S3/5/5.1
upL: /tipitaka/13S3/5/5.1
nextL: /tipitaka/13S3/5/5.1/5.1.2
---

# 5.1.1 Cakkhusutta

### Uppādasaṃyutta

### Uppādavagga

### Cakkhusutta

(312.)

1068. Sāvatthinidānaṃ. “Yo kho, bhikkhave, cakkhussa uppādo ṭhiti abhinibbatti pātubhāvo, dukkhasseso uppādo, rogānaṃ ṭhiti, jarāmaraṇassa pātubhāvo. Yo sotassa uppādo ṭhiti…pe…  yo ghānassa uppādo ṭhiti…  yo jivhāya uppādo ṭhiti…  yo kāyassa uppādo ṭhiti…  yo manassa uppādo ṭhiti abhinibbatti pātubhāvo, dukkhasseso uppādo, rogānaṃ ṭhiti, jarāmaraṇassa pātubhāvo. Yo ca, bhikkhave, cakkhussa nirodho vūpasamo atthaṅgamo, dukkhasseso nirodho, rogānaṃ vūpasamo, jarāmaraṇassa atthaṅgamo. Yo sotassa nirodho…pe…  yo ghānassa nirodho…  yo jivhāya nirodho…  yo kāyassa nirodho…  yo manassa nirodho vūpasamo atthaṅgamo, dukkhasseso nirodho, rogānaṃ vūpasamo, jarāmaraṇassa atthaṅgamo”ti.

===

1069. Paṭhamaṃ.




