
[Home](/) / [13S3 Khandhavaggasaṃyuttapāḷi](/tipitaka/13S3.md) / [2 Rādhasaṃyutta](/tipitaka/13S3/2.md) / [2.1 Paṭhamamāravagga](/tipitaka/13S3/2/2.1.md)

# 𑁨𑁇𑁧𑁇𑁧 𑀫𑀸𑀭𑀲𑀼𑀢𑁆𑀢

### 𑀭𑀸𑀥𑀲𑀁𑀬𑀼𑀢𑁆𑀢

### 𑀧𑀞𑀫𑀫𑀸𑀭𑀯𑀕𑁆𑀕

### 𑀫𑀸𑀭𑀲𑀼𑀢𑁆𑀢

(160.)

821. 𑀲𑀸𑀯𑀢𑁆𑀣𑀺𑀦𑀺𑀤𑀸𑀦𑀁𑁇 𑀅𑀣 𑀔𑁄 𑀆𑀬𑀲𑁆𑀫𑀸 𑀭𑀸𑀥𑁄 𑀬𑁂𑀦 𑀪𑀕𑀯𑀸 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀪𑀕𑀯𑀦𑁆𑀢𑀁 𑀅𑀪𑀺𑀯𑀸𑀤𑁂𑀢𑁆𑀯𑀸 𑀏𑀓𑀫𑀦𑁆𑀢𑀁 𑀦𑀺𑀲𑀻𑀤𑀺𑁇 𑀏𑀓𑀫𑀦𑁆𑀢𑀁 𑀦𑀺𑀲𑀺𑀦𑁆𑀦𑁄 𑀔𑁄 𑀆𑀬𑀲𑁆𑀫𑀸 𑀭𑀸𑀥𑁄 𑀪𑀕𑀯𑀦𑁆𑀢𑀁 𑀏𑀢𑀤𑀯𑁄𑀘—

822. “‘𑀫𑀸𑀭𑁄, 𑀫𑀸𑀭𑁄’𑀢𑀺, 𑀪𑀦𑁆𑀢𑁂, 𑀯𑀼𑀘𑁆𑀘𑀢𑀺𑁇 𑀓𑀺𑀢𑁆𑀢𑀸𑀯𑀢𑀸 𑀦𑀼 𑀔𑁄, 𑀪𑀦𑁆𑀢𑁂, 𑀫𑀸𑀭𑁄”𑀢𑀺? “𑀭𑀽𑀧𑁂 𑀔𑁄, 𑀭𑀸𑀥, 𑀲𑀢𑀺 𑀫𑀸𑀭𑁄 𑀯𑀸 𑀅𑀲𑁆𑀲 𑀫𑀸𑀭𑁂𑀢𑀸 𑀯𑀸 𑀬𑁄 𑀯𑀸 𑀧𑀦 𑀫𑀻𑀬𑀢𑀺𑁇 𑀢𑀲𑁆𑀫𑀸𑀢𑀺𑀳 𑀢𑁆𑀯𑀁, 𑀭𑀸𑀥, 𑀭𑀽𑀧𑀁 𑀫𑀸𑀭𑁄𑀢𑀺 𑀧𑀲𑁆𑀲, 𑀫𑀸𑀭𑁂𑀢𑀸𑀢𑀺 𑀧𑀲𑁆𑀲, 𑀫𑀻𑀬𑀢𑀻𑀢𑀺 𑀧𑀲𑁆𑀲, 𑀭𑁄𑀕𑁄𑀢𑀺 𑀧𑀲𑁆𑀲, 𑀕𑀡𑁆𑀟𑁄𑀢𑀺 𑀧𑀲𑁆𑀲, 𑀲𑀮𑁆𑀮𑀦𑁆𑀢𑀺 𑀧𑀲𑁆𑀲, 𑀅𑀖𑀦𑁆𑀢𑀺 𑀧𑀲𑁆𑀲, 𑀅𑀖𑀪𑀽𑀢𑀦𑁆𑀢𑀺 𑀧𑀲𑁆𑀲𑁇 𑀬𑁂 𑀦𑀁 𑀏𑀯𑀁 𑀧𑀲𑁆𑀲𑀦𑁆𑀢𑀺 𑀢𑁂 𑀲𑀫𑁆𑀫𑀸 𑀧𑀲𑁆𑀲𑀦𑁆𑀢𑀺𑁇 𑀯𑁂𑀤𑀦𑀸𑀬 𑀲𑀢𑀺…  𑀲𑀜𑁆𑀜𑀸𑀬 𑀲𑀢𑀺…  𑀲𑀗𑁆𑀔𑀸𑀭𑁂𑀲𑀼 𑀲𑀢𑀺…  𑀯𑀺𑀜𑁆𑀜𑀸𑀡𑁂 𑀲𑀢𑀺 𑀫𑀸𑀭𑁄 𑀯𑀸 𑀅𑀲𑁆𑀲 𑀫𑀸𑀭𑁂𑀢𑀸 𑀯𑀸 𑀬𑁄 𑀯𑀸 𑀧𑀦 𑀫𑀻𑀬𑀢𑀺𑁇 𑀢𑀲𑁆𑀫𑀸𑀢𑀺𑀳 𑀢𑁆𑀯𑀁, 𑀭𑀸𑀥, 𑀯𑀺𑀜𑁆𑀜𑀸𑀡𑀁 𑀫𑀸𑀭𑁄𑀢𑀺 𑀧𑀲𑁆𑀲, 𑀫𑀸𑀭𑁂𑀢𑀸𑀢𑀺 𑀧𑀲𑁆𑀲, 𑀫𑀻𑀬𑀢𑀻𑀢𑀺 𑀧𑀲𑁆𑀲, 𑀭𑁄𑀕𑁄𑀢𑀺 𑀧𑀲𑁆𑀲, 𑀕𑀡𑁆𑀟𑁄𑀢𑀺 𑀧𑀲𑁆𑀲, 𑀲𑀮𑁆𑀮𑀦𑁆𑀢𑀺 𑀧𑀲𑁆𑀲, 𑀅𑀖𑀦𑁆𑀢𑀺 𑀧𑀲𑁆𑀲, 𑀅𑀖𑀪𑀽𑀢𑀦𑁆𑀢𑀺 𑀧𑀲𑁆𑀲𑁇 𑀬𑁂 𑀦𑀁 𑀏𑀯𑀁 𑀧𑀲𑁆𑀲𑀦𑁆𑀢𑀺, 𑀢𑁂 𑀲𑀫𑁆𑀫𑀸 𑀧𑀲𑁆𑀲𑀦𑁆𑀢𑀻”𑀢𑀺𑁇

823. “𑀲𑀫𑁆𑀫𑀸𑀤𑀲𑁆𑀲𑀦𑀁 𑀧𑀦, 𑀪𑀦𑁆𑀢𑁂, 𑀓𑀺𑀫𑀢𑁆𑀣𑀺𑀬𑀦𑁆”𑀢𑀺? “𑀲𑀫𑁆𑀫𑀸𑀤𑀲𑁆𑀲𑀦𑀁 𑀔𑁄, 𑀭𑀸𑀥, 𑀦𑀺𑀩𑁆𑀩𑀺𑀤𑀢𑁆𑀣𑀁”𑁇 “𑀦𑀺𑀩𑁆𑀩𑀺𑀤𑀸 𑀧𑀦, 𑀪𑀦𑁆𑀢𑁂, 𑀓𑀺𑀫𑀢𑁆𑀣𑀺𑀬𑀸”𑀢𑀺? “𑀦𑀺𑀩𑁆𑀩𑀺𑀤𑀸 𑀔𑁄, 𑀭𑀸𑀥, 𑀯𑀺𑀭𑀸𑀕𑀢𑁆𑀣𑀸”𑁇 “𑀯𑀺𑀭𑀸𑀕𑁄 𑀧𑀦, 𑀪𑀦𑁆𑀢𑁂, 𑀓𑀺𑀫𑀢𑁆𑀣𑀺𑀬𑁄”𑀢𑀺? “𑀯𑀺𑀭𑀸𑀕𑁄 𑀔𑁄, 𑀭𑀸𑀥, 𑀯𑀺𑀫𑀼𑀢𑁆𑀢𑀢𑁆𑀣𑁄”𑁇 “𑀯𑀺𑀫𑀼𑀢𑁆𑀢𑀺 𑀧𑀦, 𑀪𑀦𑁆𑀢𑁂, 𑀓𑀺𑀫𑀢𑁆𑀣𑀺𑀬𑀸”𑀢𑀺? “𑀯𑀺𑀫𑀼𑀢𑁆𑀢𑀺 𑀔𑁄, 𑀭𑀸𑀥, 𑀦𑀺𑀩𑁆𑀩𑀸𑀦𑀢𑁆𑀣𑀸”𑁇 “𑀦𑀺𑀩𑁆𑀩𑀸𑀦𑀁 𑀧𑀦, 𑀪𑀦𑁆𑀢𑁂, 𑀓𑀺𑀫𑀢𑁆𑀣𑀺𑀬𑀦𑁆”𑀢𑀺? “𑀅𑀘𑁆𑀘𑀬𑀸𑀲𑀺, 𑀭𑀸𑀥, 𑀧𑀜𑁆𑀳𑀁, 𑀦𑀸𑀲𑀓𑁆𑀔𑀺 𑀧𑀜𑁆𑀳𑀲𑁆𑀲 𑀧𑀭𑀺𑀬𑀦𑁆𑀢𑀁 𑀕𑀳𑁂𑀢𑀼𑀁𑁇 𑀦𑀺𑀩𑁆𑀩𑀸𑀦𑁄𑀕𑀥𑀜𑁆𑀳𑀺, 𑀭𑀸𑀥, 𑀩𑁆𑀭𑀳𑁆𑀫𑀘𑀭𑀺𑀬𑀁 𑀯𑀼𑀲𑁆𑀲𑀢𑀺, 𑀦𑀺𑀩𑁆𑀩𑀸𑀦𑀧𑀭𑀸𑀬𑀦𑀁 𑀦𑀺𑀩𑁆𑀩𑀸𑀦𑀧𑀭𑀺𑀬𑁄𑀲𑀸𑀦𑀦𑁆”𑀢𑀺𑁇

---

824. 𑀧𑀞𑀫𑀁𑁇



[Go to previous page (2.1 Paṭhamamāravagga)](/tipitaka/13S3/2/2.1.md) / [Go to parent page (2.1 Paṭhamamāravagga)](/tipitaka/13S3/2/2.1.md) / [Go to next page (2.1.2 Sattasutta)](/tipitaka/13S3/2/2.1/2.1.2.md)


