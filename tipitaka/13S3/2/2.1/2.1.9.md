---
title: 2.1.9 Chandarāgasutta
path: /tipitaka/13S3/2/2.1/2.1.9
ref: 274156
breadcrumbs:
  - name: Home
    link: /
  - name: 13S3 Khandhavaggasaṃyuttapāḷi
    link: /tipitaka/13S3
  - name: 2 Rādhasaṃyutta
    link: /tipitaka/13S3/2
  - name: 2.1 Paṭhamamāravagga
    link: /tipitaka/13S3/2/2.1
prevL: /tipitaka/13S3/2/2.1/2.1.8
upL: /tipitaka/13S3/2/2.1
nextL: /tipitaka/13S3/2/2.1/2.1.10
---

# 2.1.9 Chandarāgasutta

### Rādhasaṃyutta

### Paṭhamamāravagga

### Chandarāgasutta

(168.)

841. Sāvatthinidānaṃ. Ekamantaṃ nisinnaṃ kho āyasmantaṃ rādhaṃ bhagavā etadavoca—  “rūpe kho, rādha, yo chando yo rāgo yā nandī yā taṇhā, taṃ pajahatha. Evaṃ taṃ rūpaṃ pahīnaṃ bhavissati ucchinnamūlaṃ tālāvatthukataṃ anabhāvaṃkataṃ āyatiṃ anuppādadhammaṃ. Vedanāya yo chando yo rāgo yā nandī yā taṇhā, taṃ pajahatha. Evaṃ sā vedanā pahīnā bhavissati ucchinnamūlā tālāvatthukatā anabhāvaṃkatā āyatiṃ anuppādadhammā. Saññāya…  saṅkhāresu yo chando yo rāgo yā nandī yā taṇhā, taṃ pajahatha. Evaṃ te saṅkhārā pahīnā bhavissanti ucchinnamūlā tālāvatthukatā anabhāvaṃkatā āyatiṃ anuppādadhammā. Viññāṇe yo chando yo rāgo yā nandī yā taṇhā, taṃ pajahatha. Evaṃ taṃ viññāṇaṃ pahīnaṃ bhavissati…pe…  anuppādadhamman”ti.

===

842. Navamaṃ.




