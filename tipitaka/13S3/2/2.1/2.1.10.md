---
title: 2.1.10 Dutiyachandarāgasutta
path: /tipitaka/13S3/2/2.1/2.1.10
ref: 274157
breadcrumbs:
  - name: Home
    link: /
  - name: 13S3 Khandhavaggasaṃyuttapāḷi
    link: /tipitaka/13S3
  - name: 2 Rādhasaṃyutta
    link: /tipitaka/13S3/2
  - name: 2.1 Paṭhamamāravagga
    link: /tipitaka/13S3/2/2.1
prevL: /tipitaka/13S3/2/2.1/2.1.9
upL: /tipitaka/13S3/2/2.1
nextL: /tipitaka/13S3/2/2.2
---

# 2.1.10 Dutiyachandarāgasutta

### Rādhasaṃyutta

### Paṭhamamāravagga

### Dutiyachandarāgasutta

(169.)

843. Sāvatthinidānaṃ. Ekamantaṃ nisinnaṃ kho āyasmantaṃ rādhaṃ bhagavā etadavoca—  “rūpe kho, rādha, yo chando yo rāgo yā nandī yā taṇhā ye upayupādānā cetaso adhiṭṭhānābhinivesānusayā, te pajahatha. Evaṃ taṃ rūpaṃ pahīnaṃ bhavissati ucchinnamūlaṃ tālāvatthukataṃ anabhāvaṃkataṃ āyatiṃ anuppādadhammaṃ. Vedanāya yo chando yo rāgo yā nandī yā taṇhā ye upayupādānā cetaso adhiṭṭhānābhinivesānusayā, te pajahatha. Evaṃ sā vedanā pahīnā bhavissati ucchinnamūlā tālāvatthukatā anabhāvaṃkatā āyatiṃ anuppādadhammā. Saññāya…  saṅkhāresu yo chando yo rāgo yā nandī yā taṇhā ye upayupādānā cetaso adhiṭṭhānābhinivesānusayā, te pajahatha. Evaṃ te saṅkhārā pahīnā bhavissanti ucchinnamūlā tālāvatthukatā anabhāvaṃkatā āyatiṃ anuppādadhammā. Viññāṇe yo chando yo rāgo yā nandī yā taṇhā ye upayupādānā cetaso adhiṭṭhānābhinivesānusayā, te pajahatha. Evaṃ taṃ viññāṇaṃ pahīnaṃ bhavissati ucchinnamūlaṃ tālāvatthukataṃ anabhāvaṃkataṃ āyatiṃ anuppādadhamman”ti.

===

844. Dasamaṃ.



===

845. Rādhasaṃyuttassa paṭhamamāravaggo.



===

846. Tassuddānaṃ



847. _Māro satto bhavanetti,_  
_pariññeyyā samaṇā duve;_  
_Sotāpanno arahā ca,_  
_chandarāgāpare duveti._  



