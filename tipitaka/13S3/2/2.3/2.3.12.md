
[Home](/) / [13S3 Khandhavaggasaṃyuttapāḷi](/tipitaka/13S3.md) / [2 Rādhasaṃyutta](/tipitaka/13S3/2.md) / [2.3 Āyācanavagga](/tipitaka/13S3/2/2.3.md)

# 2.3.12 Nirodhadhammasutta

### Rādhasaṃyutta

### Āyācanavagga

### Nirodhadhammasutta

(193.)

887. Sāvatthinidānaṃ. Āyasmā rādho bhagavantaṃ etadavoca—  “sādhu me, bhante, bhagavā saṃkhittena dhammaṃ desetu, yamahaṃ bhagavato dhammaṃ sutvā eko vūpakaṭṭho appamatto ātāpī pahitatto vihareyyan”ti.

888. “Yo kho, rādha, nirodhadhammo; tatra te chando pahātabbo, rāgo pahātabbo, chandarāgo pahātabbo. Ko ca, rādha, nirodhadhammo? Rūpaṃ kho, rādha, nirodhadhammo; tatra te chando pahātabbo…pe…  vedanā nirodhadhammo; tatra te chando pahātabbo…pe…  saññā nirodhadhammo; tatra te chando pahātabbo…pe…  saṅkhārā nirodhadhammo; tatra te chando pahātabbo…pe…  viññāṇaṃ nirodhadhammo; tatra te chando pahātabbo…pe…  yo kho, rādha, nirodhadhammo; tatra te chando pahātabbo, rāgo pahātabbo, chandarāgo pahātabbo”ti.

===

889. Āyācanavaggo tatiyo.



===

890. Tassuddānaṃ



891. _Māro ca māradhammo ca,_  
_Aniccena apare duve;_  
_Dukkhena ca duve vuttā,_  
_Anattena tatheva ca;_  
_Khayavayasamudayaṃ,_  
_Nirodhadhammena dvādasāti._  


[Go to previous page](/tipitaka/13S3/2/2.3/2.3.1--11.md) / [Go to parent page](/tipitaka/13S3/2/2.3.md) / [Go to next page](/tipitaka/13S3/2/2.4.md)


