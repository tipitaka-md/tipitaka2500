
[Home](/) / [13S3 Khandhavaggasaṃyuttapāḷi](../../../13S3.md) / [13 Jhānasaṃyutta](../../13.md) / [13.1 Jhānavagga](../13.1.md)

# 13.1.55 Sātaccamūlakasappāyakārīsutta

* Jhānasaṃyutta

* Jhānavagga

* Sātaccamūlakasappāyakārīsutta

(716.)

1349\. Sāvatthinidānaṃ. “Cattārome, bhikkhave, jhāyī. Katame cattāro? Idha, bhikkhave, ekacco jhāyī samādhismiṃ sātaccakārī hoti, na samādhismiṃ sappāyakārī. Idha pana, bhikkhave, ekacco jhāyī samādhismiṃ sappāyakārī hoti, na samādhismiṃ sātaccakārī. Idha pana, bhikkhave, ekacco jhāyī neva samādhismiṃ sātaccakārī hoti, na ca samādhismiṃ sappāyakārī. Idha pana, bhikkhave, ekacco jhāyī samādhismiṃ sātaccakārī ca hoti, samādhismiṃ sappāyakārī ca. Tatra, bhikkhave, yvāyaṃ jhāyī samādhismiṃ sātaccakārī ca hoti samādhismiṃ sappāyakārī ca ayaṃ imesaṃ catunnaṃ jhāyīnaṃ aggo ca seṭṭho ca mokkho ca uttamo ca pavaro ca. Seyyathāpi, bhikkhave, gavā khīraṃ, khīramhā dadhi, dadhimhā navanītaṃ, navanītamhā sappi, sappimhā sappimaṇḍo tatra aggamakkhāyati; evameva kho, bhikkhave, yvāyaṃ jhāyī samādhismiṃ sātaccakārī ca hoti, samādhismiṃ sappāyakārī ca ayaṃ imesaṃ catunnaṃ jhāyīnaṃ aggo ca seṭṭho ca mokkho ca uttamo ca pavaro cā”ti. Idamavoca bhagavā. Attamanā te bhikkhū bhagavato bhāsitaṃ abhinandunti.

---

1350\. Pañcapaññāsamaṃ.



---

1351\. (Yathā pañcapaññāsaṃ veyyākaraṇāni honti tathā vitthāretabbāni.)



---

1352\. Khandhavaggo tatiyo.



---

1353\. Tassuddānaṃ



1354\. _Samādhi samāpatti ṭhiti ca,_  
_Vuṭṭhānaṃ kallitārammaṇena ca;_  
_Gocarā abhinīhāro sakkacca,_  
_Sātacca athopi sappāyanti._  


---

1355\. Jhānasaṃyuttaṃ samattaṃ.



---

1356\. Tassuddānaṃ



1357\. _Khandha rādhasaṃyuttañca,_  
_diṭṭhiokkanta uppādā;_  
_Kilesa sāriputtā ca,_  
_nāgā supaṇṇa gandhabbā;_  
_Valāha vacchajhānanti,_  
_khandhavaggamhi terasāti._  


---

1358\. Khandhavaggasaṃyuttapāḷi niṭṭhitā.



[Go to previous page (13.1.53--54 Sakkaccamūlakasātaccakārīsuttadukādi)](13.1.53--54.md) / [Go to parent page (13.1 Jhānavagga)](../13.1.md)


