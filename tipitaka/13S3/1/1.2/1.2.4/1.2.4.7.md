
[Home](/) / [13S3 Khandhavaggasaṃyuttapāḷi](../../...md) / [1 Khandhasaṃyutta](../...md) / [1.2 Majjhimapaṇṇāsaka](...md) / [1.2.4 Theravagga](../13S3/1/1.2/1.2.4.md)

# 𑁧𑁇𑁨𑁇𑁪𑁇𑁭 𑀔𑁂𑀫𑀓𑀲𑀼𑀢𑁆𑀢

* 𑀔𑀦𑁆𑀥𑀲𑀁𑀬𑀼𑀢𑁆𑀢

* 𑀫𑀚𑁆𑀛𑀺𑀫𑀧𑀡𑁆𑀡𑀸𑀲𑀓

* 𑀣𑁂𑀭𑀯𑀕𑁆𑀕

* 𑀔𑁂𑀫𑀓𑀲𑀼𑀢𑁆𑀢

(89.)

544\. 𑀏𑀓𑀁 𑀲𑀫𑀬𑀁 𑀲𑀫𑁆𑀩𑀳𑀼𑀮𑀸 𑀣𑁂𑀭𑀸 𑀪𑀺𑀓𑁆𑀔𑀽 𑀓𑁄𑀲𑀫𑁆𑀩𑀺𑀬𑀁 𑀯𑀺𑀳𑀭𑀦𑁆𑀢𑀺 𑀖𑁄𑀲𑀺𑀢𑀸𑀭𑀸𑀫𑁂𑁇 𑀢𑁂𑀦 𑀔𑁄 𑀧𑀦 𑀲𑀫𑀬𑁂𑀦 𑀆𑀬𑀲𑁆𑀫𑀸 𑀔𑁂𑀫𑀓𑁄 𑀩𑀤𑀭𑀺𑀓𑀸𑀭𑀸𑀫𑁂 𑀯𑀺𑀳𑀭𑀢𑀺 𑀆𑀩𑀸𑀥𑀺𑀓𑁄 𑀤𑀼𑀓𑁆𑀔𑀺𑀢𑁄 𑀩𑀸𑀍𑀳𑀕𑀺𑀮𑀸𑀦𑁄𑁇 𑀅𑀣 𑀔𑁄 𑀣𑁂𑀭𑀸 𑀪𑀺𑀓𑁆𑀔𑀽 𑀲𑀸𑀬𑀦𑁆𑀳𑀲𑀫𑀬𑀁 𑀧𑀝𑀺𑀲𑀮𑁆𑀮𑀸𑀦𑀸 𑀯𑀼𑀝𑁆𑀞𑀺𑀢𑀸 𑀆𑀬𑀲𑁆𑀫𑀦𑁆𑀢𑀁 𑀤𑀸𑀲𑀓𑀁 𑀆𑀫𑀦𑁆𑀢𑁂𑀲𑀼𑀁—  “𑀏𑀳𑀺 𑀢𑁆𑀯𑀁, 𑀆𑀯𑀼𑀲𑁄 𑀤𑀸𑀲𑀓, 𑀬𑁂𑀦 𑀔𑁂𑀫𑀓𑁄 𑀪𑀺𑀓𑁆𑀔𑀼 𑀢𑁂𑀦𑀼𑀧𑀲𑀗𑁆𑀓𑀫; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀔𑁂𑀫𑀓𑀁 𑀪𑀺𑀓𑁆𑀔𑀼𑀁 𑀏𑀯𑀁 𑀯𑀤𑁂𑀳𑀺—  ‘𑀣𑁂𑀭𑀸 𑀢𑀁, 𑀆𑀯𑀼𑀲𑁄 𑀔𑁂𑀫𑀓, 𑀏𑀯𑀫𑀸𑀳𑀁𑀲𑀼—  𑀓𑀘𑁆𑀘𑀺 𑀢𑁂, 𑀆𑀯𑀼𑀲𑁄, 𑀔𑀫𑀦𑀻𑀬𑀁, 𑀓𑀘𑁆𑀘𑀺 𑀬𑀸𑀧𑀦𑀻𑀬𑀁, 𑀓𑀘𑁆𑀘𑀺 𑀤𑀼𑀓𑁆𑀔𑀸 𑀯𑁂𑀤𑀦𑀸 𑀧𑀝𑀺𑀓𑁆𑀓𑀫𑀦𑁆𑀢𑀺 𑀦𑁄 𑀅𑀪𑀺𑀓𑁆𑀓𑀫𑀦𑁆𑀢𑀺, 𑀧𑀝𑀺𑀓𑁆𑀓𑀫𑁄𑀲𑀸𑀦𑀁 𑀧𑀜𑁆𑀜𑀸𑀬𑀢𑀺 𑀦𑁄 𑀅𑀪𑀺𑀓𑁆𑀓𑀫𑁄’”𑀢𑀺? “𑀏𑀯𑀫𑀸𑀯𑀼𑀲𑁄”𑀢𑀺 𑀔𑁄 𑀆𑀬𑀲𑁆𑀫𑀸 𑀤𑀸𑀲𑀓𑁄 𑀣𑁂𑀭𑀸𑀦𑀁 𑀪𑀺𑀓𑁆𑀔𑀽𑀦𑀁 𑀧𑀝𑀺𑀲𑁆𑀲𑀼𑀢𑁆𑀯𑀸 𑀬𑁂𑀦𑀸𑀬𑀲𑁆𑀫𑀸 𑀔𑁂𑀫𑀓𑁄 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀆𑀬𑀲𑁆𑀫𑀦𑁆𑀢𑀁 𑀔𑁂𑀫𑀓𑀁 𑀏𑀢𑀤𑀯𑁄𑀘—  “𑀣𑁂𑀭𑀸 𑀢𑀁, 𑀆𑀯𑀼𑀲𑁄 𑀔𑁂𑀫𑀓, 𑀏𑀯𑀫𑀸𑀳𑀁𑀲𑀼—  ‘𑀓𑀘𑁆𑀘𑀺 𑀢𑁂, 𑀆𑀯𑀼𑀲𑁄, 𑀔𑀫𑀦𑀻𑀬𑀁…𑀧𑁂…  𑀦𑁄 𑀅𑀪𑀺𑀓𑁆𑀓𑀫𑁄’”𑀢𑀺? “𑀦 𑀫𑁂, 𑀆𑀯𑀼𑀲𑁄, 𑀔𑀫𑀦𑀻𑀬𑀁 𑀦 𑀬𑀸𑀧𑀦𑀻𑀬𑀁…𑀧𑁂…  𑀅𑀪𑀺𑀓𑁆𑀓𑀫𑁄𑀲𑀸𑀦𑀁 𑀧𑀜𑁆𑀜𑀸𑀬𑀢𑀺 𑀦𑁄 𑀧𑀝𑀺𑀓𑁆𑀓𑀫𑁄”𑀢𑀺𑁇

545\. 𑀅𑀣 𑀔𑁄 𑀆𑀬𑀲𑁆𑀫𑀸 𑀤𑀸𑀲𑀓𑁄 𑀬𑁂𑀦 𑀣𑁂𑀭𑀸 𑀪𑀺𑀓𑁆𑀔𑀽 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀣𑁂𑀭𑁂 𑀪𑀺𑀓𑁆𑀔𑀽 𑀏𑀢𑀤𑀯𑁄𑀘—  “𑀔𑁂𑀫𑀓𑁄, 𑀆𑀯𑀼𑀲𑁄, 𑀪𑀺𑀓𑁆𑀔𑀼 𑀏𑀯𑀫𑀸𑀳—  ‘𑀦 𑀫𑁂, 𑀆𑀯𑀼𑀲𑁄, 𑀔𑀫𑀦𑀻𑀬𑀁…𑀧𑁂…  𑀅𑀪𑀺𑀓𑁆𑀓𑀫𑁄𑀲𑀸𑀦𑀁 𑀧𑀜𑁆𑀜𑀸𑀬𑀢𑀺 𑀦𑁄 𑀧𑀝𑀺𑀓𑁆𑀓𑀫𑁄’”𑀢𑀺𑁇 “𑀏𑀳𑀺 𑀢𑁆𑀯𑀁, 𑀆𑀯𑀼𑀲𑁄 𑀤𑀸𑀲𑀓, 𑀬𑁂𑀦 𑀔𑁂𑀫𑀓𑁄 𑀪𑀺𑀓𑁆𑀔𑀼 𑀢𑁂𑀦𑀼𑀧𑀲𑀗𑁆𑀓𑀫; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀔𑁂𑀫𑀓𑀁 𑀪𑀺𑀓𑁆𑀔𑀼𑀁 𑀏𑀯𑀁 𑀯𑀤𑁂𑀳𑀺—  ‘𑀣𑁂𑀭𑀸 𑀢𑀁, 𑀆𑀯𑀼𑀲𑁄 𑀔𑁂𑀫𑀓, 𑀏𑀯𑀫𑀸𑀳𑀁𑀲𑀼—  𑀧𑀜𑁆𑀘𑀺𑀫𑁂, 𑀆𑀯𑀼𑀲𑁄, 𑀉𑀧𑀸𑀤𑀸𑀦𑀓𑁆𑀔𑀦𑁆𑀥𑀸 𑀯𑀼𑀢𑁆𑀢𑀸 𑀪𑀕𑀯𑀢𑀸, 𑀲𑁂𑀬𑁆𑀬𑀣𑀺𑀤𑀁—  𑀭𑀽𑀧𑀼𑀧𑀸𑀤𑀸𑀦𑀓𑁆𑀔𑀦𑁆𑀥𑁄, 𑀯𑁂𑀤𑀦𑀼𑀧𑀸𑀤𑀸𑀦𑀓𑁆𑀔𑀦𑁆𑀥𑁄, 𑀲𑀜𑁆𑀜𑀼𑀧𑀸𑀤𑀸𑀦𑀓𑁆𑀔𑀦𑁆𑀥𑁄, 𑀲𑀗𑁆𑀔𑀸𑀭𑀼𑀧𑀸𑀤𑀸𑀦𑀓𑁆𑀔𑀦𑁆𑀥𑁄, 𑀯𑀺𑀜𑁆𑀜𑀸𑀡𑀼𑀧𑀸𑀤𑀸𑀦𑀓𑁆𑀔𑀦𑁆𑀥𑁄𑁇 𑀇𑀫𑁂𑀲𑀼 𑀆𑀬𑀲𑁆𑀫𑀸 𑀔𑁂𑀫𑀓𑁄 𑀧𑀜𑁆𑀘𑀲𑀼 𑀉𑀧𑀸𑀤𑀸𑀦𑀓𑁆𑀔𑀦𑁆𑀥𑁂𑀲𑀼 𑀓𑀺𑀜𑁆𑀘𑀺 𑀅𑀢𑁆𑀢𑀁 𑀯𑀸 𑀅𑀢𑁆𑀢𑀦𑀺𑀬𑀁 𑀯𑀸 𑀲𑀫𑀦𑀼𑀧𑀲𑁆𑀲𑀢𑀻’”𑀢𑀺?

546\. “𑀏𑀯𑀫𑀸𑀯𑀼𑀲𑁄”𑀢𑀺 𑀔𑁄 𑀆𑀬𑀲𑁆𑀫𑀸 𑀤𑀸𑀲𑀓𑁄 𑀣𑁂𑀭𑀸𑀦𑀁 𑀪𑀺𑀓𑁆𑀔𑀽𑀦𑀁 𑀧𑀝𑀺𑀲𑁆𑀲𑀼𑀢𑁆𑀯𑀸 𑀬𑁂𑀦𑀸𑀬𑀲𑁆𑀫𑀸 𑀔𑁂𑀫𑀓𑁄 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸…𑀧𑁂…  𑀣𑁂𑀭𑀸 𑀢𑀁, 𑀆𑀯𑀼𑀲𑁄 𑀔𑁂𑀫𑀓, 𑀏𑀯𑀫𑀸𑀳𑀁𑀲𑀼—  “𑀧𑀜𑁆𑀘𑀺𑀫𑁂, 𑀆𑀯𑀼𑀲𑁄, 𑀉𑀧𑀸𑀤𑀸𑀦𑀓𑁆𑀔𑀦𑁆𑀥𑀸 𑀯𑀼𑀢𑁆𑀢𑀸 𑀪𑀕𑀯𑀢𑀸, 𑀲𑁂𑀬𑁆𑀬𑀣𑀺𑀤𑀁—  𑀭𑀽𑀧𑀼𑀧𑀸𑀤𑀸𑀦𑀓𑁆𑀔𑀦𑁆𑀥𑁄…𑀧𑁂…  𑀯𑀺𑀜𑁆𑀜𑀸𑀡𑀼𑀧𑀸𑀤𑀸𑀦𑀓𑁆𑀔𑀦𑁆𑀥𑁄𑁇 𑀇𑀫𑁂𑀲𑀼 𑀆𑀬𑀲𑁆𑀫𑀸 𑀔𑁂𑀫𑀓𑁄 𑀧𑀜𑁆𑀘𑀲𑀼 𑀉𑀧𑀸𑀤𑀸𑀦𑀓𑁆𑀔𑀦𑁆𑀥𑁂𑀲𑀼 𑀓𑀺𑀜𑁆𑀘𑀺 𑀅𑀢𑁆𑀢𑀁 𑀯𑀸 𑀅𑀢𑁆𑀢𑀦𑀺𑀬𑀁 𑀯𑀸 𑀲𑀫𑀦𑀼𑀧𑀲𑁆𑀲𑀢𑀻”𑀢𑀺? “𑀧𑀜𑁆𑀘𑀺𑀫𑁂, 𑀆𑀯𑀼𑀲𑁄, 𑀉𑀧𑀸𑀤𑀸𑀦𑀓𑁆𑀔𑀦𑁆𑀥𑀸 𑀯𑀼𑀢𑁆𑀢𑀸 𑀪𑀕𑀯𑀢𑀸, 𑀲𑁂𑀬𑁆𑀬𑀣𑀺𑀤𑀁—  𑀭𑀽𑀧𑀼𑀧𑀸𑀤𑀸𑀦𑀓𑁆𑀔𑀦𑁆𑀥𑁄…𑀧𑁂…  𑀯𑀺𑀜𑁆𑀜𑀸𑀡𑀼𑀧𑀸𑀤𑀸𑀦𑀓𑁆𑀔𑀦𑁆𑀥𑁄𑁇 𑀇𑀫𑁂𑀲𑀼 𑀔𑁆𑀯𑀸𑀳𑀁, 𑀆𑀯𑀼𑀲𑁄, 𑀧𑀜𑁆𑀘𑀲𑀼 𑀉𑀧𑀸𑀤𑀸𑀦𑀓𑁆𑀔𑀦𑁆𑀥𑁂𑀲𑀼 𑀦 𑀓𑀺𑀜𑁆𑀘𑀺 𑀅𑀢𑁆𑀢𑀁 𑀯𑀸 𑀅𑀢𑁆𑀢𑀦𑀺𑀬𑀁 𑀯𑀸 𑀲𑀫𑀦𑀼𑀧𑀲𑁆𑀲𑀸𑀫𑀻”𑀢𑀺𑁇

547\. 𑀅𑀣 𑀔𑁄 𑀆𑀬𑀲𑁆𑀫𑀸 𑀤𑀸𑀲𑀓𑁄 𑀬𑁂𑀦 𑀣𑁂𑀭𑀸 𑀪𑀺𑀓𑁆𑀔𑀽 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀣𑁂𑀭𑁂 𑀪𑀺𑀓𑁆𑀔𑀽 𑀏𑀢𑀤𑀯𑁄𑀘—  “𑀔𑁂𑀫𑀓𑁄, 𑀆𑀯𑀼𑀲𑁄, 𑀪𑀺𑀓𑁆𑀔𑀼 𑀏𑀯𑀫𑀸𑀳—  ‘𑀧𑀜𑁆𑀘𑀺𑀫𑁂, 𑀆𑀯𑀼𑀲𑁄, 𑀉𑀧𑀸𑀤𑀸𑀦𑀓𑁆𑀔𑀦𑁆𑀥𑀸 𑀯𑀼𑀢𑁆𑀢𑀸 𑀪𑀕𑀯𑀢𑀸, 𑀲𑁂𑀬𑁆𑀬𑀣𑀺𑀤𑀁—  𑀭𑀽𑀧𑀼𑀧𑀸𑀤𑀸𑀦𑀓𑁆𑀔𑀦𑁆𑀥𑁄…𑀧𑁂…  𑀯𑀺𑀜𑁆𑀜𑀸𑀡𑀼𑀧𑀸𑀤𑀸𑀦𑀓𑁆𑀔𑀦𑁆𑀥𑁄𑁇 𑀇𑀫𑁂𑀲𑀼 𑀔𑁆𑀯𑀸𑀳𑀁, 𑀆𑀯𑀼𑀲𑁄, 𑀧𑀜𑁆𑀘𑀲𑀼 𑀉𑀧𑀸𑀤𑀸𑀦𑀓𑁆𑀔𑀦𑁆𑀥𑁂𑀲𑀼 𑀦 𑀓𑀺𑀜𑁆𑀘𑀺 𑀅𑀢𑁆𑀢𑀁 𑀯𑀸 𑀅𑀢𑁆𑀢𑀦𑀺𑀬𑀁 𑀯𑀸 𑀲𑀫𑀦𑀼𑀧𑀲𑁆𑀲𑀸𑀫𑀻’”𑀢𑀺𑁇 “𑀏𑀳𑀺 𑀢𑁆𑀯𑀁, 𑀆𑀯𑀼𑀲𑁄 𑀤𑀸𑀲𑀓, 𑀬𑁂𑀦 𑀔𑁂𑀫𑀓𑁄 𑀪𑀺𑀓𑁆𑀔𑀼 𑀢𑁂𑀦𑀼𑀧𑀲𑀗𑁆𑀓𑀫; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀔𑁂𑀫𑀓𑀁 𑀪𑀺𑀓𑁆𑀔𑀼𑀁 𑀏𑀯𑀁 𑀯𑀤𑁂𑀳𑀺—  ‘𑀣𑁂𑀭𑀸 𑀢𑀁, 𑀆𑀯𑀼𑀲𑁄 𑀔𑁂𑀫𑀓, 𑀏𑀯𑀫𑀸𑀳𑀁𑀲𑀼—  𑀧𑀜𑁆𑀘𑀺𑀫𑁂, 𑀆𑀯𑀼𑀲𑁄, 𑀉𑀧𑀸𑀤𑀸𑀦𑀓𑁆𑀔𑀦𑁆𑀥𑀸 𑀯𑀼𑀢𑁆𑀢𑀸 𑀪𑀕𑀯𑀢𑀸, 𑀲𑁂𑀬𑁆𑀬𑀣𑀺𑀤𑀁—  𑀭𑀽𑀧𑀼𑀧𑀸𑀤𑀸𑀦𑀓𑁆𑀔𑀦𑁆𑀥𑁄…𑀧𑁂…  𑀯𑀺𑀜𑁆𑀜𑀸𑀡𑀼𑀧𑀸𑀤𑀸𑀦𑀓𑁆𑀔𑀦𑁆𑀥𑁄𑁇 𑀦𑁄 𑀘𑁂 𑀓𑀺𑀭𑀸𑀬𑀲𑁆𑀫𑀸 𑀔𑁂𑀫𑀓𑁄 𑀇𑀫𑁂𑀲𑀼 𑀧𑀜𑁆𑀘𑀲𑀼 𑀉𑀧𑀸𑀤𑀸𑀦𑀓𑁆𑀔𑀦𑁆𑀥𑁂𑀲𑀼 𑀓𑀺𑀜𑁆𑀘𑀺 𑀅𑀢𑁆𑀢𑀁 𑀯𑀸 𑀅𑀢𑁆𑀢𑀦𑀺𑀬𑀁 𑀯𑀸 𑀲𑀫𑀦𑀼𑀧𑀲𑁆𑀲𑀢𑀺𑁇 𑀢𑁂𑀦𑀳𑀸𑀬𑀲𑁆𑀫𑀸 𑀔𑁂𑀫𑀓𑁄 𑀅𑀭𑀳𑀁 𑀔𑀻𑀡𑀸𑀲𑀯𑁄’”𑀢𑀺𑁇

548\. “𑀏𑀯𑀫𑀸𑀯𑀼𑀲𑁄”𑀢𑀺 𑀔𑁄 𑀆𑀬𑀲𑁆𑀫𑀸 𑀤𑀸𑀲𑀓𑁄 𑀣𑁂𑀭𑀸𑀦𑀁 𑀪𑀺𑀓𑁆𑀔𑀽𑀦𑀁 𑀧𑀝𑀺𑀲𑁆𑀲𑀼𑀢𑁆𑀯𑀸 𑀬𑁂𑀦𑀸𑀬𑀲𑁆𑀫𑀸 𑀔𑁂𑀫𑀓𑁄…𑀧𑁂…  𑀣𑁂𑀭𑀸 𑀢𑀁, 𑀆𑀯𑀼𑀲𑁄 𑀔𑁂𑀫𑀓, 𑀏𑀯𑀫𑀸𑀳𑀁𑀲𑀼—  “𑀧𑀜𑁆𑀘𑀺𑀫𑁂, 𑀆𑀯𑀼𑀲𑁄, 𑀉𑀧𑀸𑀤𑀸𑀦𑀓𑁆𑀔𑀦𑁆𑀥𑀸 𑀯𑀼𑀢𑁆𑀢𑀸 𑀪𑀕𑀯𑀢𑀸, 𑀲𑁂𑀬𑁆𑀬𑀣𑀺𑀤𑀁—  𑀭𑀽𑀧𑀼𑀧𑀸𑀤𑀸𑀦𑀓𑁆𑀔𑀦𑁆𑀥𑁄…𑀧𑁂…  𑀯𑀺𑀜𑁆𑀜𑀸𑀡𑀼𑀧𑀸𑀤𑀸𑀦𑀓𑁆𑀔𑀦𑁆𑀥𑁄; 𑀦𑁄 𑀘𑁂 𑀓𑀺𑀭𑀸𑀬𑀲𑁆𑀫𑀸 𑀔𑁂𑀫𑀓𑁄 𑀇𑀫𑁂𑀲𑀼 𑀧𑀜𑁆𑀘𑀲𑀼 𑀉𑀧𑀸𑀤𑀸𑀦𑀓𑁆𑀔𑀦𑁆𑀥𑁂𑀲𑀼 𑀓𑀺𑀜𑁆𑀘𑀺 𑀅𑀢𑁆𑀢𑀁 𑀯𑀸 𑀅𑀢𑁆𑀢𑀦𑀺𑀬𑀁 𑀯𑀸 𑀲𑀫𑀦𑀼𑀧𑀲𑁆𑀲𑀢𑀺, 𑀢𑁂𑀦𑀳𑀸𑀬𑀲𑁆𑀫𑀸 𑀔𑁂𑀫𑀓𑁄 𑀅𑀭𑀳𑀁 𑀔𑀻𑀡𑀸𑀲𑀯𑁄”𑀢𑀺𑁇 “𑀧𑀜𑁆𑀘𑀺𑀫𑁂, 𑀆𑀯𑀼𑀲𑁄, 𑀉𑀧𑀸𑀤𑀸𑀦𑀓𑁆𑀔𑀦𑁆𑀥𑀸 𑀯𑀼𑀢𑁆𑀢𑀸 𑀪𑀕𑀯𑀢𑀸, 𑀲𑁂𑀬𑁆𑀬𑀣𑀺𑀤𑀁—  𑀭𑀽𑀧𑀼𑀧𑀸𑀤𑀸𑀦𑀓𑁆𑀔𑀦𑁆𑀥𑁄…𑀧𑁂…  𑀯𑀺𑀜𑁆𑀜𑀸𑀡𑀼𑀧𑀸𑀤𑀸𑀦𑀓𑁆𑀔𑀦𑁆𑀥𑁄𑁇 𑀇𑀫𑁂𑀲𑀼 𑀔𑁆𑀯𑀸𑀳𑀁, 𑀆𑀯𑀼𑀲𑁄, 𑀧𑀜𑁆𑀘𑀲𑀼 𑀉𑀧𑀸𑀤𑀸𑀦𑀓𑁆𑀔𑀦𑁆𑀥𑁂𑀲𑀼 𑀦 𑀓𑀺𑀜𑁆𑀘𑀺 𑀅𑀢𑁆𑀢𑀁 𑀯𑀸 𑀅𑀢𑁆𑀢𑀦𑀺𑀬𑀁 𑀯𑀸 𑀲𑀫𑀦𑀼𑀧𑀲𑁆𑀲𑀸𑀫𑀺, 𑀦 𑀘𑀫𑁆𑀳𑀺 𑀅𑀭𑀳𑀁 𑀔𑀻𑀡𑀸𑀲𑀯𑁄; 𑀅𑀧𑀺 𑀘 𑀫𑁂, 𑀆𑀯𑀼𑀲𑁄, 𑀧𑀜𑁆𑀘𑀲𑀼 𑀉𑀧𑀸𑀤𑀸𑀦𑀓𑁆𑀔𑀦𑁆𑀥𑁂𑀲𑀼 ‘𑀅𑀲𑁆𑀫𑀻’𑀢𑀺 𑀅𑀥𑀺𑀕𑀢𑀁, ‘𑀅𑀬𑀫𑀳𑀫𑀲𑁆𑀫𑀻’𑀢𑀺 𑀦 𑀘 𑀲𑀫𑀦𑀼𑀧𑀲𑁆𑀲𑀸𑀫𑀻”𑀢𑀺𑁇

549\. 𑀅𑀣 𑀔𑁄 𑀆𑀬𑀲𑁆𑀫𑀸 𑀤𑀸𑀲𑀓𑁄 𑀬𑁂𑀦 𑀣𑁂𑀭𑀸 𑀪𑀺𑀓𑁆𑀔𑀽…𑀧𑁂…  𑀣𑁂𑀭𑁂 𑀪𑀺𑀓𑁆𑀔𑀽 𑀏𑀢𑀤𑀯𑁄𑀘—  “𑀔𑁂𑀫𑀓𑁄, 𑀆𑀯𑀼𑀲𑁄, 𑀪𑀺𑀓𑁆𑀔𑀼 𑀏𑀯𑀫𑀸𑀳—  𑀧𑀜𑁆𑀘𑀺𑀫𑁂, 𑀆𑀯𑀼𑀲𑁄, 𑀉𑀧𑀸𑀤𑀸𑀦𑀓𑁆𑀔𑀦𑁆𑀥𑀸 𑀯𑀼𑀢𑁆𑀢𑀸 𑀪𑀕𑀯𑀢𑀸, 𑀲𑁂𑀬𑁆𑀬𑀣𑀺𑀤𑀁—  𑀭𑀽𑀧𑀼𑀧𑀸𑀤𑀸𑀦𑀓𑁆𑀔𑀦𑁆𑀥𑁄…𑀧𑁂…  𑀯𑀺𑀜𑁆𑀜𑀸𑀡𑀼𑀧𑀸𑀤𑀸𑀦𑀓𑁆𑀔𑀦𑁆𑀥𑁄𑁇 𑀇𑀫𑁂𑀲𑀼 𑀔𑁆𑀯𑀸𑀳𑀁, 𑀆𑀯𑀼𑀲𑁄, 𑀧𑀜𑁆𑀘𑀲𑀼 𑀉𑀧𑀸𑀤𑀸𑀦𑀓𑁆𑀔𑀦𑁆𑀥𑁂𑀲𑀼 𑀦 𑀓𑀺𑀜𑁆𑀘𑀺 𑀅𑀢𑁆𑀢𑀁 𑀯𑀸 𑀅𑀢𑁆𑀢𑀦𑀺𑀬𑀁 𑀯𑀸 𑀲𑀫𑀦𑀼𑀧𑀲𑁆𑀲𑀸𑀫𑀺, 𑀦 𑀘𑀫𑁆𑀳𑀺 𑀅𑀭𑀳𑀁 𑀔𑀻𑀡𑀸𑀲𑀯𑁄; 𑀅𑀧𑀺 𑀘 𑀫𑁂, 𑀆𑀯𑀼𑀲𑁄, 𑀧𑀜𑁆𑀘𑀲𑀼 𑀉𑀧𑀸𑀤𑀸𑀦𑀓𑁆𑀔𑀦𑁆𑀥𑁂𑀲𑀼 ‘𑀅𑀲𑁆𑀫𑀻’𑀢𑀺 𑀅𑀥𑀺𑀕𑀢𑀁, ‘𑀅𑀬𑀫𑀳𑀫𑀲𑁆𑀫𑀻’𑀢𑀺 𑀦 𑀘 𑀲𑀫𑀦𑀼𑀧𑀲𑁆𑀲𑀸𑀫𑀻”𑀢𑀺𑁇

550\. “𑀏𑀳𑀺 𑀢𑁆𑀯𑀁, 𑀆𑀯𑀼𑀲𑁄 𑀤𑀸𑀲𑀓, 𑀬𑁂𑀦 𑀔𑁂𑀫𑀓𑁄 𑀪𑀺𑀓𑁆𑀔𑀼 𑀢𑁂𑀦𑀼𑀧𑀲𑀗𑁆𑀓𑀫; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀔𑁂𑀫𑀓𑀁 𑀪𑀺𑀓𑁆𑀔𑀼𑀁 𑀏𑀯𑀁 𑀯𑀤𑁂𑀳𑀺—  ‘𑀣𑁂𑀭𑀸 𑀢𑀁, 𑀆𑀯𑀼𑀲𑁄 𑀔𑁂𑀫𑀓, 𑀏𑀯𑀫𑀸𑀳𑀁𑀲𑀼—  𑀬𑀫𑁂𑀢𑀁, 𑀆𑀯𑀼𑀲𑁄 𑀔𑁂𑀫𑀓, 𑀅𑀲𑁆𑀫𑀻𑀢𑀺 𑀯𑀤𑁂𑀲𑀺, 𑀓𑀺𑀫𑁂𑀢𑀁 𑀅𑀲𑁆𑀫𑀻𑀢𑀺 𑀯𑀤𑁂𑀲𑀺? 𑀭𑀽𑀧𑀁 𑀅𑀲𑁆𑀫𑀻𑀢𑀺 𑀯𑀤𑁂𑀲𑀺, 𑀅𑀜𑁆𑀜𑀢𑁆𑀭 𑀭𑀽𑀧𑀸 𑀅𑀲𑁆𑀫𑀻𑀢𑀺 𑀯𑀤𑁂𑀲𑀺, 𑀯𑁂𑀤𑀦𑀁…  𑀲𑀜𑁆𑀜𑀁…  𑀲𑀗𑁆𑀔𑀸𑀭𑁂…  𑀯𑀺𑀜𑁆𑀜𑀸𑀡𑀁 𑀅𑀲𑁆𑀫𑀻𑀢𑀺 𑀯𑀤𑁂𑀲𑀺, 𑀅𑀜𑁆𑀜𑀢𑁆𑀭 𑀯𑀺𑀜𑁆𑀜𑀸𑀡𑀸 𑀅𑀲𑁆𑀫𑀻𑀢𑀺 𑀯𑀤𑁂𑀲𑀺𑁇 𑀬𑀫𑁂𑀢𑀁, 𑀆𑀯𑀼𑀲𑁄 𑀔𑁂𑀫𑀓, 𑀅𑀲𑁆𑀫𑀻𑀢𑀺 𑀯𑀤𑁂𑀲𑀺𑁇 𑀓𑀺𑀫𑁂𑀢𑀁 𑀅𑀲𑁆𑀫𑀻𑀢𑀺 𑀯𑀤𑁂𑀲𑀻’”𑀢𑀺?

551\. “𑀏𑀯𑀫𑀸𑀯𑀼𑀲𑁄”𑀢𑀺 𑀔𑁄 𑀆𑀬𑀲𑁆𑀫𑀸 𑀤𑀸𑀲𑀓𑁄 𑀣𑁂𑀭𑀸𑀦𑀁 𑀪𑀺𑀓𑁆𑀔𑀽𑀦𑀁 𑀧𑀝𑀺𑀲𑁆𑀲𑀼𑀢𑁆𑀯𑀸 𑀬𑁂𑀦𑀸𑀬𑀲𑁆𑀫𑀸 𑀔𑁂𑀫𑀓𑁄 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀆𑀬𑀲𑁆𑀫𑀦𑁆𑀢𑀁 𑀔𑁂𑀫𑀓𑀁 𑀏𑀢𑀤𑀯𑁄𑀘—  𑀣𑁂𑀭𑀸 𑀢𑀁, 𑀆𑀯𑀼𑀲𑁄 𑀔𑁂𑀫𑀓, 𑀏𑀯𑀫𑀸𑀳𑀁𑀲𑀼—  “𑀬𑀫𑁂𑀢𑀁, 𑀆𑀯𑀼𑀲𑁄 𑀔𑁂𑀫𑀓, ‘𑀅𑀲𑁆𑀫𑀻’𑀢𑀺 𑀯𑀤𑁂𑀲𑀺, 𑀓𑀺𑀫𑁂𑀢𑀁 ‘𑀅𑀲𑁆𑀫𑀻’𑀢𑀺 𑀯𑀤𑁂𑀲𑀺? 𑀭𑀽𑀧𑀁 ‘𑀅𑀲𑁆𑀫𑀻’𑀢𑀺 𑀯𑀤𑁂𑀲𑀺 𑀅𑀜𑁆𑀜𑀢𑁆𑀭 𑀭𑀽𑀧𑀸 ‘𑀅𑀲𑁆𑀫𑀻’𑀢𑀺 𑀯𑀤𑁂𑀲𑀺? 𑀯𑁂𑀤𑀦𑀁…  𑀲𑀜𑁆𑀜𑀁…  𑀲𑀗𑁆𑀔𑀸𑀭𑁂…  𑀯𑀺𑀜𑁆𑀜𑀸𑀡𑀁 ‘𑀅𑀲𑁆𑀫𑀻’𑀢𑀺 𑀯𑀤𑁂𑀲𑀺 𑀅𑀜𑁆𑀜𑀢𑁆𑀭 𑀯𑀺𑀜𑁆𑀜𑀸𑀡𑀸 ‘𑀅𑀲𑁆𑀫𑀻’𑀢𑀺 𑀯𑀤𑁂𑀲𑀺? 𑀬𑀫𑁂𑀢𑀁, 𑀆𑀯𑀼𑀲𑁄 𑀔𑁂𑀫𑀓, ‘𑀅𑀲𑁆𑀫𑀻’𑀢𑀺 𑀯𑀤𑁂𑀲𑀺, 𑀓𑀺𑀫𑁂𑀢𑀁 ‘𑀅𑀲𑁆𑀫𑀻’𑀢𑀺 𑀯𑀤𑁂𑀲𑀻”𑀢𑀺? “𑀅𑀮𑀁, 𑀆𑀯𑀼𑀲𑁄 𑀤𑀸𑀲𑀓, 𑀓𑀺𑀁 𑀇𑀫𑀸𑀬 𑀲𑀦𑁆𑀥𑀸𑀯𑀦𑀺𑀓𑀸𑀬𑁇 𑀆𑀳𑀭𑀸𑀯𑀼𑀲𑁄, 𑀤𑀡𑁆𑀟𑀁; 𑀅𑀳𑀫𑁂𑀯 𑀬𑁂𑀦 𑀣𑁂𑀭𑀸 𑀪𑀺𑀓𑁆𑀔𑀽 𑀢𑁂𑀦𑀼𑀧𑀲𑀗𑁆𑀓𑀫𑀺𑀲𑁆𑀲𑀸𑀫𑀻”𑀢𑀺𑁇

552\. 𑀅𑀣 𑀔𑁄 𑀆𑀬𑀲𑁆𑀫𑀸 𑀔𑁂𑀫𑀓𑁄 𑀤𑀡𑁆𑀟𑀫𑁄𑀮𑀼𑀩𑁆𑀪 𑀬𑁂𑀦 𑀣𑁂𑀭𑀸 𑀪𑀺𑀓𑁆𑀔𑀽 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀣𑁂𑀭𑁂𑀳𑀺 𑀪𑀺𑀓𑁆𑀔𑀽𑀳𑀺 𑀲𑀤𑁆𑀥𑀺𑀁 𑀲𑀫𑁆𑀫𑁄𑀤𑀺𑁇 𑀲𑀫𑁆𑀫𑁄𑀤𑀦𑀻𑀬𑀁 𑀓𑀣𑀁 𑀲𑀸𑀭𑀡𑀻𑀬𑀁 𑀯𑀻𑀢𑀺𑀲𑀸𑀭𑁂𑀢𑁆𑀯𑀸 𑀏𑀓𑀫𑀦𑁆𑀢𑀁 𑀦𑀺𑀲𑀻𑀤𑀺𑁇 𑀏𑀓𑀫𑀦𑁆𑀢𑀁 𑀦𑀺𑀲𑀺𑀦𑁆𑀦𑀁 𑀔𑁄 𑀆𑀬𑀲𑁆𑀫𑀦𑁆𑀢𑀁 𑀔𑁂𑀫𑀓𑀁 𑀣𑁂𑀭𑀸 𑀪𑀺𑀓𑁆𑀔𑀽 𑀏𑀢𑀤𑀯𑁄𑀘𑀼𑀁—  “𑀬𑀫𑁂𑀢𑀁, 𑀆𑀯𑀼𑀲𑁄 𑀔𑁂𑀫𑀓, ‘𑀅𑀲𑁆𑀫𑀻’𑀢𑀺 𑀯𑀤𑁂𑀲𑀺, 𑀓𑀺𑀫𑁂𑀢𑀁 ‘𑀅𑀲𑁆𑀫𑀻’𑀢𑀺 𑀯𑀤𑁂𑀲𑀺? 𑀭𑀽𑀧𑀁 ‘𑀅𑀲𑁆𑀫𑀻’𑀢𑀺 𑀯𑀤𑁂𑀲𑀺, 𑀅𑀜𑁆𑀜𑀢𑁆𑀭 𑀭𑀽𑀧𑀸 ‘𑀅𑀲𑁆𑀫𑀻’𑀢𑀺 𑀯𑀤𑁂𑀲𑀺? 𑀯𑁂𑀤𑀦𑀁…  𑀲𑀜𑁆𑀜𑀁…  𑀲𑀗𑁆𑀔𑀸𑀭𑁂…  𑀯𑀺𑀜𑁆𑀜𑀸𑀡𑀁 ‘𑀅𑀲𑁆𑀫𑀻’𑀢𑀺 𑀯𑀤𑁂𑀲𑀺, 𑀅𑀜𑁆𑀜𑀢𑁆𑀭 𑀯𑀺𑀜𑁆𑀜𑀸𑀡𑀸 ‘𑀅𑀲𑁆𑀫𑀻’𑀢𑀺 𑀯𑀤𑁂𑀲𑀺? 𑀬𑀫𑁂𑀢𑀁, 𑀆𑀯𑀼𑀲𑁄 𑀔𑁂𑀫𑀓, ‘𑀅𑀲𑁆𑀫𑀻’𑀢𑀺 𑀯𑀤𑁂𑀲𑀺, 𑀓𑀺𑀫𑁂𑀢𑀁 ‘𑀅𑀲𑁆𑀫𑀻’𑀢𑀺 𑀯𑀤𑁂𑀲𑀻”𑀢𑀺? “𑀦 𑀔𑁆𑀯𑀸𑀳𑀁, 𑀆𑀯𑀼𑀲𑁄, 𑀭𑀽𑀧𑀁 ‘𑀅𑀲𑁆𑀫𑀻’𑀢𑀺 𑀯𑀤𑀸𑀫𑀺; 𑀦𑀧𑀺 𑀅𑀜𑁆𑀜𑀢𑁆𑀭 𑀭𑀽𑀧𑀸 ‘𑀅𑀲𑁆𑀫𑀻’𑀢𑀺 𑀯𑀤𑀸𑀫𑀺𑁇 𑀦 𑀯𑁂𑀤𑀦𑀁…  𑀦 𑀲𑀜𑁆𑀜𑀁…  𑀦 𑀲𑀗𑁆𑀔𑀸𑀭𑁂…  𑀦 𑀯𑀺𑀜𑁆𑀜𑀸𑀡𑀁 ‘𑀅𑀲𑁆𑀫𑀻’𑀢𑀺 𑀯𑀤𑀸𑀫𑀺; 𑀦𑀧𑀺 𑀅𑀜𑁆𑀜𑀢𑁆𑀭 𑀯𑀺𑀜𑁆𑀜𑀸𑀡𑀸 ‘𑀅𑀲𑁆𑀫𑀻’𑀢𑀺 𑀯𑀤𑀸𑀫𑀺𑁇 𑀅𑀧𑀺 𑀘 𑀫𑁂, 𑀆𑀯𑀼𑀲𑁄, 𑀧𑀜𑁆𑀘𑀲𑀼 𑀉𑀧𑀸𑀤𑀸𑀦𑀓𑁆𑀔𑀦𑁆𑀥𑁂𑀲𑀼 ‘𑀅𑀲𑁆𑀫𑀻’𑀢𑀺 𑀅𑀥𑀺𑀕𑀢𑀁 ‘𑀅𑀬𑀫𑀳𑀫𑀲𑁆𑀫𑀻’𑀢𑀺 𑀦 𑀘 𑀲𑀫𑀦𑀼𑀧𑀲𑁆𑀲𑀸𑀫𑀺𑁇

553\. 𑀲𑁂𑀬𑁆𑀬𑀣𑀸𑀧𑀺, 𑀆𑀯𑀼𑀲𑁄, 𑀉𑀧𑁆𑀧𑀮𑀲𑁆𑀲 𑀯𑀸 𑀧𑀤𑀼𑀫𑀲𑁆𑀲 𑀯𑀸 𑀧𑀼𑀡𑁆𑀟𑀭𑀻𑀓𑀲𑁆𑀲 𑀯𑀸 𑀕𑀦𑁆𑀥𑁄𑁇 𑀬𑁄 𑀦𑀼 𑀔𑁄 𑀏𑀯𑀁 𑀯𑀤𑁂𑀬𑁆𑀬—  ‘𑀧𑀢𑁆𑀢𑀲𑁆𑀲 𑀕𑀦𑁆𑀥𑁄’𑀢𑀺 𑀯𑀸 ‘𑀯𑀡𑁆𑀡𑀲𑁆𑀲 𑀕𑀦𑁆𑀥𑁄’𑀢𑀺 𑀯𑀸 ‘𑀓𑀺𑀜𑁆𑀚𑀓𑁆𑀔𑀲𑁆𑀲 𑀕𑀦𑁆𑀥𑁄’𑀢𑀺 𑀯𑀸 𑀲𑀫𑁆𑀫𑀸 𑀦𑀼 𑀔𑁄 𑀲𑁄 𑀯𑀤𑀫𑀸𑀦𑁄 𑀯𑀤𑁂𑀬𑁆𑀬𑀸”𑀢𑀺? “𑀦𑁄 𑀳𑁂𑀢𑀁, 𑀆𑀯𑀼𑀲𑁄”𑁇 “𑀬𑀣𑀸 𑀓𑀣𑀁, 𑀧𑀦𑀸𑀯𑀼𑀲𑁄, 𑀲𑀫𑁆𑀫𑀸 𑀩𑁆𑀬𑀸𑀓𑀭𑀫𑀸𑀦𑁄 𑀩𑁆𑀬𑀸𑀓𑀭𑁂𑀬𑁆𑀬𑀸”𑀢𑀺? “‘𑀧𑀼𑀧𑁆𑀨𑀲𑁆𑀲 𑀕𑀦𑁆𑀥𑁄’𑀢𑀺 𑀔𑁄, 𑀆𑀯𑀼𑀲𑁄, 𑀲𑀫𑁆𑀫𑀸 𑀩𑁆𑀬𑀸𑀓𑀭𑀫𑀸𑀦𑁄 𑀩𑁆𑀬𑀸𑀓𑀭𑁂𑀬𑁆𑀬𑀸”𑀢𑀺𑁇 “𑀏𑀯𑀫𑁂𑀯 𑀔𑁆𑀯𑀸𑀳𑀁, 𑀆𑀯𑀼𑀲𑁄, 𑀦 𑀭𑀽𑀧𑀁 ‘𑀅𑀲𑁆𑀫𑀻’𑀢𑀺 𑀯𑀤𑀸𑀫𑀺, 𑀦𑀧𑀺 𑀅𑀜𑁆𑀜𑀢𑁆𑀭 𑀭𑀽𑀧𑀸 ‘𑀅𑀲𑁆𑀫𑀻’𑀢𑀺 𑀯𑀤𑀸𑀫𑀺𑁇 𑀦 𑀯𑁂𑀤𑀦𑀁…  𑀦 𑀲𑀜𑁆𑀜𑀁…  𑀦 𑀲𑀗𑁆𑀔𑀸𑀭𑁂…  𑀦 𑀯𑀺𑀜𑁆𑀜𑀸𑀡𑀁 ‘𑀅𑀲𑁆𑀫𑀻’𑀢𑀺 𑀯𑀤𑀸𑀫𑀺, 𑀦𑀧𑀺 𑀅𑀜𑁆𑀜𑀢𑁆𑀭 𑀯𑀺𑀜𑁆𑀜𑀸𑀡𑀸 ‘𑀅𑀲𑁆𑀫𑀻’𑀢𑀺 𑀯𑀤𑀸𑀫𑀺𑁇 𑀅𑀧𑀺 𑀘 𑀫𑁂, 𑀆𑀯𑀼𑀲𑁄, 𑀧𑀜𑁆𑀘𑀲𑀼 𑀉𑀧𑀸𑀤𑀸𑀦𑀓𑁆𑀔𑀦𑁆𑀥𑁂𑀲𑀼 ‘𑀅𑀲𑁆𑀫𑀻’𑀢𑀺 𑀅𑀥𑀺𑀕𑀢𑀁 ‘𑀅𑀬𑀫𑀳𑀫𑀲𑁆𑀫𑀻’𑀢𑀺 𑀦 𑀘 𑀲𑀫𑀦𑀼𑀧𑀲𑁆𑀲𑀸𑀫𑀺𑁇

554\. 𑀓𑀺𑀜𑁆𑀘𑀸𑀧𑀺, 𑀆𑀯𑀼𑀲𑁄, 𑀅𑀭𑀺𑀬𑀲𑀸𑀯𑀓𑀲𑁆𑀲 𑀧𑀜𑁆𑀘𑁄𑀭𑀫𑁆𑀪𑀸𑀕𑀺𑀬𑀸𑀦𑀺 𑀲𑀁𑀬𑁄𑀚𑀦𑀸𑀦𑀺 𑀧𑀳𑀻𑀦𑀸𑀦𑀺 𑀪𑀯𑀦𑁆𑀢𑀺, 𑀅𑀣 𑀔𑁆𑀯𑀲𑁆𑀲 𑀳𑁄𑀢𑀺—  ‘𑀬𑁄 𑀘 𑀧𑀜𑁆𑀘𑀲𑀼 𑀉𑀧𑀸𑀤𑀸𑀦𑀓𑁆𑀔𑀦𑁆𑀥𑁂𑀲𑀼 𑀅𑀦𑀼𑀲𑀳𑀕𑀢𑁄 𑀅𑀲𑁆𑀫𑀻𑀢𑀺 𑀫𑀸𑀦𑁄, 𑀅𑀲𑁆𑀫𑀻𑀢𑀺 𑀙𑀦𑁆𑀤𑁄, 𑀅𑀲𑁆𑀫𑀻𑀢𑀺 𑀅𑀦𑀼𑀲𑀬𑁄 𑀅𑀲𑀫𑀽𑀳𑀢𑁄𑁇 𑀲𑁄 𑀅𑀧𑀭𑁂𑀦 𑀲𑀫𑀬𑁂𑀦 𑀧𑀜𑁆𑀘𑀲𑀼 𑀉𑀧𑀸𑀤𑀸𑀦𑀓𑁆𑀔𑀦𑁆𑀥𑁂𑀲𑀼 𑀉𑀤𑀬𑀩𑁆𑀩𑀬𑀸𑀦𑀼𑀧𑀲𑁆𑀲𑀻 𑀯𑀺𑀳𑀭𑀢𑀺—  𑀇𑀢𑀺 𑀭𑀽𑀧𑀁, 𑀇𑀢𑀺 𑀭𑀽𑀧𑀲𑁆𑀲 𑀲𑀫𑀼𑀤𑀬𑁄, 𑀇𑀢𑀺 𑀭𑀽𑀧𑀲𑁆𑀲 𑀅𑀢𑁆𑀣𑀗𑁆𑀕𑀫𑁄; 𑀇𑀢𑀺 𑀯𑁂𑀤𑀦𑀸…  𑀇𑀢𑀺 𑀲𑀜𑁆𑀜𑀸…  𑀇𑀢𑀺 𑀲𑀗𑁆𑀔𑀸𑀭𑀸…  𑀇𑀢𑀺 𑀯𑀺𑀜𑁆𑀜𑀸𑀡𑀁, 𑀇𑀢𑀺 𑀯𑀺𑀜𑁆𑀜𑀸𑀡𑀲𑁆𑀲 𑀲𑀫𑀼𑀤𑀬𑁄, 𑀇𑀢𑀺 𑀯𑀺𑀜𑁆𑀜𑀸𑀡𑀲𑁆𑀲 𑀅𑀢𑁆𑀣𑀗𑁆𑀕𑀫𑁄’𑀢𑀺𑁇 𑀢𑀲𑁆𑀲𑀺𑀫𑁂𑀲𑀼 𑀧𑀜𑁆𑀘𑀲𑀼 𑀉𑀧𑀸𑀤𑀸𑀦𑀓𑁆𑀔𑀦𑁆𑀥𑁂𑀲𑀼 𑀉𑀤𑀬𑀩𑁆𑀩𑀬𑀸𑀦𑀼𑀧𑀲𑁆𑀲𑀺𑀦𑁄 𑀯𑀺𑀳𑀭𑀢𑁄 𑀬𑁄𑀧𑀺𑀲𑁆𑀲 𑀳𑁄𑀢𑀺 𑀧𑀜𑁆𑀘𑀲𑀼 𑀉𑀧𑀸𑀤𑀸𑀦𑀓𑁆𑀔𑀦𑁆𑀥𑁂𑀲𑀼 𑀅𑀦𑀼𑀲𑀳𑀕𑀢𑁄 ‘𑀅𑀲𑁆𑀫𑀻’𑀢𑀺, 𑀫𑀸𑀦𑁄 ‘𑀅𑀲𑁆𑀫𑀻’𑀢𑀺, 𑀙𑀦𑁆𑀤𑁄 ‘𑀅𑀲𑁆𑀫𑀻’𑀢𑀺 𑀅𑀦𑀼𑀲𑀬𑁄 𑀅𑀲𑀫𑀽𑀳𑀢𑁄, 𑀲𑁄𑀧𑀺 𑀲𑀫𑀼𑀕𑁆𑀖𑀸𑀢𑀁 𑀕𑀘𑁆𑀙𑀢𑀺𑁇

555\. 𑀲𑁂𑀬𑁆𑀬𑀣𑀸𑀧𑀺, 𑀆𑀯𑀼𑀲𑁄, 𑀯𑀢𑁆𑀣𑀁 𑀲𑀁𑀓𑀺𑀮𑀺𑀝𑁆𑀞𑀁 𑀫𑀮𑀕𑁆𑀕𑀳𑀺𑀢𑀁𑁇 𑀢𑀫𑁂𑀦𑀁 𑀲𑀸𑀫𑀺𑀓𑀸 𑀭𑀚𑀓𑀲𑁆𑀲 𑀅𑀦𑀼𑀧𑀤𑀚𑁆𑀚𑀼𑀁𑁇 𑀢𑀫𑁂𑀦𑀁 𑀭𑀚𑀓𑁄 𑀊𑀲𑁂 𑀯𑀸 𑀔𑀸𑀭𑁂 𑀯𑀸 𑀕𑁄𑀫𑀬𑁂 𑀯𑀸 𑀲𑀫𑁆𑀫𑀤𑁆𑀤𑀺𑀢𑁆𑀯𑀸 𑀅𑀘𑁆𑀙𑁂 𑀉𑀤𑀓𑁂 𑀯𑀺𑀓𑁆𑀔𑀸𑀮𑁂𑀢𑀺𑁇 𑀓𑀺𑀜𑁆𑀘𑀸𑀧𑀺 𑀢𑀁 𑀳𑁄𑀢𑀺 𑀯𑀢𑁆𑀣𑀁 𑀧𑀭𑀺𑀲𑀼𑀤𑁆𑀥𑀁 𑀧𑀭𑀺𑀬𑁄𑀤𑀸𑀢𑀁, 𑀅𑀣 𑀔𑁆𑀯𑀲𑁆𑀲 𑀳𑁄𑀢𑀺 𑀬𑁂𑀯 𑀅𑀦𑀼𑀲𑀳𑀕𑀢𑁄 𑀊𑀲𑀕𑀦𑁆𑀥𑁄 𑀯𑀸 𑀔𑀸𑀭𑀕𑀦𑁆𑀥𑁄 𑀯𑀸 𑀕𑁄𑀫𑀬𑀕𑀦𑁆𑀥𑁄 𑀯𑀸 𑀅𑀲𑀫𑀽𑀳𑀢𑁄𑁇 𑀢𑀫𑁂𑀦𑀁 𑀭𑀚𑀓𑁄 𑀲𑀸𑀫𑀺𑀓𑀸𑀦𑀁 𑀤𑁂𑀢𑀺𑁇 𑀢𑀫𑁂𑀦𑀁 𑀲𑀸𑀫𑀺𑀓𑀸 𑀕𑀦𑁆𑀥𑀧𑀭𑀺𑀪𑀸𑀯𑀺𑀢𑁂 𑀓𑀭𑀡𑁆𑀟𑀓𑁂 𑀦𑀺𑀓𑁆𑀔𑀺𑀧𑀦𑁆𑀢𑀺𑁇 𑀬𑁄𑀧𑀺𑀲𑁆𑀲 𑀳𑁄𑀢𑀺 𑀅𑀦𑀼𑀲𑀳𑀕𑀢𑁄 𑀊𑀲𑀕𑀦𑁆𑀥𑁄 𑀯𑀸 𑀔𑀸𑀭𑀕𑀦𑁆𑀥𑁄 𑀯𑀸 𑀕𑁄𑀫𑀬𑀕𑀦𑁆𑀥𑁄 𑀯𑀸 𑀅𑀲𑀫𑀽𑀳𑀢𑁄, 𑀲𑁄𑀧𑀺 𑀲𑀫𑀼𑀕𑁆𑀖𑀸𑀢𑀁 𑀕𑀘𑁆𑀙𑀢𑀺𑁇 𑀏𑀯𑀫𑁂𑀯 𑀔𑁄, 𑀆𑀯𑀼𑀲𑁄, 𑀓𑀺𑀜𑁆𑀘𑀸𑀧𑀺 𑀅𑀭𑀺𑀬𑀲𑀸𑀯𑀓𑀲𑁆𑀲 𑀧𑀜𑁆𑀘𑁄𑀭𑀫𑁆𑀪𑀸𑀕𑀺𑀬𑀸𑀦𑀺 𑀲𑀁𑀬𑁄𑀚𑀦𑀸𑀦𑀺 𑀧𑀳𑀻𑀦𑀸𑀦𑀺 𑀪𑀯𑀦𑁆𑀢𑀺, 𑀅𑀣 𑀔𑁆𑀯𑀲𑁆𑀲 𑀳𑁄𑀢𑀺 𑀬𑁂𑀯 𑀧𑀜𑁆𑀘𑀲𑀼 𑀉𑀧𑀸𑀤𑀸𑀦𑀓𑁆𑀔𑀦𑁆𑀥𑁂𑀲𑀼 𑀅𑀦𑀼𑀲𑀳𑀕𑀢𑁄 ‘𑀅𑀲𑁆𑀫𑀻’𑀢𑀺, 𑀫𑀸𑀦𑁄 ‘𑀅𑀲𑁆𑀫𑀻’𑀢𑀺, 𑀙𑀦𑁆𑀤𑁄 ‘𑀅𑀲𑁆𑀫𑀻’𑀢𑀺 𑀅𑀦𑀼𑀲𑀬𑁄 𑀅𑀲𑀫𑀽𑀳𑀢𑁄𑁇 𑀲𑁄 𑀅𑀧𑀭𑁂𑀦 𑀲𑀫𑀬𑁂𑀦 𑀧𑀜𑁆𑀘𑀲𑀼 𑀉𑀧𑀸𑀤𑀸𑀦𑀓𑁆𑀔𑀦𑁆𑀥𑁂𑀲𑀼 𑀉𑀤𑀬𑀩𑁆𑀩𑀬𑀸𑀦𑀼𑀧𑀲𑁆𑀲𑀻 𑀯𑀺𑀳𑀭𑀢𑀺𑁇 ‘𑀇𑀢𑀺 𑀭𑀽𑀧𑀁, 𑀇𑀢𑀺 𑀭𑀽𑀧𑀲𑁆𑀲 𑀲𑀫𑀼𑀤𑀬𑁄, 𑀇𑀢𑀺 𑀭𑀽𑀧𑀲𑁆𑀲 𑀅𑀢𑁆𑀣𑀗𑁆𑀕𑀫𑁄; 𑀇𑀢𑀺 𑀯𑁂𑀤𑀦𑀸…  𑀇𑀢𑀺 𑀲𑀜𑁆𑀜𑀸…  𑀇𑀢𑀺 𑀲𑀗𑁆𑀔𑀸𑀭𑀸…  𑀇𑀢𑀺 𑀯𑀺𑀜𑁆𑀜𑀸𑀡𑀁, 𑀇𑀢𑀺 𑀯𑀺𑀜𑁆𑀜𑀸𑀡𑀲𑁆𑀲 𑀲𑀫𑀼𑀤𑀬𑁄, 𑀇𑀢𑀺 𑀯𑀺𑀜𑁆𑀜𑀸𑀡𑀲𑁆𑀲 𑀅𑀢𑁆𑀣𑀗𑁆𑀕𑀫𑁄’𑀢𑀺𑁇 𑀢𑀲𑁆𑀲 𑀇𑀫𑁂𑀲𑀼 𑀧𑀜𑁆𑀘𑀲𑀼 𑀉𑀧𑀸𑀤𑀸𑀦𑀓𑁆𑀔𑀦𑁆𑀥𑁂𑀲𑀼 𑀉𑀤𑀬𑀩𑁆𑀩𑀬𑀸𑀦𑀼𑀧𑀲𑁆𑀲𑀺𑀦𑁄 𑀯𑀺𑀳𑀭𑀢𑁄 𑀬𑁄𑀧𑀺𑀲𑁆𑀲 𑀳𑁄𑀢𑀺 𑀧𑀜𑁆𑀘𑀲𑀼 𑀉𑀧𑀸𑀤𑀸𑀦𑀓𑁆𑀔𑀦𑁆𑀥𑁂𑀲𑀼 𑀅𑀦𑀼𑀲𑀳𑀕𑀢𑁄 ‘𑀅𑀲𑁆𑀫𑀻’𑀢𑀺, 𑀫𑀸𑀦𑁄 ‘𑀅𑀲𑁆𑀫𑀻’𑀢𑀺, 𑀙𑀦𑁆𑀤𑁄 ‘𑀅𑀲𑁆𑀫𑀻’𑀢𑀺 𑀅𑀦𑀼𑀲𑀬𑁄 𑀅𑀲𑀫𑀽𑀳𑀢𑁄, 𑀲𑁄𑀧𑀺 𑀲𑀫𑀼𑀕𑁆𑀖𑀸𑀢𑀁 𑀕𑀘𑁆𑀙𑀢𑀻”𑀢𑀺𑁇

556\. 𑀏𑀯𑀁 𑀯𑀼𑀢𑁆𑀢𑁂, 𑀣𑁂𑀭𑀸 𑀪𑀺𑀓𑁆𑀔𑀽 𑀆𑀬𑀲𑁆𑀫𑀦𑁆𑀢𑀁 𑀔𑁂𑀫𑀓𑀁 𑀏𑀢𑀤𑀯𑁄𑀘𑀼𑀁—  “𑀦 𑀔𑁄 𑀫𑀬𑀁 𑀆𑀬𑀲𑁆𑀫𑀦𑁆𑀢𑀁 𑀔𑁂𑀫𑀓𑀁 𑀯𑀺𑀳𑁂𑀲𑀸𑀧𑁂𑀔𑀸 𑀧𑀼𑀘𑁆𑀙𑀺𑀫𑁆𑀳, 𑀅𑀧𑀺 𑀘𑀸𑀬𑀲𑁆𑀫𑀸 𑀔𑁂𑀫𑀓𑁄 𑀧𑀳𑁄𑀲𑀺 𑀢𑀲𑁆𑀲 𑀪𑀕𑀯𑀢𑁄 𑀲𑀸𑀲𑀦𑀁 𑀯𑀺𑀢𑁆𑀣𑀸𑀭𑁂𑀦 𑀆𑀘𑀺𑀓𑁆𑀔𑀺𑀢𑀼𑀁 𑀤𑁂𑀲𑁂𑀢𑀼𑀁 𑀧𑀜𑁆𑀜𑀸𑀧𑁂𑀢𑀼𑀁 𑀧𑀝𑁆𑀞𑀧𑁂𑀢𑀼𑀁 𑀯𑀺𑀯𑀭𑀺𑀢𑀼𑀁 𑀯𑀺𑀪𑀚𑀺𑀢𑀼𑀁 𑀉𑀢𑁆𑀢𑀸𑀦𑀻𑀓𑀸𑀢𑀼𑀁𑁇 𑀢𑀬𑀺𑀤𑀁 𑀆𑀬𑀲𑁆𑀫𑀢𑀸 𑀔𑁂𑀫𑀓𑁂𑀦 𑀢𑀲𑁆𑀲 𑀪𑀕𑀯𑀢𑁄 𑀲𑀸𑀲𑀦𑀁 𑀯𑀺𑀢𑁆𑀣𑀸𑀭𑁂𑀦 𑀆𑀘𑀺𑀓𑁆𑀔𑀺𑀢𑀁 𑀤𑁂𑀲𑀺𑀢𑀁 𑀧𑀜𑁆𑀜𑀸𑀧𑀺𑀢𑀁 𑀧𑀝𑁆𑀞𑀧𑀺𑀢𑀁 𑀯𑀺𑀯𑀭𑀺𑀢𑀁 𑀯𑀺𑀪𑀚𑀺𑀢𑀁 𑀉𑀢𑁆𑀢𑀸𑀦𑀻𑀓𑀢𑀦𑁆”𑀢𑀺𑁇

557\. 𑀇𑀤𑀫𑀯𑁄𑀘 𑀆𑀬𑀲𑁆𑀫𑀸 𑀔𑁂𑀫𑀓𑁄𑁇 𑀅𑀢𑁆𑀢𑀫𑀦𑀸 𑀣𑁂𑀭𑀸 𑀪𑀺𑀓𑁆𑀔𑀽 𑀆𑀬𑀲𑁆𑀫𑀢𑁄 𑀔𑁂𑀫𑀓𑀲𑁆𑀲 𑀪𑀸𑀲𑀺𑀢𑀁 𑀅𑀪𑀺𑀦𑀦𑁆𑀤𑀼𑀁𑁇 𑀇𑀫𑀲𑁆𑀫𑀺𑀜𑁆𑀘 𑀧𑀦 𑀯𑁂𑀬𑁆𑀬𑀸𑀓𑀭𑀡𑀲𑁆𑀫𑀺𑀁 𑀪𑀜𑁆𑀜𑀫𑀸𑀦𑁂 𑀲𑀝𑁆𑀞𑀺𑀫𑀢𑁆𑀢𑀸𑀦𑀁 𑀣𑁂𑀭𑀸𑀦𑀁 𑀪𑀺𑀓𑁆𑀔𑀽𑀦𑀁 𑀅𑀦𑀼𑀧𑀸𑀤𑀸𑀬 𑀆𑀲𑀯𑁂𑀳𑀺 𑀘𑀺𑀢𑁆𑀢𑀸𑀦𑀺 𑀯𑀺𑀫𑀼𑀘𑁆𑀘𑀺𑀁𑀲𑀼, 𑀆𑀬𑀲𑁆𑀫𑀢𑁄 𑀔𑁂𑀫𑀓𑀲𑁆𑀲 𑀘𑀸𑀢𑀺𑁇

---

558\. 𑀲𑀢𑁆𑀢𑀫𑀁𑁇



[Go to previous page (1.2.4.6 Assajisutta)](1.2.4.6.md) / [Go to parent page (1.2.4 Theravagga)](../13S3/1/1.2/1.2.4.md) / [Go to next page (1.2.4.8 Channasutta)](1.2.4.8.md)


