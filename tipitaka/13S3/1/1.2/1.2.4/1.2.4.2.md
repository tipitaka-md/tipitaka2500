
[Home](/) / [13S3 Khandhavaggasaṃyuttapāḷi](/tipitaka/13S3.md) / [1 Khandhasaṃyutta](/tipitaka/13S3/1.md) / [1.2 Majjhimapaṇṇāsaka](/tipitaka/13S3/1/1.2.md) / [1.2.4 Theravagga](/tipitaka/13S3/1/1.2/1.2.4.md)

# 𑁧𑁇𑁨𑁇𑁪𑁇𑁨 𑀢𑀺𑀲𑁆𑀲𑀲𑀼𑀢𑁆𑀢

### 𑀔𑀦𑁆𑀥𑀲𑀁𑀬𑀼𑀢𑁆𑀢

### 𑀫𑀚𑁆𑀛𑀺𑀫𑀧𑀡𑁆𑀡𑀸𑀲𑀓

### 𑀣𑁂𑀭𑀯𑀕𑁆𑀕

### 𑀢𑀺𑀲𑁆𑀲𑀲𑀼𑀢𑁆𑀢

(84.)

471\. 𑀲𑀸𑀯𑀢𑁆𑀣𑀺𑀦𑀺𑀤𑀸𑀦𑀁𑁇 𑀢𑁂𑀦 𑀔𑁄 𑀧𑀦 𑀲𑀫𑀬𑁂𑀦 𑀆𑀬𑀲𑁆𑀫𑀸 𑀢𑀺𑀲𑁆𑀲𑁄 𑀪𑀕𑀯𑀢𑁄 𑀧𑀺𑀢𑀼𑀘𑁆𑀙𑀸𑀧𑀼𑀢𑁆𑀢𑁄 𑀲𑀫𑁆𑀩𑀳𑀼𑀮𑀸𑀦𑀁 𑀪𑀺𑀓𑁆𑀔𑀽𑀦𑀁 𑀏𑀯𑀫𑀸𑀭𑁄𑀘𑁂𑀢𑀺—  “𑀅𑀧𑀺 𑀫𑁂, 𑀆𑀯𑀼𑀲𑁄, 𑀫𑀥𑀼𑀭𑀓𑀚𑀸𑀢𑁄 𑀯𑀺𑀬 𑀓𑀸𑀬𑁄; 𑀤𑀺𑀲𑀸𑀧𑀺 𑀫𑁂 𑀦 𑀧𑀓𑁆𑀔𑀸𑀬𑀦𑁆𑀢𑀺; 𑀥𑀫𑁆𑀫𑀸𑀧𑀺 𑀫𑀁 𑀦 𑀧𑀝𑀺𑀪𑀦𑁆𑀢𑀺; 𑀣𑀺𑀦𑀫𑀺𑀤𑁆𑀥𑀜𑁆𑀘 𑀫𑁂 𑀘𑀺𑀢𑁆𑀢𑀁 𑀧𑀭𑀺𑀬𑀸𑀤𑀸𑀬 𑀢𑀺𑀝𑁆𑀞𑀢𑀺; 𑀅𑀦𑀪𑀺𑀭𑀢𑁄 𑀘 𑀩𑁆𑀭𑀳𑁆𑀫𑀘𑀭𑀺𑀬𑀁 𑀘𑀭𑀸𑀫𑀺; 𑀳𑁄𑀢𑀺 𑀘 𑀫𑁂 𑀥𑀫𑁆𑀫𑁂𑀲𑀼 𑀯𑀺𑀘𑀺𑀓𑀺𑀘𑁆𑀙𑀸”𑀢𑀺𑁇

472\. 𑀅𑀣 𑀔𑁄 𑀲𑀫𑁆𑀩𑀳𑀼𑀮𑀸 𑀪𑀺𑀓𑁆𑀔𑀽 𑀬𑁂𑀦 𑀪𑀕𑀯𑀸 𑀢𑁂𑀦𑀼𑀧𑀲𑀗𑁆𑀓𑀫𑀺𑀁𑀲𑀼; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀪𑀕𑀯𑀦𑁆𑀢𑀁 𑀅𑀪𑀺𑀯𑀸𑀤𑁂𑀢𑁆𑀯𑀸 𑀏𑀓𑀫𑀦𑁆𑀢𑀁 𑀦𑀺𑀲𑀻𑀤𑀺𑀁𑀲𑀼𑁇 𑀏𑀓𑀫𑀦𑁆𑀢𑀁 𑀦𑀺𑀲𑀺𑀦𑁆𑀦𑀸 𑀔𑁄 𑀢𑁂 𑀪𑀺𑀓𑁆𑀔𑀽 𑀪𑀕𑀯𑀦𑁆𑀢𑀁 𑀏𑀢𑀤𑀯𑁄𑀘𑀼𑀁—  “𑀆𑀬𑀲𑁆𑀫𑀸, 𑀪𑀦𑁆𑀢𑁂, 𑀢𑀺𑀲𑁆𑀲𑁄 𑀪𑀕𑀯𑀢𑁄 𑀧𑀺𑀢𑀼𑀘𑁆𑀙𑀸𑀧𑀼𑀢𑁆𑀢𑁄 𑀲𑀫𑁆𑀩𑀳𑀼𑀮𑀸𑀦𑀁 𑀪𑀺𑀓𑁆𑀔𑀽𑀦𑀁 𑀏𑀯𑀫𑀸𑀭𑁄𑀘𑁂𑀢𑀺—  ‘𑀅𑀧𑀺 𑀫𑁂, 𑀆𑀯𑀼𑀲𑁄, 𑀫𑀥𑀼𑀭𑀓𑀚𑀸𑀢𑁄 𑀯𑀺𑀬 𑀓𑀸𑀬𑁄; 𑀤𑀺𑀲𑀸𑀧𑀺 𑀫𑁂 𑀦 𑀧𑀓𑁆𑀔𑀸𑀬𑀦𑁆𑀢𑀺; 𑀥𑀫𑁆𑀫𑀸𑀧𑀺 𑀫𑀁 𑀦 𑀧𑀝𑀺𑀪𑀦𑁆𑀢𑀺; 𑀣𑀺𑀦𑀫𑀺𑀤𑁆𑀥𑀜𑁆𑀘 𑀫𑁂 𑀘𑀺𑀢𑁆𑀢𑀁 𑀧𑀭𑀺𑀬𑀸𑀤𑀸𑀬 𑀢𑀺𑀝𑁆𑀞𑀢𑀺; 𑀅𑀦𑀪𑀺𑀭𑀢𑁄 𑀘 𑀩𑁆𑀭𑀳𑁆𑀫𑀘𑀭𑀺𑀬𑀁 𑀘𑀭𑀸𑀫𑀺; 𑀳𑁄𑀢𑀺 𑀘 𑀫𑁂 𑀥𑀫𑁆𑀫𑁂𑀲𑀼 𑀯𑀺𑀘𑀺𑀓𑀺𑀘𑁆𑀙𑀸’”𑀢𑀺𑁇

473\. 𑀅𑀣 𑀔𑁄 𑀪𑀕𑀯𑀸 𑀅𑀜𑁆𑀜𑀢𑀭𑀁 𑀪𑀺𑀓𑁆𑀔𑀼𑀁 𑀆𑀫𑀦𑁆𑀢𑁂𑀲𑀺—  “𑀏𑀳𑀺 𑀢𑁆𑀯𑀁, 𑀪𑀺𑀓𑁆𑀔𑀼, 𑀫𑀫 𑀯𑀘𑀦𑁂𑀦 𑀢𑀺𑀲𑁆𑀲𑀁 𑀪𑀺𑀓𑁆𑀔𑀼𑀁 𑀆𑀫𑀦𑁆𑀢𑁂𑀳𑀻”𑀢𑀺𑁇 “𑀏𑀯𑀁, 𑀪𑀦𑁆𑀢𑁂”𑀢𑀺 𑀔𑁄 𑀲𑁄 𑀪𑀺𑀓𑁆𑀔𑀼 𑀪𑀕𑀯𑀢𑁄 𑀧𑀝𑀺𑀲𑁆𑀲𑀼𑀢𑁆𑀯𑀸 𑀬𑁂𑀦𑀸𑀬𑀲𑁆𑀫𑀸 𑀢𑀺𑀲𑁆𑀲𑁄 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀆𑀬𑀲𑁆𑀫𑀦𑁆𑀢𑀁 𑀢𑀺𑀲𑁆𑀲𑀁 𑀏𑀢𑀤𑀯𑁄𑀘—  “𑀲𑀢𑁆𑀣𑀸 𑀢𑀁, 𑀆𑀯𑀼𑀲𑁄 𑀢𑀺𑀲𑁆𑀲, 𑀆𑀫𑀦𑁆𑀢𑁂𑀢𑀻”𑀢𑀺𑁇 “𑀏𑀯𑀫𑀸𑀯𑀼𑀲𑁄”𑀢𑀺 𑀔𑁄 𑀆𑀬𑀲𑁆𑀫𑀸 𑀢𑀺𑀲𑁆𑀲𑁄 𑀢𑀲𑁆𑀲 𑀪𑀺𑀓𑁆𑀔𑀼𑀦𑁄 𑀧𑀝𑀺𑀲𑁆𑀲𑀼𑀢𑁆𑀯𑀸 𑀬𑁂𑀦 𑀪𑀕𑀯𑀸 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀪𑀕𑀯𑀦𑁆𑀢𑀁 𑀅𑀪𑀺𑀯𑀸𑀤𑁂𑀢𑁆𑀯𑀸 𑀏𑀓𑀫𑀦𑁆𑀢𑀁 𑀦𑀺𑀲𑀻𑀤𑀺𑁇 𑀏𑀓𑀫𑀦𑁆𑀢𑀁 𑀦𑀺𑀲𑀺𑀦𑁆𑀦𑀁 𑀔𑁄 𑀆𑀬𑀲𑁆𑀫𑀦𑁆𑀢𑀁 𑀢𑀺𑀲𑁆𑀲𑀁 𑀪𑀕𑀯𑀸 𑀏𑀢𑀤𑀯𑁄𑀘—  “𑀲𑀘𑁆𑀘𑀁 𑀓𑀺𑀭 𑀢𑁆𑀯𑀁, 𑀢𑀺𑀲𑁆𑀲, 𑀲𑀫𑁆𑀩𑀳𑀼𑀮𑀸𑀦𑀁 𑀪𑀺𑀓𑁆𑀔𑀽𑀦𑀁 𑀏𑀯𑀫𑀸𑀭𑁄𑀘𑁂𑀲𑀺—  ‘𑀅𑀧𑀺 𑀫𑁂, 𑀆𑀯𑀼𑀲𑁄, 𑀫𑀥𑀼𑀭𑀓𑀚𑀸𑀢𑁄 𑀯𑀺𑀬 𑀓𑀸𑀬𑁄…𑀧𑁂…  𑀳𑁄𑀢𑀺 𑀘 𑀫𑁂 𑀥𑀫𑁆𑀫𑁂𑀲𑀼 𑀯𑀺𑀘𑀺𑀓𑀺𑀘𑁆𑀙𑀸’”𑀢𑀺? “𑀏𑀯𑀁, 𑀪𑀦𑁆𑀢𑁂”𑁇 “𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀢𑀺𑀲𑁆𑀲, 𑀭𑀽𑀧𑁂 𑀅𑀯𑀺𑀕𑀢𑀭𑀸𑀕𑀲𑁆𑀲 𑀅𑀯𑀺𑀕𑀢𑀘𑁆𑀙𑀦𑁆𑀤𑀲𑁆𑀲 𑀅𑀯𑀺𑀕𑀢𑀧𑁂𑀫𑀲𑁆𑀲 𑀅𑀯𑀺𑀕𑀢𑀧𑀺𑀧𑀸𑀲𑀲𑁆𑀲 𑀅𑀯𑀺𑀕𑀢𑀧𑀭𑀺𑀍𑀆𑀳𑀲𑁆𑀲 𑀅𑀯𑀺𑀕𑀢𑀢𑀡𑁆𑀳𑀲𑁆𑀲, 𑀢𑀲𑁆𑀲 𑀭𑀽𑀧𑀲𑁆𑀲 𑀯𑀺𑀧𑀭𑀺𑀡𑀸𑀫𑀜𑁆𑀜𑀣𑀸𑀪𑀸𑀯𑀸 𑀉𑀧𑁆𑀧𑀚𑁆𑀚𑀦𑁆𑀢𑀺 𑀲𑁄𑀓𑀧𑀭𑀺𑀤𑁂𑀯𑀤𑀼𑀓𑁆𑀔𑀤𑁄𑀫𑀦𑀲𑁆𑀲𑀼𑀧𑀸𑀬𑀸𑀲𑀸”𑀢𑀺? “𑀏𑀯𑀁, 𑀪𑀦𑁆𑀢𑁂”𑁇

474\. “𑀲𑀸𑀥𑀼 𑀲𑀸𑀥𑀼, 𑀢𑀺𑀲𑁆𑀲𑁇 𑀏𑀯𑀜𑁆𑀳𑁂𑀢𑀁, 𑀢𑀺𑀲𑁆𑀲, 𑀳𑁄𑀢𑀺𑁇 𑀬𑀣𑀸 𑀢𑀁 𑀭𑀽𑀧𑁂 𑀅𑀯𑀺𑀕𑀢𑀭𑀸𑀕𑀲𑁆𑀲…  𑀯𑁂𑀤𑀦𑀸𑀬…  𑀲𑀜𑁆𑀜𑀸𑀬…  𑀲𑀗𑁆𑀔𑀸𑀭𑁂𑀲𑀼 𑀅𑀯𑀺𑀕𑀢𑀭𑀸𑀕𑀲𑁆𑀲…𑀧𑁂…  𑀢𑁂𑀲𑀁 𑀲𑀗𑁆𑀔𑀸𑀭𑀸𑀦𑀁 𑀯𑀺𑀧𑀭𑀺𑀡𑀸𑀫𑀜𑁆𑀜𑀣𑀸𑀪𑀸𑀯𑀸 𑀉𑀧𑁆𑀧𑀚𑁆𑀚𑀦𑁆𑀢𑀺 𑀲𑁄𑀓𑀧𑀭𑀺𑀤𑁂𑀯𑀤𑀼𑀓𑁆𑀔𑀤𑁄𑀫𑀦𑀲𑁆𑀲𑀼𑀧𑀸𑀬𑀸𑀲𑀸”𑀢𑀺? “𑀏𑀯𑀁, 𑀪𑀦𑁆𑀢𑁂”𑁇

475\. “𑀲𑀸𑀥𑀼 𑀲𑀸𑀥𑀼, 𑀢𑀺𑀲𑁆𑀲𑁇 𑀏𑀯𑀜𑁆𑀳𑁂𑀢𑀁, 𑀢𑀺𑀲𑁆𑀲, 𑀳𑁄𑀢𑀺𑁇 𑀬𑀣𑀸 𑀢𑀁 𑀲𑀗𑁆𑀔𑀸𑀭𑁂𑀲𑀼 𑀅𑀦𑀺𑀕𑀢𑀭𑀸𑀕𑀲𑁆𑀲, 𑀯𑀺𑀜𑁆𑀜𑀸𑀡𑁂 𑀅𑀯𑀺𑀕𑀢𑀭𑀸𑀕𑀲𑁆𑀲 𑀅𑀯𑀺𑀕𑀢𑀘𑁆𑀙𑀦𑁆𑀤𑀲𑁆𑀲 𑀅𑀯𑀺𑀕𑀢𑀧𑁂𑀫𑀲𑁆𑀲 𑀅𑀯𑀺𑀕𑀢𑀧𑀺𑀧𑀸𑀲𑀲𑁆𑀲 𑀅𑀯𑀺𑀕𑀢𑀧𑀭𑀺𑀍𑀆𑀳𑀲𑁆𑀲 𑀅𑀯𑀺𑀕𑀢𑀢𑀡𑁆𑀳𑀲𑁆𑀲, 𑀢𑀲𑁆𑀲 𑀯𑀺𑀜𑁆𑀜𑀸𑀡𑀲𑁆𑀲 𑀯𑀺𑀧𑀭𑀺𑀡𑀸𑀫𑀜𑁆𑀜𑀣𑀸𑀪𑀸𑀯𑀸 𑀉𑀧𑁆𑀧𑀚𑁆𑀚𑀦𑁆𑀢𑀺 𑀲𑁄𑀓𑀧𑀭𑀺𑀤𑁂𑀯𑀤𑀼𑀓𑁆𑀔𑀤𑁄𑀫𑀦𑀲𑁆𑀲𑀼𑀧𑀸𑀬𑀸𑀲𑀸”𑀢𑀺? “𑀏𑀯𑀁, 𑀪𑀦𑁆𑀢𑁂”𑁇

476\. “𑀲𑀸𑀥𑀼 𑀲𑀸𑀥𑀼, 𑀢𑀺𑀲𑁆𑀲𑁇 𑀏𑀯𑀜𑁆𑀳𑁂𑀢𑀁, 𑀢𑀺𑀲𑁆𑀲, 𑀳𑁄𑀢𑀺𑁇 𑀬𑀣𑀸 𑀢𑀁 𑀯𑀺𑀜𑁆𑀜𑀸𑀡𑁂 𑀅𑀯𑀺𑀕𑀢𑀭𑀸𑀕𑀲𑁆𑀲𑁇 𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀢𑀺𑀲𑁆𑀲, 𑀭𑀽𑀧𑁂 𑀯𑀺𑀕𑀢𑀭𑀸𑀕𑀲𑁆𑀲 𑀯𑀺𑀕𑀢𑀘𑁆𑀙𑀦𑁆𑀤𑀲𑁆𑀲 𑀯𑀺𑀕𑀢𑀧𑁂𑀫𑀲𑁆𑀲 𑀯𑀺𑀕𑀢𑀧𑀺𑀧𑀸𑀲𑀲𑁆𑀲 𑀯𑀺𑀕𑀢𑀧𑀭𑀺𑀍𑀆𑀳𑀲𑁆𑀲 𑀯𑀺𑀕𑀢𑀢𑀡𑁆𑀳𑀲𑁆𑀲, 𑀢𑀲𑁆𑀲 𑀭𑀽𑀧𑀲𑁆𑀲 𑀯𑀺𑀧𑀭𑀺𑀡𑀸𑀫𑀜𑁆𑀜𑀣𑀸𑀪𑀸𑀯𑀸 𑀉𑀧𑁆𑀧𑀚𑁆𑀚𑀦𑁆𑀢𑀺 𑀲𑁄𑀓𑀧𑀭𑀺𑀤𑁂𑀯𑀤𑀼𑀓𑁆𑀔𑀤𑁄𑀫𑀦𑀲𑁆𑀲𑀼𑀧𑀸𑀬𑀸𑀲𑀸”𑀢𑀺? “𑀦𑁄 𑀳𑁂𑀢𑀁, 𑀪𑀦𑁆𑀢𑁂”𑁇

477\. “𑀲𑀸𑀥𑀼 𑀲𑀸𑀥𑀼, 𑀢𑀺𑀲𑁆𑀲𑁇 𑀏𑀯𑀜𑁆𑀳𑁂𑀢𑀁, 𑀢𑀺𑀲𑁆𑀲, 𑀳𑁄𑀢𑀺𑁇 𑀬𑀣𑀸 𑀢𑀁 𑀭𑀽𑀧𑁂 𑀯𑀺𑀕𑀢𑀭𑀸𑀕𑀲𑁆𑀲…  𑀯𑁂𑀤𑀦𑀸𑀬…  𑀲𑀜𑁆𑀜𑀸𑀬…  𑀲𑀗𑁆𑀔𑀸𑀭𑁂𑀲𑀼 𑀯𑀺𑀕𑀢𑀭𑀸𑀕𑀲𑁆𑀲…  𑀯𑀺𑀜𑁆𑀜𑀸𑀡𑁂 𑀯𑀺𑀕𑀢𑀭𑀸𑀕𑀲𑁆𑀲 𑀯𑀺𑀕𑀢𑀘𑁆𑀙𑀦𑁆𑀤𑀲𑁆𑀲 𑀯𑀺𑀕𑀢𑀧𑁂𑀫𑀲𑁆𑀲 𑀯𑀺𑀕𑀢𑀧𑀺𑀧𑀸𑀲𑀲𑁆𑀲 𑀯𑀺𑀕𑀢𑀧𑀭𑀺𑀍𑀆𑀳𑀲𑁆𑀲 𑀯𑀺𑀕𑀢𑀢𑀡𑁆𑀳𑀲𑁆𑀲 𑀢𑀲𑁆𑀲 𑀯𑀺𑀜𑁆𑀜𑀸𑀡𑀲𑁆𑀲 𑀯𑀺𑀧𑀭𑀺𑀡𑀸𑀫𑀜𑁆𑀜𑀣𑀸𑀪𑀸𑀯𑀸 𑀉𑀧𑁆𑀧𑀚𑁆𑀚𑀦𑁆𑀢𑀺 𑀲𑁄𑀓𑀧𑀭𑀺𑀤𑁂𑀯𑀤𑀼𑀓𑁆𑀔𑀤𑁄𑀫𑀦𑀲𑁆𑀲𑀼𑀧𑀸𑀬𑀸𑀲𑀸”𑀢𑀺? “𑀦𑁄 𑀳𑁂𑀢𑀁, 𑀪𑀦𑁆𑀢𑁂”𑁇

478\. “𑀲𑀸𑀥𑀼 𑀲𑀸𑀥𑀼, 𑀢𑀺𑀲𑁆𑀲𑁇 𑀏𑀯𑀜𑁆𑀳𑁂𑀢𑀁, 𑀢𑀺𑀲𑁆𑀲, 𑀳𑁄𑀢𑀺𑁇 𑀬𑀣𑀸 𑀢𑀁 𑀯𑀺𑀜𑁆𑀜𑀸𑀡𑁂 𑀯𑀺𑀕𑀢𑀭𑀸𑀕𑀲𑁆𑀲𑁇 𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀢𑀺𑀲𑁆𑀲, 𑀭𑀽𑀧𑀁 𑀦𑀺𑀘𑁆𑀘𑀁 𑀯𑀸 𑀅𑀦𑀺𑀘𑁆𑀘𑀁 𑀯𑀸”𑀢𑀺? “𑀅𑀦𑀺𑀘𑁆𑀘𑀁, 𑀪𑀦𑁆𑀢𑁂”𑁇 “𑀯𑁂𑀤𑀦𑀸…  𑀲𑀜𑁆𑀜𑀸…  𑀲𑀗𑁆𑀔𑀸𑀭𑀸…  𑀯𑀺𑀜𑁆𑀜𑀸𑀡𑀁 𑀦𑀺𑀘𑁆𑀘𑀁 𑀯𑀸 𑀅𑀦𑀺𑀘𑁆𑀘𑀁 𑀯𑀸”𑀢𑀺? “𑀅𑀦𑀺𑀘𑁆𑀘𑀁, 𑀪𑀦𑁆𑀢𑁂”𑁇 “𑀢𑀲𑁆𑀫𑀸𑀢𑀺𑀳…𑀧𑁂…  𑀏𑀯𑀁 𑀧𑀲𑁆𑀲𑀁…𑀧𑁂…  𑀦𑀸𑀧𑀭𑀁 𑀇𑀢𑁆𑀣𑀢𑁆𑀢𑀸𑀬𑀸𑀢𑀺 𑀧𑀚𑀸𑀦𑀸𑀢𑀺𑁇

479\. 𑀲𑁂𑀬𑁆𑀬𑀣𑀸𑀧𑀺, 𑀢𑀺𑀲𑁆𑀲, 𑀤𑁆𑀯𑁂 𑀧𑀼𑀭𑀺𑀲𑀸—  𑀏𑀓𑁄 𑀧𑀼𑀭𑀺𑀲𑁄 𑀅𑀫𑀕𑁆𑀕𑀓𑀼𑀲𑀮𑁄, 𑀏𑀓𑁄 𑀧𑀼𑀭𑀺𑀲𑁄 𑀫𑀕𑁆𑀕𑀓𑀼𑀲𑀮𑁄𑁇 𑀢𑀫𑁂𑀦𑀁 𑀲𑁄 𑀅𑀫𑀕𑁆𑀕𑀓𑀼𑀲𑀮𑁄 𑀧𑀼𑀭𑀺𑀲𑁄 𑀅𑀫𑀼𑀁 𑀫𑀕𑁆𑀕𑀓𑀼𑀲𑀮𑀁 𑀧𑀼𑀭𑀺𑀲𑀁 𑀫𑀕𑁆𑀕𑀁 𑀧𑀼𑀘𑁆𑀙𑁂𑀬𑁆𑀬𑁇 𑀲𑁄 𑀏𑀯𑀁 𑀯𑀤𑁂𑀬𑁆𑀬—  ‘𑀏𑀳𑀺, 𑀪𑁄 𑀧𑀼𑀭𑀺𑀲, 𑀅𑀬𑀁 𑀫𑀕𑁆𑀕𑁄𑁇 𑀢𑁂𑀦 𑀫𑀼𑀳𑀼𑀢𑁆𑀢𑀁 𑀕𑀘𑁆𑀙𑁇 𑀢𑁂𑀦 𑀫𑀼𑀳𑀼𑀢𑁆𑀢𑀁 𑀕𑀦𑁆𑀢𑁆𑀯𑀸 𑀤𑀓𑁆𑀔𑀺𑀲𑁆𑀲𑀲𑀺 𑀤𑁆𑀯𑁂𑀥𑀸𑀧𑀣𑀁, 𑀢𑀢𑁆𑀣 𑀯𑀸𑀫𑀁 𑀫𑀼𑀜𑁆𑀘𑀺𑀢𑁆𑀯𑀸 𑀤𑀓𑁆𑀔𑀺𑀡𑀁 𑀕𑀡𑁆𑀳𑀸𑀳𑀺𑁇 𑀢𑁂𑀦 𑀫𑀼𑀳𑀼𑀢𑁆𑀢𑀁 𑀕𑀘𑁆𑀙𑁇 𑀢𑁂𑀦 𑀫𑀼𑀳𑀼𑀢𑁆𑀢𑀁 𑀕𑀦𑁆𑀢𑁆𑀯𑀸 𑀤𑀓𑁆𑀔𑀺𑀲𑁆𑀲𑀲𑀺 𑀢𑀺𑀩𑁆𑀩𑀁 𑀯𑀦𑀲𑀡𑁆𑀟𑀁𑁇 𑀢𑁂𑀦 𑀫𑀼𑀳𑀼𑀢𑁆𑀢𑀁 𑀕𑀘𑁆𑀙𑁇 𑀢𑁂𑀦 𑀫𑀼𑀳𑀼𑀢𑁆𑀢𑀁 𑀕𑀦𑁆𑀢𑁆𑀯𑀸 𑀤𑀓𑁆𑀔𑀺𑀲𑁆𑀲𑀲𑀺 𑀫𑀳𑀦𑁆𑀢𑀁 𑀦𑀺𑀦𑁆𑀦𑀁 𑀧𑀮𑁆𑀮𑀮𑀁𑁇 𑀢𑁂𑀦 𑀫𑀼𑀳𑀼𑀢𑁆𑀢𑀁 𑀕𑀘𑁆𑀙𑁇 𑀢𑁂𑀦 𑀫𑀼𑀳𑀼𑀢𑁆𑀢𑀁 𑀕𑀦𑁆𑀢𑁆𑀯𑀸 𑀤𑀓𑁆𑀔𑀺𑀲𑁆𑀲𑀲𑀺 𑀲𑁄𑀩𑁆𑀪𑀁 𑀧𑀧𑀸𑀢𑀁𑁇 𑀢𑁂𑀦 𑀫𑀼𑀳𑀼𑀢𑁆𑀢𑀁 𑀕𑀘𑁆𑀙𑁇 𑀢𑁂𑀦 𑀫𑀼𑀳𑀼𑀢𑁆𑀢𑀁 𑀕𑀦𑁆𑀢𑁆𑀯𑀸 𑀤𑀓𑁆𑀔𑀺𑀲𑁆𑀲𑀲𑀺 𑀲𑀫𑀁 𑀪𑀽𑀫𑀺𑀪𑀸𑀕𑀁 𑀭𑀫𑀡𑀻𑀬𑀦𑁆’𑀢𑀺𑁇

480\. 𑀉𑀧𑀫𑀸 𑀔𑁄 𑀫𑁆𑀬𑀸𑀬𑀁, 𑀢𑀺𑀲𑁆𑀲, 𑀓𑀢𑀸 𑀅𑀢𑁆𑀣𑀲𑁆𑀲 𑀯𑀺𑀜𑁆𑀜𑀸𑀧𑀦𑀸𑀬𑁇 𑀅𑀬𑀁 𑀘𑁂𑀯𑁂𑀢𑁆𑀣 𑀅𑀢𑁆𑀣𑁄—  ‘𑀧𑀼𑀭𑀺𑀲𑁄 𑀅𑀫𑀕𑁆𑀕𑀓𑀼𑀲𑀮𑁄’𑀢𑀺 𑀔𑁄, 𑀢𑀺𑀲𑁆𑀲, 𑀧𑀼𑀣𑀼𑀚𑁆𑀚𑀦𑀲𑁆𑀲𑁂𑀢𑀁 𑀅𑀥𑀺𑀯𑀘𑀦𑀁𑁇 ‘𑀧𑀼𑀭𑀺𑀲𑁄 𑀫𑀕𑁆𑀕𑀓𑀼𑀲𑀮𑁄’𑀢𑀺 𑀔𑁄, 𑀢𑀺𑀲𑁆𑀲, 𑀢𑀣𑀸𑀕𑀢𑀲𑁆𑀲𑁂𑀢𑀁 𑀅𑀥𑀺𑀯𑀘𑀦𑀁 𑀅𑀭𑀳𑀢𑁄 𑀲𑀫𑁆𑀫𑀸𑀲𑀫𑁆𑀩𑀼𑀤𑁆𑀥𑀲𑁆𑀲𑁇 ‘𑀤𑁆𑀯𑁂𑀥𑀸𑀧𑀣𑁄’𑀢𑀺 𑀔𑁄, 𑀢𑀺𑀲𑁆𑀲, 𑀯𑀺𑀘𑀺𑀓𑀺𑀘𑁆𑀙𑀸𑀬𑁂𑀢𑀁 𑀅𑀥𑀺𑀯𑀘𑀦𑀁𑁇 ‘𑀯𑀸𑀫𑁄 𑀫𑀕𑁆𑀕𑁄’𑀢𑀺 𑀔𑁄, 𑀢𑀺𑀲𑁆𑀲, 𑀅𑀝𑁆𑀞𑀗𑁆𑀕𑀺𑀓𑀲𑁆𑀲𑁂𑀢𑀁 𑀫𑀺𑀘𑁆𑀙𑀸𑀫𑀕𑁆𑀕𑀲𑁆𑀲 𑀅𑀥𑀺𑀯𑀘𑀦𑀁, 𑀲𑁂𑀬𑁆𑀬𑀣𑀺𑀤𑀁—  𑀫𑀺𑀘𑁆𑀙𑀸𑀤𑀺𑀝𑁆𑀞𑀺𑀬𑀸…𑀧𑁂…  𑀫𑀺𑀘𑁆𑀙𑀸𑀲𑀫𑀸𑀥𑀺𑀲𑁆𑀲𑁇 ‘𑀤𑀓𑁆𑀔𑀺𑀡𑁄 𑀫𑀕𑁆𑀕𑁄’𑀢𑀺 𑀔𑁄, 𑀢𑀺𑀲𑁆𑀲, 𑀅𑀭𑀺𑀬𑀲𑁆𑀲𑁂𑀢𑀁 𑀅𑀝𑁆𑀞𑀗𑁆𑀕𑀺𑀓𑀲𑁆𑀲 𑀫𑀕𑁆𑀕𑀲𑁆𑀲 𑀅𑀥𑀺𑀯𑀘𑀦𑀁, 𑀲𑁂𑀬𑁆𑀬𑀣𑀺𑀤𑀁—  𑀲𑀫𑁆𑀫𑀸𑀤𑀺𑀝𑁆𑀞𑀺𑀬𑀸…𑀧𑁂…  𑀲𑀫𑁆𑀫𑀸𑀲𑀫𑀸𑀥𑀺𑀲𑁆𑀲𑁇 ‘𑀢𑀺𑀩𑁆𑀩𑁄 𑀯𑀦𑀲𑀡𑁆𑀟𑁄’𑀢𑀺 𑀔𑁄, 𑀢𑀺𑀲𑁆𑀲, 𑀅𑀯𑀺𑀚𑁆𑀚𑀸𑀬𑁂𑀢𑀁 𑀅𑀥𑀺𑀯𑀘𑀦𑀁𑁇 ‘𑀫𑀳𑀦𑁆𑀢𑀁 𑀦𑀺𑀦𑁆𑀦𑀁 𑀧𑀮𑁆𑀮𑀮𑀦𑁆’𑀢𑀺 𑀔𑁄, 𑀢𑀺𑀲𑁆𑀲, 𑀓𑀸𑀫𑀸𑀦𑀫𑁂𑀢𑀁 𑀅𑀥𑀺𑀯𑀘𑀦𑀁𑁇 ‘𑀲𑁄𑀩𑁆𑀪𑁄 𑀧𑀧𑀸𑀢𑁄’𑀢𑀺 𑀔𑁄, 𑀢𑀺𑀲𑁆𑀲, 𑀓𑁄𑀥𑀽𑀧𑀸𑀬𑀸𑀲𑀲𑁆𑀲𑁂𑀢𑀁 𑀅𑀥𑀺𑀯𑀘𑀦𑀁𑁇 ‘𑀲𑀫𑁄 𑀪𑀽𑀫𑀺𑀪𑀸𑀕𑁄 𑀭𑀫𑀡𑀻𑀬𑁄’𑀢𑀺 𑀔𑁄, 𑀢𑀺𑀲𑁆𑀲, 𑀦𑀺𑀩𑁆𑀩𑀸𑀦𑀲𑁆𑀲𑁂𑀢𑀁 𑀅𑀥𑀺𑀯𑀘𑀦𑀁𑁇 𑀅𑀪𑀺𑀭𑀫, 𑀢𑀺𑀲𑁆𑀲, 𑀅𑀪𑀺𑀭𑀫, 𑀢𑀺𑀲𑁆𑀲𑁇 𑀅𑀳𑀫𑁄𑀯𑀸𑀤𑁂𑀦 𑀅𑀳𑀫𑀦𑀼𑀕𑁆𑀕𑀳𑁂𑀦 𑀅𑀳𑀫𑀦𑀼𑀲𑀸𑀲𑀦𑀺𑀬𑀸”𑀢𑀺𑁇

481\. 𑀇𑀤𑀫𑀯𑁄𑀘 𑀪𑀕𑀯𑀸𑁇 𑀅𑀢𑁆𑀢𑀫𑀦𑁄 𑀆𑀬𑀲𑁆𑀫𑀸 𑀢𑀺𑀲𑁆𑀲𑁄 𑀪𑀕𑀯𑀢𑁄 𑀪𑀸𑀲𑀺𑀢𑀁 𑀅𑀪𑀺𑀦𑀦𑁆𑀤𑀻𑀢𑀺𑁇

---

482\. 𑀤𑀼𑀢𑀺𑀬𑀁𑁇



[Go to previous page (1.2.4.1 Ānandasutta)](/tipitaka/13S3/1/1.2/1.2.4/1.2.4.1.md) / [Go to parent page (1.2.4 Theravagga)](/tipitaka/13S3/1/1.2/1.2.4.md) / [Go to next page (1.2.4.3 Yamakasutta)](/tipitaka/13S3/1/1.2/1.2.4/1.2.4.3.md)


