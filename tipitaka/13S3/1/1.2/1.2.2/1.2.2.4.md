
[Home](/) / [13S3 Khandhavaggasaṃyuttapāḷi](../../../../13S3.md) / [1 Khandhasaṃyutta](../../../1.md) / [1.2 Majjhimapaṇṇāsaka](../../1.2.md) / [1.2.2 Arahantavagga](../1.2.2.md)

# 1.2.2.4 Aniccasutta

* Khandhasaṃyutta

* Majjhimapaṇṇāsaka

* Arahantavagga

* Aniccasutta

(66.)

352\. Sāvatthinidānaṃ. Atha kho aññataro bhikkhu…pe…  ekamantaṃ nisinno kho so bhikkhu bhagavantaṃ etadavoca—  “sādhu me, bhante, bhagavā saṃkhittena dhammaṃ desetu…pe…  ātāpī pahitatto vihareyyan”ti. “Yaṃ kho, bhikkhu, aniccaṃ; tatra te chando pahātabbo”ti. “Aññātaṃ, bhagavā, aññātaṃ, sugatā”ti.

353\. “Yathā kathaṃ pana tvaṃ, bhikkhu, mayā saṃkhittena bhāsitassa vitthārena atthaṃ ājānāsī”ti? “Rūpaṃ kho, bhante, aniccaṃ; tatra me chando pahātabbo. Vedanā…  saññā…  saṅkhārā…  viññāṇaṃ aniccaṃ; tatra me chando pahātabbo. Imassa khvāhaṃ, bhante, bhagavatā saṃkhittena bhāsitassa evaṃ vitthārena atthaṃ ājānāmī”ti.

354\. “Sādhu sādhu, bhikkhu. Sādhu kho tvaṃ, bhikkhu, mayā saṃkhittena bhāsitassa vitthārena atthaṃ ājānāsi. Rūpaṃ kho, bhikkhu, aniccaṃ; tatra te chando pahātabbo. Vedanā aniccā…  saññā…  saṅkhārā…  viññāṇaṃ aniccaṃ; tatra kho te chando pahātabbo. Imassa kho, bhikkhu, mayā saṃkhittena bhāsitassa evaṃ vitthārena attho daṭṭhabbo”ti…pe…  aññataro ca pana so bhikkhu arahataṃ ahosīti.

---

355\. Catutthaṃ.



[Go to previous page (1.2.2.3 Abhinandamānasutta)](1.2.2.3.md) / [Go to parent page (1.2.2 Arahantavagga)](../1.2.2.md) / [Go to next page (1.2.2.5 Dukkhasutta)](1.2.2.5.md)


