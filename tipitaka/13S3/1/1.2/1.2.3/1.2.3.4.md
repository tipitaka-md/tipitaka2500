
[Home](/) / [13S3 Khandhavaggasaṃyuttapāḷi](../../...md) / [1 Khandhasaṃyutta](../...md) / [1.2 Majjhimapaṇṇāsaka](...md) / [1.2.3 Khajjanīyavagga](../13S3/1/1.2/1.2.3.md)

# 𑁧𑁇𑁨𑁇𑁩𑁇𑁪 𑀅𑀭𑀳𑀦𑁆𑀢𑀲𑀼𑀢𑁆𑀢

* 𑀔𑀦𑁆𑀥𑀲𑀁𑀬𑀼𑀢𑁆𑀢

* 𑀫𑀚𑁆𑀛𑀺𑀫𑀧𑀡𑁆𑀡𑀸𑀲𑀓

* 𑀔𑀚𑁆𑀚𑀦𑀻𑀬𑀯𑀕𑁆𑀕

* 𑀅𑀭𑀳𑀦𑁆𑀢𑀲𑀼𑀢𑁆𑀢

(76.)

385\. 𑀲𑀸𑀯𑀢𑁆𑀣𑀺𑀦𑀺𑀤𑀸𑀦𑀁𑁇 “𑀭𑀽𑀧𑀁, 𑀪𑀺𑀓𑁆𑀔𑀯𑁂, 𑀅𑀦𑀺𑀘𑁆𑀘𑀁𑁇 𑀬𑀤𑀦𑀺𑀘𑁆𑀘𑀁 𑀢𑀁 𑀤𑀼𑀓𑁆𑀔𑀁; 𑀬𑀁 𑀤𑀼𑀓𑁆𑀔𑀁 𑀢𑀤𑀦𑀢𑁆𑀢𑀸; 𑀬𑀤𑀦𑀢𑁆𑀢𑀸 𑀢𑀁 ‘𑀦𑁂𑀢𑀁 𑀫𑀫, 𑀦𑁂𑀲𑁄𑀳𑀫𑀲𑁆𑀫𑀺, 𑀦 𑀫𑁂𑀲𑁄 𑀅𑀢𑁆𑀢𑀸’𑀢𑀺 𑀏𑀯𑀫𑁂𑀢𑀁 𑀬𑀣𑀸𑀪𑀽𑀢𑀁 𑀲𑀫𑁆𑀫𑀧𑁆𑀧𑀜𑁆𑀜𑀸𑀬 𑀤𑀝𑁆𑀞𑀩𑁆𑀩𑀁𑁇 𑀯𑁂𑀤𑀦𑀸…  𑀲𑀜𑁆𑀜𑀸…  𑀲𑀗𑁆𑀔𑀸𑀭𑀸…  𑀯𑀺𑀜𑁆𑀜𑀸𑀡𑀁 𑀅𑀦𑀺𑀘𑁆𑀘𑀁𑁇 𑀬𑀤𑀦𑀺𑀘𑁆𑀘𑀁 𑀢𑀁 𑀤𑀼𑀓𑁆𑀔𑀁; 𑀬𑀁 𑀤𑀼𑀓𑁆𑀔𑀁 𑀢𑀤𑀦𑀢𑁆𑀢𑀸; 𑀬𑀤𑀦𑀢𑁆𑀢𑀸 𑀢𑀁 ‘𑀦𑁂𑀢𑀁 𑀫𑀫, 𑀦𑁂𑀲𑁄𑀳𑀫𑀲𑁆𑀫𑀺, 𑀦 𑀫𑁂𑀲𑁄 𑀅𑀢𑁆𑀢𑀸’𑀢𑀺 𑀏𑀯𑀫𑁂𑀢𑀁 𑀬𑀣𑀸𑀪𑀽𑀢𑀁 𑀲𑀫𑁆𑀫𑀧𑁆𑀧𑀜𑁆𑀜𑀸𑀬 𑀤𑀝𑁆𑀞𑀩𑁆𑀩𑀁𑁇

386\. 𑀏𑀯𑀁 𑀧𑀲𑁆𑀲𑀁, 𑀪𑀺𑀓𑁆𑀔𑀯𑁂, 𑀲𑀼𑀢𑀯𑀸 𑀅𑀭𑀺𑀬𑀲𑀸𑀯𑀓𑁄 𑀭𑀽𑀧𑀲𑁆𑀫𑀺𑀫𑁆𑀧𑀺 𑀦𑀺𑀩𑁆𑀩𑀺𑀦𑁆𑀤𑀢𑀺, 𑀯𑁂𑀤𑀦𑀸𑀬𑀧𑀺…  𑀲𑀜𑁆𑀜𑀸𑀬𑀧𑀺…  𑀲𑀗𑁆𑀔𑀸𑀭𑁂𑀲𑀼𑀧𑀺…  𑀯𑀺𑀜𑁆𑀜𑀸𑀡𑀲𑁆𑀫𑀺𑀫𑁆𑀧𑀺 𑀦𑀺𑀩𑁆𑀩𑀺𑀦𑁆𑀤𑀢𑀺𑁇 𑀦𑀺𑀩𑁆𑀩𑀺𑀦𑁆𑀤𑀁 𑀯𑀺𑀭𑀚𑁆𑀚𑀢𑀺; 𑀯𑀺𑀭𑀸𑀕𑀸 𑀯𑀺𑀫𑀼𑀘𑁆𑀘𑀢𑀺𑁇 𑀯𑀺𑀫𑀼𑀢𑁆𑀢𑀲𑁆𑀫𑀺𑀁 𑀯𑀺𑀫𑀼𑀢𑁆𑀢𑀫𑀺𑀢𑀺 𑀜𑀸𑀡𑀁 𑀳𑁄𑀢𑀺𑁇 ‘𑀔𑀻𑀡𑀸 𑀚𑀸𑀢𑀺, 𑀯𑀼𑀲𑀺𑀢𑀁 𑀩𑁆𑀭𑀳𑁆𑀫𑀘𑀭𑀺𑀬𑀁, 𑀓𑀢𑀁 𑀓𑀭𑀡𑀻𑀬𑀁, 𑀦𑀸𑀧𑀭𑀁 𑀇𑀢𑁆𑀣𑀢𑁆𑀢𑀸𑀬𑀸’𑀢𑀺 𑀧𑀚𑀸𑀦𑀸𑀢𑀺𑁇 𑀬𑀸𑀯𑀢𑀸, 𑀪𑀺𑀓𑁆𑀔𑀯𑁂, 𑀲𑀢𑁆𑀢𑀸𑀯𑀸𑀲𑀸, 𑀬𑀸𑀯𑀢𑀸 𑀪𑀯𑀕𑁆𑀕𑀁, 𑀏𑀢𑁂 𑀅𑀕𑁆𑀕𑀸, 𑀏𑀢𑁂 𑀲𑁂𑀝𑁆𑀞𑀸 𑀮𑁄𑀓𑀲𑁆𑀫𑀺𑀁 𑀬𑀤𑀺𑀤𑀁 𑀅𑀭𑀳𑀦𑁆𑀢𑁄”𑀢𑀺𑁇

387\. 𑀇𑀤𑀫𑀯𑁄𑀘 𑀪𑀕𑀯𑀸𑁇 𑀇𑀤𑀁 𑀯𑀢𑁆𑀯𑀸𑀦 𑀲𑀼𑀕𑀢𑁄 𑀅𑀣𑀸𑀧𑀭𑀁 𑀏𑀢𑀤𑀯𑁄𑀘 𑀲𑀢𑁆𑀣𑀸—

388\. _“𑀲𑀼𑀔𑀺𑀦𑁄 𑀯𑀢 𑀅𑀭𑀳𑀦𑁆𑀢𑁄,_  
_𑀢𑀡𑁆𑀳𑀸 𑀢𑁂𑀲𑀁 𑀦 𑀯𑀺𑀚𑁆𑀚𑀢𑀺;_  
_𑀅𑀲𑁆𑀫𑀺𑀫𑀸𑀦𑁄 𑀲𑀫𑀼𑀘𑁆𑀙𑀺𑀦𑁆𑀦𑁄,_  
_𑀫𑁄𑀳𑀚𑀸𑀮𑀁 𑀧𑀤𑀸𑀮𑀺𑀢𑀁𑁇_  


389\. _𑀅𑀦𑁂𑀚𑀁 𑀢𑁂 𑀅𑀦𑀼𑀧𑁆𑀧𑀢𑁆𑀢𑀸,_  
_𑀘𑀺𑀢𑁆𑀢𑀁 𑀢𑁂𑀲𑀁 𑀅𑀦𑀸𑀯𑀺𑀮𑀁;_  
_𑀮𑁄𑀓𑁂 𑀅𑀦𑀼𑀧𑀮𑀺𑀢𑁆𑀢𑀸 𑀢𑁂,_  
_𑀩𑁆𑀭𑀳𑁆𑀫𑀪𑀽𑀢𑀸 𑀅𑀦𑀸𑀲𑀯𑀸𑁇_  


390\. _𑀧𑀜𑁆𑀘𑀓𑁆𑀔𑀦𑁆𑀥𑁂 𑀧𑀭𑀺𑀜𑁆𑀜𑀸𑀬,_  
_𑀲𑀢𑁆𑀢 𑀲𑀤𑁆𑀥𑀫𑁆𑀫𑀕𑁄𑀘𑀭𑀸;_  
_𑀧𑀲𑀁𑀲𑀺𑀬𑀸 𑀲𑀧𑁆𑀧𑀼𑀭𑀺𑀲𑀸,_  
_𑀧𑀼𑀢𑁆𑀢𑀸 𑀩𑀼𑀤𑁆𑀥𑀲𑁆𑀲 𑀑𑀭𑀲𑀸𑁇_  


391\. _𑀲𑀢𑁆𑀢𑀭𑀢𑀦𑀲𑀫𑁆𑀧𑀦𑁆𑀦𑀸,_  
_𑀢𑀻𑀲𑀼 𑀲𑀺𑀓𑁆𑀔𑀸𑀲𑀼 𑀲𑀺𑀓𑁆𑀔𑀺𑀢𑀸;_  
_𑀅𑀦𑀼𑀯𑀺𑀘𑀭𑀦𑁆𑀢𑀺 𑀫𑀳𑀸𑀯𑀻𑀭𑀸,_  
_𑀧𑀳𑀻𑀦𑀪𑀬𑀪𑁂𑀭𑀯𑀸𑁇_  


392\. _𑀤𑀲𑀳𑀗𑁆𑀕𑁂𑀳𑀺 𑀲𑀫𑁆𑀧𑀦𑁆𑀦𑀸,_  
_𑀫𑀳𑀸𑀦𑀸𑀕𑀸 𑀲𑀫𑀸𑀳𑀺𑀢𑀸;_  
_𑀏𑀢𑁂 𑀔𑁄 𑀲𑁂𑀝𑁆𑀞𑀸 𑀮𑁄𑀓𑀲𑁆𑀫𑀺𑀁,_  
_𑀢𑀡𑁆𑀳𑀸 𑀢𑁂𑀲𑀁 𑀦 𑀯𑀺𑀚𑁆𑀚𑀢𑀺𑁇_  


393\. _𑀅𑀲𑁂𑀔𑀜𑀸𑀡𑀫𑀼𑀧𑁆𑀧𑀦𑁆𑀦𑀁,_  
_𑀅𑀦𑁆𑀢𑀺𑀫𑁄𑀬𑀁 𑀲𑀫𑀼𑀲𑁆𑀲𑀬𑁄;_  
_𑀬𑁄 𑀲𑀸𑀭𑁄 𑀩𑁆𑀭𑀳𑁆𑀫𑀘𑀭𑀺𑀬𑀲𑁆𑀲,_  
_𑀢𑀲𑁆𑀫𑀺𑀁 𑀅𑀧𑀭𑀧𑀘𑁆𑀘𑀬𑀸𑁇_  


394\. _𑀯𑀺𑀥𑀸𑀲𑀼 𑀦 𑀯𑀺𑀓𑀫𑁆𑀧𑀦𑁆𑀢𑀺,_  
_𑀯𑀺𑀧𑁆𑀧𑀫𑀼𑀢𑁆𑀢𑀸 𑀧𑀼𑀦𑀩𑁆𑀪𑀯𑀸;_  
_𑀤𑀦𑁆𑀢𑀪𑀽𑀫𑀺𑀫𑀦𑀼𑀧𑁆𑀧𑀢𑁆𑀢𑀸,_  
_𑀢𑁂 𑀮𑁄𑀓𑁂 𑀯𑀺𑀚𑀺𑀢𑀸𑀯𑀺𑀦𑁄𑁇_  


395\. _𑀉𑀤𑁆𑀥𑀁 𑀢𑀺𑀭𑀺𑀬𑀁 𑀅𑀧𑀸𑀘𑀻𑀦𑀁,_  
_𑀦𑀦𑁆𑀤𑀻 𑀢𑁂𑀲𑀁 𑀦 𑀯𑀺𑀚𑁆𑀚𑀢𑀺;_  
_𑀦𑀤𑀦𑁆𑀢𑀺 𑀢𑁂 𑀲𑀻𑀳𑀦𑀸𑀤𑀁,_  
_𑀩𑀼𑀤𑁆𑀥𑀸 𑀮𑁄𑀓𑁂 𑀅𑀦𑀼𑀢𑁆𑀢𑀭𑀸”𑀢𑀺𑁇_  


---

396\. 𑀘𑀢𑀼𑀢𑁆𑀣𑀁𑁇



[Go to previous page (1.2.3.3 Dutiyasamudayasutta)](1.2.3.3.md) / [Go to parent page (1.2.3 Khajjanīyavagga)](../13S3/1/1.2/1.2.3.md) / [Go to next page (1.2.3.5 Dutiyaarahantasutta)](1.2.3.5.md)


