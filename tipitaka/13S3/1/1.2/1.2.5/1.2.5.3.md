
[Home](/) / [13S3 Khandhavaggasaṃyuttapāḷi](../../../../13S3.md) / [1 Khandhasaṃyutta](../../../1.md) / [1.2 Majjhimapaṇṇāsaka](../../1.2.md) / [1.2.5 Pupphavagga](../1.2.5.md)

# 1.2.5.3 Pheṇapiṇḍūpamasutta

* Khandhasaṃyutta

* Majjhimapaṇṇāsaka

* Pupphavagga

* Pheṇapiṇḍūpamasutta

(95.)

590\. Ekaṃ samayaṃ bhagavā ayujjhāyaṃ viharati gaṅgāya nadiyā tīre. Tatra kho bhagavā bhikkhū āmantesi—

591\. “Seyyathāpi, bhikkhave, ayaṃ gaṅgā nadī mahantaṃ pheṇapiṇḍaṃ āvaheyya. Tamenaṃ cakkhumā puriso passeyya nijjhāyeyya yoniso upaparikkheyya. Tassa taṃ passato nijjhāyato yoniso upaparikkhato rittakaññeva khāyeyya, tucchakaññeva khāyeyya, asārakaññeva khāyeyya. Kiñhi siyā, bhikkhave, pheṇapiṇḍe sāro? Evameva kho, bhikkhave, yaṃ kiñci rūpaṃ atītānāgatapaccuppannaṃ…pe…  yaṃ dūre santike vā taṃ bhikkhu passati nijjhāyati yoniso upaparikkhati. Tassa taṃ passato nijjhāyato yoniso upaparikkhato rittakaññeva khāyati, tucchakaññeva khāyati, asārakaññeva khāyati. Kiñhi siyā, bhikkhave, rūpe sāro?

592\. Seyyathāpi, bhikkhave, saradasamaye thullaphusitake deve vassante udake udakapubbuḷaṃ uppajjati ceva nirujjhati ca. Tamenaṃ cakkhumā puriso passeyya nijjhāyeyya yoniso upaparikkheyya. Tassa taṃ passato nijjhāyato yoniso upaparikkhato rittakaññeva khāyeyya, tucchakaññeva khāyeyya, asārakaññeva khāyeyya. Kiñhi siyā, bhikkhave, udakapubbuḷe sāro? Evameva kho, bhikkhave, yā kāci vedanā atītānāgatapaccuppannā…pe…  yā dūre santike vā taṃ bhikkhu passati nijjhāyati yoniso upaparikkhati. Tassa taṃ passato nijjhāyato yoniso upaparikkhato rittakaññeva khāyati, tucchakaññeva khāyati, asārakaññeva khāyati. Kiñhi siyā, bhikkhave, vedanāya sāro?

593\. Seyyathāpi, bhikkhave, gimhānaṃ pacchime māse ṭhite majjhanhike kāle marīcikā phandati. Tamenaṃ cakkhumā puriso passeyya nijjhāyeyya yoniso upaparikkheyya. Tassa taṃ passato nijjhāyato yoniso upaparikkhato rittakaññeva khāyeyya, tucchakaññeva khāyeyya…pe…  kiñhi siyā, bhikkhave, marīcikāya sāro? Evameva kho, bhikkhave, yā kāci saññā…pe… .

594\. Seyyathāpi, bhikkhave, puriso sāratthiko sāragavesī sārapariyesanaṃ caramāno tiṇhaṃ kuṭhāriṃ ādāya vanaṃ paviseyya. So tattha passeyya mahantaṃ kadalikkhandhaṃ ujuṃ navaṃ akukkukajātaṃ. Tamenaṃ mūle chindeyya; mūle chetvā agge chindeyya, agge chetvā pattavaṭṭiṃ vinibbhujeyya. So tassa pattavaṭṭiṃ vinibbhujanto pheggumpi nādhigaccheyya, kuto sāraṃ. Tamenaṃ cakkhumā puriso passeyya nijjhāyeyya yoniso upaparikkheyya. Tassa taṃ passato nijjhāyato yoniso upaparikkhato rittakaññeva khāyeyya, tucchakaññeva khāyeyya, asārakaññeva khāyeyya. Kiñhi siyā, bhikkhave, kadalikkhandhe sāro? Evameva kho, bhikkhave, ye keci saṅkhārā atītānāgatapaccuppannā…pe…  ye dūre santike vā taṃ bhikkhu passati nijjhāyati yoniso upaparikkhati. Tassa taṃ passato nijjhāyato yoniso upaparikkhato rittakaññeva khāyati, tucchakaññeva khāyati, asārakaññeva khāyati. Kiñhi siyā, bhikkhave, saṅkhāresu sāro?

595\. Seyyathāpi, bhikkhave, māyākāro vā māyākārantevāsī vā catumahāpathe māyaṃ vidaṃseyya. Tamenaṃ cakkhumā puriso passeyya nijjhāyeyya yoniso upaparikkheyya. Tassa taṃ passato nijjhāyato yoniso upaparikkhato rittakaññeva khāyeyya, tucchakaññeva khāyeyya, asārakaññeva khāyeyya. Kiñhi siyā, bhikkhave, māyāya sāro? Evameva kho, bhikkhave, yaṃ kiñci viññāṇaṃ atītānāgatapaccuppannaṃ…pe…  yaṃ dūre santike vā, taṃ bhikkhu passati nijjhāyati yoniso upaparikkhati. Tassa taṃ passato nijjhāyato yoniso upaparikkhato rittakaññeva khāyati, tucchakaññeva khāyati, asārakaññeva khāyati. Kiñhi siyā, bhikkhave, viññāṇe sāro?

596\. Evaṃ passaṃ, bhikkhave, sutavā ariyasāvako rūpasmimpi nibbindati, vedanāyapi…  saññāyapi…  saṅkhāresupi…  viññāṇasmimpi nibbindati. Nibbindaṃ virajjati; virāgā vimuccati. Vimuttasmiṃ vimuttamiti ñāṇaṃ hoti…pe…  nāparaṃ itthattāyāti pajānāti”.

597\. Idamavoca bhagavā. Idaṃ vatvāna sugato athāparaṃ etadavoca satthā—

598\. _“Pheṇapiṇḍūpamaṃ rūpaṃ,_  
_vedanā bubbuḷūpamā;_  
_Marīcikūpamā saññā,_  
_saṅkhārā kadalūpamā;_  
_Māyūpamañca viññāṇaṃ,_  
_desitādiccabandhunā._  


599\. _Yathā yathā nijjhāyati,_  
_yoniso upaparikkhati;_  
_Rittakaṃ tucchakaṃ hoti,_  
_yo naṃ passati yoniso._  


600\. _Imañca kāyaṃ ārabbha,_  
_bhūripaññena desitaṃ;_  
_Pahānaṃ tiṇṇaṃ dhammānaṃ,_  
_rūpaṃ passatha chaḍḍitaṃ._  


601\. _Āyu usmā ca viññāṇaṃ,_  
_yadā kāyaṃ jahantimaṃ;_  
_Apaviddho tadā seti,_  
_parabhattaṃ acetanaṃ._  


602\. _Etādisāyaṃ santāno,_  
_māyāyaṃ bālalāpinī;_  
_Vadhako esa akkhāto,_  
_sāro ettha na vijjati._  


603\. _Evaṃ khandhe avekkheyya,_  
_bhikkhu āraddhavīriyo;_  
_Divā vā yadi vā rattiṃ,_  
_sampajāno paṭissato._  


604\. _Jaheyya sabbasaṃyogaṃ,_  
_kareyya saraṇattano;_  
_Careyyādittasīsova,_  
_patthayaṃ accutaṃ padan”ti._  


---

605\. Tatiyaṃ.



[Go to previous page (1.2.5.2 Pupphasutta)](1.2.5.2.md) / [Go to parent page (1.2.5 Pupphavagga)](../1.2.5.md) / [Go to next page (1.2.5.4 Gomayapiṇḍasutta)](1.2.5.4.md)


