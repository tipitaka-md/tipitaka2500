
[Home](/) / [13S3 Khandhavaggasaṃyuttapāḷi](/tipitaka/13S3.md) / [1 Khandhasaṃyutta](/tipitaka/13S3/1.md) / [1.2 Majjhimapaṇṇāsaka](/tipitaka/13S3/1/1.2.md) / [1.2.5 Pupphavagga](/tipitaka/13S3/1/1.2/1.2.5.md)

# 𑁧𑁇𑁨𑁇𑁫𑁇𑁩 𑀨𑁂𑀡𑀧𑀺𑀡𑁆𑀟𑀽𑀧𑀫𑀲𑀼𑀢𑁆𑀢

### 𑀔𑀦𑁆𑀥𑀲𑀁𑀬𑀼𑀢𑁆𑀢

### 𑀫𑀚𑁆𑀛𑀺𑀫𑀧𑀡𑁆𑀡𑀸𑀲𑀓

### 𑀧𑀼𑀧𑁆𑀨𑀯𑀕𑁆𑀕

### 𑀨𑁂𑀡𑀧𑀺𑀡𑁆𑀟𑀽𑀧𑀫𑀲𑀼𑀢𑁆𑀢

(95.)

590\. 𑀏𑀓𑀁 𑀲𑀫𑀬𑀁 𑀪𑀕𑀯𑀸 𑀅𑀬𑀼𑀚𑁆𑀛𑀸𑀬𑀁 𑀯𑀺𑀳𑀭𑀢𑀺 𑀕𑀗𑁆𑀕𑀸𑀬 𑀦𑀤𑀺𑀬𑀸 𑀢𑀻𑀭𑁂𑁇 𑀢𑀢𑁆𑀭 𑀔𑁄 𑀪𑀕𑀯𑀸 𑀪𑀺𑀓𑁆𑀔𑀽 𑀆𑀫𑀦𑁆𑀢𑁂𑀲𑀺—

591\. “𑀲𑁂𑀬𑁆𑀬𑀣𑀸𑀧𑀺, 𑀪𑀺𑀓𑁆𑀔𑀯𑁂, 𑀅𑀬𑀁 𑀕𑀗𑁆𑀕𑀸 𑀦𑀤𑀻 𑀫𑀳𑀦𑁆𑀢𑀁 𑀨𑁂𑀡𑀧𑀺𑀡𑁆𑀟𑀁 𑀆𑀯𑀳𑁂𑀬𑁆𑀬𑁇 𑀢𑀫𑁂𑀦𑀁 𑀘𑀓𑁆𑀔𑀼𑀫𑀸 𑀧𑀼𑀭𑀺𑀲𑁄 𑀧𑀲𑁆𑀲𑁂𑀬𑁆𑀬 𑀦𑀺𑀚𑁆𑀛𑀸𑀬𑁂𑀬𑁆𑀬 𑀬𑁄𑀦𑀺𑀲𑁄 𑀉𑀧𑀧𑀭𑀺𑀓𑁆𑀔𑁂𑀬𑁆𑀬𑁇 𑀢𑀲𑁆𑀲 𑀢𑀁 𑀧𑀲𑁆𑀲𑀢𑁄 𑀦𑀺𑀚𑁆𑀛𑀸𑀬𑀢𑁄 𑀬𑁄𑀦𑀺𑀲𑁄 𑀉𑀧𑀧𑀭𑀺𑀓𑁆𑀔𑀢𑁄 𑀭𑀺𑀢𑁆𑀢𑀓𑀜𑁆𑀜𑁂𑀯 𑀔𑀸𑀬𑁂𑀬𑁆𑀬, 𑀢𑀼𑀘𑁆𑀙𑀓𑀜𑁆𑀜𑁂𑀯 𑀔𑀸𑀬𑁂𑀬𑁆𑀬, 𑀅𑀲𑀸𑀭𑀓𑀜𑁆𑀜𑁂𑀯 𑀔𑀸𑀬𑁂𑀬𑁆𑀬𑁇 𑀓𑀺𑀜𑁆𑀳𑀺 𑀲𑀺𑀬𑀸, 𑀪𑀺𑀓𑁆𑀔𑀯𑁂, 𑀨𑁂𑀡𑀧𑀺𑀡𑁆𑀟𑁂 𑀲𑀸𑀭𑁄? 𑀏𑀯𑀫𑁂𑀯 𑀔𑁄, 𑀪𑀺𑀓𑁆𑀔𑀯𑁂, 𑀬𑀁 𑀓𑀺𑀜𑁆𑀘𑀺 𑀭𑀽𑀧𑀁 𑀅𑀢𑀻𑀢𑀸𑀦𑀸𑀕𑀢𑀧𑀘𑁆𑀘𑀼𑀧𑁆𑀧𑀦𑁆𑀦𑀁…𑀧𑁂…  𑀬𑀁 𑀤𑀽𑀭𑁂 𑀲𑀦𑁆𑀢𑀺𑀓𑁂 𑀯𑀸 𑀢𑀁 𑀪𑀺𑀓𑁆𑀔𑀼 𑀧𑀲𑁆𑀲𑀢𑀺 𑀦𑀺𑀚𑁆𑀛𑀸𑀬𑀢𑀺 𑀬𑁄𑀦𑀺𑀲𑁄 𑀉𑀧𑀧𑀭𑀺𑀓𑁆𑀔𑀢𑀺𑁇 𑀢𑀲𑁆𑀲 𑀢𑀁 𑀧𑀲𑁆𑀲𑀢𑁄 𑀦𑀺𑀚𑁆𑀛𑀸𑀬𑀢𑁄 𑀬𑁄𑀦𑀺𑀲𑁄 𑀉𑀧𑀧𑀭𑀺𑀓𑁆𑀔𑀢𑁄 𑀭𑀺𑀢𑁆𑀢𑀓𑀜𑁆𑀜𑁂𑀯 𑀔𑀸𑀬𑀢𑀺, 𑀢𑀼𑀘𑁆𑀙𑀓𑀜𑁆𑀜𑁂𑀯 𑀔𑀸𑀬𑀢𑀺, 𑀅𑀲𑀸𑀭𑀓𑀜𑁆𑀜𑁂𑀯 𑀔𑀸𑀬𑀢𑀺𑁇 𑀓𑀺𑀜𑁆𑀳𑀺 𑀲𑀺𑀬𑀸, 𑀪𑀺𑀓𑁆𑀔𑀯𑁂, 𑀭𑀽𑀧𑁂 𑀲𑀸𑀭𑁄?

592\. 𑀲𑁂𑀬𑁆𑀬𑀣𑀸𑀧𑀺, 𑀪𑀺𑀓𑁆𑀔𑀯𑁂, 𑀲𑀭𑀤𑀲𑀫𑀬𑁂 𑀣𑀼𑀮𑁆𑀮𑀨𑀼𑀲𑀺𑀢𑀓𑁂 𑀤𑁂𑀯𑁂 𑀯𑀲𑁆𑀲𑀦𑁆𑀢𑁂 𑀉𑀤𑀓𑁂 𑀉𑀤𑀓𑀧𑀼𑀩𑁆𑀩𑀼𑀍𑀅𑀁 𑀉𑀧𑁆𑀧𑀚𑁆𑀚𑀢𑀺 𑀘𑁂𑀯 𑀦𑀺𑀭𑀼𑀚𑁆𑀛𑀢𑀺 𑀘𑁇 𑀢𑀫𑁂𑀦𑀁 𑀘𑀓𑁆𑀔𑀼𑀫𑀸 𑀧𑀼𑀭𑀺𑀲𑁄 𑀧𑀲𑁆𑀲𑁂𑀬𑁆𑀬 𑀦𑀺𑀚𑁆𑀛𑀸𑀬𑁂𑀬𑁆𑀬 𑀬𑁄𑀦𑀺𑀲𑁄 𑀉𑀧𑀧𑀭𑀺𑀓𑁆𑀔𑁂𑀬𑁆𑀬𑁇 𑀢𑀲𑁆𑀲 𑀢𑀁 𑀧𑀲𑁆𑀲𑀢𑁄 𑀦𑀺𑀚𑁆𑀛𑀸𑀬𑀢𑁄 𑀬𑁄𑀦𑀺𑀲𑁄 𑀉𑀧𑀧𑀭𑀺𑀓𑁆𑀔𑀢𑁄 𑀭𑀺𑀢𑁆𑀢𑀓𑀜𑁆𑀜𑁂𑀯 𑀔𑀸𑀬𑁂𑀬𑁆𑀬, 𑀢𑀼𑀘𑁆𑀙𑀓𑀜𑁆𑀜𑁂𑀯 𑀔𑀸𑀬𑁂𑀬𑁆𑀬, 𑀅𑀲𑀸𑀭𑀓𑀜𑁆𑀜𑁂𑀯 𑀔𑀸𑀬𑁂𑀬𑁆𑀬𑁇 𑀓𑀺𑀜𑁆𑀳𑀺 𑀲𑀺𑀬𑀸, 𑀪𑀺𑀓𑁆𑀔𑀯𑁂, 𑀉𑀤𑀓𑀧𑀼𑀩𑁆𑀩𑀼𑀍𑀏 𑀲𑀸𑀭𑁄? 𑀏𑀯𑀫𑁂𑀯 𑀔𑁄, 𑀪𑀺𑀓𑁆𑀔𑀯𑁂, 𑀬𑀸 𑀓𑀸𑀘𑀺 𑀯𑁂𑀤𑀦𑀸 𑀅𑀢𑀻𑀢𑀸𑀦𑀸𑀕𑀢𑀧𑀘𑁆𑀘𑀼𑀧𑁆𑀧𑀦𑁆𑀦𑀸…𑀧𑁂…  𑀬𑀸 𑀤𑀽𑀭𑁂 𑀲𑀦𑁆𑀢𑀺𑀓𑁂 𑀯𑀸 𑀢𑀁 𑀪𑀺𑀓𑁆𑀔𑀼 𑀧𑀲𑁆𑀲𑀢𑀺 𑀦𑀺𑀚𑁆𑀛𑀸𑀬𑀢𑀺 𑀬𑁄𑀦𑀺𑀲𑁄 𑀉𑀧𑀧𑀭𑀺𑀓𑁆𑀔𑀢𑀺𑁇 𑀢𑀲𑁆𑀲 𑀢𑀁 𑀧𑀲𑁆𑀲𑀢𑁄 𑀦𑀺𑀚𑁆𑀛𑀸𑀬𑀢𑁄 𑀬𑁄𑀦𑀺𑀲𑁄 𑀉𑀧𑀧𑀭𑀺𑀓𑁆𑀔𑀢𑁄 𑀭𑀺𑀢𑁆𑀢𑀓𑀜𑁆𑀜𑁂𑀯 𑀔𑀸𑀬𑀢𑀺, 𑀢𑀼𑀘𑁆𑀙𑀓𑀜𑁆𑀜𑁂𑀯 𑀔𑀸𑀬𑀢𑀺, 𑀅𑀲𑀸𑀭𑀓𑀜𑁆𑀜𑁂𑀯 𑀔𑀸𑀬𑀢𑀺𑁇 𑀓𑀺𑀜𑁆𑀳𑀺 𑀲𑀺𑀬𑀸, 𑀪𑀺𑀓𑁆𑀔𑀯𑁂, 𑀯𑁂𑀤𑀦𑀸𑀬 𑀲𑀸𑀭𑁄?

593\. 𑀲𑁂𑀬𑁆𑀬𑀣𑀸𑀧𑀺, 𑀪𑀺𑀓𑁆𑀔𑀯𑁂, 𑀕𑀺𑀫𑁆𑀳𑀸𑀦𑀁 𑀧𑀘𑁆𑀙𑀺𑀫𑁂 𑀫𑀸𑀲𑁂 𑀞𑀺𑀢𑁂 𑀫𑀚𑁆𑀛𑀦𑁆𑀳𑀺𑀓𑁂 𑀓𑀸𑀮𑁂 𑀫𑀭𑀻𑀘𑀺𑀓𑀸 𑀨𑀦𑁆𑀤𑀢𑀺𑁇 𑀢𑀫𑁂𑀦𑀁 𑀘𑀓𑁆𑀔𑀼𑀫𑀸 𑀧𑀼𑀭𑀺𑀲𑁄 𑀧𑀲𑁆𑀲𑁂𑀬𑁆𑀬 𑀦𑀺𑀚𑁆𑀛𑀸𑀬𑁂𑀬𑁆𑀬 𑀬𑁄𑀦𑀺𑀲𑁄 𑀉𑀧𑀧𑀭𑀺𑀓𑁆𑀔𑁂𑀬𑁆𑀬𑁇 𑀢𑀲𑁆𑀲 𑀢𑀁 𑀧𑀲𑁆𑀲𑀢𑁄 𑀦𑀺𑀚𑁆𑀛𑀸𑀬𑀢𑁄 𑀬𑁄𑀦𑀺𑀲𑁄 𑀉𑀧𑀧𑀭𑀺𑀓𑁆𑀔𑀢𑁄 𑀭𑀺𑀢𑁆𑀢𑀓𑀜𑁆𑀜𑁂𑀯 𑀔𑀸𑀬𑁂𑀬𑁆𑀬, 𑀢𑀼𑀘𑁆𑀙𑀓𑀜𑁆𑀜𑁂𑀯 𑀔𑀸𑀬𑁂𑀬𑁆𑀬…𑀧𑁂…  𑀓𑀺𑀜𑁆𑀳𑀺 𑀲𑀺𑀬𑀸, 𑀪𑀺𑀓𑁆𑀔𑀯𑁂, 𑀫𑀭𑀻𑀘𑀺𑀓𑀸𑀬 𑀲𑀸𑀭𑁄? 𑀏𑀯𑀫𑁂𑀯 𑀔𑁄, 𑀪𑀺𑀓𑁆𑀔𑀯𑁂, 𑀬𑀸 𑀓𑀸𑀘𑀺 𑀲𑀜𑁆𑀜𑀸…𑀧𑁂… 𑁇

594\. 𑀲𑁂𑀬𑁆𑀬𑀣𑀸𑀧𑀺, 𑀪𑀺𑀓𑁆𑀔𑀯𑁂, 𑀧𑀼𑀭𑀺𑀲𑁄 𑀲𑀸𑀭𑀢𑁆𑀣𑀺𑀓𑁄 𑀲𑀸𑀭𑀕𑀯𑁂𑀲𑀻 𑀲𑀸𑀭𑀧𑀭𑀺𑀬𑁂𑀲𑀦𑀁 𑀘𑀭𑀫𑀸𑀦𑁄 𑀢𑀺𑀡𑁆𑀳𑀁 𑀓𑀼𑀞𑀸𑀭𑀺𑀁 𑀆𑀤𑀸𑀬 𑀯𑀦𑀁 𑀧𑀯𑀺𑀲𑁂𑀬𑁆𑀬𑁇 𑀲𑁄 𑀢𑀢𑁆𑀣 𑀧𑀲𑁆𑀲𑁂𑀬𑁆𑀬 𑀫𑀳𑀦𑁆𑀢𑀁 𑀓𑀤𑀮𑀺𑀓𑁆𑀔𑀦𑁆𑀥𑀁 𑀉𑀚𑀼𑀁 𑀦𑀯𑀁 𑀅𑀓𑀼𑀓𑁆𑀓𑀼𑀓𑀚𑀸𑀢𑀁𑁇 𑀢𑀫𑁂𑀦𑀁 𑀫𑀽𑀮𑁂 𑀙𑀺𑀦𑁆𑀤𑁂𑀬𑁆𑀬; 𑀫𑀽𑀮𑁂 𑀙𑁂𑀢𑁆𑀯𑀸 𑀅𑀕𑁆𑀕𑁂 𑀙𑀺𑀦𑁆𑀤𑁂𑀬𑁆𑀬, 𑀅𑀕𑁆𑀕𑁂 𑀙𑁂𑀢𑁆𑀯𑀸 𑀧𑀢𑁆𑀢𑀯𑀝𑁆𑀝𑀺𑀁 𑀯𑀺𑀦𑀺𑀩𑁆𑀪𑀼𑀚𑁂𑀬𑁆𑀬𑁇 𑀲𑁄 𑀢𑀲𑁆𑀲 𑀧𑀢𑁆𑀢𑀯𑀝𑁆𑀝𑀺𑀁 𑀯𑀺𑀦𑀺𑀩𑁆𑀪𑀼𑀚𑀦𑁆𑀢𑁄 𑀨𑁂𑀕𑁆𑀕𑀼𑀫𑁆𑀧𑀺 𑀦𑀸𑀥𑀺𑀕𑀘𑁆𑀙𑁂𑀬𑁆𑀬, 𑀓𑀼𑀢𑁄 𑀲𑀸𑀭𑀁𑁇 𑀢𑀫𑁂𑀦𑀁 𑀘𑀓𑁆𑀔𑀼𑀫𑀸 𑀧𑀼𑀭𑀺𑀲𑁄 𑀧𑀲𑁆𑀲𑁂𑀬𑁆𑀬 𑀦𑀺𑀚𑁆𑀛𑀸𑀬𑁂𑀬𑁆𑀬 𑀬𑁄𑀦𑀺𑀲𑁄 𑀉𑀧𑀧𑀭𑀺𑀓𑁆𑀔𑁂𑀬𑁆𑀬𑁇 𑀢𑀲𑁆𑀲 𑀢𑀁 𑀧𑀲𑁆𑀲𑀢𑁄 𑀦𑀺𑀚𑁆𑀛𑀸𑀬𑀢𑁄 𑀬𑁄𑀦𑀺𑀲𑁄 𑀉𑀧𑀧𑀭𑀺𑀓𑁆𑀔𑀢𑁄 𑀭𑀺𑀢𑁆𑀢𑀓𑀜𑁆𑀜𑁂𑀯 𑀔𑀸𑀬𑁂𑀬𑁆𑀬, 𑀢𑀼𑀘𑁆𑀙𑀓𑀜𑁆𑀜𑁂𑀯 𑀔𑀸𑀬𑁂𑀬𑁆𑀬, 𑀅𑀲𑀸𑀭𑀓𑀜𑁆𑀜𑁂𑀯 𑀔𑀸𑀬𑁂𑀬𑁆𑀬𑁇 𑀓𑀺𑀜𑁆𑀳𑀺 𑀲𑀺𑀬𑀸, 𑀪𑀺𑀓𑁆𑀔𑀯𑁂, 𑀓𑀤𑀮𑀺𑀓𑁆𑀔𑀦𑁆𑀥𑁂 𑀲𑀸𑀭𑁄? 𑀏𑀯𑀫𑁂𑀯 𑀔𑁄, 𑀪𑀺𑀓𑁆𑀔𑀯𑁂, 𑀬𑁂 𑀓𑁂𑀘𑀺 𑀲𑀗𑁆𑀔𑀸𑀭𑀸 𑀅𑀢𑀻𑀢𑀸𑀦𑀸𑀕𑀢𑀧𑀘𑁆𑀘𑀼𑀧𑁆𑀧𑀦𑁆𑀦𑀸…𑀧𑁂…  𑀬𑁂 𑀤𑀽𑀭𑁂 𑀲𑀦𑁆𑀢𑀺𑀓𑁂 𑀯𑀸 𑀢𑀁 𑀪𑀺𑀓𑁆𑀔𑀼 𑀧𑀲𑁆𑀲𑀢𑀺 𑀦𑀺𑀚𑁆𑀛𑀸𑀬𑀢𑀺 𑀬𑁄𑀦𑀺𑀲𑁄 𑀉𑀧𑀧𑀭𑀺𑀓𑁆𑀔𑀢𑀺𑁇 𑀢𑀲𑁆𑀲 𑀢𑀁 𑀧𑀲𑁆𑀲𑀢𑁄 𑀦𑀺𑀚𑁆𑀛𑀸𑀬𑀢𑁄 𑀬𑁄𑀦𑀺𑀲𑁄 𑀉𑀧𑀧𑀭𑀺𑀓𑁆𑀔𑀢𑁄 𑀭𑀺𑀢𑁆𑀢𑀓𑀜𑁆𑀜𑁂𑀯 𑀔𑀸𑀬𑀢𑀺, 𑀢𑀼𑀘𑁆𑀙𑀓𑀜𑁆𑀜𑁂𑀯 𑀔𑀸𑀬𑀢𑀺, 𑀅𑀲𑀸𑀭𑀓𑀜𑁆𑀜𑁂𑀯 𑀔𑀸𑀬𑀢𑀺𑁇 𑀓𑀺𑀜𑁆𑀳𑀺 𑀲𑀺𑀬𑀸, 𑀪𑀺𑀓𑁆𑀔𑀯𑁂, 𑀲𑀗𑁆𑀔𑀸𑀭𑁂𑀲𑀼 𑀲𑀸𑀭𑁄?

595\. 𑀲𑁂𑀬𑁆𑀬𑀣𑀸𑀧𑀺, 𑀪𑀺𑀓𑁆𑀔𑀯𑁂, 𑀫𑀸𑀬𑀸𑀓𑀸𑀭𑁄 𑀯𑀸 𑀫𑀸𑀬𑀸𑀓𑀸𑀭𑀦𑁆𑀢𑁂𑀯𑀸𑀲𑀻 𑀯𑀸 𑀘𑀢𑀼𑀫𑀳𑀸𑀧𑀣𑁂 𑀫𑀸𑀬𑀁 𑀯𑀺𑀤𑀁𑀲𑁂𑀬𑁆𑀬𑁇 𑀢𑀫𑁂𑀦𑀁 𑀘𑀓𑁆𑀔𑀼𑀫𑀸 𑀧𑀼𑀭𑀺𑀲𑁄 𑀧𑀲𑁆𑀲𑁂𑀬𑁆𑀬 𑀦𑀺𑀚𑁆𑀛𑀸𑀬𑁂𑀬𑁆𑀬 𑀬𑁄𑀦𑀺𑀲𑁄 𑀉𑀧𑀧𑀭𑀺𑀓𑁆𑀔𑁂𑀬𑁆𑀬𑁇 𑀢𑀲𑁆𑀲 𑀢𑀁 𑀧𑀲𑁆𑀲𑀢𑁄 𑀦𑀺𑀚𑁆𑀛𑀸𑀬𑀢𑁄 𑀬𑁄𑀦𑀺𑀲𑁄 𑀉𑀧𑀧𑀭𑀺𑀓𑁆𑀔𑀢𑁄 𑀭𑀺𑀢𑁆𑀢𑀓𑀜𑁆𑀜𑁂𑀯 𑀔𑀸𑀬𑁂𑀬𑁆𑀬, 𑀢𑀼𑀘𑁆𑀙𑀓𑀜𑁆𑀜𑁂𑀯 𑀔𑀸𑀬𑁂𑀬𑁆𑀬, 𑀅𑀲𑀸𑀭𑀓𑀜𑁆𑀜𑁂𑀯 𑀔𑀸𑀬𑁂𑀬𑁆𑀬𑁇 𑀓𑀺𑀜𑁆𑀳𑀺 𑀲𑀺𑀬𑀸, 𑀪𑀺𑀓𑁆𑀔𑀯𑁂, 𑀫𑀸𑀬𑀸𑀬 𑀲𑀸𑀭𑁄? 𑀏𑀯𑀫𑁂𑀯 𑀔𑁄, 𑀪𑀺𑀓𑁆𑀔𑀯𑁂, 𑀬𑀁 𑀓𑀺𑀜𑁆𑀘𑀺 𑀯𑀺𑀜𑁆𑀜𑀸𑀡𑀁 𑀅𑀢𑀻𑀢𑀸𑀦𑀸𑀕𑀢𑀧𑀘𑁆𑀘𑀼𑀧𑁆𑀧𑀦𑁆𑀦𑀁…𑀧𑁂…  𑀬𑀁 𑀤𑀽𑀭𑁂 𑀲𑀦𑁆𑀢𑀺𑀓𑁂 𑀯𑀸, 𑀢𑀁 𑀪𑀺𑀓𑁆𑀔𑀼 𑀧𑀲𑁆𑀲𑀢𑀺 𑀦𑀺𑀚𑁆𑀛𑀸𑀬𑀢𑀺 𑀬𑁄𑀦𑀺𑀲𑁄 𑀉𑀧𑀧𑀭𑀺𑀓𑁆𑀔𑀢𑀺𑁇 𑀢𑀲𑁆𑀲 𑀢𑀁 𑀧𑀲𑁆𑀲𑀢𑁄 𑀦𑀺𑀚𑁆𑀛𑀸𑀬𑀢𑁄 𑀬𑁄𑀦𑀺𑀲𑁄 𑀉𑀧𑀧𑀭𑀺𑀓𑁆𑀔𑀢𑁄 𑀭𑀺𑀢𑁆𑀢𑀓𑀜𑁆𑀜𑁂𑀯 𑀔𑀸𑀬𑀢𑀺, 𑀢𑀼𑀘𑁆𑀙𑀓𑀜𑁆𑀜𑁂𑀯 𑀔𑀸𑀬𑀢𑀺, 𑀅𑀲𑀸𑀭𑀓𑀜𑁆𑀜𑁂𑀯 𑀔𑀸𑀬𑀢𑀺𑁇 𑀓𑀺𑀜𑁆𑀳𑀺 𑀲𑀺𑀬𑀸, 𑀪𑀺𑀓𑁆𑀔𑀯𑁂, 𑀯𑀺𑀜𑁆𑀜𑀸𑀡𑁂 𑀲𑀸𑀭𑁄?

596\. 𑀏𑀯𑀁 𑀧𑀲𑁆𑀲𑀁, 𑀪𑀺𑀓𑁆𑀔𑀯𑁂, 𑀲𑀼𑀢𑀯𑀸 𑀅𑀭𑀺𑀬𑀲𑀸𑀯𑀓𑁄 𑀭𑀽𑀧𑀲𑁆𑀫𑀺𑀫𑁆𑀧𑀺 𑀦𑀺𑀩𑁆𑀩𑀺𑀦𑁆𑀤𑀢𑀺, 𑀯𑁂𑀤𑀦𑀸𑀬𑀧𑀺…  𑀲𑀜𑁆𑀜𑀸𑀬𑀧𑀺…  𑀲𑀗𑁆𑀔𑀸𑀭𑁂𑀲𑀼𑀧𑀺…  𑀯𑀺𑀜𑁆𑀜𑀸𑀡𑀲𑁆𑀫𑀺𑀫𑁆𑀧𑀺 𑀦𑀺𑀩𑁆𑀩𑀺𑀦𑁆𑀤𑀢𑀺𑁇 𑀦𑀺𑀩𑁆𑀩𑀺𑀦𑁆𑀤𑀁 𑀯𑀺𑀭𑀚𑁆𑀚𑀢𑀺; 𑀯𑀺𑀭𑀸𑀕𑀸 𑀯𑀺𑀫𑀼𑀘𑁆𑀘𑀢𑀺𑁇 𑀯𑀺𑀫𑀼𑀢𑁆𑀢𑀲𑁆𑀫𑀺𑀁 𑀯𑀺𑀫𑀼𑀢𑁆𑀢𑀫𑀺𑀢𑀺 𑀜𑀸𑀡𑀁 𑀳𑁄𑀢𑀺…𑀧𑁂…  𑀦𑀸𑀧𑀭𑀁 𑀇𑀢𑁆𑀣𑀢𑁆𑀢𑀸𑀬𑀸𑀢𑀺 𑀧𑀚𑀸𑀦𑀸𑀢𑀺”𑁇

597\. 𑀇𑀤𑀫𑀯𑁄𑀘 𑀪𑀕𑀯𑀸𑁇 𑀇𑀤𑀁 𑀯𑀢𑁆𑀯𑀸𑀦 𑀲𑀼𑀕𑀢𑁄 𑀅𑀣𑀸𑀧𑀭𑀁 𑀏𑀢𑀤𑀯𑁄𑀘 𑀲𑀢𑁆𑀣𑀸—

598\. _“𑀨𑁂𑀡𑀧𑀺𑀡𑁆𑀟𑀽𑀧𑀫𑀁 𑀭𑀽𑀧𑀁,_  
_𑀯𑁂𑀤𑀦𑀸 𑀩𑀼𑀩𑁆𑀩𑀼𑀍𑀊𑀧𑀫𑀸;_  
_𑀫𑀭𑀻𑀘𑀺𑀓𑀽𑀧𑀫𑀸 𑀲𑀜𑁆𑀜𑀸,_  
_𑀲𑀗𑁆𑀔𑀸𑀭𑀸 𑀓𑀤𑀮𑀽𑀧𑀫𑀸;_  
_𑀫𑀸𑀬𑀽𑀧𑀫𑀜𑁆𑀘 𑀯𑀺𑀜𑁆𑀜𑀸𑀡𑀁,_  
_𑀤𑁂𑀲𑀺𑀢𑀸𑀤𑀺𑀘𑁆𑀘𑀩𑀦𑁆𑀥𑀼𑀦𑀸𑁇_  


599\. _𑀬𑀣𑀸 𑀬𑀣𑀸 𑀦𑀺𑀚𑁆𑀛𑀸𑀬𑀢𑀺,_  
_𑀬𑁄𑀦𑀺𑀲𑁄 𑀉𑀧𑀧𑀭𑀺𑀓𑁆𑀔𑀢𑀺;_  
_𑀭𑀺𑀢𑁆𑀢𑀓𑀁 𑀢𑀼𑀘𑁆𑀙𑀓𑀁 𑀳𑁄𑀢𑀺,_  
_𑀬𑁄 𑀦𑀁 𑀧𑀲𑁆𑀲𑀢𑀺 𑀬𑁄𑀦𑀺𑀲𑁄𑁇_  


600\. _𑀇𑀫𑀜𑁆𑀘 𑀓𑀸𑀬𑀁 𑀆𑀭𑀩𑁆𑀪,_  
_𑀪𑀽𑀭𑀺𑀧𑀜𑁆𑀜𑁂𑀦 𑀤𑁂𑀲𑀺𑀢𑀁;_  
_𑀧𑀳𑀸𑀦𑀁 𑀢𑀺𑀡𑁆𑀡𑀁 𑀥𑀫𑁆𑀫𑀸𑀦𑀁,_  
_𑀭𑀽𑀧𑀁 𑀧𑀲𑁆𑀲𑀣 𑀙𑀟𑁆𑀟𑀺𑀢𑀁𑁇_  


601\. _𑀆𑀬𑀼 𑀉𑀲𑁆𑀫𑀸 𑀘 𑀯𑀺𑀜𑁆𑀜𑀸𑀡𑀁,_  
_𑀬𑀤𑀸 𑀓𑀸𑀬𑀁 𑀚𑀳𑀦𑁆𑀢𑀺𑀫𑀁;_  
_𑀅𑀧𑀯𑀺𑀤𑁆𑀥𑁄 𑀢𑀤𑀸 𑀲𑁂𑀢𑀺,_  
_𑀧𑀭𑀪𑀢𑁆𑀢𑀁 𑀅𑀘𑁂𑀢𑀦𑀁𑁇_  


602\. _𑀏𑀢𑀸𑀤𑀺𑀲𑀸𑀬𑀁 𑀲𑀦𑁆𑀢𑀸𑀦𑁄,_  
_𑀫𑀸𑀬𑀸𑀬𑀁 𑀩𑀸𑀮𑀮𑀸𑀧𑀺𑀦𑀻;_  
_𑀯𑀥𑀓𑁄 𑀏𑀲 𑀅𑀓𑁆𑀔𑀸𑀢𑁄,_  
_𑀲𑀸𑀭𑁄 𑀏𑀢𑁆𑀣 𑀦 𑀯𑀺𑀚𑁆𑀚𑀢𑀺𑁇_  


603\. _𑀏𑀯𑀁 𑀔𑀦𑁆𑀥𑁂 𑀅𑀯𑁂𑀓𑁆𑀔𑁂𑀬𑁆𑀬,_  
_𑀪𑀺𑀓𑁆𑀔𑀼 𑀆𑀭𑀤𑁆𑀥𑀯𑀻𑀭𑀺𑀬𑁄;_  
_𑀤𑀺𑀯𑀸 𑀯𑀸 𑀬𑀤𑀺 𑀯𑀸 𑀭𑀢𑁆𑀢𑀺𑀁,_  
_𑀲𑀫𑁆𑀧𑀚𑀸𑀦𑁄 𑀧𑀝𑀺𑀲𑁆𑀲𑀢𑁄𑁇_  


604\. _𑀚𑀳𑁂𑀬𑁆𑀬 𑀲𑀩𑁆𑀩𑀲𑀁𑀬𑁄𑀕𑀁,_  
_𑀓𑀭𑁂𑀬𑁆𑀬 𑀲𑀭𑀡𑀢𑁆𑀢𑀦𑁄;_  
_𑀘𑀭𑁂𑀬𑁆𑀬𑀸𑀤𑀺𑀢𑁆𑀢𑀲𑀻𑀲𑁄𑀯,_  
_𑀧𑀢𑁆𑀣𑀬𑀁 𑀅𑀘𑁆𑀘𑀼𑀢𑀁 𑀧𑀤𑀦𑁆”𑀢𑀺𑁇_  


---

605\. 𑀢𑀢𑀺𑀬𑀁𑁇



[Go to previous page (1.2.5.2 Pupphasutta)](/tipitaka/13S3/1/1.2/1.2.5/1.2.5.2.md) / [Go to parent page (1.2.5 Pupphavagga)](/tipitaka/13S3/1/1.2/1.2.5.md) / [Go to next page (1.2.5.4 Gomayapiṇḍasutta)](/tipitaka/13S3/1/1.2/1.2.5/1.2.5.4.md)


