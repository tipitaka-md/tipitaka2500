---
title: 1.1.3.1 Bhārasutta
path: /tipitaka/13S3/1/1.1/1.1.3/1.1.3.1
ref: 276959
breadcrumbs:
  - name: Home
    link: /
  - name: 13S3 Khandhavaggasaṃyuttapāḷi
    link: /tipitaka/13S3
  - name: 1 Khandhasaṃyutta
    link: /tipitaka/13S3/1
  - name: 1.1 Mūlapaṇṇāsaka
    link: /tipitaka/13S3/1/1.1
  - name: 1.1.3 Bhāravagga
    link: /tipitaka/13S3/1/1.1/1.1.3
prevL: /tipitaka/13S3/1/1.1/1.1.3
upL: /tipitaka/13S3/1/1.1/1.1.3
nextL: /tipitaka/13S3/1/1.1/1.1.3/1.1.3.2
---

# 1.1.3.1 Bhārasutta

### Khandhasaṃyutta

### Mūlapaṇṇāsaka

### Bhāravagga

### Bhārasutta

(22.)

121. Sāvatthiyaṃ…  tatra kho…  “bhārañca vo, bhikkhave, desessāmi bhārahārañca bhārādānañca bhāranikkhepanañca. Taṃ suṇātha. Katamo ca, bhikkhave, bhāro? Pañcupādānakkhandhā tissa vacanīyaṃ. Katame pañca? Rūpupādānakkhandho, vedanupādānakkhandho, saññupādānakkhandho, saṅkhārupādānakkhandho, viññāṇupādānakkhandho; ayaṃ vuccati, bhikkhave, bhāro.

122. Katamo ca, bhikkhave, bhārahāro? Puggalo tissa vacanīyaṃ. Yvāyaṃ āyasmā evaṃnāmo evaṃgotto; ayaṃ vuccati, bhikkhave, bhārahāro.

123. Katamañca, bhikkhave, bhārādānaṃ? Yāyaṃ taṇhā ponobhavikā nandīrāgasahagatā tatratatrābhinandinī, seyyathidaṃ—  kāmataṇhā, bhavataṇhā, vibhavataṇhā. Idaṃ vuccati, bhikkhave, bhārādānaṃ.

124. Katamañca, bhikkhave, bhāranikkhepanaṃ? Yo tassāyeva taṇhāya asesavirāganirodho cāgo paṭinissaggo mutti anālayo. Idaṃ vuccati, bhikkhave, bhāranikkhepanan”ti.

125. Idamavoca bhagavā. Idaṃ vatvāna sugato athāparaṃ etadavoca satthā—

126. _“Bhārā have pañcakkhandhā,_  
_bhārahāro ca puggalo;_  
_Bhārādānaṃ dukhaṃ loke,_  
_bhāranikkhepanaṃ sukhaṃ._  


127. _Nikkhipitvā garuṃ bhāraṃ,_  
_aññaṃ bhāraṃ anādiya;_  
_Samūlaṃ taṇhamabbuyha,_  
_nicchāto parinibbuto”ti._  


===

128. Paṭhamaṃ.




