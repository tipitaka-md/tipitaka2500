
[Home](/) / [13S3 Khandhavaggasaṃyuttapāḷi](/tipitaka/13S3.md) / [1 Khandhasaṃyutta](/tipitaka/13S3/1.md) / [1.1 Mūlapaṇṇāsaka](/tipitaka/13S3/1/1.1.md) / [1.1.4 Natumhākavagga](/tipitaka/13S3/1/1.1/1.1.4.md)

# 𑁧𑁇𑁧𑁇𑁪𑁇𑁪 𑀤𑀼𑀢𑀺𑀬𑀅𑀜𑁆𑀜𑀢𑀭𑀪𑀺𑀓𑁆𑀔𑀼𑀲𑀼𑀢𑁆𑀢

### 𑀔𑀦𑁆𑀥𑀲𑀁𑀬𑀼𑀢𑁆𑀢

### 𑀫𑀽𑀮𑀧𑀡𑁆𑀡𑀸𑀲𑀓

### 𑀦𑀢𑀼𑀫𑁆𑀳𑀸𑀓𑀯𑀕𑁆𑀕

### 𑀤𑀼𑀢𑀺𑀬𑀅𑀜𑁆𑀜𑀢𑀭𑀪𑀺𑀓𑁆𑀔𑀼𑀲𑀼𑀢𑁆𑀢

(36.)

165. 𑀲𑀸𑀯𑀢𑁆𑀣𑀺𑀦𑀺𑀤𑀸𑀦𑀁𑁇 𑀅𑀣 𑀔𑁄 𑀅𑀜𑁆𑀜𑀢𑀭𑁄 𑀪𑀺𑀓𑁆𑀔𑀼 𑀬𑁂𑀦 𑀪𑀕𑀯𑀸…𑀧𑁂…  𑀏𑀓𑀫𑀦𑁆𑀢𑀁 𑀦𑀺𑀲𑀺𑀦𑁆𑀦𑁄 𑀔𑁄 𑀲𑁄 𑀪𑀺𑀓𑁆𑀔𑀼 𑀪𑀕𑀯𑀦𑁆𑀢𑀁 𑀏𑀢𑀤𑀯𑁄𑀘—  “𑀲𑀸𑀥𑀼 𑀫𑁂, 𑀪𑀦𑁆𑀢𑁂, 𑀪𑀕𑀯𑀸 𑀲𑀁𑀔𑀺𑀢𑁆𑀢𑁂𑀦 𑀥𑀫𑁆𑀫𑀁 𑀤𑁂𑀲𑁂𑀢𑀼 𑀬𑀫𑀳𑀁 𑀪𑀕𑀯𑀢𑁄 𑀥𑀫𑁆𑀫𑀁 𑀲𑀼𑀢𑁆𑀯𑀸 𑀏𑀓𑁄 𑀯𑀽𑀧𑀓𑀝𑁆𑀞𑁄 𑀅𑀧𑁆𑀧𑀫𑀢𑁆𑀢𑁄 𑀆𑀢𑀸𑀧𑀻 𑀧𑀳𑀺𑀢𑀢𑁆𑀢𑁄 𑀯𑀺𑀳𑀭𑁂𑀬𑁆𑀬𑀦𑁆”𑀢𑀺𑁇 “𑀬𑀁 𑀔𑁄, 𑀪𑀺𑀓𑁆𑀔𑀼, 𑀅𑀦𑀼𑀲𑁂𑀢𑀺 𑀢𑀁 𑀅𑀦𑀼𑀫𑀻𑀬𑀢𑀺; 𑀬𑀁 𑀅𑀦𑀼𑀫𑀻𑀬𑀢𑀺 𑀢𑁂𑀦 𑀲𑀗𑁆𑀔𑀁 𑀕𑀘𑁆𑀙𑀢𑀺𑁇 𑀬𑀁 𑀦𑀸𑀦𑀼𑀲𑁂𑀢𑀺 𑀦 𑀢𑀁 𑀅𑀦𑀼𑀫𑀻𑀬𑀢𑀺; 𑀬𑀁 𑀦𑀸𑀦𑀼𑀫𑀻𑀬𑀢𑀺 𑀦 𑀢𑁂𑀦 𑀲𑀗𑁆𑀔𑀁 𑀕𑀘𑁆𑀙𑀢𑀻”𑀢𑀺𑁇 “𑀅𑀜𑁆𑀜𑀸𑀢𑀁, 𑀪𑀕𑀯𑀸, 𑀅𑀜𑁆𑀜𑀸𑀢𑀁, 𑀲𑀼𑀕𑀢𑀸”𑀢𑀺𑁇

166. “𑀬𑀣𑀸 𑀓𑀣𑀁 𑀧𑀦 𑀢𑁆𑀯𑀁, 𑀪𑀺𑀓𑁆𑀔𑀼, 𑀫𑀬𑀸 𑀲𑀁𑀔𑀺𑀢𑁆𑀢𑁂𑀦 𑀪𑀸𑀲𑀺𑀢𑀲𑁆𑀲 𑀯𑀺𑀢𑁆𑀣𑀸𑀭𑁂𑀦 𑀅𑀢𑁆𑀣𑀁 𑀆𑀚𑀸𑀦𑀸𑀲𑀻”𑀢𑀺? “𑀭𑀽𑀧𑀜𑁆𑀘𑁂, 𑀪𑀦𑁆𑀢𑁂, 𑀅𑀦𑀼𑀲𑁂𑀢𑀺 𑀢𑀁 𑀅𑀦𑀼𑀫𑀻𑀬𑀢𑀺; 𑀬𑀁 𑀅𑀦𑀼𑀫𑀻𑀬𑀢𑀺 𑀢𑁂𑀦 𑀲𑀗𑁆𑀔𑀁 𑀕𑀘𑁆𑀙𑀢𑀺𑁇 𑀯𑁂𑀤𑀦𑀜𑁆𑀘𑁂 𑀅𑀦𑀼𑀲𑁂𑀢𑀺…  𑀲𑀜𑁆𑀜𑀜𑁆𑀘𑁂 𑀅𑀦𑀼𑀲𑁂𑀢𑀺…  𑀲𑀗𑁆𑀔𑀸𑀭𑁂 𑀘𑁂 𑀅𑀦𑀼𑀲𑁂𑀢𑀺…  𑀯𑀺𑀜𑁆𑀜𑀸𑀡𑀜𑁆𑀘𑁂 𑀅𑀦𑀼𑀲𑁂𑀢𑀺 𑀢𑀁 𑀅𑀦𑀼𑀫𑀻𑀬𑀢𑀺; 𑀬𑀁 𑀅𑀦𑀼𑀫𑀻𑀬𑀢𑀺 𑀢𑁂𑀦 𑀲𑀗𑁆𑀔𑀁 𑀕𑀘𑁆𑀙𑀢𑀺𑁇 𑀭𑀽𑀧𑀜𑁆𑀘𑁂, 𑀪𑀦𑁆𑀢𑁂, 𑀦𑀸𑀦𑀼𑀲𑁂𑀢𑀺 𑀦 𑀢𑀁 𑀅𑀦𑀼𑀫𑀻𑀬𑀢𑀺; 𑀬𑀁 𑀦𑀸𑀦𑀼𑀫𑀻𑀬𑀢𑀺 𑀦 𑀢𑁂𑀦 𑀲𑀗𑁆𑀔𑀁 𑀕𑀘𑁆𑀙𑀢𑀺𑁇 𑀯𑁂𑀤𑀦𑀜𑁆𑀘𑁂 𑀦𑀸𑀦𑀼𑀲𑁂𑀢𑀺…  𑀲𑀜𑁆𑀜𑀜𑁆𑀘𑁂 𑀦𑀸𑀦𑀼𑀲𑁂𑀢𑀺…  𑀲𑀗𑁆𑀔𑀸𑀭𑁂 𑀘𑁂 𑀦𑀸𑀦𑀼𑀲𑁂𑀢𑀺…  𑀯𑀺𑀜𑁆𑀜𑀸𑀡𑀜𑁆𑀘𑁂 𑀦𑀸𑀦𑀼𑀲𑁂𑀢𑀺 𑀦 𑀢𑀁 𑀅𑀦𑀼𑀫𑀻𑀬𑀢𑀺; 𑀬𑀁 𑀦𑀸𑀦𑀼𑀫𑀻𑀬𑀢𑀺 𑀦 𑀢𑁂𑀦 𑀲𑀗𑁆𑀔𑀁 𑀕𑀘𑁆𑀙𑀢𑀺𑁇 𑀇𑀫𑀲𑁆𑀲 𑀔𑁆𑀯𑀸𑀳𑀁, 𑀪𑀦𑁆𑀢𑁂, 𑀪𑀕𑀯𑀢𑀸 𑀲𑀁𑀔𑀺𑀢𑁆𑀢𑁂𑀦 𑀪𑀸𑀲𑀺𑀢𑀲𑁆𑀲 𑀏𑀯𑀁 𑀯𑀺𑀢𑁆𑀣𑀸𑀭𑁂𑀦 𑀅𑀢𑁆𑀣𑀁 𑀆𑀚𑀸𑀦𑀸𑀫𑀻”𑀢𑀺𑁇

167. “𑀲𑀸𑀥𑀼 𑀲𑀸𑀥𑀼, 𑀪𑀺𑀓𑁆𑀔𑀼𑁇 𑀲𑀸𑀥𑀼 𑀔𑁄 𑀢𑁆𑀯𑀁, 𑀪𑀺𑀓𑁆𑀔𑀼, 𑀫𑀬𑀸 𑀲𑀁𑀔𑀺𑀢𑁆𑀢𑁂𑀦 𑀪𑀸𑀲𑀺𑀢𑀲𑁆𑀲 𑀯𑀺𑀢𑁆𑀣𑀸𑀭𑁂𑀦 𑀅𑀢𑁆𑀣𑀁 𑀆𑀚𑀸𑀦𑀸𑀲𑀺𑁇 𑀭𑀽𑀧𑀜𑁆𑀘𑁂, 𑀪𑀺𑀓𑁆𑀔𑀼, 𑀅𑀦𑀼𑀲𑁂𑀢𑀺 𑀢𑀁 𑀅𑀦𑀼𑀫𑀻𑀬𑀢𑀺; 𑀬𑀁 𑀅𑀦𑀼𑀫𑀻𑀬𑀢𑀺 𑀢𑁂𑀦 𑀲𑀗𑁆𑀔𑀁 𑀕𑀘𑁆𑀙𑀢𑀺𑁇 𑀯𑁂𑀤𑀦𑀜𑁆𑀘𑁂, 𑀪𑀺𑀓𑁆𑀔𑀼…  𑀲𑀜𑁆𑀜𑀜𑁆𑀘𑁂, 𑀪𑀺𑀓𑁆𑀔𑀼…  𑀲𑀗𑁆𑀔𑀸𑀭𑁂 𑀘𑁂, 𑀪𑀺𑀓𑁆𑀔𑀼…  𑀯𑀺𑀜𑁆𑀜𑀸𑀡𑀜𑁆𑀘𑁂, 𑀪𑀺𑀓𑁆𑀔𑀼, 𑀅𑀦𑀼𑀲𑁂𑀢𑀺 𑀢𑀁 𑀅𑀦𑀼𑀫𑀻𑀬𑀢𑀺; 𑀬𑀁 𑀅𑀦𑀼𑀫𑀻𑀬𑀢𑀺 𑀢𑁂𑀦 𑀲𑀗𑁆𑀔𑀁 𑀕𑀘𑁆𑀙𑀢𑀺𑁇 𑀭𑀽𑀧𑀜𑁆𑀘𑁂, 𑀪𑀺𑀓𑁆𑀔𑀼, 𑀦𑀸𑀦𑀼𑀲𑁂𑀢𑀺 𑀦 𑀢𑀁 𑀅𑀦𑀼𑀫𑀻𑀬𑀢𑀺; 𑀬𑀁 𑀦𑀸𑀦𑀼𑀫𑀻𑀬𑀢𑀺 𑀦 𑀢𑁂𑀦 𑀲𑀗𑁆𑀔𑀁 𑀕𑀘𑁆𑀙𑀢𑀺𑁇 𑀯𑁂𑀤𑀦𑀜𑁆𑀘𑁂 𑀦𑀸𑀦𑀼𑀲𑁂𑀢𑀺…  𑀲𑀜𑁆𑀜𑀜𑁆𑀘𑁂 𑀦𑀸𑀦𑀼𑀲𑁂𑀢𑀺…  𑀲𑀗𑁆𑀔𑀸𑀭𑁂 𑀘𑁂 𑀦𑀸𑀦𑀼𑀲𑁂𑀢𑀺…  𑀯𑀺𑀜𑁆𑀜𑀸𑀡𑀜𑁆𑀘𑁂 𑀦𑀸𑀦𑀼𑀲𑁂𑀢𑀺 𑀦 𑀢𑀁 𑀅𑀦𑀼𑀫𑀻𑀬𑀢𑀺; 𑀬𑀁 𑀦𑀸𑀦𑀼𑀫𑀻𑀬𑀢𑀺 𑀦 𑀢𑁂𑀦 𑀲𑀗𑁆𑀔𑀁 𑀕𑀘𑁆𑀙𑀢𑀺𑁇 𑀇𑀫𑀲𑁆𑀲 𑀔𑁄, 𑀪𑀺𑀓𑁆𑀔𑀼, 𑀫𑀬𑀸 𑀲𑀁𑀔𑀺𑀢𑁆𑀢𑁂𑀦 𑀪𑀸𑀲𑀺𑀢𑀲𑁆𑀲 𑀏𑀯𑀁 𑀯𑀺𑀢𑁆𑀣𑀸𑀭𑁂𑀦 𑀅𑀢𑁆𑀣𑁄 𑀤𑀝𑁆𑀞𑀩𑁆𑀩𑁄”𑀢𑀺…𑀧𑁂…  𑀅𑀜𑁆𑀜𑀢𑀭𑁄 𑀘 𑀧𑀦 𑀲𑁄 𑀪𑀺𑀓𑁆𑀔𑀼 𑀅𑀭𑀳𑀢𑀁 𑀅𑀳𑁄𑀲𑀻𑀢𑀺𑁇

---

168. 𑀘𑀢𑀼𑀢𑁆𑀣𑀁𑁇



[Go to previous page (1.1.4.3 Aññatarabhikkhusutta)](/tipitaka/13S3/1/1.1/1.1.4/1.1.4.3.md) / [Go to parent page (1.1.4 Natumhākavagga)](/tipitaka/13S3/1/1.1/1.1.4.md) / [Go to next page (1.1.4.5 Ānandasutta)](/tipitaka/13S3/1/1.1/1.1.4/1.1.4.5.md)


