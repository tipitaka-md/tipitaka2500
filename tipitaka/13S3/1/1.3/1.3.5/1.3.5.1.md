---
title: 1.3.5.1 Ajjhattasutta
path: /tipitaka/13S3/1/1.3/1.3.5/1.3.5.1
ref: 277087
breadcrumbs:
  - name: Home
    link: /
  - name: 13S3 Khandhavaggasaṃyuttapāḷi
    link: /tipitaka/13S3
  - name: 1 Khandhasaṃyutta
    link: /tipitaka/13S3/1
  - name: 1.3 Uparipaṇṇāsaka
    link: /tipitaka/13S3/1/1.3
  - name: 1.3.5 Diṭṭhivagga
    link: /tipitaka/13S3/1/1.3/1.3.5
prevL: /tipitaka/13S3/1/1.3/1.3.5
upL: /tipitaka/13S3/1/1.3/1.3.5
nextL: /tipitaka/13S3/1/1.3/1.3.5/1.3.5.2
---

# 1.3.5.1 Ajjhattasutta

### Khandhasaṃyutta

### Uparipaṇṇāsaka

### Diṭṭhivagga

### Ajjhattasutta

(150.)

792. Sāvatthinidānaṃ. “Kismiṃ nu kho, bhikkhave, sati, kiṃ upādāya uppajjati ajjhattaṃ sukhadukkhan”ti? Bhagavaṃmūlakā no, bhante, dhammā…pe…  “rūpe kho, bhikkhave, sati rūpaṃ upādāya uppajjati ajjhattaṃ sukhadukkhaṃ. Vedanāya sati…pe…  saññāya sati…  saṅkhāresu sati…  viññāṇe sati viññāṇaṃ upādāya uppajjati ajjhattaṃ sukhadukkhaṃ. Taṃ kiṃ maññatha, bhikkhave, rūpaṃ niccaṃ vā aniccaṃ vā”ti? “Aniccaṃ, bhante”. “Yaṃ panāniccaṃ dukkhaṃ vā taṃ sukhaṃ vā”ti? “Dukkhaṃ, bhante”. “Yaṃ panāniccaṃ dukkhaṃ vipariṇāmadhammaṃ, api nu taṃ anupādāya uppajjeyya ajjhattaṃ sukhadukkhan”ti? “No hetaṃ, bhante”. “Vedanā…pe…  saññā…  saṅkhārā…  viññāṇaṃ niccaṃ vā aniccaṃ vā”ti? “Aniccaṃ, bhante”. “Yaṃ panāniccaṃ dukkhaṃ vā taṃ sukhaṃ vā”ti? “Dukkhaṃ, bhante”. “Yaṃ panāniccaṃ dukkhaṃ vipariṇāmadhammaṃ, api nu taṃ anupādāya uppajjeyya ajjhattaṃ sukhadukkhan”ti? “No hetaṃ, bhante”. “Evaṃ passaṃ…pe…  nāparaṃ itthattāyāti pajānātī”ti.

===

793. Paṭhamaṃ.




