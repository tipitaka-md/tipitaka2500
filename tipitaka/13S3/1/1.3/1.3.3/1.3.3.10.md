
[Home](/) / [13S3 Khandhavaggasaṃyuttapāḷi](../../../../13S3.md) / [1 Khandhasaṃyutta](../../../1.md) / [1.3 Uparipaṇṇāsaka](../../1.3.md) / [1.3.3 Avijjāvagga](../1.3.3.md)

# 1.3.3.10 Tatiyakoṭṭhikasutta

* Khandhasaṃyutta

* Uparipaṇṇāsaka

* Avijjāvagga

* Tatiyakoṭṭhikasutta

(135.)

753\. Taññeva nidānaṃ. Ekamantaṃ nisinno kho āyasmā sāriputto āyasmantaṃ mahākoṭṭhikaṃ etadavoca—  “‘avijjā, avijjā’ti, āvuso koṭṭhika, vuccati. Katamā nu kho, āvuso, avijjā; kittāvatā ca avijjāgato hotī”ti?

754\. “Idhāvuso, assutavā puthujjano rūpaṃ nappajānāti, rūpasamudayaṃ nappajānāti, rūpanirodhaṃ nappajānāti, rūpanirodhagāminiṃ paṭipadaṃ nappajānāti. Vedanaṃ nappajānāti…pe…  saññaṃ…  saṅkhāre…  viññāṇaṃ nappajānāti, viññāṇasamudayaṃ nappajānāti, viññāṇanirodhaṃ nappajānāti, viññāṇanirodhagāminiṃ paṭipadaṃ nappajānāti. Ayaṃ vuccatāvuso, avijjā; ettāvatā ca avijjāgato hotī”ti.

755\. Evaṃ vutte, āyasmā sāriputto āyasmantaṃ mahākoṭṭhikaṃ etadavoca—  “‘vijjā, vijjā’ti, āvuso koṭṭhika, vuccati. Katamā nu kho, āvuso, vijjā; kittāvatā ca vijjāgato hotī”ti?

756\. “Idhāvuso, sutavā ariyasāvako rūpaṃ pajānāti, rūpasamudayaṃ pajānāti, rūpanirodhaṃ pajānāti, rūpanirodhagāminiṃ paṭipadaṃ pajānāti. Vedanaṃ…  saññaṃ…  saṅkhāre…  viññāṇaṃ pajānāti, viññāṇasamudayaṃ pajānāti, viññāṇanirodhaṃ pajānāti, viññāṇanirodhagāminiṃ paṭipadaṃ pajānāti. Ayaṃ vuccatāvuso, vijjā; ettāvatā ca vijjāgato hotī”ti.

---

757\. Dasamaṃ.



---

758\. Avijjāvaggo tatiyo.



---

759\. Tassuddānaṃ



760\. _Samudayadhamme tīṇi,_  
_assādo apare duve;_  
_Samudaye ca dve vuttā,_  
_koṭṭhike apare tayoti._  


[Go to previous page (1.3.3.9 Dutiyakoṭṭhikasutta)](1.3.3.9.md) / [Go to parent page (1.3.3 Avijjāvagga)](../1.3.3.md) / [Go to next page (1.3.4 Kukkuḷavagga)](../1.3.4.md)


