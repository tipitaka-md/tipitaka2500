---
title: 1.3.2.13 Dutiyakappasutta
path: /tipitaka/13S3/1/1.3/1.3.2/1.3.2.13
ref: 277062
breadcrumbs:
  - name: Home
    link: /
  - name: 13S3 Khandhavaggasaṃyuttapāḷi
    link: /tipitaka/13S3
  - name: 1 Khandhasaṃyutta
    link: /tipitaka/13S3/1
  - name: 1.3 Uparipaṇṇāsaka
    link: /tipitaka/13S3/1/1.3
  - name: 1.3.2 Dhammakathikavagga
    link: /tipitaka/13S3/1/1.3/1.3.2
prevL: /tipitaka/13S3/1/1.3/1.3.2/1.3.2.12
upL: /tipitaka/13S3/1/1.3/1.3.2
nextL: /tipitaka/13S3/1/1.3/1.3.3
---

# 1.3.2.13 Dutiyakappasutta

### Khandhasaṃyutta

### Uparipaṇṇāsaka

### Dhammakathikavagga

### Dutiyakappasutta

(125.)

714. Sāvatthinidānaṃ. Ekamantaṃ nisinno kho āyasmā kappo bhagavantaṃ etadavoca—  “kathaṃ nu kho, bhante, jānato kathaṃ passato imasmiñca saviññāṇake kāye bahiddhā ca sabbanimittesu ahaṅkāramamaṅkāramānāpagataṃ mānasaṃ hoti vidhā samatikkantaṃ santaṃ suvimuttan”ti?

715. “Yaṃ kiñci, kappa, rūpaṃ atītānāgatapaccuppannaṃ…pe…  sabbaṃ rūpaṃ ‘netaṃ mama, nesohamasmi, na meso attā’ti evametaṃ yathābhūtaṃ sammappaññāya disvā anupādāvimutto hoti. Yā kāci vedanā…  yā kāci saññā…  ye keci saṅkhārā…  yaṃ kiñci viññāṇaṃ atītānāgatapaccuppannaṃ ajjhattaṃ vā bahiddhā vā oḷārikaṃ vā sukhumaṃ vā hīnaṃ vā paṇītaṃ vā yaṃ dūre santike vā, sabbaṃ viññāṇaṃ ‘netaṃ mama, nesohamasmi, na meso attā’ti evametaṃ yathābhūtaṃ sammappaññāya disvā anupādāvimutto hoti. Evaṃ kho, kappa, jānato evaṃ passato imasmiñca saviññāṇake kāye bahiddhā ca sabbanimittesu ahaṅkāramamaṅkāramānāpagataṃ mānasaṃ hoti vidhā samatikkantaṃ santaṃ suvimuttan”ti.

===

716. Terasamaṃ.



===

717. Dhammakathikavaggo dutiyo.



===

718. Tassuddānaṃ



719. _Avijjā vijjā dve kathikā,_  
_Bandhanā paripucchitā duve;_  
_Saṃyojanaṃ upādānaṃ,_  
_Sīlaṃ sutavā dve ca kappenāti._  



