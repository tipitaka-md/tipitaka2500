---
title: 1.3.1.2 Dukkhasutta
path: /tipitaka/13S3/1/1.3/1.3.1/1.3.1.2
ref: 277041
breadcrumbs:
  - name: Home
    link: /
  - name: 13S3 Khandhavaggasaṃyuttapāḷi
    link: /tipitaka/13S3
  - name: 1 Khandhasaṃyutta
    link: /tipitaka/13S3/1
  - name: 1.3 Uparipaṇṇāsaka
    link: /tipitaka/13S3/1/1.3
  - name: 1.3.1 Antavagga
    link: /tipitaka/13S3/1/1.3/1.3.1
prevL: /tipitaka/13S3/1/1.3/1.3.1/1.3.1.1
upL: /tipitaka/13S3/1/1.3/1.3.1
nextL: /tipitaka/13S3/1/1.3/1.3.1/1.3.1.3
---

# 1.3.1.2 Dukkhasutta

### Khandhasaṃyutta

### Uparipaṇṇāsaka

### Antavagga

### Dukkhasutta

(104.)

660. Sāvatthinidānaṃ. “Dukkhañca vo, bhikkhave, desessāmi dukkhasamudayañca dukkhanirodhañca dukkhanirodhagāminiñca paṭipadaṃ. Taṃ suṇātha. Katamañca, bhikkhave, dukkhaṃ? Pañcupādānakkhandhātissa vacanīyaṃ. Katame pañca? Seyyathidaṃ—  rūpupādānakkhandho…pe…  viññāṇupādānakkhandho. Idaṃ vuccati, bhikkhave, dukkhaṃ. Katamo ca, bhikkhave, dukkhasamudayo? Yāyaṃ taṇhā ponobhavikā…pe…  vibhavataṇhā—  ayaṃ vuccati, bhikkhave, dukkhasamudayo. Katamo ca, bhikkhave, dukkhanirodho? Yo tassāyeva taṇhāya asesavirāganirodho cāgo paṭinissaggo mutti anālayo—  ayaṃ vuccati, bhikkhave, dukkhanirodho. Katamā ca, bhikkhave, dukkhanirodhagāminī paṭipadā? Ayameva ariyo aṭṭhaṅgiko maggo. Seyyathidaṃ—  sammādiṭṭhi…pe…  sammāsamādhi. Ayaṃ vuccati, bhikkhave, dukkhanirodhagāminī paṭipadā”ti.

===

661. Dutiyaṃ.




