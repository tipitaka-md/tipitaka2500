
[Home](/) / [13S3 Khandhavaggasaṃyuttapāḷi](../../../../13S3.md) / [1 Khandhasaṃyutta](../../../1.md) / [1.3 Uparipaṇṇāsaka](../../1.3.md) / [1.3.1 Antavagga](../1.3.1.md)

# 1.3.1.4 Pariññeyyasutta

* Khandhasaṃyutta

* Uparipaṇṇāsaka

* Antavagga

* Pariññeyyasutta

(106.)

664\. Sāvatthinidānaṃ. “Pariññeyye ca, bhikkhave, dhamme desessāmi pariññañca pariññātāviñca puggalaṃ. Taṃ suṇātha. Katame ca, bhikkhave, pariññeyyā dhammā? Rūpaṃ, bhikkhave, pariññeyyo dhammo. Vedanā…pe…  saññā…  saṅkhārā…  viññāṇaṃ pariññeyyo dhammo. Ime vuccanti, bhikkhave, pariññeyyā dhammā. Katamā ca, bhikkhave, pariññā? Rāgakkhayo, dosakkhayo, mohakkhayo—  ayaṃ vuccati, bhikkhave, pariññā. Katamo ca, bhikkhave, pariññātāvī puggalo? Arahātissa vacanīyaṃ. Yvāyaṃ āyasmā evaṃnāmo evaṃgotto—  ayaṃ vuccati, bhikkhave, pariññātāvī puggalo”ti.

---

665\. Catutthaṃ.



[Go to previous page (1.3.1.3 Sakkāyasutta)](1.3.1.3.md) / [Go to parent page (1.3.1 Antavagga)](../1.3.1.md) / [Go to next page (1.3.1.5 Samaṇasutta)](1.3.1.5.md)


