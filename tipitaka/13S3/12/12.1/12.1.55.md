---
title: 12.1.55 Viññāṇaappaccakkhakammasutta
path: /tipitaka/13S3/12/12.1/12.1.55
ref: 274297
breadcrumbs:
  - name: Home
    link: /
  - name: 13S3 Khandhavaggasaṃyuttapāḷi
    link: /tipitaka/13S3
  - name: 12 Vacchagottasaṃyutta
    link: /tipitaka/13S3/12
  - name: 12.1 Vacchagottavagga
    link: /tipitaka/13S3/12/12.1
prevL: /tipitaka/13S3/12/12.1/12.1.51--54
upL: /tipitaka/13S3/12/12.1
nextL: /tipitaka/13S3/13
---

# 12.1.55 Viññāṇaappaccakkhakammasutta

### Vacchagottasaṃyutta

### Vacchagottavagga

### Viññāṇaappaccakkhakammasutta

(661.)

1274. Sāvatthinidānaṃ. “Viññāṇe kho, vaccha, appaccakkhakammā, viññāṇasamudaye appaccakkhakammā, viññāṇanirodhe appaccakkhakammā, viññāṇanirodhagāminiyā paṭipadāya appaccakkhakammā; evamimāni anekavihitāni diṭṭhigatāni loke uppajjanti—  sassato lokoti vā, asassato lokoti vā…pe…  neva hoti na na hoti tathāgato paraṃ maraṇāti vāti. Ayaṃ kho, vaccha, hetu, ayaṃ paccayo, yānimāni anekavihitāni diṭṭhigatāni loke uppajjanti—  sassato lokoti vā, asassato lokoti vā, antavā lokoti vā, anantavā lokoti vā, taṃ jīvaṃ taṃ sarīranti vā, aññaṃ jīvaṃ aññaṃ sarīranti vā, hoti tathāgato paraṃ maraṇāti vā, na hoti tathāgato paraṃ maraṇāti vā, hoti ca na ca hoti tathāgato paraṃ maraṇāti vā, neva hoti na na hoti tathāgato paraṃ maraṇāti vā”ti.

===

1275. Pañcapaññāsamaṃ.



===

1276. Vacchagottavaggo paṭhamo.



===

1277. Tassuddānaṃ



1278. _Aññāṇā adassanā ceva,_  
_Anabhisamayā ananubodhā;_  
_Appaṭivedhā asallakkhaṇā,_  
_Anupalakkhaṇena appaccupalakkhaṇā;_  
_Asamapekkhaṇā appaccupekkhaṇā,_  
_Appaccakkhakammanti._  


===

1279. Vacchagottasaṃyuttaṃ samattaṃ.




