
[Home](/) / [40P23 Dhammapaccanīyānuloma (4), Tikatikapaṭṭhānapāḷi (5)](../40P23.md)

# 20 Vedanāttika, Kusalattika

* Vedanāttika, Kusalattika

(27.)

89\. Nasukhāya vedanāya sampayuttaṃ nakusalaṃ dhammaṃ paccayā sukhāya vedanāya sampayutto kusalo dhammo uppajjati hetupaccayā. Nasukhāya vedanāya sampayuttaṃ nakusalaṃ dhammaṃ paccayā adukkhamasukhāya vedanāya sampayutto kusalo dhammo uppajjati hetupaccayā…  dve.

90\. Nadukkhāya vedanāya sampayuttaṃ nakusalaṃ dhammaṃ paccayā sukhāya vedanāya sampayutto kusalo dhammo uppajjati hetupaccayā. Nadukkhāya vedanāya sampayuttaṃ nakusalaṃ dhammaṃ paccayā adukkhamasukhāya vedanāya sampayutto kusalo dhammo uppajjati hetupaccayā…  dve.

91\. Naadukkhamasukhāya vedanāya sampayuttaṃ nakusalaṃ dhammaṃ paccayā adukkhamasukhāya vedanāya sampayutto kusalo dhammo uppajjati hetupaccayā. Naadukkhamasukhāya vedanāya sampayuttaṃ nakusalaṃ dhammaṃ paccayā sukhāya vedanāya sampayutto kusalo dhammo uppajjati hetupaccayā…  dve. (Cattāri gaṇitakena dve dve pañhā kātabbā. Saṃkhittaṃ.)

92\. Hetuyā cuddasa…pe…  avigate cuddasa. (Vipākaṃ natthi.)

(28.)

93\. Nasukhāya vedanāya sampayuttaṃ naakusalaṃ dhammaṃ paccayā sukhāya vedanāya sampayutto akusalo dhammo uppajjati hetupaccayā. Nasukhāya vedanāya sampayuttaṃ naakusalaṃ dhammaṃ paccayā dukkhāya vedanāya sampayutto akusalo dhammo uppajjati hetupaccayā. (Saṃkhittaṃ.)

94\. Hetuyā ekavīsa…pe…  avigate ekavīsa. (Vipākaṃ natthi.)

(29.)

95\. Nasukhāya vedanāya sampayutto naabyākato dhammo sukhāya vedanāya sampayuttassa abyākatassa dhammassa ārammaṇapaccayena paccayo.

96\. Ārammaṇe cuddasa, adhipatiyā dvādasa, anantare terasa, upanissaye ekavīsa, kamme sattarasa, natthiyā vigate terasa.

[Go to previous page (19 Kusalattika, Sanidassanattika)](19.md) / [Go to parent page (40P23 Dhammapaccanīyānuloma (4), Tikatikapaṭṭhānapāḷi (5))](0.md) / [Go to next page (21 Vipākattika, Kusalattika)](21.md)


