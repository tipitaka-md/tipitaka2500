
[Home](/) / [17A8 Aṭṭhakanipātapāḷi](/tipitaka/17A8.md) / [1 Paṭhamapaṇṇāsaka](/tipitaka/17A8/1.md) / [1.4 Dānavagga](/tipitaka/17A8/1/1.4.md)

# 1.4.7 Sappurisadānasutta

### Paṭhamapaṇṇāsaka

### Dānavagga

### Sappurisadānasutta

(37.)

355. “Aṭṭhimāni, bhikkhave, sappurisadānāni. Katamāni aṭṭha? Suciṃ deti, paṇītaṃ deti, kālena deti, kappiyaṃ deti, viceyya deti, abhiṇhaṃ deti, dadaṃ cittaṃ pasādeti, datvā attamano hoti. Imāni kho, bhikkhave, aṭṭha sappurisadānānīti.

356. _Suciṃ paṇītaṃ kālena,_  
_kappiyaṃ pānabhojanaṃ;_  
_Abhiṇhaṃ dadāti dānaṃ,_  
_sukhettesu brahmacārisu._  


357. _Neva vippaṭisārissa,_  
_cajitvā āmisaṃ bahuṃ;_  
_Evaṃ dinnāni dānāni,_  
_vaṇṇayanti vipassino._  


358. _Evaṃ yajitvā medhāvī,_  
_saddho muttena cetasā;_  
_Abyābajjhaṃ sukhaṃ lokaṃ,_  
_paṇḍito upapajjatī”ti._  


---

359. Sattamaṃ.



[Go to previous page (1.4.6 Puññakiriyavatthusutta)](/tipitaka/17A8/1/1.4/1.4.6.md) / [Go to parent page (1.4 Dānavagga)](/tipitaka/17A8/1/1.4.md) / [Go to next page (1.4.8 Sappurisasutta)](/tipitaka/17A8/1/1.4/1.4.8.md)


