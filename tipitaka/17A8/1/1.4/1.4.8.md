
[Home](/) / [17A8 Aṭṭhakanipātapāḷi](../../../17A8.md) / [1 Paṭhamapaṇṇāsaka](../../1.md) / [1.4 Dānavagga](../1.4.md)

# 1.4.8 Sappurisasutta

* Paṭhamapaṇṇāsaka

* Dānavagga

* Sappurisasutta

(38.)

360\. “Sappuriso, bhikkhave, kule jāyamāno bahuno janassa atthāya hitāya sukhāya hoti—  mātāpitūnaṃ atthāya hitāya sukhāya hoti, puttadārassa atthāya hitāya sukhāya hoti, dāsakammakaraporisassa atthāya hitāya sukhāya hoti, mittāmaccānaṃ atthāya hitāya sukhāya hoti, pubbapetānaṃ atthāya hitāya sukhāya hoti, rañño atthāya hitāya sukhāya hoti, devatānaṃ atthāya hitāya sukhāya hoti, samaṇabrāhmaṇānaṃ atthāya hitāya sukhāya hoti.

361\. Seyyathāpi, bhikkhave, mahāmegho sabbasassāni sampādento bahuno janassa atthāya hitāya sukhāya hoti; evamevaṃ kho, bhikkhave, sappuriso kule jāyamāno bahuno janassa atthāya hitāya sukhāya hoti—  mātāpitūnaṃ atthāya hitāya sukhāya hoti, puttadārassa atthāya hitāya sukhāya hoti, dāsakammakaraporisassa atthāya hitāya sukhāya hoti, mittāmaccānaṃ atthāya hitāya sukhāya hoti, pubbapetānaṃ atthāya hitāya sukhāya hoti, rañño atthāya hitāya sukhāya hoti, devatānaṃ atthāya hitāya sukhāya hoti, samaṇabrāhmaṇānaṃ atthāya hitāya sukhāya hotīti.

362\. _Bahūnaṃ vata atthāya,_  
_sappañño gharamāvasaṃ;_  
_Mātaraṃ pitaraṃ pubbe,_  
_rattindivamatandito._  


363\. _Pūjeti sahadhammena,_  
_pubbekatamanussaraṃ;_  
_Anāgāre pabbajite,_  
_apace brahmacārayo._  


364\. _Niviṭṭhasaddho pūjeti,_  
_ñatvā dhamme ca pesalo;_  
_Rañño hito devahito,_  
_ñātīnaṃ sakhinaṃ hito._  


365\. _Sabbesaṃ so hito hoti,_  
_saddhamme suppatiṭṭhito;_  
_Vineyya maccheramalaṃ,_  
_sa lokaṃ bhajate sivan”ti._  


---

366\. Aṭṭhamaṃ.



[Go to previous page (1.4.7 Sappurisadānasutta)](1.4.7.md) / [Go to parent page (1.4 Dānavagga)](../1.4.md) / [Go to next page (1.4.9 Abhisandasutta)](1.4.9.md)


