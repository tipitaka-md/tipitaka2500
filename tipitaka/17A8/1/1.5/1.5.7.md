---
title: 1.5.7 Dutiyavisākhāsutta
path: /tipitaka/17A8/1/1.5/1.5.7
ref: 276344
breadcrumbs:
  - name: Home
    link: /
  - name: 17A8 Aṭṭhakanipātapāḷi
    link: /tipitaka/17A8
  - name: 1 Paṭhamapaṇṇāsaka
    link: /tipitaka/17A8/1
  - name: 1.5 Uposathavagga
    link: /tipitaka/17A8/1/1.5
prevL: /tipitaka/17A8/1/1.5/1.5.6
upL: /tipitaka/17A8/1/1.5
nextL: /tipitaka/17A8/1/1.5/1.5.8
---

# 1.5.7 Dutiyavisākhāsutta

### Paṭhamapaṇṇāsaka

### Uposathavagga

### Dutiyavisākhāsutta

(47.)

466. Ekaṃ samayaṃ bhagavā sāvatthiyaṃ viharati pubbārāme migāramātupāsāde. Atha kho visākhā migāramātā…pe…  ekamantaṃ nisinnaṃ kho visākhaṃ migāramātaraṃ bhagavā etadavoca—

467. “Aṭṭhahi kho, visākhe, dhammehi samannāgato mātugāmo kāyassa bhedā paraṃ maraṇā manāpakāyikānaṃ devānaṃ sahabyataṃ upapajjati. Katamehi aṭṭhahi? Idha, visākhe, mātugāmo yassa mātāpitaro bhattuno denti atthakāmā hitesino anukampakā anukampaṃ upādāya tassa hoti pubbuṭṭhāyinī pacchānipātinī kiṃkārapaṭissāvinī manāpacārinī piyavādinī…pe… .

468. Cāgavatī kho pana hoti. Vigatamalamaccherena cetasā agāraṃ ajjhāvasati muttacāgā payatapāṇinī vossaggaratā yācayogā dānasaṃvibhāgaratā. Imehi kho, visākhe, aṭṭhahi dhammehi samannāgato mātugāmo kāyassa bhedā paraṃ maraṇā manāpakāyikānaṃ devānaṃ sahabyataṃ upapajjatīti.

469. _Yo naṃ bharati sabbadā,_  
_niccaṃ ātāpi ussuko;_  
_Taṃ sabbakāmadaṃ posaṃ,_  
_bhattāraṃ nātimaññati._  


470. _Na cāpi sotthi bhattāraṃ,_  
_issāvādena rosaye;_  
_Bhattu ca garuno sabbe,_  
_paṭipūjeti paṇḍitā._  


471. _Uṭṭhāhikā analasā,_  
_saṅgahitaparijjanā;_  
_Bhattu manāpaṃ carati,_  
_sambhataṃ anurakkhati._  


472. _Yā evaṃ vattati nārī,_  
_bhattu chandavasānugā;_  
_Manāpā nāma te devā,_  
_yattha sā upapajjatī”ti._  


===

473. Sattamaṃ.




