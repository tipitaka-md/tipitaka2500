
[Home](/) / [17A8 Aṭṭhakanipātapāḷi](/tipitaka/17A8.md) / [1 Paṭhamapaṇṇāsaka](/tipitaka/17A8/1.md) / [1.3 Gahapativagga](/tipitaka/17A8/1/1.3.md)

# 𑁧𑁇𑁩𑁇𑁪 𑀤𑀼𑀢𑀺𑀬𑀳𑀢𑁆𑀣𑀓𑀲𑀼𑀢𑁆𑀢

### 𑀧𑀞𑀫𑀧𑀡𑁆𑀡𑀸𑀲𑀓

### 𑀕𑀳𑀧𑀢𑀺𑀯𑀕𑁆𑀕

### 𑀤𑀼𑀢𑀺𑀬𑀳𑀢𑁆𑀣𑀓𑀲𑀼𑀢𑁆𑀢

(24.)

249\. 𑀏𑀓𑀁 𑀲𑀫𑀬𑀁 𑀪𑀕𑀯𑀸 𑀆𑀍𑀅𑀯𑀺𑀬𑀁 𑀯𑀺𑀳𑀭𑀢𑀺 𑀅𑀕𑁆𑀕𑀸𑀍𑀅𑀯𑁂 𑀘𑁂𑀢𑀺𑀬𑁂𑁇 𑀅𑀣 𑀔𑁄 𑀳𑀢𑁆𑀣𑀓𑁄 𑀆𑀍𑀅𑀯𑀓𑁄 𑀧𑀜𑁆𑀘𑀫𑀢𑁆𑀢𑁂𑀳𑀺 𑀉𑀧𑀸𑀲𑀓𑀲𑀢𑁂𑀳𑀺 𑀧𑀭𑀺𑀯𑀼𑀢𑁄 𑀬𑁂𑀦 𑀪𑀕𑀯𑀸 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀪𑀕𑀯𑀦𑁆𑀢𑀁 𑀅𑀪𑀺𑀯𑀸𑀤𑁂𑀢𑁆𑀯𑀸 𑀏𑀓𑀫𑀦𑁆𑀢𑀁 𑀦𑀺𑀲𑀻𑀤𑀺𑁇 𑀏𑀓𑀫𑀦𑁆𑀢𑀁 𑀦𑀺𑀲𑀺𑀦𑁆𑀦𑀁 𑀔𑁄 𑀳𑀢𑁆𑀣𑀓𑀁 𑀆𑀍𑀅𑀯𑀓𑀁 𑀪𑀕𑀯𑀸 𑀏𑀢𑀤𑀯𑁄𑀘—  “𑀫𑀳𑀢𑀻 𑀔𑁄 𑀢𑁆𑀬𑀸𑀬𑀁, 𑀳𑀢𑁆𑀣𑀓, 𑀧𑀭𑀺𑀲𑀸𑁇 𑀓𑀣𑀁 𑀧𑀦 𑀢𑁆𑀯𑀁, 𑀳𑀢𑁆𑀣𑀓, 𑀇𑀫𑀁 𑀫𑀳𑀢𑀺𑀁 𑀧𑀭𑀺𑀲𑀁 𑀲𑀗𑁆𑀕𑀡𑁆𑀳𑀸𑀲𑀻”𑀢𑀺? “𑀬𑀸𑀦𑀺𑀫𑀸𑀦𑀺, 𑀪𑀦𑁆𑀢𑁂, 𑀪𑀕𑀯𑀢𑀸 𑀤𑁂𑀲𑀺𑀢𑀸𑀦𑀺 𑀘𑀢𑁆𑀢𑀸𑀭𑀺 𑀲𑀗𑁆𑀕𑀳𑀯𑀢𑁆𑀣𑀽𑀦𑀺, 𑀢𑁂𑀳𑀸𑀳𑀁 𑀇𑀫𑀁 𑀫𑀳𑀢𑀺𑀁 𑀧𑀭𑀺𑀲𑀁 𑀲𑀗𑁆𑀕𑀡𑁆𑀳𑀸𑀫𑀺𑁇 𑀅𑀳𑀁, 𑀪𑀦𑁆𑀢𑁂, 𑀬𑀁 𑀚𑀸𑀦𑀸𑀫𑀺—  ‘𑀅𑀬𑀁 𑀤𑀸𑀦𑁂𑀦 𑀲𑀗𑁆𑀕𑀳𑁂𑀢𑀩𑁆𑀩𑁄’𑀢𑀺, 𑀢𑀁 𑀤𑀸𑀦𑁂𑀦 𑀲𑀗𑁆𑀕𑀡𑁆𑀳𑀸𑀫𑀺; 𑀬𑀁 𑀚𑀸𑀦𑀸𑀫𑀺—  ‘𑀅𑀬𑀁 𑀧𑁂𑀬𑁆𑀬𑀯𑀚𑁆𑀚𑁂𑀦 𑀲𑀗𑁆𑀕𑀳𑁂𑀢𑀩𑁆𑀩𑁄’𑀢𑀺, 𑀢𑀁 𑀧𑁂𑀬𑁆𑀬𑀯𑀚𑁆𑀚𑁂𑀦 𑀲𑀗𑁆𑀕𑀡𑁆𑀳𑀸𑀫𑀺; 𑀬𑀁 𑀚𑀸𑀦𑀸𑀫𑀺—  ‘𑀅𑀬𑀁 𑀅𑀢𑁆𑀣𑀘𑀭𑀺𑀬𑀸𑀬 𑀲𑀗𑁆𑀕𑀳𑁂𑀢𑀩𑁆𑀩𑁄’𑀢𑀺, 𑀢𑀁 𑀅𑀢𑁆𑀣𑀘𑀭𑀺𑀬𑀸𑀬 𑀲𑀗𑁆𑀕𑀡𑁆𑀳𑀸𑀫𑀺; 𑀬𑀁 𑀚𑀸𑀦𑀸𑀫𑀺—  ‘𑀅𑀬𑀁 𑀲𑀫𑀸𑀦𑀢𑁆𑀢𑀢𑀸𑀬 𑀲𑀗𑁆𑀕𑀳𑁂𑀢𑀩𑁆𑀩𑁄’𑀢𑀺, 𑀢𑀁 𑀲𑀫𑀸𑀦𑀢𑁆𑀢𑀢𑀸𑀬 𑀲𑀗𑁆𑀕𑀡𑁆𑀳𑀸𑀫𑀺𑁇 𑀲𑀁𑀯𑀺𑀚𑁆𑀚𑀦𑁆𑀢𑀺 𑀔𑁄 𑀧𑀦 𑀫𑁂, 𑀪𑀦𑁆𑀢𑁂, 𑀓𑀼𑀮𑁂 𑀪𑁄𑀕𑀸𑁇 𑀤𑀮𑀺𑀤𑁆𑀤𑀲𑁆𑀲 𑀔𑁄 𑀦𑁄 𑀢𑀣𑀸 𑀲𑁄𑀢𑀩𑁆𑀩𑀁 𑀫𑀜𑁆𑀜𑀦𑁆𑀢𑀻”𑀢𑀺𑁇 “𑀲𑀸𑀥𑀼 𑀲𑀸𑀥𑀼, 𑀳𑀢𑁆𑀣𑀓𑁇 𑀬𑁄𑀦𑀺 𑀔𑁄 𑀢𑁆𑀬𑀸𑀬𑀁, 𑀳𑀢𑁆𑀣𑀓, 𑀫𑀳𑀢𑀺𑀁 𑀧𑀭𑀺𑀲𑀁 𑀲𑀗𑁆𑀕𑀳𑁂𑀢𑀼𑀁𑁇 𑀬𑁂 𑀳𑀺 𑀓𑁂𑀘𑀺, 𑀳𑀢𑁆𑀣𑀓, 𑀅𑀢𑀻𑀢𑀫𑀤𑁆𑀥𑀸𑀦𑀁 𑀫𑀳𑀢𑀺𑀁 𑀧𑀭𑀺𑀲𑀁 𑀲𑀗𑁆𑀕𑀳𑁂𑀲𑀼𑀁, 𑀲𑀩𑁆𑀩𑁂 𑀢𑁂 𑀇𑀫𑁂𑀳𑁂𑀯 𑀘𑀢𑀽𑀳𑀺 𑀲𑀗𑁆𑀕𑀳𑀯𑀢𑁆𑀣𑀽𑀳𑀺 𑀫𑀳𑀢𑀺𑀁 𑀧𑀭𑀺𑀲𑀁 𑀲𑀗𑁆𑀕𑀳𑁂𑀲𑀼𑀁𑁇 𑀬𑁂𑀧𑀺 𑀳𑀺 𑀓𑁂𑀘𑀺, 𑀳𑀢𑁆𑀣𑀓, 𑀅𑀦𑀸𑀕𑀢𑀫𑀤𑁆𑀥𑀸𑀦𑀁 𑀫𑀳𑀢𑀺𑀁 𑀧𑀭𑀺𑀲𑀁 𑀲𑀗𑁆𑀕𑀡𑁆𑀳𑀺𑀲𑁆𑀲𑀦𑁆𑀢𑀺, 𑀲𑀩𑁆𑀩𑁂 𑀢𑁂 𑀇𑀫𑁂𑀳𑁂𑀯 𑀘𑀢𑀽𑀳𑀺 𑀲𑀗𑁆𑀕𑀳𑀯𑀢𑁆𑀣𑀽𑀳𑀺 𑀫𑀳𑀢𑀺𑀁 𑀧𑀭𑀺𑀲𑀁 𑀲𑀗𑁆𑀕𑀡𑁆𑀳𑀺𑀲𑁆𑀲𑀦𑁆𑀢𑀺𑁇 𑀬𑁂𑀧𑀺 𑀳𑀺 𑀓𑁂𑀘𑀺, 𑀳𑀢𑁆𑀣𑀓, 𑀏𑀢𑀭𑀳𑀺 𑀫𑀳𑀢𑀺𑀁 𑀧𑀭𑀺𑀲𑀁 𑀲𑀗𑁆𑀕𑀡𑁆𑀳𑀦𑁆𑀢𑀺, 𑀲𑀩𑁆𑀩𑁂 𑀢𑁂 𑀇𑀫𑁂𑀳𑁂𑀯 𑀘𑀢𑀽𑀳𑀺 𑀲𑀗𑁆𑀕𑀳𑀯𑀢𑁆𑀣𑀽𑀳𑀺 𑀫𑀳𑀢𑀺𑀁 𑀧𑀭𑀺𑀲𑀁 𑀲𑀗𑁆𑀕𑀡𑁆𑀳𑀦𑁆𑀢𑀻”𑀢𑀺𑁇

250\. 𑀅𑀣 𑀔𑁄 𑀳𑀢𑁆𑀣𑀓𑁄 𑀆𑀍𑀅𑀯𑀓𑁄 𑀪𑀕𑀯𑀢𑀸 𑀥𑀫𑁆𑀫𑀺𑀬𑀸 𑀓𑀣𑀸𑀬 𑀲𑀦𑁆𑀤𑀲𑁆𑀲𑀺𑀢𑁄 𑀲𑀫𑀸𑀤𑀧𑀺𑀢𑁄 𑀲𑀫𑀼𑀢𑁆𑀢𑁂𑀚𑀺𑀢𑁄 𑀲𑀫𑁆𑀧𑀳𑀁𑀲𑀺𑀢𑁄 𑀉𑀝𑁆𑀞𑀸𑀬𑀸𑀲𑀦𑀸 𑀪𑀕𑀯𑀦𑁆𑀢𑀁 𑀅𑀪𑀺𑀯𑀸𑀤𑁂𑀢𑁆𑀯𑀸 𑀧𑀤𑀓𑁆𑀔𑀺𑀡𑀁 𑀓𑀢𑁆𑀯𑀸 𑀧𑀓𑁆𑀓𑀸𑀫𑀺𑁇 𑀅𑀣 𑀔𑁄 𑀪𑀕𑀯𑀸 𑀅𑀘𑀺𑀭𑀧𑀓𑁆𑀓𑀦𑁆𑀢𑁂 𑀳𑀢𑁆𑀣𑀓𑁂 𑀆𑀍𑀅𑀯𑀓𑁂 𑀪𑀺𑀓𑁆𑀔𑀽 𑀆𑀫𑀦𑁆𑀢𑁂𑀲𑀺—  “𑀅𑀝𑁆𑀞𑀳𑀺, 𑀪𑀺𑀓𑁆𑀔𑀯𑁂, 𑀅𑀘𑁆𑀙𑀭𑀺𑀬𑁂𑀳𑀺 𑀅𑀩𑁆𑀪𑀼𑀢𑁂𑀳𑀺 𑀥𑀫𑁆𑀫𑁂𑀳𑀺 𑀲𑀫𑀦𑁆𑀦𑀸𑀕𑀢𑀁 𑀳𑀢𑁆𑀣𑀓𑀁 𑀆𑀍𑀅𑀯𑀓𑀁 𑀥𑀸𑀭𑁂𑀣𑁇 𑀓𑀢𑀫𑁂𑀳𑀺 𑀅𑀝𑁆𑀞𑀳𑀺? 𑀲𑀤𑁆𑀥𑁄, 𑀪𑀺𑀓𑁆𑀔𑀯𑁂, 𑀳𑀢𑁆𑀣𑀓𑁄 𑀆𑀍𑀅𑀯𑀓𑁄; 𑀲𑀻𑀮𑀯𑀸, 𑀪𑀺𑀓𑁆𑀔𑀯𑁂…𑀧𑁂…  𑀳𑀺𑀭𑀻𑀫𑀸…  𑀑𑀢𑁆𑀢𑀧𑁆𑀧𑀻…  𑀩𑀳𑀼𑀲𑁆𑀲𑀼𑀢𑁄…  𑀘𑀸𑀕𑀯𑀸…  𑀧𑀜𑁆𑀜𑀯𑀸, 𑀪𑀺𑀓𑁆𑀔𑀯𑁂, 𑀳𑀢𑁆𑀣𑀓𑁄 𑀆𑀍𑀅𑀯𑀓𑁄; 𑀅𑀧𑁆𑀧𑀺𑀘𑁆𑀙𑁄, 𑀪𑀺𑀓𑁆𑀔𑀯𑁂, 𑀳𑀢𑁆𑀣𑀓𑁄 𑀆𑀍𑀅𑀯𑀓𑁄𑁇 𑀇𑀫𑁂𑀳𑀺 𑀔𑁄, 𑀪𑀺𑀓𑁆𑀔𑀯𑁂, 𑀅𑀝𑁆𑀞𑀳𑀺 𑀅𑀘𑁆𑀙𑀭𑀺𑀬𑁂𑀳𑀺 𑀅𑀩𑁆𑀪𑀼𑀢𑁂𑀳𑀺 𑀥𑀫𑁆𑀫𑁂𑀳𑀺 𑀲𑀫𑀦𑁆𑀦𑀸𑀕𑀢𑀁 𑀳𑀢𑁆𑀣𑀓𑀁 𑀆𑀍𑀅𑀯𑀓𑀁 𑀥𑀸𑀭𑁂𑀣𑀸”𑀢𑀺𑁇

---

251\. 𑀘𑀢𑀼𑀢𑁆𑀣𑀁𑁇



[Go to previous page (1.3.3 Paṭhamahatthakasutta)](/tipitaka/17A8/1/1.3/1.3.3.md) / [Go to parent page (1.3 Gahapativagga)](/tipitaka/17A8/1/1.3.md) / [Go to next page (1.3.5 Mahānāmasutta)](/tipitaka/17A8/1/1.3/1.3.5.md)


