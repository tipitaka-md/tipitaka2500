---
title: 1.1.5 Paṭhamalokadhammasutta
path: /tipitaka/17A8/1/1.1/1.1.5
ref: 276302
breadcrumbs:
  - name: Home
    link: /
  - name: 17A8 Aṭṭhakanipātapāḷi
    link: /tipitaka/17A8
  - name: 1 Paṭhamapaṇṇāsaka
    link: /tipitaka/17A8/1
  - name: 1.1 Mettāvagga
    link: /tipitaka/17A8/1/1.1
prevL: /tipitaka/17A8/1/1.1/1.1.4
upL: /tipitaka/17A8/1/1.1
nextL: /tipitaka/17A8/1/1.1/1.1.6
---

# 1.1.5 Paṭhamalokadhammasutta

### Paṭhamapaṇṇāsaka

### Mettāvagga

### Paṭhamalokadhammasutta

(5.)

34. “Aṭṭhime, bhikkhave, lokadhammā lokaṃ anuparivattanti, loko ca aṭṭha lokadhamme anuparivattati. Katame aṭṭha? Lābho ca, alābho ca, yaso ca, ayaso ca, nindā ca, pasaṃsā ca, sukhañca, dukkhañca. Ime kho, bhikkhave, aṭṭha lokadhammā lokaṃ anuparivattanti, loko ca ime aṭṭha lokadhamme anuparivattatīti.

35. _Lābho alābho ca yasāyaso ca,_  
_Nindā pasaṃsā ca sukhaṃ dukhañca;_  
_Ete aniccā manujesu dhammā,_  
_Asassatā vipariṇāmadhammā._  


36. _Ete ca ñatvā satimā sumedho,_  
_Avekkhati vipariṇāmadhamme;_  
_Iṭṭhassa dhammā na mathenti cittaṃ,_  
_Aniṭṭhato no paṭighātameti._  


37. _Tassānurodhā atha vā virodhā,_  
_Vidhūpitā atthaṅgatā na santi;_  
_Padañca ñatvā virajaṃ asokaṃ,_  
_Sammappajānāti bhavassa pāragū”ti._  


===

38. Pañcamaṃ.




