
[Home](/) / [17A8 Aṭṭhakanipātapāḷi](/tipitaka/17A8.md) / [1 Paṭhamapaṇṇāsaka](/tipitaka/17A8/1.md) / [1.2 Mahāvagga](/tipitaka/17A8/1/1.2.md)

# 𑁧𑁇𑁨𑁇𑁪 𑀅𑀲𑁆𑀲𑀔𑀍𑀉𑀗𑁆𑀓𑀲𑀼𑀢𑁆𑀢

### 𑀧𑀞𑀫𑀧𑀡𑁆𑀡𑀸𑀲𑀓

### 𑀫𑀳𑀸𑀯𑀕𑁆𑀕

### 𑀅𑀲𑁆𑀲𑀔𑀍𑀉𑀗𑁆𑀓𑀲𑀼𑀢𑁆𑀢

(14.)

150\. “𑀅𑀝𑁆𑀞 𑀘, 𑀪𑀺𑀓𑁆𑀔𑀯𑁂, 𑀅𑀲𑁆𑀲𑀔𑀍𑀉𑀗𑁆𑀓𑁂 𑀤𑁂𑀲𑁂𑀲𑁆𑀲𑀸𑀫𑀺 𑀅𑀝𑁆𑀞 𑀘 𑀅𑀲𑁆𑀲𑀤𑁄𑀲𑁂, 𑀅𑀝𑁆𑀞 𑀘 𑀧𑀼𑀭𑀺𑀲𑀔𑀍𑀉𑀗𑁆𑀓𑁂 𑀅𑀝𑁆𑀞 𑀘 𑀧𑀼𑀭𑀺𑀲𑀤𑁄𑀲𑁂𑁇 𑀢𑀁 𑀲𑀼𑀡𑀸𑀣, 𑀲𑀸𑀥𑀼𑀓𑀁 𑀫𑀦𑀲𑀺 𑀓𑀭𑁄𑀣, 𑀪𑀸𑀲𑀺𑀲𑁆𑀲𑀸𑀫𑀻”𑀢𑀺𑁇 “𑀏𑀯𑀁, 𑀪𑀦𑁆𑀢𑁂”𑀢𑀺 𑀔𑁄 𑀢𑁂 𑀪𑀺𑀓𑁆𑀔𑀽 𑀪𑀕𑀯𑀢𑁄 𑀧𑀘𑁆𑀘𑀲𑁆𑀲𑁄𑀲𑀼𑀁𑁇 𑀪𑀕𑀯𑀸 𑀏𑀢𑀤𑀯𑁄𑀘—

151\. “𑀓𑀢𑀫𑁂 𑀘, 𑀪𑀺𑀓𑁆𑀔𑀯𑁂, 𑀅𑀝𑁆𑀞 𑀅𑀲𑁆𑀲𑀔𑀍𑀉𑀗𑁆𑀓𑀸 𑀅𑀝𑁆𑀞 𑀘 𑀅𑀲𑁆𑀲𑀤𑁄𑀲𑀸? 𑀇𑀥, 𑀪𑀺𑀓𑁆𑀔𑀯𑁂, 𑀏𑀓𑀘𑁆𑀘𑁄 𑀅𑀲𑁆𑀲𑀔𑀍𑀉𑀗𑁆𑀓𑁄 ‘𑀧𑁂𑀳𑀻’𑀢𑀺 𑀯𑀼𑀢𑁆𑀢𑁄, 𑀯𑀺𑀤𑁆𑀥𑁄 𑀲𑀫𑀸𑀦𑁄 𑀘𑁄𑀤𑀺𑀢𑁄 𑀲𑀸𑀭𑀣𑀺𑀦𑀸 𑀧𑀘𑁆𑀙𑀢𑁄 𑀧𑀝𑀺𑀓𑁆𑀓𑀫𑀢𑀺, 𑀧𑀺𑀝𑁆𑀞𑀺𑀢𑁄 𑀭𑀣𑀁 𑀧𑀯𑀢𑁆𑀢𑁂𑀢𑀺𑁇 𑀏𑀯𑀭𑀽𑀧𑁄𑀧𑀺, 𑀪𑀺𑀓𑁆𑀔𑀯𑁂, 𑀇𑀥𑁂𑀓𑀘𑁆𑀘𑁄 𑀅𑀲𑁆𑀲𑀔𑀍𑀉𑀗𑁆𑀓𑁄 𑀳𑁄𑀢𑀺𑁇 𑀅𑀬𑀁, 𑀪𑀺𑀓𑁆𑀔𑀯𑁂, 𑀧𑀞𑀫𑁄 𑀅𑀲𑁆𑀲𑀤𑁄𑀲𑁄𑁇

152\. 𑀧𑀼𑀦 𑀘𑀧𑀭𑀁, 𑀪𑀺𑀓𑁆𑀔𑀯𑁂, 𑀇𑀥𑁂𑀓𑀘𑁆𑀘𑁄 𑀅𑀲𑁆𑀲𑀔𑀍𑀉𑀗𑁆𑀓𑁄 ‘𑀧𑁂𑀳𑀻’𑀢𑀺 𑀯𑀼𑀢𑁆𑀢𑁄, 𑀯𑀺𑀤𑁆𑀥𑁄 𑀲𑀫𑀸𑀦𑁄 𑀘𑁄𑀤𑀺𑀢𑁄 𑀲𑀸𑀭𑀣𑀺𑀦𑀸 𑀧𑀘𑁆𑀙𑀸 𑀮𑀗𑁆𑀖𑀢𑀺, 𑀓𑀼𑀩𑁆𑀩𑀭𑀁 𑀳𑀦𑀢𑀺, 𑀢𑀺𑀤𑀡𑁆𑀟𑀁 𑀪𑀜𑁆𑀚𑀢𑀺𑁇 𑀏𑀯𑀭𑀽𑀧𑁄𑀧𑀺, 𑀪𑀺𑀓𑁆𑀔𑀯𑁂, 𑀇𑀥𑁂𑀓𑀘𑁆𑀘𑁄 𑀅𑀲𑁆𑀲𑀔𑀍𑀉𑀗𑁆𑀓𑁄 𑀳𑁄𑀢𑀺𑁇 𑀅𑀬𑀁, 𑀪𑀺𑀓𑁆𑀔𑀯𑁂, 𑀤𑀼𑀢𑀺𑀬𑁄 𑀅𑀲𑁆𑀲𑀤𑁄𑀲𑁄𑁇

153\. 𑀧𑀼𑀦 𑀘𑀧𑀭𑀁, 𑀪𑀺𑀓𑁆𑀔𑀯𑁂, 𑀇𑀥𑁂𑀓𑀘𑁆𑀘𑁄 𑀅𑀲𑁆𑀲𑀔𑀍𑀉𑀗𑁆𑀓𑁄 ‘𑀧𑁂𑀳𑀻’𑀢𑀺 𑀯𑀼𑀢𑁆𑀢𑁄, 𑀯𑀺𑀤𑁆𑀥𑁄 𑀲𑀫𑀸𑀦𑁄 𑀘𑁄𑀤𑀺𑀢𑁄 𑀲𑀸𑀭𑀣𑀺𑀦𑀸 𑀭𑀣𑀻𑀲𑀸𑀬 𑀲𑀢𑁆𑀣𑀺𑀁 𑀉𑀲𑁆𑀲𑀚𑁆𑀚𑀺𑀢𑁆𑀯𑀸 𑀭𑀣𑀻𑀲𑀁𑀬𑁂𑀯 𑀅𑀚𑁆𑀛𑁄𑀫𑀤𑁆𑀤𑀢𑀺𑁇 𑀏𑀯𑀭𑀽𑀧𑁄𑀧𑀺, 𑀪𑀺𑀓𑁆𑀔𑀯𑁂, 𑀇𑀥𑁂𑀓𑀘𑁆𑀘𑁄 𑀅𑀲𑁆𑀲𑀔𑀍𑀉𑀗𑁆𑀓𑁄 𑀳𑁄𑀢𑀺𑁇 𑀅𑀬𑀁, 𑀪𑀺𑀓𑁆𑀔𑀯𑁂, 𑀢𑀢𑀺𑀬𑁄 𑀅𑀲𑁆𑀲𑀤𑁄𑀲𑁄𑁇

154\. 𑀧𑀼𑀦 𑀘𑀧𑀭𑀁, 𑀪𑀺𑀓𑁆𑀔𑀯𑁂, 𑀇𑀥𑁂𑀓𑀘𑁆𑀘𑁄 𑀅𑀲𑁆𑀲𑀔𑀍𑀉𑀗𑁆𑀓𑁄 ‘𑀧𑁂𑀳𑀻’𑀢𑀺 𑀯𑀼𑀢𑁆𑀢𑁄, 𑀯𑀺𑀤𑁆𑀥𑁄 𑀲𑀫𑀸𑀦𑁄 𑀘𑁄𑀤𑀺𑀢𑁄 𑀲𑀸𑀭𑀣𑀺𑀦𑀸 𑀉𑀫𑁆𑀫𑀕𑁆𑀕𑀁 𑀕𑀡𑁆𑀳𑀢𑀺, 𑀉𑀩𑁆𑀩𑀝𑀼𑀫𑀁 𑀭𑀣𑀁 𑀓𑀭𑁄𑀢𑀺𑁇 𑀏𑀯𑀭𑀽𑀧𑁄𑀧𑀺, 𑀪𑀺𑀓𑁆𑀔𑀯𑁂, 𑀇𑀥𑁂𑀓𑀘𑁆𑀘𑁄 𑀅𑀲𑁆𑀲𑀔𑀍𑀉𑀗𑁆𑀓𑁄 𑀳𑁄𑀢𑀺𑁇 𑀅𑀬𑀁, 𑀪𑀺𑀓𑁆𑀔𑀯𑁂, 𑀘𑀢𑀼𑀢𑁆𑀣𑁄 𑀅𑀲𑁆𑀲𑀤𑁄𑀲𑁄𑁇

155\. 𑀧𑀼𑀦 𑀘𑀧𑀭𑀁, 𑀪𑀺𑀓𑁆𑀔𑀯𑁂, 𑀇𑀥𑁂𑀓𑀘𑁆𑀘𑁄 𑀅𑀲𑁆𑀲𑀔𑀍𑀉𑀗𑁆𑀓𑁄 ‘𑀧𑁂𑀳𑀻’𑀢𑀺 𑀯𑀼𑀢𑁆𑀢𑁄, 𑀯𑀺𑀤𑁆𑀥𑁄 𑀲𑀫𑀸𑀦𑁄 𑀘𑁄𑀤𑀺𑀢𑁄 𑀲𑀸𑀭𑀣𑀺𑀦𑀸 𑀮𑀗𑁆𑀖𑀢𑀺 𑀧𑀼𑀭𑀺𑀫𑀓𑀸𑀬𑀁 𑀧𑀕𑁆𑀕𑀡𑁆𑀳𑀢𑀺 𑀧𑀼𑀭𑀺𑀫𑁂 𑀧𑀸𑀤𑁂𑁇 𑀏𑀯𑀭𑀽𑀧𑁄𑀧𑀺, 𑀪𑀺𑀓𑁆𑀔𑀯𑁂, 𑀇𑀥𑁂𑀓𑀘𑁆𑀘𑁄 𑀅𑀲𑁆𑀲𑀔𑀍𑀉𑀗𑁆𑀓𑁄 𑀳𑁄𑀢𑀺𑁇 𑀅𑀬𑀁, 𑀪𑀺𑀓𑁆𑀔𑀯𑁂, 𑀧𑀜𑁆𑀘𑀫𑁄 𑀅𑀲𑁆𑀲𑀤𑁄𑀲𑁄𑁇

156\. 𑀧𑀼𑀦 𑀘𑀧𑀭𑀁, 𑀪𑀺𑀓𑁆𑀔𑀯𑁂, 𑀇𑀥𑁂𑀓𑀘𑁆𑀘𑁄 𑀅𑀲𑁆𑀲𑀔𑀍𑀉𑀗𑁆𑀓𑁄 ‘𑀧𑁂𑀳𑀻’𑀢𑀺 𑀯𑀼𑀢𑁆𑀢𑁄, 𑀯𑀺𑀤𑁆𑀥𑁄 𑀲𑀫𑀸𑀦𑁄 𑀘𑁄𑀤𑀺𑀢𑁄 𑀲𑀸𑀭𑀣𑀺𑀦𑀸 𑀅𑀦𑀸𑀤𑀺𑀬𑀺𑀢𑁆𑀯𑀸 𑀲𑀸𑀭𑀣𑀺𑀁 𑀅𑀦𑀸𑀤𑀺𑀬𑀺𑀢𑁆𑀯𑀸 𑀧𑀢𑁄𑀤𑀮𑀝𑁆𑀞𑀺𑀁 𑀤𑀦𑁆𑀢𑁂𑀳𑀺 𑀫𑀼𑀔𑀸𑀥𑀸𑀦𑀁 𑀯𑀺𑀥𑀁𑀲𑀺𑀢𑁆𑀯𑀸 𑀬𑁂𑀦 𑀓𑀸𑀫𑀁 𑀧𑀓𑁆𑀓𑀫𑀢𑀺𑁇 𑀏𑀯𑀭𑀽𑀧𑁄𑀧𑀺, 𑀪𑀺𑀓𑁆𑀔𑀯𑁂, 𑀇𑀥𑁂𑀓𑀘𑁆𑀘𑁄 𑀅𑀲𑁆𑀲𑀔𑀍𑀉𑀗𑁆𑀓𑁄 𑀳𑁄𑀢𑀺𑁇 𑀅𑀬𑀁, 𑀪𑀺𑀓𑁆𑀔𑀯𑁂, 𑀙𑀝𑁆𑀞𑁄 𑀅𑀲𑁆𑀲𑀤𑁄𑀲𑁄𑁇

157\. 𑀧𑀼𑀦 𑀘𑀧𑀭𑀁, 𑀪𑀺𑀓𑁆𑀔𑀯𑁂, 𑀇𑀥𑁂𑀓𑀘𑁆𑀘𑁄 𑀅𑀲𑁆𑀲𑀔𑀍𑀉𑀗𑁆𑀓𑁄 ‘𑀧𑁂𑀳𑀻’𑀢𑀺 𑀯𑀼𑀢𑁆𑀢𑁄, 𑀯𑀺𑀤𑁆𑀥𑁄 𑀲𑀫𑀸𑀦𑁄 𑀘𑁄𑀤𑀺𑀢𑁄 𑀲𑀸𑀭𑀣𑀺𑀦𑀸 𑀦𑁂𑀯 𑀅𑀪𑀺𑀓𑁆𑀓𑀫𑀢𑀺 𑀦𑁄 𑀧𑀝𑀺𑀓𑁆𑀓𑀫𑀢𑀺 𑀢𑀢𑁆𑀣𑁂𑀯 𑀔𑀻𑀮𑀝𑁆𑀞𑀸𑀬𑀻 𑀞𑀺𑀢𑁄 𑀳𑁄𑀢𑀺𑁇 𑀏𑀯𑀭𑀽𑀧𑁄𑀧𑀺, 𑀪𑀺𑀓𑁆𑀔𑀯𑁂, 𑀇𑀥𑁂𑀓𑀘𑁆𑀘𑁄 𑀅𑀲𑁆𑀲𑀔𑀍𑀉𑀗𑁆𑀓𑁄 𑀳𑁄𑀢𑀺𑁇 𑀅𑀬𑀁, 𑀪𑀺𑀓𑁆𑀔𑀯𑁂, 𑀲𑀢𑁆𑀢𑀫𑁄 𑀅𑀲𑁆𑀲𑀤𑁄𑀲𑁄𑁇

158\. 𑀧𑀼𑀦 𑀘𑀧𑀭𑀁, 𑀪𑀺𑀓𑁆𑀔𑀯𑁂, 𑀇𑀥𑁂𑀓𑀘𑁆𑀘𑁄 𑀅𑀲𑁆𑀲𑀔𑀍𑀉𑀗𑁆𑀓𑁄 ‘𑀧𑁂𑀳𑀻’𑀢𑀺 𑀯𑀼𑀢𑁆𑀢𑁄, 𑀯𑀺𑀤𑁆𑀥𑁄 𑀲𑀫𑀸𑀦𑁄 𑀘𑁄𑀤𑀺𑀢𑁄 𑀲𑀸𑀭𑀣𑀺𑀦𑀸 𑀧𑀼𑀭𑀺𑀫𑁂 𑀘 𑀧𑀸𑀤𑁂 𑀲𑀁𑀳𑀭𑀺𑀢𑁆𑀯𑀸 𑀧𑀘𑁆𑀙𑀺𑀫𑁂 𑀘 𑀧𑀸𑀤𑁂 𑀲𑀁𑀳𑀭𑀺𑀢𑁆𑀯𑀸 𑀢𑀢𑁆𑀣𑁂𑀯 𑀘𑀢𑁆𑀢𑀸𑀭𑁄 𑀧𑀸𑀤𑁂 𑀅𑀪𑀺𑀦𑀺𑀲𑀻𑀤𑀢𑀺𑁇 𑀏𑀯𑀭𑀽𑀧𑁄𑀧𑀺, 𑀪𑀺𑀓𑁆𑀔𑀯𑁂, 𑀇𑀥𑁂𑀓𑀘𑁆𑀘𑁄 𑀅𑀲𑁆𑀲𑀔𑀍𑀉𑀗𑁆𑀓𑁄 𑀳𑁄𑀢𑀺𑁇 𑀅𑀬𑀁, 𑀪𑀺𑀓𑁆𑀔𑀯𑁂, 𑀅𑀝𑁆𑀞𑀫𑁄 𑀅𑀲𑁆𑀲𑀤𑁄𑀲𑁄𑁇 𑀇𑀫𑁂 𑀔𑁄, 𑀪𑀺𑀓𑁆𑀔𑀯𑁂, 𑀅𑀝𑁆𑀞 𑀅𑀲𑁆𑀲𑀔𑀍𑀉𑀗𑁆𑀓𑀸 𑀅𑀝𑁆𑀞 𑀘 𑀅𑀲𑁆𑀲𑀤𑁄𑀲𑀸𑁇

159\. 𑀓𑀢𑀫𑁂 𑀘, 𑀪𑀺𑀓𑁆𑀔𑀯𑁂, 𑀅𑀝𑁆𑀞 𑀧𑀼𑀭𑀺𑀲𑀔𑀍𑀉𑀗𑁆𑀓𑀸 𑀅𑀝𑁆𑀞 𑀘 𑀧𑀼𑀭𑀺𑀲𑀤𑁄𑀲𑀸? 𑀇𑀥, 𑀪𑀺𑀓𑁆𑀔𑀯𑁂, 𑀪𑀺𑀓𑁆𑀔𑀽 𑀪𑀺𑀓𑁆𑀔𑀼𑀁 𑀆𑀧𑀢𑁆𑀢𑀺𑀬𑀸 𑀘𑁄𑀤𑁂𑀦𑁆𑀢𑀺𑁇 𑀲𑁄 𑀪𑀺𑀓𑁆𑀔𑀼 𑀪𑀺𑀓𑁆𑀔𑀽𑀳𑀺 𑀆𑀧𑀢𑁆𑀢𑀺𑀬𑀸 𑀘𑁄𑀤𑀺𑀬𑀫𑀸𑀦𑁄 ‘𑀦 𑀲𑀭𑀸𑀫𑀻’𑀢𑀺 𑀅𑀲𑀢𑀺𑀬𑀸 𑀦𑀺𑀩𑁆𑀩𑁂𑀞𑁂𑀢𑀺𑁇 𑀲𑁂𑀬𑁆𑀬𑀣𑀸𑀧𑀺 𑀲𑁄, 𑀪𑀺𑀓𑁆𑀔𑀯𑁂, 𑀅𑀲𑁆𑀲𑀔𑀍𑀉𑀗𑁆𑀓𑁄 ‘𑀧𑁂𑀳𑀻’𑀢𑀺 𑀯𑀼𑀢𑁆𑀢𑁄, 𑀯𑀺𑀤𑁆𑀥𑁄 𑀲𑀫𑀸𑀦𑁄 𑀘𑁄𑀤𑀺𑀢𑁄 𑀲𑀸𑀭𑀣𑀺𑀦𑀸 𑀧𑀘𑁆𑀙𑀢𑁄 𑀧𑀝𑀺𑀓𑁆𑀓𑀫𑀢𑀺, 𑀧𑀺𑀝𑁆𑀞𑀺𑀢𑁄 𑀭𑀣𑀁 𑀯𑀢𑁆𑀢𑁂𑀢𑀺; 𑀢𑀣𑀽𑀧𑀫𑀸𑀳𑀁, 𑀪𑀺𑀓𑁆𑀔𑀯𑁂, 𑀇𑀫𑀁 𑀧𑀼𑀕𑁆𑀕𑀮𑀁 𑀯𑀤𑀸𑀫𑀺𑁇 𑀏𑀯𑀭𑀽𑀧𑁄𑀧𑀺, 𑀪𑀺𑀓𑁆𑀔𑀯𑁂, 𑀇𑀥𑁂𑀓𑀘𑁆𑀘𑁄 𑀧𑀼𑀭𑀺𑀲𑀔𑀍𑀉𑀗𑁆𑀓𑁄 𑀳𑁄𑀢𑀺𑁇 𑀅𑀬𑀁, 𑀪𑀺𑀓𑁆𑀔𑀯𑁂, 𑀧𑀞𑀫𑁄 𑀧𑀼𑀭𑀺𑀲𑀤𑁄𑀲𑁄𑁇

160\. 𑀧𑀼𑀦 𑀘𑀧𑀭𑀁, 𑀪𑀺𑀓𑁆𑀔𑀯𑁂, 𑀪𑀺𑀓𑁆𑀔𑀽 𑀪𑀺𑀓𑁆𑀔𑀼𑀁 𑀆𑀧𑀢𑁆𑀢𑀺𑀬𑀸 𑀘𑁄𑀤𑁂𑀦𑁆𑀢𑀺𑁇 𑀲𑁄 𑀪𑀺𑀓𑁆𑀔𑀼 𑀪𑀺𑀓𑁆𑀔𑀽𑀳𑀺 𑀆𑀧𑀢𑁆𑀢𑀺𑀬𑀸 𑀘𑁄𑀤𑀺𑀬𑀫𑀸𑀦𑁄 𑀘𑁄𑀤𑀓𑀁𑀬𑁂𑀯 𑀧𑀝𑀺𑀧𑁆𑀨𑀭𑀢𑀺—  ‘𑀓𑀺𑀁 𑀦𑀼 𑀔𑁄 𑀢𑀼𑀬𑁆𑀳𑀁 𑀩𑀸𑀮𑀲𑁆𑀲 𑀅𑀩𑁆𑀬𑀢𑁆𑀢𑀲𑁆𑀲 𑀪𑀡𑀺𑀢𑁂𑀦𑁇 𑀢𑁆𑀯𑀫𑁆𑀧𑀺 𑀦𑀸𑀫 𑀪𑀡𑀺𑀢𑀩𑁆𑀩𑀁 𑀫𑀜𑁆𑀜𑀲𑀻’𑀢𑀺𑁇 𑀲𑁂𑀬𑁆𑀬𑀣𑀸𑀧𑀺 𑀲𑁄, 𑀪𑀺𑀓𑁆𑀔𑀯𑁂, 𑀅𑀲𑁆𑀲𑀔𑀍𑀉𑀗𑁆𑀓𑁄 ‘𑀧𑁂𑀳𑀻’𑀢𑀺 𑀯𑀼𑀢𑁆𑀢𑁄, 𑀯𑀺𑀤𑁆𑀥𑁄 𑀲𑀫𑀸𑀦𑁄 𑀘𑁄𑀤𑀺𑀢𑁄 𑀲𑀸𑀭𑀣𑀺𑀦𑀸 𑀧𑀘𑁆𑀙𑀸 𑀮𑀗𑁆𑀖𑀢𑀺, 𑀓𑀼𑀩𑁆𑀩𑀭𑀁 𑀳𑀦𑀢𑀺, 𑀢𑀺𑀤𑀡𑁆𑀟𑀁 𑀪𑀜𑁆𑀚𑀢𑀺; 𑀢𑀣𑀽𑀧𑀫𑀸𑀳𑀁, 𑀪𑀺𑀓𑁆𑀔𑀯𑁂, 𑀇𑀫𑀁 𑀧𑀼𑀕𑁆𑀕𑀮𑀁 𑀯𑀤𑀸𑀫𑀺𑁇 𑀏𑀯𑀭𑀽𑀧𑁄𑀧𑀺, 𑀪𑀺𑀓𑁆𑀔𑀯𑁂, 𑀇𑀥𑁂𑀓𑀘𑁆𑀘𑁄 𑀧𑀼𑀭𑀺𑀲𑀔𑀍𑀉𑀗𑁆𑀓𑁄 𑀳𑁄𑀢𑀺𑁇 𑀅𑀬𑀁, 𑀪𑀺𑀓𑁆𑀔𑀯𑁂, 𑀤𑀼𑀢𑀺𑀬𑁄 𑀧𑀼𑀭𑀺𑀲𑀤𑁄𑀲𑁄𑁇

161\. 𑀧𑀼𑀦 𑀘𑀧𑀭𑀁, 𑀪𑀺𑀓𑁆𑀔𑀯𑁂, 𑀪𑀺𑀓𑁆𑀔𑀽 𑀪𑀺𑀓𑁆𑀔𑀼𑀁 𑀆𑀧𑀢𑁆𑀢𑀺𑀬𑀸 𑀘𑁄𑀤𑁂𑀦𑁆𑀢𑀺𑁇 𑀲𑁄 𑀪𑀺𑀓𑁆𑀔𑀼 𑀪𑀺𑀓𑁆𑀔𑀽𑀳𑀺 𑀆𑀧𑀢𑁆𑀢𑀺𑀬𑀸 𑀘𑁄𑀤𑀺𑀬𑀫𑀸𑀦𑁄 𑀘𑁄𑀤𑀓𑀲𑁆𑀲𑁂𑀯 𑀧𑀘𑁆𑀘𑀸𑀭𑁄𑀧𑁂𑀢𑀺—  ‘𑀢𑁆𑀯𑀁 𑀔𑁄𑀲𑀺 𑀇𑀢𑁆𑀣𑀦𑁆𑀦𑀸𑀫𑀁 𑀆𑀧𑀢𑁆𑀢𑀺𑀁 𑀆𑀧𑀦𑁆𑀦𑁄, 𑀢𑁆𑀯𑀁 𑀢𑀸𑀯 𑀧𑀞𑀫𑀁 𑀧𑀝𑀺𑀓𑀭𑁄𑀳𑀻’𑀢𑀺𑁇 𑀲𑁂𑀬𑁆𑀬𑀣𑀸𑀧𑀺 𑀲𑁄, 𑀪𑀺𑀓𑁆𑀔𑀯𑁂, 𑀅𑀲𑁆𑀲𑀔𑀍𑀉𑀗𑁆𑀓𑁄 ‘𑀧𑁂𑀳𑀻’𑀢𑀺 𑀯𑀼𑀢𑁆𑀢𑁄, 𑀯𑀺𑀤𑁆𑀥𑁄 𑀲𑀫𑀸𑀦𑁄 𑀘𑁄𑀤𑀺𑀢𑁄 𑀲𑀸𑀭𑀣𑀺𑀦𑀸 𑀭𑀣𑀻𑀲𑀸𑀬 𑀲𑀢𑁆𑀣𑀺𑀁 𑀉𑀲𑁆𑀲𑀚𑁆𑀚𑀺𑀢𑁆𑀯𑀸 𑀭𑀣𑀻𑀲𑀁𑀬𑁂𑀯 𑀅𑀚𑁆𑀛𑁄𑀫𑀤𑁆𑀤𑀢𑀺; 𑀢𑀣𑀽𑀧𑀫𑀸𑀳𑀁, 𑀪𑀺𑀓𑁆𑀔𑀯𑁂, 𑀇𑀫𑀁 𑀧𑀼𑀕𑁆𑀕𑀮𑀁 𑀯𑀤𑀸𑀫𑀺𑁇 𑀏𑀯𑀭𑀽𑀧𑁄𑀧𑀺, 𑀪𑀺𑀓𑁆𑀔𑀯𑁂, 𑀇𑀥𑁂𑀓𑀘𑁆𑀘𑁄 𑀧𑀼𑀭𑀺𑀲𑀔𑀍𑀉𑀗𑁆𑀓𑁄 𑀳𑁄𑀢𑀺𑁇 𑀅𑀬𑀁, 𑀪𑀺𑀓𑁆𑀔𑀯𑁂, 𑀢𑀢𑀺𑀬𑁄 𑀧𑀼𑀭𑀺𑀲𑀤𑁄𑀲𑁄𑁇

162\. 𑀧𑀼𑀦 𑀘𑀧𑀭𑀁, 𑀪𑀺𑀓𑁆𑀔𑀯𑁂, 𑀪𑀺𑀓𑁆𑀔𑀽 𑀪𑀺𑀓𑁆𑀔𑀼𑀁 𑀆𑀧𑀢𑁆𑀢𑀺𑀬𑀸 𑀘𑁄𑀤𑁂𑀦𑁆𑀢𑀺𑁇 𑀲𑁄 𑀪𑀺𑀓𑁆𑀔𑀼 𑀪𑀺𑀓𑁆𑀔𑀽𑀳𑀺 𑀆𑀧𑀢𑁆𑀢𑀺𑀬𑀸 𑀘𑁄𑀤𑀺𑀬𑀫𑀸𑀦𑁄 𑀅𑀜𑁆𑀜𑁂𑀦𑀸𑀜𑁆𑀜𑀁 𑀧𑀝𑀺𑀘𑀭𑀢𑀺, 𑀩𑀳𑀺𑀤𑁆𑀥𑀸 𑀓𑀣𑀁 𑀅𑀧𑀦𑀸𑀫𑁂𑀢𑀺, 𑀓𑁄𑀧𑀜𑁆𑀘 𑀤𑁄𑀲𑀜𑁆𑀘 𑀅𑀧𑁆𑀧𑀘𑁆𑀘𑀬𑀜𑁆𑀘 𑀧𑀸𑀢𑀼𑀓𑀭𑁄𑀢𑀺𑁇 𑀲𑁂𑀬𑁆𑀬𑀣𑀸𑀧𑀺 𑀲𑁄, 𑀪𑀺𑀓𑁆𑀔𑀯𑁂, 𑀅𑀲𑁆𑀲𑀔𑀍𑀉𑀗𑁆𑀓𑁄 ‘𑀧𑁂𑀳𑀻’𑀢𑀺 𑀯𑀼𑀢𑁆𑀢𑁄, 𑀯𑀺𑀤𑁆𑀥𑁄 𑀲𑀫𑀸𑀦𑁄 𑀘𑁄𑀤𑀺𑀢𑁄 𑀲𑀸𑀭𑀣𑀺𑀦𑀸 𑀉𑀫𑁆𑀫𑀕𑁆𑀕𑀁 𑀕𑀡𑁆𑀳𑀢𑀺, 𑀉𑀩𑁆𑀩𑀝𑀼𑀫𑀁 𑀭𑀣𑀁 𑀓𑀭𑁄𑀢𑀺; 𑀢𑀣𑀽𑀧𑀫𑀸𑀳𑀁, 𑀪𑀺𑀓𑁆𑀔𑀯𑁂, 𑀇𑀫𑀁 𑀧𑀼𑀕𑁆𑀕𑀮𑀁 𑀯𑀤𑀸𑀫𑀺𑁇 𑀏𑀯𑀭𑀽𑀧𑁄𑀧𑀺, 𑀪𑀺𑀓𑁆𑀔𑀯𑁂, 𑀇𑀥𑁂𑀓𑀘𑁆𑀘𑁄 𑀧𑀼𑀭𑀺𑀲𑀔𑀍𑀉𑀗𑁆𑀓𑁄 𑀳𑁄𑀢𑀺𑁇 𑀅𑀬𑀁, 𑀪𑀺𑀓𑁆𑀔𑀯𑁂, 𑀘𑀢𑀼𑀢𑁆𑀣𑁄 𑀧𑀼𑀭𑀺𑀲𑀤𑁄𑀲𑁄𑁇

163\. 𑀧𑀼𑀦 𑀘𑀧𑀭𑀁, 𑀪𑀺𑀓𑁆𑀔𑀯𑁂, 𑀪𑀺𑀓𑁆𑀔𑀽 𑀪𑀺𑀓𑁆𑀔𑀼𑀁 𑀆𑀧𑀢𑁆𑀢𑀺𑀬𑀸 𑀘𑁄𑀤𑁂𑀦𑁆𑀢𑀺𑁇 𑀲𑁄 𑀪𑀺𑀓𑁆𑀔𑀼 𑀪𑀺𑀓𑁆𑀔𑀽𑀳𑀺 𑀆𑀧𑀢𑁆𑀢𑀺𑀬𑀸 𑀘𑁄𑀤𑀺𑀬𑀫𑀸𑀦𑁄 𑀲𑀁𑀖𑀫𑀚𑁆𑀛𑁂 𑀩𑀸𑀳𑀼𑀯𑀺𑀓𑁆𑀔𑁂𑀧𑀁 𑀓𑀭𑁄𑀢𑀺𑁇 𑀲𑁂𑀬𑁆𑀬𑀣𑀸𑀧𑀺 𑀲𑁄, 𑀪𑀺𑀓𑁆𑀔𑀯𑁂, 𑀅𑀲𑁆𑀲𑀔𑀍𑀉𑀗𑁆𑀓𑁄 ‘𑀧𑁂𑀳𑀻’𑀢𑀺 𑀯𑀼𑀢𑁆𑀢𑁄, 𑀯𑀺𑀤𑁆𑀥𑁄 𑀲𑀫𑀸𑀦𑁄 𑀘𑁄𑀤𑀺𑀢𑁄 𑀲𑀸𑀭𑀣𑀺𑀦𑀸 𑀮𑀗𑁆𑀖𑀢𑀺, 𑀧𑀼𑀭𑀺𑀫𑀓𑀸𑀬𑀁 𑀧𑀕𑁆𑀕𑀡𑁆𑀳𑀢𑀺 𑀧𑀼𑀭𑀺𑀫𑁂 𑀧𑀸𑀤𑁂; 𑀢𑀣𑀽𑀧𑀫𑀸𑀳𑀁, 𑀪𑀺𑀓𑁆𑀔𑀯𑁂, 𑀇𑀫𑀁 𑀧𑀼𑀕𑁆𑀕𑀮𑀁 𑀯𑀤𑀸𑀫𑀺𑁇 𑀏𑀯𑀭𑀽𑀧𑁄𑀧𑀺, 𑀪𑀺𑀓𑁆𑀔𑀯𑁂, 𑀇𑀥𑁂𑀓𑀘𑁆𑀘𑁄 𑀧𑀼𑀭𑀺𑀲𑀔𑀍𑀉𑀗𑁆𑀓𑁄 𑀳𑁄𑀢𑀺𑁇 𑀅𑀬𑀁, 𑀪𑀺𑀓𑁆𑀔𑀯𑁂, 𑀧𑀜𑁆𑀘𑀫𑁄 𑀧𑀼𑀭𑀺𑀲𑀤𑁄𑀲𑁄𑁇

164\. 𑀧𑀼𑀦 𑀘𑀧𑀭𑀁, 𑀪𑀺𑀓𑁆𑀔𑀯𑁂, 𑀪𑀺𑀓𑁆𑀔𑀽 𑀪𑀺𑀓𑁆𑀔𑀼𑀁 𑀆𑀧𑀢𑁆𑀢𑀺𑀬𑀸 𑀘𑁄𑀤𑁂𑀦𑁆𑀢𑀺𑁇 𑀲𑁄 𑀪𑀺𑀓𑁆𑀔𑀼 𑀪𑀺𑀓𑁆𑀔𑀽𑀳𑀺 𑀆𑀧𑀢𑁆𑀢𑀺𑀬𑀸 𑀘𑁄𑀤𑀺𑀬𑀫𑀸𑀦𑁄 𑀅𑀦𑀸𑀤𑀺𑀬𑀺𑀢𑁆𑀯𑀸 𑀲𑀁𑀖𑀁 𑀅𑀦𑀸𑀤𑀺𑀬𑀺𑀢𑁆𑀯𑀸 𑀘𑁄𑀤𑀓𑀁 𑀲𑀸𑀧𑀢𑁆𑀢𑀺𑀓𑁄𑀯 𑀬𑁂𑀦 𑀓𑀸𑀫𑀁 𑀧𑀓𑁆𑀓𑀫𑀢𑀺𑁇 𑀲𑁂𑀬𑁆𑀬𑀣𑀸𑀧𑀺 𑀲𑁄, 𑀪𑀺𑀓𑁆𑀔𑀯𑁂, 𑀅𑀲𑁆𑀲𑀔𑀍𑀉𑀗𑁆𑀓𑁄 ‘𑀧𑁂𑀳𑀻’𑀢𑀺 𑀯𑀼𑀢𑁆𑀢𑁄, 𑀯𑀺𑀤𑁆𑀥𑁄 𑀲𑀫𑀸𑀦𑁄 𑀘𑁄𑀤𑀺𑀢𑁄 𑀲𑀸𑀭𑀣𑀺𑀦𑀸 𑀅𑀦𑀸𑀤𑀺𑀬𑀺𑀢𑁆𑀯𑀸 𑀲𑀸𑀭𑀣𑀺𑀁 𑀅𑀦𑀸𑀤𑀺𑀬𑀺𑀢𑁆𑀯𑀸 𑀧𑀢𑁄𑀤𑀮𑀝𑁆𑀞𑀺𑀁 𑀤𑀦𑁆𑀢𑁂𑀳𑀺 𑀫𑀼𑀔𑀸𑀥𑀸𑀦𑀁 𑀯𑀺𑀥𑀁𑀲𑀺𑀢𑁆𑀯𑀸 𑀬𑁂𑀦 𑀓𑀸𑀫𑀁 𑀧𑀓𑁆𑀓𑀫𑀢𑀺; 𑀢𑀣𑀽𑀧𑀫𑀸𑀳𑀁, 𑀪𑀺𑀓𑁆𑀔𑀯𑁂, 𑀇𑀫𑀁 𑀧𑀼𑀕𑁆𑀕𑀮𑀁 𑀯𑀤𑀸𑀫𑀺𑁇 𑀏𑀯𑀭𑀽𑀧𑁄𑀧𑀺, 𑀪𑀺𑀓𑁆𑀔𑀯𑁂, 𑀇𑀥𑁂𑀓𑀘𑁆𑀘𑁄 𑀧𑀼𑀭𑀺𑀲𑀔𑀍𑀉𑀗𑁆𑀓𑁄 𑀳𑁄𑀢𑀺𑁇 𑀅𑀬𑀁, 𑀪𑀺𑀓𑁆𑀔𑀯𑁂, 𑀙𑀝𑁆𑀞𑁄 𑀧𑀼𑀭𑀺𑀲𑀤𑁄𑀲𑁄𑁇

165\. 𑀧𑀼𑀦 𑀘𑀧𑀭𑀁, 𑀪𑀺𑀓𑁆𑀔𑀯𑁂, 𑀪𑀺𑀓𑁆𑀔𑀽 𑀪𑀺𑀓𑁆𑀔𑀼𑀁 𑀆𑀧𑀢𑁆𑀢𑀺𑀬𑀸 𑀘𑁄𑀤𑁂𑀦𑁆𑀢𑀺𑁇 𑀲𑁄 𑀪𑀺𑀓𑁆𑀔𑀼 𑀪𑀺𑀓𑁆𑀔𑀽𑀳𑀺 𑀆𑀧𑀢𑁆𑀢𑀺𑀬𑀸 𑀘𑁄𑀤𑀺𑀬𑀫𑀸𑀦𑁄 ‘𑀦𑁂𑀯𑀸𑀳𑀁 𑀆𑀧𑀦𑁆𑀦𑁄𑀫𑁆𑀳𑀺, 𑀦 𑀧𑀦𑀸𑀳𑀁 𑀆𑀧𑀦𑁆𑀦𑁄𑀫𑁆𑀳𑀻’𑀢𑀺 𑀲𑁄 𑀢𑀼𑀡𑁆𑀳𑀻𑀪𑀸𑀯𑁂𑀦 𑀲𑀁𑀖𑀁 𑀯𑀺𑀳𑁂𑀞𑁂𑀢𑀺𑁇 𑀲𑁂𑀬𑁆𑀬𑀣𑀸𑀧𑀺 𑀲𑁄, 𑀪𑀺𑀓𑁆𑀔𑀯𑁂, 𑀅𑀲𑁆𑀲𑀔𑀍𑀉𑀗𑁆𑀓𑁄 ‘𑀧𑁂𑀳𑀻’𑀢𑀺 𑀯𑀼𑀢𑁆𑀢𑁄, 𑀯𑀺𑀤𑁆𑀥𑁄 𑀲𑀫𑀸𑀦𑁄 𑀘𑁄𑀤𑀺𑀢𑁄 𑀲𑀸𑀭𑀣𑀺𑀦𑀸 𑀦𑁂𑀯 𑀅𑀪𑀺𑀓𑁆𑀓𑀫𑀢𑀺 𑀦𑁄 𑀧𑀝𑀺𑀓𑁆𑀓𑀫𑀢𑀺 𑀢𑀢𑁆𑀣𑁂𑀯 𑀔𑀻𑀮𑀝𑁆𑀞𑀸𑀬𑀻 𑀞𑀺𑀢𑁄 𑀳𑁄𑀢𑀺; 𑀢𑀣𑀽𑀧𑀫𑀸𑀳𑀁, 𑀪𑀺𑀓𑁆𑀔𑀯𑁂, 𑀇𑀫𑀁 𑀧𑀼𑀕𑁆𑀕𑀮𑀁 𑀯𑀤𑀸𑀫𑀺𑁇 𑀏𑀯𑀭𑀽𑀧𑁄𑀧𑀺, 𑀪𑀺𑀓𑁆𑀔𑀯𑁂, 𑀇𑀥𑁂𑀓𑀘𑁆𑀘𑁄 𑀧𑀼𑀭𑀺𑀲𑀔𑀍𑀉𑀗𑁆𑀓𑁄 𑀳𑁄𑀢𑀺𑁇 𑀅𑀬𑀁, 𑀪𑀺𑀓𑁆𑀔𑀯𑁂, 𑀲𑀢𑁆𑀢𑀫𑁄 𑀧𑀼𑀭𑀺𑀲𑀤𑁄𑀲𑁄𑁇

166\. 𑀧𑀼𑀦 𑀘𑀧𑀭𑀁, 𑀪𑀺𑀓𑁆𑀔𑀯𑁂, 𑀪𑀺𑀓𑁆𑀔𑀽 𑀪𑀺𑀓𑁆𑀔𑀼𑀁 𑀆𑀧𑀢𑁆𑀢𑀺𑀬𑀸 𑀘𑁄𑀤𑁂𑀦𑁆𑀢𑀺𑁇 𑀲𑁄 𑀪𑀺𑀓𑁆𑀔𑀼 𑀪𑀺𑀓𑁆𑀔𑀽𑀳𑀺 𑀆𑀧𑀢𑁆𑀢𑀺𑀬𑀸 𑀘𑁄𑀤𑀺𑀬𑀫𑀸𑀦𑁄 𑀏𑀯𑀫𑀸𑀳—  ‘𑀓𑀺𑀁 𑀦𑀼 𑀔𑁄 𑀢𑀼𑀫𑁆𑀳𑁂 𑀆𑀬𑀲𑁆𑀫𑀦𑁆𑀢𑁄 𑀅𑀢𑀺𑀩𑀸𑀍𑀳𑀁 𑀫𑀬𑀺 𑀩𑁆𑀬𑀸𑀯𑀝𑀸 𑀬𑀸𑀯 𑀇𑀤𑀸𑀦𑀸𑀳𑀁 𑀲𑀺𑀓𑁆𑀔𑀁 𑀧𑀘𑁆𑀘𑀓𑁆𑀔𑀸𑀬 𑀳𑀻𑀦𑀸𑀬𑀸𑀯𑀢𑁆𑀢𑀺𑀲𑁆𑀲𑀸𑀫𑀻’𑀢𑀺𑁇 𑀲𑁄 𑀲𑀺𑀓𑁆𑀔𑀁 𑀧𑀘𑁆𑀘𑀓𑁆𑀔𑀸𑀬 𑀳𑀻𑀦𑀸𑀬𑀸𑀯𑀢𑁆𑀢𑀺𑀢𑁆𑀯𑀸 𑀏𑀯𑀫𑀸𑀳—  ‘𑀇𑀤𑀸𑀦𑀺 𑀔𑁄 𑀢𑀼𑀫𑁆𑀳𑁂 𑀆𑀬𑀲𑁆𑀫𑀦𑁆𑀢𑁄 𑀅𑀢𑁆𑀢𑀫𑀦𑀸 𑀳𑁄𑀣𑀸’𑀢𑀺? 𑀲𑁂𑀬𑁆𑀬𑀣𑀸𑀧𑀺 𑀲𑁄, 𑀪𑀺𑀓𑁆𑀔𑀯𑁂, 𑀅𑀲𑁆𑀲𑀔𑀍𑀉𑀗𑁆𑀓𑁄 ‘𑀧𑁂𑀳𑀻’𑀢𑀺 𑀯𑀼𑀢𑁆𑀢𑁄, 𑀯𑀺𑀤𑁆𑀥𑁄 𑀲𑀫𑀸𑀦𑁄 𑀘𑁄𑀤𑀺𑀢𑁄 𑀲𑀸𑀭𑀣𑀺𑀦𑀸 𑀧𑀼𑀭𑀺𑀫𑁂 𑀘 𑀧𑀸𑀤𑁂 𑀲𑀁𑀳𑀭𑀺𑀢𑁆𑀯𑀸 𑀧𑀘𑁆𑀙𑀺𑀫𑁂 𑀘 𑀧𑀸𑀤𑁂 𑀲𑀁𑀳𑀭𑀺𑀢𑁆𑀯𑀸 𑀢𑀢𑁆𑀣𑁂𑀯 𑀘𑀢𑁆𑀢𑀸𑀭𑁄 𑀧𑀸𑀤𑁂 𑀅𑀪𑀺𑀦𑀺𑀲𑀻𑀤𑀢𑀺; 𑀢𑀣𑀽𑀧𑀫𑀸𑀳𑀁, 𑀪𑀺𑀓𑁆𑀔𑀯𑁂, 𑀇𑀫𑀁 𑀧𑀼𑀕𑁆𑀕𑀮𑀁 𑀯𑀤𑀸𑀫𑀺𑁇 𑀏𑀯𑀭𑀽𑀧𑁄𑀧𑀺, 𑀪𑀺𑀓𑁆𑀔𑀯𑁂, 𑀇𑀥𑁂𑀓𑀘𑁆𑀘𑁄 𑀧𑀼𑀭𑀺𑀲𑀔𑀍𑀉𑀗𑁆𑀓𑁄 𑀳𑁄𑀢𑀺𑁇 𑀅𑀬𑀁, 𑀪𑀺𑀓𑁆𑀔𑀯𑁂, 𑀅𑀝𑁆𑀞𑀫𑁄 𑀧𑀼𑀭𑀺𑀲𑀤𑁄𑀲𑁄𑁇 𑀇𑀫𑁂 𑀔𑁄, 𑀪𑀺𑀓𑁆𑀔𑀯𑁂, 𑀅𑀝𑁆𑀞 𑀧𑀼𑀭𑀺𑀲𑀔𑀍𑀉𑀗𑁆𑀓𑀸 𑀅𑀝𑁆𑀞 𑀘 𑀧𑀼𑀭𑀺𑀲𑀤𑁄𑀲𑀸”𑀢𑀺𑁇

---

167\. 𑀘𑀢𑀼𑀢𑁆𑀣𑀁𑁇



[Go to previous page (1.2.3 Assājānīyasutta)](/tipitaka/17A8/1/1.2/1.2.3.md) / [Go to parent page (1.2 Mahāvagga)](/tipitaka/17A8/1/1.2.md) / [Go to next page (1.2.5 Malasutta)](/tipitaka/17A8/1/1.2/1.2.5.md)


