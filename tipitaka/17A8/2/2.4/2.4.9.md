---
title: 2.4.9 Paṭisāraṇīyasutta
path: /tipitaka/17A8/2/2.4/2.4.9
ref: 276386
breadcrumbs:
  - name: Home
    link: /
  - name: 17A8 Aṭṭhakanipātapāḷi
    link: /tipitaka/17A8
  - name: 2 Dutiyapaṇṇāsaka
    link: /tipitaka/17A8/2
  - name: 2.4 Sativagga
    link: /tipitaka/17A8/2/2.4
prevL: /tipitaka/17A8/2/2.4/2.4.8
upL: /tipitaka/17A8/2/2.4
nextL: /tipitaka/17A8/2/2.4/2.4.10
---

# 2.4.9 Paṭisāraṇīyasutta

### Dutiyapaṇṇāsaka

### Sativagga

### Paṭisāraṇīyasutta

(89.)

846. “Aṭṭhahi, bhikkhave, dhammehi samannāgatassa bhikkhuno ākaṅkhamāno saṃgho paṭisāraṇīyakammaṃ kareyya. Katamehi aṭṭhahi? Gihīnaṃ alābhāya parisakkati, gihīnaṃ anatthāya parisakkati, gihī akkosati paribhāsati, gihī gihīhi bhedeti, buddhassa avaṇṇaṃ bhāsati, dhammassa avaṇṇaṃ bhāsati, saṃghassa avaṇṇaṃ bhāsati, dhammikañca gihipaṭissavaṃ na saccāpeti. Imehi kho, bhikkhave, aṭṭhahi dhammehi samannāgatassa bhikkhuno ākaṅkhamāno saṃgho paṭisāraṇīyaṃ kammaṃ kareyya.

847. Aṭṭhahi, bhikkhave, dhammehi samannāgatassa bhikkhuno ākaṅkhamāno saṃgho paṭisāraṇīyakammaṃ paṭippassambheyya. Katamehi aṭṭhahi? Na gihīnaṃ alābhāya parisakkati, na gihīnaṃ anatthāya parisakkati, na gihī akkosati paribhāsati, na gihī gihīhi bhedeti, buddhassa vaṇṇaṃ bhāsati, dhammassa vaṇṇaṃ bhāsati, saṃghassa vaṇṇaṃ bhāsati, dhammikañca gihipaṭissavaṃ saccāpeti. Imehi kho, bhikkhave, aṭṭhahi dhammehi samannāgatassa bhikkhuno ākaṅkhamāno saṃgho paṭisāraṇīyakammaṃ paṭippassambheyyā”ti.

===

848. Navamaṃ.




