
[Home](/) / [17A8 Aṭṭhakanipātapāḷi](/tipitaka/17A8.md) / [2 Dutiyapaṇṇāsaka](/tipitaka/17A8/2.md) / [2.3 Yamakavagga](/tipitaka/17A8/2/2.3.md)

# 2.3.5 Paṭhamasampadāsutta

### Dutiyapaṇṇāsaka

### Yamakavagga

### Paṭhamasampadāsutta

(75.)

745. “Aṭṭhimā, bhikkhave, sampadā. Katamā aṭṭha? Uṭṭhānasampadā, ārakkhasampadā, kalyāṇamittatā, samajīvitā, saddhāsampadā, sīlasampadā, cāgasampadā, paññāsampadā—  imā kho, bhikkhave, aṭṭha sampadāti.

746. _Uṭṭhātā kammadheyyesu,_  
_appamatto vidhānavā;_  
_Samaṃ kappeti jīvikaṃ,_  
_sambhataṃ anurakkhati._  


747. _Saddho sīlena sampanno,_  
_vadaññū vītamaccharo;_  
_Niccaṃ maggaṃ visodheti,_  
_sotthānaṃ samparāyikaṃ._  


748. _Iccete aṭṭha dhammā ca,_  
_saddhassa gharamesino;_  
_Akkhātā saccanāmena,_  
_ubhayattha sukhāvahā._  


749. _Diṭṭhadhammahitatthāya,_  
_samparāyasukhāya ca;_  
_Evametaṃ gahaṭṭhānaṃ,_  
_cāgo puññaṃ pavaḍḍhatī”ti._  


---

750. Pañcamaṃ.



[Go to previous page (2.3.4 Dutiyamaraṇassatisutta)](/tipitaka/17A8/2/2.3/2.3.4.md) / [Go to parent page (2.3 Yamakavagga)](/tipitaka/17A8/2/2.3.md) / [Go to next page (2.3.6 Dutiyasampadāsutta)](/tipitaka/17A8/2/2.3/2.3.6.md)


