---
title: 2.3.5 Paṭhamasampadāsutta
path: /tipitaka/17A8/2/2.3/2.3.5
ref: 276372
breadcrumbs:
  - name: Home
    link: /
  - name: 17A8 Aṭṭhakanipātapāḷi
    link: /tipitaka/17A8
  - name: 2 Dutiyapaṇṇāsaka
    link: /tipitaka/17A8/2
  - name: 2.3 Yamakavagga
    link: /tipitaka/17A8/2/2.3
prevL: /tipitaka/17A8/2/2.3/2.3.4
upL: /tipitaka/17A8/2/2.3
nextL: /tipitaka/17A8/2/2.3/2.3.6
---

# 2.3.5 Paṭhamasampadāsutta

### Dutiyapaṇṇāsaka

### Yamakavagga

### Paṭhamasampadāsutta

(75.)

745. “Aṭṭhimā, bhikkhave, sampadā. Katamā aṭṭha? Uṭṭhānasampadā, ārakkhasampadā, kalyāṇamittatā, samajīvitā, saddhāsampadā, sīlasampadā, cāgasampadā, paññāsampadā—  imā kho, bhikkhave, aṭṭha sampadāti.

746. _Uṭṭhātā kammadheyyesu,_  
_appamatto vidhānavā;_  
_Samaṃ kappeti jīvikaṃ,_  
_sambhataṃ anurakkhati._  


747. _Saddho sīlena sampanno,_  
_vadaññū vītamaccharo;_  
_Niccaṃ maggaṃ visodheti,_  
_sotthānaṃ samparāyikaṃ._  


748. _Iccete aṭṭha dhammā ca,_  
_saddhassa gharamesino;_  
_Akkhātā saccanāmena,_  
_ubhayattha sukhāvahā._  


749. _Diṭṭhadhammahitatthāya,_  
_samparāyasukhāya ca;_  
_Evametaṃ gahaṭṭhānaṃ,_  
_cāgo puññaṃ pavaḍḍhatī”ti._  


===

750. Pañcamaṃ.




