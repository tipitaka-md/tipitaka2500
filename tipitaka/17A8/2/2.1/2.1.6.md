
[Home](/) / [17A8 Aṭṭhakanipātapāḷi](../../../17A8.md) / [2 Dutiyapaṇṇāsaka](../../2.md) / [2.1 Gotamīvagga](../2.1.md)

# 2.1.6 Bhayasutta

* Dutiyapaṇṇāsaka

* Gotamīvagga

* Bhayasutta

(56.)

601\. “‘Bhayan’ti, bhikkhave, kāmānametaṃ adhivacanaṃ. ‘Dukkhan’ti, bhikkhave, kāmānametaṃ adhivacanaṃ. ‘Rogo’ti, bhikkhave, kāmānametaṃ adhivacanaṃ. ‘Gaṇḍo’ti, bhikkhave, kāmānametaṃ adhivacanaṃ. ‘Sallan’ti, bhikkhave, kāmānametaṃ adhivacanaṃ. ‘Saṅgo’ti, bhikkhave, kāmānametaṃ adhivacanaṃ. ‘Paṅko’ti, bhikkhave, kāmānametaṃ adhivacanaṃ. ‘Gabbho’ti, bhikkhave, kāmānametaṃ adhivacanaṃ. Kasmā ca, bhikkhave, ‘bhayan’ti kāmānametaṃ adhivacanaṃ? Yasmā ca kāmarāgarattāyaṃ, bhikkhave, chandarāgavinibaddho diṭṭhadhammikāpi bhayā na parimuccati, samparāyikāpi bhayā na parimuccati, tasmā ‘bhayan’ti kāmānametaṃ adhivacanaṃ. Kasmā ca, bhikkhave, ‘dukkhan’ti…pe…  ‘rogo’ti…  ‘gaṇḍo’ti…  ‘sallan’ti…  ‘saṅgo’ti…  ‘paṅko’ti…  ‘gabbho’ti kāmānametaṃ adhivacanaṃ? Yasmā ca kāmarāgarattāyaṃ, bhikkhave, chandarāgavinibaddho diṭṭhadhammikāpi gabbhā na parimuccati, samparāyikāpi gabbhā na parimuccati, tasmā ‘gabbho’ti kāmānametaṃ adhivacanaṃ.

602\. _Bhayaṃ dukkhañca rogo ca,_  
_gaṇḍo sallañca saṅgo ca;_  
_Paṅko gabbho ca ubhayaṃ,_  
_ete kāmā pavuccanti;_  
_Yattha satto puthujjano._  


603\. _Otiṇṇo sātarūpena,_  
_puna gabbhāya gacchati;_  
_Yato ca bhikkhu ātāpī,_  
_sampajaññaṃ na riccati._  


604\. _So imaṃ palipathaṃ duggaṃ,_  
_atikkamma tathāvidho;_  
_Pajaṃ jātijarūpetaṃ,_  
_phandamānaṃ avekkhatī”ti._  


---

605\. Chaṭṭhaṃ.



[Go to previous page (2.1.5 Ujjayasutta)](2.1.5.md) / [Go to parent page (2.1 Gotamīvagga)](../2.1.md) / [Go to next page (2.1.7 Paṭhamaāhuneyyasutta)](2.1.7.md)


