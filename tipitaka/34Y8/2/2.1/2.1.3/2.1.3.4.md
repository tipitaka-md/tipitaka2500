
[Home](/) / [34Y8 Cittayamakapāḷi](../../../../34Y8.md) / [2 Niddesa](../../../2.md) / [2.1 Suddhacittasāmañña](../../2.1.md) / [2.1.3 Puggaladhammavāra](../2.1.3.md)

# 2.1.3.4 Uppādavāra

* Niddesa

* Suddhacittasāmañña

* Puggaladhammavāra

* Uppādavāra

(108.)

519\. »  Yassa yaṃ cittaṃ uppajjati tassa taṃ cittaṃ uppajjitthāti? No.

520\. «  Yassa vā pana yaṃ cittaṃ uppajjittha tassa taṃ cittaṃ uppajjatīti? No.

521\. »  Yassa yaṃ cittaṃ na uppajjati tassa taṃ cittaṃ na uppajjitthāti?

522\. Atītaṃ cittaṃ na uppajjati, no ca tassa taṃ cittaṃ na uppajjittha. Bhaṅgakkhaṇe anāgatañca cittaṃ na ceva uppajjati na ca uppajjittha.

523\. «  Yassa vā pana yaṃ cittaṃ na uppajjittha tassa taṃ cittaṃ na uppajjatīti?

524\. Uppādakkhaṇe cittaṃ na uppajjittha, no ca tassa taṃ cittaṃ na uppajjati. Bhaṅgakkhaṇe anāgatañca cittaṃ na ceva uppajjittha na ca uppajjati.

(109.)

525\. »  Yassa yaṃ cittaṃ uppajjati tassa taṃ cittaṃ uppajjissatīti? No.

526\. «  Yassa vā pana yaṃ cittaṃ uppajjissati tassa taṃ cittaṃ uppajjatīti? No.

527\. »  Yassa yaṃ cittaṃ na uppajjati tassa taṃ cittaṃ na uppajjissatīti?

528\. Anāgataṃ cittaṃ na uppajjati, no ca tassa taṃ cittaṃ na uppajjissati. Bhaṅgakkhaṇe atītañca cittaṃ na ceva uppajjati na ca uppajjissati.

529\. «  Yassa vā pana yaṃ cittaṃ na uppajjissati tassa taṃ cittaṃ na uppajjatīti?

530\. Uppādakkhaṇe cittaṃ na uppajjissati, no ca tassa taṃ cittaṃ na uppajjati. Bhaṅgakkhaṇe atītañca cittaṃ na ceva uppajjissati na ca uppajjati.

(110.)

531\. »  Yassa yaṃ cittaṃ uppajjittha tassa taṃ cittaṃ uppajjissatīti? No.

532\. «  Yassa vā pana yaṃ cittaṃ uppajjissati tassa taṃ cittaṃ uppajjitthāti? No.

533\. »  Yassa yaṃ cittaṃ na uppajjittha tassa taṃ cittaṃ na uppajjissatīti?

534\. Anāgataṃ cittaṃ na uppajjittha, no ca tassa taṃ cittaṃ na uppajjissati. Paccuppannaṃ cittaṃ na ceva uppajjittha na ca uppajjissati.

535\. «  Yassa vā pana yaṃ cittaṃ na uppajjissati tassa taṃ cittaṃ na uppajjitthāti?

536\. Atītaṃ cittaṃ na uppajjissati, no ca tassa taṃ cittaṃ na uppajjittha. Paccuppannaṃ cittaṃ na ceva uppajjissati na ca uppajjittha.

[Go to previous page (2.1.3.3 Nirodhuppannavāra)](2.1.3.3.md) / [Go to parent page (2.1.3 Puggaladhammavāra)](../2.1.3.md) / [Go to next page (2.1.3.5 Nirodhavāra)](2.1.3.5.md)


