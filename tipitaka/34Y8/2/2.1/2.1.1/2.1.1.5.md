
[Home](/) / [34Y8 Cittayamakapāḷi](/tipitaka/34Y8.md) / [2 Niddesa](/tipitaka/34Y8/2.md) / [2.1 Suddhacittasāmañña](/tipitaka/34Y8/2/2.1.md) / [2.1.1 Puggalavāra](/tipitaka/34Y8/2/2.1/2.1.1.md)

# 2.1.1.5 Nirodhavāra

### Niddesa

### Suddhacittasāmañña

### Puggalavāra

### Nirodhavāra

(69.)

295. »  Yassa cittaṃ nirujjhati tassa cittaṃ nirujjhitthāti? Āmantā.

296. «  Yassa vā pana cittaṃ nirujjhittha tassa cittaṃ nirujjhatīti?

297. Cittassa uppādakkhaṇe nirodhasamāpannānaṃ asaññasattānaṃ tesaṃ cittaṃ nirujjhittha, no ca tesaṃ cittaṃ nirujjhati. Cittassa bhaṅgakkhaṇe tesaṃ cittaṃ nirujjhittha ceva nirujjhati ca.

298. »  Yassa cittaṃ na nirujjhati tassa cittaṃ na nirujjhitthāti? Nirujjhittha.

299. «  Yassa vā pana cittaṃ na nirujjhittha tassa cittaṃ na nirujjhatīti? Natthi.

(70.)

300. »  Yassa cittaṃ nirujjhati tassa cittaṃ nirujjhissatīti?

301. Pacchimacittassa bhaṅgakkhaṇe tesaṃ cittaṃ nirujjhati, no ca tesaṃ cittaṃ nirujjhissati. Itaresaṃ cittassa bhaṅgakkhaṇe tesaṃ cittaṃ nirujjhati ceva nirujjhissati ca.

302. «  Yassa vā pana cittaṃ nirujjhissati tassa cittaṃ nirujjhatīti?

303. Cittassa uppādakkhaṇe nirodhasamāpannānaṃ asaññasattānaṃ tesaṃ cittaṃ nirujjhissati, no ca tesaṃ cittaṃ nirujjhati. Cittassa bhaṅgakkhaṇe tesaṃ cittaṃ nirujjhissati ceva nirujjhati ca.

304. »  Yassa cittaṃ na nirujjhati tassa cittaṃ na nirujjhissatīti? Nirujjhissati.

305. «  Yassa vā pana cittaṃ na nirujjhissati tassa cittaṃ na nirujjhatīti? Nirujjhati.

(71.)

306. »  Yassa cittaṃ nirujjhittha tassa cittaṃ nirujjhissatīti?

307. Pacchimacittassa bhaṅgakkhaṇe tesaṃ cittaṃ nirujjhittha, no ca tesaṃ cittaṃ nirujjhissati. Itaresaṃ tesaṃ cittaṃ nirujjhittha ceva nirujjhissati ca.

308. «  Yassa vā pana cittaṃ nirujjhissati tassa cittaṃ nirujjhitthāti? Āmantā.

309. »  Yassa cittaṃ na nirujjhittha tassa cittaṃ na nirujjhissatīti? Natthi.

310. «  Yassa vā pana cittaṃ na nirujjhissati tassa cittaṃ na nirujjhitthāti? Nirujjhittha.

[Go to previous page](/tipitaka/34Y8/2/2.1/2.1.1/2.1.1.4.md) / [Go to parent page](/tipitaka/34Y8/2/2.1/2.1.1.md) / [Go to next page](/tipitaka/34Y8/2/2.1/2.1.1/2.1.1.6.md)


