---
title: 2.1.1.10 Uppannuppādavāra
path: /tipitaka/34Y8/2/2.1/2.1.1/2.1.1.10
ref: 260253
breadcrumbs:
  - name: Home
    link: /
  - name: 34Y8 Cittayamakapāḷi
    link: /tipitaka/34Y8
  - name: 2 Niddesa
    link: /tipitaka/34Y8/2
  - name: 2.1 Suddhacittasāmañña
    link: /tipitaka/34Y8/2/2.1
  - name: 2.1.1 Puggalavāra
    link: /tipitaka/34Y8/2/2.1/2.1.1
prevL: /tipitaka/34Y8/2/2.1/2.1.1/2.1.1.9
upL: /tipitaka/34Y8/2/2.1/2.1.1
nextL: /tipitaka/34Y8/2/2.1/2.1.1/2.1.1.11
---

# 2.1.1.10 Uppannuppādavāra

### Niddesa

### Suddhacittasāmañña

### Puggalavāra

### Uppannuppādavāra

(78.)

345. »  Yassa cittaṃ uppannaṃ tassa cittaṃ uppajjitthāti? Āmantā.

346. «  Yassa vā pana cittaṃ uppajjittha tassa cittaṃ uppannanti?

347. Nirodhasamāpannānaṃ asaññasattānaṃ tesaṃ cittaṃ uppajjittha, no ca tesaṃ cittaṃ uppannaṃ. Cittasamaṅgīnaṃ tesaṃ cittaṃ uppajjittha ceva uppannañca.

348. »  Yassa cittaṃ na uppannaṃ tassa cittaṃ na uppajjitthāti? Uppajjittha.

349. «  Yassa vā pana cittaṃ na uppajjittha tassa cittaṃ na uppannanti? Natthi.

(79.)

350. »  Yassa cittaṃ uppannaṃ tassa cittaṃ uppajjissatīti?

351. Pacchimacittasamaṅgīnaṃ tesaṃ cittaṃ uppannaṃ, no ca tesaṃ cittaṃ uppajjissati. Itaresaṃ cittasamaṅgīnaṃ tesaṃ cittaṃ uppannañceva uppajjissati ca.

352. «  Yassa vā pana cittaṃ uppajjissati tassa cittaṃ uppannanti?

353. Nirodhasamāpannānaṃ asaññasattānaṃ tesaṃ cittaṃ uppajjissati, no ca tesaṃ cittaṃ uppannaṃ. Cittasamaṅgīnaṃ tesaṃ cittaṃ uppajjissati ceva uppannañca.

354. »  Yassa cittaṃ na uppannaṃ tassa cittaṃ na uppajjissatīti? Uppajjissati.

355. «  Yassa vā pana cittaṃ na uppajjissati tassa cittaṃ na uppannanti? Uppannaṃ.


