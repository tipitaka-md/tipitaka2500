---
title: 2.1.1.6 Uppādanirodhavāra
path: /tipitaka/34Y8/2/2.1/2.1.1/2.1.1.6
ref: 260249
breadcrumbs:
  - name: Home
    link: /
  - name: 34Y8 Cittayamakapāḷi
    link: /tipitaka/34Y8
  - name: 2 Niddesa
    link: /tipitaka/34Y8/2
  - name: 2.1 Suddhacittasāmañña
    link: /tipitaka/34Y8/2/2.1
  - name: 2.1.1 Puggalavāra
    link: /tipitaka/34Y8/2/2.1/2.1.1
prevL: /tipitaka/34Y8/2/2.1/2.1.1/2.1.1.5
upL: /tipitaka/34Y8/2/2.1/2.1.1
nextL: /tipitaka/34Y8/2/2.1/2.1.1/2.1.1.7
---

# 2.1.1.6 Uppādanirodhavāra

### Niddesa

### Suddhacittasāmañña

### Puggalavāra

### Uppādanirodhavāra

(72.)

311. »  Yassa cittaṃ uppajjati tassa cittaṃ nirujjhitthāti? Āmantā.

312. «  Yassa vā pana cittaṃ nirujjhittha tassa cittaṃ uppajjatīti?

313. Cittassa bhaṅgakkhaṇe nirodhasamāpannānaṃ asaññasattānaṃ tesaṃ cittaṃ nirujjhittha, no ca tesaṃ cittaṃ uppajjati. Cittassa uppādakkhaṇe tesaṃ cittaṃ nirujjhittha ceva uppajjati ca.

314. »  Yassa cittaṃ na uppajjati tassa cittaṃ na nirujjhitthāti? Nirujjhittha.

315. «  Yassa vā pana cittaṃ na nirujjhittha tassa cittaṃ na uppajjatīti? Natthi.

(73.)

316. »  Yassa cittaṃ uppajjati tassa cittaṃ nirujjhissatīti? Āmantā.

317. «  Yassa vā pana cittaṃ nirujjhissati tassa cittaṃ uppajjatīti?

318. Cittassa bhaṅgakkhaṇe nirodhasamāpannānaṃ asaññasattānaṃ tesaṃ cittaṃ nirujjhissati, no ca tesaṃ cittaṃ uppajjati. Cittassa uppādakkhaṇe tesaṃ cittaṃ nirujjhissati ceva uppajjati ca.

319. »  Yassa cittaṃ na uppajjati tassa cittaṃ na nirujjhissatīti?

320. Cittassa bhaṅgakkhaṇe nirodhasamāpannānaṃ asaññasattānaṃ tesaṃ cittaṃ na uppajjati, no ca tesaṃ cittaṃ na nirujjhissati. Pacchimacittassa bhaṅgakkhaṇe tesaṃ cittaṃ na ceva uppajjati na ca nirujjhissati.

321. «  Yassa vā pana cittaṃ na nirujjhissati tassa cittaṃ na uppajjatīti? Āmantā.

(74.)

322. »  Yassa cittaṃ uppajjittha tassa cittaṃ nirujjhissatīti?

323. Pacchimacittassa bhaṅgakkhaṇe tesaṃ cittaṃ uppajjittha, no ca tesaṃ cittaṃ nirujjhissati. Itaresaṃ tesaṃ cittaṃ uppajjittha ceva nirujjhissati ca.

324. «  Yassa vā pana cittaṃ nirujjhissati tassa cittaṃ uppajjitthāti? Āmantā.

325. »  Yassa cittaṃ na uppajjittha tassa cittaṃ na nirujjhissatīti? Natthi.

326. «  Yassa vā pana cittaṃ na nirujjhissati tassa cittaṃ na uppajjitthāti? Uppajjittha.


