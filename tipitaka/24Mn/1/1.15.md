
[Home](/) / [24Mn Mahāniddesapāḷi](../../24Mn.md) / [1 Aṭṭhakavagga](../1.md)

# 𑁧𑁇𑁧𑁫 𑀅𑀢𑁆𑀢𑀤𑀡𑁆𑀟𑀲𑀼𑀢𑁆𑀢𑀦𑀺𑀤𑁆𑀤𑁂𑀲

* 𑀅𑀝𑁆𑀞𑀓𑀯𑀕𑁆𑀕

* 𑀅𑀢𑁆𑀢𑀤𑀡𑁆𑀟𑀲𑀼𑀢𑁆𑀢𑀦𑀺𑀤𑁆𑀤𑁂𑀲

1572\. 𑀅𑀣 𑀅𑀢𑁆𑀢𑀤𑀡𑁆𑀟𑀲𑀼𑀢𑁆𑀢𑀦𑀺𑀤𑁆𑀤𑁂𑀲𑀁 𑀯𑀓𑁆𑀔𑀢𑀺—

(170.)

1573\. _**𑀅𑀢𑁆𑀢𑀤𑀡𑁆𑀟𑀸 𑀪𑀬𑀁 𑀚𑀸𑀢𑀁,**_  
_**𑀚𑀦𑀁 𑀧𑀲𑁆𑀲𑀣 𑀫𑁂𑀥𑀕𑀁;**_  
_**𑀲𑀁𑀯𑁂𑀕𑀁 𑀓𑀺𑀢𑁆𑀢𑀬𑀺𑀲𑁆𑀲𑀸𑀫𑀺,**_  
_**𑀬𑀣𑀸 𑀲𑀁𑀯𑀺𑀚𑀺𑀢𑀁 𑀫𑀬𑀸𑁇**_  


1574\. **𑀅𑀢𑁆𑀢𑀤𑀡𑁆𑀟𑀸 𑀪𑀬𑀁 𑀚𑀸𑀢𑀦𑁆**𑀢𑀺𑁇 **𑀤𑀡𑁆𑀟𑀸**𑀢𑀺 𑀢𑀬𑁄 𑀤𑀡𑁆𑀟𑀸—  𑀓𑀸𑀬𑀤𑀡𑁆𑀟𑁄, 𑀯𑀘𑀻𑀤𑀡𑁆𑀟𑁄, 𑀫𑀦𑁄𑀤𑀡𑁆𑀟𑁄𑁇 𑀢𑀺𑀯𑀺𑀥𑀁 𑀓𑀸𑀬𑀤𑀼𑀘𑁆𑀘𑀭𑀺𑀢𑀁 𑀓𑀸𑀬𑀤𑀡𑁆𑀟𑁄, 𑀘𑀢𑀼𑀩𑁆𑀩𑀺𑀥𑀁 𑀯𑀘𑀻𑀤𑀼𑀘𑁆𑀘𑀭𑀺𑀢𑀁 𑀯𑀘𑀻𑀤𑀡𑁆𑀟𑁄, 𑀢𑀺𑀯𑀺𑀥𑀁 𑀫𑀦𑁄𑀤𑀼𑀘𑁆𑀘𑀭𑀺𑀢𑀁 𑀫𑀦𑁄𑀤𑀡𑁆𑀟𑁄𑁇 **𑀪𑀬𑀦𑁆**𑀢𑀺 𑀤𑁆𑀯𑁂 𑀪𑀬𑀸𑀦𑀺—  𑀤𑀺𑀝𑁆𑀞𑀥𑀫𑁆𑀫𑀺𑀓𑀜𑁆𑀘 𑀪𑀬𑀁 𑀲𑀫𑁆𑀧𑀭𑀸𑀬𑀺𑀓𑀜𑁆𑀘 𑀪𑀬𑀁𑁇 𑀓𑀢𑀫𑀁 𑀤𑀺𑀝𑁆𑀞𑀥𑀫𑁆𑀫𑀺𑀓𑀁 𑀪𑀬𑀁? 𑀇𑀥𑁂𑀓𑀘𑁆𑀘𑁄 𑀓𑀸𑀬𑁂𑀦 𑀤𑀼𑀘𑁆𑀘𑀭𑀺𑀢𑀁 𑀘𑀭𑀢𑀺, 𑀯𑀸𑀘𑀸𑀬 𑀤𑀼𑀘𑁆𑀘𑀭𑀺𑀢𑀁 𑀘𑀭𑀢𑀺, 𑀫𑀦𑀲𑀸 𑀤𑀼𑀘𑁆𑀘𑀭𑀺𑀢𑀁 𑀘𑀭𑀢𑀺, 𑀧𑀸𑀡𑀫𑁆𑀧𑀺 𑀳𑀦𑀢𑀺, 𑀅𑀤𑀺𑀦𑁆𑀦𑀫𑁆𑀧𑀺 𑀆𑀤𑀺𑀬𑀢𑀺, 𑀲𑀦𑁆𑀥𑀺𑀫𑁆𑀧𑀺 𑀙𑀺𑀦𑁆𑀤𑀢𑀺, 𑀦𑀺𑀮𑁆𑀮𑁄𑀧𑀫𑁆𑀧𑀺 𑀳𑀭𑀢𑀺, 𑀏𑀓𑀸𑀕𑀸𑀭𑀺𑀓𑀫𑁆𑀧𑀺 𑀓𑀭𑁄𑀢𑀺, 𑀧𑀭𑀺𑀧𑀦𑁆𑀣𑁂𑀧𑀺 𑀢𑀺𑀝𑁆𑀞𑀢𑀺, 𑀧𑀭𑀤𑀸𑀭𑀫𑁆𑀧𑀺 𑀕𑀘𑁆𑀙𑀢𑀺, 𑀫𑀼𑀲𑀸𑀧𑀺 𑀪𑀡𑀢𑀺𑁇 𑀢𑀫𑁂𑀦𑀁 𑀕𑀳𑁂𑀢𑁆𑀯𑀸 𑀭𑀜𑁆𑀜𑁄 𑀤𑀲𑁆𑀲𑁂𑀦𑁆𑀢𑀺—  “𑀅𑀬𑀁, 𑀤𑁂𑀯, 𑀘𑁄𑀭𑁄 𑀆𑀕𑀼𑀘𑀸𑀭𑀻𑁇 𑀇𑀫𑀲𑁆𑀲 𑀬𑀁 𑀇𑀘𑁆𑀙𑀲𑀺 𑀢𑀁 𑀤𑀡𑁆𑀟𑀁 𑀧𑀡𑁂𑀳𑀻”𑀢𑀺𑁇 𑀢𑀫𑁂𑀦𑀁 𑀭𑀸𑀚𑀸 𑀧𑀭𑀺𑀪𑀸𑀲𑀢𑀺𑁇 𑀲𑁄 𑀧𑀭𑀺𑀪𑀸𑀲𑀧𑀘𑁆𑀘𑀬𑀸 𑀪𑀬𑀫𑁆𑀧𑀺 𑀉𑀧𑁆𑀧𑀸𑀤𑁂𑀢𑀺, 𑀤𑀼𑀓𑁆𑀔𑀁 𑀤𑁄𑀫𑀦𑀲𑁆𑀲𑀁 𑀧𑀝𑀺𑀲𑀁𑀯𑁂𑀤𑁂𑀢𑀺𑁇 𑀏𑀢𑀁 𑀪𑀬𑀁 𑀤𑀼𑀓𑁆𑀔𑀁 𑀤𑁄𑀫𑀦𑀲𑁆𑀲𑀁 𑀓𑀼𑀢𑁄 𑀢𑀲𑁆𑀲? 𑀅𑀢𑁆𑀢𑀤𑀡𑁆𑀟𑀢𑁄 𑀚𑀸𑀢𑀁 𑀲𑀜𑁆𑀚𑀸𑀢𑀁 𑀦𑀺𑀩𑁆𑀩𑀢𑁆𑀢𑀁 𑀅𑀪𑀺𑀦𑀺𑀩𑁆𑀩𑀢𑁆𑀢𑀁 𑀧𑀸𑀢𑀼𑀪𑀽𑀢𑀁𑁇

1575\. 𑀏𑀢𑁆𑀢𑀓𑁂𑀦𑀧𑀺 𑀭𑀸𑀚𑀸 𑀦 𑀢𑀼𑀲𑁆𑀲𑀢𑀺𑁇 𑀢𑀫𑁂𑀦𑀁 𑀭𑀸𑀚𑀸 𑀩𑀦𑁆𑀥𑀸𑀧𑁂𑀢𑀺 𑀅𑀦𑁆𑀤𑀼𑀩𑀦𑁆𑀥𑀦𑁂𑀦 𑀯𑀸 𑀭𑀚𑁆𑀚𑀼𑀩𑀦𑁆𑀥𑀦𑁂𑀦 𑀯𑀸 𑀲𑀗𑁆𑀔𑀮𑀺𑀓𑀩𑀦𑁆𑀥𑀦𑁂𑀦 𑀯𑀸 𑀯𑁂𑀢𑁆𑀢𑀩𑀦𑁆𑀥𑀦𑁂𑀦 𑀯𑀸 𑀮𑀢𑀸𑀩𑀦𑁆𑀥𑀦𑁂𑀦 𑀯𑀸 𑀧𑀓𑁆𑀔𑁂𑀧𑀩𑀦𑁆𑀥𑀦𑁂𑀦 𑀯𑀸 𑀧𑀭𑀺𑀓𑁆𑀔𑁂𑀧𑀩𑀦𑁆𑀥𑀦𑁂𑀦 𑀯𑀸 𑀕𑀸𑀫𑀩𑀦𑁆𑀥𑀦𑁂𑀦 𑀯𑀸 𑀦𑀺𑀕𑀫𑀩𑀦𑁆𑀥𑀦𑁂𑀦 𑀯𑀸 𑀦𑀕𑀭𑀩𑀦𑁆𑀥𑀦𑁂𑀦 𑀯𑀸 𑀭𑀝𑁆𑀞𑀩𑀦𑁆𑀥𑀦𑁂𑀦 𑀯𑀸 𑀚𑀦𑀧𑀤𑀩𑀦𑁆𑀥𑀦𑁂𑀦 𑀯𑀸 𑀅𑀦𑁆𑀢𑀫𑀲𑁄 𑀲𑀯𑀘𑀦𑀻𑀬𑀫𑁆𑀧𑀺 𑀓𑀭𑁄𑀢𑀺—  “𑀦 𑀢𑁂 𑀮𑀩𑁆𑀪𑀸 𑀇𑀢𑁄 𑀧𑀓𑁆𑀓𑀫𑀺𑀢𑀼𑀦𑁆”𑀢𑀺𑁇 𑀲𑁄 𑀩𑀦𑁆𑀥𑀦𑀧𑀘𑁆𑀘𑀬𑀸𑀧𑀺 𑀤𑀼𑀓𑁆𑀔𑀁 𑀤𑁄𑀫𑀦𑀲𑁆𑀲𑀁 𑀧𑀝𑀺𑀲𑀁𑀯𑁂𑀤𑁂𑀢𑀺𑁇 𑀏𑀢𑀁 𑀪𑀬𑀁 𑀤𑀼𑀓𑁆𑀔𑀁 𑀤𑁄𑀫𑀦𑀲𑁆𑀲𑀁 𑀓𑀼𑀢𑁄 𑀢𑀲𑁆𑀲? 𑀅𑀢𑁆𑀢𑀤𑀡𑁆𑀟𑀢𑁄 𑀚𑀸𑀢𑀁 𑀲𑀜𑁆𑀚𑀸𑀢𑀁 𑀦𑀺𑀩𑁆𑀩𑀢𑁆𑀢𑀁 𑀅𑀪𑀺𑀦𑀺𑀩𑁆𑀩𑀢𑁆𑀢𑀁 𑀧𑀸𑀢𑀼𑀪𑀽𑀢𑀁𑁇

1576\. 𑀏𑀢𑁆𑀢𑀓𑁂𑀦𑀧𑀺 𑀭𑀸𑀚𑀸 𑀦 𑀢𑀼𑀲𑁆𑀲𑀢𑀺𑁇 𑀭𑀸𑀚𑀸 𑀢𑀲𑁆𑀲 𑀥𑀦𑀁 𑀆𑀳𑀭𑀸𑀧𑁂𑀢𑀺—  𑀲𑀢𑀁 𑀯𑀸 𑀲𑀳𑀲𑁆𑀲𑀁 𑀯𑀸 𑀲𑀢𑀲𑀳𑀲𑁆𑀲𑀁 𑀯𑀸𑁇 𑀲𑁄 𑀥𑀦𑀚𑀸𑀦𑀺𑀧𑀘𑁆𑀘𑀬𑀸𑀧𑀺 𑀤𑀼𑀓𑁆𑀔𑀁 𑀤𑁄𑀫𑀦𑀲𑁆𑀲𑀁 𑀧𑀝𑀺𑀲𑀁𑀯𑁂𑀤𑁂𑀢𑀺𑁇 𑀏𑀢𑀁 𑀪𑀬𑀁 𑀤𑀼𑀓𑁆𑀔𑀁 𑀤𑁄𑀫𑀦𑀲𑁆𑀲𑀁 𑀓𑀼𑀢𑁄 𑀢𑀲𑁆𑀲? 𑀅𑀢𑁆𑀢𑀤𑀡𑁆𑀟𑀢𑁄 𑀚𑀸𑀢𑀁 𑀲𑀜𑁆𑀚𑀸𑀢𑀁 𑀦𑀺𑀩𑁆𑀩𑀢𑁆𑀢𑀁 𑀅𑀪𑀺𑀦𑀺𑀩𑁆𑀩𑀢𑁆𑀢𑀁 𑀧𑀸𑀢𑀼𑀪𑀽𑀢𑀁𑁇

1577\. 𑀏𑀢𑁆𑀢𑀓𑁂𑀦𑀧𑀺 𑀭𑀸𑀚𑀸 𑀦 𑀢𑀼𑀲𑁆𑀲𑀢𑀺𑁇 𑀢𑀫𑁂𑀦𑀁 𑀭𑀸𑀚𑀸 𑀯𑀺𑀯𑀺𑀥𑀸 𑀓𑀫𑁆𑀫𑀓𑀸𑀭𑀡𑀸 𑀓𑀸𑀭𑀸𑀧𑁂𑀢𑀺—  𑀓𑀲𑀸𑀳𑀺𑀧𑀺 𑀢𑀸𑀍𑀏𑀢𑀺, 𑀯𑁂𑀢𑁆𑀢𑁂𑀳𑀺𑀧𑀺 𑀢𑀸𑀍𑀏𑀢𑀺, 𑀅𑀟𑁆𑀠𑀤𑀡𑁆𑀟𑀓𑁂𑀳𑀺𑀧𑀺 𑀢𑀸𑀍𑀏𑀢𑀺, 𑀳𑀢𑁆𑀣𑀫𑁆𑀧𑀺 𑀙𑀺𑀦𑁆𑀤𑀢𑀺, 𑀧𑀸𑀤𑀫𑁆𑀧𑀺 𑀙𑀺𑀦𑁆𑀤𑀢𑀺, 𑀳𑀢𑁆𑀣𑀧𑀸𑀤𑀫𑁆𑀧𑀺 𑀙𑀺𑀦𑁆𑀤𑀢𑀺, 𑀓𑀡𑁆𑀡𑀫𑁆𑀧𑀺 𑀙𑀺𑀦𑁆𑀤𑀢𑀺, 𑀦𑀸𑀲𑀫𑁆𑀧𑀺 𑀙𑀺𑀦𑁆𑀤𑀢𑀺, 𑀓𑀡𑁆𑀡𑀦𑀸𑀲𑀫𑁆𑀧𑀺 𑀙𑀺𑀦𑁆𑀤𑀢𑀺, 𑀩𑀺𑀮𑀗𑁆𑀕𑀣𑀸𑀮𑀺𑀓𑀫𑁆𑀧𑀺 𑀓𑀭𑁄𑀢𑀺, 𑀲𑀗𑁆𑀔𑀫𑀼𑀡𑁆𑀟𑀺𑀓𑀫𑁆𑀧𑀺 𑀓𑀭𑁄𑀢𑀺, 𑀭𑀸𑀳𑀼𑀫𑀼𑀔𑀫𑁆𑀧𑀺 𑀓𑀭𑁄𑀢𑀺, 𑀚𑁄𑀢𑀺𑀫𑀸𑀮𑀺𑀓𑀫𑁆𑀧𑀺 𑀓𑀭𑁄𑀢𑀺, 𑀳𑀢𑁆𑀣𑀧𑀚𑁆𑀚𑁄𑀢𑀺𑀓𑀫𑁆𑀧𑀺 𑀓𑀭𑁄𑀢𑀺, 𑀏𑀭𑀓𑀯𑀢𑁆𑀢𑀺𑀓𑀫𑁆𑀧𑀺 𑀓𑀭𑁄𑀢𑀺, 𑀘𑀻𑀭𑀓𑀯𑀸𑀲𑀺𑀓𑀫𑁆𑀧𑀺 𑀓𑀭𑁄𑀢𑀺, 𑀏𑀡𑁂𑀬𑁆𑀬𑀓𑀫𑁆𑀧𑀺 𑀓𑀭𑁄𑀢𑀺, 𑀩𑀍𑀇𑀲𑀫𑀁𑀲𑀺𑀓𑀫𑁆𑀧𑀺 𑀓𑀭𑁄𑀢𑀺, 𑀓𑀳𑀸𑀧𑀡𑀺𑀓𑀫𑁆𑀧𑀺 𑀓𑀭𑁄𑀢𑀺, 𑀔𑀸𑀭𑀸𑀧𑀢𑀘𑁆𑀙𑀺𑀓𑀫𑁆𑀧𑀺 𑀓𑀭𑁄𑀢𑀺, 𑀧𑀮𑀺𑀖𑀧𑀭𑀺𑀯𑀢𑁆𑀢𑀓𑀫𑁆𑀧𑀺 𑀓𑀭𑁄𑀢𑀺, 𑀧𑀮𑀸𑀮𑀧𑀻𑀞𑀓𑀫𑁆𑀧𑀺 𑀓𑀭𑁄𑀢𑀺, 𑀢𑀢𑁆𑀢𑁂𑀦𑀧𑀺 𑀢𑁂𑀮𑁂𑀦 𑀑𑀲𑀺𑀜𑁆𑀘𑀢𑀺, 𑀲𑀼𑀦𑀔𑁂𑀳𑀺𑀧𑀺 𑀔𑀸𑀤𑀸𑀧𑁂𑀢𑀺, 𑀚𑀻𑀯𑀦𑁆𑀢𑀫𑁆𑀧𑀺 𑀲𑀽𑀮𑁂 𑀉𑀢𑁆𑀢𑀸𑀲𑁂𑀢𑀺, 𑀅𑀲𑀺𑀦𑀸𑀧𑀺 𑀲𑀻𑀲𑀁 𑀙𑀺𑀦𑁆𑀤𑀢𑀺𑁇 𑀲𑁄 𑀓𑀫𑁆𑀫𑀓𑀸𑀭𑀡𑀧𑀘𑁆𑀘𑀬𑀸𑀧𑀺 𑀤𑀼𑀓𑁆𑀔𑀁 𑀤𑁄𑀫𑀦𑀲𑁆𑀲𑀁 𑀧𑀝𑀺𑀲𑀁𑀯𑁂𑀤𑁂𑀢𑀺𑁇 𑀏𑀢𑀁 𑀪𑀬𑀁 𑀤𑀼𑀓𑁆𑀔𑀁 𑀤𑁄𑀫𑀦𑀲𑁆𑀲𑀁 𑀓𑀼𑀢𑁄 𑀢𑀲𑁆𑀲? 𑀅𑀢𑁆𑀢𑀤𑀡𑁆𑀟𑀢𑁄 𑀚𑀸𑀢𑀁 𑀲𑀜𑁆𑀚𑀸𑀢𑀁 𑀦𑀺𑀩𑁆𑀩𑀢𑁆𑀢𑀁 𑀅𑀪𑀺𑀦𑀺𑀩𑁆𑀩𑀢𑁆𑀢𑀁 𑀧𑀸𑀢𑀼𑀪𑀽𑀢𑀁𑁇 𑀭𑀸𑀚𑀸 𑀇𑀫𑁂𑀲𑀁 𑀘𑀢𑀼𑀦𑁆𑀦𑀁 𑀤𑀡𑁆𑀟𑀸𑀦𑀁 𑀇𑀲𑁆𑀲𑀭𑁄𑁇

1578\. 𑀲𑁄 𑀲𑀓𑁂𑀦 𑀓𑀫𑁆𑀫𑁂𑀦 𑀓𑀸𑀬𑀲𑁆𑀲 𑀪𑁂𑀤𑀸 𑀧𑀭𑀁 𑀫𑀭𑀡𑀸 𑀅𑀧𑀸𑀬𑀁 𑀤𑀼𑀕𑁆𑀕𑀢𑀺𑀁 𑀯𑀺𑀦𑀺𑀧𑀸𑀢𑀁 𑀦𑀺𑀭𑀬𑀁 𑀉𑀧𑀧𑀚𑁆𑀚𑀢𑀺𑁇 𑀢𑀫𑁂𑀦𑀁 𑀦𑀺𑀭𑀬𑀧𑀸𑀮𑀸 𑀧𑀜𑁆𑀘𑀯𑀺𑀥𑀩𑀦𑁆𑀥𑀦𑀁 𑀦𑀸𑀫 𑀓𑀫𑁆𑀫𑀓𑀸𑀭𑀡𑀁 𑀓𑀸𑀭𑁂𑀦𑁆𑀢𑀺—  𑀢𑀢𑁆𑀢𑀁 𑀅𑀬𑁄𑀔𑀺𑀮𑀁 𑀳𑀢𑁆𑀣𑁂 𑀕𑀫𑁂𑀦𑁆𑀢𑀺, 𑀢𑀢𑁆𑀢𑀁 𑀅𑀬𑁄𑀔𑀺𑀮𑀁 𑀤𑀼𑀢𑀺𑀬𑁂 𑀳𑀢𑁆𑀣𑁂 𑀕𑀫𑁂𑀦𑁆𑀢𑀺, 𑀢𑀢𑁆𑀢𑀁 𑀅𑀬𑁄𑀔𑀺𑀮𑀁 𑀧𑀸𑀤𑁂 𑀕𑀫𑁂𑀦𑁆𑀢𑀺, 𑀢𑀢𑁆𑀢𑀁 𑀅𑀬𑁄𑀔𑀺𑀮𑀁 𑀤𑀼𑀢𑀺𑀬𑁂 𑀧𑀸𑀤𑁂 𑀕𑀫𑁂𑀦𑁆𑀢𑀺, 𑀢𑀢𑁆𑀢𑀁 𑀅𑀬𑁄𑀔𑀺𑀮𑀁 𑀫𑀚𑁆𑀛𑁂 𑀉𑀭𑀲𑁆𑀫𑀺𑀁 𑀕𑀫𑁂𑀦𑁆𑀢𑀺𑁇 𑀲𑁄 𑀢𑀢𑁆𑀣 𑀤𑀼𑀓𑁆𑀔𑀸 𑀢𑀺𑀩𑁆𑀩𑀸 𑀓𑀝𑀼𑀓𑀸 𑀯𑁂𑀤𑀦𑀸 𑀯𑁂𑀤𑁂𑀢𑀺; 𑀦 𑀘 𑀢𑀸𑀯 𑀓𑀸𑀮𑀁 𑀓𑀭𑁄𑀢𑀺 𑀬𑀸𑀯 𑀦 𑀢𑀁 𑀧𑀸𑀧𑀓𑀫𑁆𑀫𑀁 𑀩𑁆𑀬𑀦𑁆𑀢𑀻𑀳𑁄𑀢𑀺𑁇 𑀏𑀢𑀁 𑀪𑀬𑀁 𑀤𑀼𑀓𑁆𑀔𑀁 𑀤𑁄𑀫𑀦𑀲𑁆𑀲𑀁 𑀓𑀼𑀢𑁄 𑀢𑀲𑁆𑀲? 𑀅𑀢𑁆𑀢𑀤𑀡𑁆𑀟𑀢𑁄 𑀚𑀸𑀢𑀁 𑀲𑀜𑁆𑀚𑀸𑀢𑀁 𑀦𑀺𑀩𑁆𑀩𑀢𑁆𑀢𑀁 𑀅𑀪𑀺𑀦𑀺𑀩𑁆𑀩𑀢𑁆𑀢𑀁 𑀧𑀸𑀢𑀼𑀪𑀽𑀢𑀁𑁇

1579\. 𑀢𑀫𑁂𑀦𑀁 𑀦𑀺𑀭𑀬𑀧𑀸𑀮𑀸 𑀲𑀁𑀯𑁂𑀲𑁂𑀢𑁆𑀯𑀸 𑀓𑀼𑀞𑀸𑀭𑀻𑀳𑀺 𑀢𑀘𑁆𑀙𑁂𑀦𑁆𑀢𑀺𑁇 𑀲𑁄 𑀢𑀢𑁆𑀣 𑀤𑀼𑀓𑁆𑀔𑀸 𑀢𑀺𑀩𑁆𑀩𑀸 𑀓𑀝𑀼𑀓𑀸 𑀯𑁂𑀤𑀦𑀸 𑀯𑁂𑀤𑁂𑀢𑀺; 𑀦 𑀘 𑀢𑀸𑀯 𑀓𑀸𑀮𑀁 𑀓𑀭𑁄𑀢𑀺 𑀬𑀸𑀯 𑀦 𑀢𑀁 𑀧𑀸𑀧𑀓𑀫𑁆𑀫𑀁 𑀩𑁆𑀬𑀦𑁆𑀢𑀻𑀳𑁄𑀢𑀺𑁇 𑀢𑀫𑁂𑀦𑀁 𑀦𑀺𑀭𑀬𑀧𑀸𑀮𑀸 𑀉𑀤𑁆𑀥𑀫𑁆𑀧𑀸𑀤𑀁 𑀅𑀥𑁄𑀲𑀺𑀭𑀁 𑀕𑀳𑁂𑀢𑁆𑀯𑀸 𑀯𑀸𑀲𑀻𑀳𑀺 𑀢𑀘𑁆𑀙𑁂𑀦𑁆𑀢𑀺𑁇 𑀢𑀫𑁂𑀦𑀁 𑀦𑀺𑀭𑀬𑀧𑀸𑀮𑀸 𑀭𑀣𑁂 𑀬𑁄𑀚𑁂𑀢𑁆𑀯𑀸 𑀆𑀤𑀺𑀢𑁆𑀢𑀸𑀬 𑀧𑀣𑀯𑀺𑀬𑀸 𑀲𑀫𑁆𑀧𑀚𑁆𑀚𑀮𑀺𑀢𑀸𑀬 𑀲𑀚𑁄𑀢𑀺𑀪𑀽𑀢𑀸𑀬 𑀲𑀸𑀭𑁂𑀦𑁆𑀢𑀺𑀧𑀺 𑀧𑀘𑁆𑀘𑀸𑀲𑀸𑀭𑁂𑀦𑁆𑀢𑀺𑀧𑀺…𑀧𑁂…  𑀢𑀫𑁂𑀦𑀁 𑀦𑀺𑀭𑀬𑀧𑀸𑀮𑀸 𑀫𑀳𑀦𑁆𑀢𑀁 𑀅𑀗𑁆𑀕𑀸𑀭𑀧𑀩𑁆𑀩𑀢𑀁 𑀆𑀤𑀺𑀢𑁆𑀢𑀁 𑀲𑀫𑁆𑀧𑀚𑁆𑀚𑀮𑀺𑀢𑀁 𑀲𑀚𑁄𑀢𑀺𑀪𑀽𑀢𑀁 𑀆𑀭𑁄𑀧𑁂𑀦𑁆𑀢𑀺𑀧𑀺 𑀑𑀭𑁄𑀧𑁂𑀦𑁆𑀢𑀺𑀧𑀺…𑀧𑁂…  𑀢𑀫𑁂𑀦𑀁 𑀦𑀺𑀭𑀬𑀧𑀸𑀮𑀸 𑀉𑀤𑁆𑀥𑀫𑁆𑀧𑀸𑀤𑀁 𑀅𑀥𑁄𑀲𑀺𑀭𑀁 𑀕𑀳𑁂𑀢𑁆𑀯𑀸 𑀢𑀢𑁆𑀢𑀸𑀬 𑀮𑁄𑀳𑀓𑀼𑀫𑁆𑀪𑀺𑀬𑀸 𑀧𑀓𑁆𑀔𑀺𑀧𑀦𑁆𑀢𑀺 𑀆𑀤𑀺𑀢𑁆𑀢𑀸𑀬 𑀲𑀫𑁆𑀧𑀚𑁆𑀚𑀮𑀺𑀢𑀸𑀬 𑀲𑀚𑁄𑀢𑀺𑀪𑀽𑀢𑀸𑀬𑁇 𑀲𑁄 𑀢𑀢𑁆𑀣 𑀨𑁂𑀡𑀼𑀤𑁆𑀤𑁂𑀳𑀓𑀁 𑀧𑀘𑁆𑀘𑀢𑀺𑁇 𑀲𑁄 𑀢𑀢𑁆𑀣 𑀨𑁂𑀡𑀼𑀤𑁆𑀤𑁂𑀳𑀓𑀁 𑀧𑀘𑁆𑀘𑀫𑀸𑀦𑁄 𑀲𑀓𑀺𑀫𑁆𑀧𑀺 𑀉𑀤𑁆𑀥𑀁 𑀕𑀘𑁆𑀙𑀢𑀺, 𑀲𑀓𑀺𑀫𑁆𑀧𑀺 𑀅𑀥𑁄 𑀕𑀘𑁆𑀙𑀢𑀺, 𑀲𑀓𑀺𑀫𑁆𑀧𑀺 𑀢𑀺𑀭𑀺𑀬𑀁 𑀕𑀘𑁆𑀙𑀢𑀺𑁇 𑀲𑁄 𑀢𑀢𑁆𑀣 𑀤𑀼𑀓𑁆𑀔𑀸 𑀢𑀺𑀩𑁆𑀩𑀸 𑀓𑀝𑀼𑀓𑀸 𑀯𑁂𑀤𑀦𑀸 𑀯𑁂𑀤𑁂𑀢𑀺; 𑀦 𑀘 𑀢𑀸𑀯 𑀓𑀸𑀮𑀁 𑀓𑀭𑁄𑀢𑀺 𑀬𑀸𑀯 𑀦 𑀢𑀁 𑀧𑀸𑀧𑀓𑀫𑁆𑀫𑀁 𑀩𑁆𑀬𑀦𑁆𑀢𑀻𑀳𑁄𑀢𑀺𑁇 𑀏𑀢𑀁 𑀪𑀬𑀁 𑀤𑀼𑀓𑁆𑀔𑀁 𑀤𑁄𑀫𑀦𑀲𑁆𑀲𑀁 𑀓𑀼𑀢𑁄 𑀢𑀲𑁆𑀲? 𑀅𑀢𑁆𑀢𑀤𑀡𑁆𑀟𑀢𑁄 𑀚𑀸𑀢𑀁 𑀲𑀜𑁆𑀚𑀸𑀢𑀁 𑀦𑀺𑀩𑁆𑀩𑀢𑁆𑀢𑀁 𑀅𑀪𑀺𑀦𑀺𑀩𑁆𑀩𑀢𑁆𑀢𑀁 𑀧𑀸𑀢𑀼𑀪𑀽𑀢𑀁𑁇 𑀢𑀫𑁂𑀦𑀁 𑀦𑀺𑀭𑀬𑀧𑀸𑀮𑀸 𑀫𑀳𑀸𑀦𑀺𑀭𑀬𑁂 𑀧𑀓𑁆𑀔𑀺𑀧𑀦𑁆𑀢𑀺𑁇 𑀲𑁄 𑀔𑁄 𑀧𑀦 𑀫𑀳𑀸𑀦𑀺𑀭𑀬𑁄—

1580\. _𑀘𑀢𑀼𑀓𑁆𑀓𑀡𑁆𑀡𑁄 𑀘𑀢𑀼𑀤𑁆𑀯𑀸𑀭𑁄,_  
_𑀯𑀺𑀪𑀢𑁆𑀢𑁄 𑀪𑀸𑀕𑀲𑁄 𑀫𑀺𑀢𑁄;_  
_𑀅𑀬𑁄𑀧𑀸𑀓𑀸𑀭𑀧𑀭𑀺𑀬𑀦𑁆𑀢𑁄,_  
_𑀅𑀬𑀲𑀸 𑀧𑀝𑀺𑀓𑀼𑀚𑁆𑀚𑀺𑀢𑁄𑁇_  


1581\. _𑀢𑀲𑁆𑀲 𑀅𑀬𑁄𑀫𑀬𑀸 𑀪𑀽𑀫𑀺,_  
_𑀚𑀮𑀺𑀢𑀸 𑀢𑁂𑀚𑀲𑀸 𑀬𑀼𑀢𑀸;_  
_𑀲𑀫𑀦𑁆𑀢𑀸 𑀬𑁄𑀚𑀦𑀲𑀢𑀁,_  
_𑀨𑀭𑀺𑀢𑁆𑀯𑀸 𑀢𑀺𑀝𑁆𑀞𑀢𑀺 𑀲𑀩𑁆𑀩𑀤𑀸𑁇_  


1582\. _𑀓𑀤𑀭𑀺𑀬𑀸𑀢𑀧𑀦𑀸 𑀖𑁄𑀭𑀸,_  
_𑀅𑀘𑁆𑀘𑀺𑀫𑀦𑁆𑀢𑁄 𑀤𑀼𑀭𑀸𑀲𑀤𑀸;_  
_𑀮𑁄𑀫𑀳𑀁𑀲𑀦𑀭𑀽𑀧𑀸 𑀘,_  
_𑀪𑁂𑀲𑁆𑀫𑀸 𑀧𑀝𑀺𑀪𑀬𑀸 𑀤𑀼𑀔𑀸𑁇_  


1583\. _𑀧𑀼𑀭𑀢𑁆𑀣𑀺𑀫𑀸𑀬 𑀪𑀺𑀢𑁆𑀢𑀺𑀬𑀸,_  
_𑀅𑀘𑁆𑀘𑀺𑀓𑁆𑀔𑀦𑁆𑀥𑁄 𑀲𑀫𑀼𑀝𑁆𑀞𑀺𑀢𑁄;_  
_𑀤𑀳𑀦𑁆𑀢𑁄 𑀧𑀸𑀧𑀓𑀫𑁆𑀫𑀦𑁆𑀢𑁂,_  
_𑀧𑀘𑁆𑀙𑀺𑀫𑀸𑀬 𑀧𑀝𑀺𑀳𑀜𑁆𑀜𑀢𑀺𑁇_  


1584\. _𑀧𑀘𑁆𑀙𑀺𑀫𑀸𑀬 𑀘 𑀪𑀺𑀢𑁆𑀢𑀺𑀬𑀸,_  
_𑀅𑀘𑁆𑀘𑀺𑀓𑁆𑀔𑀦𑁆𑀥𑁄 𑀲𑀫𑀼𑀝𑁆𑀞𑀺𑀢𑁄;_  
_𑀤𑀳𑀦𑁆𑀢𑁄 𑀧𑀸𑀧𑀓𑀫𑁆𑀫𑀦𑁆𑀢𑁂,_  
_𑀧𑀼𑀭𑀢𑁆𑀣𑀺𑀫𑀸𑀬 𑀧𑀝𑀺𑀳𑀜𑁆𑀜𑀢𑀺𑁇_  


1585\. _𑀉𑀢𑁆𑀢𑀭𑀸𑀬 𑀘 𑀪𑀺𑀢𑁆𑀢𑀺𑀬𑀸,_  
_𑀅𑀘𑁆𑀘𑀺𑀓𑁆𑀔𑀦𑁆𑀥𑁄 𑀲𑀫𑀼𑀝𑁆𑀞𑀺𑀢𑁄;_  
_𑀤𑀳𑀦𑁆𑀢𑁄 𑀧𑀸𑀧𑀓𑀫𑁆𑀫𑀦𑁆𑀢𑁂,_  
_𑀤𑀓𑁆𑀔𑀺𑀡𑀸𑀬 𑀧𑀝𑀺𑀳𑀜𑁆𑀜𑀢𑀺𑁇_  


1586\. _𑀤𑀓𑁆𑀔𑀺𑀡𑀸𑀬 𑀘 𑀪𑀺𑀢𑁆𑀢𑀺𑀬𑀸,_  
_𑀅𑀘𑁆𑀘𑀺𑀓𑁆𑀔𑀦𑁆𑀥𑁄 𑀲𑀫𑀼𑀝𑁆𑀞𑀺𑀢𑁄;_  
_𑀤𑀳𑀦𑁆𑀢𑁄 𑀧𑀸𑀧𑀓𑀫𑁆𑀫𑀦𑁆𑀢𑁂,_  
_𑀉𑀢𑁆𑀢𑀭𑀸𑀬 𑀧𑀝𑀺𑀳𑀜𑁆𑀜𑀢𑀺𑁇_  


1587\. _𑀳𑁂𑀝𑁆𑀞𑀢𑁄 𑀘 𑀲𑀫𑀼𑀝𑁆𑀞𑀸𑀬,_  
_𑀅𑀘𑁆𑀘𑀺𑀓𑁆𑀔𑀦𑁆𑀥𑁄 𑀪𑀬𑀸𑀦𑀓𑁄;_  
_𑀤𑀳𑀦𑁆𑀢𑁄 𑀧𑀸𑀧𑀓𑀫𑁆𑀫𑀦𑁆𑀢𑁂,_  
_𑀙𑀤𑀦𑀲𑁆𑀫𑀺𑀁 𑀧𑀝𑀺𑀳𑀜𑁆𑀜𑀢𑀺𑁇_  


1588\. _𑀙𑀤𑀦𑀫𑁆𑀳𑀸 𑀲𑀫𑀼𑀝𑁆𑀞𑀸𑀬,_  
_𑀅𑀘𑁆𑀘𑀺𑀓𑁆𑀔𑀦𑁆𑀥𑁄 𑀪𑀬𑀸𑀦𑀓𑁄;_  
_𑀤𑀳𑀦𑁆𑀢𑁄 𑀧𑀸𑀧𑀓𑀫𑁆𑀫𑀦𑁆𑀢𑁂,_  
_𑀪𑀽𑀫𑀺𑀬𑀁 𑀧𑀝𑀺𑀳𑀜𑁆𑀜𑀢𑀺𑁇_  


1589\. _𑀅𑀬𑁄𑀓𑀧𑀸𑀮𑀫𑀸𑀤𑀺𑀢𑁆𑀢𑀁,_  
_𑀲𑀦𑁆𑀢𑀢𑁆𑀢𑀁 𑀚𑀮𑀺𑀢𑀁 𑀬𑀣𑀸;_  
_𑀏𑀯𑀁 𑀅𑀯𑀻𑀘𑀺𑀦𑀺𑀭𑀬𑁄,_  
_𑀳𑁂𑀝𑁆𑀞𑀸 𑀉𑀧𑀭𑀺 𑀧𑀲𑁆𑀲𑀢𑁄𑁇_  


1590\. _𑀢𑀢𑁆𑀣 𑀲𑀢𑁆𑀢𑀸 𑀫𑀳𑀸𑀮𑀼𑀤𑁆𑀤𑀸,_  
_𑀫𑀳𑀸𑀓𑀺𑀩𑁆𑀩𑀺𑀲𑀓𑀸𑀭𑀺𑀦𑁄;_  
_𑀅𑀘𑁆𑀘𑀦𑁆𑀢𑀧𑀸𑀧𑀓𑀫𑁆𑀫𑀦𑁆𑀢𑀸,_  
_𑀧𑀘𑁆𑀘𑀦𑁆𑀢𑀺 𑀦 𑀘 𑀫𑀺𑀬𑁆𑀬𑀭𑁂𑁇_  


1591\. _𑀚𑀸𑀢𑀯𑁂𑀤𑀲𑀫𑁄 𑀓𑀸𑀬𑁄,_  
_𑀢𑁂𑀲𑀁 𑀦𑀺𑀭𑀬𑀯𑀸𑀲𑀺𑀦𑀁;_  
_𑀧𑀲𑁆𑀲 𑀓𑀫𑁆𑀫𑀸𑀦𑀁 𑀤𑀍𑀳𑀢𑁆𑀢𑀁,_  
_𑀦 𑀪𑀲𑁆𑀫𑀸 𑀳𑁄𑀢𑀺 𑀦𑀧𑀻 𑀫𑀲𑀺𑁇_  


1592\. _𑀧𑀼𑀭𑀢𑁆𑀣𑀺𑀫𑁂𑀦𑀧𑀺 𑀥𑀸𑀯𑀦𑁆𑀢𑀺,_  
_𑀢𑀢𑁄 𑀥𑀸𑀯𑀦𑁆𑀢𑀺 𑀧𑀘𑁆𑀙𑀺𑀫𑀁;_  
_𑀉𑀢𑁆𑀢𑀭𑁂𑀦𑀧𑀺 𑀥𑀸𑀯𑀦𑁆𑀢𑀺,_  
_𑀢𑀢𑁄 𑀥𑀸𑀯𑀦𑁆𑀢𑀺 𑀤𑀓𑁆𑀔𑀺𑀡𑀁𑁇_  


1593\. _𑀬𑀁 𑀬𑀁 𑀤𑀺𑀲𑀁 𑀧𑀥𑀸𑀯𑀦𑁆𑀢𑀺,_  
_𑀢𑀁 𑀢𑀁 𑀤𑁆𑀯𑀸𑀭𑀁 𑀧𑀺𑀥𑀻𑀬𑀢𑀺;_  
_𑀅𑀪𑀺𑀦𑀺𑀓𑁆𑀔𑀫𑀺𑀢𑀸𑀲𑀸 𑀢𑁂,_  
_𑀲𑀢𑁆𑀢𑀸 𑀫𑁄𑀓𑁆𑀔𑀕𑀯𑁂𑀲𑀺𑀦𑁄𑁇_  


1594\. _𑀦 𑀢𑁂 𑀢𑀢𑁄 𑀦𑀺𑀓𑁆𑀔𑀫𑀺𑀢𑀼𑀁,_  
_𑀮𑀪𑀦𑁆𑀢𑀺 𑀓𑀫𑁆𑀫𑀧𑀘𑁆𑀘𑀬𑀸;_  
_𑀢𑁂𑀲𑀜𑁆𑀘 𑀧𑀸𑀧𑀓𑀫𑁆𑀫𑀦𑁆𑀢𑀁,_  
_𑀅𑀯𑀺𑀧𑀓𑁆𑀓𑀁 𑀓𑀢𑀁 𑀩𑀳𑀼𑀦𑁆𑀢𑀺𑁇_  


1595\. 𑀏𑀢𑀁 𑀪𑀬𑀁 𑀤𑀼𑀓𑁆𑀔𑀁 𑀤𑁄𑀫𑀦𑀲𑁆𑀲𑀁 𑀓𑀼𑀢𑁄 𑀢𑀲𑁆𑀲? 𑀅𑀢𑁆𑀢𑀤𑀡𑁆𑀟𑀢𑁄 𑀚𑀸𑀢𑀁 𑀲𑀜𑁆𑀚𑀸𑀢𑀁 𑀦𑀺𑀩𑁆𑀩𑀢𑁆𑀢𑀁 𑀅𑀪𑀺𑀦𑀺𑀩𑁆𑀩𑀢𑁆𑀢𑀁 𑀧𑀸𑀢𑀼𑀪𑀽𑀢𑀁𑁇 𑀬𑀸𑀦𑀺 𑀘 𑀦𑁂𑀭𑀬𑀺𑀓𑀸𑀦𑀺 𑀤𑀼𑀓𑁆𑀔𑀸𑀦𑀺 𑀬𑀸𑀦𑀺 𑀘 𑀢𑀺𑀭𑀘𑁆𑀙𑀸𑀦𑀬𑁄𑀦𑀺𑀓𑀸𑀦𑀺 𑀤𑀼𑀓𑁆𑀔𑀸𑀦𑀺 𑀬𑀸𑀦𑀺 𑀘 𑀧𑁂𑀢𑁆𑀢𑀺𑀯𑀺𑀲𑀬𑀺𑀓𑀸𑀦𑀺 𑀤𑀼𑀓𑁆𑀔𑀸𑀦𑀺 𑀬𑀸𑀦𑀺 𑀘 𑀫𑀸𑀦𑀼𑀲𑀺𑀓𑀸𑀦𑀺 𑀤𑀼𑀓𑁆𑀔𑀸𑀦𑀺; 𑀢𑀸𑀦𑀺 𑀓𑀼𑀢𑁄 𑀚𑀸𑀢𑀸𑀦𑀺 𑀓𑀼𑀢𑁄 𑀲𑀜𑁆𑀚𑀸𑀢𑀸𑀦𑀺 𑀓𑀼𑀢𑁄 𑀦𑀺𑀩𑁆𑀩𑀢𑁆𑀢𑀸𑀦𑀺 𑀓𑀼𑀢𑁄 𑀅𑀪𑀺𑀦𑀺𑀩𑁆𑀩𑀢𑁆𑀢𑀸𑀦𑀺 𑀓𑀼𑀢𑁄 𑀧𑀸𑀢𑀼𑀪𑀽𑀢𑀸𑀦𑀺? 𑀅𑀢𑁆𑀢𑀤𑀡𑁆𑀟𑀢𑁄 𑀚𑀸𑀢𑀸𑀦𑀺 𑀲𑀜𑁆𑀚𑀸𑀢𑀸𑀦𑀺 𑀦𑀺𑀩𑁆𑀩𑀢𑁆𑀢𑀸𑀦𑀺 𑀅𑀪𑀺𑀦𑀺𑀩𑁆𑀩𑀢𑁆𑀢𑀸𑀦𑀺 𑀧𑀸𑀢𑀼𑀪𑀽𑀢𑀸𑀦𑀻𑀢𑀺—  𑀅𑀢𑁆𑀢𑀤𑀡𑁆𑀟𑀸 𑀪𑀬𑀁 𑀚𑀸𑀢𑀁𑁇

1596\. **𑀚𑀦𑀁 𑀧𑀲𑁆𑀲𑀣 𑀫𑁂𑀥𑀕𑀦𑁆**𑀢𑀺𑁇 **𑀚𑀦𑀦𑁆**𑀢𑀺 𑀔𑀢𑁆𑀢𑀺𑀬𑀸 𑀘 𑀩𑁆𑀭𑀸𑀳𑁆𑀫𑀡𑀸 𑀘 𑀯𑁂𑀲𑁆𑀲𑀸 𑀘 𑀲𑀼𑀤𑁆𑀤𑀸 𑀘 𑀕𑀳𑀝𑁆𑀞𑀸 𑀘 𑀧𑀩𑁆𑀩𑀚𑀺𑀢𑀸 𑀘 𑀤𑁂𑀯𑀸 𑀘 𑀫𑀦𑀼𑀲𑁆𑀲𑀸 𑀘 𑀫𑁂𑀥𑀕𑀁 𑀚𑀦𑀁 𑀓𑀮𑀳𑀁 𑀚𑀦𑀁 𑀯𑀺𑀭𑀼𑀤𑁆𑀥𑀁 𑀚𑀦𑀁 𑀧𑀝𑀺𑀯𑀺𑀭𑀼𑀤𑁆𑀥𑀁 𑀚𑀦𑀁 𑀆𑀳𑀢𑀁 𑀚𑀦𑀁 𑀧𑀘𑁆𑀘𑀸𑀳𑀢𑀁 𑀚𑀦𑀁 𑀆𑀖𑀸𑀢𑀺𑀢𑀁 𑀚𑀦𑀁 𑀧𑀘𑁆𑀘𑀸𑀖𑀸𑀢𑀺𑀢𑀁 𑀚𑀦𑀁 𑀧𑀲𑁆𑀲𑀣 𑀤𑀓𑁆𑀔𑀣 𑀑𑀮𑁄𑀓𑁂𑀣 𑀦𑀺𑀚𑁆𑀛𑀸𑀬𑁂𑀣 𑀉𑀧𑀧𑀭𑀺𑀓𑁆𑀔𑀣𑀸𑀢𑀺—  𑀚𑀦𑀁 𑀧𑀲𑁆𑀲𑀣 𑀫𑁂𑀥𑀕𑀁𑁇

1597\. **𑀲𑀁𑀯𑁂𑀕𑀁 𑀓𑀺𑀢𑁆𑀢𑀬𑀺𑀲𑁆𑀲𑀸𑀫𑀻**𑀢𑀺𑁇 𑀲𑀁𑀯𑁂𑀕𑀁 𑀉𑀩𑁆𑀩𑁂𑀕𑀁 𑀉𑀢𑁆𑀭𑀸𑀲𑀁 𑀪𑀬𑀁 𑀧𑀻𑀍𑀅𑀦𑀁 𑀖𑀝𑁆𑀝𑀦𑀁 𑀉𑀧𑀤𑁆𑀤𑀯𑀁 𑀉𑀧𑀲𑀕𑁆𑀕𑀁𑁇 **𑀓𑀺𑀢𑁆𑀢𑀬𑀺𑀲𑁆𑀲𑀸𑀫𑀻**𑀢𑀺 𑀧𑀓𑀺𑀢𑁆𑀢𑀬𑀺𑀲𑁆𑀲𑀸𑀫𑀺 𑀆𑀘𑀺𑀓𑁆𑀔𑀺𑀲𑁆𑀲𑀸𑀫𑀺 𑀤𑁂𑀲𑁂𑀲𑁆𑀲𑀸𑀫𑀺 𑀧𑀜𑁆𑀜𑀧𑁂𑀲𑁆𑀲𑀸𑀫𑀺 𑀧𑀝𑁆𑀞𑀧𑁂𑀲𑁆𑀲𑀸𑀫𑀺 𑀯𑀺𑀯𑀭𑀺𑀲𑁆𑀲𑀸𑀫𑀺 𑀯𑀺𑀪𑀚𑀺𑀲𑁆𑀲𑀸𑀫𑀺 𑀉𑀢𑁆𑀢𑀸𑀦𑀻𑀓𑀭𑀺𑀲𑁆𑀲𑀸𑀫𑀺 𑀧𑀓𑀸𑀲𑀺𑀲𑁆𑀲𑀸𑀫𑀻𑀢𑀺—  𑀲𑀁𑀯𑁂𑀕𑀁 𑀓𑀺𑀢𑁆𑀢𑀬𑀺𑀲𑁆𑀲𑀸𑀫𑀺𑁇

1598\. **𑀬𑀣𑀸 𑀲𑀁𑀯𑀺𑀚𑀺𑀢𑀁 𑀫𑀬𑀸**𑀢𑀺𑁇 𑀬𑀣𑀸 𑀫𑀬𑀸 𑀅𑀢𑁆𑀢𑀦𑀸𑀬𑁂𑀯 𑀅𑀢𑁆𑀢𑀸𑀦𑀁 𑀲𑀁𑀯𑁂𑀚𑀺𑀢𑁄 𑀉𑀩𑁆𑀩𑁂𑀚𑀺𑀢𑁄 𑀲𑀁𑀯𑁂𑀕𑀫𑀸𑀧𑀸𑀤𑀺𑀢𑁄𑀢𑀺—  𑀬𑀣𑀸 𑀲𑀁𑀯𑀺𑀚𑀺𑀢𑀁 𑀫𑀬𑀸𑁇

1599\. 𑀢𑁂𑀦𑀸𑀳 𑀪𑀕𑀯𑀸—

1600\. _“𑀅𑀢𑁆𑀢𑀤𑀡𑁆𑀟𑀸 𑀪𑀬𑀁 𑀚𑀸𑀢𑀁,_  
_𑀚𑀦𑀁 𑀧𑀲𑁆𑀲𑀣 𑀫𑁂𑀥𑀕𑀁;_  
_𑀲𑀁𑀯𑁂𑀕𑀁 𑀓𑀺𑀢𑁆𑀢𑀬𑀺𑀲𑁆𑀲𑀸𑀫𑀺,_  
_𑀬𑀣𑀸 𑀲𑀁𑀯𑀺𑀚𑀺𑀢𑀁 𑀫𑀬𑀸”𑀢𑀺𑁇_  


(171.)

1601\. _**𑀨𑀦𑁆𑀤𑀫𑀸𑀦𑀁 𑀧𑀚𑀁 𑀤𑀺𑀲𑁆𑀯𑀸,**_  
_**𑀫𑀘𑁆𑀙𑁂 𑀅𑀧𑁆𑀧𑁄𑀤𑀓𑁂 𑀬𑀣𑀸;**_  
_**𑀅𑀜𑁆𑀜𑀫𑀜𑁆𑀜𑁂𑀳𑀺 𑀩𑁆𑀬𑀸𑀭𑀼𑀤𑁆𑀥𑁂,**_  
_**𑀤𑀺𑀲𑁆𑀯𑀸 𑀫𑀁 𑀪𑀬𑀫𑀸𑀯𑀺𑀲𑀺𑁇**_  


1602\. **𑀨𑀦𑁆𑀤𑀫𑀸𑀦𑀁 𑀧𑀚𑀁 𑀤𑀺𑀲𑁆𑀯𑀸**𑀢𑀺𑁇 **𑀧𑀚𑀸**𑀢𑀺 𑀲𑀢𑁆𑀢𑀸𑀥𑀺𑀯𑀘𑀦𑀁𑁇 𑀧𑀚𑀁 𑀢𑀡𑁆𑀳𑀸𑀨𑀦𑁆𑀤𑀦𑀸𑀬 𑀨𑀦𑁆𑀤𑀫𑀸𑀦𑀁 𑀤𑀺𑀝𑁆𑀞𑀺𑀨𑀦𑁆𑀤𑀦𑀸𑀬 𑀨𑀦𑁆𑀤𑀫𑀸𑀦𑀁 𑀓𑀺𑀮𑁂𑀲𑀨𑀦𑁆𑀤𑀦𑀸𑀬 𑀨𑀦𑁆𑀤𑀫𑀸𑀦𑀁 𑀤𑀼𑀘𑁆𑀘𑀭𑀺𑀢𑀨𑀦𑁆𑀤𑀦𑀸𑀬 𑀨𑀦𑁆𑀤𑀫𑀸𑀦𑀁 𑀧𑀬𑁄𑀕𑀨𑀦𑁆𑀤𑀦𑀸𑀬 𑀨𑀦𑁆𑀤𑀫𑀸𑀦𑀁 𑀯𑀺𑀧𑀸𑀓𑀨𑀦𑁆𑀤𑀦𑀸𑀬 𑀨𑀦𑁆𑀤𑀫𑀸𑀦𑀁 𑀭𑀢𑁆𑀢𑀁 𑀭𑀸𑀕𑁂𑀦 𑀨𑀦𑁆𑀤𑀫𑀸𑀦𑀁 𑀤𑀼𑀝𑁆𑀞𑀁 𑀤𑁄𑀲𑁂𑀦 𑀨𑀦𑁆𑀤𑀫𑀸𑀦𑀁 𑀫𑀽𑀍𑀳𑀁 𑀫𑁄𑀳𑁂𑀦 𑀨𑀦𑁆𑀤𑀫𑀸𑀦𑀁 𑀯𑀺𑀦𑀺𑀩𑀤𑁆𑀥𑀁 𑀫𑀸𑀦𑁂𑀦 𑀨𑀦𑁆𑀤𑀫𑀸𑀦𑀁 𑀧𑀭𑀸𑀫𑀝𑁆𑀞𑀁 𑀤𑀺𑀝𑁆𑀞𑀺𑀬𑀸 𑀨𑀦𑁆𑀤𑀫𑀸𑀦𑀁 𑀯𑀺𑀓𑁆𑀔𑁂𑀧𑀕𑀢𑀁 𑀉𑀤𑁆𑀥𑀘𑁆𑀘𑁂𑀦 𑀨𑀦𑁆𑀤𑀫𑀸𑀦𑀁 𑀅𑀦𑀺𑀝𑁆𑀞𑀗𑁆𑀕𑀢𑀁 𑀯𑀺𑀘𑀺𑀓𑀺𑀘𑁆𑀙𑀸𑀬 𑀨𑀦𑁆𑀤𑀫𑀸𑀦𑀁 𑀣𑀸𑀫𑀕𑀢𑀁 𑀅𑀦𑀼𑀲𑀬𑁂𑀳𑀺 𑀨𑀦𑁆𑀤𑀫𑀸𑀦𑀁 𑀮𑀸𑀪𑁂𑀦 𑀨𑀦𑁆𑀤𑀫𑀸𑀦𑀁 𑀅𑀮𑀸𑀪𑁂𑀦 𑀨𑀦𑁆𑀤𑀫𑀸𑀦𑀁 𑀬𑀲𑁂𑀦 𑀨𑀦𑁆𑀤𑀫𑀸𑀦𑀁 𑀅𑀬𑀲𑁂𑀦 𑀨𑀦𑁆𑀤𑀫𑀸𑀦𑀁 𑀧𑀲𑀁𑀲𑀸𑀬 𑀨𑀦𑁆𑀤𑀫𑀸𑀦𑀁 𑀦𑀺𑀦𑁆𑀤𑀸𑀬 𑀨𑀦𑁆𑀤𑀫𑀸𑀦𑀁 𑀲𑀼𑀔𑁂𑀦 𑀨𑀦𑁆𑀤𑀫𑀸𑀦𑀁 𑀤𑀼𑀓𑁆𑀔𑁂𑀦 𑀨𑀦𑁆𑀤𑀫𑀸𑀦𑀁 𑀚𑀸𑀢𑀺𑀬𑀸 𑀨𑀦𑁆𑀤𑀫𑀸𑀦𑀁 𑀚𑀭𑀸𑀬 𑀨𑀦𑁆𑀤𑀫𑀸𑀦𑀁 𑀩𑁆𑀬𑀸𑀥𑀺𑀦𑀸 𑀨𑀦𑁆𑀤𑀫𑀸𑀦𑀁 𑀫𑀭𑀡𑁂𑀦 𑀨𑀦𑁆𑀤𑀫𑀸𑀦𑀁 𑀲𑁄𑀓𑀧𑀭𑀺𑀤𑁂𑀯𑀤𑀼𑀓𑁆𑀔𑀤𑁄𑀫𑀦𑀲𑁆𑀲𑀼𑀧𑀸𑀬𑀸𑀲𑁂𑀳𑀺 𑀨𑀦𑁆𑀤𑀫𑀸𑀦𑀁 𑀦𑁂𑀭𑀬𑀺𑀓𑁂𑀦 𑀤𑀼𑀓𑁆𑀔𑁂𑀦 𑀨𑀦𑁆𑀤𑀫𑀸𑀦𑀁 𑀢𑀺𑀭𑀘𑁆𑀙𑀸𑀦𑀬𑁄𑀦𑀺𑀓𑁂𑀦 𑀤𑀼𑀓𑁆𑀔𑁂𑀦 𑀨𑀦𑁆𑀤𑀫𑀸𑀦𑀁 𑀧𑁂𑀢𑁆𑀢𑀺𑀯𑀺𑀲𑀬𑀺𑀓𑁂𑀦 𑀤𑀼𑀓𑁆𑀔𑁂𑀦 𑀨𑀦𑁆𑀤𑀫𑀸𑀦𑀁 𑀫𑀸𑀦𑀼𑀲𑀺𑀓𑁂𑀦 𑀤𑀼𑀓𑁆𑀔𑁂𑀦 𑀨𑀦𑁆𑀤𑀫𑀸𑀦𑀁 𑀕𑀩𑁆𑀪𑁄𑀓𑁆𑀓𑀦𑁆𑀢𑀺𑀫𑀽𑀮𑀓𑁂𑀦 𑀤𑀼𑀓𑁆𑀔𑁂𑀦…  𑀕𑀩𑁆𑀪𑀝𑁆𑀞𑀺𑀢𑀺𑀫𑀽𑀮𑀓𑁂𑀦 𑀤𑀼𑀓𑁆𑀔𑁂𑀦…  𑀕𑀩𑁆𑀪𑀯𑀼𑀝𑁆𑀞𑀸𑀦𑀫𑀽𑀮𑀓𑁂𑀦 𑀤𑀼𑀓𑁆𑀔𑁂𑀦…  𑀚𑀸𑀢𑀲𑁆𑀲𑀽𑀧𑀦𑀺𑀩𑀦𑁆𑀥𑀓𑁂𑀦 𑀤𑀼𑀓𑁆𑀔𑁂𑀦…  𑀚𑀸𑀢𑀲𑁆𑀲 𑀧𑀭𑀸𑀥𑁂𑀬𑁆𑀬𑀓𑁂𑀦 𑀤𑀼𑀓𑁆𑀔𑁂𑀦…  𑀅𑀢𑁆𑀢𑀽𑀧𑀓𑁆𑀓𑀫𑁂𑀦 𑀤𑀼𑀓𑁆𑀔𑁂𑀦…  𑀧𑀭𑀽𑀧𑀓𑁆𑀓𑀫𑁂𑀦 𑀤𑀼𑀓𑁆𑀔𑁂𑀦…  𑀤𑀼𑀓𑁆𑀔𑀤𑀼𑀓𑁆𑀔𑁂𑀦…  𑀲𑀗𑁆𑀔𑀸𑀭𑀤𑀼𑀓𑁆𑀔𑁂𑀦…  𑀯𑀺𑀧𑀭𑀺𑀡𑀸𑀫𑀤𑀼𑀓𑁆𑀔𑁂𑀦…  𑀘𑀓𑁆𑀔𑀼𑀭𑁄𑀕𑁂𑀦 𑀤𑀼𑀓𑁆𑀔𑁂𑀦…  𑀲𑁄𑀢𑀭𑁄𑀕𑁂𑀦…  𑀖𑀸𑀦𑀭𑁄𑀕𑁂𑀦…  𑀚𑀺𑀯𑁆𑀳𑀸𑀭𑁄𑀕𑁂𑀦…  𑀓𑀸𑀬𑀭𑁄𑀕𑁂𑀦…  𑀲𑀻𑀲𑀭𑁄𑀕𑁂𑀦…  𑀓𑀡𑁆𑀡𑀭𑁄𑀕𑁂𑀦…  𑀫𑀼𑀔𑀭𑁄𑀕𑁂𑀦…  𑀤𑀦𑁆𑀢𑀭𑁄𑀕𑁂𑀦…  𑀓𑀸𑀲𑁂𑀦…  𑀲𑀸𑀲𑁂𑀦…  𑀧𑀺𑀦𑀸𑀲𑁂𑀦…  𑀟𑀸𑀳𑁂𑀦…  𑀚𑀭𑁂𑀦…  𑀓𑀼𑀘𑁆𑀙𑀺𑀭𑁄𑀕𑁂𑀦…  𑀫𑀼𑀘𑁆𑀙𑀸𑀬…  𑀧𑀓𑁆𑀔𑀦𑁆𑀤𑀺𑀓𑀸𑀬…  𑀲𑀽𑀮𑀸𑀬…  𑀯𑀺𑀲𑀽𑀘𑀺𑀓𑀸𑀬…  𑀓𑀼𑀝𑁆𑀞𑁂𑀦…  𑀕𑀡𑁆𑀟𑁂𑀦…  𑀓𑀺𑀮𑀸𑀲𑁂𑀦…  𑀲𑁄𑀲𑁂𑀦…  𑀅𑀧𑀫𑀸𑀭𑁂𑀦…  𑀤𑀤𑁆𑀤𑀼𑀬𑀸…  𑀓𑀡𑁆𑀟𑀼𑀬𑀸…  𑀓𑀘𑁆𑀙𑀼𑀬𑀸…  𑀭𑀔𑀲𑀸𑀬…  𑀯𑀺𑀢𑀘𑁆𑀙𑀺𑀓𑀸𑀬…  𑀮𑁄𑀳𑀺𑀢𑁂𑀦…  𑀧𑀺𑀢𑁆𑀢𑁂𑀦…  𑀫𑀥𑀼𑀫𑁂𑀳𑁂𑀦…  𑀅𑀁𑀲𑀸𑀬…  𑀧𑀻𑀍𑀅𑀓𑀸𑀬…  𑀪𑀕𑀦𑁆𑀤𑀮𑀸𑀬…  𑀧𑀺𑀢𑁆𑀢𑀲𑀫𑀼𑀝𑁆𑀞𑀸𑀦𑁂𑀦 𑀆𑀩𑀸𑀥𑁂𑀦…  𑀲𑁂𑀫𑁆𑀳𑀲𑀫𑀼𑀝𑁆𑀞𑀸𑀦𑁂𑀦 𑀆𑀩𑀸𑀥𑁂𑀦…  𑀯𑀸𑀢𑀲𑀫𑀼𑀝𑁆𑀞𑀸𑀦𑁂𑀦 𑀆𑀩𑀸𑀥𑁂𑀦…  𑀲𑀦𑁆𑀦𑀺𑀧𑀸𑀢𑀺𑀓𑁂𑀦 𑀆𑀩𑀸𑀥𑁂𑀦…  𑀉𑀢𑀼𑀧𑀭𑀺𑀡𑀸𑀫𑀚𑁂𑀦 𑀆𑀩𑀸𑀥𑁂𑀦…  𑀯𑀺𑀲𑀫𑀧𑀭𑀺𑀳𑀸𑀭𑀚𑁂𑀦 𑀆𑀩𑀸𑀥𑁂𑀦…  𑀑𑀧𑀓𑁆𑀓𑀫𑀺𑀓𑁂𑀦 𑀆𑀩𑀸𑀥𑁂𑀦…  𑀓𑀫𑁆𑀫𑀯𑀺𑀧𑀸𑀓𑀚𑁂𑀦 𑀆𑀩𑀸𑀥𑁂𑀦…  𑀲𑀻𑀢𑁂𑀦…  𑀉𑀡𑁆𑀳𑁂𑀦…  𑀚𑀺𑀖𑀘𑁆𑀙𑀸𑀬…  𑀧𑀺𑀧𑀸𑀲𑀸𑀬…  𑀉𑀘𑁆𑀘𑀸𑀭𑁂𑀦…  𑀧𑀲𑁆𑀲𑀸𑀯𑁂𑀦…  𑀟𑀁𑀲𑀫𑀓𑀲𑀯𑀸𑀢𑀸𑀢𑀧𑀲𑀭𑀻𑀲𑀧𑀲𑀫𑁆𑀨𑀲𑁆𑀲𑁂𑀦 𑀤𑀼𑀓𑁆𑀔𑁂𑀦…  𑀫𑀸𑀢𑀼𑀫𑀭𑀡𑁂𑀦 𑀤𑀼𑀓𑁆𑀔𑁂𑀦…  𑀧𑀺𑀢𑀼𑀫𑀭𑀡𑁂𑀦 𑀤𑀼𑀓𑁆𑀔𑁂𑀦…  𑀪𑀸𑀢𑀼𑀫𑀭𑀡𑁂𑀦 𑀤𑀼𑀓𑁆𑀔𑁂𑀦…  𑀪𑀕𑀺𑀦𑀺𑀫𑀭𑀡𑁂𑀦 𑀤𑀼𑀓𑁆𑀔𑁂𑀦…  𑀧𑀼𑀢𑁆𑀢𑀫𑀭𑀡𑁂𑀦 𑀤𑀼𑀓𑁆𑀔𑁂𑀦…  𑀥𑀻𑀢𑀼𑀫𑀭𑀡𑁂𑀦 𑀤𑀼𑀓𑁆𑀔𑁂𑀦…  𑀜𑀸𑀢𑀺𑀫𑀭𑀡𑁂𑀦 𑀤𑀼𑀓𑁆𑀔𑁂𑀦…  𑀪𑁄𑀕𑀩𑁆𑀬𑀲𑀦𑁂𑀦 𑀤𑀼𑀓𑁆𑀔𑁂𑀦…  𑀭𑁄𑀕𑀩𑁆𑀬𑀲𑀦𑁂𑀦 𑀤𑀼𑀓𑁆𑀔𑁂𑀦…  𑀲𑀻𑀮𑀩𑁆𑀬𑀲𑀦𑁂𑀦 𑀤𑀼𑀓𑁆𑀔𑁂𑀦…  𑀤𑀺𑀝𑁆𑀞𑀺𑀩𑁆𑀬𑀲𑀦𑁂𑀦 𑀤𑀼𑀓𑁆𑀔𑁂𑀦 𑀨𑀦𑁆𑀤𑀫𑀸𑀦𑀁 𑀲𑀫𑁆𑀨𑀦𑁆𑀤𑀫𑀸𑀦𑀁 𑀯𑀺𑀧𑁆𑀨𑀦𑁆𑀤𑀫𑀸𑀦𑀁 𑀯𑁂𑀥𑀫𑀸𑀦𑀁 𑀧𑀯𑁂𑀥𑀫𑀸𑀦𑀁 𑀲𑀫𑁆𑀧𑀯𑁂𑀥𑀫𑀸𑀦𑀁𑁇 **𑀤𑀺𑀲𑁆𑀯𑀸**𑀢𑀺 𑀤𑀺𑀲𑁆𑀯𑀸 𑀧𑀲𑁆𑀲𑀺𑀢𑁆𑀯𑀸 𑀢𑀼𑀮𑀬𑀺𑀢𑁆𑀯𑀸 𑀢𑀻𑀭𑀬𑀺𑀢𑁆𑀯𑀸 𑀯𑀺𑀪𑀸𑀯𑀬𑀺𑀢𑁆𑀯𑀸 𑀯𑀺𑀪𑀽𑀢𑀁 𑀓𑀢𑁆𑀯𑀸𑀢𑀺—  𑀨𑀦𑁆𑀤𑀫𑀸𑀦𑀁 𑀧𑀚𑀁 𑀤𑀺𑀲𑁆𑀯𑀸𑁇

1603\. **𑀫𑀘𑁆𑀙𑁂 𑀅𑀧𑁆𑀧𑁄𑀤𑀓𑁂 𑀬𑀣𑀸**𑀢𑀺 𑀬𑀣𑀸 𑀫𑀘𑁆𑀙𑀸 𑀅𑀧𑁆𑀧𑁄𑀤𑀓𑁂 𑀉𑀤𑀓𑀧𑀭𑀺𑀬𑀸𑀤𑀸𑀦𑁂 𑀓𑀸𑀓𑁂𑀳𑀺 𑀯𑀸 𑀓𑀼𑀮𑀮𑁂𑀳𑀺 𑀯𑀸 𑀩𑀮𑀸𑀓𑀸𑀳𑀺 𑀯𑀸 𑀧𑀭𑀺𑀧𑀸𑀢𑀺𑀬𑀫𑀸𑀦𑀸 𑀉𑀓𑁆𑀔𑀺𑀧𑀺𑀬𑀫𑀸𑀦𑀸 𑀔𑀚𑁆𑀚𑀫𑀸𑀦𑀸 𑀨𑀦𑁆𑀤𑀦𑁆𑀢𑀺 𑀲𑀫𑁆𑀨𑀦𑁆𑀤𑀦𑁆𑀢𑀺 𑀯𑀺𑀧𑁆𑀨𑀦𑁆𑀤𑀦𑁆𑀢𑀺 𑀯𑁂𑀥𑀦𑁆𑀢𑀺 𑀧𑀯𑁂𑀥𑀦𑁆𑀢𑀺 𑀲𑀫𑁆𑀧𑀯𑁂𑀥𑀦𑁆𑀢𑀺; 𑀏𑀯𑀫𑁂𑀯𑀁 𑀧𑀚𑀸 𑀢𑀡𑁆𑀳𑀸𑀨𑀦𑁆𑀤𑀦𑀸𑀬 𑀨𑀦𑁆𑀤𑀦𑁆𑀢𑀺…𑀧𑁂…  𑀤𑀺𑀝𑁆𑀞𑀺𑀩𑁆𑀬𑀲𑀦𑁂𑀦 𑀤𑀼𑀓𑁆𑀔𑁂𑀦 𑀨𑀦𑁆𑀤𑀦𑁆𑀢𑀺 𑀲𑀫𑁆𑀨𑀦𑁆𑀤𑀦𑁆𑀢𑀺 𑀯𑀺𑀧𑁆𑀨𑀦𑁆𑀤𑀦𑁆𑀢𑀺 𑀯𑁂𑀥𑀦𑁆𑀢𑀺 𑀧𑀯𑁂𑀥𑀦𑁆𑀢𑀺 𑀲𑀫𑁆𑀧𑀯𑁂𑀥𑀦𑁆𑀢𑀻𑀢𑀺—  𑀫𑀘𑁆𑀙𑁂 𑀅𑀧𑁆𑀧𑁄𑀤𑀓𑁂 𑀬𑀣𑀸𑁇

1604\. **𑀅𑀜𑁆𑀜𑀫𑀜𑁆𑀜𑁂𑀳𑀺 𑀩𑁆𑀬𑀸𑀭𑀼𑀤𑁆𑀥𑁂**𑀢𑀺 𑀅𑀜𑁆𑀜𑀫𑀜𑁆𑀜𑀁 𑀲𑀢𑁆𑀢𑀸 𑀯𑀺𑀭𑀼𑀤𑁆𑀥𑀸 𑀧𑀝𑀺𑀯𑀺𑀭𑀼𑀤𑁆𑀥𑀸 𑀆𑀳𑀢𑀸 𑀧𑀘𑁆𑀘𑀸𑀳𑀢𑀸 𑀆𑀖𑀸𑀢𑀺𑀢𑀸 𑀧𑀘𑁆𑀘𑀸𑀖𑀸𑀢𑀺𑀢𑀸𑁇 𑀭𑀸𑀚𑀸𑀦𑁄𑀧𑀺 𑀭𑀸𑀚𑀽𑀳𑀺 𑀯𑀺𑀯𑀤𑀦𑁆𑀢𑀺, 𑀔𑀢𑁆𑀢𑀺𑀬𑀸𑀧𑀺 𑀔𑀢𑁆𑀢𑀺𑀬𑁂𑀳𑀺 𑀯𑀺𑀯𑀤𑀦𑁆𑀢𑀺, 𑀩𑁆𑀭𑀸𑀳𑁆𑀫𑀡𑀸𑀧𑀺 𑀩𑁆𑀭𑀸𑀳𑁆𑀫𑀡𑁂𑀳𑀺 𑀯𑀺𑀯𑀤𑀦𑁆𑀢𑀺, 𑀕𑀳𑀧𑀢𑀻𑀧𑀺 𑀕𑀳𑀧𑀢𑀻𑀳𑀺 𑀯𑀺𑀯𑀤𑀦𑁆𑀢𑀺, 𑀫𑀸𑀢𑀸𑀧𑀺 𑀧𑀼𑀢𑁆𑀢𑁂𑀦 𑀯𑀺𑀯𑀤𑀢𑀺, 𑀧𑀼𑀢𑁆𑀢𑁄𑀧𑀺 𑀫𑀸𑀢𑀭𑀸 𑀯𑀺𑀯𑀤𑀢𑀺, 𑀧𑀺𑀢𑀸𑀧𑀺 𑀧𑀼𑀢𑁆𑀢𑁂𑀦 𑀯𑀺𑀯𑀤𑀢𑀺, 𑀧𑀼𑀢𑁆𑀢𑁄𑀧𑀺 𑀧𑀺𑀢𑀭𑀸 𑀯𑀺𑀯𑀤𑀢𑀺, 𑀪𑀸𑀢𑀸𑀧𑀺 𑀪𑀸𑀢𑀭𑀸 𑀯𑀺𑀯𑀤𑀢𑀺, 𑀪𑀕𑀺𑀦𑀻𑀧𑀺 𑀪𑀕𑀺𑀦𑀺𑀬𑀸 𑀯𑀺𑀯𑀤𑀢𑀺, 𑀪𑀸𑀢𑀸𑀧𑀺 𑀪𑀕𑀺𑀦𑀺𑀬𑀸 𑀯𑀺𑀯𑀤𑀢𑀺, 𑀪𑀕𑀺𑀦𑀺𑀧𑀺 𑀪𑀸𑀢𑀭𑀸 𑀯𑀺𑀯𑀤𑀢𑀺, 𑀲𑀳𑀸𑀬𑁄𑀧𑀺 𑀲𑀳𑀸𑀬𑁂𑀦 𑀯𑀺𑀯𑀤𑀢𑀺; 𑀢𑁂 𑀢𑀢𑁆𑀣 𑀓𑀮𑀳𑀯𑀺𑀕𑁆𑀕𑀳𑀯𑀺𑀯𑀸𑀤𑀸𑀧𑀦𑁆𑀦𑀸 𑀅𑀜𑁆𑀜𑀫𑀜𑁆𑀜𑀁 𑀧𑀸𑀡𑀻𑀳𑀺𑀧𑀺 𑀉𑀧𑀓𑁆𑀓𑀫𑀦𑁆𑀢𑀺, 𑀮𑁂𑀟𑁆𑀟𑀽𑀳𑀺𑀧𑀺 𑀉𑀧𑀓𑁆𑀓𑀫𑀦𑁆𑀢𑀺, 𑀤𑀡𑁆𑀟𑁂𑀳𑀺𑀧𑀺 𑀉𑀧𑀓𑁆𑀓𑀫𑀦𑁆𑀢𑀺, 𑀲𑀢𑁆𑀣𑁂𑀳𑀺𑀧𑀺 𑀉𑀧𑀓𑁆𑀓𑀫𑀦𑁆𑀢𑀺, 𑀢𑁂 𑀢𑀢𑁆𑀣 𑀫𑀭𑀡𑀫𑁆𑀧𑀺 𑀦𑀺𑀕𑀘𑁆𑀙𑀦𑁆𑀢𑀺 𑀫𑀭𑀡𑀫𑀢𑁆𑀢𑀫𑁆𑀧𑀺 𑀤𑀼𑀓𑁆𑀔𑀦𑁆𑀢𑀺—  𑀅𑀜𑁆𑀜𑀫𑀜𑁆𑀜𑁂𑀳𑀺 𑀩𑁆𑀬𑀸𑀭𑀼𑀤𑁆𑀥𑁂𑁇

1605\. **𑀤𑀺𑀲𑁆𑀯𑀸 𑀫𑀁 𑀪𑀬𑀫𑀸𑀯𑀺𑀲𑀻**𑀢𑀺𑁇 **𑀤𑀺𑀲𑁆𑀯𑀸**𑀢𑀺 𑀤𑀺𑀲𑁆𑀯𑀸 𑀧𑀲𑁆𑀲𑀺𑀢𑁆𑀯𑀸 𑀢𑀼𑀮𑀬𑀺𑀢𑁆𑀯𑀸 𑀢𑀻𑀭𑀬𑀺𑀢𑁆𑀯𑀸 𑀯𑀺𑀪𑀸𑀯𑀬𑀺𑀢𑁆𑀯𑀸 𑀯𑀺𑀪𑀽𑀢𑀁 𑀓𑀢𑁆𑀯𑀸 𑀪𑀬𑀁 𑀧𑀻𑀍𑀅𑀦𑀁 𑀖𑀝𑁆𑀝𑀦𑀁 𑀉𑀧𑀤𑁆𑀤𑀯𑁄 𑀉𑀧𑀲𑀕𑁆𑀕𑁄 𑀆𑀯𑀺𑀲𑀻𑀢𑀺—  𑀤𑀺𑀲𑁆𑀯𑀸 𑀫𑀁 𑀪𑀬𑀫𑀸𑀯𑀺𑀲𑀺𑁇

1606\. 𑀢𑁂𑀦𑀸𑀳 𑀪𑀕𑀯𑀸—

1607\. _“𑀨𑀦𑁆𑀤𑀫𑀸𑀦𑀁 𑀧𑀚𑀁 𑀤𑀺𑀲𑁆𑀯𑀸,_  
_𑀫𑀘𑁆𑀙𑁂 𑀅𑀧𑁆𑀧𑁄𑀤𑀓𑁂 𑀬𑀣𑀸;_  
_𑀅𑀜𑁆𑀜𑀫𑀜𑁆𑀜𑁂𑀳𑀺 𑀩𑁆𑀬𑀸𑀭𑀼𑀤𑁆𑀥𑁂,_  
_𑀤𑀺𑀲𑁆𑀯𑀸 𑀫𑀁 𑀪𑀬𑀫𑀸𑀯𑀺𑀲𑀻”𑀢𑀺𑁇_  


(172.)

1608\. _**𑀲𑀫𑀦𑁆𑀢𑀫𑀲𑀸𑀭𑁄 𑀮𑁄𑀓𑁄,**_  
_**𑀤𑀺𑀲𑀸 𑀲𑀩𑁆𑀩𑀸 𑀲𑀫𑁂𑀭𑀺𑀢𑀸;**_  
_**𑀇𑀘𑁆𑀙𑀁 𑀪𑀯𑀦𑀫𑀢𑁆𑀢𑀦𑁄,**_  
_**𑀦𑀸𑀤𑁆𑀤𑀲𑀸𑀲𑀺𑀁 𑀅𑀦𑁄𑀲𑀺𑀢𑀁𑁇**_  


1609\. **𑀲𑀫𑀦𑁆𑀢𑀫𑀲𑀸𑀭𑁄 𑀮𑁄𑀓𑁄**𑀢𑀺𑁇 **𑀮𑁄𑀓𑁄**𑀢𑀺 𑀦𑀺𑀭𑀬𑀮𑁄𑀓𑁄 𑀢𑀺𑀭𑀘𑁆𑀙𑀸𑀦𑀬𑁄𑀦𑀺𑀮𑁄𑀓𑁄 𑀧𑁂𑀢𑁆𑀢𑀺𑀯𑀺𑀲𑀬𑀮𑁄𑀓𑁄 𑀫𑀦𑀼𑀲𑁆𑀲𑀮𑁄𑀓𑁄 𑀤𑁂𑀯𑀮𑁄𑀓𑁄, 𑀔𑀦𑁆𑀥𑀮𑁄𑀓𑁄 𑀥𑀸𑀢𑀼𑀮𑁄𑀓𑁄 𑀆𑀬𑀢𑀦𑀮𑁄𑀓𑁄, 𑀅𑀬𑀁 𑀮𑁄𑀓𑁄 𑀧𑀭𑁄 𑀮𑁄𑀓𑁄, 𑀩𑁆𑀭𑀳𑁆𑀫𑀮𑁄𑀓𑁄 𑀤𑁂𑀯𑀮𑁄𑀓𑁄—  𑀅𑀬𑀁 𑀯𑀼𑀘𑁆𑀘𑀢𑀺 𑀮𑁄𑀓𑁄𑁇 𑀦𑀺𑀭𑀬𑀮𑁄𑀓𑁄 𑀅𑀲𑀸𑀭𑁄 𑀦𑀺𑀲𑁆𑀲𑀸𑀭𑁄 𑀲𑀸𑀭𑀸𑀧𑀕𑀢𑁄 𑀦𑀺𑀘𑁆𑀘𑀲𑀸𑀭𑀲𑀸𑀭𑁂𑀦 𑀯𑀸 𑀲𑀼𑀔𑀲𑀸𑀭𑀲𑀸𑀭𑁂𑀦 𑀯𑀸 𑀅𑀢𑁆𑀢𑀲𑀸𑀭𑀲𑀸𑀭𑁂𑀦 𑀯𑀸 𑀦𑀺𑀘𑁆𑀘𑁂𑀦 𑀯𑀸 𑀥𑀼𑀯𑁂𑀦 𑀯𑀸 𑀲𑀲𑁆𑀲𑀢𑁂𑀦 𑀯𑀸 𑀅𑀯𑀺𑀧𑀭𑀺𑀡𑀸𑀫𑀥𑀫𑁆𑀫𑁂𑀦 𑀯𑀸𑁇 𑀢𑀺𑀭𑀘𑁆𑀙𑀸𑀦𑀬𑁄𑀦𑀺𑀮𑁄𑀓𑁄…  𑀧𑁂𑀢𑁆𑀢𑀺𑀯𑀺𑀲𑀬𑀮𑁄𑀓𑁄…  𑀫𑀦𑀼𑀲𑁆𑀲𑀮𑁄𑀓𑁄…  𑀤𑁂𑀯𑀮𑁄𑀓𑁄…  𑀔𑀦𑁆𑀥𑀮𑁄𑀓𑁄…  𑀥𑀸𑀢𑀼𑀮𑁄𑀓𑁄…  𑀆𑀬𑀢𑀦𑀮𑁄𑀓𑁄…  𑀅𑀬𑀁 𑀮𑁄𑀓𑁄…  𑀧𑀭𑁄 𑀮𑁄𑀓𑁄…  𑀩𑁆𑀭𑀳𑁆𑀫𑀮𑁄𑀓𑁄…  𑀤𑁂𑀯𑀮𑁄𑀓𑁄 𑀅𑀲𑀸𑀭𑁄 𑀦𑀺𑀲𑁆𑀲𑀸𑀭𑁄 𑀲𑀸𑀭𑀸𑀧𑀕𑀢𑁄 𑀦𑀺𑀘𑁆𑀘𑀲𑀸𑀭𑀲𑀸𑀭𑁂𑀦 𑀯𑀸 𑀲𑀼𑀔𑀲𑀸𑀭𑀲𑀸𑀭𑁂𑀦 𑀯𑀸 𑀅𑀢𑁆𑀢𑀲𑀸𑀭𑀲𑀸𑀭𑁂𑀦 𑀯𑀸 𑀦𑀺𑀘𑁆𑀘𑁂𑀦 𑀯𑀸 𑀥𑀼𑀯𑁂𑀦 𑀯𑀸 𑀲𑀲𑁆𑀲𑀢𑁂𑀦 𑀯𑀸 𑀅𑀯𑀺𑀧𑀭𑀺𑀡𑀸𑀫𑀥𑀫𑁆𑀫𑁂𑀦 𑀯𑀸𑁇

1610\. 𑀬𑀣𑀸 𑀧𑀦 𑀦𑀍𑀑 𑀅𑀲𑀸𑀭𑁄 𑀦𑀺𑀲𑁆𑀲𑀸𑀭𑁄 𑀲𑀸𑀭𑀸𑀧𑀕𑀢𑁄, 𑀬𑀣𑀸 𑀏𑀭𑀡𑁆𑀟𑁄 𑀅𑀲𑀸𑀭𑁄 𑀦𑀺𑀲𑁆𑀲𑀸𑀭𑁄 𑀲𑀸𑀭𑀸𑀧𑀕𑀢𑁄, 𑀬𑀣𑀸 𑀉𑀤𑀼𑀫𑁆𑀩𑀭𑁄 𑀅𑀲𑀸𑀭𑁄 𑀦𑀺𑀲𑁆𑀲𑀸𑀭𑁄 𑀲𑀸𑀭𑀸𑀧𑀕𑀢𑁄, 𑀬𑀣𑀸 𑀲𑁂𑀢𑀓𑀘𑁆𑀙𑁄 𑀅𑀲𑀸𑀭𑁄 𑀦𑀺𑀲𑁆𑀲𑀸𑀭𑁄 𑀲𑀸𑀭𑀸𑀧𑀕𑀢𑁄, 𑀬𑀣𑀸 𑀧𑀸𑀭𑀺𑀪𑀤𑁆𑀤𑀓𑁄 𑀅𑀲𑀸𑀭𑁄 𑀦𑀺𑀲𑁆𑀲𑀸𑀭𑁄 𑀲𑀸𑀭𑀸𑀧𑀕𑀢𑁄, 𑀬𑀣𑀸 𑀨𑁂𑀡𑀧𑀺𑀡𑁆𑀟𑁄 𑀅𑀲𑀸𑀭𑁄 𑀦𑀺𑀲𑁆𑀲𑀸𑀭𑁄 𑀲𑀸𑀭𑀸𑀧𑀕𑀢𑁄, 𑀬𑀣𑀸 𑀉𑀤𑀓𑀧𑀼𑀩𑁆𑀩𑀼𑀍𑀅𑀁 𑀅𑀲𑀸𑀭𑀁 𑀦𑀺𑀲𑁆𑀲𑀸𑀭𑀁 𑀲𑀸𑀭𑀸𑀧𑀕𑀢𑀁, 𑀬𑀣𑀸 𑀫𑀭𑀻𑀘𑀺 𑀅𑀲𑀸𑀭𑀸 𑀦𑀺𑀲𑁆𑀲𑀸𑀭𑀸 𑀲𑀸𑀭𑀸𑀧𑀕𑀢𑀸, 𑀬𑀣𑀸 𑀓𑀤𑀮𑀺𑀓𑁆𑀔𑀦𑁆𑀥𑁄 𑀅𑀲𑀸𑀭𑁄 𑀦𑀺𑀲𑁆𑀲𑀸𑀭𑁄 𑀲𑀸𑀭𑀸𑀧𑀕𑀢𑁄, 𑀬𑀣𑀸 𑀫𑀸𑀬𑀸 𑀅𑀲𑀸𑀭𑀸 𑀦𑀺𑀲𑁆𑀲𑀸𑀭𑀸 𑀲𑀸𑀭𑀸𑀧𑀕𑀢𑀸; 𑀏𑀯𑀫𑁂𑀯𑀁 𑀦𑀺𑀭𑀬𑀮𑁄𑀓𑁄 𑀅𑀲𑀸𑀭𑁄 𑀦𑀺𑀲𑁆𑀲𑀸𑀭𑁄 𑀲𑀸𑀭𑀸𑀧𑀕𑀢𑁄 𑀦𑀺𑀘𑁆𑀘𑀲𑀸𑀭𑀲𑀸𑀭𑁂𑀦 𑀯𑀸 𑀲𑀼𑀔𑀲𑀸𑀭𑀲𑀸𑀭𑁂𑀦 𑀯𑀸 𑀅𑀢𑁆𑀢𑀲𑀸𑀭𑀲𑀸𑀭𑁂𑀦 𑀯𑀸 𑀦𑀺𑀘𑁆𑀘𑁂𑀦 𑀯𑀸 𑀥𑀼𑀯𑁂𑀦 𑀯𑀸 𑀲𑀲𑁆𑀲𑀢𑁂𑀦 𑀯𑀸 𑀅𑀯𑀺𑀧𑀭𑀺𑀡𑀸𑀫𑀥𑀫𑁆𑀫𑁂𑀦 𑀯𑀸𑁇

1611\. 𑀢𑀺𑀭𑀘𑁆𑀙𑀸𑀦𑀬𑁄𑀦𑀺𑀮𑁄𑀓𑁄…  𑀧𑁂𑀢𑁆𑀢𑀺𑀯𑀺𑀲𑀬𑀮𑁄𑀓𑁄…  𑀫𑀦𑀼𑀲𑁆𑀲𑀮𑁄𑀓𑁄…  𑀤𑁂𑀯𑀮𑁄𑀓𑁄 𑀅𑀲𑀸𑀭𑁄 𑀦𑀺𑀲𑁆𑀲𑀸𑀭𑁄 𑀲𑀸𑀭𑀸𑀧𑀕𑀢𑁄 𑀦𑀺𑀘𑁆𑀘𑀲𑀸𑀭𑀲𑀸𑀭𑁂𑀦 𑀯𑀸 𑀲𑀼𑀔𑀲𑀸𑀭𑀲𑀸𑀭𑁂𑀦 𑀯𑀸 𑀅𑀢𑁆𑀢𑀲𑀸𑀭𑀲𑀸𑀭𑁂𑀦 𑀯𑀸 𑀦𑀺𑀘𑁆𑀘𑁂𑀦 𑀯𑀸 𑀥𑀼𑀯𑁂𑀦 𑀯𑀸 𑀲𑀲𑁆𑀲𑀢𑁂𑀦 𑀯𑀸 𑀅𑀯𑀺𑀧𑀭𑀺𑀡𑀸𑀫𑀥𑀫𑁆𑀫𑁂𑀦 𑀯𑀸𑁇 𑀔𑀦𑁆𑀥𑀮𑁄𑀓𑁄…  𑀥𑀸𑀢𑀼𑀮𑁄𑀓𑁄…  𑀆𑀬𑀢𑀦𑀮𑁄𑀓𑁄…  𑀅𑀬𑀁 𑀮𑁄𑀓𑁄…  𑀧𑀭𑁄 𑀮𑁄𑀓𑁄…  𑀩𑁆𑀭𑀳𑁆𑀫𑀮𑁄𑀓𑁄…  𑀤𑁂𑀯𑀮𑁄𑀓𑁄 𑀅𑀲𑀸𑀭𑁄 𑀦𑀺𑀲𑁆𑀲𑀸𑀭𑁄 𑀲𑀸𑀭𑀸𑀧𑀕𑀢𑁄 𑀦𑀺𑀘𑁆𑀘𑀲𑀸𑀭𑀲𑀸𑀭𑁂𑀦 𑀯𑀸 𑀲𑀼𑀔𑀲𑀸𑀭𑀲𑀸𑀭𑁂𑀦 𑀯𑀸 𑀅𑀢𑁆𑀢𑀲𑀸𑀭𑀲𑀸𑀭𑁂𑀦 𑀯𑀸 𑀦𑀺𑀘𑁆𑀘𑁂𑀦 𑀯𑀸 𑀥𑀼𑀯𑁂𑀦 𑀯𑀸 𑀲𑀲𑁆𑀲𑀢𑁂𑀦 𑀯𑀸 𑀅𑀯𑀺𑀧𑀭𑀺𑀡𑀸𑀫𑀥𑀫𑁆𑀫𑁂𑀦 𑀯𑀸𑀢𑀺—  𑀲𑀫𑀦𑁆𑀢𑀫𑀲𑀸𑀭𑁄 𑀮𑁄𑀓𑁄𑁇

1612\. **𑀤𑀺𑀲𑀸 𑀲𑀩𑁆𑀩𑀸 𑀲𑀫𑁂𑀭𑀺𑀢𑀸**𑀢𑀺𑁇 𑀬𑁂 𑀧𑀼𑀭𑀢𑁆𑀣𑀺𑀫𑀸𑀬 𑀤𑀺𑀲𑀸𑀬 𑀲𑀗𑁆𑀔𑀸𑀭𑀸, 𑀢𑁂𑀧𑀺 𑀏𑀭𑀺𑀢𑀸 𑀲𑀫𑁂𑀭𑀺𑀢𑀸 𑀘𑀮𑀺𑀢𑀸 𑀖𑀝𑁆𑀝𑀺𑀢𑀸 𑀅𑀦𑀺𑀘𑁆𑀘𑀢𑀸𑀬 𑀚𑀸𑀢𑀺𑀬𑀸 𑀅𑀦𑀼𑀕𑀢𑀸 𑀚𑀭𑀸𑀬 𑀅𑀦𑀼𑀲𑀝𑀸 𑀩𑁆𑀬𑀸𑀥𑀺𑀦𑀸 𑀅𑀪𑀺𑀪𑀽𑀢𑀸 𑀫𑀭𑀡𑁂𑀦 𑀅𑀩𑁆𑀪𑀸𑀳𑀢𑀸 𑀤𑀼𑀓𑁆𑀔𑁂 𑀧𑀢𑀺𑀝𑁆𑀞𑀺𑀢𑀸 𑀅𑀢𑀸𑀡𑀸 𑀅𑀮𑁂𑀡𑀸 𑀅𑀲𑀭𑀡𑀸 𑀅𑀲𑀭𑀡𑀻𑀪𑀽𑀢𑀸𑁇 𑀬𑁂 𑀧𑀘𑁆𑀙𑀺𑀫𑀸𑀬 𑀤𑀺𑀲𑀸𑀬 𑀲𑀗𑁆𑀔𑀸𑀭𑀸…  𑀬𑁂 𑀉𑀢𑁆𑀢𑀭𑀸𑀬 𑀤𑀺𑀲𑀸𑀬 𑀲𑀗𑁆𑀔𑀸𑀭𑀸…  𑀬𑁂 𑀤𑀓𑁆𑀔𑀺𑀡𑀸𑀬 𑀤𑀺𑀲𑀸𑀬 𑀲𑀗𑁆𑀔𑀸𑀭𑀸…  𑀬𑁂 𑀧𑀼𑀭𑀢𑁆𑀣𑀺𑀫𑀸𑀬 𑀅𑀦𑀼𑀤𑀺𑀲𑀸𑀬 𑀲𑀗𑁆𑀔𑀸𑀭𑀸…  𑀬𑁂 𑀧𑀘𑁆𑀙𑀺𑀫𑀸𑀬 𑀅𑀦𑀼𑀤𑀺𑀲𑀸𑀬 𑀲𑀗𑁆𑀔𑀸𑀭𑀸…  𑀬𑁂 𑀉𑀢𑁆𑀢𑀭𑀸𑀬 𑀅𑀦𑀼𑀤𑀺𑀲𑀸𑀬 𑀲𑀗𑁆𑀔𑀸𑀭𑀸…  𑀬𑁂 𑀤𑀓𑁆𑀔𑀺𑀡𑀸𑀬 𑀅𑀦𑀼𑀤𑀺𑀲𑀸𑀬 𑀲𑀗𑁆𑀔𑀸𑀭𑀸…  𑀬𑁂 𑀳𑁂𑀝𑁆𑀞𑀺𑀫𑀸𑀬 𑀤𑀺𑀲𑀸𑀬 𑀲𑀗𑁆𑀔𑀸𑀭𑀸…  𑀬𑁂 𑀉𑀧𑀭𑀺𑀫𑀸𑀬 𑀤𑀺𑀲𑀸𑀬 𑀲𑀗𑁆𑀔𑀸𑀭𑀸…  𑀬𑁂 𑀤𑀲𑀲𑀼 𑀤𑀺𑀲𑀸𑀲𑀼 𑀲𑀗𑁆𑀔𑀸𑀭𑀸, 𑀢𑁂𑀧𑀺 𑀏𑀭𑀺𑀢𑀸 𑀲𑀫𑁂𑀭𑀺𑀢𑀸 𑀘𑀮𑀺𑀢𑀸 𑀖𑀝𑁆𑀝𑀺𑀢𑀸 𑀅𑀦𑀺𑀘𑁆𑀘𑀢𑀸𑀬 𑀚𑀸𑀢𑀺𑀬𑀸 𑀅𑀦𑀼𑀕𑀢𑀸 𑀚𑀭𑀸𑀬 𑀅𑀦𑀼𑀲𑀝𑀸 𑀩𑁆𑀬𑀸𑀥𑀺𑀦𑀸 𑀅𑀪𑀺𑀪𑀽𑀢𑀸 𑀫𑀭𑀡𑁂𑀦 𑀅𑀩𑁆𑀪𑀸𑀳𑀢𑀸 𑀤𑀼𑀓𑁆𑀔𑁂 𑀧𑀢𑀺𑀝𑁆𑀞𑀺𑀢𑀸 𑀅𑀢𑀸𑀡𑀸 𑀅𑀮𑁂𑀡𑀸 𑀅𑀲𑀭𑀡𑀸 𑀅𑀲𑀭𑀡𑀻𑀪𑀽𑀢𑀸𑁇 𑀪𑀸𑀲𑀺𑀢𑀫𑁆𑀧𑀺 𑀘𑁂𑀢𑀁—

1613\. _“𑀓𑀺𑀜𑁆𑀘𑀸𑀧𑀺 𑀢𑁂 𑀢𑀁 𑀚𑀮𑀢𑀻 𑀯𑀺𑀫𑀸𑀦𑀁,_  
_𑀑𑀪𑀸𑀲𑀬𑀁 𑀉𑀢𑁆𑀢𑀭𑀺𑀬𑀁 𑀤𑀺𑀲𑀸𑀬;_  
_𑀭𑀽𑀧𑁂 𑀭𑀡𑀁 𑀤𑀺𑀲𑁆𑀯𑀸 𑀲𑀤𑀸 𑀧𑀯𑁂𑀥𑀺𑀢𑀁,_  
_𑀢𑀲𑁆𑀫𑀸 𑀦 𑀭𑀽𑀧𑁂 𑀭𑀫𑀢𑀻 𑀲𑀼𑀫𑁂𑀥𑁄𑁇_  


1614\. _𑀫𑀘𑁆𑀘𑀼𑀦𑀸𑀩𑁆𑀪𑀸𑀳𑀢𑁄 𑀮𑁄𑀓𑁄,_  
_𑀚𑀭𑀸𑀬 𑀧𑀭𑀺𑀯𑀸𑀭𑀺𑀢𑁄;_  
_𑀢𑀡𑁆𑀳𑀸𑀲𑀮𑁆𑀮𑁂𑀦 𑀑𑀢𑀺𑀡𑁆𑀡𑁄,_  
_𑀇𑀘𑁆𑀙𑀸𑀥𑀽𑀫𑀸𑀬𑀺𑀢𑁄 𑀲𑀤𑀸𑁇_  


1615\. _𑀲𑀩𑁆𑀩𑁄 𑀆𑀤𑀻𑀧𑀺𑀢𑁄 𑀮𑁄𑀓𑁄,_  
_𑀲𑀩𑁆𑀩𑁄 𑀮𑁄𑀓𑁄 𑀧𑀥𑀽𑀧𑀺𑀢𑁄;_  
_𑀲𑀩𑁆𑀩𑁄 𑀧𑀚𑁆𑀚𑀮𑀺𑀢𑁄 𑀮𑁄𑀓𑁄,_  
_𑀲𑀩𑁆𑀩𑁄 𑀮𑁄𑀓𑁄 𑀧𑀓𑀫𑁆𑀧𑀺𑀢𑁄”𑀢𑀺𑁇_  


1616\. 𑀤𑀺𑀲𑀸 𑀲𑀩𑁆𑀩𑀸 𑀲𑀫𑁂𑀭𑀺𑀢𑀸𑁇

1617\. **𑀇𑀘𑁆𑀙𑀁 𑀪𑀯𑀦𑀫𑀢𑁆𑀢𑀦𑁄**𑀢𑀺𑁇 𑀅𑀢𑁆𑀢𑀦𑁄 𑀪𑀯𑀦𑀁 𑀢𑀸𑀡𑀁 𑀮𑁂𑀡𑀁 𑀲𑀭𑀡𑀁 𑀕𑀢𑀺𑀁 𑀧𑀭𑀸𑀬𑀦𑀁 𑀇𑀘𑁆𑀙𑀦𑁆𑀢𑁄 𑀲𑀸𑀤𑀺𑀬𑀦𑁆𑀢𑁄 𑀧𑀢𑁆𑀣𑀬𑀦𑁆𑀢𑁄 𑀧𑀺𑀳𑀬𑀦𑁆𑀢𑁄 𑀅𑀪𑀺𑀚𑀧𑁆𑀧𑀦𑁆𑀢𑁄𑀢𑀺—  𑀇𑀘𑁆𑀙𑀁 𑀪𑀯𑀦𑀫𑀢𑁆𑀢𑀦𑁄𑁇 **𑀦𑀸𑀤𑁆𑀤𑀲𑀸𑀲𑀺𑀁 𑀅𑀦𑁄𑀲𑀺𑀢𑀦𑁆**𑀢𑀺𑁇 𑀅𑀚𑁆𑀛𑁄𑀲𑀺𑀢𑀁𑀬𑁂𑀯 𑀅𑀤𑁆𑀤𑀲𑀁, 𑀅𑀦𑀚𑁆𑀛𑁄𑀲𑀺𑀢𑀁 𑀦𑀸𑀤𑁆𑀤𑀲𑀁, 𑀲𑀩𑁆𑀩𑀁 𑀬𑁄𑀩𑁆𑀩𑀜𑁆𑀜𑀁 𑀚𑀭𑀸𑀬 𑀑𑀲𑀺𑀢𑀁, 𑀲𑀩𑁆𑀩𑀁 𑀆𑀭𑁄𑀕𑁆𑀬𑀁 𑀩𑁆𑀬𑀸𑀥𑀺𑀦𑀸 𑀑𑀲𑀺𑀢𑀁, 𑀲𑀩𑁆𑀩𑀁 𑀚𑀻𑀯𑀺𑀢𑀁 𑀫𑀭𑀡𑁂𑀦 𑀑𑀲𑀺𑀢𑀁, 𑀲𑀩𑁆𑀩𑀁 𑀮𑀸𑀪𑀁 𑀅𑀮𑀸𑀪𑁂𑀦 𑀑𑀲𑀺𑀢𑀁, 𑀲𑀩𑁆𑀩𑀁 𑀬𑀲𑀁 𑀅𑀬𑀲𑁂𑀦 𑀑𑀲𑀺𑀢𑀁, 𑀲𑀩𑁆𑀩𑀁 𑀧𑀲𑀁𑀲𑀁 𑀦𑀺𑀦𑁆𑀤𑀸𑀬 𑀑𑀲𑀺𑀢𑀁, 𑀲𑀩𑁆𑀩𑀁 𑀲𑀼𑀔𑀁 𑀤𑀼𑀓𑁆𑀔𑁂𑀦 𑀑𑀲𑀺𑀢𑀁𑁇

1618\. _“𑀮𑀸𑀪𑁄 𑀅𑀮𑀸𑀪𑁄 𑀬𑀲𑁄 𑀅𑀬𑀲𑁄 𑀘,_  
_𑀦𑀺𑀦𑁆𑀤𑀸 𑀧𑀲𑀁𑀲𑀸 𑀘 𑀲𑀼𑀔𑀁 𑀤𑀼𑀔𑀜𑁆𑀘;_  
_𑀏𑀢𑁂 𑀅𑀦𑀺𑀘𑁆𑀘𑀸 𑀫𑀦𑀼𑀚𑁂𑀲𑀼 𑀥𑀫𑁆𑀫𑀸,_  
_𑀅𑀲𑀲𑁆𑀲𑀢𑀸 𑀯𑀺𑀧𑀭𑀺𑀡𑀸𑀫𑀥𑀫𑁆𑀫𑀸”𑀢𑀺𑁇_  


1619\. 𑀦𑀸𑀤𑁆𑀤𑀲𑀸𑀲𑀺𑀁 𑀅𑀦𑁄𑀲𑀺𑀢𑀁𑁇

1620\. 𑀢𑁂𑀦𑀸𑀳 𑀪𑀕𑀯𑀸—

1621\. _“𑀲𑀫𑀦𑁆𑀢𑀫𑀲𑀸𑀭𑁄 𑀮𑁄𑀓𑁄,_  
_𑀤𑀺𑀲𑀸 𑀲𑀩𑁆𑀩𑀸 𑀲𑀫𑁂𑀭𑀺𑀢𑀸;_  
_𑀇𑀘𑁆𑀙𑀁 𑀪𑀯𑀦𑀫𑀢𑁆𑀢𑀦𑁄,_  
_𑀦𑀸𑀤𑁆𑀤𑀲𑀸𑀲𑀺𑀁 𑀅𑀦𑁄𑀲𑀺𑀢𑀦𑁆”𑀢𑀺𑁇_  


(173.)

1622\. _**𑀑𑀲𑀸𑀦𑁂 𑀢𑁆𑀯𑁂𑀯 𑀩𑁆𑀬𑀸𑀭𑀼𑀤𑁆𑀥𑁂,**_  
_**𑀤𑀺𑀲𑁆𑀯𑀸 𑀫𑁂 𑀅𑀭𑀢𑀻 𑀅𑀳𑀼;**_  
_**𑀅𑀣𑁂𑀢𑁆𑀣 𑀲𑀮𑁆𑀮𑀫𑀤𑁆𑀤𑀓𑁆𑀔𑀺𑀁,**_  
_**𑀤𑀼𑀤𑁆𑀤𑀲𑀁 𑀳𑀤𑀬𑀲𑁆𑀲𑀺𑀢𑀁𑁇**_  


1623\. **𑀑𑀲𑀸𑀦𑁂 𑀢𑁆𑀯𑁂𑀯 𑀩𑁆𑀬𑀸𑀭𑀼𑀤𑁆𑀥𑁂**𑀢𑀺𑁇 **𑀑𑀲𑀸𑀦𑁂 𑀢𑁆𑀯𑁂𑀯𑀸**𑀢𑀺 𑀲𑀩𑁆𑀩𑀁 𑀬𑁄𑀩𑁆𑀩𑀜𑁆𑀜𑀁 𑀚𑀭𑀸 𑀑𑀲𑀸𑀧𑁂𑀢𑀺, 𑀲𑀩𑁆𑀩𑀁 𑀆𑀭𑁄𑀕𑁆𑀬𑀁 𑀩𑁆𑀬𑀸𑀥𑀺 𑀑𑀲𑀸𑀧𑁂𑀢𑀺, 𑀲𑀩𑁆𑀩𑀁 𑀚𑀻𑀯𑀺𑀢𑀁 𑀫𑀭𑀡𑀁 𑀑𑀲𑀸𑀧𑁂𑀢𑀺, 𑀲𑀩𑁆𑀩𑀁 𑀮𑀸𑀪𑀁 𑀅𑀮𑀸𑀪𑁄 𑀑𑀲𑀸𑀧𑁂𑀢𑀺, 𑀲𑀩𑁆𑀩𑀁 𑀬𑀲𑀁 𑀅𑀬𑀲𑁄 𑀑𑀲𑀸𑀧𑁂𑀢𑀺, 𑀲𑀩𑁆𑀩𑀁 𑀧𑀲𑀁𑀲𑀁 𑀦𑀺𑀦𑁆𑀤𑀸 𑀑𑀲𑀸𑀧𑁂𑀢𑀺, 𑀲𑀩𑁆𑀩𑀁 𑀲𑀼𑀔𑀁 𑀤𑀼𑀓𑁆𑀔𑀁 𑀑𑀲𑀸𑀧𑁂𑀢𑀻𑀢𑀺—  𑀑𑀲𑀸𑀦𑁂 𑀢𑁆𑀯𑁂𑀯𑁇 **𑀩𑁆𑀬𑀸𑀭𑀼𑀤𑁆𑀥𑁂**𑀢𑀺 𑀬𑁄𑀩𑁆𑀩𑀜𑁆𑀜𑀓𑀸𑀫𑀸 𑀲𑀢𑁆𑀢𑀸 𑀚𑀭𑀸𑀬 𑀧𑀝𑀺𑀯𑀺𑀭𑀼𑀤𑁆𑀥𑀸, 𑀆𑀭𑁄𑀕𑁆𑀬𑀓𑀸𑀫𑀸 𑀲𑀢𑁆𑀢𑀸 𑀩𑁆𑀬𑀸𑀥𑀺𑀦𑀸 𑀧𑀝𑀺𑀯𑀺𑀭𑀼𑀤𑁆𑀥𑀸, 𑀚𑀻𑀯𑀺𑀢𑀼𑀓𑀸𑀫𑀸 𑀲𑀢𑁆𑀢𑀸 𑀫𑀭𑀡𑁂𑀦 𑀧𑀝𑀺𑀯𑀺𑀭𑀼𑀤𑁆𑀥𑀸, 𑀮𑀸𑀪𑀓𑀸𑀫𑀸 𑀲𑀢𑁆𑀢𑀸 𑀅𑀮𑀸𑀪𑁂𑀦 𑀧𑀝𑀺𑀯𑀺𑀭𑀼𑀤𑁆𑀥𑀸, 𑀬𑀲𑀓𑀸𑀫𑀸 𑀲𑀢𑁆𑀢𑀸 𑀅𑀬𑀲𑁂𑀦 𑀧𑀝𑀺𑀯𑀺𑀭𑀼𑀤𑁆𑀥𑀸, 𑀧𑀲𑀁𑀲𑀓𑀸𑀫𑀸 𑀲𑀢𑁆𑀢𑀸 𑀦𑀺𑀦𑁆𑀤𑀸𑀬 𑀧𑀝𑀺𑀯𑀺𑀭𑀼𑀤𑁆𑀥𑀸, 𑀲𑀼𑀔𑀓𑀸𑀫𑀸 𑀲𑀢𑁆𑀢𑀸 𑀤𑀼𑀓𑁆𑀔𑁂𑀦 𑀧𑀝𑀺𑀯𑀺𑀭𑀼𑀤𑁆𑀥𑀸 𑀆𑀳𑀢𑀸 𑀧𑀘𑁆𑀘𑀸𑀳𑀢𑀸 𑀆𑀖𑀸𑀢𑀺𑀢𑀸 𑀧𑀘𑁆𑀘𑀸𑀖𑀸𑀢𑀺𑀢𑀸𑀢𑀺—  𑀑𑀲𑀸𑀦𑁂 𑀢𑁆𑀯𑁂𑀯 𑀩𑁆𑀬𑀸𑀭𑀼𑀤𑁆𑀥𑁂𑁇

1624\. **𑀤𑀺𑀲𑁆𑀯𑀸 𑀫𑁂 𑀅𑀭𑀢𑀻 𑀅𑀳𑀽**𑀢𑀺𑁇 **𑀤𑀺𑀲𑁆𑀯𑀸**𑀢𑀺 𑀤𑀺𑀲𑁆𑀯𑀸 𑀧𑀲𑁆𑀲𑀺𑀢𑁆𑀯𑀸 𑀢𑀼𑀮𑀬𑀺𑀢𑁆𑀯𑀸 𑀢𑀻𑀭𑀬𑀺𑀢𑁆𑀯𑀸 𑀯𑀺𑀪𑀸𑀯𑀬𑀺𑀢𑁆𑀯𑀸 𑀯𑀺𑀪𑀽𑀢𑀁 𑀓𑀢𑁆𑀯𑀸𑀢𑀺—  𑀤𑀺𑀲𑁆𑀯𑀸𑁇 **𑀫𑁂 𑀅𑀭𑀢𑀻**𑀢𑀺 𑀬𑀸 𑀅𑀭𑀢𑀺 𑀬𑀸 𑀅𑀦𑀪𑀺𑀭𑀢𑀺 𑀬𑀸 𑀅𑀦𑀪𑀺𑀭𑀫𑀦𑀸 𑀬𑀸 𑀉𑀓𑁆𑀓𑀡𑁆𑀞𑀺𑀢𑀸 𑀬𑀸 𑀧𑀭𑀺𑀢𑀲𑀺𑀢𑀸 **𑀅𑀳𑀽**𑀢𑀺—  𑀤𑀺𑀲𑁆𑀯𑀸 𑀫𑁂 𑀅𑀭𑀢𑀻 𑀅𑀳𑀼𑁇

1625\. **𑀅𑀣𑁂𑀢𑁆𑀣 𑀲𑀮𑁆𑀮𑀫𑀤𑁆𑀤𑀓𑁆𑀔𑀺𑀦𑁆**𑀢𑀺𑁇 **𑀅𑀣𑀸**𑀢𑀺 𑀧𑀤𑀲𑀦𑁆𑀥𑀺…𑀧𑁂…  𑀧𑀤𑀸𑀦𑀼𑀧𑀼𑀩𑁆𑀩𑀢𑀸𑀧𑁂𑀢𑀁—  𑀅𑀣𑀸𑀢𑀺𑁇 **𑀏𑀢𑁆𑀣𑀸**𑀢𑀺 𑀲𑀢𑁆𑀢𑁂𑀲𑀼𑁇 **𑀲𑀮𑁆𑀮𑀦𑁆**𑀢𑀺 𑀲𑀢𑁆𑀢 𑀲𑀮𑁆𑀮𑀸𑀦𑀺—  𑀭𑀸𑀕𑀲𑀮𑁆𑀮𑀁, 𑀤𑁄𑀲𑀲𑀮𑁆𑀮𑀁, 𑀫𑁄𑀳𑀲𑀮𑁆𑀮𑀁, 𑀫𑀸𑀦𑀲𑀮𑁆𑀮𑀁, 𑀤𑀺𑀝𑁆𑀞𑀺𑀲𑀮𑁆𑀮𑀁, 𑀲𑁄𑀓𑀲𑀮𑁆𑀮𑀁, 𑀓𑀣𑀁𑀓𑀣𑀸𑀲𑀮𑁆𑀮𑀁𑁇 **𑀅𑀤𑁆𑀤𑀓𑁆𑀔𑀺𑀦𑁆**𑀢𑀺 𑀅𑀤𑁆𑀤𑀲𑀁 𑀅𑀤𑀓𑁆𑀔𑀺𑀁 𑀅𑀧𑀲𑁆𑀲𑀺𑀁 𑀧𑀝𑀺𑀯𑀺𑀚𑁆𑀛𑀺𑀦𑁆𑀢𑀺—  𑀅𑀣𑁂𑀢𑁆𑀣 𑀲𑀮𑁆𑀮𑀫𑀤𑁆𑀤𑀓𑁆𑀔𑀺𑀁𑁇

1626\. **𑀤𑀼𑀤𑁆𑀤𑀲𑀁 𑀳𑀤𑀬𑀲𑁆𑀲𑀺𑀢𑀦𑁆**𑀢𑀺𑁇 **𑀤𑀼𑀤𑁆𑀤𑀲𑀦𑁆**𑀢𑀺 𑀤𑀼𑀤𑁆𑀤𑀲𑀁 𑀤𑀼𑀤𑁆𑀤𑀓𑁆𑀔𑀁 𑀤𑀼𑀧𑁆𑀧𑀲𑁆𑀲𑀁 𑀤𑀼𑀩𑁆𑀩𑀼𑀚𑁆𑀛𑀁 𑀤𑀼𑀭𑀦𑀼𑀩𑀼𑀚𑁆𑀛𑀁 𑀤𑀼𑀧𑁆𑀧𑀝𑀺𑀯𑀺𑀚𑁆𑀛𑀦𑁆𑀢𑀺—  𑀤𑀼𑀤𑁆𑀤𑀲𑀁𑁇 **𑀳𑀤𑀬𑀲𑁆𑀲𑀺𑀢𑀦𑁆**𑀢𑀺 𑀳𑀤𑀬𑀁 𑀯𑀼𑀘𑁆𑀘𑀢𑀺 𑀘𑀺𑀢𑁆𑀢𑀁𑁇 𑀬𑀁 𑀘𑀺𑀢𑁆𑀢𑀁 𑀫𑀦𑁄 𑀫𑀸𑀦𑀲𑀁 𑀳𑀤𑀬𑀁 𑀧𑀡𑁆𑀟𑀭𑀁 𑀫𑀦𑁄 𑀫𑀦𑀸𑀬𑀢𑀦𑀁 𑀫𑀦𑀺𑀦𑁆𑀤𑁆𑀭𑀺𑀬𑀁 𑀯𑀺𑀜𑁆𑀜𑀸𑀡𑀁 𑀯𑀺𑀜𑁆𑀜𑀸𑀡𑀓𑁆𑀔𑀦𑁆𑀥𑁄 𑀢𑀚𑁆𑀚𑀸 𑀫𑀦𑁄𑀯𑀺𑀜𑁆𑀜𑀸𑀡𑀥𑀸𑀢𑀼𑁇 **𑀳𑀤𑀬𑀲𑁆𑀲𑀺𑀢𑀦𑁆**𑀢𑀺 𑀳𑀤𑀬𑀦𑀺𑀲𑁆𑀲𑀺𑀢𑀁 𑀘𑀺𑀢𑁆𑀢𑀲𑀺𑀢𑀁 𑀘𑀺𑀢𑁆𑀢𑀦𑀺𑀲𑁆𑀲𑀺𑀢𑀁 𑀘𑀺𑀢𑁆𑀢𑁂𑀦 𑀲𑀳𑀕𑀢𑀁 𑀲𑀳𑀚𑀸𑀢𑀁 𑀲𑀁𑀲𑀝𑁆𑀞𑀁 𑀲𑀫𑁆𑀧𑀬𑀼𑀢𑁆𑀢𑀁 𑀏𑀓𑀼𑀧𑁆𑀧𑀸𑀤𑀁 𑀏𑀓𑀦𑀺𑀭𑁄𑀥𑀁 𑀏𑀓𑀯𑀢𑁆𑀣𑀼𑀓𑀁 𑀏𑀓𑀸𑀭𑀫𑁆𑀫𑀡𑀦𑁆𑀢𑀺—  𑀤𑀼𑀤𑁆𑀤𑀲𑀁 𑀳𑀤𑀬𑀲𑁆𑀲𑀺𑀢𑀁𑁇

1627\. 𑀢𑁂𑀦𑀸𑀳 𑀪𑀕𑀯𑀸—

1628\. _“𑀑𑀲𑀸𑀦𑁂 𑀢𑁆𑀯𑁂𑀯 𑀩𑁆𑀬𑀸𑀭𑀼𑀤𑁆𑀥𑁂,_  
_𑀤𑀺𑀲𑁆𑀯𑀸 𑀫𑁂 𑀅𑀭𑀢𑀻 𑀅𑀳𑀼;_  
_𑀅𑀣𑁂𑀢𑁆𑀣 𑀲𑀮𑁆𑀮𑀫𑀤𑁆𑀤𑀓𑁆𑀔𑀺𑀁,_  
_𑀤𑀼𑀤𑁆𑀤𑀲𑀁 𑀳𑀤𑀬𑀲𑁆𑀲𑀺𑀢𑀦𑁆”𑀢𑀺𑁇_  


(174.)

1629\. _**𑀬𑁂𑀦 𑀲𑀮𑁆𑀮𑁂𑀦 𑀑𑀢𑀺𑀡𑁆𑀡𑁄,**_  
_**𑀤𑀺𑀲𑀸 𑀲𑀩𑁆𑀩𑀸 𑀯𑀺𑀥𑀸𑀯𑀢𑀺;**_  
_**𑀢𑀫𑁂𑀯 𑀲𑀮𑁆𑀮𑀫𑀩𑁆𑀩𑀼𑀬𑁆𑀳,**_  
_**𑀦 𑀥𑀸𑀯𑀢𑀺 𑀦 𑀲𑀻𑀤𑀢𑀺𑁇**_  


1630\. **𑀬𑁂𑀦 𑀲𑀮𑁆𑀮𑁂𑀦 𑀑𑀢𑀺𑀡𑁆𑀡𑁄, 𑀤𑀺𑀲𑀸 𑀲𑀩𑁆𑀩𑀸 𑀯𑀺𑀥𑀸𑀯𑀢𑀻**𑀢𑀺𑁇 **𑀲𑀮𑁆𑀮𑀦𑁆**𑀢𑀺𑁇 𑀲𑀢𑁆𑀢 𑀲𑀮𑁆𑀮𑀸𑀦𑀺—  𑀭𑀸𑀕𑀲𑀮𑁆𑀮𑀁, 𑀤𑁄𑀲𑀲𑀮𑁆𑀮𑀁, 𑀫𑁄𑀳𑀲𑀮𑁆𑀮𑀁, 𑀫𑀸𑀦𑀲𑀮𑁆𑀮𑀁, 𑀤𑀺𑀝𑁆𑀞𑀺𑀲𑀮𑁆𑀮𑀁, 𑀲𑁄𑀓𑀲𑀮𑁆𑀮𑀁, 𑀓𑀣𑀁𑀓𑀣𑀸𑀲𑀮𑁆𑀮𑀁𑁇 𑀓𑀢𑀫𑀁 𑀭𑀸𑀕𑀲𑀮𑁆𑀮𑀁? 𑀬𑁄 𑀭𑀸𑀕𑁄 𑀲𑀸𑀭𑀸𑀕𑁄 𑀅𑀦𑀼𑀦𑀬𑁄 𑀅𑀦𑀼𑀭𑁄𑀥𑁄 𑀦𑀦𑁆𑀤𑀺𑀭𑀸𑀕𑁄 𑀘𑀺𑀢𑁆𑀢𑀲𑁆𑀲 𑀲𑀸𑀭𑀸𑀕𑁄…𑀧𑁂…  𑀅𑀪𑀺𑀚𑁆𑀛𑀸 𑀮𑁄𑀪𑁄 𑀅𑀓𑀼𑀲𑀮𑀫𑀽𑀮𑀁—  𑀇𑀤𑀁 𑀭𑀸𑀕𑀲𑀮𑁆𑀮𑀁𑁇

1631\. 𑀓𑀢𑀫𑀁 𑀤𑁄𑀲𑀲𑀮𑁆𑀮𑀁? “𑀅𑀦𑀢𑁆𑀣𑀁 𑀫𑁂 𑀅𑀘𑀭𑀻”𑀢𑀺 𑀆𑀖𑀸𑀢𑁄 𑀚𑀸𑀬𑀢𑀺 “𑀅𑀦𑀢𑁆𑀣𑀁 𑀫𑁂 𑀘𑀭𑀢𑀻”𑀢𑀺 𑀆𑀖𑀸𑀢𑁄 𑀚𑀸𑀬𑀢𑀺, “𑀅𑀦𑀢𑁆𑀣𑀁 𑀫𑁂 𑀘𑀭𑀺𑀲𑁆𑀲𑀢𑀻”𑀢𑀺 𑀆𑀖𑀸𑀢𑁄 𑀚𑀸𑀬𑀢𑀺…𑀧𑁂…  𑀘𑀡𑁆𑀟𑀺𑀓𑁆𑀓𑀁 𑀅𑀲𑀼𑀭𑁄𑀧𑁄 𑀅𑀦𑀢𑁆𑀢𑀫𑀦𑀢𑀸 𑀘𑀺𑀢𑁆𑀢𑀲𑁆𑀲—  𑀇𑀤𑀁 𑀤𑁄𑀲𑀲𑀮𑁆𑀮𑀁𑁇

1632\. 𑀓𑀢𑀫𑀁 𑀫𑁄𑀳𑀲𑀮𑁆𑀮𑀁? 𑀤𑀼𑀓𑁆𑀔𑁂 𑀅𑀜𑁆𑀜𑀸𑀡𑀁…𑀧𑁂…  𑀤𑀼𑀓𑁆𑀔𑀦𑀺𑀭𑁄𑀥𑀕𑀸𑀫𑀺𑀦𑀺𑀬𑀸 𑀧𑀝𑀺𑀧𑀤𑀸𑀬 𑀅𑀜𑁆𑀜𑀸𑀡𑀁, 𑀧𑀼𑀩𑁆𑀩𑀦𑁆𑀢𑁂 𑀅𑀜𑁆𑀜𑀸𑀡𑀁, 𑀅𑀧𑀭𑀦𑁆𑀢𑁂 𑀅𑀜𑁆𑀜𑀸𑀡𑀁, 𑀧𑀼𑀩𑁆𑀩𑀦𑁆𑀢𑀸𑀧𑀭𑀦𑁆𑀢𑁂 𑀅𑀜𑁆𑀜𑀸𑀡𑀁, 𑀇𑀤𑀧𑁆𑀧𑀘𑁆𑀘𑀬𑀢𑀸𑀧𑀝𑀺𑀘𑁆𑀘𑀲𑀫𑀼𑀧𑁆𑀧𑀦𑁆𑀦𑁂𑀲𑀼 𑀥𑀫𑁆𑀫𑁂𑀲𑀼 𑀅𑀜𑁆𑀜𑀸𑀡𑀁𑁇 𑀬𑀁 𑀏𑀯𑀭𑀽𑀧𑀁 𑀅𑀤𑀲𑁆𑀲𑀦𑀁 𑀅𑀦𑀪𑀺𑀲𑀫𑀬𑁄 𑀅𑀦𑀦𑀼𑀩𑁄𑀥𑁄 𑀅𑀲𑀫𑁆𑀩𑁄𑀥𑁄 𑀅𑀧𑁆𑀧𑀝𑀺𑀯𑁂𑀥𑁄 𑀅𑀲𑀗𑁆𑀕𑀸𑀳𑀡𑀸 𑀅𑀧𑀭𑀺𑀬𑁄𑀕𑀸𑀳𑀡𑀸 𑀅𑀲𑀫𑀧𑁂𑀓𑁆𑀔𑀦𑀸 𑀅𑀧𑀘𑁆𑀘𑀯𑁂𑀓𑁆𑀔𑀦𑀸 𑀅𑀧𑀘𑁆𑀘𑀓𑁆𑀔𑀓𑀫𑁆𑀫𑀁 𑀤𑀼𑀫𑁆𑀫𑁂𑀚𑁆𑀛𑀁 𑀩𑀸𑀮𑁆𑀬𑀁 𑀫𑁄𑀳𑁄 𑀧𑀫𑁄𑀳𑁄 𑀲𑀫𑁆𑀫𑁄𑀳𑁄 𑀅𑀯𑀺𑀚𑁆𑀚𑀸 𑀅𑀯𑀺𑀚𑁆𑀚𑁄𑀖𑁄 𑀅𑀯𑀺𑀚𑁆𑀚𑀸𑀬𑁄𑀕𑁄 𑀅𑀯𑀺𑀚𑁆𑀚𑀸𑀦𑀼𑀲𑀬𑁄 𑀅𑀯𑀺𑀚𑁆𑀚𑀸𑀧𑀭𑀺𑀬𑀼𑀝𑁆𑀞𑀸𑀦𑀁 𑀅𑀯𑀺𑀚𑁆𑀚𑀸𑀮𑀗𑁆𑀕𑀻 𑀫𑁄𑀳𑁄 𑀅𑀓𑀼𑀲𑀮𑀫𑀽𑀮𑀁—  𑀇𑀤𑀁 𑀫𑁄𑀳𑀲𑀮𑁆𑀮𑀁𑁇

1633\. 𑀓𑀢𑀫𑀁 𑀫𑀸𑀦𑀲𑀮𑁆𑀮𑀁? “𑀲𑁂𑀬𑁆𑀬𑁄𑀳𑀫𑀲𑁆𑀫𑀻”𑀢𑀺 𑀫𑀸𑀦𑁄, “𑀲𑀤𑀺𑀲𑁄𑀳𑀫𑀲𑁆𑀫𑀻”𑀢𑀺 𑀫𑀸𑀦𑁄, “𑀳𑀻𑀦𑁄𑀳𑀫𑀲𑁆𑀫𑀻”𑀢𑀺 𑀫𑀸𑀦𑁄𑁇 𑀬𑁄 𑀏𑀯𑀭𑀽𑀧𑁄 𑀫𑀸𑀦𑁄 𑀫𑀜𑁆𑀜𑀦𑀸 𑀫𑀜𑁆𑀜𑀺𑀢𑀢𑁆𑀢𑀁 𑀉𑀦𑁆𑀦𑀢𑀺 𑀉𑀦𑁆𑀦𑀫𑁄 𑀥𑀚𑁄 𑀲𑀫𑁆𑀧𑀕𑁆𑀕𑀸𑀳𑁄 𑀓𑁂𑀢𑀼𑀓𑀫𑁆𑀬𑀢𑀸 𑀘𑀺𑀢𑁆𑀢𑀲𑁆𑀲—  𑀇𑀤𑀁 𑀫𑀸𑀦𑀲𑀮𑁆𑀮𑀁𑁇

1634\. 𑀓𑀢𑀫𑀁 𑀤𑀺𑀝𑁆𑀞𑀺𑀲𑀮𑁆𑀮𑀁? 𑀯𑀻𑀲𑀢𑀺𑀯𑀢𑁆𑀣𑀼𑀓𑀸 𑀲𑀓𑁆𑀓𑀸𑀬𑀤𑀺𑀝𑁆𑀞𑀺, 𑀤𑀲𑀯𑀢𑁆𑀣𑀼𑀓𑀸 𑀫𑀺𑀘𑁆𑀙𑀸𑀤𑀺𑀝𑁆𑀞𑀺, 𑀤𑀲𑀯𑀢𑁆𑀣𑀼𑀓𑀸 𑀅𑀦𑁆𑀢𑀕𑁆𑀕𑀸𑀳𑀺𑀓𑀸 𑀤𑀺𑀝𑁆𑀞𑀺𑁇 𑀬𑀸 𑀏𑀯𑀭𑀽𑀧𑀸 𑀤𑀺𑀝𑁆𑀞𑀺 𑀤𑀺𑀝𑁆𑀞𑀺𑀕𑀢𑀁 𑀤𑀺𑀝𑁆𑀞𑀺𑀕𑀳𑀦𑀁 𑀤𑀺𑀝𑁆𑀞𑀺𑀓𑀦𑁆𑀢𑀸𑀭𑁄 𑀤𑀺𑀝𑁆𑀞𑀺𑀯𑀺𑀲𑀽𑀓𑀸𑀬𑀺𑀓𑀁 𑀤𑀺𑀝𑁆𑀞𑀺𑀯𑀺𑀧𑁆𑀨𑀦𑁆𑀤𑀺𑀢𑀁 𑀤𑀺𑀝𑁆𑀞𑀺𑀲𑀁𑀬𑁄𑀚𑀦𑀁 𑀕𑀸𑀳𑁄 𑀧𑀝𑀺𑀕𑁆𑀕𑀸𑀳𑁄 𑀅𑀪𑀺𑀦𑀺𑀯𑁂𑀲𑁄 𑀧𑀭𑀸𑀫𑀸𑀲𑁄 𑀓𑀼𑀫𑁆𑀫𑀕𑁆𑀕𑁄 𑀫𑀺𑀘𑁆𑀙𑀸𑀧𑀣𑁄 𑀫𑀺𑀘𑁆𑀙𑀢𑁆𑀢𑀁 𑀢𑀺𑀢𑁆𑀣𑀸𑀬𑀢𑀦𑀁 𑀯𑀺𑀧𑀭𑀺𑀬𑁂𑀲𑀕𑁆𑀕𑀸𑀳𑁄 𑀯𑀺𑀧𑀭𑀻𑀢𑀕𑁆𑀕𑀸𑀳𑁄 𑀯𑀺𑀧𑀮𑁆𑀮𑀸𑀲𑀕𑁆𑀕𑀸𑀳𑁄 𑀫𑀺𑀘𑁆𑀙𑀸𑀕𑀸𑀳𑁄 𑀅𑀬𑀸𑀣𑀸𑀯𑀓𑀲𑁆𑀫𑀺𑀁 “𑀬𑀸𑀣𑀸𑀯𑀓𑀦𑁆”𑀢𑀺 𑀕𑀸𑀳𑁄 𑀬𑀸𑀯𑀢𑀸 𑀤𑁆𑀯𑀸𑀲𑀝𑁆𑀞𑀺 𑀤𑀺𑀝𑁆𑀞𑀺𑀕𑀢𑀸𑀦𑀺—  𑀇𑀤𑀁 𑀤𑀺𑀝𑁆𑀞𑀺𑀲𑀮𑁆𑀮𑀁𑁇

1635\. 𑀓𑀢𑀫𑀁 𑀲𑁄𑀓𑀲𑀮𑁆𑀮𑀁? 𑀜𑀸𑀢𑀺𑀩𑁆𑀬𑀲𑀦𑁂𑀦 𑀯𑀸 𑀨𑀼𑀝𑁆𑀞𑀲𑁆𑀲 𑀭𑁄𑀕𑀩𑁆𑀬𑀲𑀦𑁂𑀦 𑀯𑀸 𑀨𑀼𑀝𑁆𑀞𑀲𑁆𑀲 𑀪𑁄𑀕𑀩𑁆𑀬𑀲𑀦𑁂𑀦 𑀯𑀸 𑀨𑀼𑀝𑁆𑀞𑀲𑁆𑀲 𑀲𑀻𑀮𑀩𑁆𑀬𑀲𑀦𑁂𑀦 𑀯𑀸 𑀨𑀼𑀝𑁆𑀞𑀲𑁆𑀲 𑀤𑀺𑀝𑁆𑀞𑀺𑀩𑁆𑀬𑀲𑀦𑁂𑀦 𑀯𑀸 𑀨𑀼𑀝𑁆𑀞𑀲𑁆𑀲 𑀅𑀜𑁆𑀜𑀢𑀭𑀜𑁆𑀜𑀢𑀭𑁂𑀦 𑀩𑁆𑀬𑀲𑀦𑁂𑀦 𑀲𑀫𑀦𑁆𑀦𑀸𑀕𑀢𑀲𑁆𑀲 𑀅𑀜𑁆𑀜𑀢𑀭𑀜𑁆𑀜𑀢𑀭𑁂𑀦 𑀤𑀼𑀓𑁆𑀔𑀥𑀫𑁆𑀫𑁂𑀦 𑀨𑀼𑀝𑁆𑀞𑀲𑁆𑀲 𑀲𑁄𑀓𑁄 𑀲𑁄𑀘𑀦𑀸 𑀲𑁄𑀘𑀺𑀢𑀢𑁆𑀢𑀁 𑀅𑀦𑁆𑀢𑁄𑀲𑁄𑀓𑁄 𑀅𑀦𑁆𑀢𑁄𑀧𑀭𑀺𑀲𑁄𑀓𑁄 𑀅𑀦𑁆𑀢𑁄𑀟𑀸𑀳𑁄 𑀅𑀦𑁆𑀢𑁄𑀧𑀭𑀺𑀟𑀸𑀳𑁄 𑀘𑁂𑀢𑀲𑁄 𑀧𑀭𑀺𑀚𑁆𑀛𑀸𑀬𑀦𑀸 𑀤𑁄𑀫𑀦𑀲𑁆𑀲𑀁—  𑀇𑀤𑀁 𑀲𑁄𑀓𑀲𑀮𑁆𑀮𑀁𑁇

1636\. 𑀓𑀢𑀫𑀁 𑀓𑀣𑀁𑀓𑀣𑀸𑀲𑀮𑁆𑀮𑀁? 𑀤𑀼𑀓𑁆𑀔𑁂 𑀓𑀗𑁆𑀔𑀸, 𑀤𑀼𑀓𑁆𑀔𑀲𑀫𑀼𑀤𑀬𑁂 𑀓𑀗𑁆𑀔𑀸, 𑀤𑀼𑀓𑁆𑀔𑀦𑀺𑀭𑁄𑀥𑁂 𑀓𑀗𑁆𑀔𑀸, 𑀤𑀼𑀓𑁆𑀔𑀦𑀺𑀭𑁄𑀥𑀕𑀸𑀫𑀺𑀦𑀺𑀬𑀸 𑀧𑀝𑀺𑀧𑀤𑀸𑀬 𑀓𑀗𑁆𑀔𑀸, 𑀧𑀼𑀩𑁆𑀩𑀦𑁆𑀢𑁂 𑀓𑀗𑁆𑀔𑀸, 𑀅𑀧𑀭𑀦𑁆𑀢𑁂 𑀓𑀗𑁆𑀔𑀸, 𑀧𑀼𑀩𑁆𑀩𑀦𑁆𑀢𑀸𑀧𑀭𑀦𑁆𑀢𑁂 𑀓𑀗𑁆𑀔𑀸, 𑀇𑀤𑀧𑁆𑀧𑀘𑁆𑀘𑀬𑀢𑀸𑀧𑀝𑀺𑀘𑁆𑀘𑀲𑀫𑀼𑀧𑁆𑀧𑀦𑁆𑀦𑁂𑀲𑀼 𑀥𑀫𑁆𑀫𑁂𑀲𑀼 𑀓𑀗𑁆𑀔𑀸𑁇 𑀬𑀸 𑀏𑀯𑀭𑀽𑀧𑀸 𑀓𑀗𑁆𑀔𑀸 𑀓𑀗𑁆𑀔𑀸𑀬𑀦𑀸 𑀓𑀗𑁆𑀔𑀸𑀬𑀺𑀢𑀢𑁆𑀢𑀁 𑀯𑀺𑀫𑀢𑀺 𑀯𑀺𑀘𑀺𑀓𑀺𑀘𑁆𑀙𑀸 𑀤𑁆𑀯𑁂𑀍𑀳𑀓𑀁 𑀤𑁆𑀯𑁂𑀥𑀸𑀧𑀣𑁄 𑀲𑀁𑀲𑀬𑁄 𑀅𑀦𑁂𑀓𑀁𑀲𑀕𑁆𑀕𑀸𑀳𑁄 𑀆𑀲𑀧𑁆𑀧𑀦𑀸 𑀧𑀭𑀺𑀲𑀧𑁆𑀧𑀦𑀸 𑀅𑀧𑀭𑀺𑀬𑁄𑀕𑀸𑀳𑀡𑀸 𑀙𑀫𑁆𑀪𑀺𑀢𑀢𑁆𑀢𑀁 𑀘𑀺𑀢𑁆𑀢𑀲𑁆𑀲 𑀫𑀦𑁄𑀯𑀺𑀮𑁂𑀔𑁄—  𑀇𑀤𑀁 𑀓𑀣𑀁𑀓𑀣𑀸𑀲𑀮𑁆𑀮𑀁𑁇

1637\. **𑀬𑁂𑀦 𑀲𑀮𑁆𑀮𑁂𑀦 𑀑𑀢𑀺𑀡𑁆𑀡𑁄, 𑀤𑀺𑀲𑀸 𑀲𑀩𑁆𑀩𑀸 𑀯𑀺𑀥𑀸𑀯𑀢𑀻**𑀢𑀺𑁇 𑀭𑀸𑀕𑀲𑀮𑁆𑀮𑁂𑀦 𑀑𑀢𑀺𑀡𑁆𑀡𑁄 𑀯𑀺𑀤𑁆𑀥𑁄 𑀨𑀼𑀝𑁆𑀞𑁄 𑀧𑀭𑁂𑀢𑁄 𑀲𑀫𑁄𑀳𑀺𑀢𑁄 𑀲𑀫𑀦𑁆𑀦𑀸𑀕𑀢𑁄 𑀓𑀸𑀬𑁂𑀦 𑀤𑀼𑀘𑁆𑀘𑀭𑀺𑀢𑀁 𑀘𑀭𑀢𑀺, 𑀯𑀸𑀘𑀸𑀬 𑀤𑀼𑀘𑁆𑀘𑀭𑀺𑀢𑀁 𑀘𑀭𑀢𑀺, 𑀫𑀦𑀲𑀸 𑀤𑀼𑀘𑁆𑀘𑀭𑀺𑀢𑀁 𑀘𑀭𑀢𑀺, 𑀧𑀸𑀡𑀫𑁆𑀧𑀺 𑀳𑀦𑀢𑀺, 𑀅𑀤𑀺𑀦𑁆𑀦𑀫𑁆𑀧𑀺 𑀆𑀤𑀺𑀬𑀢𑀺, 𑀲𑀦𑁆𑀥𑀺𑀫𑁆𑀧𑀺 𑀙𑀺𑀦𑁆𑀤𑀢𑀺, 𑀦𑀺𑀮𑁆𑀮𑁄𑀧𑀫𑁆𑀧𑀺 𑀳𑀭𑀢𑀺, 𑀏𑀓𑀸𑀕𑀸𑀭𑀺𑀓𑀫𑁆𑀧𑀺 𑀓𑀭𑁄𑀢𑀺, 𑀧𑀭𑀺𑀧𑀦𑁆𑀣𑁂𑀧𑀺 𑀢𑀺𑀝𑁆𑀞𑀢𑀺, 𑀧𑀭𑀤𑀸𑀭𑀫𑁆𑀧𑀺 𑀕𑀘𑁆𑀙𑀢𑀺, 𑀫𑀼𑀲𑀸𑀧𑀺 𑀪𑀡𑀢𑀺; 𑀏𑀯𑀫𑁆𑀧𑀺 𑀭𑀸𑀕𑀲𑀮𑁆𑀮𑁂𑀦 𑀑𑀢𑀺𑀡𑁆𑀡𑁄 𑀯𑀺𑀤𑁆𑀥𑁄 𑀨𑀼𑀝𑁆𑀞𑁄 𑀧𑀭𑁂𑀢𑁄 𑀲𑀫𑁄𑀳𑀺𑀢𑁄 𑀲𑀫𑀦𑁆𑀦𑀸𑀕𑀢𑁄 𑀥𑀸𑀯𑀢𑀺 𑀯𑀺𑀥𑀸𑀯𑀢𑀺 𑀲𑀦𑁆𑀥𑀸𑀯𑀢𑀺 𑀲𑀁𑀲𑀭𑀢𑀺𑁇 𑀅𑀣 𑀯𑀸 𑀭𑀸𑀕𑀲𑀮𑁆𑀮𑁂𑀦 𑀑𑀢𑀺𑀡𑁆𑀡𑁄 𑀯𑀺𑀤𑁆𑀥𑁄 𑀨𑀼𑀝𑁆𑀞𑁄 𑀧𑀭𑁂𑀢𑁄 𑀲𑀫𑁄𑀳𑀺𑀢𑁄 𑀲𑀫𑀦𑁆𑀦𑀸𑀕𑀢𑁄 𑀪𑁄𑀕𑁂 𑀧𑀭𑀺𑀬𑁂𑀲𑀦𑁆𑀢𑁄 𑀦𑀸𑀯𑀸𑀬 𑀫𑀳𑀸𑀲𑀫𑀼𑀤𑁆𑀤𑀁 𑀧𑀓𑁆𑀔𑀦𑁆𑀤𑀢𑀺𑁇 𑀲𑀻𑀢𑀲𑁆𑀲 𑀧𑀼𑀭𑀓𑁆𑀔𑀢𑁄 𑀉𑀡𑁆𑀳𑀲𑁆𑀲 𑀧𑀼𑀭𑀓𑁆𑀔𑀢𑁄 𑀟𑀁𑀲𑀫𑀓𑀲𑀯𑀸𑀢𑀸𑀢𑀧𑀲𑀭𑀻𑀲𑀧𑀲𑀫𑁆𑀨𑀲𑁆𑀲𑁂𑀳𑀺 𑀧𑀻𑀍𑀇𑀬𑀫𑀸𑀦𑁄 𑀔𑀼𑀧𑁆𑀧𑀺𑀧𑀸𑀲𑀸𑀬 𑀫𑀺𑀬𑁆𑀬𑀫𑀸𑀦𑁄 𑀢𑀺𑀕𑀼𑀫𑁆𑀩𑀁 𑀕𑀘𑁆𑀙𑀢𑀺, 𑀢𑀓𑁆𑀓𑁄𑀮𑀁 𑀕𑀘𑁆𑀙𑀢𑀺, 𑀢𑀓𑁆𑀓𑀲𑀻𑀮𑀁 𑀕𑀘𑁆𑀙𑀢𑀺, 𑀓𑀸𑀍𑀅𑀫𑀼𑀔𑀁 𑀕𑀘𑁆𑀙𑀢𑀺, 𑀧𑀼𑀭𑀧𑀽𑀭𑀁 𑀕𑀘𑁆𑀙𑀢𑀺, 𑀯𑁂𑀲𑀼𑀗𑁆𑀕𑀁 𑀕𑀘𑁆𑀙𑀢𑀺, 𑀯𑁂𑀭𑀸𑀧𑀣𑀁 𑀕𑀘𑁆𑀙𑀢𑀺, 𑀚𑀯𑀁 𑀕𑀘𑁆𑀙𑀢𑀺, 𑀢𑀸𑀫𑀮𑀺𑀁 𑀕𑀘𑁆𑀙𑀢𑀺, 𑀯𑀗𑁆𑀓𑀁 𑀕𑀘𑁆𑀙𑀢𑀺, 𑀏𑀍𑀅𑀩𑀦𑁆𑀥𑀦𑀁 𑀕𑀘𑁆𑀙𑀢𑀺, 𑀲𑀼𑀯𑀡𑁆𑀡𑀓𑀽𑀝𑀁 𑀕𑀘𑁆𑀙𑀢𑀺, 𑀲𑀼𑀯𑀡𑁆𑀡𑀪𑀽𑀫𑀺𑀁 𑀕𑀘𑁆𑀙𑀢𑀺, 𑀢𑀫𑁆𑀩𑀧𑀡𑁆𑀡𑀺𑀁 𑀕𑀘𑁆𑀙𑀢𑀺, 𑀲𑀼𑀧𑁆𑀧𑀸𑀭𑀓𑀁 𑀕𑀘𑁆𑀙𑀢𑀺, 𑀪𑀸𑀭𑀼𑀓𑀘𑁆𑀙𑀁 𑀕𑀘𑁆𑀙𑀢𑀺, 𑀲𑀼𑀭𑀝𑁆𑀞𑀁 𑀕𑀘𑁆𑀙𑀢𑀺, 𑀪𑀗𑁆𑀕𑀮𑁄𑀓𑀁 𑀕𑀘𑁆𑀙𑀢𑀺, 𑀪𑀗𑁆𑀕𑀡𑀁 𑀕𑀘𑁆𑀙𑀢𑀺, 𑀧𑀭𑀫𑀪𑀗𑁆𑀕𑀡𑀁 𑀕𑀘𑁆𑀙𑀢𑀺, 𑀬𑁄𑀦𑀁 𑀕𑀘𑁆𑀙𑀢𑀺, 𑀧𑀭𑀫𑀬𑁄𑀦𑀁 𑀕𑀘𑁆𑀙𑀢𑀺, 𑀯𑀺𑀦𑀓𑀁 𑀕𑀘𑁆𑀙𑀢𑀺, 𑀫𑀽𑀮𑀧𑀤𑀁 𑀕𑀘𑁆𑀙𑀢𑀺, 𑀫𑀭𑀼𑀓𑀦𑁆𑀢𑀸𑀭𑀁 𑀕𑀘𑁆𑀙𑀢𑀺, 𑀚𑀡𑁆𑀡𑀼𑀧𑀣𑀁 𑀕𑀘𑁆𑀙𑀢𑀺, 𑀅𑀚𑀧𑀣𑀁 𑀕𑀘𑁆𑀙𑀢𑀺, 𑀫𑁂𑀡𑁆𑀟𑀧𑀣𑀁 𑀕𑀘𑁆𑀙𑀢𑀺, 𑀲𑀗𑁆𑀓𑀼𑀧𑀣𑀁 𑀕𑀘𑁆𑀙𑀢𑀺, 𑀙𑀢𑁆𑀢𑀧𑀣𑀁 𑀕𑀘𑁆𑀙𑀢𑀺, 𑀯𑀁𑀲𑀧𑀣𑀁 𑀕𑀘𑁆𑀙𑀢𑀺, 𑀲𑀓𑀼𑀡𑀧𑀣𑀁 𑀕𑀘𑁆𑀙𑀢𑀺, 𑀫𑀽𑀲𑀺𑀓𑀧𑀣𑀁 𑀕𑀘𑁆𑀙𑀢𑀺, 𑀤𑀭𑀺𑀧𑀣𑀁 𑀕𑀘𑁆𑀙𑀢𑀺, 𑀯𑁂𑀢𑁆𑀢𑀸𑀘𑀸𑀭𑀁 𑀕𑀘𑁆𑀙𑀢𑀺; 𑀧𑀭𑀺𑀬𑁂𑀲𑀦𑁆𑀢𑁄 𑀦 𑀮𑀪𑀢𑀺, 𑀅𑀮𑀸𑀪𑀫𑀽𑀮𑀓𑀫𑁆𑀧𑀺 𑀤𑀼𑀓𑁆𑀔𑀁 𑀤𑁄𑀫𑀦𑀲𑁆𑀲𑀁 𑀧𑀝𑀺𑀲𑀁𑀯𑁂𑀤𑁂𑀢𑀺, 𑀧𑀭𑀺𑀬𑁂𑀲𑀦𑁆𑀢𑁄 𑀮𑀪𑀢𑀺, 𑀮𑀤𑁆𑀥𑀸 𑀆𑀭𑀓𑁆𑀔𑀫𑀽𑀮𑀓𑀫𑁆𑀧𑀺 𑀤𑀼𑀓𑁆𑀔𑀁 𑀤𑁄𑀫𑀦𑀲𑁆𑀲𑀁 𑀧𑀝𑀺𑀲𑀁𑀯𑁂𑀤𑁂𑀢𑀺 “𑀓𑀺𑀦𑁆𑀢𑀺 𑀫𑁂 𑀪𑁄𑀕𑁂 𑀦𑁂𑀯 𑀭𑀸𑀚𑀸𑀦𑁄 𑀳𑀭𑁂𑀬𑁆𑀬𑀼𑀁 𑀦 𑀘𑁄𑀭𑀸 𑀳𑀭𑁂𑀬𑁆𑀬𑀼𑀁 𑀦 𑀅𑀕𑁆𑀕𑀺 𑀤𑀳𑁂𑀬𑁆𑀬 𑀦 𑀉𑀤𑀓𑀁 𑀯𑀳𑁂𑀬𑁆𑀬 𑀦 𑀅𑀧𑁆𑀧𑀺𑀬𑀸 𑀤𑀸𑀬𑀸𑀤𑀸 𑀳𑀭𑁂𑀬𑁆𑀬𑀼𑀦𑁆”𑀢𑀺𑁇 𑀢𑀲𑁆𑀲 𑀏𑀯𑀁 𑀆𑀭𑀓𑁆𑀔𑀢𑁄 𑀕𑁄𑀧𑀬𑀢𑁄 𑀢𑁂 𑀪𑁄𑀕𑀸 𑀯𑀺𑀧𑁆𑀧𑀮𑀼𑀚𑁆𑀚𑀦𑁆𑀢𑀺, 𑀲𑁄 𑀯𑀺𑀧𑁆𑀧𑀬𑁄𑀕𑀫𑀽𑀮𑀓𑀫𑁆𑀧𑀺 𑀤𑀼𑀓𑁆𑀔𑀁 𑀤𑁄𑀫𑀦𑀲𑁆𑀲𑀁 𑀧𑀝𑀺𑀲𑀁𑀯𑁂𑀤𑁂𑀢𑀺𑁇 𑀏𑀯𑀫𑁆𑀧𑀺 𑀭𑀸𑀕𑀲𑀮𑁆𑀮𑁂𑀦 𑀑𑀢𑀺𑀡𑁆𑀡𑁄 𑀯𑀺𑀤𑁆𑀥𑁄 𑀨𑀼𑀝𑁆𑀞𑁄 𑀧𑀭𑁂𑀢𑁄 𑀲𑀫𑁄𑀳𑀺𑀢𑁄 𑀲𑀫𑀦𑁆𑀦𑀸𑀕𑀢𑁄 𑀥𑀸𑀯𑀢𑀺 𑀯𑀺𑀥𑀸𑀯𑀢𑀺 𑀲𑀦𑁆𑀥𑀸𑀯𑀢𑀺 𑀲𑀁𑀲𑀭𑀢𑀺𑁇

1638\. 𑀤𑁄𑀲𑀲𑀮𑁆𑀮𑁂𑀦…  𑀫𑁄𑀳𑀲𑀮𑁆𑀮𑁂𑀦…  𑀫𑀸𑀦𑀲𑀮𑁆𑀮𑁂𑀦 𑀑𑀢𑀺𑀡𑁆𑀡𑁄 𑀯𑀺𑀤𑁆𑀥𑁄 𑀨𑀼𑀝𑁆𑀞𑁄 𑀧𑀭𑁂𑀢𑁄 𑀲𑀫𑁄𑀳𑀺𑀢𑁄 𑀲𑀫𑀦𑁆𑀦𑀸𑀕𑀢𑁄 𑀓𑀸𑀬𑁂𑀦 𑀤𑀼𑀘𑁆𑀘𑀭𑀺𑀢𑀁 𑀘𑀭𑀢𑀺, 𑀯𑀸𑀘𑀸𑀬 𑀤𑀼𑀘𑁆𑀘𑀭𑀺𑀢𑀁 𑀘𑀭𑀢𑀺, 𑀫𑀦𑀲𑀸 𑀤𑀼𑀘𑁆𑀘𑀭𑀺𑀢𑀁 𑀘𑀭𑀢𑀺, 𑀧𑀸𑀡𑀫𑁆𑀧𑀺 𑀳𑀦𑀢𑀺, 𑀅𑀤𑀺𑀦𑁆𑀦𑀫𑁆𑀧𑀺 𑀆𑀤𑀺𑀬𑀢𑀺, 𑀲𑀦𑁆𑀥𑀺𑀫𑁆𑀧𑀺 𑀙𑀺𑀦𑁆𑀤𑀢𑀺, 𑀦𑀺𑀮𑁆𑀮𑁄𑀧𑀫𑁆𑀧𑀺 𑀳𑀭𑀢𑀺, 𑀏𑀓𑀸𑀕𑀸𑀭𑀺𑀓𑀫𑁆𑀧𑀺 𑀓𑀭𑁄𑀢𑀺, 𑀧𑀭𑀺𑀧𑀦𑁆𑀣𑁂𑀧𑀺 𑀢𑀺𑀝𑁆𑀞𑀢𑀺, 𑀧𑀭𑀤𑀸𑀭𑀫𑁆𑀧𑀺 𑀕𑀘𑁆𑀙𑀢𑀺, 𑀫𑀼𑀲𑀸𑀧𑀺 𑀪𑀡𑀢𑀺𑁇 𑀏𑀯𑀁 𑀫𑀸𑀦𑀲𑀮𑁆𑀮𑁂𑀦 𑀑𑀢𑀺𑀡𑁆𑀡𑁄 𑀯𑀺𑀤𑁆𑀥𑁄 𑀨𑀼𑀝𑁆𑀞𑁄 𑀧𑀭𑁂𑀢𑁄 𑀲𑀫𑁄𑀳𑀺𑀢𑁄 𑀲𑀫𑀦𑁆𑀦𑀸𑀕𑀢𑁄 𑀥𑀸𑀯𑀢𑀺 𑀯𑀺𑀥𑀸𑀯𑀢𑀺 𑀲𑀦𑁆𑀥𑀸𑀯𑀢𑀺 𑀲𑀁𑀲𑀭𑀢𑀺𑁇

1639\. 𑀤𑀺𑀝𑁆𑀞𑀺𑀲𑀮𑁆𑀮𑁂𑀦 𑀑𑀢𑀺𑀡𑁆𑀡𑁄 𑀯𑀺𑀤𑁆𑀥𑁄 𑀨𑀼𑀝𑁆𑀞𑁄 𑀧𑀭𑁂𑀢𑁄 𑀲𑀫𑁄𑀳𑀺𑀢𑁄 𑀲𑀫𑀦𑁆𑀦𑀸𑀕𑀢𑁄 𑀅𑀘𑁂𑀮𑀓𑁄 𑀳𑁄𑀢𑀺 𑀫𑀼𑀢𑁆𑀢𑀸𑀘𑀸𑀭𑁄 𑀳𑀢𑁆𑀣𑀸𑀧𑀮𑁂𑀔𑀦𑁄, 𑀦𑀏𑀳𑀺𑀪𑀤𑀦𑁆𑀢𑀺𑀓𑁄, 𑀦𑀢𑀺𑀝𑁆𑀞𑀪𑀤𑀦𑁆𑀢𑀺𑀓𑁄; 𑀦𑀸𑀪𑀺𑀳𑀝𑀁, 𑀦 𑀉𑀤𑁆𑀤𑀺𑀲𑁆𑀲𑀓𑀢𑀁, 𑀦 𑀦𑀺𑀫𑀦𑁆𑀢𑀦𑀁 𑀲𑀸𑀤𑀺𑀬𑀢𑀺, 𑀲𑁄 𑀦 𑀓𑀼𑀫𑁆𑀪𑀺𑀫𑀼𑀔𑀸 𑀧𑀝𑀺𑀕𑁆𑀕𑀡𑁆𑀳𑀸𑀢𑀺, 𑀦 𑀓𑀍𑀑𑀧𑀺𑀫𑀼𑀔𑀸 𑀧𑀝𑀺𑀕𑁆𑀕𑀡𑁆𑀳𑀸𑀢𑀺, 𑀦 𑀏𑀍𑀅𑀓𑀫𑀦𑁆𑀢𑀭𑀁, 𑀦 𑀤𑀡𑁆𑀟𑀫𑀦𑁆𑀢𑀭𑀁, 𑀦 𑀫𑀼𑀲𑀮𑀫𑀦𑁆𑀢𑀭𑀁, 𑀦 𑀤𑁆𑀯𑀺𑀦𑁆𑀦𑀁 𑀪𑀼𑀜𑁆𑀚𑀫𑀸𑀦𑀸𑀦𑀁, 𑀦 𑀕𑀩𑁆𑀪𑀺𑀦𑀺𑀬𑀸, 𑀦 𑀧𑀸𑀬𑀫𑀸𑀦𑀸𑀬, 𑀦 𑀧𑀼𑀭𑀺𑀲𑀦𑁆𑀢𑀭𑀕𑀢𑀸𑀬, 𑀦 𑀲𑀁𑀓𑀺𑀢𑁆𑀢𑀻𑀲𑀼, 𑀦 𑀬𑀢𑁆𑀣 𑀲𑀸 𑀉𑀧𑀝𑁆𑀞𑀺𑀢𑁄 𑀳𑁄𑀢𑀺, 𑀦 𑀬𑀢𑁆𑀣 𑀫𑀓𑁆𑀔𑀺𑀓𑀸 𑀲𑀡𑁆𑀟𑀲𑀡𑁆𑀟𑀘𑀸𑀭𑀺𑀦𑀻𑁇 𑀦 𑀫𑀘𑁆𑀙𑀁 𑀦 𑀫𑀁𑀲𑀁 𑀦 𑀲𑀼𑀭𑀁 𑀦 𑀫𑁂𑀭𑀬𑀁 𑀦 𑀣𑀼𑀲𑁄𑀤𑀓𑀁 𑀧𑀺𑀯𑀢𑀺𑁇 𑀲𑁄 𑀏𑀓𑀸𑀕𑀸𑀭𑀺𑀓𑁄 𑀯𑀸 𑀳𑁄𑀢𑀺 𑀏𑀓𑀸𑀮𑁄𑀧𑀺𑀓𑁄, 𑀤𑁆𑀯𑀸𑀕𑀸𑀭𑀺𑀓𑁄 𑀯𑀸 𑀳𑁄𑀢𑀺 𑀤𑁆𑀯𑀸𑀮𑁄𑀧𑀺𑀓𑁄…𑀧𑁂…  𑀲𑀢𑁆𑀢𑀸𑀕𑀸𑀭𑀺𑀓𑁄 𑀯𑀸 𑀳𑁄𑀢𑀺 𑀲𑀢𑁆𑀢𑀸𑀮𑁄𑀧𑀺𑀓𑁄𑁇 𑀏𑀓𑀺𑀲𑁆𑀲𑀸𑀧𑀺 𑀤𑀢𑁆𑀢𑀺𑀬𑀸 𑀬𑀸𑀧𑁂𑀢𑀺, 𑀤𑁆𑀯𑀻𑀳𑀺𑀧𑀺 𑀤𑀢𑁆𑀢𑀻𑀳𑀺 𑀬𑀸𑀧𑁂𑀢𑀺…𑀧𑁂…  𑀲𑀢𑁆𑀢𑀳𑀺𑀧𑀺 𑀤𑀢𑁆𑀢𑀻𑀳𑀺 𑀬𑀸𑀧𑁂𑀢𑀺𑁇 𑀏𑀓𑀸𑀳𑀺𑀓𑀫𑁆𑀧𑀺 𑀆𑀳𑀸𑀭𑀁 𑀆𑀳𑀸𑀭𑁂𑀢𑀺, 𑀤𑁆𑀯𑀻𑀳𑀺𑀓𑀫𑁆𑀧𑀺 𑀆𑀳𑀸𑀭𑀁 𑀆𑀳𑀸𑀭𑁂𑀢𑀺…𑀧𑁂…  𑀲𑀢𑁆𑀢𑀸𑀳𑀺𑀓𑀫𑁆𑀧𑀺 𑀆𑀳𑀸𑀭𑀁 𑀆𑀳𑀸𑀭𑁂𑀢𑀺𑁇 𑀇𑀢𑀺 𑀏𑀯𑀭𑀽𑀧𑀁 𑀅𑀟𑁆𑀠𑀫𑀸𑀲𑀺𑀓𑀫𑁆𑀧𑀺 𑀧𑀭𑀺𑀬𑀸𑀬𑀪𑀢𑁆𑀢𑀪𑁄𑀚𑀦𑀸𑀦𑀼𑀬𑁄𑀕𑀫𑀦𑀼𑀬𑀼𑀢𑁆𑀢𑁄 𑀯𑀺𑀳𑀭𑀢𑀺𑁇 𑀏𑀯𑀫𑁆𑀧𑀺 𑀤𑀺𑀝𑁆𑀞𑀺𑀲𑀮𑁆𑀮𑁂𑀦 𑀑𑀢𑀺𑀡𑁆𑀡𑁄 𑀯𑀺𑀤𑁆𑀥𑁄 𑀨𑀼𑀝𑁆𑀞𑁄 𑀧𑀭𑁂𑀢𑁄 𑀲𑀫𑁄𑀳𑀺𑀢𑁄 𑀲𑀫𑀦𑁆𑀦𑀸𑀕𑀢𑁄 𑀥𑀸𑀯𑀢𑀺 𑀯𑀺𑀥𑀸𑀯𑀢𑀺 𑀲𑀦𑁆𑀥𑀸𑀯𑀢𑀺 𑀲𑀁𑀲𑀭𑀢𑀺𑁇

1640\. 𑀅𑀣 𑀯𑀸 𑀤𑀺𑀝𑁆𑀞𑀺𑀲𑀮𑁆𑀮𑁂𑀦 𑀑𑀢𑀺𑀡𑁆𑀡𑁄 𑀯𑀺𑀤𑁆𑀥𑁄 𑀨𑀼𑀝𑁆𑀞𑁄 𑀧𑀭𑁂𑀢𑁄 𑀲𑀫𑁄𑀳𑀺𑀢𑁄 𑀲𑀫𑀦𑁆𑀦𑀸𑀕𑀢𑁄 𑀲𑁄 𑀲𑀸𑀓𑀪𑀓𑁆𑀔𑁄 𑀯𑀸 𑀳𑁄𑀢𑀺, 𑀲𑀸𑀫𑀸𑀓𑀪𑀓𑁆𑀔𑁄 𑀯𑀸 𑀳𑁄𑀢𑀺, 𑀦𑀻𑀯𑀸𑀭𑀪𑀓𑁆𑀔𑁄 𑀯𑀸 𑀳𑁄𑀢𑀺, 𑀤𑀤𑁆𑀤𑀼𑀮𑀪𑀓𑁆𑀔𑁄 𑀯𑀸 𑀳𑁄𑀢𑀺, 𑀳𑀝𑀪𑀓𑁆𑀔𑁄 𑀯𑀸 𑀳𑁄𑀢𑀺, 𑀓𑀡𑀪𑀓𑁆𑀔𑁄 𑀯𑀸 𑀳𑁄𑀢𑀺, 𑀆𑀘𑀸𑀫𑀪𑀓𑁆𑀔𑁄 𑀯𑀸 𑀳𑁄𑀢𑀺, 𑀧𑀺𑀜𑁆𑀜𑀸𑀓𑀪𑀓𑁆𑀔𑁄 𑀯𑀸 𑀳𑁄𑀢𑀺, 𑀢𑀺𑀮𑀪𑀓𑁆𑀔𑁄 𑀯𑀸 𑀳𑁄𑀢𑀺, 𑀢𑀺𑀡𑀪𑀓𑁆𑀔𑁄 𑀯𑀸 𑀳𑁄𑀢𑀺, 𑀕𑁄𑀫𑀬𑀪𑀓𑁆𑀔𑁄 𑀯𑀸 𑀳𑁄𑀢𑀺, 𑀯𑀦𑀫𑀽𑀮𑀨𑀮𑀸𑀳𑀸𑀭𑁄 𑀬𑀸𑀧𑁂𑀢𑀺 𑀧𑀯𑀢𑁆𑀢𑀨𑀮𑀪𑁄𑀚𑀦𑁄𑁇 𑀲𑁄 𑀲𑀸𑀡𑀸𑀦𑀺𑀧𑀺 𑀥𑀸𑀭𑁂𑀢𑀺, 𑀫𑀲𑀸𑀡𑀸𑀦𑀺𑀧𑀺 𑀥𑀸𑀭𑁂𑀢𑀺, 𑀙𑀯𑀤𑀼𑀲𑁆𑀲𑀸𑀦𑀺𑀧𑀺 𑀥𑀸𑀭𑁂𑀢𑀺, 𑀧𑀁𑀲𑀼𑀓𑀽𑀮𑀸𑀦𑀺𑀧𑀺 𑀥𑀸𑀭𑁂𑀢𑀺, 𑀢𑀺𑀭𑀻𑀝𑀸𑀦𑀺𑀧𑀺 𑀥𑀸𑀭𑁂𑀢𑀺, 𑀅𑀚𑀺𑀦𑀸𑀦𑀺𑀧𑀺 𑀥𑀸𑀭𑁂𑀢𑀺, 𑀅𑀚𑀺𑀦𑀓𑁆𑀔𑀺𑀧𑀫𑁆𑀧𑀺 𑀥𑀸𑀭𑁂𑀢𑀺, 𑀓𑀼𑀲𑀘𑀻𑀭𑀫𑁆𑀧𑀺 𑀥𑀸𑀭𑁂𑀢𑀺, 𑀯𑀸𑀓𑀘𑀻𑀭𑀫𑁆𑀧𑀺 𑀥𑀸𑀭𑁂𑀢𑀺, 𑀨𑀮𑀓𑀘𑀻𑀭𑀫𑁆𑀧𑀺 𑀥𑀸𑀭𑁂𑀢𑀺, 𑀓𑁂𑀲𑀓𑀫𑁆𑀩𑀮𑀫𑁆𑀧𑀺 𑀥𑀸𑀭𑁂𑀢𑀺, 𑀉𑀮𑀽𑀓𑀧𑀓𑁆𑀔𑀫𑁆𑀧𑀺 𑀥𑀸𑀭𑁂𑀢𑀺, 𑀓𑁂𑀲𑀫𑀲𑁆𑀲𑀼𑀮𑁄𑀘𑀓𑁄𑀧𑀺 𑀳𑁄𑀢𑀺, 𑀓𑁂𑀲𑀫𑀲𑁆𑀲𑀼𑀮𑁄𑀘𑀦𑀸𑀦𑀼𑀬𑁄𑀕𑀫𑀦𑀼𑀬𑀼𑀢𑁆𑀢𑁄 𑀯𑀺𑀳𑀭𑀢𑀺𑁇 𑀉𑀩𑁆𑀪𑀝𑁆𑀞𑀓𑁄𑀧𑀺 𑀳𑁄𑀢𑀺 𑀆𑀲𑀦𑀧𑀝𑀺𑀓𑁆𑀔𑀺𑀢𑁆𑀢𑁄, 𑀉𑀓𑁆𑀓𑀼𑀝𑀺𑀓𑁄𑀧𑀺 𑀳𑁄𑀢𑀺 𑀉𑀓𑁆𑀓𑀼𑀝𑀺𑀓𑀧𑁆𑀧𑀥𑀸𑀦𑀫𑀦𑀼𑀬𑀼𑀢𑁆𑀢𑁄, 𑀓𑀡𑁆𑀝𑀓𑀸𑀧𑀲𑁆𑀲𑀬𑀺𑀓𑁄 𑀳𑁄𑀢𑀺, 𑀓𑀡𑁆𑀝𑀓𑀸𑀧𑀲𑁆𑀲𑀬𑁂 𑀲𑁂𑀬𑁆𑀬𑀁 𑀓𑀧𑁆𑀧𑁂𑀢𑀺, 𑀨𑀮𑀓𑀲𑁂𑀬𑁆𑀬𑀫𑁆𑀧𑀺 𑀓𑀧𑁆𑀧𑁂𑀢𑀺, 𑀣𑀡𑁆𑀟𑀺𑀮𑀲𑁂𑀬𑁆𑀬𑀫𑁆𑀧𑀺 𑀓𑀧𑁆𑀧𑁂𑀢𑀺, 𑀏𑀓𑀸𑀧𑀲𑁆𑀲𑀬𑀺𑀓𑁄 𑀳𑁄𑀢𑀺 𑀭𑀚𑁄𑀚𑀮𑁆𑀮𑀥𑀭𑁄, 𑀅𑀩𑁆𑀪𑁄𑀓𑀸𑀲𑀺𑀓𑁄𑀧𑀺 𑀳𑁄𑀢𑀺 𑀬𑀣𑀸𑀲𑀦𑁆𑀣𑀢𑀺𑀓𑁄, 𑀯𑁂𑀓𑀝𑀺𑀓𑁄𑀧𑀺 𑀳𑁄𑀢𑀺 𑀯𑀺𑀓𑀝𑀪𑁄𑀚𑀦𑀸𑀦𑀼𑀬𑁄𑀕𑀫𑀦𑀼𑀬𑀼𑀢𑁆𑀢𑁄, 𑀅𑀧𑀸𑀦𑀓𑁄𑀧𑀺 𑀳𑁄𑀢𑀺 𑀅𑀧𑀸𑀦𑀓𑀢𑁆𑀢𑀫𑀦𑀼𑀬𑀼𑀢𑁆𑀢𑁄, 𑀲𑀸𑀬𑀢𑀢𑀺𑀬𑀓𑀫𑁆𑀧𑀺 𑀉𑀤𑀓𑁄𑀭𑁄𑀳𑀦𑀸𑀦𑀼𑀬𑁄𑀕𑀫𑀦𑀼𑀬𑀼𑀢𑁆𑀢𑁄 𑀯𑀺𑀳𑀭𑀢𑀺𑁇 𑀇𑀢𑀺 𑀏𑀯𑀭𑀽𑀧𑀁 𑀅𑀦𑁂𑀓𑀯𑀺𑀳𑀺𑀢𑀁 𑀓𑀸𑀬𑀲𑁆𑀲 𑀆𑀢𑀸𑀧𑀦𑀧𑀭𑀺𑀢𑀸𑀧𑀦𑀸𑀦𑀼𑀬𑁄𑀕𑀫𑀦𑀼𑀬𑀼𑀢𑁆𑀢𑁄 𑀯𑀺𑀳𑀭𑀢𑀺𑁇 𑀏𑀯𑀫𑁆𑀧𑀺 𑀤𑀺𑀝𑁆𑀞𑀺𑀲𑀮𑁆𑀮𑁂𑀦 𑀑𑀢𑀺𑀡𑁆𑀡𑁄 𑀯𑀺𑀤𑁆𑀥𑁄 𑀨𑀼𑀝𑁆𑀞𑁄 𑀧𑀭𑁂𑀢𑁄 𑀲𑀫𑁄𑀳𑀺𑀢𑁄 𑀲𑀫𑀦𑁆𑀦𑀸𑀕𑀢𑁄 𑀥𑀸𑀯𑀢𑀺 𑀯𑀺𑀥𑀸𑀯𑀢𑀺 𑀲𑀦𑁆𑀥𑀸𑀯𑀢𑀺 𑀲𑀁𑀲𑀭𑀢𑀺𑁇

1641\. 𑀲𑁄𑀓𑀲𑀮𑁆𑀮𑁂𑀦 𑀑𑀢𑀺𑀡𑁆𑀡𑁄 𑀯𑀺𑀤𑁆𑀥𑁄 𑀨𑀼𑀝𑁆𑀞𑁄 𑀧𑀭𑁂𑀢𑁄 𑀲𑀫𑁄𑀳𑀺𑀢𑁄 𑀲𑀫𑀦𑁆𑀦𑀸𑀕𑀢𑁄 𑀲𑁄𑀘𑀢𑀺 𑀓𑀺𑀮𑀫𑀢𑀺 𑀧𑀭𑀺𑀤𑁂𑀯𑀢𑀺 𑀉𑀭𑀢𑁆𑀢𑀸𑀍𑀇𑀁 𑀓𑀦𑁆𑀤𑀢𑀺 𑀲𑀫𑁆𑀫𑁄𑀳𑀁 𑀆𑀧𑀚𑁆𑀚𑀢𑀺𑁇 𑀯𑀼𑀢𑁆𑀢𑀜𑁆𑀳𑁂𑀢𑀁 𑀪𑀕𑀯𑀢𑀸—

1642\. “𑀪𑀽𑀢𑀧𑀼𑀩𑁆𑀩𑀁, 𑀩𑁆𑀭𑀸𑀳𑁆𑀫𑀡, 𑀇𑀫𑀺𑀲𑁆𑀲𑀸𑀬𑁂𑀯 𑀲𑀸𑀯𑀢𑁆𑀣𑀺𑀬𑀸 𑀅𑀜𑁆𑀜𑀢𑀭𑀺𑀲𑁆𑀲𑀸 𑀇𑀢𑁆𑀣𑀺𑀬𑀸 𑀫𑀸𑀢𑀸 𑀓𑀸𑀮𑀫𑀓𑀸𑀲𑀺𑁇 𑀲𑀸 𑀢𑀲𑁆𑀲𑀸 𑀓𑀸𑀮𑀓𑀺𑀭𑀺𑀬𑀸𑀬 𑀉𑀫𑁆𑀫𑀢𑁆𑀢𑀺𑀓𑀸 𑀔𑀺𑀢𑁆𑀢𑀘𑀺𑀢𑁆𑀢𑀸 𑀭𑀣𑀺𑀬𑀸𑀬 𑀭𑀣𑀺𑀬𑀁, 𑀲𑀺𑀗𑁆𑀖𑀸𑀝𑀓𑁂𑀦 𑀲𑀺𑀗𑁆𑀖𑀸𑀝𑀓𑀁 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀏𑀯𑀫𑀸𑀳—  ‘𑀅𑀧𑀺 𑀫𑁂 𑀫𑀸𑀢𑀭𑀁 𑀅𑀤𑁆𑀤𑀲𑁆𑀲𑀣, 𑀅𑀧𑀺 𑀫𑁂 𑀫𑀸𑀢𑀭𑀁 𑀅𑀤𑁆𑀤𑀲𑁆𑀲𑀣𑀸’𑀢𑀺𑁇

1643\. 𑀪𑀽𑀢𑀧𑀼𑀩𑁆𑀩𑀁, 𑀩𑁆𑀭𑀸𑀳𑁆𑀫𑀡, 𑀇𑀫𑀺𑀲𑁆𑀲𑀸𑀬𑁂𑀯 𑀲𑀸𑀯𑀢𑁆𑀣𑀺𑀬𑀸 𑀅𑀜𑁆𑀜𑀢𑀭𑀺𑀲𑁆𑀲𑀸 𑀇𑀢𑁆𑀣𑀺𑀬𑀸 𑀧𑀺𑀢𑀸 𑀓𑀸𑀮𑀫𑀓𑀸𑀲𑀺…  𑀪𑀸𑀢𑀸 𑀓𑀸𑀮𑀫𑀓𑀸𑀲𑀺…  𑀪𑀕𑀺𑀦𑀻 𑀓𑀸𑀮𑀫𑀓𑀸𑀲𑀺…  𑀧𑀼𑀢𑁆𑀢𑁄 𑀓𑀸𑀮𑀫𑀓𑀸𑀲𑀺…  𑀥𑀻𑀢𑀸 𑀓𑀸𑀮𑀫𑀓𑀸𑀲𑀺…  𑀲𑀸𑀫𑀺𑀓𑁄 𑀓𑀸𑀮𑀫𑀓𑀸𑀲𑀺𑁇 𑀲𑀸 𑀢𑀲𑁆𑀲 𑀓𑀸𑀮𑀓𑀺𑀭𑀺𑀬𑀸𑀬 𑀉𑀫𑁆𑀫𑀢𑁆𑀢𑀺𑀓𑀸 𑀔𑀺𑀢𑁆𑀢𑀘𑀺𑀢𑁆𑀢𑀸 𑀭𑀣𑀺𑀬𑀸𑀬 𑀭𑀣𑀺𑀬𑀁, 𑀲𑀺𑀗𑁆𑀖𑀸𑀝𑀓𑁂𑀦 𑀲𑀺𑀗𑁆𑀖𑀸𑀝𑀓𑀁 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀏𑀯𑀫𑀸𑀳—  ‘𑀅𑀧𑀺 𑀫𑁂 𑀲𑀸𑀫𑀺𑀓𑀁 𑀅𑀤𑁆𑀤𑀲𑁆𑀲𑀣, 𑀅𑀧𑀺 𑀫𑁂 𑀲𑀸𑀫𑀺𑀓𑀁 𑀅𑀤𑁆𑀤𑀲𑁆𑀲𑀣𑀸’𑀢𑀺𑁇

1644\. 𑀪𑀽𑀢𑀧𑀼𑀩𑁆𑀩𑀁, 𑀩𑁆𑀭𑀸𑀳𑁆𑀫𑀡, 𑀇𑀫𑀺𑀲𑁆𑀲𑀸𑀬𑁂𑀯 𑀲𑀸𑀯𑀢𑁆𑀣𑀺𑀬𑀸 𑀅𑀜𑁆𑀜𑀢𑀭𑀲𑁆𑀲 𑀧𑀼𑀭𑀺𑀲𑀲𑁆𑀲 𑀫𑀸𑀢𑀸 𑀓𑀸𑀮𑀫𑀓𑀸𑀲𑀺𑁇 𑀲𑁄 𑀢𑀲𑁆𑀲𑀸 𑀓𑀸𑀮𑀓𑀺𑀭𑀺𑀬𑀸𑀬 𑀉𑀫𑁆𑀫𑀢𑁆𑀢𑀓𑁄 𑀔𑀺𑀢𑁆𑀢𑀘𑀺𑀢𑁆𑀢𑁄 𑀭𑀣𑀺𑀬𑀸𑀬 𑀭𑀣𑀺𑀬𑀁, 𑀲𑀺𑀗𑁆𑀖𑀸𑀝𑀓𑁂𑀦 𑀲𑀺𑀗𑁆𑀖𑀸𑀝𑀓𑀁 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀏𑀯𑀫𑀸𑀳—  ‘𑀅𑀧𑀺 𑀫𑁂 𑀫𑀸𑀢𑀭𑀁 𑀅𑀤𑁆𑀤𑀲𑁆𑀲𑀣, 𑀅𑀧𑀺 𑀫𑁂 𑀫𑀸𑀢𑀭𑀁 𑀅𑀤𑁆𑀤𑀲𑁆𑀲𑀣𑀸’𑀢𑀺𑁇

1645\. 𑀪𑀽𑀢𑀧𑀼𑀩𑁆𑀩𑀁, 𑀩𑁆𑀭𑀸𑀳𑁆𑀫𑀡, 𑀇𑀫𑀺𑀲𑁆𑀲𑀸𑀬𑁂𑀯 𑀲𑀸𑀯𑀢𑁆𑀣𑀺𑀬𑀸 𑀅𑀜𑁆𑀜𑀢𑀭𑀲𑁆𑀲 𑀧𑀼𑀭𑀺𑀲𑀲𑁆𑀲 𑀧𑀺𑀢𑀸 𑀓𑀸𑀮𑀫𑀓𑀸𑀲𑀺…  𑀪𑀸𑀢𑀸 𑀓𑀸𑀮𑀫𑀓𑀸𑀲𑀺…  𑀪𑀕𑀺𑀦𑀻 𑀓𑀸𑀮𑀫𑀓𑀸𑀲𑀺…  𑀧𑀼𑀢𑁆𑀢𑁄 𑀓𑀸𑀮𑀫𑀓𑀸𑀲𑀺…  𑀥𑀻𑀢𑀸 𑀓𑀸𑀮𑀫𑀓𑀸𑀲𑀺…  𑀧𑀚𑀸𑀧𑀢𑀺 𑀓𑀸𑀮𑀫𑀓𑀸𑀲𑀺𑁇 𑀲𑁄 𑀢𑀲𑁆𑀲𑀸 𑀓𑀸𑀮𑀓𑀺𑀭𑀺𑀬𑀸𑀬 𑀉𑀫𑁆𑀫𑀢𑁆𑀢𑀓𑁄 𑀔𑀺𑀢𑁆𑀢𑀘𑀺𑀢𑁆𑀢𑁄 𑀭𑀣𑀺𑀬𑀸𑀬 𑀭𑀣𑀺𑀬𑀁, 𑀲𑀺𑀗𑁆𑀖𑀸𑀝𑀓𑁂𑀦 𑀲𑀺𑀗𑁆𑀖𑀸𑀝𑀓𑀁 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀏𑀯𑀫𑀸𑀳—  ‘𑀅𑀧𑀺 𑀫𑁂 𑀧𑀚𑀸𑀧𑀢𑀺𑀁 𑀅𑀤𑁆𑀤𑀲𑁆𑀲𑀣, 𑀅𑀧𑀺 𑀫𑁂 𑀧𑀚𑀸𑀧𑀢𑀺𑀁 𑀅𑀤𑁆𑀤𑀲𑁆𑀲𑀣𑀸’𑀢𑀺𑁇

1646\. 𑀪𑀽𑀢𑀧𑀼𑀩𑁆𑀩𑀁, 𑀩𑁆𑀭𑀸𑀳𑁆𑀫𑀡, 𑀇𑀫𑀺𑀲𑁆𑀲𑀸𑀬𑁂𑀯 𑀲𑀸𑀯𑀢𑁆𑀣𑀺𑀬𑀸 𑀅𑀜𑁆𑀜𑀢𑀭𑀸 𑀇𑀢𑁆𑀣𑀻 𑀜𑀸𑀢𑀺𑀓𑀼𑀮𑀁 𑀅𑀕𑀫𑀸𑀲𑀺𑁇 𑀢𑀲𑁆𑀲𑀸 𑀢𑁂 𑀜𑀸𑀢𑀓𑀸 𑀲𑀸𑀫𑀺𑀓𑀁 𑀅𑀘𑁆𑀙𑀺𑀦𑁆𑀤𑀺𑀢𑁆𑀯𑀸 𑀅𑀜𑁆𑀜𑀲𑁆𑀲 𑀤𑀸𑀢𑀼𑀓𑀸𑀫𑀸, 𑀲𑀸 𑀘 𑀢𑀁 𑀦 𑀇𑀘𑁆𑀙𑀢𑀺𑁇 𑀅𑀣 𑀔𑁄 𑀲𑀸 𑀇𑀢𑁆𑀣𑀻 𑀲𑀸𑀫𑀺𑀓𑀁 𑀏𑀢𑀤𑀯𑁄𑀘—  ‘𑀇𑀫𑁂 𑀫𑀁, 𑀅𑀬𑁆𑀬𑀧𑀼𑀢𑁆𑀢, 𑀜𑀸𑀢𑀓𑀸 𑀢𑀯 𑀅𑀘𑁆𑀙𑀺𑀦𑁆𑀤𑀺𑀢𑁆𑀯𑀸 𑀅𑀜𑁆𑀜𑀲𑁆𑀲 𑀤𑀸𑀢𑀼𑀓𑀸𑀫𑀸, 𑀉𑀪𑁄 𑀫𑀬𑀁 𑀫𑀭𑀺𑀲𑁆𑀲𑀸𑀫𑀸’𑀢𑀺𑁇 𑀅𑀣 𑀔𑁄 𑀲𑁄 𑀧𑀼𑀭𑀺𑀲𑁄 𑀢𑀁 𑀇𑀢𑁆𑀣𑀺𑀁 𑀤𑁆𑀯𑀺𑀥𑀸 𑀙𑁂𑀢𑁆𑀯𑀸 𑀅𑀢𑁆𑀢𑀸𑀦𑀁 𑀑𑀧𑀸𑀢𑁂𑀢𑀺—  ‘𑀉𑀪𑁄 𑀧𑁂𑀘𑁆𑀘 𑀪𑀯𑀺𑀲𑁆𑀲𑀸𑀫𑀸’”𑀢𑀺𑁇 𑀏𑀯𑀁 𑀲𑁄𑀓𑀲𑀮𑁆𑀮𑁂𑀦 𑀑𑀢𑀺𑀡𑁆𑀡𑁄 𑀯𑀺𑀤𑁆𑀥𑁄 𑀨𑀼𑀝𑁆𑀞𑁄 𑀧𑀭𑁂𑀢𑁄 𑀲𑀫𑁄𑀳𑀺𑀢𑁄 𑀲𑀫𑀦𑁆𑀦𑀸𑀕𑀢𑁄 𑀥𑀸𑀯𑀢𑀺 𑀯𑀺𑀥𑀸𑀯𑀢𑀺 𑀲𑀦𑁆𑀥𑀸𑀯𑀢𑀺 𑀲𑀁𑀲𑀭𑀢𑀺𑁇

1647\. 𑀓𑀣𑀁𑀓𑀣𑀸𑀲𑀮𑁆𑀮𑁂𑀦 𑀑𑀢𑀺𑀡𑁆𑀡𑁄 𑀯𑀺𑀤𑁆𑀥𑁄 𑀨𑀼𑀝𑁆𑀞𑁄 𑀧𑀭𑁂𑀢𑁄 𑀲𑀫𑁄𑀳𑀺𑀢𑁄 𑀲𑀫𑀦𑁆𑀦𑀸𑀕𑀢𑁄 𑀲𑀁𑀲𑀬𑀧𑀓𑁆𑀔𑀦𑁆𑀤𑁄 𑀳𑁄𑀢𑀺 𑀯𑀺𑀫𑀢𑀺𑀧𑀓𑁆𑀔𑀦𑁆𑀤𑁄 𑀤𑁆𑀯𑁂𑀍𑀳𑀓𑀚𑀸𑀢𑁄—  “𑀅𑀳𑁄𑀲𑀺𑀁 𑀦𑀼 𑀔𑁄 𑀅𑀳𑀁 𑀅𑀢𑀻𑀢𑀫𑀤𑁆𑀥𑀸𑀦𑀁, 𑀦𑀦𑀼 𑀔𑁄 𑀅𑀳𑁄𑀲𑀺𑀁 𑀅𑀢𑀻𑀢𑀫𑀤𑁆𑀥𑀸𑀦𑀁, 𑀓𑀺𑀁 𑀦𑀼 𑀔𑁄 𑀅𑀳𑁄𑀲𑀺𑀁 𑀅𑀢𑀻𑀢𑀫𑀤𑁆𑀥𑀸𑀦𑀁, 𑀓𑀣𑀁 𑀦𑀼 𑀔𑁄 𑀅𑀳𑁄𑀲𑀺𑀁 𑀅𑀢𑀻𑀢𑀫𑀤𑁆𑀥𑀸𑀦𑀁, 𑀓𑀺𑀁 𑀳𑀼𑀢𑁆𑀯𑀸 𑀓𑀺𑀁 𑀅𑀳𑁄𑀲𑀺𑀁 𑀦𑀼 𑀔𑁄 𑀅𑀢𑀻𑀢𑀫𑀤𑁆𑀥𑀸𑀦𑀁, 𑀪𑀯𑀺𑀲𑁆𑀲𑀸𑀫𑀺 𑀦𑀼 𑀔𑁄 𑀅𑀳𑀁 𑀅𑀦𑀸𑀕𑀢𑀫𑀤𑁆𑀥𑀸𑀦𑀁, 𑀦𑀦𑀼 𑀔𑁄 𑀪𑀯𑀺𑀲𑁆𑀲𑀸𑀫𑀺 𑀅𑀦𑀸𑀕𑀢𑀫𑀤𑁆𑀥𑀸𑀦𑀁, 𑀓𑀺𑀁 𑀦𑀼 𑀔𑁄 𑀪𑀯𑀺𑀲𑁆𑀲𑀸𑀫𑀺 𑀅𑀦𑀸𑀕𑀢𑀫𑀤𑁆𑀥𑀸𑀦𑀁, 𑀓𑀣𑀁 𑀦𑀼 𑀔𑁄 𑀪𑀯𑀺𑀲𑁆𑀲𑀸𑀫𑀺 𑀅𑀦𑀸𑀕𑀢𑀫𑀤𑁆𑀥𑀸𑀦𑀁, 𑀓𑀺𑀁 𑀳𑀼𑀢𑁆𑀯𑀸 𑀓𑀺𑀁 𑀪𑀯𑀺𑀲𑁆𑀲𑀸𑀫𑀺 𑀦𑀼 𑀔𑁄 𑀅𑀦𑀸𑀕𑀢𑀫𑀤𑁆𑀥𑀸𑀦𑀁, 𑀏𑀢𑀭𑀳𑀺 𑀯𑀸 𑀧𑀘𑁆𑀘𑀼𑀧𑁆𑀧𑀦𑁆𑀦𑀁 𑀅𑀤𑁆𑀥𑀸𑀦𑀁 𑀅𑀚𑁆𑀛𑀢𑁆𑀢𑀁 𑀓𑀣𑀁𑀓𑀣𑀻 𑀳𑁄𑀢𑀺, 𑀅𑀳𑀁 𑀦𑀼 𑀔𑁄𑀲𑁆𑀫𑀺, 𑀦𑁄 𑀦𑀼 𑀔𑁄𑀲𑁆𑀫𑀺, 𑀓𑀺𑀁 𑀦𑀼 𑀔𑁄𑀲𑁆𑀫𑀺 𑀓𑀣𑀁 𑀦𑀼 𑀔𑁄𑀲𑁆𑀫𑀺, 𑀅𑀬𑀁 𑀦𑀼 𑀔𑁄 𑀲𑀢𑁆𑀢𑁄 𑀓𑀼𑀢𑁄 𑀆𑀕𑀢𑁄, 𑀲𑁄 𑀓𑀼𑀳𑀺𑀁 𑀕𑀸𑀫𑀻 𑀪𑀯𑀺𑀲𑁆𑀲𑀢𑀻”𑀢𑀺𑁇 𑀏𑀯𑀁 𑀓𑀣𑀁𑀓𑀣𑀸𑀲𑀮𑁆𑀮𑁂𑀦 𑀑𑀢𑀺𑀡𑁆𑀡𑁄 𑀯𑀺𑀤𑁆𑀥𑁄 𑀨𑀼𑀝𑁆𑀞𑁄 𑀧𑀭𑁂𑀢𑁄 𑀲𑀫𑁄𑀳𑀺𑀢𑁄 𑀲𑀫𑀦𑁆𑀦𑀸𑀕𑀢𑁄 𑀥𑀸𑀯𑀢𑀺 𑀯𑀺𑀥𑀸𑀯𑀢𑀺 𑀲𑀦𑁆𑀥𑀸𑀯𑀢𑀺 𑀲𑀁𑀲𑀭𑀢𑀺𑁇

1648\. 𑀢𑁂 𑀲𑀮𑁆𑀮𑁂 𑀅𑀪𑀺𑀲𑀗𑁆𑀔𑀭𑁄𑀢𑀺; 𑀢𑁂 𑀲𑀮𑁆𑀮𑁂 𑀅𑀪𑀺𑀲𑀗𑁆𑀔𑀭𑁄𑀦𑁆𑀢𑁄 𑀲𑀮𑁆𑀮𑀸𑀪𑀺𑀲𑀗𑁆𑀔𑀸𑀭𑀯𑀲𑁂𑀦 𑀧𑀼𑀭𑀢𑁆𑀣𑀺𑀫𑀁 𑀤𑀺𑀲𑀁 𑀥𑀸𑀯𑀢𑀺, 𑀧𑀘𑁆𑀙𑀺𑀫𑀁 𑀤𑀺𑀲𑀁 𑀥𑀸𑀯𑀢𑀺, 𑀉𑀢𑁆𑀢𑀭𑀁 𑀤𑀺𑀲𑀁 𑀥𑀸𑀯𑀢𑀺, 𑀤𑀓𑁆𑀔𑀺𑀡𑀁 𑀤𑀺𑀲𑀁 𑀥𑀸𑀯𑀢𑀺𑁇 𑀢𑁂 𑀲𑀮𑁆𑀮𑀸𑀪𑀺𑀲𑀗𑁆𑀔𑀸𑀭𑀸 𑀅𑀧𑁆𑀧𑀳𑀻𑀦𑀸; 𑀲𑀮𑁆𑀮𑀸𑀪𑀺𑀲𑀗𑁆𑀔𑀸𑀭𑀸𑀦𑀁 𑀅𑀧𑁆𑀧𑀳𑀻𑀦𑀢𑁆𑀢𑀸 𑀕𑀢𑀺𑀬𑀸 𑀥𑀸𑀯𑀢𑀺, 𑀦𑀺𑀭𑀬𑁂 𑀥𑀸𑀯𑀢𑀺, 𑀢𑀺𑀭𑀘𑁆𑀙𑀸𑀦𑀬𑁄𑀦𑀺𑀬𑀸 𑀥𑀸𑀯𑀢𑀺, 𑀧𑁂𑀢𑁆𑀢𑀺𑀯𑀺𑀲𑀬𑁂 𑀥𑀸𑀯𑀢𑀺, 𑀫𑀦𑀼𑀲𑁆𑀲𑀮𑁄𑀓𑁂 𑀥𑀸𑀯𑀢𑀺, 𑀤𑁂𑀯𑀮𑁄𑀓𑁂 𑀥𑀸𑀯𑀢𑀺, 𑀕𑀢𑀺𑀬𑀸 𑀕𑀢𑀺𑀁, 𑀉𑀧𑀧𑀢𑁆𑀢𑀺𑀬𑀸 𑀉𑀧𑀧𑀢𑁆𑀢𑀺𑀁, 𑀧𑀝𑀺𑀲𑀦𑁆𑀥𑀺𑀬𑀸 𑀧𑀝𑀺𑀲𑀦𑁆𑀥𑀺𑀁, 𑀪𑀯𑁂𑀦 𑀪𑀯𑀁, 𑀲𑀁𑀲𑀸𑀭𑁂𑀦 𑀲𑀁𑀲𑀸𑀭𑀁, 𑀯𑀝𑁆𑀝𑁂𑀦 𑀯𑀝𑁆𑀝𑀁 𑀥𑀸𑀯𑀢𑀺 𑀯𑀺𑀥𑀸𑀯𑀢𑀺 𑀲𑀦𑁆𑀥𑀸𑀯𑀢𑀺 𑀲𑀁𑀲𑀭𑀢𑀻𑀢𑀺—  𑀬𑁂𑀦 𑀲𑀮𑁆𑀮𑁂𑀦 𑀑𑀢𑀺𑀡𑁆𑀡𑁄 𑀤𑀺𑀲𑀸 𑀲𑀩𑁆𑀩𑀸 𑀯𑀺𑀥𑀸𑀯𑀢𑀺𑁇

1649\. **𑀢𑀫𑁂𑀯 𑀲𑀮𑁆𑀮𑀫𑀩𑁆𑀩𑀼𑀬𑁆𑀳, 𑀦 𑀥𑀸𑀯𑀢𑀺 𑀦 𑀲𑀻𑀤𑀢𑀻**𑀢𑀺𑁇 𑀢𑀫𑁂𑀯 𑀭𑀸𑀕𑀲𑀮𑁆𑀮𑀁 𑀤𑁄𑀲𑀲𑀮𑁆𑀮𑀁 𑀫𑁄𑀳𑀲𑀮𑁆𑀮𑀁 𑀫𑀸𑀦𑀲𑀮𑁆𑀮𑀁 𑀤𑀺𑀝𑁆𑀞𑀺𑀲𑀮𑁆𑀮𑀁 𑀲𑁄𑀓𑀲𑀮𑁆𑀮𑀁 𑀓𑀣𑀁𑀓𑀣𑀸𑀲𑀮𑁆𑀮𑀁 𑀅𑀩𑁆𑀩𑀼𑀬𑁆𑀳 𑀅𑀩𑁆𑀩𑀼𑀳𑀺𑀢𑁆𑀯𑀸 𑀉𑀤𑁆𑀥𑀭𑀺𑀢𑁆𑀯𑀸 𑀲𑀫𑀼𑀤𑁆𑀥𑀭𑀺𑀢𑁆𑀯𑀸 𑀉𑀧𑁆𑀧𑀸𑀝𑀬𑀺𑀢𑁆𑀯𑀸 𑀲𑀫𑀼𑀧𑁆𑀧𑀸𑀝𑀬𑀺𑀢𑁆𑀯𑀸 𑀧𑀚𑀳𑀺𑀢𑁆𑀯𑀸 𑀯𑀺𑀦𑁄𑀤𑁂𑀢𑁆𑀯𑀸 𑀩𑁆𑀬𑀦𑁆𑀢𑀺𑀁 𑀓𑀭𑀺𑀢𑁆𑀯𑀸 𑀅𑀦𑀪𑀸𑀯𑀁 𑀕𑀫𑁂𑀢𑁆𑀯𑀸 𑀦𑁂𑀯 𑀧𑀼𑀭𑀢𑁆𑀣𑀺𑀫𑀁 𑀤𑀺𑀲𑀁 𑀥𑀸𑀯𑀢𑀺 𑀦 𑀧𑀘𑁆𑀙𑀺𑀫𑀁 𑀤𑀺𑀲𑀁 𑀥𑀸𑀯𑀢𑀺 𑀦 𑀉𑀢𑁆𑀢𑀭𑀁 𑀤𑀺𑀲𑀁 𑀥𑀸𑀯𑀢𑀺 𑀦 𑀤𑀓𑁆𑀔𑀺𑀡𑀁 𑀤𑀺𑀲𑀁 𑀥𑀸𑀯𑀢𑀺𑁇 𑀢𑁂 𑀲𑀮𑁆𑀮𑀸𑀪𑀺𑀲𑀗𑁆𑀔𑀸𑀭𑀸 𑀧𑀳𑀻𑀦𑀸; 𑀲𑀮𑁆𑀮𑀸𑀪𑀺𑀲𑀗𑁆𑀔𑀸𑀭𑀸𑀦𑀁 𑀧𑀳𑀻𑀦𑀢𑁆𑀢𑀸 𑀕𑀢𑀺𑀬𑀸 𑀦 𑀥𑀸𑀯𑀢𑀺, 𑀦𑀺𑀭𑀬𑁂 𑀦 𑀥𑀸𑀯𑀢𑀺, 𑀢𑀺𑀭𑀘𑁆𑀙𑀸𑀦𑀬𑁄𑀦𑀺𑀬𑀸 𑀦 𑀥𑀸𑀯𑀢𑀺, 𑀧𑁂𑀢𑁆𑀢𑀺𑀯𑀺𑀲𑀬𑁂 𑀦 𑀥𑀸𑀯𑀢𑀺, 𑀫𑀦𑀼𑀲𑁆𑀲𑀮𑁄𑀓𑁂 𑀦 𑀥𑀸𑀯𑀢𑀺, 𑀤𑁂𑀯𑀮𑁄𑀓𑁂 𑀦 𑀥𑀸𑀯𑀢𑀺, 𑀦 𑀕𑀢𑀺𑀬𑀸 𑀕𑀢𑀺𑀁, 𑀦 𑀉𑀧𑀧𑀢𑁆𑀢𑀺𑀬𑀸 𑀉𑀧𑀧𑀢𑁆𑀢𑀺𑀁, 𑀦 𑀧𑀝𑀺𑀲𑀦𑁆𑀥𑀺𑀬𑀸 𑀧𑀝𑀺𑀲𑀦𑁆𑀥𑀺𑀁, 𑀦 𑀪𑀯𑁂𑀦 𑀪𑀯𑀁, 𑀦 𑀲𑀁𑀲𑀸𑀭𑁂𑀦 𑀲𑀁𑀲𑀸𑀭𑀁, 𑀦 𑀯𑀝𑁆𑀝𑁂𑀦 𑀯𑀝𑁆𑀝𑀁 𑀥𑀸𑀯𑀢𑀺 𑀯𑀺𑀥𑀸𑀯𑀢𑀺 𑀲𑀦𑁆𑀥𑀸𑀯𑀢𑀺 𑀲𑀁𑀲𑀭𑀢𑀻𑀢𑀺—  𑀢𑀫𑁂𑀯 𑀲𑀮𑁆𑀮𑀫𑀩𑁆𑀩𑀼𑀬𑁆𑀳 𑀦 𑀥𑀸𑀯𑀢𑀺𑁇 **𑀦 𑀲𑀻𑀤𑀢𑀻**𑀢𑀺 𑀓𑀸𑀫𑁄𑀖𑁂 𑀦 𑀲𑀻𑀤𑀢𑀺, 𑀪𑀯𑁄𑀖𑁂 𑀦 𑀲𑀻𑀤𑀢𑀺, 𑀤𑀺𑀝𑁆𑀞𑁄𑀖𑁂 𑀦 𑀲𑀻𑀤𑀢𑀺, 𑀅𑀯𑀺𑀚𑁆𑀚𑁄𑀖𑁂 𑀦 𑀲𑀻𑀤𑀢𑀺, 𑀦 𑀲𑀁𑀲𑀻𑀤𑀢𑀺 𑀦 𑀑𑀲𑀻𑀤𑀢𑀺 𑀦 𑀅𑀯𑀲𑀻𑀤𑀢𑀺 𑀦 𑀕𑀘𑁆𑀙𑀢𑀺 𑀦 𑀅𑀯𑀕𑀘𑁆𑀙𑀢𑀻𑀢𑀺—  𑀢𑀫𑁂𑀯 𑀲𑀮𑁆𑀮𑀫𑀩𑁆𑀩𑀼𑀬𑁆𑀳, 𑀦 𑀥𑀸𑀯𑀢𑀺 𑀦 𑀲𑀻𑀤𑀢𑀺𑁇

1650\. 𑀢𑁂𑀦𑀸𑀳 𑀪𑀕𑀯𑀸—

1651\. _“𑀬𑁂𑀦 𑀲𑀮𑁆𑀮𑁂𑀦 𑀑𑀢𑀺𑀡𑁆𑀡𑁄,_  
_𑀤𑀺𑀲𑀸 𑀲𑀩𑁆𑀩𑀸 𑀯𑀺𑀥𑀸𑀯𑀢𑀺;_  
_𑀢𑀫𑁂𑀯 𑀲𑀮𑁆𑀮𑀫𑀩𑁆𑀩𑀼𑀬𑁆𑀳,_  
_𑀦 𑀥𑀸𑀯𑀢𑀺 𑀦 𑀲𑀻𑀤𑀢𑀻”𑀢𑀺𑁇_  


(175.)

1652\. _**𑀢𑀢𑁆𑀣 𑀲𑀺𑀓𑁆𑀔𑀸𑀦𑀼𑀕𑀻𑀬𑀦𑁆𑀢𑀺,**_  
_**𑀬𑀸𑀦𑀺 𑀮𑁄𑀓𑁂 𑀕𑀥𑀺𑀢𑀸𑀦𑀺;**_  
_**𑀦 𑀢𑁂𑀲𑀼 𑀧𑀲𑀼𑀢𑁄 𑀲𑀺𑀬𑀸,**_  
_**𑀦𑀺𑀩𑁆𑀩𑀺𑀚𑁆𑀛 𑀲𑀩𑁆𑀩𑀲𑁄 𑀓𑀸𑀫𑁂;**_  
_**𑀲𑀺𑀓𑁆𑀔𑁂 𑀦𑀺𑀩𑁆𑀩𑀸𑀦𑀫𑀢𑁆𑀢𑀦𑁄𑁇**_  


1653\. **𑀢𑀢𑁆𑀣 𑀲𑀺𑀓𑁆𑀔𑀸𑀦𑀼𑀕𑀻𑀬𑀦𑁆𑀢𑀺, 𑀬𑀸𑀦𑀺 𑀮𑁄𑀓𑁂 𑀕𑀥𑀺𑀢𑀸𑀦𑀻**𑀢𑀺𑁇 **𑀲𑀺𑀓𑁆𑀔𑀸**𑀢𑀺 𑀳𑀢𑁆𑀣𑀺𑀲𑀺𑀓𑁆𑀔𑀸 𑀅𑀲𑁆𑀲𑀲𑀺𑀓𑁆𑀔𑀸 𑀭𑀣𑀲𑀺𑀓𑁆𑀔𑀸 𑀥𑀦𑀼𑀲𑀺𑀓𑁆𑀔𑀸 𑀲𑀸𑀮𑀸𑀓𑀺𑀬𑀁 𑀲𑀮𑁆𑀮𑀓𑀢𑁆𑀢𑀺𑀬𑀁 𑀓𑀸𑀬𑀢𑀺𑀓𑀺𑀘𑁆𑀙𑀁 𑀪𑀽𑀢𑀺𑀬𑀁 𑀓𑁄𑀫𑀸𑀭𑀪𑀘𑁆𑀘𑀁𑁇 **𑀅𑀦𑀼𑀕𑀻𑀬𑀦𑁆𑀢𑀻**𑀢𑀺 𑀕𑀻𑀬𑀦𑁆𑀢𑀺 𑀦𑀺𑀕𑁆𑀕𑀻𑀬𑀦𑁆𑀢𑀺 𑀓𑀣𑀻𑀬𑀦𑁆𑀢𑀺 𑀪𑀡𑀻𑀬𑀦𑁆𑀢𑀺 𑀤𑀻𑀧𑀻𑀬𑀦𑁆𑀢𑀺 𑀯𑁄𑀳𑀭𑀻𑀬𑀦𑁆𑀢𑀺𑁇 𑀅𑀣 𑀯𑀸 𑀕𑀻𑀬𑀦𑁆𑀢𑀺 𑀕𑀡𑁆𑀳𑀻𑀬𑀦𑁆𑀢𑀺 𑀉𑀕𑁆𑀕𑀡𑁆𑀳𑀻𑀬𑀦𑁆𑀢𑀺 𑀥𑀸𑀭𑀻𑀬𑀦𑁆𑀢𑀺 𑀉𑀧𑀥𑀸𑀭𑀻𑀬𑀦𑁆𑀢𑀺 𑀉𑀧𑀮𑀓𑁆𑀔𑀻𑀬𑀦𑁆𑀢𑀺 𑀕𑀥𑀺𑀢𑀧𑀝𑀺𑀮𑀸𑀪𑀸𑀬𑁇 **𑀕𑀥𑀺𑀢𑀸** 𑀯𑀼𑀘𑁆𑀘𑀦𑁆𑀢𑀺 𑀧𑀜𑁆𑀘 𑀓𑀸𑀫𑀕𑀼𑀡𑀸—  𑀘𑀓𑁆𑀔𑀼𑀯𑀺𑀜𑁆𑀜𑁂𑀬𑁆𑀬𑀸 𑀭𑀽𑀧𑀸 𑀇𑀝𑁆𑀞𑀸 𑀓𑀦𑁆𑀢𑀸 𑀫𑀦𑀸𑀧𑀸 𑀧𑀺𑀬𑀭𑀽𑀧𑀸 𑀓𑀸𑀫𑀽𑀧𑀲𑀜𑁆𑀳𑀺𑀢𑀸 𑀭𑀚𑀦𑀻𑀬𑀸, 𑀲𑁄𑀢𑀯𑀺𑀜𑁆𑀜𑁂𑀬𑁆𑀬𑀸 𑀲𑀤𑁆𑀤𑀸…𑀧𑁂…  𑀖𑀸𑀦𑀯𑀺𑀜𑁆𑀜𑁂𑀬𑁆𑀬𑀸 𑀕𑀦𑁆𑀥𑀸…  𑀚𑀺𑀯𑁆𑀳𑀸𑀯𑀺𑀜𑁆𑀜𑁂𑀬𑁆𑀬𑀸 𑀭𑀲𑀸…  𑀓𑀸𑀬𑀯𑀺𑀜𑁆𑀜𑁂𑀬𑁆𑀬𑀸 𑀨𑁄𑀝𑁆𑀞𑀩𑁆𑀩𑀸 𑀇𑀝𑁆𑀞𑀸 𑀓𑀦𑁆𑀢𑀸 𑀫𑀦𑀸𑀧𑀸 𑀧𑀺𑀬𑀭𑀽𑀧𑀸 𑀓𑀸𑀫𑀽𑀧𑀲𑀜𑁆𑀳𑀺𑀢𑀸 𑀭𑀚𑀦𑀻𑀬𑀸𑁇 𑀓𑀺𑀁𑀓𑀸𑀭𑀡𑀸 𑀕𑀥𑀺𑀢𑀸 𑀯𑀼𑀘𑁆𑀘𑀦𑁆𑀢𑀺 𑀧𑀜𑁆𑀘 𑀓𑀸𑀫𑀕𑀼𑀡𑀸? 𑀬𑁂𑀪𑀼𑀬𑁆𑀬𑁂𑀦 𑀤𑁂𑀯𑀫𑀦𑀼𑀲𑁆𑀲𑀸 𑀧𑀜𑁆𑀘 𑀓𑀸𑀫𑀕𑀼𑀡𑁂 𑀇𑀘𑁆𑀙𑀦𑁆𑀢𑀺 𑀲𑀸𑀤𑀺𑀬𑀦𑁆𑀢𑀺 𑀧𑀢𑁆𑀣𑀬𑀦𑁆𑀢𑀺 𑀧𑀺𑀳𑀬𑀦𑁆𑀢𑀺 𑀅𑀪𑀺𑀚𑀧𑁆𑀧𑀦𑁆𑀢𑀺 𑀢𑀁𑀓𑀸𑀭𑀡𑀸 𑀕𑀥𑀺𑀢𑀸 𑀯𑀼𑀘𑁆𑀘𑀦𑁆𑀢𑀺 𑀧𑀜𑁆𑀘 𑀓𑀸𑀫𑀕𑀼𑀡𑀸𑁇 **𑀮𑁄𑀓𑁂**𑀢𑀺 𑀫𑀦𑀼𑀲𑁆𑀲𑀮𑁄𑀓𑁂𑀢𑀺—  𑀢𑀢𑁆𑀣 𑀲𑀺𑀓𑁆𑀔𑀸𑀦𑀼𑀕𑀻𑀬𑀦𑁆𑀢𑀺, 𑀬𑀸𑀦𑀺 𑀮𑁄𑀓𑁂 𑀕𑀥𑀺𑀢𑀸𑀦𑀺𑁇

1654\. **𑀦 𑀢𑁂𑀲𑀼 𑀧𑀲𑀼𑀢𑁄 𑀲𑀺𑀬𑀸**𑀢𑀺𑁇 𑀢𑀸𑀲𑀼 𑀯𑀸 𑀲𑀺𑀓𑁆𑀔𑀸𑀲𑀼 𑀢𑁂𑀲𑀼 𑀯𑀸 𑀧𑀜𑁆𑀘𑀲𑀼 𑀓𑀸𑀫𑀕𑀼𑀡𑁂𑀲𑀼 𑀦 𑀧𑀲𑀼𑀢𑁄 𑀲𑀺𑀬𑀸, 𑀦 𑀢𑀦𑁆𑀦𑀺𑀦𑁆𑀦𑁄 𑀅𑀲𑁆𑀲, 𑀦 𑀢𑀧𑁆𑀧𑁄𑀡𑁄, 𑀦 𑀢𑀧𑁆𑀧𑀩𑁆𑀪𑀸𑀭𑁄, 𑀦 𑀢𑀤𑀥𑀺𑀫𑀼𑀢𑁆𑀢𑁄, 𑀦 𑀢𑀤𑀥𑀺𑀧𑀢𑁂𑀬𑁆𑀬𑁄𑀢𑀺—  𑀦 𑀢𑁂𑀲𑀼 𑀧𑀲𑀼𑀢𑁄 𑀲𑀺𑀬𑀸𑁇

1655\. **𑀦𑀺𑀩𑁆𑀩𑀺𑀚𑁆𑀛 𑀲𑀩𑁆𑀩𑀲𑁄 𑀓𑀸𑀫𑁂**𑀢𑀺𑁇 **𑀦𑀺𑀩𑁆𑀩𑀺𑀚𑁆𑀛𑀸**𑀢𑀺 𑀧𑀝𑀺𑀯𑀺𑀚𑁆𑀛𑀺𑀢𑁆𑀯𑀸𑁇 “𑀲𑀩𑁆𑀩𑁂 𑀲𑀗𑁆𑀔𑀸𑀭𑀸 𑀅𑀦𑀺𑀘𑁆𑀘𑀸”𑀢𑀺 𑀧𑀝𑀺𑀯𑀺𑀚𑁆𑀛𑀺𑀢𑁆𑀯𑀸, “𑀲𑀩𑁆𑀩𑁂 𑀲𑀗𑁆𑀔𑀸𑀭𑀸 𑀤𑀼𑀓𑁆𑀔𑀸”𑀢𑀺 𑀧𑀝𑀺𑀯𑀺𑀚𑁆𑀛𑀺𑀢𑁆𑀯𑀸…𑀧𑁂…  “𑀬𑀁 𑀓𑀺𑀜𑁆𑀘𑀺 𑀲𑀫𑀼𑀤𑀬𑀥𑀫𑁆𑀫𑀁 𑀲𑀩𑁆𑀩𑀁 𑀢𑀁 𑀦𑀺𑀭𑁄𑀥𑀥𑀫𑁆𑀫𑀦𑁆”𑀢𑀺 𑀧𑀝𑀺𑀯𑀺𑀚𑁆𑀛𑀺𑀢𑁆𑀯𑀸𑁇 **𑀲𑀩𑁆𑀩𑀲𑁄**𑀢𑀺 𑀲𑀩𑁆𑀩𑁂𑀦 𑀲𑀩𑁆𑀩𑀁 𑀲𑀩𑁆𑀩𑀣𑀸 𑀲𑀩𑁆𑀩𑀁 𑀅𑀲𑁂𑀲𑀁 𑀦𑀺𑀲𑁆𑀲𑁂𑀲𑀁 𑀧𑀭𑀺𑀬𑀸𑀤𑀺𑀬𑀦𑀯𑀘𑀦𑀫𑁂𑀢𑀁—  𑀲𑀩𑁆𑀩𑀲𑁄𑀢𑀺𑁇 **𑀓𑀸𑀫𑀸**𑀢𑀺 𑀉𑀤𑁆𑀤𑀸𑀦𑀢𑁄 𑀤𑁆𑀯𑁂 𑀓𑀸𑀫𑀸—  𑀯𑀢𑁆𑀣𑀼𑀓𑀸𑀫𑀸 𑀘 𑀓𑀺𑀮𑁂𑀲𑀓𑀸𑀫𑀸 𑀘…𑀧𑁂…  𑀇𑀫𑁂 𑀯𑀼𑀘𑁆𑀘𑀦𑁆𑀢𑀺 𑀯𑀢𑁆𑀣𑀼𑀓𑀸𑀫𑀸…𑀧𑁂…  𑀇𑀫𑁂 𑀯𑀼𑀘𑁆𑀘𑀦𑁆𑀢𑀺 𑀓𑀺𑀮𑁂𑀲𑀓𑀸𑀫𑀸𑀢𑀺—  𑀦𑀺𑀩𑁆𑀩𑀺𑀚𑁆𑀛 𑀲𑀩𑁆𑀩𑀲𑁄 𑀓𑀸𑀫𑁂𑁇

1656\. **𑀲𑀺𑀓𑁆𑀔𑁂 𑀦𑀺𑀩𑁆𑀩𑀸𑀦𑀫𑀢𑁆𑀢𑀦𑁄**𑀢𑀺𑁇 **𑀲𑀺𑀓𑁆𑀔𑀸**𑀢𑀺 𑀢𑀺𑀲𑁆𑀲𑁄 𑀲𑀺𑀓𑁆𑀔𑀸—  𑀅𑀥𑀺𑀲𑀻𑀮𑀲𑀺𑀓𑁆𑀔𑀸, 𑀅𑀥𑀺𑀘𑀺𑀢𑁆𑀢𑀲𑀺𑀓𑁆𑀔𑀸, 𑀅𑀥𑀺𑀧𑀜𑁆𑀜𑀸𑀲𑀺𑀓𑁆𑀔𑀸…𑀧𑁂…  𑀅𑀬𑀁 𑀅𑀥𑀺𑀧𑀜𑁆𑀜𑀸𑀲𑀺𑀓𑁆𑀔𑀸𑁇 **𑀦𑀺𑀩𑁆𑀩𑀸𑀦𑀫𑀢𑁆𑀢𑀦𑁄**𑀢𑀺 𑀅𑀢𑁆𑀢𑀦𑁄 𑀭𑀸𑀕𑀲𑁆𑀲 𑀦𑀺𑀩𑁆𑀩𑀸𑀧𑀦𑀸𑀬 𑀤𑁄𑀲𑀲𑁆𑀲 𑀦𑀺𑀩𑁆𑀩𑀸𑀧𑀦𑀸𑀬 𑀫𑁄𑀳𑀲𑁆𑀲 𑀦𑀺𑀩𑁆𑀩𑀸𑀧𑀦𑀸𑀬…𑀧𑁂…  𑀲𑀩𑁆𑀩𑀸𑀓𑀼𑀲𑀮𑀸𑀪𑀺𑀲𑀗𑁆𑀔𑀸𑀭𑀸𑀦𑀁 𑀲𑀫𑀸𑀬 𑀉𑀧𑀲𑀫𑀸𑀬 𑀯𑀽𑀧𑀲𑀫𑀸𑀬 𑀦𑀺𑀩𑁆𑀩𑀸𑀧𑀦𑀸𑀬 𑀧𑀝𑀺𑀦𑀺𑀲𑁆𑀲𑀕𑁆𑀕𑀸𑀬 𑀧𑀝𑀺𑀧𑀲𑁆𑀲𑀤𑁆𑀥𑀺𑀬𑀸 𑀅𑀥𑀺𑀲𑀻𑀮𑀫𑁆𑀧𑀺 𑀲𑀺𑀓𑁆𑀔𑁂𑀬𑁆𑀬 𑀅𑀥𑀺𑀘𑀺𑀢𑁆𑀢𑀫𑁆𑀧𑀺 𑀲𑀺𑀓𑁆𑀔𑁂𑀬𑁆𑀬 𑀅𑀥𑀺𑀧𑀜𑁆𑀜𑀫𑁆𑀧𑀺 𑀲𑀺𑀓𑁆𑀔𑁂𑀬𑁆𑀬, 𑀇𑀫𑀸 𑀢𑀺𑀲𑁆𑀲𑁄 𑀲𑀺𑀓𑁆𑀔𑀸𑀬𑁄 𑀆𑀯𑀚𑁆𑀚𑀦𑁆𑀢𑁄 𑀲𑀺𑀓𑁆𑀔𑁂𑀬𑁆𑀬 𑀚𑀸𑀦𑀦𑁆𑀢𑁄 𑀲𑀺𑀓𑁆𑀔𑁂𑀬𑁆𑀬…𑀧𑁂…  𑀲𑀘𑁆𑀙𑀺𑀓𑀸𑀢𑀩𑁆𑀩𑀁 𑀲𑀘𑁆𑀙𑀺𑀓𑀭𑁄𑀦𑁆𑀢𑁄 𑀲𑀺𑀓𑁆𑀔𑁂𑀬𑁆𑀬 𑀆𑀘𑀭𑁂𑀬𑁆𑀬 𑀲𑀫𑀸𑀘𑀭𑁂𑀬𑁆𑀬 𑀲𑀫𑀸𑀤𑀸𑀬 𑀯𑀢𑁆𑀢𑁂𑀬𑁆𑀬𑀸𑀢𑀺—  𑀲𑀺𑀓𑁆𑀔𑁂 𑀦𑀺𑀩𑁆𑀩𑀸𑀦𑀫𑀢𑁆𑀢𑀦𑁄𑁇

1657\. 𑀢𑁂𑀦𑀸𑀳 𑀪𑀕𑀯𑀸—

1658\. _“𑀢𑀢𑁆𑀣 𑀲𑀺𑀓𑁆𑀔𑀸𑀦𑀼𑀕𑀻𑀬𑀦𑁆𑀢𑀺,_  
_𑀬𑀸𑀦𑀺 𑀮𑁄𑀓𑁂 𑀕𑀥𑀺𑀢𑀸𑀦𑀺;_  
_𑀦 𑀢𑁂𑀲𑀼 𑀧𑀲𑀼𑀢𑁄 𑀲𑀺𑀬𑀸,_  
_𑀦𑀺𑀩𑁆𑀩𑀺𑀚𑁆𑀛 𑀲𑀩𑁆𑀩𑀲𑁄 𑀓𑀸𑀫𑁂;_  
_𑀲𑀺𑀓𑁆𑀔𑁂 𑀦𑀺𑀩𑁆𑀩𑀸𑀦𑀫𑀢𑁆𑀢𑀦𑁄”𑀢𑀺𑁇_  


(176.)

1659\. _**𑀲𑀘𑁆𑀘𑁄 𑀲𑀺𑀬𑀸 𑀅𑀧𑁆𑀧𑀕𑀩𑁆𑀪𑁄,**_  
_**𑀅𑀫𑀸𑀬𑁄 𑀭𑀺𑀢𑁆𑀢𑀧𑁂𑀲𑀼𑀡𑁄;**_  
_**𑀅𑀓𑁆𑀓𑁄𑀥𑀦𑁄 𑀮𑁄𑀪𑀧𑀸𑀧𑀁,**_  
_**𑀯𑁂𑀯𑀺𑀘𑁆𑀙𑀁 𑀯𑀺𑀢𑀭𑁂 𑀫𑀼𑀦𑀺𑁇**_  


1660\. **𑀲𑀘𑁆𑀘𑁄 𑀲𑀺𑀬𑀸 𑀅𑀧𑁆𑀧𑀕𑀩𑁆𑀪𑁄**𑀢𑀺𑁇 **𑀲𑀘𑁆𑀘𑁄 𑀲𑀺𑀬𑀸**𑀢𑀺 𑀲𑀘𑁆𑀘𑀯𑀸𑀘𑀸𑀬 𑀲𑀫𑀦𑁆𑀦𑀸𑀕𑀢𑁄 𑀲𑀺𑀬𑀸, 𑀲𑀫𑁆𑀫𑀸𑀤𑀺𑀝𑁆𑀞𑀺𑀬𑀸 𑀲𑀫𑀦𑁆𑀦𑀸𑀕𑀢𑁄 𑀲𑀺𑀬𑀸, 𑀅𑀭𑀺𑀬𑁂𑀦 𑀅𑀝𑁆𑀞𑀗𑁆𑀕𑀺𑀓𑁂𑀦 𑀫𑀕𑁆𑀕𑁂𑀦 𑀲𑀫𑀦𑁆𑀦𑀸𑀕𑀢𑁄 𑀲𑀺𑀬𑀸𑀢𑀺—  𑀲𑀘𑁆𑀘𑁄 𑀲𑀺𑀬𑀸𑁇 **𑀅𑀧𑁆𑀧𑀕𑀩𑁆𑀪𑁄**𑀢𑀺 𑀢𑀻𑀡𑀺 𑀧𑀸𑀕𑀩𑁆𑀪𑀺𑀬𑀸𑀦𑀺—  𑀓𑀸𑀬𑀺𑀓𑀁 𑀧𑀸𑀕𑀩𑁆𑀪𑀺𑀬𑀁, 𑀯𑀸𑀘𑀲𑀺𑀓𑀁 𑀧𑀸𑀕𑀩𑁆𑀪𑀺𑀬𑀁, 𑀘𑁂𑀢𑀲𑀺𑀓𑀁 𑀧𑀸𑀕𑀩𑁆𑀪𑀺𑀬𑀁…𑀧𑁂…  𑀇𑀤𑀁 𑀘𑁂𑀢𑀲𑀺𑀓𑀁 𑀧𑀸𑀕𑀩𑁆𑀪𑀺𑀬𑀁𑁇 𑀬𑀲𑁆𑀲𑀺𑀫𑀸𑀦𑀺 𑀢𑀻𑀡𑀺 𑀧𑀸𑀕𑀩𑁆𑀪𑀺𑀬𑀸𑀦𑀺 𑀧𑀳𑀻𑀦𑀸𑀦𑀺 𑀲𑀫𑀼𑀘𑁆𑀙𑀺𑀦𑁆𑀦𑀸𑀦𑀺 𑀯𑀽𑀧𑀲𑀦𑁆𑀢𑀸𑀦𑀺 𑀧𑀝𑀺𑀧𑀲𑁆𑀲𑀤𑁆𑀥𑀸𑀦𑀺 𑀅𑀪𑀩𑁆𑀩𑀼𑀧𑁆𑀧𑀢𑁆𑀢𑀺𑀓𑀸𑀦𑀺 𑀜𑀸𑀡𑀕𑁆𑀕𑀺𑀦𑀸 𑀤𑀟𑁆𑀠𑀸𑀦𑀺, 𑀲𑁄 𑀯𑀼𑀘𑁆𑀘𑀢𑀺 𑀅𑀧𑁆𑀧𑀕𑀩𑁆𑀪𑁄𑀢𑀺—  𑀲𑀘𑁆𑀘𑁄 𑀲𑀺𑀬𑀸 𑀅𑀧𑁆𑀧𑀕𑀩𑁆𑀪𑁄𑁇

1661\. **𑀅𑀫𑀸𑀬𑁄 𑀭𑀺𑀢𑁆𑀢𑀧𑁂𑀲𑀼𑀡𑁄**𑀢𑀺𑁇 𑀫𑀸𑀬𑀸 𑀯𑀼𑀘𑁆𑀘𑀢𑀺 𑀯𑀜𑁆𑀘𑀦𑀺𑀓𑀸 𑀘𑀭𑀺𑀬𑀸𑁇 𑀇𑀥𑁂𑀓𑀘𑁆𑀘𑁄 𑀓𑀸𑀬𑁂𑀦 𑀤𑀼𑀘𑁆𑀘𑀭𑀺𑀢𑀁 𑀘𑀭𑀺𑀢𑁆𑀯𑀸 𑀯𑀸𑀘𑀸𑀬 𑀤𑀼𑀘𑁆𑀘𑀭𑀺𑀢𑀁 𑀘𑀭𑀺𑀢𑁆𑀯𑀸 𑀫𑀦𑀲𑀸 𑀤𑀼𑀘𑁆𑀘𑀭𑀺𑀢𑀁 𑀘𑀭𑀺𑀢𑁆𑀯𑀸 𑀢𑀲𑁆𑀲 𑀧𑀝𑀺𑀘𑁆𑀙𑀸𑀤𑀦𑀳𑁂𑀢𑀼 𑀧𑀸𑀧𑀺𑀓𑀁 𑀇𑀘𑁆𑀙𑀁 𑀧𑀡𑀺𑀤𑀳𑀢𑀺, 𑀫𑀸 𑀫𑀁 𑀚𑀜𑁆𑀜𑀸𑀢𑀺 𑀇𑀘𑁆𑀙𑀢𑀺, 𑀫𑀸 𑀫𑀁 𑀚𑀜𑁆𑀜𑀸𑀢𑀺 𑀲𑀗𑁆𑀓𑀧𑁆𑀧𑁂𑀢𑀺, 𑀫𑀸 𑀫𑀁 𑀚𑀜𑁆𑀜𑀸𑀢𑀺 𑀯𑀸𑀘𑀁 𑀪𑀸𑀲𑀢𑀺, 𑀫𑀸 𑀫𑀁 𑀚𑀜𑁆𑀜𑀸𑀢𑀺 𑀓𑀸𑀬𑁂𑀦 𑀧𑀭𑀓𑁆𑀓𑀫𑀢𑀺𑁇 𑀬𑀸 𑀏𑀯𑀭𑀽𑀧𑀸 𑀫𑀸𑀬𑀸 𑀫𑀸𑀬𑀸𑀯𑀺𑀢𑀸 𑀅𑀘𑁆𑀘𑀲𑀭𑀸 𑀯𑀜𑁆𑀘𑀦𑀸 𑀦𑀺𑀓𑀢𑀺 𑀦𑀺𑀓𑀺𑀭𑀡𑀸 𑀧𑀭𑀺𑀳𑀭𑀡𑀸 𑀕𑀽𑀳𑀦𑀸 𑀧𑀭𑀺𑀕𑀽𑀳𑀦𑀸 𑀙𑀸𑀤𑀦𑀸 𑀧𑀭𑀺𑀘𑁆𑀙𑀸𑀤𑀦𑀸 𑀅𑀦𑀼𑀢𑁆𑀢𑀸𑀦𑀺𑀓𑀫𑁆𑀫𑀁 𑀅𑀦𑀸𑀯𑀺𑀓𑀫𑁆𑀫𑀁 𑀯𑁄𑀘𑁆𑀙𑀸𑀤𑀦𑀸 𑀧𑀸𑀧𑀓𑀺𑀭𑀺𑀬𑀸—  𑀅𑀬𑀁 𑀯𑀼𑀘𑁆𑀘𑀢𑀺 𑀫𑀸𑀬𑀸𑁇 𑀬𑀲𑁆𑀲𑁂𑀲𑀸 𑀫𑀸𑀬𑀸 𑀧𑀳𑀻𑀦𑀸 𑀲𑀫𑀼𑀘𑁆𑀙𑀺𑀦𑁆𑀦𑀸 𑀯𑀽𑀧𑀲𑀦𑁆𑀢𑀸 𑀧𑀝𑀺𑀧𑀲𑁆𑀲𑀤𑁆𑀥𑀸 𑀅𑀪𑀩𑁆𑀩𑀼𑀧𑁆𑀧𑀢𑁆𑀢𑀺𑀓𑀸 𑀜𑀸𑀡𑀕𑁆𑀕𑀺𑀦𑀸 𑀤𑀟𑁆𑀠𑀸, 𑀲𑁄 𑀯𑀼𑀘𑁆𑀘𑀢𑀺 𑀅𑀫𑀸𑀬𑁄𑁇 **𑀭𑀺𑀢𑁆𑀢𑀧𑁂𑀲𑀼𑀡𑁄**𑀢𑀺 𑀧𑁂𑀲𑀼𑀜𑁆𑀜𑀦𑁆𑀢𑀺 𑀇𑀥𑁂𑀓𑀘𑁆𑀘𑁄 𑀧𑀺𑀲𑀼𑀡𑀯𑀸𑀘𑁄 𑀳𑁄𑀢𑀺…𑀧𑁂…  𑀏𑀯𑀁 𑀪𑁂𑀤𑀸𑀥𑀺𑀧𑁆𑀧𑀸𑀬𑁂𑀦 𑀧𑁂𑀲𑀼𑀜𑁆𑀜𑀁 𑀉𑀧𑀲𑀁𑀳𑀭𑀢𑀺𑁇 𑀬𑀲𑁆𑀲𑁂𑀢𑀁 𑀧𑁂𑀲𑀼𑀜𑁆𑀜𑀁 𑀧𑀳𑀻𑀦𑀁 𑀲𑀫𑀼𑀘𑁆𑀙𑀺𑀦𑁆𑀦𑀁 𑀯𑀽𑀧𑀲𑀦𑁆𑀢𑀁 𑀧𑀝𑀺𑀧𑀲𑁆𑀲𑀤𑁆𑀥𑀁 𑀅𑀪𑀩𑁆𑀩𑀼𑀧𑁆𑀧𑀢𑁆𑀢𑀺𑀓𑀁 𑀜𑀸𑀡𑀕𑁆𑀕𑀺𑀦𑀸 𑀤𑀟𑁆𑀠𑀁, 𑀲𑁄 𑀯𑀼𑀘𑁆𑀘𑀢𑀺 𑀭𑀺𑀢𑁆𑀢𑀧𑁂𑀲𑀼𑀡𑁄 𑀯𑀺𑀯𑀺𑀢𑁆𑀢𑀧𑁂𑀲𑀼𑀡𑁄 𑀧𑀯𑀺𑀯𑀺𑀢𑁆𑀢𑀧𑁂𑀲𑀼𑀡𑁄𑀢𑀺—  𑀅𑀫𑀸𑀬𑁄 𑀭𑀺𑀢𑁆𑀢𑀧𑁂𑀲𑀼𑀡𑁄𑁇

1662\. **𑀅𑀓𑁆𑀓𑁄𑀥𑀦𑁄 𑀮𑁄𑀪𑀧𑀸𑀧𑀁, 𑀯𑁂𑀯𑀺𑀘𑁆𑀙𑀁 𑀯𑀺𑀢𑀭𑁂 𑀫𑀼𑀦𑀻**𑀢𑀺𑁇 **𑀅𑀓𑁆𑀓𑁄𑀥𑀦𑁄**𑀢𑀺 𑀳𑀺 𑀔𑁄 𑀯𑀼𑀢𑁆𑀢𑀁, 𑀅𑀧𑀺 𑀘 𑀓𑁄𑀥𑁄 𑀢𑀸𑀯 𑀯𑀢𑁆𑀢𑀩𑁆𑀩𑁄𑁇 𑀤𑀲𑀳𑀸𑀓𑀸𑀭𑁂𑀳𑀺 𑀓𑁄𑀥𑁄 𑀚𑀸𑀬𑀢𑀺𑁇 “𑀅𑀦𑀢𑁆𑀣𑀁 𑀫𑁂 𑀅𑀘𑀭𑀻”𑀢𑀺 𑀓𑁄𑀥𑁄 𑀚𑀸𑀬𑀢𑀺…𑀧𑁂…  𑀬𑀲𑁆𑀲𑁂𑀲𑁄 𑀓𑁄𑀥𑁄 𑀧𑀳𑀻𑀦𑁄 𑀲𑀫𑀼𑀘𑁆𑀙𑀺𑀦𑁆𑀦𑁄 𑀯𑀽𑀧𑀲𑀦𑁆𑀢𑁄 𑀧𑀝𑀺𑀧𑀲𑁆𑀲𑀤𑁆𑀥𑁄 𑀅𑀪𑀩𑁆𑀩𑀼𑀧𑁆𑀧𑀢𑁆𑀢𑀺𑀓𑁄 𑀜𑀸𑀡𑀕𑁆𑀕𑀺𑀦𑀸 𑀤𑀟𑁆𑀠𑁄, 𑀲𑁄 𑀯𑀼𑀘𑁆𑀘𑀢𑀺 𑀅𑀓𑁆𑀓𑁄𑀥𑀦𑁄𑁇 𑀓𑁄𑀥𑀲𑁆𑀲 𑀧𑀳𑀻𑀦𑀢𑁆𑀢𑀸 𑀅𑀓𑁆𑀓𑁄𑀥𑀦𑁄, 𑀓𑁄𑀥𑀯𑀢𑁆𑀣𑀼𑀲𑁆𑀲 𑀧𑀭𑀺𑀜𑁆𑀜𑀸𑀢𑀢𑁆𑀢𑀸 𑀅𑀓𑁆𑀓𑁄𑀥𑀦𑁄, 𑀓𑁄𑀥𑀳𑁂𑀢𑀼𑀲𑁆𑀲 𑀉𑀧𑀘𑁆𑀙𑀺𑀦𑁆𑀦𑀢𑁆𑀢𑀸 𑀅𑀓𑁆𑀓𑁄𑀥𑀦𑁄𑁇 **𑀮𑁄𑀪𑁄**𑀢𑀺 𑀬𑁄 𑀮𑁄𑀪𑁄 𑀮𑀼𑀩𑁆𑀪𑀦𑀸 𑀮𑀼𑀩𑁆𑀪𑀺𑀢𑀢𑁆𑀢𑀁…𑀧𑁂…  𑀅𑀪𑀺𑀚𑁆𑀛𑀸 𑀮𑁄𑀪𑁄 𑀅𑀓𑀼𑀲𑀮𑀫𑀽𑀮𑀁𑁇 𑀯𑁂𑀯𑀺𑀘𑁆𑀙𑀁 𑀯𑀼𑀘𑁆𑀘𑀢𑀺 𑀧𑀜𑁆𑀘 𑀫𑀘𑁆𑀙𑀭𑀺𑀬𑀸𑀦𑀺—  𑀆𑀯𑀸𑀲𑀫𑀘𑁆𑀙𑀭𑀺𑀬𑀁…𑀧𑁂…  𑀕𑀸𑀳𑁄 𑀯𑀼𑀘𑁆𑀘𑀢𑀺 𑀫𑀘𑁆𑀙𑀭𑀺𑀬𑀁𑁇 **𑀫𑀼𑀦𑀻**𑀢𑀺𑁇 𑀫𑁄𑀦𑀁 𑀯𑀼𑀘𑁆𑀘𑀢𑀺 𑀜𑀸𑀡𑀁…𑀧𑁂…  𑀲𑀗𑁆𑀕𑀚𑀸𑀮𑀫𑀢𑀺𑀘𑁆𑀘 𑀲𑁄 𑀫𑀼𑀦𑀺𑁇 **𑀅𑀓𑁆𑀓𑁄𑀥𑀦𑁄 𑀮𑁄𑀪𑀧𑀸𑀧𑀁, 𑀯𑁂𑀯𑀺𑀘𑁆𑀙𑀁 𑀯𑀺𑀢𑀭𑁂 𑀫𑀼𑀦𑀻**𑀢𑀺𑁇 𑀫𑀼𑀦𑀺 𑀮𑁄𑀪𑀧𑀸𑀧𑀜𑁆𑀘 𑀯𑁂𑀯𑀺𑀘𑁆𑀙𑀜𑁆𑀘 𑀅𑀢𑀭𑀺 𑀉𑀢𑁆𑀢𑀭𑀺 𑀧𑀢𑀭𑀺 𑀲𑀫𑀢𑀺𑀓𑁆𑀓𑀫𑀺 𑀯𑀻𑀢𑀺𑀯𑀢𑁆𑀢𑀬𑀻𑀢𑀺—  𑀅𑀓𑁆𑀓𑁄𑀥𑀦𑁄 𑀮𑁄𑀪𑀧𑀸𑀧𑀁, 𑀯𑁂𑀯𑀺𑀘𑁆𑀙𑀁 𑀯𑀺𑀢𑀭𑁂 𑀫𑀼𑀦𑀺𑁇

1663\. 𑀢𑁂𑀦𑀸𑀳 𑀪𑀕𑀯𑀸—

1664\. _“𑀲𑀘𑁆𑀘𑁄 𑀲𑀺𑀬𑀸 𑀅𑀧𑁆𑀧𑀕𑀩𑁆𑀪𑁄,_  
_𑀅𑀫𑀸𑀬𑁄 𑀭𑀺𑀢𑁆𑀢𑀧𑁂𑀲𑀼𑀡𑁄;_  
_𑀅𑀓𑁆𑀓𑁄𑀥𑀦𑁄 𑀮𑁄𑀪𑀧𑀸𑀧𑀁,_  
_𑀯𑁂𑀯𑀺𑀘𑁆𑀙𑀁 𑀯𑀺𑀢𑀭𑁂 𑀫𑀼𑀦𑀻”𑀢𑀺𑁇_  


(177.)

1665\. _**𑀦𑀺𑀤𑁆𑀤𑀁 𑀢𑀦𑁆𑀤𑀺𑀁 𑀲𑀳𑁂 𑀣𑀻𑀦𑀁,**_  
_**𑀧𑀫𑀸𑀤𑁂𑀦 𑀦 𑀲𑀁𑀯𑀲𑁂;**_  
_**𑀅𑀢𑀺𑀫𑀸𑀦𑁂 𑀦 𑀢𑀺𑀝𑁆𑀞𑁂𑀬𑁆𑀬,**_  
_**𑀦𑀺𑀩𑁆𑀩𑀸𑀦𑀫𑀦𑀲𑁄 𑀦𑀭𑁄𑁇**_  


1666\. **𑀦𑀺𑀤𑁆𑀤𑀁 𑀢𑀦𑁆𑀤𑀺𑀁 𑀲𑀳𑁂 𑀣𑀻𑀦𑀦𑁆**𑀢𑀺𑁇 **𑀦𑀺𑀤𑁆𑀤𑀸**𑀢𑀺 𑀬𑀸 𑀓𑀸𑀬𑀲𑁆𑀲 𑀅𑀓𑀮𑁆𑀬𑀢𑀸 𑀅𑀓𑀫𑁆𑀫𑀜𑁆𑀜𑀢𑀸 𑀑𑀦𑀸𑀳𑁄 𑀧𑀭𑀺𑀬𑁄𑀦𑀸𑀳𑁄 𑀅𑀦𑁆𑀢𑁄𑀲𑀫𑁄𑀭𑁄𑀥𑁄 𑀫𑀺𑀤𑁆𑀥𑀁 𑀲𑀼𑀧𑁆𑀧𑀁 𑀧𑀘𑀮𑀸𑀬𑀺𑀓𑀸 𑀲𑀼𑀧𑁆𑀧𑀁 𑀲𑀼𑀧𑁆𑀧𑀦𑀸 𑀲𑀼𑀧𑁆𑀧𑀺𑀢𑀢𑁆𑀢𑀁𑁇 **𑀢𑀦𑁆𑀤𑀺𑀦𑁆**𑀢𑀺 𑀬𑀸 𑀢𑀦𑁆𑀤𑀻 𑀢𑀦𑁆𑀤𑀺𑀬𑀦𑀸 𑀢𑀦𑁆𑀤𑀺𑀬𑀺𑀢𑀢𑁆𑀢𑀁 𑀢𑀦𑁆𑀤𑀺𑀫𑀦𑀓𑀢𑀸 𑀆𑀮𑀲𑁆𑀬𑀁 𑀆𑀮𑀲𑁆𑀬𑀸𑀬𑀦𑀸 𑀆𑀮𑀲𑁆𑀬𑀸𑀬𑀺𑀢𑀢𑁆𑀢𑀁𑁇 **𑀣𑀻𑀦𑀦𑁆**𑀢𑀺 𑀬𑀸 𑀘𑀺𑀢𑁆𑀢𑀲𑁆𑀲 𑀅𑀓𑀮𑁆𑀬𑀢𑀸 𑀅𑀓𑀫𑁆𑀫𑀜𑁆𑀜𑀢𑀸 𑀑𑀮𑀻𑀬𑀦𑀸 𑀲𑀮𑁆𑀮𑀻𑀬𑀦𑀸 𑀮𑀻𑀦𑀁 𑀮𑀻𑀬𑀦𑀸 𑀮𑀻𑀬𑀺𑀢𑀢𑁆𑀢𑀁, 𑀣𑀺𑀦𑀁 𑀣𑀺𑀬𑀦𑀸 𑀣𑀺𑀬𑀺𑀢𑀢𑁆𑀢𑀁 𑀘𑀺𑀢𑁆𑀢𑀲𑁆𑀲𑁇 **𑀦𑀺𑀤𑁆𑀤𑀁 𑀢𑀦𑁆𑀤𑀺𑀁 𑀲𑀳𑁂 𑀣𑀻𑀦𑀦𑁆**𑀢𑀺𑁇 𑀦𑀺𑀤𑁆𑀤𑀜𑁆𑀘 𑀢𑀦𑁆𑀤𑀺𑀜𑁆𑀘 𑀣𑀺𑀦𑀜𑁆𑀘 𑀲𑀳𑁂 𑀲𑀳𑁂𑀬𑁆𑀬 𑀧𑀭𑀺𑀲𑀳𑁂𑀬𑁆𑀬 𑀅𑀪𑀺𑀪𑀯𑁂𑀬𑁆𑀬 𑀅𑀚𑁆𑀛𑁄𑀢𑁆𑀣𑀭𑁂𑀬𑁆𑀬 𑀧𑀭𑀺𑀬𑀸𑀤𑀺𑀬𑁂𑀬𑁆𑀬 𑀫𑀤𑁆𑀤𑁂𑀬𑁆𑀬𑀸𑀢𑀺—  𑀦𑀺𑀤𑁆𑀤𑀁 𑀢𑀦𑁆𑀤𑀺𑀁 𑀲𑀳𑁂 𑀣𑀻𑀦𑀁𑁇

1667\. **𑀧𑀫𑀸𑀤𑁂𑀦 𑀦 𑀲𑀁𑀯𑀲𑁂**𑀢𑀺𑁇 𑀧𑀫𑀸𑀤𑁄 𑀯𑀢𑁆𑀢𑀩𑁆𑀩𑁄 𑀓𑀸𑀬𑀤𑀼𑀘𑁆𑀘𑀭𑀺𑀢𑁂 𑀯𑀸 𑀯𑀘𑀻𑀤𑀼𑀘𑁆𑀘𑀭𑀺𑀢𑁂 𑀯𑀸 𑀫𑀦𑁄𑀤𑀼𑀘𑁆𑀘𑀭𑀺𑀢𑁂 𑀯𑀸 𑀧𑀜𑁆𑀘𑀲𑀼 𑀯𑀸 𑀓𑀸𑀫𑀕𑀼𑀡𑁂𑀲𑀼𑁇 𑀘𑀺𑀢𑁆𑀢𑀲𑁆𑀲 𑀯𑁄𑀲𑀕𑁆𑀕𑁄 𑀯𑁄𑀲𑀕𑁆𑀕𑀸𑀦𑀼𑀧𑁆𑀧𑀸𑀤𑀦𑀁 𑀯𑀸 𑀓𑀼𑀲𑀮𑀸𑀦𑀁 𑀯𑀸 𑀥𑀫𑁆𑀫𑀸𑀦𑀁 𑀪𑀸𑀯𑀦𑀸𑀬 𑀅𑀲𑀓𑁆𑀓𑀘𑁆𑀘𑀓𑀺𑀭𑀺𑀬𑀢𑀸 𑀅𑀲𑀸𑀢𑀘𑁆𑀘𑀓𑀺𑀭𑀺𑀬𑀢𑀸 𑀅𑀦𑀝𑁆𑀞𑀺𑀢𑀓𑀺𑀭𑀺𑀬𑀢𑀸 𑀑𑀮𑀻𑀦𑀯𑀼𑀢𑁆𑀢𑀺𑀢𑀸 𑀦𑀺𑀓𑁆𑀔𑀺𑀢𑁆𑀢𑀘𑁆𑀙𑀦𑁆𑀤𑀢𑀸 𑀦𑀺𑀓𑁆𑀔𑀺𑀢𑁆𑀢𑀥𑀼𑀭𑀢𑀸 𑀅𑀦𑀸𑀲𑁂𑀯𑀦𑀸 𑀅𑀪𑀸𑀯𑀦𑀸 𑀅𑀩𑀳𑀼𑀮𑀻𑀓𑀫𑁆𑀫𑀁 𑀅𑀦𑀥𑀺𑀝𑁆𑀞𑀸𑀦𑀁 𑀅𑀦𑀦𑀼𑀬𑁄𑀕𑁄 𑀧𑀫𑀸𑀤𑁄𑁇 𑀬𑁄 𑀏𑀯𑀭𑀽𑀧𑁄 𑀧𑀫𑀸𑀤𑁄 𑀧𑀫𑀚𑁆𑀚𑀦𑀸 𑀧𑀫𑀚𑁆𑀚𑀺𑀢𑀢𑁆𑀢𑀁—  𑀅𑀬𑀁 𑀯𑀼𑀘𑁆𑀘𑀢𑀺 𑀧𑀫𑀸𑀤𑁄𑁇 **𑀧𑀫𑀸𑀤𑁂𑀦 𑀦 𑀲𑀁𑀯𑀲𑁂**𑀢𑀺 𑀧𑀫𑀸𑀤𑁂𑀦 𑀦 𑀯𑀲𑁂𑀬𑁆𑀬 𑀦 𑀲𑀁𑀯𑀲𑁂𑀬𑁆𑀬 𑀦 𑀆𑀯𑀲𑁂𑀬𑁆𑀬 𑀦 𑀧𑀭𑀺𑀯𑀲𑁂𑀬𑁆𑀬, 𑀧𑀫𑀸𑀤𑀁 𑀧𑀚𑀳𑁂𑀬𑁆𑀬 𑀯𑀺𑀦𑁄𑀤𑁂𑀬𑁆𑀬 𑀩𑁆𑀬𑀦𑁆𑀢𑀺𑀁 𑀓𑀭𑁂𑀬𑁆𑀬 𑀅𑀦𑀪𑀸𑀯𑀁 𑀕𑀫𑁂𑀬𑁆𑀬, 𑀧𑀫𑀸𑀤𑀸 𑀆𑀭𑀢𑁄 𑀅𑀲𑁆𑀲 𑀯𑀺𑀭𑀢𑁄 𑀧𑀝𑀺𑀯𑀺𑀭𑀢𑁄 𑀦𑀺𑀓𑁆𑀔𑀦𑁆𑀢𑁄 𑀦𑀺𑀲𑁆𑀲𑀝𑁄 𑀯𑀺𑀧𑁆𑀧𑀫𑀼𑀢𑁆𑀢𑁄 𑀯𑀺𑀲𑀜𑁆𑀜𑀼𑀢𑁆𑀢𑁄 𑀯𑀺𑀫𑀭𑀺𑀬𑀸𑀤𑀺𑀓𑀢𑁂𑀦 𑀘𑁂𑀢𑀲𑀸 𑀯𑀺𑀳𑀭𑁂𑀬𑁆𑀬𑀸𑀢𑀺—  𑀧𑀫𑀸𑀤𑁂𑀦 𑀦 𑀲𑀁𑀯𑀲𑁂𑁇

1668\. **𑀅𑀢𑀺𑀫𑀸𑀦𑁂 𑀦 𑀢𑀺𑀝𑁆𑀞𑁂𑀬𑁆𑀬𑀸**𑀢𑀺𑁇 **𑀅𑀢𑀺𑀫𑀸𑀦𑁄**𑀢𑀺 𑀇𑀥𑁂𑀓𑀘𑁆𑀘𑁄 𑀧𑀭𑀁 𑀅𑀢𑀺𑀫𑀜𑁆𑀜𑀢𑀺 𑀚𑀸𑀢𑀺𑀬𑀸 𑀯𑀸 𑀕𑁄𑀢𑁆𑀢𑁂𑀦 𑀯𑀸…𑀧𑁂…  𑀅𑀜𑁆𑀜𑀢𑀭𑀜𑁆𑀜𑀢𑀭𑁂𑀦 𑀯𑀸 𑀯𑀢𑁆𑀣𑀼𑀦𑀸𑁇 𑀬𑁄 𑀏𑀯𑀭𑀽𑀧𑁄 𑀫𑀸𑀦𑁄 𑀫𑀜𑁆𑀜𑀦𑀸 𑀫𑀜𑁆𑀜𑀺𑀢𑀢𑁆𑀢𑀁 𑀉𑀦𑁆𑀦𑀢𑀺 𑀉𑀦𑁆𑀦𑀫𑁄 𑀥𑀚𑁄 𑀲𑀫𑁆𑀧𑀕𑁆𑀕𑀸𑀳𑁄 𑀓𑁂𑀢𑀼𑀓𑀫𑁆𑀬𑀢𑀸 𑀘𑀺𑀢𑁆𑀢𑀲𑁆𑀲—  𑀅𑀬𑀁 𑀯𑀼𑀘𑁆𑀘𑀢𑀺 𑀅𑀢𑀺𑀫𑀸𑀦𑁄𑁇 **𑀅𑀢𑀺𑀫𑀸𑀦𑁂 𑀦 𑀢𑀺𑀝𑁆𑀞𑁂𑀬𑁆𑀬𑀸**𑀢𑀺𑁇 𑀅𑀢𑀺𑀫𑀸𑀦𑁂 𑀦 𑀢𑀺𑀝𑁆𑀞𑁂𑀬𑁆𑀬 𑀦 𑀲𑀦𑁆𑀢𑀺𑀝𑁆𑀞𑁂𑀬𑁆𑀬, 𑀅𑀢𑀺𑀫𑀸𑀦𑀁 𑀧𑀚𑀳𑁂𑀬𑁆𑀬 𑀯𑀺𑀦𑁄𑀤𑁂𑀬𑁆𑀬 𑀩𑁆𑀬𑀦𑁆𑀢𑀺𑀁 𑀓𑀭𑁂𑀬𑁆𑀬 𑀅𑀦𑀪𑀸𑀯𑀁 𑀕𑀫𑁂𑀬𑁆𑀬, 𑀅𑀢𑀺𑀫𑀸𑀦𑀸 𑀆𑀭𑀢𑁄 𑀅𑀲𑁆𑀲 𑀯𑀺𑀭𑀢𑁄 𑀧𑀝𑀺𑀯𑀺𑀭𑀢𑁄 𑀦𑀺𑀓𑁆𑀔𑀦𑁆𑀢𑁄 𑀦𑀺𑀲𑁆𑀲𑀝𑁄 𑀯𑀺𑀧𑁆𑀧𑀫𑀼𑀢𑁆𑀢𑁄 𑀯𑀺𑀲𑀜𑁆𑀜𑀼𑀢𑁆𑀢𑁄 𑀯𑀺𑀫𑀭𑀺𑀬𑀸𑀤𑀺𑀓𑀢𑁂𑀦 𑀘𑁂𑀢𑀲𑀸 𑀯𑀺𑀳𑀭𑁂𑀬𑁆𑀬𑀸𑀢𑀺—  𑀅𑀢𑀺𑀫𑀸𑀦𑁂 𑀦 𑀢𑀺𑀝𑁆𑀞𑁂𑀬𑁆𑀬𑁇

1669\. **𑀦𑀺𑀩𑁆𑀩𑀸𑀦𑀫𑀦𑀲𑁄 𑀦𑀭𑁄**𑀢𑀺𑁇 𑀇𑀥𑁂𑀓𑀘𑁆𑀘𑁄 𑀤𑀸𑀦𑀁 𑀤𑁂𑀦𑁆𑀢𑁄 𑀲𑀻𑀮𑀁 𑀲𑀫𑀸𑀤𑀺𑀬𑀦𑁆𑀢𑁄 𑀉𑀧𑁄𑀲𑀣𑀓𑀫𑁆𑀫𑀁 𑀓𑀭𑁄𑀦𑁆𑀢𑁄 𑀧𑀸𑀦𑀻𑀬𑀁 𑀧𑀭𑀺𑀪𑁄𑀚𑀦𑀻𑀬𑀁 𑀉𑀧𑀝𑁆𑀞𑀧𑁂𑀦𑁆𑀢𑁄 𑀧𑀭𑀺𑀯𑁂𑀡𑀁 𑀲𑀫𑁆𑀫𑀚𑁆𑀚𑀦𑁆𑀢𑁄 𑀘𑁂𑀢𑀺𑀬𑀁 𑀯𑀦𑁆𑀤𑀦𑁆𑀢𑁄 𑀘𑁂𑀢𑀺𑀬𑁂 𑀕𑀦𑁆𑀥𑀫𑀸𑀮𑀁 𑀆𑀭𑁄𑀧𑁂𑀦𑁆𑀢𑁄 𑀘𑁂𑀢𑀺𑀬𑀁 𑀧𑀤𑀓𑁆𑀔𑀺𑀡𑀁 𑀓𑀭𑁄𑀦𑁆𑀢𑁄 𑀬𑀁 𑀓𑀺𑀜𑁆𑀘𑀺 𑀢𑁂𑀥𑀸𑀢𑀼𑀓𑀁 𑀓𑀼𑀲𑀮𑀸𑀪𑀺𑀲𑀗𑁆𑀔𑀸𑀭𑀁 𑀅𑀪𑀺𑀲𑀗𑁆𑀔𑀭𑁄𑀦𑁆𑀢𑁄 𑀦 𑀕𑀢𑀺𑀳𑁂𑀢𑀼 𑀦 𑀉𑀧𑀧𑀢𑁆𑀢𑀺𑀳𑁂𑀢𑀼 𑀦 𑀧𑀝𑀺𑀲𑀦𑁆𑀥𑀺𑀳𑁂𑀢𑀼 𑀦 𑀪𑀯𑀳𑁂𑀢𑀼 𑀦 𑀲𑀁𑀲𑀸𑀭𑀳𑁂𑀢𑀼 𑀦 𑀯𑀝𑁆𑀝𑀳𑁂𑀢𑀼, 𑀲𑀩𑁆𑀩𑀁 𑀢𑀁 𑀯𑀺𑀲𑀁𑀬𑁄𑀕𑀸𑀥𑀺𑀧𑁆𑀧𑀸𑀬𑁄 𑀦𑀺𑀩𑁆𑀩𑀸𑀦𑀦𑀺𑀦𑁆𑀦𑁄 𑀦𑀺𑀩𑁆𑀩𑀸𑀦𑀧𑁄𑀡𑁄 𑀦𑀺𑀩𑁆𑀩𑀸𑀦𑀧𑀩𑁆𑀪𑀸𑀭𑁄 𑀅𑀪𑀺𑀲𑀗𑁆𑀔𑀭𑁄𑀢𑀻𑀢𑀺𑁇 𑀏𑀯𑀫𑁆𑀧𑀺 𑀦𑀺𑀩𑁆𑀩𑀸𑀦𑀫𑀦𑀲𑁄 𑀦𑀭𑁄𑁇 𑀅𑀣 𑀯𑀸 𑀲𑀩𑁆𑀩𑀲𑀗𑁆𑀔𑀸𑀭𑀥𑀸𑀢𑀼𑀬𑀸 𑀘𑀺𑀢𑁆𑀢𑀁 𑀧𑀝𑀺𑀯𑀸𑀧𑁂𑀢𑁆𑀯𑀸 𑀅𑀫𑀢𑀸𑀬 𑀥𑀸𑀢𑀼𑀬𑀸 𑀘𑀺𑀢𑁆𑀢𑀁 𑀉𑀧𑀲𑀁𑀳𑀭𑀢𑀺—  “𑀏𑀢𑀁 𑀲𑀦𑁆𑀢𑀁 𑀏𑀢𑀁 𑀧𑀡𑀻𑀢𑀁 𑀬𑀤𑀺𑀤𑀁 𑀲𑀩𑁆𑀩𑀲𑀗𑁆𑀔𑀸𑀭𑀲𑀫𑀣𑁄 𑀲𑀩𑁆𑀩𑀽𑀧𑀥𑀺𑀧𑀝𑀺𑀦𑀺𑀲𑁆𑀲𑀕𑁆𑀕𑁄 𑀢𑀡𑁆𑀳𑀓𑁆𑀔𑀬𑁄 𑀯𑀺𑀭𑀸𑀕𑁄 𑀦𑀺𑀭𑁄𑀥𑁄 𑀦𑀺𑀩𑁆𑀩𑀸𑀦𑀦𑁆”𑀢𑀺𑁇 𑀏𑀯𑀫𑁆𑀧𑀺 𑀦𑀺𑀩𑁆𑀩𑀸𑀦𑀫𑀦𑀲𑁄 𑀦𑀭𑁄𑁇

1670\. _“𑀦 𑀧𑀡𑁆𑀟𑀺𑀢𑀸 𑀉𑀧𑀥𑀺𑀲𑀼𑀔𑀲𑁆𑀲 𑀳𑁂𑀢𑀼,_  
_𑀤𑀤𑀦𑁆𑀢𑀺 𑀤𑀸𑀦𑀸𑀦𑀺 𑀧𑀼𑀦𑀩𑁆𑀪𑀯𑀸𑀬;_  
_𑀓𑀸𑀫𑀜𑁆𑀘 𑀢𑁂 𑀉𑀧𑀥𑀺𑀧𑀭𑀺𑀓𑁆𑀔𑀬𑀸𑀬,_  
_𑀤𑀤𑀦𑁆𑀢𑀺 𑀤𑀸𑀦𑀁 𑀅𑀧𑀼𑀦𑀩𑁆𑀪𑀯𑀸𑀬𑁇_  


1671\. _𑀦 𑀧𑀡𑁆𑀟𑀺𑀢𑀸 𑀉𑀧𑀥𑀺𑀲𑀼𑀔𑀲𑁆𑀲 𑀳𑁂𑀢𑀼,_  
_𑀪𑀸𑀯𑁂𑀦𑁆𑀢𑀺 𑀛𑀸𑀦𑀸𑀦𑀺 𑀧𑀼𑀦𑀩𑁆𑀪𑀯𑀸𑀬;_  
_𑀓𑀸𑀫𑀜𑁆𑀘 𑀢𑁂 𑀉𑀧𑀥𑀺𑀧𑀭𑀺𑀓𑁆𑀔𑀬𑀸𑀬,_  
_𑀪𑀸𑀯𑁂𑀦𑁆𑀢𑀺 𑀛𑀸𑀦𑀁 𑀅𑀧𑀼𑀦𑀩𑁆𑀪𑀯𑀸𑀬𑁇_  


1672\. _𑀢𑁂 𑀦𑀺𑀩𑁆𑀩𑀼𑀢𑀺𑀁 𑀆𑀲𑀺𑀲𑀫𑀸𑀦𑀲𑀸 𑀤𑀤𑀦𑁆𑀢𑀺,_  
_𑀢𑀦𑁆𑀦𑀺𑀦𑁆𑀦𑀘𑀺𑀢𑁆𑀢𑀸 𑀢𑀤𑀥𑀺𑀫𑀼𑀢𑁆𑀢𑀸;_  
_𑀦𑀚𑁆𑀚𑁄 𑀬𑀣𑀸 𑀲𑀸𑀕𑀭𑀫𑀚𑁆𑀛𑀼𑀧𑁂𑀢𑀸,_  
_𑀪𑀯𑀦𑁆𑀢𑀺 𑀦𑀺𑀩𑁆𑀩𑀸𑀦𑀧𑀭𑀸𑀬𑀦𑀸 𑀢𑁂”𑀢𑀺𑁇_  


1673\. 𑀦𑀺𑀩𑁆𑀩𑀸𑀦𑀫𑀦𑀲𑁄 𑀦𑀭𑁄𑁇 𑀢𑁂𑀦𑀸𑀳 𑀪𑀕𑀯𑀸—

1674\. _“𑀦𑀺𑀤𑁆𑀤𑀁 𑀢𑀦𑁆𑀤𑀺𑀁 𑀲𑀳𑁂 𑀣𑀻𑀦𑀁,_  
_𑀧𑀫𑀸𑀤𑁂𑀦 𑀦 𑀲𑀁𑀯𑀲𑁂;_  
_𑀅𑀢𑀺𑀫𑀸𑀦𑁂 𑀦 𑀢𑀺𑀝𑁆𑀞𑁂𑀬𑁆𑀬,_  
_𑀦𑀺𑀩𑁆𑀩𑀸𑀦𑀫𑀦𑀲𑁄 𑀦𑀭𑁄”𑀢𑀺𑁇_  


(178.)

1675\. _**𑀫𑁄𑀲𑀯𑀚𑁆𑀚𑁂 𑀦 𑀦𑀺𑀬𑁆𑀬𑁂𑀣,**_  
_**𑀭𑀽𑀧𑁂 𑀲𑁆𑀦𑁂𑀳𑀁 𑀦 𑀓𑀼𑀩𑁆𑀩𑀬𑁂;**_  
_**𑀫𑀸𑀦𑀜𑁆𑀘 𑀧𑀭𑀺𑀚𑀸𑀦𑁂𑀬𑁆𑀬,**_  
_**𑀲𑀸𑀳𑀲𑀸 𑀯𑀺𑀭𑀢𑁄 𑀘𑀭𑁂𑁇**_  


1676\. **𑀫𑁄𑀲𑀯𑀚𑁆𑀚𑁂 𑀦 𑀦𑀺𑀬𑁆𑀬𑁂𑀣𑀸**𑀢𑀺𑁇 **𑀫𑁄𑀲𑀯𑀚𑁆𑀚𑀁** 𑀯𑀼𑀘𑁆𑀘𑀢𑀺 𑀫𑀼𑀲𑀸𑀯𑀸𑀤𑁄𑁇 𑀇𑀥𑁂𑀓𑀘𑁆𑀘𑁄 𑀲𑀪𑀕𑁆𑀕𑀢𑁄 𑀯𑀸 𑀧𑀭𑀺𑀲𑀕𑁆𑀕𑀢𑁄 𑀯𑀸 𑀜𑀸𑀢𑀺𑀫𑀚𑁆𑀛𑀕𑀢𑁄 𑀯𑀸 𑀧𑀽𑀕𑀫𑀚𑁆𑀛𑀕𑀢𑁄 𑀯𑀸 𑀭𑀸𑀚𑀓𑀼𑀮𑀫𑀚𑁆𑀛𑀕𑀢𑁄 𑀯𑀸 𑀅𑀪𑀺𑀦𑀻𑀢𑁄 𑀲𑀓𑁆𑀔𑀺𑀧𑀼𑀝𑁆𑀞𑁄—  “𑀏𑀳𑀫𑁆𑀪𑁄 𑀧𑀼𑀭𑀺𑀲, 𑀬𑀁 𑀚𑀸𑀦𑀸𑀲𑀺 𑀢𑀁 𑀯𑀤𑁂𑀳𑀻”𑀢𑀺, 𑀲𑁄 𑀅𑀚𑀸𑀦𑀁 𑀯𑀸 𑀆𑀳—  “𑀚𑀸𑀦𑀸𑀫𑀻”𑀢𑀺, 𑀚𑀸𑀦𑀁 𑀯𑀸 𑀆𑀳—  “𑀦 𑀚𑀸𑀦𑀸𑀫𑀻”𑀢𑀺, 𑀅𑀧𑀲𑁆𑀲𑀁 𑀯𑀸 𑀆𑀳—  “𑀧𑀲𑁆𑀲𑀸𑀫𑀻”𑀢𑀺, 𑀧𑀲𑁆𑀲𑀁 𑀯𑀸 𑀆𑀳—  “𑀦 𑀧𑀲𑁆𑀲𑀸𑀫𑀻”𑀢𑀺𑁇 𑀇𑀢𑀺 𑀅𑀢𑁆𑀢𑀳𑁂𑀢𑀼 𑀯𑀸 𑀧𑀭𑀳𑁂𑀢𑀼 𑀯𑀸 𑀆𑀫𑀺𑀲𑀓𑀺𑀜𑁆𑀘𑀺𑀓𑁆𑀔𑀳𑁂𑀢𑀼 𑀯𑀸 𑀲𑀫𑁆𑀧𑀚𑀸𑀦𑀫𑀼𑀲𑀸 𑀪𑀸𑀲𑀺𑀢𑀸 𑀳𑁄𑀢𑀺—  𑀇𑀤𑀁 𑀯𑀼𑀘𑁆𑀘𑀢𑀺 𑀫𑁄𑀲𑀯𑀚𑁆𑀚𑀁𑁇 𑀅𑀧𑀺 𑀘 𑀢𑀻𑀳𑀸𑀓𑀸𑀭𑁂𑀳𑀺…𑀧𑁂…  𑀘𑀢𑀽𑀳𑀸𑀓𑀸𑀭𑁂𑀳𑀺…  𑀧𑀜𑁆𑀘𑀳𑀸𑀓𑀸𑀭𑁂𑀳𑀺…  𑀙𑀳𑀸𑀓𑀸𑀭𑁂𑀳𑀺…  𑀲𑀢𑁆𑀢𑀳𑀸𑀓𑀸𑀭𑁂𑀳𑀺…  𑀅𑀝𑁆𑀞𑀳𑀸𑀓𑀸𑀭𑁂𑀳𑀺…𑀧𑁂…  𑀇𑀫𑁂𑀳𑀺 𑀅𑀝𑁆𑀞𑀳𑀸𑀓𑀸𑀭𑁂𑀳𑀺 𑀫𑀼𑀲𑀸𑀯𑀸𑀤𑁄 𑀳𑁄𑀢𑀺𑁇 **𑀫𑁄𑀲𑀯𑀚𑁆𑀚𑁂 𑀦 𑀦𑀺𑀬𑁆𑀬𑁂𑀣𑀸**𑀢𑀺𑁇 𑀫𑁄𑀲𑀯𑀚𑁆𑀚𑁂 𑀦 𑀬𑀸𑀬𑁂𑀬𑁆𑀬 𑀦 𑀦𑀺𑀬𑁆𑀬𑀸𑀬𑁂𑀬𑁆𑀬 𑀦 𑀯𑀳𑁂𑀬𑁆𑀬 𑀦 𑀲𑀁𑀳𑀭𑁂𑀬𑁆𑀬, 𑀫𑁄𑀲𑀯𑀚𑁆𑀚𑀁 𑀧𑀚𑀳𑁂𑀬𑁆𑀬 𑀯𑀺𑀦𑁄𑀤𑁂𑀬𑁆𑀬 𑀩𑁆𑀬𑀦𑁆𑀢𑀺𑀁 𑀓𑀭𑁂𑀬𑁆𑀬 𑀅𑀦𑀪𑀸𑀯𑀁 𑀕𑀫𑁂𑀬𑁆𑀬, 𑀫𑁄𑀲𑀯𑀚𑁆𑀚𑀸 𑀆𑀭𑀢𑁄 𑀅𑀲𑁆𑀲 𑀯𑀺𑀭𑀢𑁄 𑀧𑀝𑀺𑀯𑀺𑀭𑀢𑁄 𑀦𑀺𑀓𑁆𑀔𑀦𑁆𑀢𑁄 𑀦𑀺𑀲𑁆𑀲𑀝𑁄 𑀯𑀺𑀧𑁆𑀧𑀫𑀼𑀢𑁆𑀢𑁄 𑀯𑀺𑀲𑀜𑁆𑀜𑀼𑀢𑁆𑀢𑁄 𑀯𑀺𑀫𑀭𑀺𑀬𑀸𑀤𑀺𑀓𑀢𑁂𑀦 𑀘𑁂𑀢𑀲𑀸 𑀯𑀺𑀳𑀭𑁂𑀬𑁆𑀬𑀸𑀢𑀺—  𑀫𑁄𑀲𑀯𑀚𑁆𑀚𑁂 𑀦 𑀦𑀺𑀬𑁆𑀬𑁂𑀣𑁇

1677\. **𑀭𑀽𑀧𑁂 𑀲𑁆𑀦𑁂𑀳𑀁 𑀦 𑀓𑀼𑀩𑁆𑀩𑀬𑁂**𑀢𑀺𑁇 **𑀭𑀽𑀧𑀦𑁆**𑀢𑀺 𑀘𑀢𑁆𑀢𑀸𑀭𑁄 𑀘 𑀫𑀳𑀸𑀪𑀽𑀢𑀸, 𑀘𑀢𑀼𑀦𑁆𑀦𑀜𑁆𑀘 𑀫𑀳𑀸𑀪𑀽𑀢𑀸𑀦𑀁 𑀉𑀧𑀸𑀤𑀸𑀬 𑀭𑀽𑀧𑀁𑁇 **𑀭𑀽𑀧𑁂 𑀲𑁆𑀦𑁂𑀳𑀁 𑀦 𑀓𑀼𑀩𑁆𑀩𑀬𑁂**𑀢𑀺𑁇 𑀭𑀽𑀧𑁂 𑀲𑁆𑀦𑁂𑀳𑀁 𑀦 𑀓𑀭𑁂𑀬𑁆𑀬 𑀙𑀦𑁆𑀤𑀁 𑀦 𑀓𑀭𑁂𑀬𑁆𑀬 𑀧𑁂𑀫𑀁 𑀦 𑀓𑀭𑁂𑀬𑁆𑀬 𑀭𑀸𑀕𑀁 𑀦 𑀓𑀭𑁂𑀬𑁆𑀬 𑀦 𑀚𑀦𑁂𑀬𑁆𑀬 𑀦 𑀲𑀜𑁆𑀚𑀦𑁂𑀬𑁆𑀬 𑀦 𑀦𑀺𑀩𑁆𑀩𑀢𑁆𑀢𑁂𑀬𑁆𑀬 𑀦𑀸𑀪𑀺𑀦𑀺𑀩𑁆𑀩𑀢𑁆𑀢𑁂𑀬𑁆𑀬𑀸𑀢𑀺—  𑀭𑀽𑀧𑁂 𑀲𑁆𑀦𑁂𑀳𑀁 𑀦 𑀓𑀼𑀩𑁆𑀩𑀬𑁂𑁇

1678\. **𑀫𑀸𑀦𑀜𑁆𑀘 𑀧𑀭𑀺𑀚𑀸𑀦𑁂𑀬𑁆𑀬𑀸**𑀢𑀺𑁇 **𑀫𑀸𑀦𑁄**𑀢𑀺 𑀏𑀓𑀯𑀺𑀥𑁂𑀦 𑀫𑀸𑀦𑁄—  𑀬𑀸 𑀘𑀺𑀢𑁆𑀢𑀲𑁆𑀲 𑀉𑀦𑁆𑀦𑀢𑀺𑁇 𑀤𑀼𑀯𑀺𑀥𑁂𑀦 𑀫𑀸𑀦𑁄—  𑀅𑀢𑁆𑀢𑀼𑀓𑁆𑀓𑀁𑀲𑀦𑀫𑀸𑀦𑁄, 𑀧𑀭𑀯𑀫𑁆𑀪𑀦𑀫𑀸𑀦𑁄𑁇 𑀢𑀺𑀯𑀺𑀥𑁂𑀦 𑀫𑀸𑀦𑁄—  “𑀲𑁂𑀬𑁆𑀬𑁄𑀳𑀫𑀲𑁆𑀫𑀻”𑀢𑀺 𑀫𑀸𑀦𑁄, “𑀲𑀤𑀺𑀲𑁄𑀳𑀫𑀲𑁆𑀫𑀻”𑀢𑀺 𑀫𑀸𑀦𑁄, “𑀳𑀻𑀦𑁄𑀳𑀫𑀲𑁆𑀫𑀻”𑀢𑀺 𑀫𑀸𑀦𑁄𑁇 𑀘𑀢𑀼𑀯𑀺𑀥𑁂𑀦 𑀫𑀸𑀦𑁄—  𑀮𑀸𑀪𑁂𑀦 𑀫𑀸𑀦𑀁 𑀚𑀦𑁂𑀢𑀺, 𑀬𑀲𑁂𑀦 𑀫𑀸𑀦𑀁 𑀚𑀦𑁂𑀢𑀺, 𑀧𑀲𑀁𑀲𑀸𑀬 𑀫𑀸𑀦𑀁 𑀚𑀦𑁂𑀢𑀺, 𑀲𑀼𑀔𑁂𑀦 𑀫𑀸𑀦𑀁 𑀚𑀦𑁂𑀢𑀺𑁇 𑀧𑀜𑁆𑀘𑀯𑀺𑀥𑁂𑀦 𑀫𑀸𑀦𑁄—  “𑀮𑀸𑀪𑀺𑀫𑁆𑀳𑀺 𑀫𑀦𑀸𑀧𑀺𑀓𑀸𑀦𑀁 𑀭𑀽𑀧𑀸𑀦𑀦𑁆”𑀢𑀺 𑀫𑀸𑀦𑀁 𑀚𑀦𑁂𑀢𑀺, “𑀮𑀸𑀪𑀺𑀫𑁆𑀳𑀺 𑀫𑀦𑀸𑀧𑀺𑀓𑀸𑀦𑀁 𑀲𑀤𑁆𑀤𑀸𑀦𑀁…𑀧𑁂…  𑀕𑀦𑁆𑀥𑀸𑀦𑀁…  𑀭𑀲𑀸𑀦𑀁…  𑀨𑁄𑀝𑁆𑀞𑀩𑁆𑀩𑀸𑀦𑀦𑁆”𑀢𑀺 𑀫𑀸𑀦𑀁 𑀚𑀦𑁂𑀢𑀺𑁇 𑀙𑀩𑁆𑀩𑀺𑀥𑁂𑀦 𑀫𑀸𑀦𑁄—  𑀘𑀓𑁆𑀔𑀼𑀲𑀫𑁆𑀧𑀤𑀸𑀬 𑀫𑀸𑀦𑀁 𑀚𑀦𑁂𑀢𑀺, 𑀲𑁄𑀢𑀲𑀫𑁆𑀧𑀤𑀸𑀬…𑀧𑁂…  𑀖𑀸𑀦𑀲𑀫𑁆𑀧𑀤𑀸𑀬…  𑀚𑀺𑀯𑁆𑀳𑀸𑀲𑀫𑁆𑀧𑀤𑀸𑀬…  𑀓𑀸𑀬𑀲𑀫𑁆𑀧𑀤𑀸𑀬…  𑀫𑀦𑁄𑀲𑀫𑁆𑀧𑀤𑀸𑀬 𑀫𑀸𑀦𑀁 𑀚𑀦𑁂𑀢𑀺𑁇 𑀲𑀢𑁆𑀢𑀯𑀺𑀥𑁂𑀦 𑀫𑀸𑀦𑁄—  𑀅𑀢𑀺𑀫𑀸𑀦𑁄, 𑀫𑀸𑀦𑀸𑀢𑀺𑀫𑀸𑀦𑁄, 𑀑𑀫𑀸𑀦𑁄, 𑀲𑀤𑀺𑀲𑀫𑀸𑀦𑁄, 𑀅𑀥𑀺𑀫𑀸𑀦𑁄, 𑀅𑀲𑁆𑀫𑀺𑀫𑀸𑀦𑁄, 𑀫𑀺𑀘𑁆𑀙𑀸𑀫𑀸𑀦𑁄𑁇 𑀅𑀝𑁆𑀞𑀯𑀺𑀥𑁂𑀦 𑀫𑀸𑀦𑁄—  𑀮𑀸𑀪𑁂𑀦 𑀫𑀸𑀦𑀁 𑀚𑀦𑁂𑀢𑀺, 𑀅𑀮𑀸𑀪𑁂𑀦 𑀑𑀫𑀸𑀦𑀁 𑀚𑀦𑁂𑀢𑀺, 𑀬𑀲𑁂𑀦 𑀫𑀸𑀦𑀁 𑀚𑀦𑁂𑀢𑀺, 𑀅𑀬𑀲𑁂𑀦 𑀑𑀫𑀸𑀦𑀁 𑀚𑀦𑁂𑀢𑀺, 𑀧𑀲𑀁𑀲𑀸𑀬 𑀫𑀸𑀦𑀁 𑀚𑀦𑁂𑀢𑀺, 𑀦𑀺𑀦𑁆𑀤𑀸𑀬 𑀑𑀫𑀸𑀦𑀁 𑀚𑀦𑁂𑀢𑀺, 𑀲𑀼𑀔𑁂𑀦 𑀫𑀸𑀦𑀁 𑀚𑀦𑁂𑀢𑀺, 𑀤𑀼𑀓𑁆𑀔𑁂𑀦 𑀑𑀫𑀸𑀦𑀁 𑀚𑀦𑁂𑀢𑀺𑁇 𑀦𑀯𑀯𑀺𑀥𑁂𑀦 𑀫𑀸𑀦𑁄—  𑀲𑁂𑀬𑁆𑀬𑀲𑁆𑀲 “𑀲𑁂𑀬𑁆𑀬𑁄𑀳𑀫𑀲𑁆𑀫𑀻”𑀢𑀺 𑀫𑀸𑀦𑁄, 𑀲𑁂𑀬𑁆𑀬𑀲𑁆𑀲 “𑀲𑀤𑀺𑀲𑁄𑀳𑀫𑀲𑁆𑀫𑀻”𑀢𑀺 𑀫𑀸𑀦𑁄, 𑀲𑁂𑀬𑁆𑀬𑀲𑁆𑀲 “𑀳𑀻𑀦𑁄𑀳𑀫𑀲𑁆𑀫𑀻”𑀢𑀺 𑀫𑀸𑀦𑁄, 𑀲𑀤𑀺𑀲𑀲𑁆𑀲 “𑀲𑁂𑀬𑁆𑀬𑁄𑀳𑀫𑀲𑁆𑀫𑀻”𑀢𑀺 𑀫𑀸𑀦𑁄, 𑀲𑀤𑀺𑀲𑀲𑁆𑀲 “𑀲𑀤𑀺𑀲𑁄𑀳𑀫𑀲𑁆𑀫𑀻”𑀢𑀺 𑀫𑀸𑀦𑁄, 𑀲𑀤𑀺𑀲𑀲𑁆𑀲 “𑀳𑀻𑀦𑁄𑀳𑀫𑀲𑁆𑀫𑀻”𑀢𑀺 𑀫𑀸𑀦𑁄, 𑀳𑀻𑀦𑀲𑁆𑀲 “𑀲𑁂𑀬𑁆𑀬𑁄𑀳𑀫𑀲𑁆𑀫𑀻”𑀢𑀺 𑀫𑀸𑀦𑁄, 𑀳𑀻𑀦𑀲𑁆𑀲 “𑀲𑀤𑀺𑀲𑁄𑀳𑀫𑀲𑁆𑀫𑀻”𑀢𑀺 𑀫𑀸𑀦𑁄, 𑀳𑀻𑀦𑀲𑁆𑀲 “𑀳𑀻𑀦𑁄𑀳𑀫𑀲𑁆𑀫𑀻”𑀢𑀺 𑀫𑀸𑀦𑁄𑁇 𑀤𑀲𑀯𑀺𑀥𑁂𑀦 𑀫𑀸𑀦𑁄—  𑀇𑀥𑁂𑀓𑀘𑁆𑀘𑁄 𑀫𑀸𑀦𑀁 𑀚𑀦𑁂𑀢𑀺 𑀚𑀸𑀢𑀺𑀬𑀸 𑀯𑀸 𑀕𑁄𑀢𑁆𑀢𑁂𑀦 𑀯𑀸…𑀧𑁂…  𑀅𑀜𑁆𑀜𑀢𑀭𑀜𑁆𑀜𑀢𑀭𑁂𑀦 𑀯𑀸 𑀯𑀢𑁆𑀣𑀼𑀦𑀸𑁇 𑀬𑁄 𑀏𑀯𑀭𑀽𑀧𑁄 𑀫𑀸𑀦𑁄 𑀫𑀜𑁆𑀜𑀦𑀸 𑀫𑀜𑁆𑀜𑀺𑀢𑀢𑁆𑀢𑀁 𑀉𑀦𑁆𑀦𑀢𑀺 𑀉𑀦𑁆𑀦𑀫𑁄 𑀥𑀚𑁄 𑀲𑀫𑁆𑀧𑀕𑁆𑀕𑀸𑀳𑁄 𑀓𑁂𑀢𑀼𑀓𑀫𑁆𑀬𑀢𑀸 𑀘𑀺𑀢𑁆𑀢𑀲𑁆𑀲—  𑀅𑀬𑀁 𑀯𑀼𑀘𑁆𑀘𑀢𑀺 𑀫𑀸𑀦𑁄𑁇

1679\. **𑀫𑀸𑀦𑀜𑁆𑀘 𑀧𑀭𑀺𑀚𑀸𑀦𑁂𑀬𑁆𑀬𑀸**𑀢𑀺𑁇 𑀫𑀸𑀦𑀁 𑀢𑀻𑀳𑀺 𑀧𑀭𑀺𑀜𑁆𑀜𑀸𑀳𑀺 𑀧𑀭𑀺𑀚𑀸𑀦𑁂𑀬𑁆𑀬—  𑀜𑀸𑀢𑀧𑀭𑀺𑀜𑁆𑀜𑀸𑀬, 𑀢𑀻𑀭𑀡𑀧𑀭𑀺𑀜𑁆𑀜𑀸𑀬, 𑀧𑀳𑀸𑀦𑀧𑀭𑀺𑀜𑁆𑀜𑀸𑀬𑁇 𑀓𑀢𑀫𑀸 𑀜𑀸𑀢𑀧𑀭𑀺𑀜𑁆𑀜𑀸? 𑀫𑀸𑀦𑀁 𑀚𑀸𑀦𑀸𑀢𑀺 𑀅𑀬𑀁 𑀏𑀓𑀯𑀺𑀥𑁂𑀦 𑀫𑀸𑀦𑁄—  𑀬𑀸 𑀘𑀺𑀢𑁆𑀢𑀲𑁆𑀲 𑀉𑀦𑁆𑀦𑀢𑀺𑁇 𑀅𑀬𑀁 𑀤𑀼𑀯𑀺𑀥𑁂𑀦 𑀫𑀸𑀦𑁄—  𑀅𑀢𑁆𑀢𑀼𑀓𑁆𑀓𑀁𑀲𑀦𑀫𑀸𑀦𑁄 𑀧𑀭𑀯𑀫𑁆𑀪𑀦𑀫𑀸𑀦𑁄…𑀧𑁂…  𑀅𑀬𑀁 𑀤𑀲𑀯𑀺𑀥𑁂𑀦 𑀫𑀸𑀦𑁄—  𑀇𑀥𑁂𑀓𑀘𑁆𑀘𑁄 𑀫𑀸𑀦𑀁 𑀚𑀦𑁂𑀢𑀺 𑀚𑀸𑀢𑀺𑀬𑀸 𑀯𑀸 𑀕𑁄𑀢𑁆𑀢𑁂𑀦 𑀯𑀸…𑀧𑁂…  𑀅𑀜𑁆𑀜𑀢𑀭𑀜𑁆𑀜𑀢𑀭𑁂𑀦 𑀯𑀸 𑀯𑀢𑁆𑀣𑀼𑀦𑀸𑀢𑀺 𑀚𑀸𑀦𑀸𑀢𑀺 𑀧𑀲𑁆𑀲𑀢𑀺—  𑀅𑀬𑀁 𑀜𑀸𑀢𑀧𑀭𑀺𑀜𑁆𑀜𑀸𑁇

1680\. 𑀓𑀢𑀫𑀸 𑀢𑀻𑀭𑀡𑀧𑀭𑀺𑀜𑁆𑀜𑀸? 𑀏𑀢𑀁 𑀜𑀸𑀢𑀁 𑀓𑀢𑁆𑀯𑀸 𑀫𑀸𑀦𑀁 𑀢𑀻𑀭𑁂𑀢𑀺 𑀅𑀦𑀺𑀘𑁆𑀘𑀢𑁄 𑀤𑀼𑀓𑁆𑀔𑀢𑁄…𑀧𑁂…  𑀦𑀺𑀲𑁆𑀲𑀭𑀡𑀢𑁄 𑀢𑀻𑀭𑁂𑀢𑀺—  𑀅𑀬𑀁 𑀢𑀻𑀭𑀡𑀧𑀭𑀺𑀜𑁆𑀜𑀸𑁇

1681\. 𑀓𑀢𑀫𑀸 𑀧𑀳𑀸𑀦𑀧𑀭𑀺𑀜𑁆𑀜𑀸? 𑀏𑀯𑀁 𑀢𑀻𑀭𑀬𑀺𑀢𑁆𑀯𑀸 𑀫𑀸𑀦𑀁 𑀧𑀚𑀳𑀢𑀺 𑀯𑀺𑀦𑁄𑀤𑁂𑀢𑀺 𑀩𑁆𑀬𑀦𑁆𑀢𑀺𑀁 𑀓𑀭𑁄𑀢𑀺 𑀅𑀦𑀪𑀸𑀯𑀁 𑀕𑀫𑁂𑀢𑀺—  𑀅𑀬𑀁 𑀧𑀳𑀸𑀦𑀧𑀭𑀺𑀜𑁆𑀜𑀸𑁇 **𑀫𑀸𑀦𑀜𑁆𑀘 𑀧𑀭𑀺𑀚𑀸𑀦𑁂𑀬𑁆𑀬𑀸**𑀢𑀺 𑀫𑀸𑀦𑀁 𑀇𑀫𑀸𑀳𑀺 𑀢𑀻𑀳𑀺 𑀧𑀭𑀺𑀜𑁆𑀜𑀸𑀳𑀺 𑀧𑀭𑀺𑀚𑀸𑀦𑁂𑀬𑁆𑀬𑀸𑀢𑀺—  𑀫𑀸𑀦𑀜𑁆𑀘 𑀧𑀭𑀺𑀚𑀸𑀦𑁂𑀬𑁆𑀬𑁇

1682\. **𑀲𑀸𑀳𑀲𑀸 𑀯𑀺𑀭𑀢𑁄 𑀘𑀭𑁂**𑀢𑀺𑁇 𑀓𑀢𑀫𑀸 𑀲𑀸𑀳𑀲𑀸 𑀘𑀭𑀺𑀬𑀸? 𑀭𑀢𑁆𑀢𑀲𑁆𑀲 𑀭𑀸𑀕𑀘𑀭𑀺𑀬𑀸 𑀲𑀸𑀳𑀲𑀸 𑀘𑀭𑀺𑀬𑀸, 𑀤𑀼𑀝𑁆𑀞𑀲𑁆𑀲 𑀤𑁄𑀲𑀘𑀭𑀺𑀬𑀸 𑀲𑀸𑀳𑀲𑀸 𑀘𑀭𑀺𑀬𑀸, 𑀫𑀽𑀍𑀳𑀲𑁆𑀲 𑀫𑁄𑀳𑀘𑀭𑀺𑀬𑀸 𑀲𑀸𑀳𑀲𑀸 𑀘𑀭𑀺𑀬𑀸, 𑀯𑀺𑀦𑀺𑀩𑀤𑁆𑀥𑀲𑁆𑀲 𑀫𑀸𑀦𑀘𑀭𑀺𑀬𑀸 𑀲𑀸𑀳𑀲𑀸 𑀘𑀭𑀺𑀬𑀸, 𑀧𑀭𑀸𑀫𑀝𑁆𑀞𑀲𑁆𑀲 𑀤𑀺𑀝𑁆𑀞𑀺𑀘𑀭𑀺𑀬𑀸 𑀲𑀸𑀳𑀲𑀸 𑀘𑀭𑀺𑀬𑀸, 𑀯𑀺𑀓𑁆𑀔𑁂𑀧𑀕𑀢𑀲𑁆𑀲 𑀉𑀤𑁆𑀥𑀘𑁆𑀘𑀘𑀭𑀺𑀬𑀸 𑀲𑀸𑀳𑀲𑀸 𑀘𑀭𑀺𑀬𑀸, 𑀅𑀦𑀺𑀝𑁆𑀞𑀗𑁆𑀕𑀢𑀲𑁆𑀲 𑀯𑀺𑀘𑀺𑀓𑀺𑀘𑁆𑀙𑀸𑀘𑀭𑀺𑀬𑀸 𑀲𑀸𑀳𑀲𑀸 𑀘𑀭𑀺𑀬𑀸, 𑀣𑀸𑀫𑀕𑀢𑀲𑁆𑀲 𑀅𑀦𑀼𑀲𑀬𑀘𑀭𑀺𑀬𑀸 𑀲𑀸𑀳𑀲𑀸 𑀘𑀭𑀺𑀬𑀸—  𑀅𑀬𑀁 𑀲𑀸𑀳𑀲𑀸 𑀘𑀭𑀺𑀬𑀸𑁇 **𑀲𑀸𑀳𑀲𑀸 𑀯𑀺𑀭𑀢𑁄** **𑀘𑀭𑁂**𑀢𑀺 𑀲𑀸𑀳𑀲𑀸 𑀘𑀭𑀺𑀬𑀸𑀬 𑀆𑀭𑀢𑁄 𑀅𑀲𑁆𑀲 𑀯𑀺𑀭𑀢𑁄 𑀧𑀝𑀺𑀯𑀺𑀭𑀢𑁄 𑀦𑀺𑀓𑁆𑀔𑀦𑁆𑀢𑁄 𑀦𑀺𑀲𑁆𑀲𑀝𑁄 𑀯𑀺𑀧𑁆𑀧𑀫𑀼𑀢𑁆𑀢𑁄 𑀯𑀺𑀲𑀜𑁆𑀜𑀼𑀢𑁆𑀢𑁄 𑀯𑀺𑀫𑀭𑀺𑀬𑀸𑀤𑀺𑀓𑀢𑁂𑀦 𑀘𑁂𑀢𑀲𑀸 𑀯𑀺𑀳𑀭𑁂𑀬𑁆𑀬 𑀘𑀭𑁂𑀬𑁆𑀬 𑀯𑀺𑀘𑀭𑁂𑀬𑁆𑀬 𑀇𑀭𑀺𑀬𑁂𑀬𑁆𑀬 𑀯𑀢𑁆𑀢𑁂𑀬𑁆𑀬 𑀧𑀸𑀮𑁂𑀬𑁆𑀬 𑀬𑀧𑁂𑀬𑁆𑀬 𑀬𑀸𑀧𑁂𑀬𑁆𑀬𑀸𑀢𑀺—  𑀲𑀸𑀳𑀲𑀸 𑀯𑀺𑀭𑀢𑁄 𑀘𑀭𑁂𑁇

1683\. 𑀢𑁂𑀦𑀸𑀳 𑀪𑀕𑀯𑀸—

1684\. _“𑀫𑁄𑀲𑀯𑀚𑁆𑀚𑁂 𑀦 𑀦𑀺𑀬𑁆𑀬𑁂𑀣,_  
_𑀭𑀽𑀧𑁂 𑀲𑁆𑀦𑁂𑀳𑀁 𑀦 𑀓𑀼𑀩𑁆𑀩𑀬𑁂;_  
_𑀫𑀸𑀦𑀜𑁆𑀘 𑀧𑀭𑀺𑀚𑀸𑀦𑁂𑀬𑁆𑀬,_  
_𑀲𑀸𑀳𑀲𑀸 𑀯𑀺𑀭𑀢𑁄 𑀘𑀭𑁂”𑀢𑀺𑁇_  


(179.)

1685\. _**𑀧𑀼𑀭𑀸𑀡𑀁 𑀦𑀸𑀪𑀺𑀦𑀦𑁆𑀤𑁂𑀬𑁆𑀬,**_  
_**𑀦𑀯𑁂 𑀔𑀦𑁆𑀢𑀺𑀁 𑀦 𑀓𑀼𑀩𑁆𑀩𑀬𑁂;**_  
_**𑀳𑀻𑀬𑀫𑀸𑀦𑁂 𑀦 𑀲𑁄𑀘𑁂𑀬𑁆𑀬,**_  
_**𑀆𑀓𑀸𑀲𑀁 𑀦 𑀲𑀺𑀢𑁄 𑀲𑀺𑀬𑀸𑁇**_  


1686\. **𑀧𑀼𑀭𑀸𑀡𑀁 𑀦𑀸𑀪𑀺𑀦𑀦𑁆𑀤𑁂𑀬𑁆𑀬𑀸**𑀢𑀺𑁇 𑀧𑀼𑀭𑀸𑀡𑀁 𑀯𑀼𑀘𑁆𑀘𑀢𑀺 𑀅𑀢𑀻𑀢𑀸 𑀭𑀽𑀧𑀯𑁂𑀤𑀦𑀸𑀲𑀜𑁆𑀜𑀸𑀲𑀗𑁆𑀔𑀸𑀭𑀯𑀺𑀜𑁆𑀜𑀸𑀡𑀸𑁇 𑀅𑀢𑀻𑀢𑁂 𑀲𑀗𑁆𑀔𑀸𑀭𑁂 𑀢𑀡𑁆𑀳𑀸𑀯𑀲𑁂𑀦 𑀤𑀺𑀝𑁆𑀞𑀺𑀯𑀲𑁂𑀦 𑀦𑀸𑀪𑀺𑀦𑀦𑁆𑀤𑁂𑀬𑁆𑀬 𑀦𑀸𑀪𑀺𑀯𑀤𑁂𑀬𑁆𑀬 𑀦 𑀅𑀚𑁆𑀛𑁄𑀲𑁂𑀬𑁆𑀬, 𑀅𑀪𑀺𑀦𑀦𑁆𑀤𑀦𑀁 𑀅𑀪𑀺𑀯𑀤𑀦𑀁 𑀅𑀚𑁆𑀛𑁄𑀲𑀸𑀦𑀁 𑀕𑀸𑀳𑀁 𑀧𑀭𑀸𑀫𑀸𑀲𑀁 𑀅𑀪𑀺𑀦𑀺𑀯𑁂𑀲𑀁 𑀧𑀚𑀳𑁂𑀬𑁆𑀬 𑀯𑀺𑀦𑁄𑀤𑁂𑀬𑁆𑀬 𑀩𑁆𑀬𑀦𑁆𑀢𑀺𑀁 𑀓𑀭𑁂𑀬𑁆𑀬 𑀅𑀦𑀪𑀸𑀯𑀁 𑀕𑀫𑁂𑀬𑁆𑀬𑀸𑀢𑀺—  𑀧𑀼𑀭𑀸𑀡𑀁 𑀦𑀸𑀪𑀺𑀦𑀦𑁆𑀤𑁂𑀬𑁆𑀬𑁇

1687\. **𑀦𑀯𑁂 𑀔𑀦𑁆𑀢𑀺𑀁 𑀦 𑀓𑀼𑀩𑁆𑀩𑀬𑁂**𑀢𑀺𑁇 𑀦𑀯𑀸 𑀯𑀼𑀘𑁆𑀘𑀢𑀺 𑀧𑀘𑁆𑀘𑀼𑀧𑁆𑀧𑀦𑁆𑀦𑀸 𑀭𑀽𑀧𑀯𑁂𑀤𑀦𑀸𑀲𑀜𑁆𑀜𑀸𑀲𑀗𑁆𑀔𑀸𑀭𑀯𑀺𑀜𑁆𑀜𑀸𑀡𑀸𑁇 𑀧𑀘𑁆𑀘𑀼𑀧𑁆𑀧𑀦𑁆𑀦𑁂 𑀲𑀗𑁆𑀔𑀸𑀭𑁂 𑀢𑀡𑁆𑀳𑀸𑀯𑀲𑁂𑀦 𑀤𑀺𑀝𑁆𑀞𑀺𑀯𑀲𑁂𑀦 𑀔𑀦𑁆𑀢𑀺𑀁 𑀦 𑀓𑀭𑁂𑀬𑁆𑀬 𑀙𑀦𑁆𑀤𑀁 𑀦 𑀓𑀭𑁂𑀬𑁆𑀬 𑀧𑁂𑀫𑀁 𑀦 𑀓𑀭𑁂𑀬𑁆𑀬 𑀭𑀸𑀕𑀁 𑀦 𑀓𑀭𑁂𑀬𑁆𑀬 𑀦 𑀚𑀦𑁂𑀬𑁆𑀬 𑀦 𑀲𑀜𑁆𑀚𑀦𑁂𑀬𑁆𑀬 𑀦 𑀦𑀺𑀩𑁆𑀩𑀢𑁆𑀢𑁂𑀬𑁆𑀬 𑀦𑀸𑀪𑀺𑀦𑀺𑀩𑁆𑀩𑀢𑁆𑀢𑁂𑀬𑁆𑀬𑀸𑀢𑀺—  𑀦𑀯𑁂 𑀔𑀦𑁆𑀢𑀺𑀁 𑀦 𑀓𑀼𑀩𑁆𑀩𑀬𑁂𑁇

1688\. **𑀳𑀻𑀬𑀫𑀸𑀦𑁂 𑀦 𑀲𑁄𑀘𑁂𑀬𑁆𑀬𑀸**𑀢𑀺𑁇 𑀳𑀻𑀬𑀫𑀸𑀦𑁂 𑀳𑀸𑀬𑀫𑀸𑀦𑁂 𑀧𑀭𑀺𑀳𑀸𑀬𑀫𑀸𑀦𑁂 𑀯𑁂𑀫𑀸𑀦𑁂 𑀯𑀺𑀕𑀘𑁆𑀙𑀫𑀸𑀦𑁂 𑀅𑀦𑁆𑀢𑀭𑀥𑀸𑀬𑀫𑀸𑀦𑁂 𑀦 𑀲𑁄𑀘𑁂𑀬𑁆𑀬 𑀦 𑀓𑀺𑀮𑀫𑁂𑀬𑁆𑀬 𑀦 𑀧𑀭𑀸𑀫𑀲𑁂𑀬𑁆𑀬 𑀦 𑀧𑀭𑀺𑀤𑁂𑀯𑁂𑀬𑁆𑀬 𑀦 𑀉𑀭𑀢𑁆𑀢𑀸𑀍𑀇𑀁 𑀓𑀦𑁆𑀤𑁂𑀬𑁆𑀬 𑀦 𑀲𑀫𑁆𑀫𑁄𑀳𑀁 𑀆𑀧𑀚𑁆𑀚𑁂𑀬𑁆𑀬𑁇 𑀘𑀓𑁆𑀔𑀼𑀲𑁆𑀫𑀺𑀁 𑀳𑀻𑀬𑀫𑀸𑀦𑁂 𑀳𑀸𑀬𑀫𑀸𑀦𑁂 𑀧𑀭𑀺𑀳𑀸𑀬𑀫𑀸𑀦𑁂 𑀯𑁂𑀫𑀸𑀦𑁂 𑀯𑀺𑀕𑀘𑁆𑀙𑀫𑀸𑀦𑁂 𑀅𑀦𑁆𑀢𑀭𑀥𑀸𑀬𑀫𑀸𑀦𑁂, 𑀲𑁄𑀢𑀲𑁆𑀫𑀺𑀁…𑀧𑁂…  𑀖𑀸𑀦𑀲𑁆𑀫𑀺𑀁…  𑀚𑀺𑀯𑁆𑀳𑀸𑀬…  𑀓𑀸𑀬𑀲𑁆𑀫𑀺𑀁…  𑀭𑀽𑀧𑀲𑁆𑀫𑀺𑀁…  𑀲𑀤𑁆𑀤𑀲𑁆𑀫𑀺𑀁…  𑀕𑀦𑁆𑀥𑀲𑁆𑀫𑀺𑀁…  𑀭𑀲𑀲𑁆𑀫𑀺𑀁…  𑀨𑁄𑀝𑁆𑀞𑀩𑁆𑀩𑀲𑁆𑀫𑀺𑀁…  𑀓𑀼𑀮𑀲𑁆𑀫𑀺𑀁…  𑀕𑀡𑀲𑁆𑀫𑀺𑀁…  𑀆𑀯𑀸𑀲𑀲𑁆𑀫𑀺𑀁…  𑀮𑀸𑀪𑀲𑁆𑀫𑀺𑀁…  𑀬𑀲𑀲𑁆𑀫𑀺𑀁…  𑀧𑀲𑀁𑀲𑀸𑀬…  𑀲𑀼𑀔𑀲𑁆𑀫𑀺𑀁…  𑀘𑀻𑀯𑀭𑀲𑁆𑀫𑀺𑀁…  𑀧𑀺𑀡𑁆𑀟𑀧𑀸𑀢𑀲𑁆𑀫𑀺𑀁…  𑀲𑁂𑀦𑀸𑀲𑀦𑀲𑁆𑀫𑀺𑀁…  𑀕𑀺𑀮𑀸𑀦𑀧𑀘𑁆𑀘𑀬𑀪𑁂𑀲𑀚𑁆𑀚𑀧𑀭𑀺𑀓𑁆𑀔𑀸𑀭𑀲𑁆𑀫𑀺𑀁 𑀳𑀻𑀬𑀫𑀸𑀦𑁂 𑀳𑀸𑀬𑀫𑀸𑀦𑁂 𑀧𑀭𑀺𑀳𑀸𑀬𑀫𑀸𑀦𑁂 𑀯𑁂𑀫𑀸𑀦𑁂 𑀯𑀺𑀕𑀘𑁆𑀙𑀫𑀸𑀦𑁂 𑀅𑀦𑁆𑀢𑀭𑀥𑀸𑀬𑀫𑀸𑀦𑁂 𑀦 𑀲𑁄𑀘𑁂𑀬𑁆𑀬 𑀦 𑀓𑀺𑀮𑀫𑁂𑀬𑁆𑀬 𑀦 𑀧𑀭𑀸𑀫𑀲𑁂𑀬𑁆𑀬 𑀦 𑀧𑀭𑀺𑀤𑁂𑀯𑁂𑀬𑁆𑀬 𑀦 𑀉𑀭𑀢𑁆𑀢𑀸𑀍𑀇𑀁 𑀓𑀦𑁆𑀤𑁂𑀬𑁆𑀬 𑀦 𑀲𑀫𑁆𑀫𑁄𑀳𑀁 𑀆𑀧𑀚𑁆𑀚𑁂𑀬𑁆𑀬𑀸𑀢𑀺—  𑀳𑀻𑀬𑀫𑀸𑀦𑁂 𑀦 𑀲𑁄𑀘𑁂𑀬𑁆𑀬𑁇

1689\. **𑀆𑀓𑀸𑀲𑀁 𑀦 𑀲𑀺𑀢𑁄 𑀲𑀺𑀬𑀸**𑀢𑀺𑁇 𑀆𑀓𑀸𑀲𑀁 𑀯𑀼𑀘𑁆𑀘𑀢𑀺 𑀢𑀡𑁆𑀳𑀸𑁇 𑀬𑁄 𑀭𑀸𑀕𑁄 𑀲𑀸𑀭𑀸𑀕𑁄…𑀧𑁂…  𑀅𑀪𑀺𑀚𑁆𑀛𑀸 𑀮𑁄𑀪𑁄 𑀅𑀓𑀼𑀲𑀮𑀫𑀽𑀮𑀁𑁇 𑀓𑀺𑀁𑀓𑀸𑀭𑀡𑀸 𑀆𑀓𑀸𑀲𑀁 𑀯𑀼𑀘𑁆𑀘𑀢𑀺 𑀢𑀡𑁆𑀳𑀸? 𑀬𑀸𑀬 𑀢𑀡𑁆𑀳𑀸𑀬 𑀭𑀽𑀧𑀁 𑀆𑀓𑀲𑁆𑀲𑀢𑀺 𑀲𑀫𑀸𑀓𑀲𑁆𑀲𑀢𑀺 𑀕𑀡𑁆𑀳𑀸𑀢𑀺 𑀧𑀭𑀸𑀫𑀲𑀢𑀺 𑀅𑀪𑀺𑀦𑀺𑀯𑀺𑀲𑀢𑀺, 𑀯𑁂𑀤𑀦𑀁…𑀧𑁂…  𑀲𑀜𑁆𑀜𑀁…  𑀲𑀗𑁆𑀔𑀸𑀭𑁂…  𑀯𑀺𑀜𑁆𑀜𑀸𑀡𑀁…  𑀕𑀢𑀺𑀁…  𑀉𑀧𑀧𑀢𑁆𑀢𑀺𑀁…  𑀧𑀝𑀺𑀲𑀦𑁆𑀥𑀺𑀁…  𑀪𑀯𑀁…  𑀲𑀁𑀲𑀸𑀭𑀁…  𑀯𑀝𑁆𑀝𑀁 𑀆𑀓𑀲𑁆𑀲𑀢𑀺 𑀲𑀫𑀸𑀓𑀲𑁆𑀲𑀢𑀺 𑀕𑀡𑁆𑀳𑀸𑀢𑀺 𑀧𑀭𑀸𑀫𑀲𑀢𑀺 𑀅𑀪𑀺𑀦𑀺𑀯𑀺𑀲𑀢𑀺; 𑀢𑀁𑀓𑀸𑀭𑀡𑀸 𑀆𑀓𑀸𑀲𑀁 𑀯𑀼𑀘𑁆𑀘𑀢𑀺 𑀢𑀡𑁆𑀳𑀸𑁇 **𑀆𑀓𑀸𑀲𑀁 𑀦 𑀲𑀺𑀢𑁄 𑀲𑀺𑀬𑀸**𑀢𑀺𑁇 𑀢𑀡𑁆𑀳𑀸𑀦𑀺𑀲𑁆𑀲𑀺𑀢𑁄 𑀦 𑀲𑀺𑀬𑀸𑁇 𑀢𑀡𑁆𑀳𑀁 𑀧𑀚𑀳𑁂𑀬𑁆𑀬 𑀯𑀺𑀦𑁄𑀤𑁂𑀬𑁆𑀬 𑀩𑁆𑀬𑀦𑁆𑀢𑀺𑀁 𑀓𑀭𑁂𑀬𑁆𑀬 𑀅𑀦𑀪𑀸𑀯𑀁 𑀕𑀫𑁂𑀬𑁆𑀬, 𑀢𑀡𑁆𑀳𑀸𑀬 𑀆𑀭𑀢𑁄 𑀅𑀲𑁆𑀲 𑀯𑀺𑀭𑀢𑁄 𑀧𑀝𑀺𑀯𑀺𑀭𑀢𑁄 𑀦𑀺𑀓𑁆𑀔𑀦𑁆𑀢𑁄 𑀦𑀺𑀲𑁆𑀲𑀝𑁄 𑀯𑀺𑀧𑁆𑀧𑀫𑀼𑀢𑁆𑀢𑁄 𑀯𑀺𑀲𑀜𑁆𑀜𑀼𑀢𑁆𑀢𑁄 𑀯𑀺𑀫𑀭𑀺𑀬𑀸𑀤𑀺𑀓𑀢𑁂𑀦 𑀘𑁂𑀢𑀲𑀸 𑀯𑀺𑀳𑀭𑁂𑀬𑁆𑀬𑀸𑀢𑀺—  𑀆𑀓𑀸𑀲𑀁 𑀦 𑀲𑀺𑀢𑁄 𑀲𑀺𑀬𑀸𑁇

1690\. 𑀢𑁂𑀦𑀸𑀳 𑀪𑀕𑀯𑀸—

1691\. _“𑀧𑀼𑀭𑀸𑀡𑀁 𑀦𑀸𑀪𑀺𑀦𑀦𑁆𑀤𑁂𑀬𑁆𑀬,_  
_𑀦𑀯𑁂 𑀔𑀦𑁆𑀢𑀺𑀁 𑀦 𑀓𑀼𑀩𑁆𑀩𑀬𑁂;_  
_𑀳𑀻𑀬𑀫𑀸𑀦𑁂 𑀦 𑀲𑁄𑀘𑁂𑀬𑁆𑀬,_  
_𑀆𑀓𑀸𑀲𑀁 𑀦 𑀲𑀺𑀢𑁄 𑀲𑀺𑀬𑀸”𑀢𑀺𑁇_  


(180.)

1692\. _**𑀕𑁂𑀥𑀁 𑀩𑁆𑀭𑀽𑀫𑀺 𑀫𑀳𑁄𑀖𑁄𑀢𑀺,**_  
_**𑀆𑀚𑀯𑀁 𑀩𑁆𑀭𑀽𑀫𑀺 𑀚𑀧𑁆𑀧𑀦𑀁;**_  
_**𑀆𑀭𑀫𑁆𑀫𑀡𑀁 𑀧𑀓𑀫𑁆𑀧𑀦𑀁,**_  
_**𑀓𑀸𑀫𑀧𑀗𑁆𑀓𑁄 𑀤𑀼𑀭𑀘𑁆𑀘𑀬𑁄𑁇**_  


1693\. **𑀕𑁂𑀥𑀁 𑀩𑁆𑀭𑀽𑀫𑀺 𑀫𑀳𑁄𑀖𑁄𑀢𑀻**𑀢𑀺𑁇 𑀕𑁂𑀥𑁄 𑀯𑀼𑀘𑁆𑀘𑀢𑀺 𑀢𑀡𑁆𑀳𑀸𑁇 𑀬𑁄 𑀭𑀸𑀕𑁄 𑀲𑀸𑀭𑀸𑀕𑁄…𑀧𑁂…  𑀅𑀪𑀺𑀚𑁆𑀛𑀸 𑀮𑁄𑀪𑁄 𑀅𑀓𑀼𑀲𑀮𑀫𑀽𑀮𑀁𑁇 𑀫𑀳𑁄𑀖𑁄 𑀯𑀼𑀘𑁆𑀘𑀢𑀺 𑀢𑀡𑁆𑀳𑀸𑁇 𑀬𑁄 𑀭𑀸𑀕𑁄 𑀲𑀸𑀭𑀸𑀕𑁄…𑀧𑁂…  𑀅𑀪𑀺𑀚𑁆𑀛𑀸 𑀮𑁄𑀪𑁄 𑀅𑀓𑀼𑀲𑀮𑀫𑀽𑀮𑀁𑁇 **𑀕𑁂𑀥𑀁 𑀩𑁆𑀭𑀽𑀫𑀺 𑀫𑀳𑁄𑀖𑁄𑀢𑀻**𑀢𑀺𑁇 𑀕𑁂𑀥𑀁 “𑀫𑀳𑁄𑀖𑁄”𑀢𑀺 𑀩𑁆𑀭𑀽𑀫𑀺 𑀆𑀘𑀺𑀓𑁆𑀔𑀸𑀫𑀺 𑀤𑁂𑀲𑁂𑀫𑀺 𑀧𑀜𑁆𑀜𑀸𑀧𑁂𑀫𑀺 𑀧𑀝𑁆𑀞𑀧𑁂𑀫𑀺 𑀯𑀺𑀯𑀭𑀸𑀫𑀺 𑀯𑀺𑀪𑀚𑀸𑀫𑀺 𑀉𑀢𑁆𑀢𑀸𑀦𑀻𑀓𑀭𑁄𑀫𑀺 𑀧𑀓𑀸𑀲𑁂𑀫𑀻𑀢𑀺—  𑀕𑁂𑀥𑀁 𑀩𑁆𑀭𑀽𑀫𑀺 𑀫𑀳𑁄𑀖𑁄𑀢𑀺𑁇

1694\. **𑀆𑀚𑀯𑀁 𑀩𑁆𑀭𑀽𑀫𑀺 𑀚𑀧𑁆𑀧𑀦𑀦𑁆**𑀢𑀺𑁇 𑀆𑀚𑀯𑀸 𑀯𑀼𑀘𑁆𑀘𑀢𑀺 𑀢𑀡𑁆𑀳𑀸𑁇 𑀬𑁄 𑀭𑀸𑀕𑁄 𑀲𑀸𑀭𑀸𑀕𑁄…𑀧𑁂…  𑀅𑀪𑀺𑀚𑁆𑀛𑀸 𑀮𑁄𑀪𑁄 𑀅𑀓𑀼𑀲𑀮𑀫𑀽𑀮𑀁𑁇 𑀚𑀧𑁆𑀧𑀦𑀸𑀧𑀺 𑀯𑀼𑀘𑁆𑀘𑀢𑀺 𑀢𑀡𑁆𑀳𑀸𑁇 𑀬𑁄 𑀭𑀸𑀕𑁄 𑀲𑀸𑀭𑀸𑀕𑁄…𑀧𑁂…  𑀅𑀪𑀺𑀚𑁆𑀛𑀸 𑀮𑁄𑀪𑁄 𑀅𑀓𑀼𑀲𑀮𑀫𑀽𑀮𑀁𑁇 **𑀆𑀚𑀯𑀁 𑀩𑁆𑀭𑀽𑀫𑀺 𑀚𑀧𑁆𑀧𑀦𑀦𑁆**𑀢𑀺 𑀆𑀚𑀯𑀁 “𑀚𑀧𑁆𑀧𑀦𑀸”𑀢𑀺 𑀩𑁆𑀭𑀽𑀫𑀺 𑀆𑀘𑀺𑀓𑁆𑀔𑀸𑀫𑀺…𑀧𑁂…  𑀉𑀢𑁆𑀢𑀸𑀦𑀻𑀓𑀭𑁄𑀫𑀺 𑀧𑀓𑀸𑀲𑁂𑀫𑀻𑀢𑀺—  𑀆𑀚𑀯𑀁 𑀩𑁆𑀭𑀽𑀫𑀺 𑀚𑀧𑁆𑀧𑀦𑀁𑁇

1695\. **𑀆𑀭𑀫𑁆𑀫𑀡𑀁 𑀧𑀓𑀫𑁆𑀧𑀦𑀦𑁆**𑀢𑀺𑁇 𑀆𑀭𑀫𑁆𑀫𑀡𑀫𑁆𑀧𑀺 𑀯𑀼𑀘𑁆𑀘𑀢𑀺 𑀢𑀡𑁆𑀳𑀸𑁇 𑀬𑁄 𑀭𑀸𑀕𑁄 𑀲𑀸𑀭𑀸𑀕𑁄…𑀧𑁂…  𑀅𑀪𑀺𑀚𑁆𑀛𑀸 𑀮𑁄𑀪𑁄 𑀅𑀓𑀼𑀲𑀮𑀫𑀽𑀮𑀁𑁇 𑀧𑀓𑀫𑁆𑀧𑀦𑀸𑀧𑀺 𑀯𑀼𑀘𑁆𑀘𑀢𑀺 𑀢𑀡𑁆𑀳𑀸𑁇 𑀬𑁄 𑀭𑀸𑀕𑁄 𑀲𑀸𑀭𑀸𑀕𑁄…𑀧𑁂…  𑀅𑀪𑀺𑀚𑁆𑀛𑀸 𑀮𑁄𑀪𑁄 𑀅𑀓𑀼𑀲𑀮𑀫𑀽𑀮𑀦𑁆𑀢𑀺—  𑀆𑀭𑀫𑁆𑀫𑀡𑀁 𑀧𑀓𑀫𑁆𑀧𑀦𑀁𑁇

1696\. **𑀓𑀸𑀫𑀧𑀗𑁆𑀓𑁄 𑀤𑀼𑀭𑀘𑁆𑀘𑀬𑁄**𑀢𑀺𑁇 𑀓𑀸𑀫𑀧𑀗𑁆𑀓𑁄 𑀓𑀸𑀫𑀓𑀤𑁆𑀤𑀫𑁄 𑀓𑀸𑀫𑀓𑀺𑀮𑁂𑀲𑁄 𑀓𑀸𑀫𑀧𑀮𑀺𑀧𑁄 𑀓𑀸𑀫𑀧𑀮𑀺𑀭𑁄𑀥𑁄 𑀤𑀼𑀭𑀘𑁆𑀘𑀬𑁄 𑀤𑀼𑀭𑀢𑀺𑀯𑀢𑁆𑀢𑁄 𑀤𑀼𑀢𑁆𑀢𑀭𑁄 𑀤𑀼𑀧𑁆𑀧𑀢𑀭𑁄 𑀤𑀼𑀲𑁆𑀲𑀫𑀢𑀺𑀓𑁆𑀓𑀫𑁄 𑀤𑀼𑀩𑁆𑀩𑀻𑀢𑀺𑀯𑀢𑁆𑀢𑁄𑀢𑀺—  𑀓𑀸𑀫𑀧𑀗𑁆𑀓𑁄 𑀤𑀼𑀭𑀘𑁆𑀘𑀬𑁄𑁇

1697\. 𑀢𑁂𑀦𑀸𑀳 𑀪𑀕𑀯𑀸—

1698\. _“𑀕𑁂𑀥𑀁 𑀩𑁆𑀭𑀽𑀫𑀺 𑀫𑀳𑁄𑀖𑁄𑀢𑀺,_  
_𑀆𑀚𑀯𑀁 𑀩𑁆𑀭𑀽𑀫𑀺 𑀚𑀧𑁆𑀧𑀦𑀁;_  
_𑀆𑀭𑀫𑁆𑀫𑀡𑀁 𑀧𑀓𑀫𑁆𑀧𑀦𑀁,_  
_𑀓𑀸𑀫𑀧𑀗𑁆𑀓𑁄 𑀤𑀼𑀭𑀘𑁆𑀘𑀬𑁄”𑀢𑀺𑁇_  


(181.)

1699\. _**𑀲𑀘𑁆𑀘𑀸 𑀅𑀯𑁄𑀓𑁆𑀓𑀫𑀁 𑀫𑀼𑀦𑀺,**_  
_**𑀣𑀮𑁂 𑀢𑀺𑀝𑁆𑀞𑀢𑀺 𑀩𑁆𑀭𑀸𑀳𑁆𑀫𑀡𑁄;**_  
_**𑀲𑀩𑁆𑀩𑀁 𑀲𑁄 𑀧𑀝𑀺𑀦𑀺𑀲𑁆𑀲𑀚𑁆𑀚,**_  
_**𑀲 𑀯𑁂 𑀲𑀦𑁆𑀢𑁄𑀢𑀺 𑀯𑀼𑀘𑁆𑀘𑀢𑀺𑁇**_  


1700\. **𑀲𑀘𑁆𑀘𑀸 𑀅𑀯𑁄𑀓𑁆𑀓𑀫𑀁 𑀫𑀼𑀦𑀻**𑀢𑀺𑁇 𑀲𑀘𑁆𑀘𑀯𑀸𑀘𑀸𑀬 𑀅𑀯𑁄𑀓𑁆𑀓𑀫𑀦𑁆𑀢𑁄, 𑀲𑀫𑁆𑀫𑀸𑀤𑀺𑀝𑁆𑀞𑀺𑀬𑀸 𑀅𑀯𑁄𑀓𑁆𑀓𑀫𑀦𑁆𑀢𑁄, 𑀅𑀭𑀺𑀬𑀸 𑀅𑀝𑁆𑀞𑀗𑁆𑀕𑀺𑀓𑀸 𑀫𑀕𑁆𑀕𑀸 𑀅𑀯𑁄𑀓𑁆𑀓𑀫𑀦𑁆𑀢𑁄𑁇 **𑀫𑀼𑀦𑀻**𑀢𑀺𑁇 𑀫𑁄𑀦𑀁 𑀯𑀼𑀘𑁆𑀘𑀢𑀺 𑀜𑀸𑀡𑀁…𑀧𑁂…  𑀲𑀗𑁆𑀕𑀚𑀸𑀮𑀫𑀢𑀺𑀘𑁆𑀘 𑀲𑁄 𑀫𑀼𑀦𑀻𑀢𑀺—  𑀲𑀘𑁆𑀘𑀸 𑀅𑀯𑁄𑀓𑁆𑀓𑀫𑀁 𑀫𑀼𑀦𑀺𑁇

1701\. **𑀣𑀮𑁂 𑀢𑀺𑀝𑁆𑀞𑀢𑀺 𑀩𑁆𑀭𑀸𑀳𑁆𑀫𑀡𑁄**𑀢𑀺𑁇 𑀣𑀮𑀁 𑀯𑀼𑀘𑁆𑀘𑀢𑀺 𑀅𑀫𑀢𑀁 𑀦𑀺𑀩𑁆𑀩𑀸𑀦𑀁𑁇 𑀬𑁄 𑀲𑁄 𑀲𑀩𑁆𑀩𑀲𑀗𑁆𑀔𑀸𑀭𑀲𑀫𑀣𑁄 𑀲𑀩𑁆𑀩𑀽𑀧𑀥𑀺𑀧𑀝𑀺𑀦𑀺𑀲𑁆𑀲𑀕𑁆𑀕𑁄 𑀢𑀡𑁆𑀳𑀓𑁆𑀔𑀬𑁄 𑀯𑀺𑀭𑀸𑀕𑁄 𑀦𑀺𑀭𑁄𑀥𑁄 𑀦𑀺𑀩𑁆𑀩𑀸𑀦𑀁𑁇 **𑀩𑁆𑀭𑀸𑀳𑁆𑀫𑀡𑁄**𑀢𑀺 𑀲𑀢𑁆𑀢𑀦𑁆𑀦𑀁 𑀥𑀫𑁆𑀫𑀸𑀦𑀁 𑀩𑀸𑀳𑀺𑀢𑀢𑁆𑀢𑀸 𑀩𑁆𑀭𑀸𑀳𑁆𑀫𑀡𑁄…𑀧𑁂…  𑀅𑀲𑀺𑀢𑁄 𑀢𑀸𑀤𑀺 𑀧𑀯𑀼𑀘𑁆𑀘𑀢𑁂 𑀲 𑀩𑁆𑀭𑀳𑁆𑀫𑀸𑁇 **𑀣𑀮𑁂 𑀢𑀺𑀝𑁆𑀞𑀢𑀺 𑀩𑁆𑀭𑀸𑀳𑁆𑀫𑀡𑁄**𑀢𑀺𑁇 𑀣𑀮𑁂 𑀢𑀺𑀝𑁆𑀞𑀢𑀺 𑀤𑀻𑀧𑁂 𑀢𑀺𑀝𑁆𑀞𑀢𑀺 𑀢𑀸𑀡𑁂 𑀢𑀺𑀝𑁆𑀞𑀢𑀺 𑀮𑁂𑀡𑁂 𑀢𑀺𑀝𑁆𑀞𑀢𑀺 𑀲𑀭𑀡𑁂 𑀢𑀺𑀝𑁆𑀞𑀢𑀺 𑀅𑀪𑀬𑁂 𑀢𑀺𑀝𑁆𑀞𑀢𑀺 𑀅𑀘𑁆𑀘𑀼𑀢𑁂 𑀢𑀺𑀝𑁆𑀞𑀢𑀺 𑀅𑀫𑀢𑁂 𑀢𑀺𑀝𑁆𑀞𑀢𑀺 𑀦𑀺𑀩𑁆𑀩𑀸𑀦𑁂 𑀢𑀺𑀝𑁆𑀞𑀢𑀻𑀢𑀺—  𑀣𑀮𑁂 𑀢𑀺𑀝𑁆𑀞𑀢𑀺 𑀩𑁆𑀭𑀸𑀳𑁆𑀫𑀡𑁄𑁇

1702\. **𑀲𑀩𑁆𑀩𑀁 𑀲𑁄 𑀧𑀝𑀺𑀦𑀺𑀲𑁆𑀲𑀚𑁆𑀚𑀸**𑀢𑀺𑁇 𑀲𑀩𑁆𑀩𑀁 𑀯𑀼𑀘𑁆𑀘𑀢𑀺 𑀤𑁆𑀯𑀸𑀤𑀲𑀸𑀬𑀢𑀦𑀸𑀦𑀺—  𑀘𑀓𑁆𑀔𑀼 𑀘𑁂𑀯 𑀭𑀽𑀧𑀸 𑀘…𑀧𑁂…  𑀫𑀦𑁄 𑀘𑁂𑀯 𑀥𑀫𑁆𑀫𑀸 𑀘𑁇 𑀬𑀢𑁄 𑀅𑀚𑁆𑀛𑀢𑁆𑀢𑀺𑀓𑀩𑀸𑀳𑀺𑀭𑁂𑀲𑀼 𑀆𑀬𑀢𑀦𑁂𑀲𑀼 𑀙𑀦𑁆𑀤𑀭𑀸𑀕𑁄 𑀧𑀳𑀻𑀦𑁄 𑀳𑁄𑀢𑀺 𑀉𑀘𑁆𑀙𑀺𑀦𑁆𑀦𑀫𑀽𑀮𑁄 𑀢𑀸𑀮𑀸𑀯𑀢𑁆𑀣𑀼𑀓𑀢𑁄 𑀅𑀦𑀪𑀸𑀯𑀁𑀓𑀢𑁄 𑀆𑀬𑀢𑀺𑀁 𑀅𑀦𑀼𑀧𑁆𑀧𑀸𑀤𑀥𑀫𑁆𑀫𑁄, 𑀏𑀢𑁆𑀢𑀸𑀯𑀢𑀸𑀧𑀺 𑀲𑀩𑁆𑀩𑀁 𑀘𑀢𑁆𑀢𑀁 𑀳𑁄𑀢𑀺 𑀯𑀦𑁆𑀢𑀁 𑀫𑀼𑀢𑁆𑀢𑀁 𑀧𑀳𑀻𑀦𑀁 𑀧𑀝𑀺𑀦𑀺𑀲𑁆𑀲𑀝𑁆𑀞𑀁𑁇 𑀬𑀢𑁄 𑀢𑀡𑁆𑀳𑀸 𑀘 𑀤𑀺𑀝𑁆𑀞𑀺 𑀘 𑀫𑀸𑀦𑁄 𑀘 𑀧𑀳𑀻𑀦𑀸 𑀳𑁄𑀦𑁆𑀢𑀺 𑀉𑀘𑁆𑀙𑀺𑀦𑁆𑀦𑀫𑀽𑀮𑀸 𑀢𑀸𑀮𑀸𑀯𑀢𑁆𑀣𑀼𑀓𑀢𑀸 𑀅𑀦𑀪𑀸𑀯𑀁𑀓𑀢𑀸 𑀆𑀬𑀢𑀺𑀁 𑀅𑀦𑀼𑀧𑁆𑀧𑀸𑀤𑀥𑀫𑁆𑀫𑀸, 𑀏𑀢𑁆𑀢𑀸𑀯𑀢𑀸𑀧𑀺 𑀲𑀩𑁆𑀩𑀁 𑀘𑀢𑁆𑀢𑀁 𑀳𑁄𑀢𑀺 𑀯𑀦𑁆𑀢𑀁 𑀫𑀼𑀢𑁆𑀢𑀁 𑀧𑀳𑀻𑀦𑀁 𑀧𑀝𑀺𑀦𑀺𑀲𑁆𑀲𑀝𑁆𑀞𑀁𑁇 𑀬𑀢𑁄 𑀧𑀼𑀜𑁆𑀜𑀸𑀪𑀺𑀲𑀗𑁆𑀔𑀸𑀭𑁄 𑀘 𑀅𑀧𑀼𑀜𑁆𑀜𑀸𑀪𑀺𑀲𑀗𑁆𑀔𑀸𑀭𑁄 𑀘 𑀆𑀦𑁂𑀜𑁆𑀚𑀸𑀪𑀺𑀲𑀗𑁆𑀔𑀸𑀭𑁄 𑀘 𑀧𑀳𑀻𑀦𑀸 𑀳𑁄𑀦𑁆𑀢𑀺 𑀉𑀘𑁆𑀙𑀺𑀦𑁆𑀦𑀫𑀽𑀮𑀸 𑀢𑀸𑀮𑀸𑀯𑀢𑁆𑀣𑀼𑀓𑀢𑀸 𑀅𑀦𑀪𑀸𑀯𑀁𑀓𑀢𑀸 𑀆𑀬𑀢𑀺𑀁 𑀅𑀦𑀼𑀧𑁆𑀧𑀸𑀤𑀥𑀫𑁆𑀫𑀸, 𑀏𑀢𑁆𑀢𑀸𑀯𑀢𑀸𑀧𑀺 𑀲𑀩𑁆𑀩𑀁 𑀘𑀢𑁆𑀢𑀁 𑀳𑁄𑀢𑀺 𑀯𑀦𑁆𑀢𑀁 𑀫𑀼𑀢𑁆𑀢𑀁 𑀧𑀳𑀻𑀦𑀁 𑀧𑀝𑀺𑀦𑀺𑀲𑁆𑀲𑀝𑁆𑀞𑀦𑁆𑀢𑀺—  𑀲𑀩𑁆𑀩𑀁 𑀲𑁄 𑀧𑀝𑀺𑀦𑀺𑀲𑁆𑀲𑀚𑁆𑀚𑁇

1703\. **𑀲 𑀯𑁂 𑀲𑀦𑁆𑀢𑁄𑀢𑀺 𑀯𑀼𑀘𑁆𑀘𑀢𑀻**𑀢𑀺𑁇 𑀲𑁄 𑀲𑀦𑁆𑀢𑁄 𑀉𑀧𑀲𑀦𑁆𑀢𑁄 𑀯𑀽𑀧𑀲𑀦𑁆𑀢𑁄 𑀦𑀺𑀩𑁆𑀩𑀼𑀢𑁄 𑀧𑀝𑀺𑀧𑀲𑁆𑀲𑀤𑁆𑀥𑁄𑀢𑀺 𑀯𑀼𑀘𑁆𑀘𑀢𑀺 𑀓𑀣𑀻𑀬𑀢𑀺 𑀪𑀡𑀻𑀬𑀢𑀺 𑀤𑀻𑀧𑀻𑀬𑀢𑀺 𑀯𑁄𑀳𑀭𑀻𑀬𑀢𑀻𑀢𑀺—  𑀲 𑀯𑁂 𑀲𑀦𑁆𑀢𑁄𑀢𑀺 𑀯𑀼𑀘𑁆𑀘𑀢𑀺𑁇

1704\. 𑀢𑁂𑀦𑀸𑀳 𑀪𑀕𑀯𑀸—

1705\. _“𑀲𑀘𑁆𑀘𑀸 𑀅𑀯𑁄𑀓𑁆𑀓𑀫𑀁 𑀫𑀼𑀦𑀺,_  
_𑀣𑀮𑁂 𑀢𑀺𑀝𑁆𑀞𑀢𑀺 𑀩𑁆𑀭𑀸𑀳𑁆𑀫𑀡𑁄;_  
_𑀲𑀩𑁆𑀩𑀁 𑀲𑁄 𑀧𑀝𑀺𑀦𑀺𑀲𑁆𑀲𑀚𑁆𑀚,_  
_𑀲 𑀯𑁂 𑀲𑀦𑁆𑀢𑁄𑀢𑀺 𑀯𑀼𑀘𑁆𑀘𑀢𑀻”𑀢𑀺𑁇_  


(182.)

1706\. _**𑀲 𑀯𑁂 𑀯𑀺𑀤𑁆𑀯𑀸 𑀲 𑀯𑁂𑀤𑀕𑀽,**_  
_**𑀜𑀢𑁆𑀯𑀸 𑀥𑀫𑁆𑀫𑀁 𑀅𑀦𑀺𑀲𑁆𑀲𑀺𑀢𑁄;**_  
_**𑀲𑀫𑁆𑀫𑀸 𑀲𑁄 𑀮𑁄𑀓𑁂 𑀇𑀭𑀺𑀬𑀸𑀦𑁄,**_  
_**𑀦 𑀧𑀺𑀳𑁂𑀢𑀻𑀥 𑀓𑀲𑁆𑀲𑀘𑀺𑁇**_  


1707\. **𑀲 𑀯𑁂 𑀯𑀺𑀤𑁆𑀯𑀸 𑀲 𑀯𑁂𑀤𑀕𑀽**𑀢𑀺𑁇 **𑀯𑀺𑀤𑁆𑀯𑀸**𑀢𑀺 𑀯𑀺𑀤𑁆𑀯𑀸 𑀯𑀺𑀚𑁆𑀚𑀸𑀕𑀢𑁄 𑀜𑀸𑀡𑀻 𑀯𑀺𑀪𑀸𑀯𑀻 𑀫𑁂𑀥𑀸𑀯𑀻𑁇 **𑀯𑁂𑀤𑀕𑀽**𑀢𑀺𑁇 𑀯𑁂𑀤𑀸 𑀯𑀼𑀘𑁆𑀘𑀦𑁆𑀢𑀺 𑀘𑀢𑀽𑀲𑀼 𑀫𑀕𑁆𑀕𑁂𑀲𑀼 𑀜𑀸𑀡𑀁…𑀧𑁂…  𑀲𑀩𑁆𑀩𑀯𑁂𑀤𑀦𑀸𑀲𑀼 𑀯𑀻𑀢𑀭𑀸𑀕𑁄 𑀲𑀩𑁆𑀩𑀯𑁂𑀤𑀫𑀢𑀺𑀘𑁆𑀘 𑀯𑁂𑀤𑀕𑀽 𑀲𑁄𑀢𑀺—  𑀲 𑀯𑁂 𑀯𑀺𑀤𑁆𑀯𑀸 𑀲 𑀯𑁂𑀤𑀕𑀽𑁇

1708\. **𑀜𑀢𑁆𑀯𑀸 𑀥𑀫𑁆𑀫𑀁 𑀅𑀦𑀺𑀲𑁆𑀲𑀺𑀢𑁄**𑀢𑀺𑁇 **𑀜𑀢𑁆𑀯𑀸**𑀢𑀺 𑀜𑀢𑁆𑀯𑀸 𑀚𑀸𑀦𑀺𑀢𑁆𑀯𑀸 𑀢𑀼𑀮𑀬𑀺𑀢𑁆𑀯𑀸 𑀢𑀻𑀭𑀬𑀺𑀢𑁆𑀯𑀸 𑀯𑀺𑀪𑀸𑀯𑀬𑀺𑀢𑁆𑀯𑀸 𑀯𑀺𑀪𑀽𑀢𑀁 𑀓𑀢𑁆𑀯𑀸𑁇 “𑀲𑀩𑁆𑀩𑁂 𑀲𑀗𑁆𑀔𑀸𑀭𑀸 𑀅𑀦𑀺𑀘𑁆𑀘𑀸”𑀢𑀺 𑀜𑀢𑁆𑀯𑀸 𑀚𑀸𑀦𑀺𑀢𑁆𑀯𑀸 𑀢𑀼𑀮𑀬𑀺𑀢𑁆𑀯𑀸 𑀢𑀻𑀭𑀬𑀺𑀢𑁆𑀯𑀸 𑀯𑀺𑀪𑀸𑀯𑀬𑀺𑀢𑁆𑀯𑀸 𑀯𑀺𑀪𑀽𑀢𑀁 𑀓𑀢𑁆𑀯𑀸, “𑀲𑀩𑁆𑀩𑁂 𑀲𑀗𑁆𑀔𑀸𑀭𑀸 𑀤𑀼𑀓𑁆𑀔𑀸”𑀢𑀺…𑀧𑁂…  “𑀬𑀁 𑀓𑀺𑀜𑁆𑀘𑀺 𑀲𑀫𑀼𑀤𑀬𑀥𑀫𑁆𑀫𑀁 𑀲𑀩𑁆𑀩𑀁 𑀢𑀁 𑀦𑀺𑀭𑁄𑀥𑀥𑀫𑁆𑀫𑀦𑁆”𑀢𑀺 𑀜𑀢𑁆𑀯𑀸 𑀚𑀸𑀦𑀺𑀢𑁆𑀯𑀸 𑀢𑀼𑀮𑀬𑀺𑀢𑁆𑀯𑀸 𑀢𑀻𑀭𑀬𑀺𑀢𑁆𑀯𑀸 𑀯𑀺𑀪𑀸𑀯𑀬𑀺𑀢𑁆𑀯𑀸 𑀯𑀺𑀪𑀽𑀢𑀁 𑀓𑀢𑁆𑀯𑀸𑁇 **𑀅𑀦𑀺𑀲𑁆𑀲𑀺𑀢𑁄**𑀢𑀺 𑀤𑁆𑀯𑁂 𑀦𑀺𑀲𑁆𑀲𑀬𑀸—  𑀢𑀡𑁆𑀳𑀸𑀦𑀺𑀲𑁆𑀲𑀬𑁄 𑀘 𑀤𑀺𑀝𑁆𑀞𑀺𑀦𑀺𑀲𑁆𑀲𑀬𑁄 𑀘…𑀧𑁂…  𑀅𑀬𑀁 𑀢𑀡𑁆𑀳𑀸𑀦𑀺𑀲𑁆𑀲𑀬𑁄…𑀧𑁂…  𑀅𑀬𑀁 𑀤𑀺𑀝𑁆𑀞𑀺𑀦𑀺𑀲𑁆𑀲𑀬𑁄𑁇 𑀢𑀡𑁆𑀳𑀸𑀦𑀺𑀲𑁆𑀲𑀬𑀁 𑀧𑀳𑀸𑀬 𑀤𑀺𑀝𑁆𑀞𑀺𑀦𑀺𑀲𑁆𑀲𑀬𑀁 𑀧𑀝𑀺𑀦𑀺𑀲𑁆𑀲𑀚𑁆𑀚𑀺𑀢𑁆𑀯𑀸 𑀘𑀓𑁆𑀔𑀼𑀁 𑀅𑀦𑀺𑀲𑁆𑀲𑀺𑀢𑁄…  𑀲𑁄𑀢𑀁 𑀅𑀦𑀺𑀲𑁆𑀲𑀺𑀢𑁄…  𑀖𑀸𑀦𑀁 𑀅𑀦𑀺𑀲𑁆𑀲𑀺𑀢𑁄…𑀧𑁂…  𑀤𑀺𑀝𑁆𑀞𑀲𑀼𑀢𑀫𑀼𑀢𑀯𑀺𑀜𑁆𑀜𑀸𑀢𑀩𑁆𑀩𑁂 𑀥𑀫𑁆𑀫𑁂 𑀅𑀦𑀺𑀲𑁆𑀲𑀺𑀢𑁄 𑀅𑀦𑀮𑁆𑀮𑀻𑀦𑁄 𑀅𑀦𑀼𑀧𑀕𑀢𑁄 𑀅𑀦𑀚𑁆𑀛𑁄𑀲𑀺𑀢𑁄 𑀅𑀦𑀥𑀺𑀫𑀼𑀢𑁆𑀢𑁄 𑀦𑀺𑀓𑁆𑀔𑀦𑁆𑀢𑁄 𑀦𑀺𑀲𑁆𑀲𑀝𑁄 𑀯𑀺𑀧𑁆𑀧𑀫𑀼𑀢𑁆𑀢𑁄 𑀯𑀺𑀲𑀜𑁆𑀜𑀼𑀢𑁆𑀢𑁄 𑀯𑀺𑀫𑀭𑀺𑀬𑀸𑀤𑀺𑀓𑀢𑁂𑀦 𑀘𑁂𑀢𑀲𑀸 𑀯𑀺𑀳𑀭𑀢𑀻𑀢𑀺—  𑀜𑀢𑁆𑀯𑀸 𑀥𑀫𑁆𑀫𑀁 𑀅𑀦𑀺𑀲𑁆𑀲𑀺𑀢𑁄𑁇

1709\. **𑀲𑀫𑁆𑀫𑀸 𑀲𑁄 𑀮𑁄𑀓𑁂 𑀇𑀭𑀺𑀬𑀸𑀦𑁄**𑀢𑀺𑁇 𑀬𑀢𑁄 𑀅𑀚𑁆𑀛𑀢𑁆𑀢𑀺𑀓𑀩𑀸𑀳𑀺𑀭𑁂𑀲𑀼 𑀆𑀬𑀢𑀦𑁂𑀲𑀼 𑀙𑀦𑁆𑀤𑀭𑀸𑀕𑁄 𑀧𑀳𑀻𑀦𑁄 𑀳𑁄𑀢𑀺 𑀉𑀘𑁆𑀙𑀺𑀦𑁆𑀦𑀫𑀽𑀮𑁄 𑀢𑀸𑀮𑀸𑀯𑀢𑁆𑀣𑀼𑀓𑀢𑁄 𑀅𑀦𑀪𑀸𑀯𑀁𑀓𑀢𑁄 𑀆𑀬𑀢𑀺𑀁 𑀅𑀦𑀼𑀧𑁆𑀧𑀸𑀤𑀥𑀫𑁆𑀫𑁄, 𑀏𑀢𑁆𑀢𑀸𑀯𑀢𑀸𑀧𑀺 𑀲𑀫𑁆𑀫𑀸 𑀲𑁄 𑀮𑁄𑀓𑁂 𑀘𑀭𑀢𑀺 𑀯𑀺𑀳𑀭𑀢𑀺 𑀇𑀭𑀺𑀬𑀢𑀺 𑀯𑀢𑁆𑀢𑀢𑀺 𑀧𑀸𑀮𑁂𑀢𑀺 𑀬𑀧𑁂𑀢𑀺 𑀬𑀸𑀧𑁂𑀢𑀺…𑀧𑁂…  𑀬𑀢𑁄 𑀧𑀼𑀜𑁆𑀜𑀸𑀪𑀺𑀲𑀗𑁆𑀔𑀸𑀭𑁄 𑀘 𑀅𑀧𑀼𑀜𑁆𑀜𑀸𑀪𑀺𑀲𑀗𑁆𑀔𑀸𑀭𑁄 𑀘 𑀆𑀦𑁂𑀜𑁆𑀚𑀸𑀪𑀺𑀲𑀗𑁆𑀔𑀸𑀭𑁄 𑀘 𑀧𑀳𑀻𑀦𑀸 𑀳𑁄𑀦𑁆𑀢𑀺 𑀉𑀘𑁆𑀙𑀺𑀦𑁆𑀦𑀫𑀽𑀮𑀸 𑀢𑀸𑀮𑀸𑀯𑀢𑁆𑀣𑀼𑀓𑀢𑀸 𑀅𑀦𑀪𑀸𑀯𑀁𑀓𑀢𑀸 𑀆𑀬𑀢𑀺𑀁 𑀅𑀦𑀼𑀧𑁆𑀧𑀸𑀤𑀥𑀫𑁆𑀫𑀸, 𑀏𑀢𑁆𑀢𑀸𑀯𑀢𑀸𑀧𑀺 𑀲𑀫𑁆𑀫𑀸 𑀲𑁄 𑀮𑁄𑀓𑁂 𑀘𑀭𑀢𑀺 𑀯𑀺𑀳𑀭𑀢𑀺 𑀇𑀭𑀺𑀬𑀢𑀺 𑀯𑀢𑁆𑀢𑀢𑀺 𑀧𑀸𑀮𑁂𑀢𑀺 𑀬𑀧𑁂𑀢𑀺 𑀬𑀸𑀧𑁂𑀢𑀻𑀢𑀺—  𑀲𑀫𑁆𑀫𑀸 𑀲𑁄 𑀮𑁄𑀓𑁂 𑀇𑀭𑀺𑀬𑀸𑀦𑁄𑁇

1710\. **𑀦 𑀧𑀺𑀳𑁂𑀢𑀻𑀥 𑀓𑀲𑁆𑀲𑀘𑀻**𑀢𑀺𑁇 **𑀧𑀺𑀳𑀸** 𑀯𑀼𑀘𑁆𑀘𑀢𑀺 𑀢𑀡𑁆𑀳𑀸𑁇 𑀬𑁄 𑀭𑀸𑀕𑁄 𑀲𑀸𑀭𑀸𑀕𑁄…𑀧𑁂…  𑀅𑀪𑀺𑀚𑁆𑀛𑀸 𑀮𑁄𑀪𑁄 𑀅𑀓𑀼𑀲𑀮𑀫𑀽𑀮𑀁𑁇 𑀬𑀲𑁆𑀲𑁂𑀲𑀸 𑀧𑀺𑀳𑀸 𑀢𑀡𑁆𑀳𑀸 𑀧𑀳𑀻𑀦𑀸 𑀲𑀫𑀼𑀘𑁆𑀙𑀺𑀦𑁆𑀦𑀸 𑀯𑀽𑀧𑀲𑀦𑁆𑀢𑀸 𑀧𑀝𑀺𑀧𑀲𑁆𑀲𑀤𑁆𑀥𑀸 𑀅𑀪𑀩𑁆𑀩𑀼𑀧𑁆𑀧𑀢𑁆𑀢𑀺𑀓𑀸 𑀜𑀸𑀡𑀕𑁆𑀕𑀺𑀦𑀸 𑀤𑀟𑁆𑀠𑀸, 𑀲𑁄 𑀓𑀲𑁆𑀲𑀘𑀺 𑀦 𑀧𑀺𑀳𑁂𑀢𑀺 𑀔𑀢𑁆𑀢𑀺𑀬𑀲𑁆𑀲 𑀯𑀸 𑀩𑁆𑀭𑀸𑀳𑁆𑀫𑀡𑀲𑁆𑀲 𑀯𑀸 𑀯𑁂𑀲𑁆𑀲𑀲𑁆𑀲 𑀯𑀸 𑀲𑀼𑀤𑁆𑀤𑀲𑁆𑀲 𑀯𑀸 𑀕𑀳𑀝𑁆𑀞𑀲𑁆𑀲 𑀯𑀸 𑀧𑀩𑁆𑀩𑀚𑀺𑀢𑀲𑁆𑀲 𑀯𑀸 𑀤𑁂𑀯𑀲𑁆𑀲 𑀯𑀸 𑀫𑀦𑀼𑀲𑁆𑀲𑀲𑁆𑀲 𑀯𑀸𑀢𑀺—  𑀦 𑀧𑀺𑀳𑁂𑀢𑀻𑀥 𑀓𑀲𑁆𑀲𑀘𑀺𑁇

1711\. 𑀢𑁂𑀦𑀸𑀳 𑀪𑀕𑀯𑀸—

1712\. _“𑀲 𑀯𑁂 𑀯𑀺𑀤𑁆𑀯𑀸 𑀲 𑀯𑁂𑀤𑀕𑀽,_  
_𑀜𑀢𑁆𑀯𑀸 𑀥𑀫𑁆𑀫𑀁 𑀅𑀦𑀺𑀲𑁆𑀲𑀺𑀢𑁄;_  
_𑀲𑀫𑁆𑀫𑀸 𑀲𑁄 𑀮𑁄𑀓𑁂 𑀇𑀭𑀺𑀬𑀸𑀦𑁄,_  
_𑀦 𑀧𑀺𑀳𑁂𑀢𑀻𑀥 𑀓𑀲𑁆𑀲𑀘𑀻”𑀢𑀺𑁇_  


(183.)

1713\. _**𑀬𑁄𑀥 𑀓𑀸𑀫𑁂 𑀅𑀘𑁆𑀘𑀢𑀭𑀺,**_  
_**𑀲𑀗𑁆𑀕𑀁 𑀮𑁄𑀓𑁂 𑀤𑀼𑀭𑀘𑁆𑀘𑀬𑀁;**_  
_**𑀦 𑀲𑁄 𑀲𑁄𑀘𑀢𑀺 𑀦𑀸𑀚𑁆𑀛𑁂𑀢𑀺,**_  
_**𑀙𑀺𑀦𑁆𑀦𑀲𑁄𑀢𑁄 𑀅𑀩𑀦𑁆𑀥𑀦𑁄𑁇**_  


1714\. **𑀬𑁄𑀥 𑀓𑀸𑀫𑁂 𑀅𑀘𑁆𑀘𑀢𑀭𑀺, 𑀲𑀗𑁆𑀕𑀁 𑀮𑁄𑀓𑁂 𑀤𑀼𑀭𑀘𑁆𑀘𑀬𑀦𑁆**𑀢𑀺𑁇 **𑀬𑁄**𑀢𑀺 𑀬𑁄 𑀬𑀸𑀤𑀺𑀲𑁄 𑀬𑀣𑀸𑀬𑀼𑀢𑁆𑀢𑁄 𑀬𑀣𑀸𑀯𑀺𑀳𑀺𑀢𑁄 𑀬𑀣𑀸𑀧𑀓𑀸𑀭𑁄 𑀬𑀁 𑀞𑀸𑀦𑀧𑁆𑀧𑀢𑁆𑀢𑁄 𑀬𑀁 𑀥𑀫𑁆𑀫𑀲𑀫𑀦𑁆𑀦𑀸𑀕𑀢𑁄 𑀔𑀢𑁆𑀢𑀺𑀬𑁄 𑀯𑀸 𑀩𑁆𑀭𑀸𑀳𑁆𑀫𑀡𑁄 𑀯𑀸 𑀯𑁂𑀲𑁆𑀲𑁄 𑀯𑀸 𑀲𑀼𑀤𑁆𑀤𑁄 𑀯𑀸 𑀕𑀳𑀝𑁆𑀞𑁄 𑀯𑀸 𑀧𑀩𑁆𑀩𑀚𑀺𑀢𑁄 𑀯𑀸 𑀤𑁂𑀯𑁄 𑀯𑀸 𑀫𑀦𑀼𑀲𑁆𑀲𑁄 𑀯𑀸𑁇 **𑀓𑀸𑀫𑀸**𑀢𑀺 𑀉𑀤𑁆𑀤𑀸𑀦𑀢𑁄 𑀤𑁆𑀯𑁂 𑀓𑀸𑀫𑀸—  𑀯𑀢𑁆𑀣𑀼𑀓𑀸𑀫𑀸 𑀘 𑀓𑀺𑀮𑁂𑀲𑀓𑀸𑀫𑀸 𑀘…𑀧𑁂…  𑀇𑀫𑁂 𑀯𑀼𑀘𑁆𑀘𑀦𑁆𑀢𑀺 𑀯𑀢𑁆𑀣𑀼𑀓𑀸𑀫𑀸…𑀧𑁂…  𑀇𑀫𑁂 𑀯𑀼𑀘𑁆𑀘𑀦𑁆𑀢𑀺 𑀓𑀺𑀮𑁂𑀲𑀓𑀸𑀫𑀸𑁇 **𑀲𑀗𑁆𑀕𑀸**𑀢𑀺 𑀲𑀢𑁆𑀢 𑀲𑀗𑁆𑀕𑀸—  𑀭𑀸𑀕𑀲𑀗𑁆𑀕𑁄, 𑀤𑁄𑀲𑀲𑀗𑁆𑀕𑁄, 𑀫𑁄𑀳𑀲𑀗𑁆𑀕𑁄, 𑀫𑀸𑀦𑀲𑀗𑁆𑀕𑁄, 𑀤𑀺𑀝𑁆𑀞𑀺𑀲𑀗𑁆𑀕𑁄, 𑀓𑀺𑀮𑁂𑀲𑀲𑀗𑁆𑀕𑁄, 𑀤𑀼𑀘𑁆𑀘𑀭𑀺𑀢𑀲𑀗𑁆𑀕𑁄𑁇 **𑀮𑁄𑀓𑁂**𑀢𑀺 𑀅𑀧𑀸𑀬𑀮𑁄𑀓𑁂 𑀫𑀦𑀼𑀲𑁆𑀲𑀮𑁄𑀓𑁂 𑀤𑁂𑀯𑀮𑁄𑀓𑁂 𑀔𑀦𑁆𑀥𑀮𑁄𑀓𑁂 𑀥𑀸𑀢𑀼𑀮𑁄𑀓𑁂 𑀆𑀬𑀢𑀦𑀮𑁄𑀓𑁂𑁇 **𑀲𑀗𑁆𑀕𑀁 𑀮𑁄𑀓𑁂 𑀤𑀼𑀭𑀘𑁆𑀘𑀬𑀦𑁆**𑀢𑀺𑁇 𑀬𑁄 𑀓𑀸𑀫𑁂 𑀘 𑀲𑀗𑁆𑀕𑁂 𑀘 𑀮𑁄𑀓𑁂 𑀤𑀼𑀭𑀘𑁆𑀘𑀬𑁂 𑀤𑀼𑀭𑀢𑀺𑀯𑀢𑁆𑀢𑁂 𑀤𑀼𑀢𑁆𑀢𑀭𑁂 𑀤𑀼𑀧𑁆𑀧𑀢𑀭𑁂 𑀤𑀼𑀲𑁆𑀲𑀫𑀢𑀺𑀓𑁆𑀓𑀫𑁂 𑀤𑀼𑀩𑁆𑀩𑀻𑀢𑀺𑀯𑀢𑁆𑀢𑁂 𑀅𑀢𑀭𑀺 𑀉𑀢𑁆𑀢𑀭𑀺 𑀧𑀢𑀭𑀺 𑀲𑀫𑀢𑀺𑀓𑁆𑀓𑀫𑀺 𑀯𑀻𑀢𑀺𑀯𑀢𑁆𑀢𑀬𑀻𑀢𑀺—  𑀬𑁄𑀥 𑀓𑀸𑀫𑁂 𑀅𑀘𑁆𑀘𑀢𑀭𑀺, 𑀲𑀗𑁆𑀕𑀁 𑀮𑁄𑀓𑁂 𑀤𑀼𑀭𑀘𑁆𑀘𑀬𑀁𑁇

1715\. **𑀦 𑀲𑁄 𑀲𑁄𑀘𑀢𑀺 𑀦𑀸𑀚𑁆𑀛𑁂𑀢𑀻**𑀢𑀺𑁇 𑀯𑀺𑀧𑀭𑀺𑀡𑀢𑀁 𑀯𑀸 𑀯𑀢𑁆𑀣𑀼𑀁 𑀦 𑀲𑁄𑀘𑀢𑀺, 𑀯𑀺𑀧𑀭𑀺𑀡𑀢𑀲𑁆𑀫𑀺𑀁 𑀯𑀸 𑀯𑀢𑁆𑀣𑀼𑀲𑁆𑀫𑀺𑀁 𑀦 𑀲𑁄𑀘𑀢𑀺𑁇 “𑀘𑀓𑁆𑀔𑀼 𑀫𑁂 𑀯𑀺𑀧𑀭𑀺𑀡𑀢𑀦𑁆”𑀢𑀺 𑀦 𑀲𑁄𑀘𑀢𑀺…𑀧𑁂…  𑀲𑁄𑀢𑀁 𑀫𑁂…  𑀖𑀸𑀦𑀁 𑀫𑁂…  𑀚𑀺𑀯𑁆𑀳𑀸 𑀫𑁂…  𑀓𑀸𑀬𑁄 𑀫𑁂…  𑀭𑀽𑀧𑀸 𑀫𑁂…  𑀲𑀤𑁆𑀤𑀸 𑀫𑁂…  𑀕𑀦𑁆𑀥𑀸 𑀫𑁂…  𑀭𑀲𑀸 𑀫𑁂…  𑀨𑁄𑀝𑁆𑀞𑀩𑁆𑀩𑀸 𑀫𑁂…  𑀓𑀼𑀮𑀁 𑀫𑁂…  𑀕𑀡𑁄 𑀫𑁂…  𑀆𑀯𑀸𑀲𑁄 𑀫𑁂…  𑀮𑀸𑀪𑁄 𑀫𑁂…  𑀬𑀲𑁄 𑀫𑁂…  𑀧𑀲𑀁𑀲𑀸 𑀫𑁂…  𑀲𑀼𑀔𑀁 𑀫𑁂…  𑀘𑀻𑀯𑀭𑀁 𑀫𑁂…  𑀧𑀺𑀡𑁆𑀟𑀧𑀸𑀢𑁄 𑀫𑁂…  𑀲𑁂𑀦𑀸𑀲𑀦𑀁 𑀫𑁂…  𑀕𑀺𑀮𑀸𑀦𑀧𑀘𑁆𑀘𑀬𑀪𑁂𑀲𑀚𑁆𑀚𑀧𑀭𑀺𑀓𑁆𑀔𑀸𑀭𑀸 𑀫𑁂…  𑀫𑀸𑀢𑀸 𑀫𑁂…  𑀧𑀺𑀢𑀸 𑀫𑁂…  𑀪𑀸𑀢𑀸 𑀫𑁂…  𑀪𑀕𑀺𑀦𑀻 𑀫𑁂…  𑀧𑀼𑀢𑁆𑀢𑁄 𑀫𑁂…  𑀥𑀻𑀢𑀸 𑀫𑁂…  𑀫𑀺𑀢𑁆𑀢𑀸 𑀫𑁂…  𑀅𑀫𑀘𑁆𑀘𑀸 𑀫𑁂…  𑀜𑀸𑀢𑀻 𑀫𑁂…  “𑀲𑀸𑀮𑁄𑀳𑀺𑀢𑀸 𑀫𑁂 𑀯𑀺𑀧𑀭𑀺𑀡𑀢𑀸”𑀢𑀺 𑀦 𑀲𑁄𑀘𑀢𑀺 𑀦 𑀓𑀺𑀮𑀫𑀢𑀺 𑀦 𑀧𑀭𑀺𑀤𑁂𑀯𑀢𑀺 𑀦 𑀉𑀭𑀢𑁆𑀢𑀸𑀍𑀇𑀁 𑀓𑀦𑁆𑀤𑀢𑀺 𑀦 𑀲𑀫𑁆𑀫𑁄𑀳𑀁 𑀆𑀧𑀚𑁆𑀚𑀢𑀻𑀢𑀺—  𑀦 𑀲𑁄𑀘𑀢𑀺𑁇 **𑀦𑀸𑀚𑁆𑀛𑁂𑀢𑀻**𑀢𑀺 𑀦𑀚𑁆𑀛𑁂𑀢𑀺 𑀦 𑀅𑀚𑁆𑀛𑁂𑀢𑀺 𑀦 𑀉𑀧𑀦𑀺𑀚𑁆𑀛𑀸𑀬𑀢𑀺 𑀦 𑀦𑀺𑀚𑁆𑀛𑀸𑀬𑀢𑀺 𑀦 𑀧𑀚𑁆𑀛𑀸𑀬𑀢𑀺𑁇 𑀅𑀣 𑀯𑀸 𑀦 𑀚𑀸𑀬𑀢𑀺 𑀦 𑀚𑀺𑀬𑁆𑀬𑀢𑀺 𑀦 𑀫𑀺𑀬𑁆𑀬𑀢𑀺 𑀦 𑀘𑀯𑀢𑀺 𑀦 𑀉𑀧𑀧𑀚𑁆𑀚𑀢𑀻𑀢𑀺—  𑀦𑀸𑀚𑁆𑀛𑁂𑀢𑀻𑀢𑀺—  𑀦 𑀲𑁄 𑀲𑁄𑀘𑀢𑀺 𑀦𑀸𑀚𑁆𑀛𑁂𑀢𑀺𑁇

1716\. **𑀙𑀺𑀦𑁆𑀦𑀲𑁄𑀢𑁄 𑀅𑀩𑀦𑁆𑀥𑀦𑁄**𑀢𑀺𑁇 **𑀲𑁄𑀢𑀁** 𑀯𑀼𑀘𑁆𑀘𑀢𑀺 𑀢𑀡𑁆𑀳𑀸𑁇 𑀬𑁄 𑀭𑀸𑀕𑁄 𑀲𑀸𑀭𑀸𑀕𑁄…𑀧𑁂…  𑀅𑀪𑀺𑀚𑁆𑀛𑀸 𑀮𑁄𑀪𑁄 𑀅𑀓𑀼𑀲𑀮𑀫𑀽𑀮𑀁𑁇 𑀬𑀲𑁆𑀲𑁂𑀲𑀸 𑀲𑁄𑀢𑀸 𑀢𑀡𑁆𑀳𑀸 𑀧𑀳𑀻𑀦𑀸 𑀲𑀫𑀼𑀘𑁆𑀙𑀺𑀦𑁆𑀦𑀸…𑀧𑁂…  𑀜𑀸𑀡𑀕𑁆𑀕𑀺𑀦𑀸 𑀤𑀟𑁆𑀠𑀸, 𑀲𑁄 𑀯𑀼𑀘𑁆𑀘𑀢𑀺 𑀙𑀺𑀦𑁆𑀦𑀲𑁄𑀢𑁄𑁇 **𑀅𑀩𑀦𑁆𑀥𑀦𑁄**𑀢𑀺 𑀭𑀸𑀕𑀩𑀦𑁆𑀥𑀦𑀁 𑀤𑁄𑀲𑀩𑀦𑁆𑀥𑀦𑀁 𑀫𑁄𑀳𑀩𑀦𑁆𑀥𑀦𑀁 𑀫𑀸𑀦𑀩𑀦𑁆𑀥𑀦𑀁 𑀤𑀺𑀝𑁆𑀞𑀺𑀩𑀦𑁆𑀥𑀦𑀁 𑀓𑀺𑀮𑁂𑀲𑀩𑀦𑁆𑀥𑀦𑀁 𑀤𑀼𑀘𑁆𑀘𑀭𑀺𑀢𑀩𑀦𑁆𑀥𑀦𑀁, 𑀬𑀲𑁆𑀲𑁂𑀢𑁂 𑀩𑀦𑁆𑀥𑀦𑀸 𑀧𑀳𑀻𑀦𑀸 𑀲𑀫𑀼𑀘𑁆𑀙𑀺𑀦𑁆𑀦𑀸…𑀧𑁂…  𑀜𑀸𑀡𑀕𑁆𑀕𑀺𑀦𑀸 𑀤𑀟𑁆𑀠𑀸, 𑀲𑁄 𑀯𑀼𑀘𑁆𑀘𑀢𑀺 𑀅𑀩𑀦𑁆𑀥𑀦𑁄𑀢𑀺—  𑀙𑀺𑀦𑁆𑀦𑀲𑁄𑀢𑁄 𑀅𑀩𑀦𑁆𑀥𑀦𑁄𑁇

1717\. 𑀢𑁂𑀦𑀸𑀳 𑀪𑀕𑀯𑀸—

1718\. _“𑀬𑁄𑀥 𑀓𑀸𑀫𑁂 𑀅𑀘𑁆𑀘𑀢𑀭𑀺,_  
_𑀲𑀗𑁆𑀕𑀁 𑀮𑁄𑀓𑁂 𑀤𑀼𑀭𑀘𑁆𑀘𑀬𑀁;_  
_𑀦 𑀲𑁄 𑀲𑁄𑀘𑀢𑀺 𑀦𑀸𑀚𑁆𑀛𑁂𑀢𑀺,_  
_𑀙𑀺𑀦𑁆𑀦𑀲𑁄𑀢𑁄 𑀅𑀩𑀦𑁆𑀥𑀦𑁄”𑀢𑀺𑁇_  


(184.)

1719\. _**𑀬𑀁 𑀧𑀼𑀩𑁆𑀩𑁂 𑀢𑀁 𑀯𑀺𑀲𑁄𑀲𑁂𑀳𑀺,**_  
_**𑀧𑀘𑁆𑀙𑀸 𑀢𑁂 𑀫𑀸𑀳𑀼 𑀓𑀺𑀜𑁆𑀘𑀦𑀁;**_  
_**𑀫𑀚𑁆𑀛𑁂 𑀘𑁂 𑀦𑁄 𑀕𑀳𑁂𑀲𑁆𑀲𑀲𑀺,**_  
_**𑀉𑀧𑀲𑀦𑁆𑀢𑁄 𑀘𑀭𑀺𑀲𑁆𑀲𑀲𑀺𑁇**_  


1720\. **𑀬𑀁 𑀧𑀼𑀩𑁆𑀩𑁂 𑀢𑀁 𑀯𑀺𑀲𑁄𑀲𑁂𑀳𑀻**𑀢𑀺𑁇 𑀅𑀢𑀻𑀢𑁂 𑀲𑀗𑁆𑀔𑀸𑀭𑁂 𑀆𑀭𑀩𑁆𑀪 𑀬𑁂 𑀓𑀺𑀮𑁂𑀲𑀸 𑀉𑀧𑁆𑀧𑀚𑁆𑀚𑁂𑀬𑁆𑀬𑀼𑀁 𑀢𑁂 𑀓𑀺𑀮𑁂𑀲𑁂 𑀲𑁄𑀲𑁂𑀳𑀺 𑀯𑀺𑀲𑁄𑀲𑁂𑀳𑀺 𑀲𑀼𑀓𑁆𑀔𑀸𑀧𑁂𑀳𑀺 𑀯𑀺𑀲𑀼𑀓𑁆𑀔𑀸𑀧𑁂𑀳𑀺 𑀅𑀩𑀻𑀚𑀁 𑀓𑀭𑁄𑀳𑀺 𑀧𑀚𑀳 𑀯𑀺𑀦𑁄𑀤𑁂𑀳𑀺 𑀩𑁆𑀬𑀦𑁆𑀢𑀺𑀁 𑀓𑀭𑁄𑀳𑀺 𑀅𑀦𑀪𑀸𑀯𑀁 𑀕𑀫𑁂𑀳𑀻𑀢𑀺𑁇 𑀏𑀯𑀫𑁆𑀧𑀺 𑀬𑀁 𑀧𑀼𑀩𑁆𑀩𑁂 𑀢𑀁 𑀯𑀺𑀲𑁄𑀲𑁂𑀳𑀺𑁇 𑀅𑀣 𑀯𑀸 𑀬𑁂 𑀅𑀢𑀻𑀢𑀸 𑀓𑀫𑁆𑀫𑀸𑀪𑀺𑀲𑀗𑁆𑀔𑀸𑀭𑀸 𑀅𑀯𑀺𑀧𑀓𑁆𑀓𑀯𑀺𑀧𑀸𑀓𑀸 𑀢𑁂 𑀓𑀫𑁆𑀫𑀸𑀪𑀺𑀲𑀗𑁆𑀔𑀸𑀭𑁂 𑀲𑁄𑀲𑁂𑀳𑀺 𑀯𑀺𑀲𑁄𑀲𑁂𑀳𑀺 𑀲𑀼𑀓𑁆𑀔𑀸𑀧𑁂𑀳𑀺 𑀯𑀺𑀲𑀼𑀓𑁆𑀔𑀸𑀧𑁂𑀳𑀺 𑀅𑀩𑀻𑀚𑀁 𑀓𑀭𑁄𑀳𑀺 𑀧𑀚𑀳 𑀯𑀺𑀦𑁄𑀤𑁂𑀳𑀺 𑀩𑁆𑀬𑀦𑁆𑀢𑀺𑀁 𑀓𑀭𑁄𑀳𑀺 𑀅𑀦𑀪𑀸𑀯𑀁 𑀕𑀫𑁂𑀳𑀻𑀢𑀺𑁇 𑀏𑀯𑀫𑁆𑀧𑀺 𑀬𑀁 𑀧𑀼𑀩𑁆𑀩𑁂 𑀢𑀁 𑀯𑀺𑀲𑁄𑀲𑁂𑀳𑀺𑁇

1721\. **𑀧𑀘𑁆𑀙𑀸 𑀢𑁂 𑀫𑀸𑀳𑀼 𑀓𑀺𑀜𑁆𑀘𑀦𑀦𑁆**𑀢𑀺𑁇 𑀧𑀘𑁆𑀙𑀸 𑀯𑀼𑀘𑁆𑀘𑀢𑀺 𑀅𑀦𑀸𑀕𑀢𑀁𑁇 𑀅𑀦𑀸𑀕𑀢𑁂 𑀲𑀗𑁆𑀔𑀸𑀭𑁂 𑀆𑀭𑀩𑁆𑀪 𑀬𑀸𑀦𑀺 𑀉𑀧𑁆𑀧𑀚𑁆𑀚𑁂𑀬𑁆𑀬𑀼𑀁 𑀭𑀸𑀕𑀓𑀺𑀜𑁆𑀘𑀦𑀁 𑀤𑁄𑀲𑀓𑀺𑀜𑁆𑀘𑀦𑀁 𑀫𑁄𑀳𑀓𑀺𑀜𑁆𑀘𑀦𑀁 𑀫𑀸𑀦𑀓𑀺𑀜𑁆𑀘𑀦𑀁 𑀤𑀺𑀝𑁆𑀞𑀺𑀓𑀺𑀜𑁆𑀘𑀦𑀁 𑀓𑀺𑀮𑁂𑀲𑀓𑀺𑀜𑁆𑀘𑀦𑀁 𑀤𑀼𑀘𑁆𑀘𑀭𑀺𑀢𑀓𑀺𑀜𑁆𑀘𑀦𑀁, 𑀇𑀫𑀸𑀦𑀺 𑀓𑀺𑀜𑁆𑀘𑀦𑀸𑀦𑀺 𑀢𑀼𑀬𑁆𑀳𑀁 𑀫𑀸 𑀅𑀳𑀼 𑀫𑀸 𑀅𑀓𑀸𑀲𑀺 𑀫𑀸 𑀚𑀦𑁂𑀲𑀺 𑀫𑀸 𑀲𑀜𑁆𑀚𑀦𑁂𑀲𑀺 𑀫𑀸 𑀦𑀺𑀩𑁆𑀩𑀢𑁆𑀢𑁂𑀲𑀺 𑀫𑀸 𑀅𑀪𑀺𑀦𑀺𑀩𑁆𑀩𑀢𑁆𑀢𑁂𑀲𑀺 𑀧𑀚𑀳 𑀯𑀺𑀦𑁄𑀤𑁂𑀳𑀺 𑀩𑁆𑀬𑀦𑁆𑀢𑀺𑀁 𑀓𑀭𑁄𑀳𑀺 𑀅𑀦𑀪𑀸𑀯𑀁 𑀕𑀫𑁂𑀳𑀻𑀢𑀺—  𑀧𑀘𑁆𑀙𑀸 𑀢𑁂 𑀫𑀸𑀳𑀼 𑀓𑀺𑀜𑁆𑀘𑀦𑀁𑁇

1722\. **𑀫𑀚𑁆𑀛𑁂 𑀘𑁂 𑀦𑁄 𑀕𑀳𑁂𑀲𑁆𑀲𑀲𑀻**𑀢𑀺𑁇 𑀫𑀚𑁆𑀛𑀁 𑀯𑀼𑀘𑁆𑀘𑀢𑀺 𑀧𑀘𑁆𑀘𑀼𑀧𑁆𑀧𑀦𑁆𑀦𑀸 𑀭𑀽𑀧𑀯𑁂𑀤𑀦𑀸𑀲𑀜𑁆𑀜𑀸𑀲𑀗𑁆𑀔𑀸𑀭𑀯𑀺𑀜𑁆𑀜𑀸𑀡𑀸𑁇 𑀧𑀘𑁆𑀘𑀼𑀧𑁆𑀧𑀦𑁆𑀦𑁂 𑀲𑀗𑁆𑀔𑀸𑀭𑁂 𑀢𑀡𑁆𑀳𑀸𑀯𑀲𑁂𑀦 𑀤𑀺𑀝𑁆𑀞𑀺𑀯𑀲𑁂𑀦 𑀦 𑀕𑀳𑁂𑀲𑁆𑀲𑀲𑀺 𑀦 𑀉𑀕𑁆𑀕𑀳𑁂𑀲𑁆𑀲𑀲𑀺 𑀦 𑀕𑀡𑁆𑀳𑀺𑀲𑁆𑀲𑀲𑀺 𑀦 𑀧𑀭𑀸𑀫𑀲𑀺𑀲𑁆𑀲𑀲𑀺 𑀦𑀸𑀪𑀺𑀦𑀦𑁆𑀤𑀺𑀲𑁆𑀲𑀲𑀺 𑀦𑀸𑀪𑀺𑀘𑀭𑀺𑀲𑁆𑀲𑀲𑀺 𑀦 𑀅𑀚𑁆𑀛𑁄𑀲𑀺𑀲𑁆𑀲𑀲𑀺, 𑀅𑀪𑀺𑀦𑀦𑁆𑀤𑀦𑀁 𑀅𑀪𑀺𑀯𑀤𑀦𑀁 𑀅𑀚𑁆𑀛𑁄𑀲𑀸𑀦𑀁 𑀕𑀸𑀳𑀁 𑀧𑀭𑀸𑀫𑀸𑀲𑀁 𑀅𑀪𑀺𑀦𑀺𑀯𑁂𑀲𑀁 𑀧𑀚𑀳𑀺𑀲𑁆𑀲𑀲𑀺 𑀯𑀺𑀦𑁄𑀤𑁂𑀲𑁆𑀲𑀲𑀺 𑀩𑁆𑀬𑀦𑁆𑀢𑀺𑀁 𑀓𑀭𑀺𑀲𑁆𑀲𑀲𑀺 𑀅𑀦𑀪𑀸𑀯𑀁 𑀕𑀫𑁂𑀲𑁆𑀲𑀲𑀻𑀢𑀺—  𑀫𑀚𑁆𑀛𑁂 𑀘𑁂 𑀦𑁄 𑀕𑀳𑁂𑀲𑁆𑀲𑀲𑀺𑁇

1723\. **𑀉𑀧𑀲𑀦𑁆𑀢𑁄 𑀘𑀭𑀺𑀲𑁆𑀲𑀲𑀻**𑀢𑀺𑁇 𑀭𑀸𑀕𑀲𑁆𑀲 𑀲𑀦𑁆𑀢𑀢𑁆𑀢𑀸 𑀲𑀫𑀺𑀢𑀢𑁆𑀢𑀸 𑀉𑀧𑀲𑀫𑀺𑀢𑀢𑁆𑀢𑀸, 𑀤𑁄𑀲𑀲𑁆𑀲 𑀲𑀦𑁆𑀢𑀢𑁆𑀢𑀸 𑀲𑀫𑀺𑀢𑀢𑁆𑀢𑀸 𑀉𑀧𑀲𑀫𑀺𑀢𑀢𑁆𑀢𑀸…𑀧𑁂…  𑀲𑀩𑁆𑀩𑀸𑀓𑀼𑀲𑀮𑀸𑀪𑀺𑀲𑀗𑁆𑀔𑀸𑀭𑀸𑀦𑀁 𑀲𑀦𑁆𑀢𑀢𑁆𑀢𑀸 𑀲𑀫𑀺𑀢𑀢𑁆𑀢𑀸 𑀉𑀧𑀲𑀫𑀺𑀢𑀢𑁆𑀢𑀸 𑀯𑀽𑀧𑀲𑀫𑀺𑀢𑀢𑁆𑀢𑀸 𑀯𑀺𑀚𑁆𑀛𑀸𑀢𑀢𑁆𑀢𑀸 𑀦𑀺𑀩𑁆𑀩𑀼𑀢𑀢𑁆𑀢𑀸 𑀯𑀺𑀕𑀢𑀢𑁆𑀢𑀸 𑀧𑀝𑀺𑀧𑀲𑁆𑀲𑀤𑁆𑀥𑀢𑁆𑀢𑀸 𑀲𑀦𑁆𑀢𑁄 𑀉𑀧𑀲𑀦𑁆𑀢𑁄 𑀯𑀽𑀧𑀲𑀦𑁆𑀢𑁄 𑀦𑀺𑀩𑁆𑀩𑀼𑀢𑁄 𑀧𑀝𑀺𑀧𑀲𑁆𑀲𑀤𑁆𑀥𑁄 𑀘𑀭𑀺𑀲𑁆𑀲𑀲𑀺 𑀯𑀺𑀳𑀭𑀺𑀲𑁆𑀲𑀲𑀺 𑀇𑀭𑀺𑀬𑀺𑀲𑁆𑀲𑀲𑀺 𑀯𑀢𑁆𑀢𑀺𑀲𑁆𑀲𑀲𑀺 𑀧𑀸𑀮𑀺𑀲𑁆𑀲𑀲𑀺 𑀬𑀧𑀺𑀲𑁆𑀲𑀲𑀺 𑀬𑀸𑀧𑀺𑀲𑁆𑀲𑀲𑀻𑀢𑀺—  𑀉𑀧𑀲𑀦𑁆𑀢𑁄 𑀘𑀭𑀺𑀲𑁆𑀲𑀲𑀺𑁇

1724\. 𑀢𑁂𑀦𑀸𑀳 𑀪𑀕𑀯𑀸—

1725\. _“𑀬𑀁 𑀧𑀼𑀩𑁆𑀩𑁂 𑀢𑀁 𑀯𑀺𑀲𑁄𑀲𑁂𑀳𑀺,_  
_𑀧𑀘𑁆𑀙𑀸 𑀢𑁂 𑀫𑀸𑀳𑀼 𑀓𑀺𑀜𑁆𑀘𑀦𑀁;_  
_𑀫𑀚𑁆𑀛𑁂 𑀘𑁂 𑀦𑁄 𑀕𑀳𑁂𑀲𑁆𑀲𑀲𑀺,_  
_𑀉𑀧𑀲𑀦𑁆𑀢𑁄 𑀘𑀭𑀺𑀲𑁆𑀲𑀲𑀻”𑀢𑀺𑁇_  


(185.)

1726\. _**𑀲𑀩𑁆𑀩𑀲𑁄 𑀦𑀸𑀫𑀭𑀽𑀧𑀲𑁆𑀫𑀺𑀁,**_  
_**𑀬𑀲𑁆𑀲 𑀦𑀢𑁆𑀣𑀺 𑀫𑀫𑀸𑀬𑀺𑀢𑀁;**_  
_**𑀅𑀲𑀢𑀸 𑀘 𑀦 𑀲𑁄𑀘𑀢𑀺,**_  
_**𑀲 𑀯𑁂 𑀮𑁄𑀓𑁂 𑀦 𑀚𑀻𑀬𑀢𑀺𑁇**_  


1727\. **𑀲𑀩𑁆𑀩𑀲𑁄 𑀦𑀸𑀫𑀭𑀽𑀧𑀲𑁆𑀫𑀺𑀁, 𑀬𑀲𑁆𑀲 𑀦𑀢𑁆𑀣𑀺 𑀫𑀫𑀸𑀬𑀺𑀢𑀦𑁆**𑀢𑀺𑁇 **𑀲𑀩𑁆𑀩𑀲𑁄**𑀢𑀺 𑀲𑀩𑁆𑀩𑁂𑀦 𑀲𑀩𑁆𑀩𑀁 𑀲𑀩𑁆𑀩𑀣𑀸 𑀲𑀩𑁆𑀩𑀁 𑀅𑀲𑁂𑀲𑀁 𑀦𑀺𑀲𑁆𑀲𑁂𑀲𑀁 𑀧𑀭𑀺𑀬𑀸𑀤𑀺𑀬𑀦𑀯𑀘𑀦𑀫𑁂𑀢𑀁—  𑀲𑀩𑁆𑀩𑀲𑁄𑀢𑀺𑁇 **𑀦𑀸𑀫𑀦𑁆**𑀢𑀺 𑀘𑀢𑁆𑀢𑀸𑀭𑁄 𑀅𑀭𑀽𑀧𑀺𑀦𑁄 𑀔𑀦𑁆𑀥𑀸𑁇 **𑀭𑀽𑀧𑀦𑁆**𑀢𑀺 𑀘𑀢𑁆𑀢𑀸𑀭𑁄 𑀘 𑀫𑀳𑀸𑀪𑀽𑀢𑀸, 𑀘𑀢𑀼𑀦𑁆𑀦𑀜𑁆𑀘 𑀫𑀳𑀸𑀪𑀽𑀢𑀸𑀦𑀁 𑀉𑀧𑀸𑀤𑀸𑀬 𑀭𑀽𑀧𑀁𑁇 **𑀬𑀲𑁆𑀲𑀸**𑀢𑀺 𑀅𑀭𑀳𑀢𑁄 𑀔𑀻𑀡𑀸𑀲𑀯𑀲𑁆𑀲𑁇 **𑀫𑀫𑀸𑀬𑀺𑀢𑀦𑁆**𑀢𑀺 𑀤𑁆𑀯𑁂 𑀫𑀫𑀢𑁆𑀢𑀸—  𑀢𑀡𑁆𑀳𑀸𑀫𑀫𑀢𑁆𑀢𑀜𑁆𑀘 𑀤𑀺𑀝𑁆𑀞𑀺𑀫𑀫𑀢𑁆𑀢𑀜𑁆𑀘…𑀧𑁂…  𑀇𑀤𑀁 𑀢𑀡𑁆𑀳𑀸𑀫𑀫𑀢𑁆𑀢𑀁…𑀧𑁂…  𑀇𑀤𑀁 𑀤𑀺𑀝𑁆𑀞𑀺𑀫𑀫𑀢𑁆𑀢𑀁𑁇 **𑀲𑀩𑁆𑀩𑀲𑁄 𑀦𑀸𑀫𑀭𑀽𑀧𑀲𑁆𑀫𑀺𑀁, 𑀬𑀲𑁆𑀲 𑀦𑀢𑁆𑀣𑀺 𑀫𑀫𑀸𑀬𑀺𑀢𑀦𑁆**𑀢𑀺 𑀲𑀩𑁆𑀩𑀲𑁄 𑀦𑀸𑀫𑀭𑀽𑀧𑀲𑁆𑀫𑀺𑀁 𑀫𑀫𑀢𑁆𑀢𑀸 𑀬𑀲𑁆𑀲 𑀦𑀢𑁆𑀣𑀺 𑀦 𑀲𑀦𑁆𑀢𑀺 𑀦 𑀲𑀁𑀯𑀺𑀚𑁆𑀚𑀦𑁆𑀢𑀺 𑀦𑀼𑀧𑀮𑀩𑁆𑀪𑀦𑁆𑀢𑀺, 𑀧𑀳𑀻𑀦𑀸 𑀲𑀫𑀼𑀘𑁆𑀙𑀺𑀦𑁆𑀦𑀸 𑀯𑀽𑀧𑀲𑀦𑁆𑀢𑀸 𑀧𑀝𑀺𑀧𑀲𑁆𑀲𑀤𑁆𑀥𑀸 𑀅𑀪𑀩𑁆𑀩𑀼𑀧𑁆𑀧𑀢𑁆𑀢𑀺𑀓𑀸 𑀜𑀸𑀡𑀕𑁆𑀕𑀺𑀦𑀸 𑀤𑀟𑁆𑀠𑀸𑀢𑀺—  𑀲𑀩𑁆𑀩𑀲𑁄 𑀦𑀸𑀫𑀭𑀽𑀧𑀲𑁆𑀫𑀺𑀁, 𑀬𑀲𑁆𑀲 𑀦𑀢𑁆𑀣𑀺 𑀫𑀫𑀸𑀬𑀺𑀢𑀁𑁇

1728\. **𑀅𑀲𑀢𑀸 𑀘 𑀦 𑀲𑁄𑀘𑀢𑀻**𑀢𑀺𑁇 𑀯𑀺𑀧𑀭𑀺𑀡𑀢𑀁 𑀯𑀸 𑀯𑀢𑁆𑀣𑀼𑀁 𑀦 𑀲𑁄𑀘𑀢𑀺, 𑀯𑀺𑀧𑀭𑀺𑀡𑀢𑀲𑁆𑀫𑀺𑀁 𑀯𑀸 𑀯𑀢𑁆𑀣𑀼𑀲𑁆𑀫𑀺𑀁 𑀦 𑀲𑁄𑀘𑀢𑀺𑁇 “𑀘𑀓𑁆𑀔𑀼 𑀫𑁂 𑀯𑀺𑀧𑀭𑀺𑀡𑀢𑀦𑁆”𑀢𑀺 𑀦 𑀲𑁄𑀘𑀢𑀺, 𑀲𑁄𑀢𑀁 𑀫𑁂…  𑀖𑀸𑀦𑀁 𑀫𑁂…  𑀚𑀺𑀯𑁆𑀳𑀸 𑀫𑁂…  𑀓𑀸𑀬𑁄 𑀫𑁂…  𑀭𑀽𑀧𑀸 𑀫𑁂…  𑀲𑀤𑁆𑀤𑀸 𑀫𑁂…  𑀕𑀦𑁆𑀥𑀸 𑀫𑁂…  𑀭𑀲𑀸 𑀫𑁂…  𑀨𑁄𑀝𑁆𑀞𑀩𑁆𑀩𑀸 𑀫𑁂…  𑀓𑀼𑀮𑀁 𑀫𑁂…  𑀕𑀡𑁄 𑀫𑁂…  𑀆𑀯𑀸𑀲𑁄 𑀫𑁂…  𑀮𑀸𑀪𑁄 𑀫𑁂…𑀧𑁂…  “𑀲𑀸𑀮𑁄𑀳𑀺𑀢𑀸 𑀫𑁂 𑀯𑀺𑀧𑀭𑀺𑀡𑀢𑀸”𑀢𑀺 𑀦 𑀲𑁄𑀘𑀢𑀺 𑀦 𑀓𑀺𑀮𑀫𑀢𑀺 𑀦 𑀧𑀭𑀺𑀤𑁂𑀯𑀢𑀺 𑀦 𑀉𑀭𑀢𑁆𑀢𑀸𑀍𑀇𑀁 𑀓𑀦𑁆𑀤𑀢𑀺 𑀦 𑀲𑀫𑁆𑀫𑁄𑀳𑀁 𑀆𑀧𑀚𑁆𑀚𑀢𑀻𑀢𑀺𑁇 𑀏𑀯𑀫𑁆𑀧𑀺 𑀅𑀲𑀢𑀸 𑀘 𑀦 𑀲𑁄𑀘𑀢𑀺𑁇

1729\. 𑀅𑀣 𑀯𑀸 𑀅𑀲𑀢𑀸𑀬 𑀤𑀼𑀓𑁆𑀔𑀸𑀬 𑀯𑁂𑀤𑀦𑀸𑀬 𑀨𑀼𑀝𑁆𑀞𑁄 𑀧𑀭𑁂𑀢𑁄 𑀲𑀫𑁄𑀳𑀺𑀢𑁄 𑀲𑀫𑀦𑁆𑀦𑀸𑀕𑀢𑁄 𑀦 𑀲𑁄𑀘𑀢𑀺 𑀦 𑀓𑀺𑀮𑀫𑀢𑀺 𑀦 𑀧𑀭𑀺𑀤𑁂𑀯𑀢𑀺 𑀦 𑀉𑀭𑀢𑁆𑀢𑀸𑀍𑀇𑀁 𑀓𑀦𑁆𑀤𑀢𑀺 𑀦 𑀲𑀫𑁆𑀫𑁄𑀳𑀁 𑀆𑀧𑀚𑁆𑀚𑀢𑀻𑀢𑀺𑁇 𑀏𑀯𑀫𑁆𑀧𑀺 𑀅𑀲𑀢𑀸 𑀘 𑀦 𑀲𑁄𑀘𑀢𑀺𑁇 𑀅𑀣 𑀯𑀸 𑀘𑀓𑁆𑀔𑀼𑀭𑁄𑀕𑁂𑀦 𑀨𑀼𑀝𑁆𑀞𑁄 𑀧𑀭𑁂𑀢𑁄…𑀧𑁂…  𑀟𑀁𑀲𑀫𑀓𑀲𑀯𑀸𑀢𑀸𑀢𑀧𑀲𑀭𑀻𑀲𑀧𑀲𑀫𑁆𑀨𑀲𑁆𑀲𑁂𑀦 𑀨𑀼𑀝𑁆𑀞𑁄 𑀧𑀭𑁂𑀢𑁄 𑀲𑀫𑁄𑀳𑀺𑀢𑁄 𑀲𑀫𑀦𑁆𑀦𑀸𑀕𑀢𑁄 𑀦 𑀲𑁄𑀘𑀢𑀺 𑀦 𑀓𑀺𑀮𑀫𑀢𑀺 𑀦 𑀧𑀭𑀺𑀤𑁂𑀯𑀢𑀺 𑀦 𑀉𑀭𑀢𑁆𑀢𑀸𑀍𑀇𑀁 𑀓𑀦𑁆𑀤𑀢𑀺 𑀦 𑀲𑀫𑁆𑀫𑁄𑀳𑀁 𑀆𑀧𑀚𑁆𑀚𑀢𑀻𑀢𑀺𑁇 𑀏𑀯𑀫𑁆𑀧𑀺 𑀅𑀲𑀢𑀸 𑀘 𑀦 𑀲𑁄𑀘𑀢𑀺𑁇 𑀅𑀣 𑀯𑀸 𑀅𑀲𑀦𑁆𑀢𑁂 𑀅𑀲𑀁𑀯𑀺𑀚𑁆𑀚𑀫𑀸𑀦𑁂 𑀅𑀦𑀼𑀧𑀮𑀩𑁆𑀪𑀫𑀸𑀦𑁂 “𑀅𑀳𑀼 𑀯𑀢 𑀫𑁂, 𑀢𑀁 𑀯𑀢 𑀫𑁂 𑀦𑀢𑁆𑀣𑀺, 𑀲𑀺𑀬𑀸 𑀯𑀢 𑀫𑁂, 𑀢𑀁 𑀯𑀢𑀸𑀳𑀁 𑀦 𑀮𑀪𑀸𑀫𑀻”𑀢𑀺 𑀦 𑀲𑁄𑀘𑀢𑀺 𑀦 𑀓𑀺𑀮𑀫𑀢𑀺 𑀦 𑀧𑀭𑀺𑀤𑁂𑀯𑀢𑀺 𑀦 𑀉𑀭𑀢𑁆𑀢𑀸𑀍𑀇𑀁 𑀓𑀦𑁆𑀤𑀢𑀺 𑀦 𑀲𑀫𑁆𑀫𑁄𑀳𑀁 𑀆𑀧𑀚𑁆𑀚𑀢𑀻𑀢𑀺𑁇 𑀏𑀯𑀫𑁆𑀧𑀺 𑀅𑀲𑀢𑀸 𑀘 𑀦 𑀲𑁄𑀘𑀢𑀺𑁇

1730\. **𑀲 𑀯𑁂 𑀮𑁄𑀓𑁂 𑀦 𑀚𑀻𑀬𑀢𑀻**𑀢𑀺𑁇 𑀬𑀲𑁆𑀲 “𑀫𑀬𑁆𑀳𑀁 𑀯𑀸 𑀇𑀤𑀁 𑀧𑀭𑁂𑀲𑀁 𑀯𑀸 𑀇𑀤𑀦𑁆”𑀢𑀺 𑀓𑀺𑀜𑁆𑀘𑀺 𑀭𑀽𑀧𑀕𑀢𑀁 𑀯𑁂𑀤𑀦𑀸𑀕𑀢𑀁 𑀲𑀜𑁆𑀜𑀸𑀕𑀢𑀁 𑀲𑀗𑁆𑀔𑀸𑀭𑀕𑀢𑀁 𑀯𑀺𑀜𑁆𑀜𑀸𑀡𑀕𑀢𑀁 𑀕𑀳𑀺𑀢𑀁 𑀧𑀭𑀸𑀫𑀝𑁆𑀞𑀁 𑀅𑀪𑀺𑀦𑀺𑀯𑀺𑀝𑁆𑀞𑀁 𑀅𑀚𑁆𑀛𑁄𑀲𑀺𑀢𑀁 𑀅𑀥𑀺𑀫𑀼𑀢𑁆𑀢𑀁 𑀅𑀢𑁆𑀣𑀺, 𑀢𑀲𑁆𑀲 𑀚𑀸𑀦𑀺 𑀅𑀢𑁆𑀣𑀺𑁇

1731\. 𑀪𑀸𑀲𑀺𑀢𑀫𑁆𑀧𑀺 𑀳𑁂𑀢𑀁—

1732\. _“𑀚𑀻𑀦𑁄 𑀭𑀣𑀲𑁆𑀲𑀁 𑀫𑀡𑀺𑀓𑀼𑀡𑁆𑀟𑀮𑁂 𑀘,_  
_𑀧𑀼𑀢𑁆𑀢𑁂 𑀘 𑀤𑀸𑀭𑁂 𑀘 𑀢𑀣𑁂𑀯 𑀚𑀻𑀦𑁄;_  
_𑀲𑀩𑁆𑀩𑁂𑀲𑀼 𑀪𑁄𑀕𑁂𑀲𑀼 𑀅𑀲𑁂𑀲𑀓𑁂𑀲𑀼,_  
_𑀓𑀲𑁆𑀫𑀸 𑀦 𑀲𑀦𑁆𑀢𑀧𑁆𑀧𑀲𑀺 𑀲𑁄𑀓𑀓𑀸𑀮𑁂𑁇_  


1733\. _𑀧𑀼𑀩𑁆𑀩𑁂𑀯 𑀫𑀘𑁆𑀘𑀁 𑀯𑀺𑀚𑀳𑀦𑁆𑀢𑀺 𑀪𑁄𑀕𑀸,_  
_𑀫𑀘𑁆𑀘𑁄 𑀥𑀦𑁂 𑀧𑀼𑀩𑁆𑀩𑀢𑀭𑀁 𑀚𑀳𑀸𑀲𑀺;_  
_𑀅𑀲𑀲𑁆𑀲𑀢𑀸 𑀪𑁄𑀕𑀺𑀦𑁄 𑀓𑀸𑀫𑀓𑀸𑀫𑀻,_  
_𑀢𑀲𑁆𑀫𑀸 𑀦 𑀲𑁄𑀘𑀸𑀫𑀳𑀁 𑀲𑁄𑀓𑀓𑀸𑀮𑁂𑁇_  


1734\. _𑀉𑀤𑁂𑀢𑀺 𑀆𑀧𑀽𑀭𑀢𑀺 𑀯𑁂𑀢𑀺 𑀘𑀦𑁆𑀤𑁄,_  
_𑀅𑀢𑁆𑀣𑀁 𑀢𑀧𑁂𑀢𑁆𑀯𑀸𑀦 𑀧𑀮𑁂𑀢𑀺 𑀲𑀽𑀭𑀺𑀬𑁄;_  
_𑀯𑀺𑀤𑀺𑀢𑀸 𑀫𑀬𑀸 𑀲𑀢𑁆𑀢𑀼𑀓 𑀮𑁄𑀓𑀥𑀫𑁆𑀫𑀸,_  
_𑀢𑀲𑁆𑀫𑀸 𑀦 𑀲𑁄𑀘𑀸𑀫𑀳𑀁 𑀲𑁄𑀓𑀓𑀸𑀮𑁂”𑀢𑀺𑁇_  


1735\. 𑀬𑀲𑁆𑀲 “𑀫𑀬𑁆𑀳𑀁 𑀯𑀸 𑀇𑀤𑀁 𑀧𑀭𑁂𑀲𑀁 𑀯𑀸 𑀇𑀤𑀦𑁆”𑀢𑀺 𑀓𑀺𑀜𑁆𑀘𑀺 𑀭𑀽𑀧𑀕𑀢𑀁 𑀯𑁂𑀤𑀦𑀸𑀕𑀢𑀁 𑀲𑀜𑁆𑀜𑀸𑀕𑀢𑀁 𑀲𑀗𑁆𑀔𑀸𑀭𑀕𑀢𑀁 𑀯𑀺𑀜𑁆𑀜𑀸𑀡𑀕𑀢𑀁 𑀕𑀳𑀺𑀢𑀁 𑀧𑀭𑀸𑀫𑀝𑁆𑀞𑀁 𑀅𑀪𑀺𑀦𑀺𑀯𑀺𑀝𑁆𑀞𑀁 𑀅𑀚𑁆𑀛𑁄𑀲𑀺𑀢𑀁 𑀅𑀥𑀺𑀫𑀼𑀢𑁆𑀢𑀁 𑀦𑀢𑁆𑀣𑀺, 𑀢𑀲𑁆𑀲 𑀚𑀸𑀦𑀺 𑀦𑀢𑁆𑀣𑀺𑁇 𑀪𑀸𑀲𑀺𑀢𑀫𑁆𑀧𑀺 𑀳𑁂𑀢𑀁—  “‘𑀦𑀦𑁆𑀤𑀲𑀺, 𑀲𑀫𑀡𑀸’𑀢𑀺𑁇 ‘𑀓𑀺𑀁 𑀮𑀤𑁆𑀥𑀸, 𑀆𑀯𑀼𑀲𑁄’𑀢𑀺? ‘𑀢𑁂𑀦 𑀳𑀺, 𑀲𑀫𑀡, 𑀲𑁄𑀘𑀲𑀻’𑀢𑀺𑁇 ‘𑀓𑀺𑀁 𑀚𑀻𑀬𑀺𑀢𑁆𑀣, 𑀆𑀯𑀼𑀲𑁄’𑀢𑀺? ‘𑀢𑁂𑀦 𑀳𑀺, 𑀲𑀫𑀡, 𑀦𑁂𑀯 𑀦𑀦𑁆𑀤𑀲𑀺 𑀦 𑀘 𑀲𑁄𑀘𑀲𑀻’𑀢𑀺𑁇 ‘𑀏𑀯𑀫𑀸𑀯𑀼𑀲𑁄’𑀢𑀺𑁇

1736\. _‘𑀘𑀺𑀭𑀲𑁆𑀲𑀁 𑀯𑀢 𑀧𑀲𑁆𑀲𑀸𑀫,_  
_𑀩𑁆𑀭𑀸𑀳𑁆𑀫𑀡𑀁 𑀧𑀭𑀺𑀦𑀺𑀩𑁆𑀩𑀼𑀢𑀁;_  
_𑀅𑀦𑀦𑁆𑀤𑀺𑀁 𑀅𑀦𑀖𑀁 𑀪𑀺𑀓𑁆𑀔𑀼𑀁,_  
_𑀢𑀺𑀡𑁆𑀡𑀁 𑀮𑁄𑀓𑁂 𑀯𑀺𑀲𑀢𑁆𑀢𑀺𑀓𑀦𑁆’”𑀢𑀺𑁇_  


1737\. 𑀲 𑀯𑁂 𑀮𑁄𑀓𑁂 𑀦 𑀚𑀻𑀬𑀢𑀺𑁇 𑀢𑁂𑀦𑀸𑀳 𑀪𑀕𑀯𑀸—

1738\. _“𑀲𑀩𑁆𑀩𑀲𑁄 𑀦𑀸𑀫𑀭𑀽𑀧𑀲𑁆𑀫𑀺𑀁,_  
_𑀬𑀲𑁆𑀲 𑀦𑀢𑁆𑀣𑀺 𑀫𑀫𑀸𑀬𑀺𑀢𑀁;_  
_𑀅𑀲𑀢𑀸 𑀘 𑀦 𑀲𑁄𑀘𑀢𑀺,_  
_𑀲 𑀯𑁂 𑀮𑁄𑀓𑁂 𑀦 𑀚𑀻𑀬𑀢𑀻”𑀢𑀺𑁇_  


(186.)

1739\. _**𑀬𑀲𑁆𑀲 𑀦𑀢𑁆𑀣𑀺 𑀇𑀤𑀁 𑀫𑁂𑀢𑀺,**_  
_**𑀧𑀭𑁂𑀲𑀁 𑀯𑀸𑀧𑀺 𑀓𑀺𑀜𑁆𑀘𑀦𑀁;**_  
_**𑀫𑀫𑀢𑁆𑀢𑀁 𑀲𑁄 𑀅𑀲𑀁𑀯𑀺𑀦𑁆𑀤𑀁,**_  
_**𑀦𑀢𑁆𑀣𑀺 𑀫𑁂𑀢𑀺 𑀦 𑀲𑁄𑀘𑀢𑀺𑁇**_  


1740\. **𑀬𑀲𑁆𑀲 𑀦𑀢𑁆𑀣𑀺 𑀇𑀤𑀁 𑀫𑁂𑀢𑀺, 𑀧𑀭𑁂𑀲𑀁 𑀯𑀸𑀧𑀺 𑀓𑀺𑀜𑁆𑀘𑀦𑀦𑁆**𑀢𑀺𑁇 **𑀬𑀲𑁆𑀲𑀸**𑀢𑀺 𑀅𑀭𑀳𑀢𑁄 𑀔𑀻𑀡𑀸𑀲𑀯𑀲𑁆𑀲𑁇 𑀬𑀲𑁆𑀲 “𑀫𑀬𑁆𑀳𑀁 𑀯𑀸 𑀇𑀤𑀁 𑀧𑀭𑁂𑀲𑀁 𑀯𑀸 𑀇𑀤𑀦𑁆”𑀢𑀺 𑀓𑀺𑀜𑁆𑀘𑀺 𑀭𑀽𑀧𑀕𑀢𑀁 𑀯𑁂𑀤𑀦𑀸𑀕𑀢𑀁 𑀲𑀜𑁆𑀜𑀸𑀕𑀢𑀁 𑀲𑀗𑁆𑀔𑀸𑀭𑀕𑀢𑀁 𑀯𑀺𑀜𑁆𑀜𑀸𑀡𑀕𑀢𑀁 𑀕𑀳𑀺𑀢𑀁 𑀧𑀭𑀸𑀫𑀝𑁆𑀞𑀁 𑀅𑀪𑀺𑀦𑀺𑀯𑀺𑀝𑁆𑀞𑀁 𑀅𑀚𑁆𑀛𑁄𑀲𑀺𑀢𑀁 𑀅𑀥𑀺𑀫𑀼𑀢𑁆𑀢𑀁 𑀦𑀢𑁆𑀣𑀺 𑀦 𑀲𑀦𑁆𑀢𑀺 𑀦 𑀲𑀁𑀯𑀺𑀚𑁆𑀚𑀢𑀺 𑀦𑀼𑀧𑀮𑀩𑁆𑀪𑀢𑀺, 𑀧𑀳𑀻𑀦𑀁 𑀲𑀫𑀼𑀘𑁆𑀙𑀺𑀦𑁆𑀦𑀁 𑀯𑀽𑀧𑀲𑀦𑁆𑀢𑀁 𑀧𑀝𑀺𑀧𑀲𑁆𑀲𑀤𑁆𑀥𑀁 𑀅𑀪𑀩𑁆𑀩𑀼𑀧𑁆𑀧𑀢𑁆𑀢𑀺𑀓𑀁 𑀜𑀸𑀡𑀕𑁆𑀕𑀺𑀦𑀸 𑀤𑀟𑁆𑀠𑀦𑁆𑀢𑀺𑁇 𑀏𑀯𑀫𑁆𑀧𑀺 𑀬𑀲𑁆𑀲 𑀦𑀢𑁆𑀣𑀺 𑀇𑀤𑀁 𑀫𑁂𑀢𑀺, 𑀧𑀭𑁂𑀲𑀁 𑀯𑀸𑀧𑀺 𑀓𑀺𑀜𑁆𑀘𑀦𑀁𑁇

1741\. 𑀯𑀼𑀢𑁆𑀢𑀜𑁆𑀳𑁂𑀢𑀁 𑀪𑀕𑀯𑀢𑀸—  “𑀦𑀸𑀬𑀁, 𑀪𑀺𑀓𑁆𑀔𑀯𑁂, 𑀓𑀸𑀬𑁄 𑀢𑀼𑀫𑁆𑀳𑀸𑀓𑀁, 𑀦𑀧𑀺 𑀅𑀜𑁆𑀜𑁂𑀲𑀁𑁇 𑀧𑀼𑀭𑀸𑀡𑀫𑀺𑀤𑀁, 𑀪𑀺𑀓𑁆𑀔𑀯𑁂, 𑀓𑀫𑁆𑀫𑀁 𑀅𑀪𑀺𑀲𑀗𑁆𑀔𑀢𑀁 𑀅𑀪𑀺𑀲𑀜𑁆𑀘𑁂𑀢𑀬𑀺𑀢𑀁 𑀯𑁂𑀤𑀦𑀻𑀬𑀁 𑀤𑀝𑁆𑀞𑀩𑁆𑀩𑀁𑁇 𑀢𑀢𑁆𑀭 𑀔𑁄, 𑀪𑀺𑀓𑁆𑀔𑀯𑁂, 𑀲𑀼𑀢𑀯𑀸 𑀅𑀭𑀺𑀬𑀲𑀸𑀯𑀓𑁄 𑀧𑀝𑀺𑀘𑁆𑀘𑀲𑀫𑀼𑀧𑁆𑀧𑀸𑀤𑀁𑀬𑁂𑀯 𑀲𑀸𑀥𑀼𑀓𑀁 𑀬𑁄𑀦𑀺𑀲𑁄 𑀫𑀦𑀲𑀺𑀓𑀭𑁄𑀢𑀺—  ‘𑀇𑀢𑀺 𑀇𑀫𑀲𑁆𑀫𑀺𑀁 𑀲𑀢𑀺 𑀇𑀤𑀁 𑀳𑁄𑀢𑀺 𑀇𑀫𑀲𑁆𑀲𑀼𑀧𑁆𑀧𑀸𑀤𑀸 𑀇𑀤𑀁 𑀉𑀧𑁆𑀧𑀚𑁆𑀚𑀢𑀺, 𑀇𑀫𑀲𑁆𑀫𑀺𑀁 𑀅𑀲𑀢𑀺 𑀇𑀤𑀁 𑀦 𑀳𑁄𑀢𑀺 𑀇𑀫𑀲𑁆𑀲 𑀦𑀺𑀭𑁄𑀥𑀸 𑀇𑀤𑀁 𑀦𑀺𑀭𑀼𑀚𑁆𑀛𑀢𑀺, 𑀬𑀤𑀺𑀤𑀁 𑀅𑀯𑀺𑀚𑁆𑀚𑀸𑀧𑀘𑁆𑀘𑀬𑀸 𑀲𑀗𑁆𑀔𑀸𑀭𑀸, 𑀲𑀗𑁆𑀔𑀸𑀭𑀧𑀘𑁆𑀘𑀬𑀸 𑀯𑀺𑀜𑁆𑀜𑀸𑀡𑀁…𑀧𑁂…  𑀏𑀯𑀫𑁂𑀢𑀲𑁆𑀲 𑀓𑁂𑀯𑀮𑀲𑁆𑀲 𑀤𑀼𑀓𑁆𑀔𑀓𑁆𑀔𑀦𑁆𑀥𑀲𑁆𑀲 𑀲𑀫𑀼𑀤𑀬𑁄 𑀳𑁄𑀢𑀺𑁇 𑀅𑀯𑀺𑀚𑁆𑀚𑀸𑀬 𑀢𑁆𑀯𑁂𑀯 𑀅𑀲𑁂𑀲𑀯𑀺𑀭𑀸𑀕𑀦𑀺𑀭𑁄𑀥𑀸 𑀲𑀗𑁆𑀔𑀸𑀭𑀦𑀺𑀭𑁄𑀥𑁄…𑀧𑁂…  𑀏𑀯𑀫𑁂𑀢𑀲𑁆𑀲 𑀓𑁂𑀯𑀮𑀲𑁆𑀲 𑀤𑀼𑀓𑁆𑀔𑀓𑁆𑀔𑀦𑁆𑀥𑀲𑁆𑀲 𑀦𑀺𑀭𑁄𑀥𑁄 𑀳𑁄𑀢𑀻’”𑀢𑀺𑁇 𑀏𑀯𑀫𑁆𑀧𑀺 𑀬𑀲𑁆𑀲 𑀦𑀢𑁆𑀣𑀺 𑀇𑀤𑀁 𑀫𑁂𑀢𑀺, 𑀧𑀭𑁂𑀲𑀁 𑀯𑀸𑀧𑀺 𑀓𑀺𑀜𑁆𑀘𑀦𑀁𑁇

1742\. 𑀯𑀼𑀢𑁆𑀢𑀫𑁆𑀧𑀺 𑀳𑁂𑀢𑀁 𑀪𑀕𑀯𑀢𑀸—

1743\. _“𑀲𑀼𑀜𑁆𑀜𑀢𑁄 𑀮𑁄𑀓𑀁 𑀅𑀯𑁂𑀓𑁆𑀔𑀲𑁆𑀲𑀼,_  
_𑀫𑁄𑀖𑀭𑀸𑀚 𑀲𑀤𑀸 𑀲𑀢𑁄;_  
_𑀅𑀢𑁆𑀢𑀸𑀦𑀼𑀤𑀺𑀝𑁆𑀞𑀺𑀁 𑀊𑀳𑀘𑁆𑀘,_  
_𑀏𑀯𑀁 𑀫𑀘𑁆𑀘𑀼𑀢𑀭𑁄 𑀲𑀺𑀬𑀸;_  
_𑀏𑀯𑀁 𑀮𑁄𑀓𑀁 𑀅𑀯𑁂𑀓𑁆𑀔𑀦𑁆𑀢𑀁,_  
_𑀫𑀘𑁆𑀘𑀼𑀭𑀸𑀚𑀸 𑀦 𑀧𑀲𑁆𑀲𑀢𑀻”𑀢𑀺𑁇_  


1744\. 𑀏𑀯𑀫𑁆𑀧𑀺 𑀬𑀲𑁆𑀲 𑀦𑀢𑁆𑀣𑀺 𑀇𑀤𑀁 𑀫𑁂𑀢𑀺, 𑀧𑀭𑁂𑀲𑀁 𑀯𑀸𑀧𑀺 𑀓𑀺𑀜𑁆𑀘𑀦𑀁𑁇

1745\. 𑀯𑀼𑀢𑁆𑀢𑀫𑁆𑀧𑀺 𑀳𑁂𑀢𑀁 𑀪𑀕𑀯𑀢𑀸—  “𑀬𑀁, 𑀪𑀺𑀓𑁆𑀔𑀯𑁂, 𑀦 𑀢𑀼𑀫𑁆𑀳𑀸𑀓𑀁, 𑀢𑀁 𑀧𑀚𑀳𑀣𑁇 𑀢𑀁 𑀯𑁄 𑀧𑀳𑀻𑀦𑀁 𑀤𑀻𑀖𑀭𑀢𑁆𑀢𑀁 𑀳𑀺𑀢𑀸𑀬 𑀲𑀼𑀔𑀸𑀬 𑀪𑀯𑀺𑀲𑁆𑀲𑀢𑀺𑁇 𑀓𑀺𑀜𑁆𑀘, 𑀪𑀺𑀓𑁆𑀔𑀯𑁂, 𑀦 𑀢𑀼𑀫𑁆𑀳𑀸𑀓𑀁? 𑀭𑀽𑀧𑀁, 𑀪𑀺𑀓𑁆𑀔𑀯𑁂, 𑀦 𑀢𑀼𑀫𑁆𑀳𑀸𑀓𑀁, 𑀢𑀁 𑀧𑀚𑀳𑀣𑁇 𑀢𑀁 𑀯𑁄 𑀧𑀳𑀻𑀦𑀁 𑀤𑀻𑀖𑀭𑀢𑁆𑀢𑀁 𑀳𑀺𑀢𑀸𑀬 𑀲𑀼𑀔𑀸𑀬 𑀪𑀯𑀺𑀲𑁆𑀲𑀢𑀺𑁇 𑀯𑁂𑀤𑀦𑀸…  𑀲𑀜𑁆𑀜𑀸…  𑀲𑀗𑁆𑀔𑀸𑀭𑀸…  𑀯𑀺𑀜𑁆𑀜𑀸𑀡𑀁 𑀦 𑀢𑀼𑀫𑁆𑀳𑀸𑀓𑀁, 𑀢𑀁 𑀧𑀚𑀳𑀣𑁇 𑀢𑀁 𑀯𑁄 𑀧𑀳𑀻𑀦𑀁 𑀤𑀻𑀖𑀭𑀢𑁆𑀢𑀁 𑀳𑀺𑀢𑀸𑀬 𑀲𑀼𑀔𑀸𑀬 𑀪𑀯𑀺𑀲𑁆𑀲𑀢𑀺𑁇 𑀢𑀁 𑀓𑀺𑀁 𑀫𑀜𑁆𑀜𑀣, 𑀪𑀺𑀓𑁆𑀔𑀯𑁂, 𑀬𑀁 𑀇𑀫𑀲𑁆𑀫𑀺𑀁 𑀚𑁂𑀢𑀯𑀦𑁂 𑀢𑀺𑀡𑀓𑀝𑁆𑀞𑀲𑀸𑀔𑀸𑀧𑀮𑀸𑀲𑀁, 𑀢𑀁 𑀚𑀦𑁄 𑀳𑀭𑁂𑀬𑁆𑀬 𑀯𑀸 𑀟𑀳𑁂𑀬𑁆𑀬 𑀯𑀸 𑀬𑀣𑀸𑀧𑀘𑁆𑀘𑀬𑀁 𑀯𑀸 𑀓𑀭𑁂𑀬𑁆𑀬, 𑀅𑀧𑀺 𑀦𑀼 𑀢𑀼𑀫𑁆𑀳𑀸𑀓𑀁 𑀏𑀯𑀫𑀲𑁆𑀲—  ‘𑀅𑀫𑁆𑀳𑁂 𑀚𑀦𑁄 𑀳𑀭𑀢𑀺 𑀯𑀸 𑀟𑀳𑀢𑀺 𑀯𑀸 𑀬𑀣𑀸𑀧𑀘𑁆𑀘𑀬𑀁 𑀯𑀸 𑀓𑀭𑁄𑀢𑀻’”𑀢𑀺? “𑀦𑁄 𑀳𑁂𑀢𑀁, 𑀪𑀦𑁆𑀢𑁂”𑁇 “𑀢𑀁 𑀓𑀺𑀲𑁆𑀲 𑀳𑁂𑀢𑀼”? “𑀦 𑀳𑀺 𑀦𑁄 𑀏𑀢𑀁, 𑀪𑀦𑁆𑀢𑁂, 𑀅𑀢𑁆𑀢𑀸 𑀯𑀸 𑀅𑀢𑁆𑀢𑀦𑀺𑀬𑀁 𑀯𑀸”𑀢𑀺𑁇 “𑀏𑀯𑀫𑁂𑀯𑀁 𑀔𑁄, 𑀪𑀺𑀓𑁆𑀔𑀯𑁂, 𑀬𑀁 𑀦 𑀢𑀼𑀫𑁆𑀳𑀸𑀓𑀁, 𑀢𑀁 𑀧𑀚𑀳𑀣𑁇 𑀢𑀁 𑀯𑁄 𑀧𑀳𑀻𑀦𑀁 𑀤𑀻𑀖𑀭𑀢𑁆𑀢𑀁 𑀳𑀺𑀢𑀸𑀬 𑀲𑀼𑀔𑀸𑀬 𑀪𑀯𑀺𑀲𑁆𑀲𑀢𑀺𑁇 𑀓𑀺𑀜𑁆𑀘, 𑀪𑀺𑀓𑁆𑀔𑀯𑁂, 𑀦 𑀢𑀼𑀫𑁆𑀳𑀸𑀓𑀁? 𑀭𑀽𑀧𑀁, 𑀪𑀺𑀓𑁆𑀔𑀯𑁂, 𑀦 𑀢𑀼𑀫𑁆𑀳𑀸𑀓𑀁, 𑀢𑀁 𑀧𑀚𑀳𑀣𑁇 𑀢𑀁 𑀯𑁄 𑀧𑀳𑀻𑀦𑀁 𑀤𑀻𑀖𑀭𑀢𑁆𑀢𑀁 𑀳𑀺𑀢𑀸𑀬 𑀲𑀼𑀔𑀸𑀬 𑀪𑀯𑀺𑀲𑁆𑀲𑀢𑀺𑁇 𑀯𑁂𑀤𑀦𑀸…  𑀲𑀜𑁆𑀜𑀸…  𑀲𑀗𑁆𑀔𑀸𑀭𑀸…  𑀯𑀺𑀜𑁆𑀜𑀸𑀡𑀁 𑀦 𑀢𑀼𑀫𑁆𑀳𑀸𑀓𑀁, 𑀢𑀁 𑀧𑀚𑀳𑀣𑁇 𑀢𑀁 𑀯𑁄 𑀧𑀳𑀻𑀦𑀁 𑀤𑀻𑀖𑀭𑀢𑁆𑀢𑀁 𑀳𑀺𑀢𑀸𑀬 𑀲𑀼𑀔𑀸𑀬 𑀪𑀯𑀺𑀲𑁆𑀲𑀢𑀻”𑀢𑀺𑁇 𑀏𑀯𑀫𑁆𑀧𑀺 𑀬𑀲𑁆𑀲 𑀦𑀢𑁆𑀣𑀺 𑀇𑀤𑀁 𑀫𑁂𑀢𑀺, 𑀧𑀭𑁂𑀲𑀁 𑀯𑀸𑀧𑀺 𑀓𑀺𑀜𑁆𑀘𑀦𑀁𑁇 𑀪𑀸𑀲𑀺𑀢𑀫𑁆𑀧𑀺 𑀳𑁂𑀢𑀁—

1746\. _“𑀲𑀼𑀤𑁆𑀥𑀥𑀫𑁆𑀫𑀲𑀫𑀼𑀧𑁆𑀧𑀸𑀤𑀁,_  
_𑀲𑀼𑀤𑁆𑀥𑀲𑀗𑁆𑀔𑀸𑀭𑀲𑀦𑁆𑀢𑀢𑀺𑀁;_  
_𑀧𑀲𑁆𑀲𑀦𑁆𑀢𑀲𑁆𑀲 𑀬𑀣𑀸𑀪𑀽𑀢𑀁,_  
_𑀦 𑀪𑀬𑀁 𑀳𑁄𑀢𑀺 𑀕𑀸𑀫𑀡𑀺𑁇_  


1747\. _𑀢𑀺𑀡𑀓𑀝𑁆𑀞𑀲𑀫𑀁 𑀮𑁄𑀓𑀁,_  
_𑀬𑀤𑀸 𑀧𑀜𑁆𑀜𑀸𑀬 𑀧𑀲𑁆𑀲𑀢𑀺;_  
_𑀦𑀸𑀜𑁆𑀜𑀁 𑀧𑀢𑁆𑀣𑀬𑀢𑁂 𑀓𑀺𑀜𑁆𑀘𑀺,_  
_𑀅𑀜𑁆𑀜𑀢𑁆𑀭 𑀅𑀧𑁆𑀧𑀝𑀺𑀲𑀦𑁆𑀥𑀺𑀬𑀸”𑀢𑀺𑁇_  


1748\. 𑀏𑀯𑀫𑁆𑀧𑀺 𑀬𑀲𑁆𑀲 𑀦𑀢𑁆𑀣𑀺 𑀇𑀤𑀁 𑀫𑁂𑀢𑀺, 𑀧𑀭𑁂𑀲𑀁 𑀯𑀸𑀧𑀺 𑀓𑀺𑀜𑁆𑀘𑀦𑀁𑁇 𑀯𑀚𑀺𑀭𑀸 𑀪𑀺𑀓𑁆𑀔𑀼𑀦𑀻 𑀫𑀸𑀭𑀁 𑀧𑀸𑀧𑀺𑀫𑀦𑁆𑀢𑀁 𑀏𑀢𑀤𑀯𑁄𑀘—

1749\. _“𑀓𑀁 𑀦𑀼 𑀲𑀢𑁆𑀢𑁄𑀢𑀺 𑀧𑀘𑁆𑀘𑁂𑀲𑀺,_  
_𑀫𑀸𑀭 𑀤𑀺𑀝𑁆𑀞𑀺𑀕𑀢𑀁 𑀦𑀼 𑀢𑁂;_  
_𑀲𑀼𑀤𑁆𑀥𑀲𑀗𑁆𑀔𑀸𑀭𑀧𑀼𑀜𑁆𑀚𑁄𑀬𑀁,_  
_𑀦𑀬𑀺𑀥 𑀲𑀢𑁆𑀢𑀼𑀧𑀮𑀩𑁆𑀪𑀢𑀺𑁇_  


1750\. _𑀬𑀣𑀸 𑀳𑀺 𑀅𑀗𑁆𑀕𑀲𑀫𑁆𑀪𑀸𑀭𑀸,_  
_𑀳𑁄𑀢𑀺 𑀲𑀤𑁆𑀤𑁄 𑀭𑀣𑁄 𑀇𑀢𑀺;_  
_𑀏𑀯𑀁 𑀔𑀦𑁆𑀥𑁂𑀲𑀼 𑀲𑀦𑁆𑀢𑁂𑀲𑀼,_  
_𑀳𑁄𑀢𑀺 𑀲𑀢𑁆𑀢𑁄𑀢𑀺 𑀲𑀫𑁆𑀫𑀼𑀢𑀺𑁇_  


1751\. _𑀤𑀼𑀓𑁆𑀔𑀫𑁂𑀯 𑀳𑀺 𑀲𑀫𑁆𑀪𑁄𑀢𑀺,_  
_𑀤𑀼𑀓𑁆𑀔𑀁 𑀢𑀺𑀝𑁆𑀞𑀢𑀺 𑀯𑁂𑀢𑀺 𑀘;_  
_𑀦𑀸𑀜𑁆𑀜𑀢𑁆𑀭 𑀤𑀼𑀓𑁆𑀔𑀸 𑀲𑀫𑁆𑀪𑁄𑀢𑀺,_  
_𑀦𑀸𑀜𑁆𑀜𑀁 𑀤𑀼𑀓𑁆𑀔𑀸 𑀦𑀺𑀭𑀼𑀚𑁆𑀛𑀢𑀻”𑀢𑀺𑁇_  


1752\. 𑀏𑀯𑀫𑁆𑀧𑀺 𑀬𑀲𑁆𑀲 𑀦𑀢𑁆𑀣𑀺 𑀇𑀤𑀁 𑀫𑁂𑀢𑀺, 𑀧𑀭𑁂𑀲𑀁 𑀯𑀸𑀧𑀺 𑀓𑀺𑀜𑁆𑀘𑀦𑀁𑁇 𑀯𑀼𑀢𑁆𑀢𑀜𑁆𑀳𑁂𑀢𑀁 𑀪𑀕𑀯𑀢𑀸—

1753\. “𑀏𑀯𑀫𑁂𑀯𑀁 𑀔𑁄, 𑀪𑀺𑀓𑁆𑀔𑀯𑁂, 𑀪𑀺𑀓𑁆𑀔𑀼 𑀭𑀽𑀧𑀁 𑀲𑀫𑀦𑁆𑀦𑁂𑀲𑀢𑀺 𑀬𑀸𑀯𑀢𑀸 𑀭𑀽𑀧𑀲𑁆𑀲 𑀕𑀢𑀺, 𑀯𑁂𑀤𑀦𑀁…  𑀲𑀜𑁆𑀜𑀁…  𑀲𑀗𑁆𑀔𑀸𑀭𑁂…  𑀯𑀺𑀜𑁆𑀜𑀸𑀡𑀁 𑀲𑀫𑀦𑁆𑀦𑁂𑀲𑀢𑀺 𑀬𑀸𑀯𑀢𑀸 𑀯𑀺𑀜𑁆𑀜𑀸𑀡𑀲𑁆𑀲 𑀕𑀢𑀺𑁇 𑀢𑀲𑁆𑀲 𑀭𑀽𑀧𑀁 𑀲𑀫𑀦𑁆𑀦𑁂𑀲𑀢𑁄 𑀬𑀸𑀯𑀢𑀸 𑀭𑀽𑀧𑀲𑁆𑀲 𑀕𑀢𑀺, 𑀯𑁂𑀤𑀦𑀁…  𑀲𑀜𑁆𑀜𑀁…  𑀲𑀗𑁆𑀔𑀸𑀭𑁂…  𑀯𑀺𑀜𑁆𑀜𑀸𑀡𑀁 𑀲𑀫𑀦𑁆𑀦𑁂𑀲𑀢𑁄 𑀬𑀸𑀯𑀢𑀸 𑀯𑀺𑀜𑁆𑀜𑀸𑀡𑀲𑁆𑀲 𑀕𑀢𑀺, 𑀬𑀫𑁆𑀧𑀺𑀲𑁆𑀲 𑀢𑀁 𑀳𑁄𑀢𑀺 ‘𑀅𑀳𑀦𑁆’𑀢𑀺 𑀯𑀸 ‘𑀫𑀫𑀦𑁆’𑀢𑀺 𑀯𑀸, ‘𑀅𑀲𑁆𑀫𑀻’𑀢𑀺 𑀯𑀸, 𑀢𑀫𑁆𑀧𑀺 𑀢𑀲𑁆𑀲 𑀦 𑀳𑁄𑀢𑀻”𑀢𑀺𑁇 𑀏𑀯𑀫𑁆𑀧𑀺 𑀬𑀲𑁆𑀲 𑀦𑀢𑁆𑀣𑀺 𑀇𑀤𑀁 𑀫𑁂𑀢𑀺, 𑀧𑀭𑁂𑀲𑀁 𑀯𑀸𑀧𑀺 𑀓𑀺𑀜𑁆𑀘𑀦𑀁𑁇

1754\. 𑀆𑀬𑀲𑁆𑀫𑀸 𑀆𑀦𑀦𑁆𑀤𑁄 𑀪𑀕𑀯𑀦𑁆𑀢𑀁 𑀏𑀢𑀤𑀯𑁄𑀘—  “‘𑀲𑀼𑀜𑁆𑀜𑁄 𑀮𑁄𑀓𑁄, 𑀲𑀼𑀜𑁆𑀜𑁄 𑀮𑁄𑀓𑁄’𑀢𑀺, 𑀪𑀦𑁆𑀢𑁂, 𑀯𑀼𑀘𑁆𑀘𑀢𑀺𑁇 𑀓𑀺𑀢𑁆𑀢𑀸𑀯𑀢𑀸 𑀦𑀼 𑀔𑁄, 𑀪𑀦𑁆𑀢𑁂, 𑀲𑀼𑀜𑁆𑀜𑁄 𑀮𑁄𑀓𑁄𑀢𑀺 𑀯𑀼𑀘𑁆𑀘𑀢𑀻”𑀢𑀺? “𑀬𑀲𑁆𑀫𑀸 𑀘 𑀔𑁄, 𑀆𑀦𑀦𑁆𑀤, 𑀲𑀼𑀜𑁆𑀜𑀁 𑀅𑀢𑁆𑀢𑁂𑀦 𑀯𑀸 𑀅𑀢𑁆𑀢𑀦𑀺𑀬𑁂𑀦 𑀯𑀸, 𑀢𑀲𑁆𑀫𑀸 𑀲𑀼𑀜𑁆𑀜𑁄 𑀮𑁄𑀓𑁄𑀢𑀺 𑀯𑀼𑀘𑁆𑀘𑀢𑀺𑁇 𑀓𑀺𑀜𑁆𑀘𑀸𑀦𑀦𑁆𑀤, 𑀲𑀼𑀜𑁆𑀜𑀁 𑀅𑀢𑁆𑀢𑁂𑀦 𑀯𑀸 𑀅𑀢𑁆𑀢𑀦𑀺𑀬𑁂𑀦 𑀯𑀸? 𑀘𑀓𑁆𑀔𑀼 𑀔𑁄, 𑀆𑀦𑀦𑁆𑀤, 𑀲𑀼𑀜𑁆𑀜𑀁 𑀅𑀢𑁆𑀢𑁂𑀦 𑀯𑀸 𑀅𑀢𑁆𑀢𑀦𑀺𑀬𑁂𑀦 𑀯𑀸𑁇 𑀭𑀽𑀧𑀸 𑀲𑀼𑀜𑁆𑀜𑀸, 𑀘𑀓𑁆𑀔𑀼𑀯𑀺𑀜𑁆𑀜𑀸𑀡𑀁 𑀲𑀼𑀜𑁆𑀜𑀁, 𑀘𑀓𑁆𑀔𑀼𑀲𑀫𑁆𑀨𑀲𑁆𑀲𑁄 𑀲𑀼𑀜𑁆𑀜𑁄, 𑀬𑀤𑀺𑀤𑀁 𑀘𑀓𑁆𑀔𑀼𑀲𑀫𑁆𑀨𑀲𑁆𑀲𑀧𑀘𑁆𑀘𑀬𑀸 𑀉𑀧𑁆𑀧𑀚𑁆𑀚𑀢𑀺 𑀯𑁂𑀤𑀬𑀺𑀢𑀁 𑀲𑀼𑀔𑀁 𑀯𑀸 𑀤𑀼𑀓𑁆𑀔𑀁 𑀯𑀸 𑀅𑀤𑀼𑀓𑁆𑀔𑀫𑀲𑀼𑀔𑀁 𑀯𑀸 𑀢𑀫𑁆𑀧𑀺 𑀲𑀼𑀜𑁆𑀜𑀁…  𑀲𑁄𑀢𑀁 𑀲𑀼𑀜𑁆𑀜𑀁…  𑀲𑀤𑁆𑀤𑀸 𑀲𑀼𑀜𑁆𑀜𑀸…  𑀖𑀸𑀦𑀁 𑀲𑀼𑀜𑁆𑀜𑀁…  𑀕𑀦𑁆𑀥𑀸 𑀲𑀼𑀜𑁆𑀜𑀸…  𑀚𑀺𑀯𑁆𑀳𑀸 𑀲𑀼𑀜𑁆𑀜𑀸…  𑀭𑀲𑀸 𑀲𑀼𑀜𑁆𑀜𑀸…  𑀓𑀸𑀬𑁄 𑀲𑀼𑀜𑁆𑀜𑁄…  𑀨𑁄𑀝𑁆𑀞𑀩𑁆𑀩𑀸 𑀲𑀼𑀜𑁆𑀜𑀸…  𑀫𑀦𑁄 𑀲𑀼𑀜𑁆𑀜𑁄…  𑀥𑀫𑁆𑀫𑀸 𑀲𑀼𑀜𑁆𑀜𑀸…  𑀫𑀦𑁄𑀯𑀺𑀜𑁆𑀜𑀸𑀡𑀁 𑀲𑀼𑀜𑁆𑀜𑀁…  𑀫𑀦𑁄𑀲𑀫𑁆𑀨𑀲𑁆𑀲𑁄 𑀲𑀼𑀜𑁆𑀜𑁄, 𑀬𑀤𑀺𑀤𑀁 𑀫𑀦𑁄𑀲𑀫𑁆𑀨𑀲𑁆𑀲𑀧𑀘𑁆𑀘𑀬𑀸 𑀉𑀧𑁆𑀧𑀚𑁆𑀚𑀢𑀺 𑀯𑁂𑀤𑀬𑀺𑀢𑀁 𑀲𑀼𑀔𑀁 𑀯𑀸 𑀤𑀼𑀓𑁆𑀔𑀁 𑀯𑀸 𑀅𑀤𑀼𑀓𑁆𑀔𑀫𑀲𑀼𑀔𑀁 𑀯𑀸 𑀢𑀫𑁆𑀧𑀺 𑀲𑀼𑀜𑁆𑀜𑀁 𑀅𑀢𑁆𑀢𑁂𑀦 𑀯𑀸 𑀅𑀢𑁆𑀢𑀦𑀺𑀬𑁂𑀦 𑀯𑀸𑁇 𑀬𑀲𑁆𑀫𑀸 𑀔𑁄, 𑀆𑀦𑀦𑁆𑀤, 𑀲𑀼𑀜𑁆𑀜𑀁 𑀅𑀢𑁆𑀢𑁂𑀦 𑀯𑀸 𑀅𑀢𑁆𑀢𑀦𑀺𑀬𑁂𑀦 𑀯𑀸, 𑀢𑀲𑁆𑀫𑀸 𑀲𑀼𑀜𑁆𑀜𑁄 𑀮𑁄𑀓𑁄𑀢𑀺 𑀯𑀼𑀘𑁆𑀘𑀢𑀻”𑀢𑀺𑁇 𑀏𑀯𑀫𑁆𑀧𑀺 𑀬𑀲𑁆𑀲 𑀦𑀢𑁆𑀣𑀺 𑀇𑀤𑀁 𑀫𑁂𑀢𑀺, 𑀧𑀭𑁂𑀲𑀁 𑀯𑀸𑀧𑀺 𑀓𑀺𑀜𑁆𑀘𑀦𑀁𑁇

1755\. **𑀫𑀫𑀢𑁆𑀢𑀁 𑀲𑁄 𑀅𑀲𑀁𑀯𑀺𑀦𑁆𑀤𑀦𑁆**𑀢𑀺𑁇 **𑀫𑀫𑀢𑁆𑀢𑀸**𑀢𑀺 𑀤𑁆𑀯𑁂 𑀫𑀫𑀢𑁆𑀢𑀸—  𑀢𑀡𑁆𑀳𑀸𑀫𑀫𑀢𑁆𑀢𑀜𑁆𑀘 𑀤𑀺𑀝𑁆𑀞𑀺𑀫𑀫𑀢𑁆𑀢𑀜𑁆𑀘…𑀧𑁂…  𑀇𑀤𑀁 𑀢𑀡𑁆𑀳𑀸𑀫𑀫𑀢𑁆𑀢𑀁…𑀧𑁂…  𑀇𑀤𑀁 𑀤𑀺𑀝𑁆𑀞𑀺𑀫𑀫𑀢𑁆𑀢𑀁𑁇 𑀢𑀡𑁆𑀳𑀸𑀫𑀫𑀢𑁆𑀢𑀁 𑀧𑀳𑀸𑀬 𑀤𑀺𑀝𑁆𑀞𑀺𑀫𑀫𑀢𑁆𑀢𑀁 𑀧𑀝𑀺𑀦𑀺𑀲𑁆𑀲𑀚𑁆𑀚𑀺𑀢𑁆𑀯𑀸 𑀫𑀫𑀢𑁆𑀢𑀁 𑀅𑀯𑀺𑀦𑁆𑀤𑀦𑁆𑀢𑁄 𑀅𑀲𑀁𑀯𑀺𑀦𑁆𑀤𑀦𑁆𑀢𑁄 𑀅𑀦𑀥𑀺𑀕𑀘𑁆𑀙𑀦𑁆𑀢𑁄 𑀅𑀧𑁆𑀧𑀝𑀺𑀮𑀪𑀦𑁆𑀢𑁄𑀢𑀺—  𑀫𑀫𑀢𑁆𑀢𑀁 𑀲𑁄 𑀅𑀲𑀁𑀯𑀺𑀦𑁆𑀤𑀁𑁇

1756\. **𑀦𑀢𑁆𑀣𑀺 𑀫𑁂𑀢𑀺 𑀦 𑀲𑁄𑀘𑀢𑀻**𑀢𑀺𑁇 𑀯𑀺𑀧𑀭𑀺𑀡𑀢𑀁 𑀯𑀸 𑀯𑀢𑁆𑀣𑀼𑀁 𑀦 𑀲𑁄𑀘𑀢𑀺, 𑀯𑀺𑀧𑀭𑀺𑀡𑀢𑀲𑁆𑀫𑀺𑀁 𑀯𑀸 𑀯𑀢𑁆𑀣𑀼𑀲𑁆𑀫𑀺𑀁 𑀦 𑀲𑁄𑀘𑀢𑀺𑁇 “𑀘𑀓𑁆𑀔𑀼 𑀫𑁂 𑀯𑀺𑀧𑀭𑀺𑀡𑀢𑀦𑁆”𑀢𑀺 𑀦 𑀲𑁄𑀘𑀢𑀺, “𑀲𑁄𑀢𑀁 𑀫𑁂…𑀧𑁂…  𑀲𑀸𑀮𑁄𑀳𑀺𑀢𑀸 𑀫𑁂 𑀯𑀺𑀧𑀭𑀺𑀡𑀢𑀸”𑀢𑀺 𑀦 𑀲𑁄𑀘𑀢𑀺 𑀦 𑀓𑀺𑀮𑀫𑀢𑀺 𑀦 𑀧𑀭𑀺𑀤𑁂𑀯𑀢𑀺 𑀦 𑀉𑀭𑀢𑁆𑀢𑀸𑀍𑀇𑀁 𑀓𑀦𑁆𑀤𑀢𑀺 𑀦 𑀲𑀫𑁆𑀫𑁄𑀳𑀁 𑀆𑀧𑀚𑁆𑀚𑀢𑀻𑀢𑀺—  𑀦𑀢𑁆𑀣𑀺 𑀫𑁂𑀢𑀺 𑀦 𑀲𑁄𑀘𑀢𑀺𑁇

1757\. 𑀢𑁂𑀦𑀸𑀳 𑀪𑀕𑀯𑀸—

1758\. _“𑀬𑀲𑁆𑀲 𑀦𑀢𑁆𑀣𑀺 𑀇𑀤𑀁 𑀫𑁂𑀢𑀺,_  
_𑀧𑀭𑁂𑀲𑀁 𑀯𑀸𑀧𑀺 𑀓𑀺𑀜𑁆𑀘𑀦𑀁;_  
_𑀫𑀫𑀢𑁆𑀢𑀁 𑀲𑁄 𑀅𑀲𑀁𑀯𑀺𑀦𑁆𑀤𑀁,_  
_𑀦𑀢𑁆𑀣𑀺 𑀫𑁂𑀢𑀺 𑀦 𑀲𑁄𑀘𑀢𑀻”𑀢𑀺𑁇_  


(187.)

1759\. _**𑀅𑀦𑀺𑀝𑁆𑀞𑀼𑀭𑀻 𑀅𑀦𑀦𑀼𑀕𑀺𑀤𑁆𑀥𑁄,**_  
_**𑀅𑀦𑁂𑀚𑁄 𑀲𑀩𑁆𑀩𑀥𑀻 𑀲𑀫𑁄;**_  
_**𑀢𑀫𑀸𑀦𑀺𑀲𑀁𑀲𑀁 𑀧𑀩𑁆𑀭𑀽𑀫𑀺,**_  
_**𑀧𑀼𑀘𑁆𑀙𑀺𑀢𑁄 𑀅𑀯𑀺𑀓𑀫𑁆𑀧𑀺𑀦𑀁𑁇**_  


1760\. **𑀅𑀦𑀺𑀝𑁆𑀞𑀼𑀭𑀻 𑀅𑀦𑀦𑀼𑀕𑀺𑀤𑁆𑀥𑁄 𑀅𑀦𑁂𑀚𑁄 𑀲𑀩𑁆𑀩𑀥𑀻 𑀲𑀫𑁄**𑀢𑀺𑁇 𑀓𑀢𑀫𑀁 **𑀦𑀺𑀝𑁆𑀞𑀼𑀭𑀺𑀬𑀁**? 𑀇𑀥𑁂𑀓𑀘𑁆𑀘𑁄 𑀦𑀺𑀝𑁆𑀞𑀼𑀭𑀺𑀬𑁄 𑀳𑁄𑀢𑀺, 𑀧𑀭𑀮𑀸𑀪𑀲𑀓𑁆𑀓𑀸𑀭𑀕𑀭𑀼𑀓𑀸𑀭𑀫𑀸𑀦𑀦𑀯𑀦𑁆𑀤𑀦𑀧𑀽𑀚𑀦𑀸𑀲𑀼 𑀇𑀲𑁆𑀲𑀢𑀺 𑀉𑀲𑀽𑀬𑀢𑀺 𑀇𑀲𑁆𑀲𑀁 𑀩𑀦𑁆𑀥𑀢𑀺𑁇 𑀬𑀁 𑀏𑀯𑀭𑀽𑀧𑀁 𑀦𑀺𑀝𑁆𑀞𑀼𑀭𑀺𑀬𑀁 𑀦𑀺𑀝𑁆𑀞𑀼𑀭𑀺𑀬𑀓𑀫𑁆𑀫𑀁 𑀇𑀲𑁆𑀲𑀸 𑀇𑀲𑁆𑀲𑀸𑀬𑀦𑀸 𑀇𑀲𑁆𑀲𑀸𑀬𑀺𑀢𑀢𑁆𑀢𑀁 𑀉𑀲𑀽𑀬𑀸 𑀉𑀲𑀽𑀬𑀦𑀸 𑀉𑀲𑀽𑀬𑀺𑀢𑀢𑁆𑀢𑀁—  𑀇𑀤𑀁 𑀯𑀼𑀘𑁆𑀘𑀢𑀺 𑀦𑀺𑀝𑁆𑀞𑀼𑀭𑀺𑀬𑀁𑁇 𑀬𑀲𑁆𑀲𑁂𑀢𑀁 𑀦𑀺𑀝𑁆𑀞𑀼𑀭𑀺𑀬𑀁 𑀧𑀳𑀻𑀦𑀁 𑀲𑀫𑀼𑀘𑁆𑀙𑀺𑀦𑁆𑀦𑀁…𑀧𑁂…  𑀜𑀸𑀡𑀕𑁆𑀕𑀺𑀦𑀸 𑀤𑀟𑁆𑀠𑀁, 𑀲𑁄 𑀯𑀼𑀘𑁆𑀘𑀢𑀺 𑀅𑀦𑀺𑀝𑁆𑀞𑀼𑀭𑀻𑀢𑀺𑁇 **𑀅𑀦𑀦𑀼𑀕𑀺𑀤𑁆𑀥𑁄**𑀢𑀺𑁇 **𑀕𑁂𑀥𑁄** 𑀯𑀼𑀘𑁆𑀘𑀢𑀺 𑀢𑀡𑁆𑀳𑀸𑁇 𑀬𑁄 𑀭𑀸𑀕𑁄 𑀲𑀸𑀭𑀸𑀕𑁄…𑀧𑁂…  𑀅𑀪𑀺𑀚𑁆𑀛𑀸 𑀮𑁄𑀪𑁄 𑀅𑀓𑀼𑀲𑀮𑀫𑀽𑀮𑀁𑁇 𑀬𑀲𑁆𑀲𑁂𑀲𑁄 𑀕𑁂𑀥𑁄 𑀧𑀳𑀻𑀦𑁄 𑀲𑀫𑀼𑀘𑁆𑀙𑀺𑀦𑁆𑀦𑁄…𑀧𑁂…  𑀜𑀸𑀡𑀕𑁆𑀕𑀺𑀦𑀸 𑀤𑀟𑁆𑀠𑁄, 𑀲𑁄 𑀯𑀼𑀘𑁆𑀘𑀢𑀺 𑀅𑀦𑀦𑀼𑀕𑀺𑀤𑁆𑀥𑁄𑁇 𑀲𑁄 𑀭𑀽𑀧𑁂 𑀅𑀕𑀺𑀤𑁆𑀥𑁄 𑀲𑀤𑁆𑀤𑁂…𑀧𑁂…  𑀤𑀺𑀝𑁆𑀞𑀲𑀼𑀢𑀫𑀼𑀢𑀯𑀺𑀜𑁆𑀜𑀸𑀢𑀩𑁆𑀩𑁂𑀲𑀼 𑀥𑀫𑁆𑀫𑁂𑀲𑀼 𑀅𑀕𑀺𑀤𑁆𑀥𑁄 𑀅𑀕𑀥𑀺𑀢𑁄 𑀅𑀫𑀼𑀘𑁆𑀙𑀺𑀢𑁄 𑀅𑀦𑀚𑁆𑀛𑁄𑀲𑀦𑁆𑀦𑁄, 𑀯𑀻𑀢𑀕𑁂𑀥𑁄 𑀯𑀺𑀕𑀢𑀕𑁂𑀥𑁄 𑀘𑀢𑁆𑀢𑀕𑁂𑀥𑁄 𑀯𑀦𑁆𑀢𑀕𑁂𑀥𑁄 𑀫𑀼𑀢𑁆𑀢𑀕𑁂𑀥𑁄 𑀧𑀳𑀻𑀦𑀕𑁂𑀥𑁄 𑀧𑀝𑀺𑀦𑀺𑀲𑁆𑀲𑀝𑁆𑀞𑀕𑁂𑀥𑁄, 𑀯𑀻𑀢𑀭𑀸𑀕𑁄 𑀯𑀺𑀕𑀢𑀭𑀸𑀕𑁄 𑀘𑀢𑁆𑀢𑀭𑀸𑀕𑁄 𑀯𑀦𑁆𑀢𑀭𑀸𑀕𑁄 𑀫𑀼𑀢𑁆𑀢𑀭𑀸𑀕𑁄 𑀧𑀳𑀻𑀦𑀭𑀸𑀕𑁄 𑀧𑀝𑀺𑀦𑀺𑀲𑁆𑀲𑀝𑁆𑀞𑀭𑀸𑀕𑁄, 𑀦𑀺𑀘𑁆𑀙𑀸𑀢𑁄 𑀦𑀺𑀩𑁆𑀩𑀼𑀢𑁄 𑀲𑀻𑀢𑀺𑀪𑀽𑀢𑁄 𑀲𑀼𑀔𑀧𑁆𑀧𑀝𑀺𑀲𑀁𑀯𑁂𑀤𑀻 𑀩𑁆𑀭𑀳𑁆𑀫𑀪𑀽𑀢𑁂𑀦 𑀅𑀢𑁆𑀢𑀦𑀸 𑀯𑀺𑀳𑀭𑀢𑀻𑀢𑀺—  𑀅𑀦𑀺𑀝𑁆𑀞𑀼𑀭𑀻 𑀅𑀦𑀦𑀼𑀕𑀺𑀤𑁆𑀥𑁄𑁇

1761\. **𑀅𑀦𑁂𑀚𑁄 𑀲𑀩𑁆𑀩𑀥𑀻 𑀲𑀫𑁄**𑀢𑀺𑁇 **𑀏𑀚𑀸** 𑀯𑀼𑀘𑁆𑀘𑀢𑀺 𑀢𑀡𑁆𑀳𑀸𑁇 𑀬𑁄 𑀭𑀸𑀕𑁄 𑀲𑀸𑀭𑀸𑀕𑁄…𑀧𑁂…  𑀅𑀪𑀺𑀚𑁆𑀛𑀸 𑀮𑁄𑀪𑁄 𑀅𑀓𑀼𑀲𑀮𑀫𑀽𑀮𑀁𑁇 𑀬𑀲𑁆𑀲𑁂𑀲𑀸 𑀏𑀚𑀸 𑀢𑀡𑁆𑀳𑀸 𑀧𑀳𑀻𑀦𑀸 𑀲𑀫𑀼𑀘𑁆𑀙𑀺𑀦𑁆𑀦𑀸…𑀧𑁂…  𑀜𑀸𑀡𑀕𑁆𑀕𑀺𑀦𑀸 𑀤𑀟𑁆𑀠𑀸, 𑀲𑁄 𑀯𑀼𑀘𑁆𑀘𑀢𑀺 𑀅𑀦𑁂𑀚𑁄𑁇 𑀏𑀚𑀸𑀬 𑀧𑀳𑀻𑀦𑀢𑁆𑀢𑀸 𑀅𑀦𑁂𑀚𑁄𑁇 𑀲𑁄 𑀮𑀸𑀪𑁂𑀧𑀺 𑀦 𑀇𑀜𑁆𑀚𑀢𑀺, 𑀅𑀮𑀸𑀪𑁂𑀧𑀺 𑀦 𑀇𑀜𑁆𑀚𑀢𑀺, 𑀬𑀲𑁂𑀧𑀺 𑀦 𑀇𑀜𑁆𑀚𑀢𑀺, 𑀅𑀬𑀲𑁂𑀧𑀺 𑀦 𑀇𑀜𑁆𑀚𑀢𑀺, 𑀧𑀲𑀁𑀲𑀸𑀬𑀧𑀺 𑀦 𑀇𑀜𑁆𑀚𑀢𑀺, 𑀦𑀺𑀦𑁆𑀤𑀸𑀬𑀧𑀺 𑀦 𑀇𑀜𑁆𑀚𑀢𑀺, 𑀲𑀼𑀔𑁂𑀧𑀺 𑀦 𑀇𑀜𑁆𑀚𑀢𑀺, 𑀤𑀼𑀓𑁆𑀔𑁂𑀧𑀺 𑀦 𑀇𑀜𑁆𑀚𑀢𑀺, 𑀦 𑀘𑀮𑀢𑀺 𑀦 𑀯𑁂𑀥𑀢𑀺 𑀦𑀧𑁆𑀧𑀯𑁂𑀥𑀢𑀺 𑀦 𑀲𑀫𑁆𑀧𑀯𑁂𑀥𑀢𑀻𑀢𑀺—  𑀅𑀦𑁂𑀚𑁄𑁇 **𑀲𑀩𑁆𑀩𑀥𑀻 𑀲𑀫𑁄**𑀢𑀺 **𑀲𑀩𑁆𑀩𑀁** 𑀯𑀼𑀘𑁆𑀘𑀢𑀺 𑀤𑁆𑀯𑀸𑀤𑀲𑀸𑀬𑀢𑀦𑀸𑀦𑀺𑁇 𑀘𑀓𑁆𑀔𑀼 𑀘𑁂𑀯 𑀭𑀽𑀧𑀸 𑀘…𑀧𑁂…  𑀫𑀦𑁄 𑀘𑁂𑀯 𑀥𑀫𑁆𑀫𑀸 𑀘𑁇 𑀬𑀢𑁄 𑀅𑀚𑁆𑀛𑀢𑁆𑀢𑀺𑀓𑀩𑀸𑀳𑀺𑀭𑁂𑀲𑀼 𑀆𑀬𑀢𑀦𑁂𑀲𑀼 𑀙𑀦𑁆𑀤𑀭𑀸𑀕𑁄 𑀧𑀳𑀻𑀦𑁄 𑀳𑁄𑀢𑀺 𑀉𑀘𑁆𑀙𑀺𑀦𑁆𑀦𑀫𑀽𑀮𑁄 𑀢𑀸𑀮𑀸𑀯𑀢𑁆𑀣𑀼𑀓𑀢𑁄 𑀅𑀦𑀪𑀸𑀯𑀁𑀓𑀢𑁄 𑀆𑀬𑀢𑀺𑀁 𑀅𑀦𑀼𑀧𑁆𑀧𑀸𑀤𑀥𑀫𑁆𑀫𑁄, 𑀲𑁄 𑀯𑀼𑀘𑁆𑀘𑀢𑀺 𑀲𑀩𑁆𑀩𑀥𑀺 𑀲𑀫𑁄𑁇 𑀲𑁄 𑀲𑀩𑁆𑀩𑀢𑁆𑀣 𑀢𑀸𑀤𑀺 𑀲𑀩𑁆𑀩𑀢𑁆𑀣 𑀫𑀚𑁆𑀛𑀢𑁆𑀢𑁄 𑀲𑀩𑁆𑀩𑀢𑁆𑀣 𑀉𑀧𑁂𑀓𑁆𑀔𑀓𑁄𑀢𑀺—  𑀅𑀦𑁂𑀚𑁄 𑀲𑀩𑁆𑀩𑀥𑀻 𑀲𑀫𑁄𑁇

1762\. **𑀢𑀫𑀸𑀦𑀺𑀲𑀁𑀲𑀁 𑀧𑀩𑁆𑀭𑀽𑀫𑀺, 𑀧𑀼𑀘𑁆𑀙𑀺𑀢𑁄 𑀅𑀯𑀺𑀓𑀫𑁆𑀧𑀺𑀦𑀦𑁆**𑀢𑀺𑁇 𑀅𑀯𑀺𑀓𑀫𑁆𑀧𑀺𑀦𑀁 𑀧𑀼𑀕𑁆𑀕𑀮𑀁 𑀧𑀼𑀝𑁆𑀞𑁄 𑀧𑀼𑀘𑁆𑀙𑀺𑀢𑁄 𑀬𑀸𑀘𑀺𑀢𑁄 𑀅𑀚𑁆𑀛𑁂𑀲𑀺𑀢𑁄 𑀧𑀲𑀸𑀤𑀺𑀢𑁄 𑀇𑀫𑁂 𑀘𑀢𑁆𑀢𑀸𑀭𑁄 𑀆𑀦𑀺𑀲𑀁𑀲𑁂 𑀧𑀩𑁆𑀭𑀽𑀫𑀺𑁇 𑀬𑁄 𑀲𑁄 𑀅𑀦𑀺𑀝𑁆𑀞𑀼𑀭𑀻 𑀅𑀦𑀦𑀼𑀕𑀺𑀤𑁆𑀥𑁄 𑀅𑀦𑁂𑀚𑁄 𑀲𑀩𑁆𑀩𑀥𑀺 𑀲𑀫𑁄𑀢𑀺 𑀩𑁆𑀭𑀽𑀫𑀺 𑀆𑀘𑀺𑀓𑁆𑀔𑀸𑀫𑀺…𑀧𑁂…  𑀧𑀓𑀸𑀲𑁂𑀫𑀻𑀢𑀺—  𑀢𑀫𑀸𑀦𑀺𑀲𑀁𑀲𑀁 𑀧𑀩𑁆𑀭𑀽𑀫𑀺 𑀧𑀼𑀘𑁆𑀙𑀺𑀢𑁄 𑀅𑀯𑀺𑀓𑀫𑁆𑀧𑀺𑀦𑀁𑁇

1763\. 𑀢𑁂𑀦𑀸𑀳 𑀪𑀕𑀯𑀸—

1764\. _“𑀅𑀦𑀺𑀝𑁆𑀞𑀼𑀭𑀻 𑀅𑀦𑀦𑀼𑀕𑀺𑀤𑁆𑀥𑁄,_  
_𑀅𑀦𑁂𑀚𑁄 𑀲𑀩𑁆𑀩𑀥𑀻 𑀲𑀫𑁄;_  
_𑀢𑀫𑀸𑀦𑀺𑀲𑀁𑀲𑀁 𑀧𑀩𑁆𑀭𑀽𑀫𑀺,_  
_𑀧𑀼𑀘𑁆𑀙𑀺𑀢𑁄 𑀅𑀯𑀺𑀓𑀫𑁆𑀧𑀺𑀦𑀦𑁆”𑀢𑀺𑁇_  


(188.)

1765\. _**𑀅𑀦𑁂𑀚𑀲𑁆𑀲 𑀯𑀺𑀚𑀸𑀦𑀢𑁄,**_  
_**𑀦𑀢𑁆𑀣𑀺 𑀓𑀸𑀘𑀺 𑀦𑀺𑀲𑀗𑁆𑀔𑀢𑀺;**_  
_**𑀯𑀺𑀭𑀢𑁄 𑀲𑁄 𑀯𑀺𑀬𑀸𑀭𑀩𑁆𑀪𑀸,**_  
_**𑀔𑁂𑀫𑀁 𑀧𑀲𑁆𑀲𑀢𑀺 𑀲𑀩𑁆𑀩𑀥𑀺𑁇**_  


1766\. **𑀅𑀦𑁂𑀚𑀲𑁆𑀲 𑀯𑀺𑀚𑀸𑀦𑀢𑁄**𑀢𑀺𑁇 **𑀏𑀚𑀸** 𑀯𑀼𑀘𑁆𑀘𑀢𑀺 𑀢𑀡𑁆𑀳𑀸𑁇 𑀬𑁄 𑀭𑀸𑀕𑁄 𑀲𑀸𑀭𑀸𑀕𑁄…𑀧𑁂…  𑀅𑀪𑀺𑀚𑁆𑀛𑀸 𑀮𑁄𑀪𑁄 𑀅𑀓𑀼𑀲𑀮𑀫𑀽𑀮𑀁𑁇 𑀬𑀲𑁆𑀲𑁂𑀲𑀸 𑀏𑀚𑀸 𑀢𑀡𑁆𑀳𑀸 𑀧𑀳𑀻𑀦𑀸 𑀲𑀫𑀼𑀘𑁆𑀙𑀺𑀦𑁆𑀦𑀸…𑀧𑁂…  𑀜𑀸𑀡𑀕𑁆𑀕𑀺𑀦𑀸 𑀤𑀟𑁆𑀠𑀸, 𑀲𑁄 𑀯𑀼𑀘𑁆𑀘𑀢𑀺 𑀅𑀦𑁂𑀚𑁄𑁇 𑀏𑀚𑀸𑀬 𑀧𑀳𑀻𑀦𑀢𑁆𑀢𑀸 𑀅𑀦𑁂𑀚𑁄𑁇 𑀲𑁄 𑀮𑀸𑀪𑁂𑀧𑀺 𑀦 𑀇𑀜𑁆𑀚𑀢𑀺, 𑀅𑀮𑀸𑀪𑁂𑀧𑀺 𑀦 𑀇𑀜𑁆𑀚𑀢𑀺, 𑀬𑀲𑁂𑀧𑀺 𑀦 𑀇𑀜𑁆𑀚𑀢𑀺, 𑀅𑀬𑀲𑁂𑀧𑀺 𑀦 𑀇𑀜𑁆𑀚𑀢𑀺, 𑀧𑀲𑀁𑀲𑀸𑀬𑀧𑀺 𑀦 𑀇𑀜𑁆𑀚𑀢𑀺, 𑀦𑀺𑀦𑁆𑀤𑀸𑀬𑀧𑀺 𑀦 𑀇𑀜𑁆𑀚𑀢𑀺, 𑀲𑀼𑀔𑁂𑀧𑀺 𑀦 𑀇𑀜𑁆𑀚𑀢𑀺, 𑀤𑀼𑀓𑁆𑀔𑁂𑀧𑀺 𑀦 𑀇𑀜𑁆𑀚𑀢𑀺 𑀦 𑀘𑀮𑀢𑀺 𑀦 𑀯𑁂𑀥𑀢𑀺 𑀦𑀧𑁆𑀧𑀯𑁂𑀥𑀢𑀺 𑀦 𑀲𑀫𑁆𑀧𑀯𑁂𑀥𑀢𑀻𑀢𑀺—  𑀅𑀦𑁂𑀚𑀲𑁆𑀲𑁇 **𑀯𑀺𑀚𑀸𑀦𑀢𑁄**𑀢𑀺 𑀚𑀸𑀦𑀢𑁄 𑀆𑀚𑀸𑀦𑀢𑁄 𑀯𑀺𑀚𑀸𑀦𑀢𑁄 𑀧𑀝𑀺𑀯𑀺𑀚𑀸𑀦𑀢𑁄 𑀧𑀝𑀺𑀯𑀺𑀚𑁆𑀛𑀢𑁄𑁇 “𑀲𑀩𑁆𑀩𑁂 𑀲𑀗𑁆𑀔𑀸𑀭𑀸 𑀅𑀦𑀺𑀘𑁆𑀘𑀸”𑀢𑀺 𑀚𑀸𑀦𑀢𑁄 𑀆𑀚𑀸𑀦𑀢𑁄 𑀯𑀺𑀚𑀸𑀦𑀢𑁄 𑀧𑀝𑀺𑀯𑀺𑀚𑀸𑀦𑀢𑁄 𑀧𑀝𑀺𑀯𑀺𑀚𑁆𑀛𑀢𑁄, “𑀲𑀩𑁆𑀩𑁂 𑀲𑀗𑁆𑀔𑀸𑀭𑀸 𑀤𑀼𑀓𑁆𑀔𑀸”𑀢𑀺…𑀧𑁂…  “𑀬𑀁 𑀓𑀺𑀜𑁆𑀘𑀺 𑀲𑀫𑀼𑀤𑀬𑀥𑀫𑁆𑀫𑀁 𑀲𑀩𑁆𑀩𑀁 𑀢𑀁 𑀦𑀺𑀭𑁄𑀥𑀥𑀫𑁆𑀫𑀦𑁆”𑀢𑀺 𑀚𑀸𑀦𑀢𑁄 𑀆𑀚𑀸𑀦𑀢𑁄 𑀯𑀺𑀚𑀸𑀦𑀢𑁄 𑀧𑀝𑀺𑀯𑀺𑀚𑀸𑀦𑀢𑁄 𑀧𑀝𑀺𑀯𑀺𑀚𑁆𑀛𑀢𑁄𑀢𑀺—  𑀅𑀦𑁂𑀚𑀲𑁆𑀲 𑀯𑀺𑀚𑀸𑀦𑀢𑁄𑁇

1767\. **𑀦𑀢𑁆𑀣𑀺 𑀓𑀸𑀘𑀺 𑀦𑀺𑀲𑀗𑁆𑀔𑀢𑀻**𑀢𑀺𑁇 **𑀦𑀺𑀲𑀗𑁆𑀔𑀢𑀺𑀬𑁄** 𑀯𑀼𑀘𑁆𑀘𑀦𑁆𑀢𑀺 𑀧𑀼𑀜𑁆𑀜𑀸𑀪𑀺𑀲𑀗𑁆𑀔𑀸𑀭𑁄 𑀅𑀧𑀼𑀜𑁆𑀜𑀸𑀪𑀺𑀲𑀗𑁆𑀔𑀸𑀭𑁄 𑀆𑀦𑁂𑀜𑁆𑀚𑀸𑀪𑀺𑀲𑀗𑁆𑀔𑀸𑀭𑁄𑁇 𑀬𑀢𑁄 𑀧𑀼𑀜𑁆𑀜𑀸𑀪𑀺𑀲𑀗𑁆𑀔𑀸𑀭𑁄 𑀘 𑀅𑀧𑀼𑀜𑁆𑀜𑀸𑀪𑀺𑀲𑀗𑁆𑀔𑀸𑀭𑁄 𑀘 𑀆𑀦𑁂𑀜𑁆𑀚𑀸𑀪𑀺𑀲𑀗𑁆𑀔𑀸𑀭𑁄 𑀘 𑀧𑀳𑀻𑀦𑀸 𑀳𑁄𑀦𑁆𑀢𑀺 𑀉𑀘𑁆𑀙𑀺𑀦𑁆𑀦𑀫𑀽𑀮𑀸 𑀢𑀸𑀮𑀸𑀯𑀢𑁆𑀣𑀼𑀓𑀢𑀸 𑀅𑀦𑀪𑀸𑀯𑀁𑀓𑀢𑀸 𑀆𑀬𑀢𑀺𑀁 𑀅𑀦𑀼𑀧𑁆𑀧𑀸𑀤𑀥𑀫𑁆𑀫𑀸, 𑀏𑀢𑁆𑀢𑀸𑀯𑀢𑀸 𑀦𑀺𑀲𑀗𑁆𑀔𑀢𑀺𑀬𑁄 𑀦𑀢𑁆𑀣𑀺 𑀦 𑀲𑀦𑁆𑀢𑀺 𑀦 𑀲𑀁𑀯𑀺𑀚𑁆𑀚𑀦𑁆𑀢𑀺 𑀦𑀼𑀧𑀮𑀩𑁆𑀪𑀦𑁆𑀢𑀺, 𑀧𑀳𑀻𑀦𑀸 𑀲𑀫𑀼𑀘𑁆𑀙𑀺𑀦𑁆𑀦𑀸 𑀯𑀽𑀧𑀲𑀦𑁆𑀢𑀸 𑀧𑀝𑀺𑀧𑀲𑁆𑀲𑀤𑁆𑀥𑀸 𑀅𑀪𑀩𑁆𑀩𑀼𑀧𑁆𑀧𑀢𑁆𑀢𑀺𑀓𑀸 𑀜𑀸𑀡𑀕𑁆𑀕𑀺𑀦𑀸 𑀤𑀟𑁆𑀠𑀸𑀢𑀺—  𑀦𑀢𑁆𑀣𑀺 𑀓𑀸𑀘𑀺 𑀦𑀺𑀲𑀗𑁆𑀔𑀢𑀺𑁇

1768\. **𑀯𑀺𑀭𑀢𑁄 𑀲𑁄 𑀯𑀺𑀬𑀸𑀭𑀩𑁆𑀪𑀸**𑀢𑀺𑁇 𑀯𑀺𑀬𑀸𑀭𑀩𑁆𑀪𑁄 𑀯𑀼𑀘𑁆𑀘𑀢𑀺 𑀧𑀼𑀜𑁆𑀜𑀸𑀪𑀺𑀲𑀗𑁆𑀔𑀸𑀭𑁄 𑀅𑀧𑀼𑀜𑁆𑀜𑀸𑀪𑀺𑀲𑀗𑁆𑀔𑀸𑀭𑁄 𑀆𑀦𑁂𑀜𑁆𑀚𑀸𑀪𑀺𑀲𑀗𑁆𑀔𑀸𑀭𑁄𑁇 𑀬𑀢𑁄 𑀧𑀼𑀜𑁆𑀜𑀸𑀪𑀺𑀲𑀗𑁆𑀔𑀸𑀭𑁄 𑀘 𑀅𑀧𑀼𑀜𑁆𑀜𑀸𑀪𑀺𑀲𑀗𑁆𑀔𑀸𑀭𑁄 𑀘 𑀆𑀦𑁂𑀜𑁆𑀚𑀸𑀪𑀺𑀲𑀗𑁆𑀔𑀸𑀭𑁄 𑀘 𑀧𑀳𑀻𑀦𑀸 𑀳𑁄𑀦𑁆𑀢𑀺 𑀉𑀘𑁆𑀙𑀺𑀦𑁆𑀦𑀫𑀽𑀮𑀸 𑀢𑀸𑀮𑀸𑀯𑀢𑁆𑀣𑀼𑀓𑀢𑀸 𑀅𑀦𑀪𑀸𑀯𑀁𑀓𑀢𑀸 𑀆𑀬𑀢𑀺𑀁 𑀅𑀦𑀼𑀧𑁆𑀧𑀸𑀤𑀥𑀫𑁆𑀫𑀸, 𑀏𑀢𑁆𑀢𑀸𑀯𑀢𑀸 𑀆𑀭𑀩𑁆𑀪𑀸 𑀯𑀺𑀬𑀸𑀭𑀩𑁆𑀪𑀸 𑀆𑀭𑀢𑁄 𑀅𑀲𑁆𑀲 𑀯𑀺𑀭𑀢𑁄 𑀧𑀝𑀺𑀯𑀺𑀭𑀢𑁄 𑀦𑀺𑀓𑁆𑀔𑀦𑁆𑀢𑁄 𑀦𑀺𑀲𑁆𑀲𑀝𑁄 𑀯𑀺𑀧𑁆𑀧𑀫𑀼𑀢𑁆𑀢𑁄 𑀯𑀺𑀲𑀜𑁆𑀜𑀼𑀢𑁆𑀢𑁄 𑀯𑀺𑀫𑀭𑀺𑀬𑀸𑀤𑀺𑀓𑀢𑁂𑀦 𑀘𑁂𑀢𑀲𑀸 𑀯𑀺𑀳𑀭𑀢𑀻𑀢𑀺—  𑀯𑀺𑀭𑀢𑁄 𑀲𑁄 𑀯𑀺𑀬𑀸𑀭𑀩𑁆𑀪𑀸𑁇

1769\. **𑀔𑁂𑀫𑀁 𑀧𑀲𑁆𑀲𑀢𑀺 𑀲𑀩𑁆𑀩𑀥𑀻**𑀢𑀺𑁇 𑀪𑀬𑀓𑀭𑁄 𑀭𑀸𑀕𑁄 𑀪𑀬𑀓𑀭𑁄 𑀤𑁄𑀲𑁄 𑀪𑀬𑀓𑀭𑁄 𑀫𑁄𑀳𑁄…𑀧𑁂…  𑀪𑀬𑀓𑀭𑀸 𑀓𑀺𑀮𑁂𑀲𑀸𑁇 𑀪𑀬𑀓𑀭𑀲𑁆𑀲 𑀭𑀸𑀕𑀲𑁆𑀲 𑀧𑀳𑀻𑀦𑀢𑁆𑀢𑀸…𑀧𑁂…  𑀪𑀬𑀓𑀭𑀸𑀦𑀁 𑀓𑀺𑀮𑁂𑀲𑀸𑀦𑀁 𑀧𑀳𑀻𑀦𑀢𑁆𑀢𑀸 𑀲𑀩𑁆𑀩𑀢𑁆𑀣 𑀔𑁂𑀫𑀁 𑀧𑀲𑁆𑀲𑀢𑀺 𑀲𑀩𑁆𑀩𑀢𑁆𑀣 𑀅𑀪𑀬𑀁 𑀧𑀲𑁆𑀲𑀢𑀺 𑀲𑀩𑁆𑀩𑀢𑁆𑀣 𑀅𑀦𑀻𑀢𑀺𑀓𑀁 𑀧𑀲𑁆𑀲𑀢𑀺 𑀲𑀩𑁆𑀩𑀢𑁆𑀣 𑀅𑀦𑀼𑀧𑀤𑁆𑀤𑀯𑀁 𑀧𑀲𑁆𑀲𑀢𑀺 𑀲𑀩𑁆𑀩𑀢𑁆𑀣 𑀅𑀦𑀼𑀧𑀲𑀕𑁆𑀕𑀁 𑀧𑀲𑁆𑀲𑀢𑀺 𑀲𑀩𑁆𑀩𑀢𑁆𑀣 𑀅𑀦𑀼𑀧𑀲𑀝𑁆𑀞𑀢𑁆𑀢𑀁 𑀧𑀲𑁆𑀲𑀢𑀻𑀢𑀺—  𑀔𑁂𑀫𑀁 𑀧𑀲𑁆𑀲𑀢𑀺 𑀲𑀩𑁆𑀩𑀥𑀺𑁇

1770\. 𑀢𑁂𑀦𑀸𑀳 𑀪𑀕𑀯𑀸—

1771\. _“𑀅𑀦𑁂𑀚𑀲𑁆𑀲 𑀯𑀺𑀚𑀸𑀦𑀢𑁄,_  
_𑀦𑀢𑁆𑀣𑀺 𑀓𑀸𑀘𑀺 𑀦𑀺𑀲𑀗𑁆𑀔𑀢𑀺;_  
_𑀯𑀺𑀭𑀢𑁄 𑀲𑁄 𑀯𑀺𑀬𑀸𑀭𑀩𑁆𑀪𑀸,_  
_𑀔𑁂𑀫𑀁 𑀧𑀲𑁆𑀲𑀢𑀺 𑀲𑀩𑁆𑀩𑀥𑀻”𑀢𑀺𑁇_  


(189.)

1772\. _**𑀦 𑀲𑀫𑁂𑀲𑀼 𑀦 𑀑𑀫𑁂𑀲𑀼,**_  
_**𑀦 𑀉𑀲𑁆𑀲𑁂𑀲𑀼 𑀯𑀤𑀢𑁂 𑀫𑀼𑀦𑀺;**_  
_**𑀲𑀦𑁆𑀢𑁄 𑀲𑁄 𑀯𑀻𑀢𑀫𑀘𑁆𑀙𑀭𑁄,**_  
_**𑀦𑀸𑀤𑁂𑀢𑀺 𑀦 𑀦𑀺𑀭𑀲𑁆𑀲𑀢𑀺𑁇** __(𑀇𑀢𑀺 𑀪𑀕𑀯𑀸𑁇)___  


1773\. **𑀦 𑀲𑀫𑁂𑀲𑀼 𑀦 𑀑𑀫𑁂𑀲𑀼, 𑀦 𑀉𑀲𑁆𑀲𑁂𑀲𑀼 𑀯𑀤𑀢𑁂 𑀫𑀼𑀦𑀻**𑀢𑀺𑁇 **𑀫𑀼𑀦𑀻**𑀢𑀺𑁇 𑀫𑁄𑀦𑀁 𑀯𑀼𑀘𑁆𑀘𑀢𑀺 𑀜𑀸𑀡𑀁…𑀧𑁂…  𑀲𑀗𑁆𑀕𑀚𑀸𑀮𑀫𑀢𑀺𑀘𑁆𑀘 𑀲𑁄 𑀫𑀼𑀦𑀺𑁇 “𑀲𑁂𑀬𑁆𑀬𑁄𑀳𑀫𑀲𑁆𑀫𑀻”𑀢𑀺 𑀯𑀸 “𑀲𑀤𑀺𑀲𑁄𑀳𑀫𑀲𑁆𑀫𑀻”𑀢𑀺 𑀯𑀸 “𑀳𑀻𑀦𑁄𑀳𑀫𑀲𑁆𑀫𑀻”𑀢𑀺 𑀯𑀸 𑀦 𑀯𑀤𑀢𑀺 𑀦 𑀓𑀣𑁂𑀢𑀺 𑀦 𑀪𑀡𑀢𑀺 𑀦 𑀤𑀻𑀧𑀬𑀢𑀺 𑀦 𑀯𑁄𑀳𑀭𑀢𑀻𑀢𑀺—  𑀦 𑀲𑀫𑁂𑀲𑀼 𑀦 𑀑𑀫𑁂𑀲𑀼, 𑀦 𑀉𑀲𑁆𑀲𑁂𑀲𑀼 𑀯𑀤𑀢𑁂 𑀫𑀼𑀦𑀺𑁇

1774\. **𑀲𑀦𑁆𑀢𑁄 𑀲𑁄 𑀯𑀻𑀢𑀫𑀘𑁆𑀙𑀭𑁄**𑀢𑀺𑁇 **𑀲𑀦𑁆𑀢𑁄**𑀢𑀺 𑀭𑀸𑀕𑀲𑁆𑀲 𑀲𑀦𑁆𑀢𑀢𑁆𑀢𑀸 𑀲𑀫𑀺𑀢𑀢𑁆𑀢𑀸 𑀲𑀦𑁆𑀢𑁄, 𑀤𑁄𑀲𑀲𑁆𑀲…𑀧𑁂…  𑀫𑁄𑀳𑀲𑁆𑀲…  𑀲𑀩𑁆𑀩𑀸𑀓𑀼𑀲𑀮𑀸𑀪𑀺𑀲𑀗𑁆𑀔𑀸𑀭𑀸𑀦𑀁 𑀲𑀦𑁆𑀢𑀢𑁆𑀢𑀸 𑀲𑀫𑀺𑀢𑀢𑁆𑀢𑀸 𑀯𑀽𑀧𑀲𑀫𑀺𑀢𑀢𑁆𑀢𑀸 𑀯𑀺𑀚𑁆𑀛𑀸𑀢𑀢𑁆𑀢𑀸 𑀦𑀺𑀩𑁆𑀩𑀼𑀢𑀢𑁆𑀢𑀸 𑀯𑀺𑀕𑀢𑀢𑁆𑀢𑀸 𑀧𑀝𑀺𑀧𑀲𑁆𑀲𑀤𑁆𑀥𑀢𑁆𑀢𑀸 𑀲𑀦𑁆𑀢𑁄 𑀉𑀧𑀲𑀦𑁆𑀢𑁄 𑀯𑀽𑀧𑀲𑀦𑁆𑀢𑁄 𑀦𑀺𑀩𑁆𑀩𑀼𑀢𑁄 𑀧𑀝𑀺𑀧𑀲𑁆𑀲𑀤𑁆𑀥𑁄𑀢𑀺—  𑀲𑀦𑁆𑀢𑁄𑁇 𑀲𑁄 **𑀯𑀻𑀢𑀫𑀘𑁆𑀙𑀭𑁄**𑀢𑀺𑁇 𑀧𑀜𑁆𑀘 𑀫𑀘𑁆𑀙𑀭𑀺𑀬𑀸𑀦𑀺 𑀆𑀯𑀸𑀲𑀫𑀘𑁆𑀙𑀭𑀺𑀬𑀁…𑀧𑁂…  𑀕𑀸𑀳𑁄 𑀯𑀼𑀘𑁆𑀘𑀢𑀺 𑀫𑀘𑁆𑀙𑀭𑀺𑀬𑀁𑁇 𑀬𑀲𑁆𑀲𑁂𑀢𑀁 𑀫𑀘𑁆𑀙𑀭𑀺𑀬𑀁 𑀧𑀳𑀻𑀦𑀁 𑀲𑀫𑀼𑀘𑁆𑀙𑀺𑀦𑁆𑀦𑀁…𑀧𑁂…  𑀜𑀸𑀡𑀕𑁆𑀕𑀺𑀦𑀸 𑀤𑀟𑁆𑀠𑀁, 𑀲𑁄 𑀯𑀼𑀘𑁆𑀘𑀢𑀺 𑀯𑀻𑀢𑀫𑀘𑁆𑀙𑀭𑁄 𑀯𑀺𑀕𑀢𑀫𑀘𑁆𑀙𑀭𑁄 𑀘𑀢𑁆𑀢𑀫𑀘𑁆𑀙𑀭𑁄 𑀯𑀦𑁆𑀢𑀫𑀘𑁆𑀙𑀭𑁄 𑀫𑀼𑀢𑁆𑀢𑀫𑀘𑁆𑀙𑀭𑁄 𑀧𑀳𑀻𑀦𑀫𑀘𑁆𑀙𑀭𑁄 𑀧𑀝𑀺𑀦𑀺𑀲𑁆𑀲𑀝𑁆𑀞𑀫𑀘𑁆𑀙𑀭𑁄𑀢𑀺—  𑀲𑀦𑁆𑀢𑁄 𑀲𑁄 𑀯𑀻𑀢𑀫𑀘𑁆𑀙𑀭𑁄𑁇

1775\. **𑀦𑀸𑀤𑁂𑀢𑀺 𑀦 𑀦𑀺𑀭𑀲𑁆𑀲𑀢𑀺, 𑀇𑀢𑀺 𑀪𑀕𑀯𑀸**𑀢𑀺𑁇 **𑀦𑀸𑀤𑁂𑀢𑀻**𑀢𑀺 𑀭𑀽𑀧𑀁 𑀦𑀸𑀤𑀺𑀬𑀢𑀺 𑀦 𑀉𑀧𑀸𑀤𑀺𑀬𑀢𑀺 𑀦 𑀕𑀡𑁆𑀳𑀸𑀢𑀺 𑀦 𑀧𑀭𑀸𑀫𑀲𑀢𑀺 𑀦𑀸𑀪𑀺𑀦𑀺𑀯𑀺𑀲𑀢𑀺, 𑀯𑁂𑀤𑀦𑀁…  𑀲𑀜𑁆𑀜𑀁…  𑀲𑀗𑁆𑀔𑀸𑀭𑁂…  𑀯𑀺𑀜𑁆𑀜𑀸𑀡𑀁…  𑀕𑀢𑀺𑀁…  𑀉𑀧𑀧𑀢𑁆𑀢𑀺𑀁…  𑀧𑀝𑀺𑀲𑀦𑁆𑀥𑀺𑀁…  𑀪𑀯𑀁…  𑀲𑀁𑀲𑀸𑀭𑀁…  𑀯𑀝𑁆𑀝𑀁 𑀦𑀸𑀤𑀺𑀬𑀢𑀺 𑀦 𑀉𑀧𑀸𑀤𑀺𑀬𑀢𑀺 𑀦 𑀕𑀡𑁆𑀳𑀸𑀢𑀺 𑀦 𑀧𑀭𑀸𑀫𑀲𑀢𑀺 𑀦𑀸𑀪𑀺𑀦𑀺𑀯𑀺𑀲𑀢𑀻𑀢𑀺—  𑀦𑀸𑀤𑁂𑀢𑀺𑁇 **𑀦 𑀦𑀺𑀭𑀲𑁆𑀲𑀢𑀻**𑀢𑀺 𑀭𑀽𑀧𑀁 𑀦 𑀧𑀚𑀳𑀢𑀺 𑀦 𑀯𑀺𑀦𑁄𑀤𑁂𑀢𑀺 𑀦 𑀩𑁆𑀬𑀦𑁆𑀢𑀺𑀁 𑀓𑀭𑁄𑀢𑀺 𑀦 𑀅𑀦𑀪𑀸𑀯𑀁 𑀕𑀫𑁂𑀢𑀺, 𑀯𑁂𑀤𑀦𑀁…  𑀲𑀜𑁆𑀜𑀁…  𑀲𑀗𑁆𑀔𑀸𑀭𑁂…  𑀯𑀺𑀜𑁆𑀜𑀸𑀡𑀁…  𑀕𑀢𑀺𑀁…  𑀉𑀧𑀧𑀢𑁆𑀢𑀺𑀁…  𑀧𑀝𑀺𑀲𑀦𑁆𑀥𑀺𑀁…  𑀪𑀯𑀁…  𑀲𑀁𑀲𑀸𑀭𑀁…  𑀯𑀝𑁆𑀝𑀁 𑀦 𑀧𑀚𑀳𑀢𑀺 𑀦 𑀯𑀺𑀦𑁄𑀤𑁂𑀢𑀺 𑀦 𑀩𑁆𑀬𑀦𑁆𑀢𑀺𑀁 𑀓𑀭𑁄𑀢𑀺 𑀦 𑀅𑀦𑀪𑀸𑀯𑀁 𑀕𑀫𑁂𑀢𑀺𑁇 **𑀪𑀕𑀯𑀸**𑀢𑀺 𑀕𑀸𑀭𑀯𑀸𑀥𑀺𑀯𑀘𑀦𑀁…𑀧𑁂…  𑀲𑀘𑁆𑀙𑀺𑀓𑀸 𑀧𑀜𑁆𑀜𑀢𑁆𑀢𑀺 𑀬𑀤𑀺𑀤𑀁 𑀪𑀕𑀯𑀸𑀢𑀺𑁇

1776\. 𑀢𑁂𑀦𑀸𑀳 𑀪𑀕𑀯𑀸—

1777\. _“𑀦 𑀲𑀫𑁂𑀲𑀼 𑀦 𑀑𑀫𑁂𑀲𑀼,_  
_𑀦 𑀉𑀲𑁆𑀲𑁂𑀲𑀼 𑀯𑀤𑀢𑁂 𑀫𑀼𑀦𑀺;_  
_𑀲𑀦𑁆𑀢𑁄 𑀲𑁄 𑀯𑀻𑀢𑀫𑀘𑁆𑀙𑀭𑁄,_  
_𑀦𑀸𑀤𑁂𑀢𑀺 𑀦 𑀦𑀺𑀭𑀲𑁆𑀲𑀢𑀺”𑁇 __(𑀇𑀢𑀺 𑀪𑀕𑀯𑀸𑁇)___  


---

1778\. 𑀅𑀢𑁆𑀢𑀤𑀡𑁆𑀟𑀲𑀼𑀢𑁆𑀢𑀦𑀺𑀤𑁆𑀤𑁂𑀲𑁄 𑀧𑀦𑁆𑀦𑀭𑀲𑀫𑁄𑁇



[Go to previous page (1.14 Tuvaṭakasuttaniddesa)](1.14.md) / [Go to parent page (1 Aṭṭhakavagga)](../1.md) / [Go to next page (1.16 Sāriputtasuttaniddesa)](1.16.md)


