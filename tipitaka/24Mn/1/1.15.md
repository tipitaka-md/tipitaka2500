
[Home](/) / [24Mn Mahāniddesapāḷi](../../24Mn.md) / [1 Aṭṭhakavagga](../1.md)

# 1.15 Attadaṇḍasuttaniddesa

* Aṭṭhakavagga

* Attadaṇḍasuttaniddesa

1572\. Atha attadaṇḍasuttaniddesaṃ vakkhati—

(170.)

1573\. _**Attadaṇḍā bhayaṃ jātaṃ,**_  
_**janaṃ passatha medhagaṃ;**_  
_**Saṃvegaṃ kittayissāmi,**_  
_**yathā saṃvijitaṃ mayā.**_  


1574\. **Attadaṇḍā bhayaṃ jātan**ti. **Daṇḍā**ti tayo daṇḍā—  kāyadaṇḍo, vacīdaṇḍo, manodaṇḍo. Tividhaṃ kāyaduccaritaṃ kāyadaṇḍo, catubbidhaṃ vacīduccaritaṃ vacīdaṇḍo, tividhaṃ manoduccaritaṃ manodaṇḍo. **Bhayan**ti dve bhayāni—  diṭṭhadhammikañca bhayaṃ samparāyikañca bhayaṃ. Katamaṃ diṭṭhadhammikaṃ bhayaṃ? Idhekacco kāyena duccaritaṃ carati, vācāya duccaritaṃ carati, manasā duccaritaṃ carati, pāṇampi hanati, adinnampi ādiyati, sandhimpi chindati, nillopampi harati, ekāgārikampi karoti, paripanthepi tiṭṭhati, paradārampi gacchati, musāpi bhaṇati. Tamenaṃ gahetvā rañño dassenti—  “ayaṃ, deva, coro āgucārī. Imassa yaṃ icchasi taṃ daṇḍaṃ paṇehī”ti. Tamenaṃ rājā paribhāsati. So paribhāsapaccayā bhayampi uppādeti, dukkhaṃ domanassaṃ paṭisaṃvedeti. Etaṃ bhayaṃ dukkhaṃ domanassaṃ kuto tassa? Attadaṇḍato jātaṃ sañjātaṃ nibbattaṃ abhinibbattaṃ pātubhūtaṃ.

1575\. Ettakenapi rājā na tussati. Tamenaṃ rājā bandhāpeti andubandhanena vā rajjubandhanena vā saṅkhalikabandhanena vā vettabandhanena vā latābandhanena vā pakkhepabandhanena vā parikkhepabandhanena vā gāmabandhanena vā nigamabandhanena vā nagarabandhanena vā raṭṭhabandhanena vā janapadabandhanena vā antamaso savacanīyampi karoti—  “na te labbhā ito pakkamitun”ti. So bandhanapaccayāpi dukkhaṃ domanassaṃ paṭisaṃvedeti. Etaṃ bhayaṃ dukkhaṃ domanassaṃ kuto tassa? Attadaṇḍato jātaṃ sañjātaṃ nibbattaṃ abhinibbattaṃ pātubhūtaṃ.

1576\. Ettakenapi rājā na tussati. Rājā tassa dhanaṃ āharāpeti—  sataṃ vā sahassaṃ vā satasahassaṃ vā. So dhanajānipaccayāpi dukkhaṃ domanassaṃ paṭisaṃvedeti. Etaṃ bhayaṃ dukkhaṃ domanassaṃ kuto tassa? Attadaṇḍato jātaṃ sañjātaṃ nibbattaṃ abhinibbattaṃ pātubhūtaṃ.

1577\. Ettakenapi rājā na tussati. Tamenaṃ rājā vividhā kammakāraṇā kārāpeti—  kasāhipi tāḷeti, vettehipi tāḷeti, aḍḍhadaṇḍakehipi tāḷeti, hatthampi chindati, pādampi chindati, hatthapādampi chindati, kaṇṇampi chindati, nāsampi chindati, kaṇṇanāsampi chindati, bilaṅgathālikampi karoti, saṅkhamuṇḍikampi karoti, rāhumukhampi karoti, jotimālikampi karoti, hatthapajjotikampi karoti, erakavattikampi karoti, cīrakavāsikampi karoti, eṇeyyakampi karoti, baḷisamaṃsikampi karoti, kahāpaṇikampi karoti, khārāpatacchikampi karoti, palighaparivattakampi karoti, palālapīṭhakampi karoti, tattenapi telena osiñcati, sunakhehipi khādāpeti, jīvantampi sūle uttāseti, asināpi sīsaṃ chindati. So kammakāraṇapaccayāpi dukkhaṃ domanassaṃ paṭisaṃvedeti. Etaṃ bhayaṃ dukkhaṃ domanassaṃ kuto tassa? Attadaṇḍato jātaṃ sañjātaṃ nibbattaṃ abhinibbattaṃ pātubhūtaṃ. Rājā imesaṃ catunnaṃ daṇḍānaṃ issaro.

1578\. So sakena kammena kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjati. Tamenaṃ nirayapālā pañcavidhabandhanaṃ nāma kammakāraṇaṃ kārenti—  tattaṃ ayokhilaṃ hatthe gamenti, tattaṃ ayokhilaṃ dutiye hatthe gamenti, tattaṃ ayokhilaṃ pāde gamenti, tattaṃ ayokhilaṃ dutiye pāde gamenti, tattaṃ ayokhilaṃ majjhe urasmiṃ gamenti. So tattha dukkhā tibbā kaṭukā vedanā vedeti; na ca tāva kālaṃ karoti yāva na taṃ pāpakammaṃ byantīhoti. Etaṃ bhayaṃ dukkhaṃ domanassaṃ kuto tassa? Attadaṇḍato jātaṃ sañjātaṃ nibbattaṃ abhinibbattaṃ pātubhūtaṃ.

1579\. Tamenaṃ nirayapālā saṃvesetvā kuṭhārīhi tacchenti. So tattha dukkhā tibbā kaṭukā vedanā vedeti; na ca tāva kālaṃ karoti yāva na taṃ pāpakammaṃ byantīhoti. Tamenaṃ nirayapālā uddhampādaṃ adhosiraṃ gahetvā vāsīhi tacchenti. Tamenaṃ nirayapālā rathe yojetvā ādittāya pathaviyā sampajjalitāya sajotibhūtāya sārentipi paccāsārentipi…pe…  tamenaṃ nirayapālā mahantaṃ aṅgārapabbataṃ ādittaṃ sampajjalitaṃ sajotibhūtaṃ āropentipi oropentipi…pe…  tamenaṃ nirayapālā uddhampādaṃ adhosiraṃ gahetvā tattāya lohakumbhiyā pakkhipanti ādittāya sampajjalitāya sajotibhūtāya. So tattha pheṇuddehakaṃ paccati. So tattha pheṇuddehakaṃ paccamāno sakimpi uddhaṃ gacchati, sakimpi adho gacchati, sakimpi tiriyaṃ gacchati. So tattha dukkhā tibbā kaṭukā vedanā vedeti; na ca tāva kālaṃ karoti yāva na taṃ pāpakammaṃ byantīhoti. Etaṃ bhayaṃ dukkhaṃ domanassaṃ kuto tassa? Attadaṇḍato jātaṃ sañjātaṃ nibbattaṃ abhinibbattaṃ pātubhūtaṃ. Tamenaṃ nirayapālā mahāniraye pakkhipanti. So kho pana mahānirayo—

1580\. _Catukkaṇṇo catudvāro,_  
_vibhatto bhāgaso mito;_  
_Ayopākārapariyanto,_  
_ayasā paṭikujjito._  


1581\. _Tassa ayomayā bhūmi,_  
_jalitā tejasā yutā;_  
_Samantā yojanasataṃ,_  
_pharitvā tiṭṭhati sabbadā._  


1582\. _Kadariyātapanā ghorā,_  
_accimanto durāsadā;_  
_Lomahaṃsanarūpā ca,_  
_bhesmā paṭibhayā dukhā._  


1583\. _Puratthimāya bhittiyā,_  
_accikkhandho samuṭṭhito;_  
_Dahanto pāpakammante,_  
_pacchimāya paṭihaññati._  


1584\. _Pacchimāya ca bhittiyā,_  
_Accikkhandho samuṭṭhito;_  
_Dahanto pāpakammante,_  
_Puratthimāya paṭihaññati._  


1585\. _Uttarāya ca bhittiyā,_  
_accikkhandho samuṭṭhito;_  
_Dahanto pāpakammante,_  
_dakkhiṇāya paṭihaññati._  


1586\. _Dakkhiṇāya ca bhittiyā,_  
_accikkhandho samuṭṭhito;_  
_Dahanto pāpakammante,_  
_uttarāya paṭihaññati._  


1587\. _Heṭṭhato ca samuṭṭhāya,_  
_accikkhandho bhayānako;_  
_Dahanto pāpakammante,_  
_chadanasmiṃ paṭihaññati._  


1588\. _Chadanamhā samuṭṭhāya,_  
_accikkhandho bhayānako;_  
_Dahanto pāpakammante,_  
_bhūmiyaṃ paṭihaññati._  


1589\. _Ayokapālamādittaṃ,_  
_santattaṃ jalitaṃ yathā;_  
_Evaṃ avīcinirayo,_  
_heṭṭhā upari passato._  


1590\. _Tattha sattā mahāluddā,_  
_mahākibbisakārino;_  
_Accantapāpakammantā,_  
_paccanti na ca miyyare._  


1591\. _Jātavedasamo kāyo,_  
_tesaṃ nirayavāsinaṃ;_  
_Passa kammānaṃ daḷhattaṃ,_  
_na bhasmā hoti napī masi._  


1592\. _Puratthimenapi dhāvanti,_  
_tato dhāvanti pacchimaṃ;_  
_Uttarenapi dhāvanti,_  
_tato dhāvanti dakkhiṇaṃ._  


1593\. _Yaṃ yaṃ disaṃ padhāvanti,_  
_taṃ taṃ dvāraṃ pidhīyati;_  
_Abhinikkhamitāsā te,_  
_sattā mokkhagavesino._  


1594\. _Na te tato nikkhamituṃ,_  
_labhanti kammapaccayā;_  
_Tesañca pāpakammantaṃ,_  
_avipakkaṃ kataṃ bahunti._  


1595\. Etaṃ bhayaṃ dukkhaṃ domanassaṃ kuto tassa? Attadaṇḍato jātaṃ sañjātaṃ nibbattaṃ abhinibbattaṃ pātubhūtaṃ. Yāni ca nerayikāni dukkhāni yāni ca tiracchānayonikāni dukkhāni yāni ca pettivisayikāni dukkhāni yāni ca mānusikāni dukkhāni; tāni kuto jātāni kuto sañjātāni kuto nibbattāni kuto abhinibbattāni kuto pātubhūtāni? Attadaṇḍato jātāni sañjātāni nibbattāni abhinibbattāni pātubhūtānīti—  attadaṇḍā bhayaṃ jātaṃ.

1596\. **Janaṃ passatha medhagan**ti. **Janan**ti khattiyā ca brāhmaṇā ca vessā ca suddā ca gahaṭṭhā ca pabbajitā ca devā ca manussā ca medhagaṃ janaṃ kalahaṃ janaṃ viruddhaṃ janaṃ paṭiviruddhaṃ janaṃ āhataṃ janaṃ paccāhataṃ janaṃ āghātitaṃ janaṃ paccāghātitaṃ janaṃ passatha dakkhatha oloketha nijjhāyetha upaparikkhathāti—  janaṃ passatha medhagaṃ.

1597\. **Saṃvegaṃ kittayissāmī**ti. Saṃvegaṃ ubbegaṃ utrāsaṃ bhayaṃ pīḷanaṃ ghaṭṭanaṃ upaddavaṃ upasaggaṃ. **Kittayissāmī**ti pakittayissāmi ācikkhissāmi desessāmi paññapessāmi paṭṭhapessāmi vivarissāmi vibhajissāmi uttānīkarissāmi pakāsissāmīti—  saṃvegaṃ kittayissāmi.

1598\. **Yathā saṃvijitaṃ mayā**ti. Yathā mayā attanāyeva attānaṃ saṃvejito ubbejito saṃvegamāpāditoti—  yathā saṃvijitaṃ mayā.

1599\. Tenāha bhagavā—

1600\. _“Attadaṇḍā bhayaṃ jātaṃ,_  
_janaṃ passatha medhagaṃ;_  
_Saṃvegaṃ kittayissāmi,_  
_yathā saṃvijitaṃ mayā”ti._  


(171.)

1601\. _**Phandamānaṃ pajaṃ disvā,**_  
_**macche appodake yathā;**_  
_**Aññamaññehi byāruddhe,**_  
_**disvā maṃ bhayamāvisi.**_  


1602\. **Phandamānaṃ pajaṃ disvā**ti. **Pajā**ti sattādhivacanaṃ. Pajaṃ taṇhāphandanāya phandamānaṃ diṭṭhiphandanāya phandamānaṃ kilesaphandanāya phandamānaṃ duccaritaphandanāya phandamānaṃ payogaphandanāya phandamānaṃ vipākaphandanāya phandamānaṃ rattaṃ rāgena phandamānaṃ duṭṭhaṃ dosena phandamānaṃ mūḷhaṃ mohena phandamānaṃ vinibaddhaṃ mānena phandamānaṃ parāmaṭṭhaṃ diṭṭhiyā phandamānaṃ vikkhepagataṃ uddhaccena phandamānaṃ aniṭṭhaṅgataṃ vicikicchāya phandamānaṃ thāmagataṃ anusayehi phandamānaṃ lābhena phandamānaṃ alābhena phandamānaṃ yasena phandamānaṃ ayasena phandamānaṃ pasaṃsāya phandamānaṃ nindāya phandamānaṃ sukhena phandamānaṃ dukkhena phandamānaṃ jātiyā phandamānaṃ jarāya phandamānaṃ byādhinā phandamānaṃ maraṇena phandamānaṃ sokaparidevadukkhadomanassupāyāsehi phandamānaṃ nerayikena dukkhena phandamānaṃ tiracchānayonikena dukkhena phandamānaṃ pettivisayikena dukkhena phandamānaṃ mānusikena dukkhena phandamānaṃ gabbhokkantimūlakena dukkhena…  gabbhaṭṭhitimūlakena dukkhena…  gabbhavuṭṭhānamūlakena dukkhena…  jātassūpanibandhakena dukkhena…  jātassa parādheyyakena dukkhena…  attūpakkamena dukkhena…  parūpakkamena dukkhena…  dukkhadukkhena…  saṅkhāradukkhena…  vipariṇāmadukkhena…  cakkhurogena dukkhena…  sotarogena…  ghānarogena…  jivhārogena…  kāyarogena…  sīsarogena…  kaṇṇarogena…  mukharogena…  dantarogena…  kāsena…  sāsena…  pināsena…  ḍāhena…  jarena…  kucchirogena…  mucchāya…  pakkhandikāya…  sūlāya…  visūcikāya…  kuṭṭhena…  gaṇḍena…  kilāsena…  sosena…  apamārena…  dadduyā…  kaṇḍuyā…  kacchuyā…  rakhasāya…  vitacchikāya…  lohitena…  pittena…  madhumehena…  aṃsāya…  pīḷakāya…  bhagandalāya…  pittasamuṭṭhānena ābādhena…  semhasamuṭṭhānena ābādhena…  vātasamuṭṭhānena ābādhena…  sannipātikena ābādhena…  utupariṇāmajena ābādhena…  visamaparihārajena ābādhena…  opakkamikena ābādhena…  kammavipākajena ābādhena…  sītena…  uṇhena…  jighacchāya…  pipāsāya…  uccārena…  passāvena…  ḍaṃsamakasavātātapasarīsapasamphassena dukkhena…  mātumaraṇena dukkhena…  pitumaraṇena dukkhena…  bhātumaraṇena dukkhena…  bhaginimaraṇena dukkhena…  puttamaraṇena dukkhena…  dhītumaraṇena dukkhena…  ñātimaraṇena dukkhena…  bhogabyasanena dukkhena…  rogabyasanena dukkhena…  sīlabyasanena dukkhena…  diṭṭhibyasanena dukkhena phandamānaṃ samphandamānaṃ vipphandamānaṃ vedhamānaṃ pavedhamānaṃ sampavedhamānaṃ. **Disvā**ti disvā passitvā tulayitvā tīrayitvā vibhāvayitvā vibhūtaṃ katvāti—  phandamānaṃ pajaṃ disvā.

1603\. **Macche appodake yathā**ti yathā macchā appodake udakapariyādāne kākehi vā kulalehi vā balākāhi vā paripātiyamānā ukkhipiyamānā khajjamānā phandanti samphandanti vipphandanti vedhanti pavedhanti sampavedhanti; evamevaṃ pajā taṇhāphandanāya phandanti…pe…  diṭṭhibyasanena dukkhena phandanti samphandanti vipphandanti vedhanti pavedhanti sampavedhantīti—  macche appodake yathā.

1604\. **Aññamaññehi byāruddhe**ti aññamaññaṃ sattā viruddhā paṭiviruddhā āhatā paccāhatā āghātitā paccāghātitā. Rājānopi rājūhi vivadanti, khattiyāpi khattiyehi vivadanti, brāhmaṇāpi brāhmaṇehi vivadanti, gahapatīpi gahapatīhi vivadanti, mātāpi puttena vivadati, puttopi mātarā vivadati, pitāpi puttena vivadati, puttopi pitarā vivadati, bhātāpi bhātarā vivadati, bhaginīpi bhaginiyā vivadati, bhātāpi bhaginiyā vivadati, bhaginipi bhātarā vivadati, sahāyopi sahāyena vivadati; te tattha kalahaviggahavivādāpannā aññamaññaṃ pāṇīhipi upakkamanti, leḍḍūhipi upakkamanti, daṇḍehipi upakkamanti, satthehipi upakkamanti, te tattha maraṇampi nigacchanti maraṇamattampi dukkhanti—  aññamaññehi byāruddhe.

1605\. **Disvā maṃ bhayamāvisī**ti. **Disvā**ti disvā passitvā tulayitvā tīrayitvā vibhāvayitvā vibhūtaṃ katvā bhayaṃ pīḷanaṃ ghaṭṭanaṃ upaddavo upasaggo āvisīti—  disvā maṃ bhayamāvisi.

1606\. Tenāha bhagavā—

1607\. _“Phandamānaṃ pajaṃ disvā,_  
_macche appodake yathā;_  
_Aññamaññehi byāruddhe,_  
_disvā maṃ bhayamāvisī”ti._  


(172.)

1608\. _**Samantamasāro loko,**_  
_**disā sabbā sameritā;**_  
_**Icchaṃ bhavanamattano,**_  
_**nāddasāsiṃ anositaṃ.**_  


1609\. **Samantamasāro loko**ti. **Loko**ti nirayaloko tiracchānayoniloko pettivisayaloko manussaloko devaloko, khandhaloko dhātuloko āyatanaloko, ayaṃ loko paro loko, brahmaloko devaloko—  ayaṃ vuccati loko. Nirayaloko asāro nissāro sārāpagato niccasārasārena vā sukhasārasārena vā attasārasārena vā niccena vā dhuvena vā sassatena vā avipariṇāmadhammena vā. Tiracchānayoniloko…  pettivisayaloko…  manussaloko…  devaloko…  khandhaloko…  dhātuloko…  āyatanaloko…  ayaṃ loko…  paro loko…  brahmaloko…  devaloko asāro nissāro sārāpagato niccasārasārena vā sukhasārasārena vā attasārasārena vā niccena vā dhuvena vā sassatena vā avipariṇāmadhammena vā.

1610\. Yathā pana naḷo asāro nissāro sārāpagato, yathā eraṇḍo asāro nissāro sārāpagato, yathā udumbaro asāro nissāro sārāpagato, yathā setakaccho asāro nissāro sārāpagato, yathā pāribhaddako asāro nissāro sārāpagato, yathā pheṇapiṇḍo asāro nissāro sārāpagato, yathā udakapubbuḷaṃ asāraṃ nissāraṃ sārāpagataṃ, yathā marīci asārā nissārā sārāpagatā, yathā kadalikkhandho asāro nissāro sārāpagato, yathā māyā asārā nissārā sārāpagatā; evamevaṃ nirayaloko asāro nissāro sārāpagato niccasārasārena vā sukhasārasārena vā attasārasārena vā niccena vā dhuvena vā sassatena vā avipariṇāmadhammena vā.

1611\. Tiracchānayoniloko…  pettivisayaloko…  manussaloko…  devaloko asāro nissāro sārāpagato niccasārasārena vā sukhasārasārena vā attasārasārena vā niccena vā dhuvena vā sassatena vā avipariṇāmadhammena vā. Khandhaloko…  dhātuloko…  āyatanaloko…  ayaṃ loko…  paro loko…  brahmaloko…  devaloko asāro nissāro sārāpagato niccasārasārena vā sukhasārasārena vā attasārasārena vā niccena vā dhuvena vā sassatena vā avipariṇāmadhammena vāti—  samantamasāro loko.

1612\. **Disā sabbā sameritā**ti. Ye puratthimāya disāya saṅkhārā, tepi eritā sameritā calitā ghaṭṭitā aniccatāya jātiyā anugatā jarāya anusaṭā byādhinā abhibhūtā maraṇena abbhāhatā dukkhe patiṭṭhitā atāṇā aleṇā asaraṇā asaraṇībhūtā. Ye pacchimāya disāya saṅkhārā…  ye uttarāya disāya saṅkhārā…  ye dakkhiṇāya disāya saṅkhārā…  ye puratthimāya anudisāya saṅkhārā…  ye pacchimāya anudisāya saṅkhārā…  ye uttarāya anudisāya saṅkhārā…  ye dakkhiṇāya anudisāya saṅkhārā…  ye heṭṭhimāya disāya saṅkhārā…  ye uparimāya disāya saṅkhārā…  ye dasasu disāsu saṅkhārā, tepi eritā sameritā calitā ghaṭṭitā aniccatāya jātiyā anugatā jarāya anusaṭā byādhinā abhibhūtā maraṇena abbhāhatā dukkhe patiṭṭhitā atāṇā aleṇā asaraṇā asaraṇībhūtā. Bhāsitampi cetaṃ—

1613\. _“Kiñcāpi te taṃ jalatī vimānaṃ,_  
_Obhāsayaṃ uttariyaṃ disāya;_  
_Rūpe raṇaṃ disvā sadā pavedhitaṃ,_  
_Tasmā na rūpe ramatī sumedho._  


1614\. _Maccunābbhāhato loko,_  
_jarāya parivārito;_  
_Taṇhāsallena otiṇṇo,_  
_icchādhūmāyito sadā._  


1615\. _Sabbo ādīpito loko,_  
_sabbo loko padhūpito;_  
_Sabbo pajjalito loko,_  
_sabbo loko pakampito”ti._  


1616\. Disā sabbā sameritā.

1617\. **Icchaṃ bhavanamattano**ti. Attano bhavanaṃ tāṇaṃ leṇaṃ saraṇaṃ gatiṃ parāyanaṃ icchanto sādiyanto patthayanto pihayanto abhijappantoti—  icchaṃ bhavanamattano. **Nāddasāsiṃ anositan**ti. Ajjhositaṃyeva addasaṃ, anajjhositaṃ nāddasaṃ, sabbaṃ yobbaññaṃ jarāya ositaṃ, sabbaṃ ārogyaṃ byādhinā ositaṃ, sabbaṃ jīvitaṃ maraṇena ositaṃ, sabbaṃ lābhaṃ alābhena ositaṃ, sabbaṃ yasaṃ ayasena ositaṃ, sabbaṃ pasaṃsaṃ nindāya ositaṃ, sabbaṃ sukhaṃ dukkhena ositaṃ.

1618\. _“Lābho alābho yaso ayaso ca,_  
_Nindā pasaṃsā ca sukhaṃ dukhañca;_  
_Ete aniccā manujesu dhammā,_  
_Asassatā vipariṇāmadhammā”ti._  


1619\. Nāddasāsiṃ anositaṃ.

1620\. Tenāha bhagavā—

1621\. _“Samantamasāro loko,_  
_disā sabbā sameritā;_  
_Icchaṃ bhavanamattano,_  
_nāddasāsiṃ anositan”ti._  


(173.)

1622\. _**Osāne tveva byāruddhe,**_  
_**disvā me aratī ahu;**_  
_**Athettha sallamaddakkhiṃ,**_  
_**duddasaṃ hadayassitaṃ.**_  


1623\. **Osāne tveva byāruddhe**ti. **Osāne tvevā**ti sabbaṃ yobbaññaṃ jarā osāpeti, sabbaṃ ārogyaṃ byādhi osāpeti, sabbaṃ jīvitaṃ maraṇaṃ osāpeti, sabbaṃ lābhaṃ alābho osāpeti, sabbaṃ yasaṃ ayaso osāpeti, sabbaṃ pasaṃsaṃ nindā osāpeti, sabbaṃ sukhaṃ dukkhaṃ osāpetīti—  osāne tveva. **Byāruddhe**ti yobbaññakāmā sattā jarāya paṭiviruddhā, ārogyakāmā sattā byādhinā paṭiviruddhā, jīvitukāmā sattā maraṇena paṭiviruddhā, lābhakāmā sattā alābhena paṭiviruddhā, yasakāmā sattā ayasena paṭiviruddhā, pasaṃsakāmā sattā nindāya paṭiviruddhā, sukhakāmā sattā dukkhena paṭiviruddhā āhatā paccāhatā āghātitā paccāghātitāti—  osāne tveva byāruddhe.

1624\. **Disvā me aratī ahū**ti. **Disvā**ti disvā passitvā tulayitvā tīrayitvā vibhāvayitvā vibhūtaṃ katvāti—  disvā. **Me aratī**ti yā arati yā anabhirati yā anabhiramanā yā ukkaṇṭhitā yā paritasitā **ahū**ti—  disvā me aratī ahu.

1625\. **Athettha sallamaddakkhin**ti. **Athā**ti padasandhi…pe…  padānupubbatāpetaṃ—  athāti. **Etthā**ti sattesu. **Sallan**ti satta sallāni—  rāgasallaṃ, dosasallaṃ, mohasallaṃ, mānasallaṃ, diṭṭhisallaṃ, sokasallaṃ, kathaṃkathāsallaṃ. **Addakkhin**ti addasaṃ adakkhiṃ apassiṃ paṭivijjhinti—  athettha sallamaddakkhiṃ.

1626\. **Duddasaṃ hadayassitan**ti. **Duddasan**ti duddasaṃ duddakkhaṃ duppassaṃ dubbujjhaṃ duranubujjhaṃ duppaṭivijjhanti—  duddasaṃ. **Hadayassitan**ti hadayaṃ vuccati cittaṃ. Yaṃ cittaṃ mano mānasaṃ hadayaṃ paṇḍaraṃ mano manāyatanaṃ manindriyaṃ viññāṇaṃ viññāṇakkhandho tajjā manoviññāṇadhātu. **Hadayassitan**ti hadayanissitaṃ cittasitaṃ cittanissitaṃ cittena sahagataṃ sahajātaṃ saṃsaṭṭhaṃ sampayuttaṃ ekuppādaṃ ekanirodhaṃ ekavatthukaṃ ekārammaṇanti—  duddasaṃ hadayassitaṃ.

1627\. Tenāha bhagavā—

1628\. _“Osāne tveva byāruddhe,_  
_disvā me aratī ahu;_  
_Athettha sallamaddakkhiṃ,_  
_duddasaṃ hadayassitan”ti._  


(174.)

1629\. _**Yena sallena otiṇṇo,**_  
_**disā sabbā vidhāvati;**_  
_**Tameva sallamabbuyha,**_  
_**na dhāvati na sīdati.**_  


1630\. **Yena sallena otiṇṇo, disā sabbā vidhāvatī**ti. **Sallan**ti. Satta sallāni—  rāgasallaṃ, dosasallaṃ, mohasallaṃ, mānasallaṃ, diṭṭhisallaṃ, sokasallaṃ, kathaṃkathāsallaṃ. Katamaṃ rāgasallaṃ? Yo rāgo sārāgo anunayo anurodho nandirāgo cittassa sārāgo…pe…  abhijjhā lobho akusalamūlaṃ—  idaṃ rāgasallaṃ.

1631\. Katamaṃ dosasallaṃ? “Anatthaṃ me acarī”ti āghāto jāyati “anatthaṃ me caratī”ti āghāto jāyati, “anatthaṃ me carissatī”ti āghāto jāyati…pe…  caṇḍikkaṃ asuropo anattamanatā cittassa—  idaṃ dosasallaṃ.

1632\. Katamaṃ mohasallaṃ? Dukkhe aññāṇaṃ…pe…  dukkhanirodhagāminiyā paṭipadāya aññāṇaṃ, pubbante aññāṇaṃ, aparante aññāṇaṃ, pubbantāparante aññāṇaṃ, idappaccayatāpaṭiccasamuppannesu dhammesu aññāṇaṃ. Yaṃ evarūpaṃ adassanaṃ anabhisamayo ananubodho asambodho appaṭivedho asaṅgāhaṇā apariyogāhaṇā asamapekkhanā apaccavekkhanā apaccakkhakammaṃ dummejjhaṃ bālyaṃ moho pamoho sammoho avijjā avijjogho avijjāyogo avijjānusayo avijjāpariyuṭṭhānaṃ avijjālaṅgī moho akusalamūlaṃ—  idaṃ mohasallaṃ.

1633\. Katamaṃ mānasallaṃ? “Seyyohamasmī”ti māno, “sadisohamasmī”ti māno, “hīnohamasmī”ti māno. Yo evarūpo māno maññanā maññitattaṃ unnati unnamo dhajo sampaggāho ketukamyatā cittassa—  idaṃ mānasallaṃ.

1634\. Katamaṃ diṭṭhisallaṃ? Vīsativatthukā sakkāyadiṭṭhi, dasavatthukā micchādiṭṭhi, dasavatthukā antaggāhikā diṭṭhi. Yā evarūpā diṭṭhi diṭṭhigataṃ diṭṭhigahanaṃ diṭṭhikantāro diṭṭhivisūkāyikaṃ diṭṭhivipphanditaṃ diṭṭhisaṃyojanaṃ gāho paṭiggāho abhiniveso parāmāso kummaggo micchāpatho micchattaṃ titthāyatanaṃ vipariyesaggāho viparītaggāho vipallāsaggāho micchāgāho ayāthāvakasmiṃ “yāthāvakan”ti gāho yāvatā dvāsaṭṭhi diṭṭhigatāni—  idaṃ diṭṭhisallaṃ.

1635\. Katamaṃ sokasallaṃ? Ñātibyasanena vā phuṭṭhassa rogabyasanena vā phuṭṭhassa bhogabyasanena vā phuṭṭhassa sīlabyasanena vā phuṭṭhassa diṭṭhibyasanena vā phuṭṭhassa aññataraññatarena byasanena samannāgatassa aññataraññatarena dukkhadhammena phuṭṭhassa soko socanā socitattaṃ antosoko antoparisoko antoḍāho antopariḍāho cetaso parijjhāyanā domanassaṃ—  idaṃ sokasallaṃ.

1636\. Katamaṃ kathaṃkathāsallaṃ? Dukkhe kaṅkhā, dukkhasamudaye kaṅkhā, dukkhanirodhe kaṅkhā, dukkhanirodhagāminiyā paṭipadāya kaṅkhā, pubbante kaṅkhā, aparante kaṅkhā, pubbantāparante kaṅkhā, idappaccayatāpaṭiccasamuppannesu dhammesu kaṅkhā. Yā evarūpā kaṅkhā kaṅkhāyanā kaṅkhāyitattaṃ vimati vicikicchā dveḷhakaṃ dvedhāpatho saṃsayo anekaṃsaggāho āsappanā parisappanā apariyogāhaṇā chambhitattaṃ cittassa manovilekho—  idaṃ kathaṃkathāsallaṃ.

1637\. **Yena sallena otiṇṇo, disā sabbā vidhāvatī**ti. Rāgasallena otiṇṇo viddho phuṭṭho pareto samohito samannāgato kāyena duccaritaṃ carati, vācāya duccaritaṃ carati, manasā duccaritaṃ carati, pāṇampi hanati, adinnampi ādiyati, sandhimpi chindati, nillopampi harati, ekāgārikampi karoti, paripanthepi tiṭṭhati, paradārampi gacchati, musāpi bhaṇati; evampi rāgasallena otiṇṇo viddho phuṭṭho pareto samohito samannāgato dhāvati vidhāvati sandhāvati saṃsarati. Atha vā rāgasallena otiṇṇo viddho phuṭṭho pareto samohito samannāgato bhoge pariyesanto nāvāya mahāsamuddaṃ pakkhandati. Sītassa purakkhato uṇhassa purakkhato ḍaṃsamakasavātātapasarīsapasamphassehi pīḷiyamāno khuppipāsāya miyyamāno tigumbaṃ gacchati, takkolaṃ gacchati, takkasīlaṃ gacchati, kāḷamukhaṃ gacchati, purapūraṃ gacchati, vesuṅgaṃ gacchati, verāpathaṃ gacchati, javaṃ gacchati, tāmaliṃ gacchati, vaṅkaṃ gacchati, eḷabandhanaṃ gacchati, suvaṇṇakūṭaṃ gacchati, suvaṇṇabhūmiṃ gacchati, tambapaṇṇiṃ gacchati, suppārakaṃ gacchati, bhārukacchaṃ gacchati, suraṭṭhaṃ gacchati, bhaṅgalokaṃ gacchati, bhaṅgaṇaṃ gacchati, paramabhaṅgaṇaṃ gacchati, yonaṃ gacchati, paramayonaṃ gacchati, vinakaṃ gacchati, mūlapadaṃ gacchati, marukantāraṃ gacchati, jaṇṇupathaṃ gacchati, ajapathaṃ gacchati, meṇḍapathaṃ gacchati, saṅkupathaṃ gacchati, chattapathaṃ gacchati, vaṃsapathaṃ gacchati, sakuṇapathaṃ gacchati, mūsikapathaṃ gacchati, daripathaṃ gacchati, vettācāraṃ gacchati; pariyesanto na labhati, alābhamūlakampi dukkhaṃ domanassaṃ paṭisaṃvedeti, pariyesanto labhati, laddhā ārakkhamūlakampi dukkhaṃ domanassaṃ paṭisaṃvedeti “kinti me bhoge neva rājāno hareyyuṃ na corā hareyyuṃ na aggi daheyya na udakaṃ vaheyya na appiyā dāyādā hareyyun”ti. Tassa evaṃ ārakkhato gopayato te bhogā vippalujjanti, so vippayogamūlakampi dukkhaṃ domanassaṃ paṭisaṃvedeti. Evampi rāgasallena otiṇṇo viddho phuṭṭho pareto samohito samannāgato dhāvati vidhāvati sandhāvati saṃsarati.

1638\. Dosasallena…  mohasallena…  mānasallena otiṇṇo viddho phuṭṭho pareto samohito samannāgato kāyena duccaritaṃ carati, vācāya duccaritaṃ carati, manasā duccaritaṃ carati, pāṇampi hanati, adinnampi ādiyati, sandhimpi chindati, nillopampi harati, ekāgārikampi karoti, paripanthepi tiṭṭhati, paradārampi gacchati, musāpi bhaṇati. Evaṃ mānasallena otiṇṇo viddho phuṭṭho pareto samohito samannāgato dhāvati vidhāvati sandhāvati saṃsarati.

1639\. Diṭṭhisallena otiṇṇo viddho phuṭṭho pareto samohito samannāgato acelako hoti muttācāro hatthāpalekhano, naehibhadantiko, natiṭṭhabhadantiko; nābhihaṭaṃ, na uddissakataṃ, na nimantanaṃ sādiyati, so na kumbhimukhā paṭiggaṇhāti, na kaḷopimukhā paṭiggaṇhāti, na eḷakamantaraṃ, na daṇḍamantaraṃ, na musalamantaraṃ, na dvinnaṃ bhuñjamānānaṃ, na gabbhiniyā, na pāyamānāya, na purisantaragatāya, na saṃkittīsu, na yattha sā upaṭṭhito hoti, na yattha makkhikā saṇḍasaṇḍacārinī. Na macchaṃ na maṃsaṃ na suraṃ na merayaṃ na thusodakaṃ pivati. So ekāgāriko vā hoti ekālopiko, dvāgāriko vā hoti dvālopiko…pe…  sattāgāriko vā hoti sattālopiko. Ekissāpi dattiyā yāpeti, dvīhipi dattīhi yāpeti…pe…  sattahipi dattīhi yāpeti. Ekāhikampi āhāraṃ āhāreti, dvīhikampi āhāraṃ āhāreti…pe…  sattāhikampi āhāraṃ āhāreti. Iti evarūpaṃ aḍḍhamāsikampi pariyāyabhattabhojanānuyogamanuyutto viharati. Evampi diṭṭhisallena otiṇṇo viddho phuṭṭho pareto samohito samannāgato dhāvati vidhāvati sandhāvati saṃsarati.

1640\. Atha vā diṭṭhisallena otiṇṇo viddho phuṭṭho pareto samohito samannāgato so sākabhakkho vā hoti, sāmākabhakkho vā hoti, nīvārabhakkho vā hoti, daddulabhakkho vā hoti, haṭabhakkho vā hoti, kaṇabhakkho vā hoti, ācāmabhakkho vā hoti, piññākabhakkho vā hoti, tilabhakkho vā hoti, tiṇabhakkho vā hoti, gomayabhakkho vā hoti, vanamūlaphalāhāro yāpeti pavattaphalabhojano. So sāṇānipi dhāreti, masāṇānipi dhāreti, chavadussānipi dhāreti, paṃsukūlānipi dhāreti, tirīṭānipi dhāreti, ajinānipi dhāreti, ajinakkhipampi dhāreti, kusacīrampi dhāreti, vākacīrampi dhāreti, phalakacīrampi dhāreti, kesakambalampi dhāreti, ulūkapakkhampi dhāreti, kesamassulocakopi hoti, kesamassulocanānuyogamanuyutto viharati. Ubbhaṭṭhakopi hoti āsanapaṭikkhitto, ukkuṭikopi hoti ukkuṭikappadhānamanuyutto, kaṇṭakāpassayiko hoti, kaṇṭakāpassaye seyyaṃ kappeti, phalakaseyyampi kappeti, thaṇḍilaseyyampi kappeti, ekāpassayiko hoti rajojalladharo, abbhokāsikopi hoti yathāsanthatiko, vekaṭikopi hoti vikaṭabhojanānuyogamanuyutto, apānakopi hoti apānakattamanuyutto, sāyatatiyakampi udakorohanānuyogamanuyutto viharati. Iti evarūpaṃ anekavihitaṃ kāyassa ātāpanaparitāpanānuyogamanuyutto viharati. Evampi diṭṭhisallena otiṇṇo viddho phuṭṭho pareto samohito samannāgato dhāvati vidhāvati sandhāvati saṃsarati.

1641\. Sokasallena otiṇṇo viddho phuṭṭho pareto samohito samannāgato socati kilamati paridevati urattāḷiṃ kandati sammohaṃ āpajjati. Vuttañhetaṃ bhagavatā—

1642\. “Bhūtapubbaṃ, brāhmaṇa, imissāyeva sāvatthiyā aññatarissā itthiyā mātā kālamakāsi. Sā tassā kālakiriyāya ummattikā khittacittā rathiyāya rathiyaṃ, siṅghāṭakena siṅghāṭakaṃ upasaṅkamitvā evamāha—  ‘api me mātaraṃ addassatha, api me mātaraṃ addassathā’ti.

1643\. Bhūtapubbaṃ, brāhmaṇa, imissāyeva sāvatthiyā aññatarissā itthiyā pitā kālamakāsi…  bhātā kālamakāsi…  bhaginī kālamakāsi…  putto kālamakāsi…  dhītā kālamakāsi…  sāmiko kālamakāsi. Sā tassa kālakiriyāya ummattikā khittacittā rathiyāya rathiyaṃ, siṅghāṭakena siṅghāṭakaṃ upasaṅkamitvā evamāha—  ‘api me sāmikaṃ addassatha, api me sāmikaṃ addassathā’ti.

1644\. Bhūtapubbaṃ, brāhmaṇa, imissāyeva sāvatthiyā aññatarassa purisassa mātā kālamakāsi. So tassā kālakiriyāya ummattako khittacitto rathiyāya rathiyaṃ, siṅghāṭakena siṅghāṭakaṃ upasaṅkamitvā evamāha—  ‘api me mātaraṃ addassatha, api me mātaraṃ addassathā’ti.

1645\. Bhūtapubbaṃ, brāhmaṇa, imissāyeva sāvatthiyā aññatarassa purisassa pitā kālamakāsi…  bhātā kālamakāsi…  bhaginī kālamakāsi…  putto kālamakāsi…  dhītā kālamakāsi…  pajāpati kālamakāsi. So tassā kālakiriyāya ummattako khittacitto rathiyāya rathiyaṃ, siṅghāṭakena siṅghāṭakaṃ upasaṅkamitvā evamāha—  ‘api me pajāpatiṃ addassatha, api me pajāpatiṃ addassathā’ti.

1646\. Bhūtapubbaṃ, brāhmaṇa, imissāyeva sāvatthiyā aññatarā itthī ñātikulaṃ agamāsi. Tassā te ñātakā sāmikaṃ acchinditvā aññassa dātukāmā, sā ca taṃ na icchati. Atha kho sā itthī sāmikaṃ etadavoca—  ‘ime maṃ, ayyaputta, ñātakā tava acchinditvā aññassa dātukāmā, ubho mayaṃ marissāmā’ti. Atha kho so puriso taṃ itthiṃ dvidhā chetvā attānaṃ opāteti—  ‘ubho pecca bhavissāmā’”ti. Evaṃ sokasallena otiṇṇo viddho phuṭṭho pareto samohito samannāgato dhāvati vidhāvati sandhāvati saṃsarati.

1647\. Kathaṃkathāsallena otiṇṇo viddho phuṭṭho pareto samohito samannāgato saṃsayapakkhando hoti vimatipakkhando dveḷhakajāto—  “ahosiṃ nu kho ahaṃ atītamaddhānaṃ, nanu kho ahosiṃ atītamaddhānaṃ, kiṃ nu kho ahosiṃ atītamaddhānaṃ, kathaṃ nu kho ahosiṃ atītamaddhānaṃ, kiṃ hutvā kiṃ ahosiṃ nu kho atītamaddhānaṃ, bhavissāmi nu kho ahaṃ anāgatamaddhānaṃ, nanu kho bhavissāmi anāgatamaddhānaṃ, kiṃ nu kho bhavissāmi anāgatamaddhānaṃ, kathaṃ nu kho bhavissāmi anāgatamaddhānaṃ, kiṃ hutvā kiṃ bhavissāmi nu kho anāgatamaddhānaṃ, etarahi vā paccuppannaṃ addhānaṃ ajjhattaṃ kathaṃkathī hoti, ahaṃ nu khosmi, no nu khosmi, kiṃ nu khosmi kathaṃ nu khosmi, ayaṃ nu kho satto kuto āgato, so kuhiṃ gāmī bhavissatī”ti. Evaṃ kathaṃkathāsallena otiṇṇo viddho phuṭṭho pareto samohito samannāgato dhāvati vidhāvati sandhāvati saṃsarati.

1648\. Te salle abhisaṅkharoti; te salle abhisaṅkharonto sallābhisaṅkhāravasena puratthimaṃ disaṃ dhāvati, pacchimaṃ disaṃ dhāvati, uttaraṃ disaṃ dhāvati, dakkhiṇaṃ disaṃ dhāvati. Te sallābhisaṅkhārā appahīnā; sallābhisaṅkhārānaṃ appahīnattā gatiyā dhāvati, niraye dhāvati, tiracchānayoniyā dhāvati, pettivisaye dhāvati, manussaloke dhāvati, devaloke dhāvati, gatiyā gatiṃ, upapattiyā upapattiṃ, paṭisandhiyā paṭisandhiṃ, bhavena bhavaṃ, saṃsārena saṃsāraṃ, vaṭṭena vaṭṭaṃ dhāvati vidhāvati sandhāvati saṃsaratīti—  yena sallena otiṇṇo disā sabbā vidhāvati.

1649\. **Tameva sallamabbuyha, na dhāvati na sīdatī**ti. Tameva rāgasallaṃ dosasallaṃ mohasallaṃ mānasallaṃ diṭṭhisallaṃ sokasallaṃ kathaṃkathāsallaṃ abbuyha abbuhitvā uddharitvā samuddharitvā uppāṭayitvā samuppāṭayitvā pajahitvā vinodetvā byantiṃ karitvā anabhāvaṃ gametvā neva puratthimaṃ disaṃ dhāvati na pacchimaṃ disaṃ dhāvati na uttaraṃ disaṃ dhāvati na dakkhiṇaṃ disaṃ dhāvati. Te sallābhisaṅkhārā pahīnā; sallābhisaṅkhārānaṃ pahīnattā gatiyā na dhāvati, niraye na dhāvati, tiracchānayoniyā na dhāvati, pettivisaye na dhāvati, manussaloke na dhāvati, devaloke na dhāvati, na gatiyā gatiṃ, na upapattiyā upapattiṃ, na paṭisandhiyā paṭisandhiṃ, na bhavena bhavaṃ, na saṃsārena saṃsāraṃ, na vaṭṭena vaṭṭaṃ dhāvati vidhāvati sandhāvati saṃsaratīti—  tameva sallamabbuyha na dhāvati. **Na sīdatī**ti kāmoghe na sīdati, bhavoghe na sīdati, diṭṭhoghe na sīdati, avijjoghe na sīdati, na saṃsīdati na osīdati na avasīdati na gacchati na avagacchatīti—  tameva sallamabbuyha, na dhāvati na sīdati.

1650\. Tenāha bhagavā—

1651\. _“Yena sallena otiṇṇo,_  
_disā sabbā vidhāvati;_  
_Tameva sallamabbuyha,_  
_na dhāvati na sīdatī”ti._  


(175.)

1652\. _**Tattha sikkhānugīyanti,**_  
_**yāni loke gadhitāni;**_  
_**Na tesu pasuto siyā,**_  
_**nibbijjha sabbaso kāme;**_  
_**Sikkhe nibbānamattano.**_  


1653\. **Tattha sikkhānugīyanti, yāni loke gadhitānī**ti. **Sikkhā**ti hatthisikkhā assasikkhā rathasikkhā dhanusikkhā sālākiyaṃ sallakattiyaṃ kāyatikicchaṃ bhūtiyaṃ komārabhaccaṃ. **Anugīyantī**ti gīyanti niggīyanti kathīyanti bhaṇīyanti dīpīyanti voharīyanti. Atha vā gīyanti gaṇhīyanti uggaṇhīyanti dhārīyanti upadhārīyanti upalakkhīyanti gadhitapaṭilābhāya. **Gadhitā** vuccanti pañca kāmaguṇā—  cakkhuviññeyyā rūpā iṭṭhā kantā manāpā piyarūpā kāmūpasañhitā rajanīyā, sotaviññeyyā saddā…pe…  ghānaviññeyyā gandhā…  jivhāviññeyyā rasā…  kāyaviññeyyā phoṭṭhabbā iṭṭhā kantā manāpā piyarūpā kāmūpasañhitā rajanīyā. Kiṃkāraṇā gadhitā vuccanti pañca kāmaguṇā? Yebhuyyena devamanussā pañca kāmaguṇe icchanti sādiyanti patthayanti pihayanti abhijappanti taṃkāraṇā gadhitā vuccanti pañca kāmaguṇā. **Loke**ti manussaloketi—  tattha sikkhānugīyanti, yāni loke gadhitāni.

1654\. **Na tesu pasuto siyā**ti. Tāsu vā sikkhāsu tesu vā pañcasu kāmaguṇesu na pasuto siyā, na tanninno assa, na tappoṇo, na tappabbhāro, na tadadhimutto, na tadadhipateyyoti—  na tesu pasuto siyā.

1655\. **Nibbijjha sabbaso kāme**ti. **Nibbijjhā**ti paṭivijjhitvā. “Sabbe saṅkhārā aniccā”ti paṭivijjhitvā, “sabbe saṅkhārā dukkhā”ti paṭivijjhitvā…pe…  “yaṃ kiñci samudayadhammaṃ sabbaṃ taṃ nirodhadhamman”ti paṭivijjhitvā. **Sabbaso**ti sabbena sabbaṃ sabbathā sabbaṃ asesaṃ nissesaṃ pariyādiyanavacanametaṃ—  sabbasoti. **Kāmā**ti uddānato dve kāmā—  vatthukāmā ca kilesakāmā ca…pe…  ime vuccanti vatthukāmā…pe…  ime vuccanti kilesakāmāti—  nibbijjha sabbaso kāme.

1656\. **Sikkhe nibbānamattano**ti. **Sikkhā**ti tisso sikkhā—  adhisīlasikkhā, adhicittasikkhā, adhipaññāsikkhā…pe…  ayaṃ adhipaññāsikkhā. **Nibbānamattano**ti attano rāgassa nibbāpanāya dosassa nibbāpanāya mohassa nibbāpanāya…pe…  sabbākusalābhisaṅkhārānaṃ samāya upasamāya vūpasamāya nibbāpanāya paṭinissaggāya paṭipassaddhiyā adhisīlampi sikkheyya adhicittampi sikkheyya adhipaññampi sikkheyya, imā tisso sikkhāyo āvajjanto sikkheyya jānanto sikkheyya…pe…  sacchikātabbaṃ sacchikaronto sikkheyya ācareyya samācareyya samādāya vatteyyāti—  sikkhe nibbānamattano.

1657\. Tenāha bhagavā—

1658\. _“Tattha sikkhānugīyanti,_  
_yāni loke gadhitāni;_  
_Na tesu pasuto siyā,_  
_nibbijjha sabbaso kāme;_  
_Sikkhe nibbānamattano”ti._  


(176.)

1659\. _**Sacco siyā appagabbho,**_  
_**amāyo rittapesuṇo;**_  
_**Akkodhano lobhapāpaṃ,**_  
_**vevicchaṃ vitare muni.**_  


1660\. **Sacco siyā appagabbho**ti. **Sacco siyā**ti saccavācāya samannāgato siyā, sammādiṭṭhiyā samannāgato siyā, ariyena aṭṭhaṅgikena maggena samannāgato siyāti—  sacco siyā. **Appagabbho**ti tīṇi pāgabbhiyāni—  kāyikaṃ pāgabbhiyaṃ, vācasikaṃ pāgabbhiyaṃ, cetasikaṃ pāgabbhiyaṃ…pe…  idaṃ cetasikaṃ pāgabbhiyaṃ. Yassimāni tīṇi pāgabbhiyāni pahīnāni samucchinnāni vūpasantāni paṭipassaddhāni abhabbuppattikāni ñāṇagginā daḍḍhāni, so vuccati appagabbhoti—  sacco siyā appagabbho.

1661\. **Amāyo rittapesuṇo**ti. Māyā vuccati vañcanikā cariyā. Idhekacco kāyena duccaritaṃ caritvā vācāya duccaritaṃ caritvā manasā duccaritaṃ caritvā tassa paṭicchādanahetu pāpikaṃ icchaṃ paṇidahati, mā maṃ jaññāti icchati, mā maṃ jaññāti saṅkappeti, mā maṃ jaññāti vācaṃ bhāsati, mā maṃ jaññāti kāyena parakkamati. Yā evarūpā māyā māyāvitā accasarā vañcanā nikati nikiraṇā pariharaṇā gūhanā parigūhanā chādanā paricchādanā anuttānikammaṃ anāvikammaṃ vocchādanā pāpakiriyā—  ayaṃ vuccati māyā. Yassesā māyā pahīnā samucchinnā vūpasantā paṭipassaddhā abhabbuppattikā ñāṇagginā daḍḍhā, so vuccati amāyo. **Rittapesuṇo**ti pesuññanti idhekacco pisuṇavāco hoti…pe…  evaṃ bhedādhippāyena pesuññaṃ upasaṃharati. Yassetaṃ pesuññaṃ pahīnaṃ samucchinnaṃ vūpasantaṃ paṭipassaddhaṃ abhabbuppattikaṃ ñāṇagginā daḍḍhaṃ, so vuccati rittapesuṇo vivittapesuṇo pavivittapesuṇoti—  amāyo rittapesuṇo.

1662\. **Akkodhano lobhapāpaṃ, vevicchaṃ vitare munī**ti. **Akkodhano**ti hi kho vuttaṃ, api ca kodho tāva vattabbo. Dasahākārehi kodho jāyati. “Anatthaṃ me acarī”ti kodho jāyati…pe…  yasseso kodho pahīno samucchinno vūpasanto paṭipassaddho abhabbuppattiko ñāṇagginā daḍḍho, so vuccati akkodhano. Kodhassa pahīnattā akkodhano, kodhavatthussa pariññātattā akkodhano, kodhahetussa upacchinnattā akkodhano. **Lobho**ti yo lobho lubbhanā lubbhitattaṃ…pe…  abhijjhā lobho akusalamūlaṃ. Vevicchaṃ vuccati pañca macchariyāni—  āvāsamacchariyaṃ…pe…  gāho vuccati macchariyaṃ. **Munī**ti. Monaṃ vuccati ñāṇaṃ…pe…  saṅgajālamaticca so muni. **Akkodhano lobhapāpaṃ, vevicchaṃ vitare munī**ti. Muni lobhapāpañca vevicchañca atari uttari patari samatikkami vītivattayīti—  akkodhano lobhapāpaṃ, vevicchaṃ vitare muni.

1663\. Tenāha bhagavā—

1664\. _“Sacco siyā appagabbho,_  
_amāyo rittapesuṇo;_  
_Akkodhano lobhapāpaṃ,_  
_vevicchaṃ vitare munī”ti._  


(177.)

1665\. _**Niddaṃ tandiṃ sahe thīnaṃ,**_  
_**Pamādena na saṃvase;**_  
_**Atimāne na tiṭṭheyya,**_  
_**Nibbānamanaso naro.**_  


1666\. **Niddaṃ tandiṃ sahe thīnan**ti. **Niddā**ti yā kāyassa akalyatā akammaññatā onāho pariyonāho antosamorodho middhaṃ suppaṃ pacalāyikā suppaṃ suppanā suppitattaṃ. **Tandin**ti yā tandī tandiyanā tandiyitattaṃ tandimanakatā ālasyaṃ ālasyāyanā ālasyāyitattaṃ. **Thīnan**ti yā cittassa akalyatā akammaññatā olīyanā sallīyanā līnaṃ līyanā līyitattaṃ, thinaṃ thiyanā thiyitattaṃ cittassa. **Niddaṃ tandiṃ sahe thīnan**ti. Niddañca tandiñca thinañca sahe saheyya parisaheyya abhibhaveyya ajjhotthareyya pariyādiyeyya maddeyyāti—  niddaṃ tandiṃ sahe thīnaṃ.

1667\. **Pamādena na saṃvase**ti. Pamādo vattabbo kāyaduccarite vā vacīduccarite vā manoduccarite vā pañcasu vā kāmaguṇesu. Cittassa vosaggo vosaggānuppādanaṃ vā kusalānaṃ vā dhammānaṃ bhāvanāya asakkaccakiriyatā asātaccakiriyatā anaṭṭhitakiriyatā olīnavuttitā nikkhittacchandatā nikkhittadhuratā anāsevanā abhāvanā abahulīkammaṃ anadhiṭṭhānaṃ ananuyogo pamādo. Yo evarūpo pamādo pamajjanā pamajjitattaṃ—  ayaṃ vuccati pamādo. **Pamādena na saṃvase**ti pamādena na vaseyya na saṃvaseyya na āvaseyya na parivaseyya, pamādaṃ pajaheyya vinodeyya byantiṃ kareyya anabhāvaṃ gameyya, pamādā ārato assa virato paṭivirato nikkhanto nissaṭo vippamutto visaññutto vimariyādikatena cetasā vihareyyāti—  pamādena na saṃvase.

1668\. **Atimāne na tiṭṭheyyā**ti. **Atimāno**ti idhekacco paraṃ atimaññati jātiyā vā gottena vā…pe…  aññataraññatarena vā vatthunā. Yo evarūpo māno maññanā maññitattaṃ unnati unnamo dhajo sampaggāho ketukamyatā cittassa—  ayaṃ vuccati atimāno. **Atimāne na tiṭṭheyyā**ti. Atimāne na tiṭṭheyya na santiṭṭheyya, atimānaṃ pajaheyya vinodeyya byantiṃ kareyya anabhāvaṃ gameyya, atimānā ārato assa virato paṭivirato nikkhanto nissaṭo vippamutto visaññutto vimariyādikatena cetasā vihareyyāti—  atimāne na tiṭṭheyya.

1669\. **Nibbānamanaso naro**ti. Idhekacco dānaṃ dento sīlaṃ samādiyanto uposathakammaṃ karonto pānīyaṃ paribhojanīyaṃ upaṭṭhapento pariveṇaṃ sammajjanto cetiyaṃ vandanto cetiye gandhamālaṃ āropento cetiyaṃ padakkhiṇaṃ karonto yaṃ kiñci tedhātukaṃ kusalābhisaṅkhāraṃ abhisaṅkharonto na gatihetu na upapattihetu na paṭisandhihetu na bhavahetu na saṃsārahetu na vaṭṭahetu, sabbaṃ taṃ visaṃyogādhippāyo nibbānaninno nibbānapoṇo nibbānapabbhāro abhisaṅkharotīti. Evampi nibbānamanaso naro. Atha vā sabbasaṅkhāradhātuyā cittaṃ paṭivāpetvā amatāya dhātuyā cittaṃ upasaṃharati—  “etaṃ santaṃ etaṃ paṇītaṃ yadidaṃ sabbasaṅkhārasamatho sabbūpadhipaṭinissaggo taṇhakkhayo virāgo nirodho nibbānan”ti. Evampi nibbānamanaso naro.

1670\. _“Na paṇḍitā upadhisukhassa hetu,_  
_Dadanti dānāni punabbhavāya;_  
_Kāmañca te upadhiparikkhayāya,_  
_Dadanti dānaṃ apunabbhavāya._  


1671\. _Na paṇḍitā upadhisukhassa hetu,_  
_Bhāventi jhānāni punabbhavāya;_  
_Kāmañca te upadhiparikkhayāya,_  
_Bhāventi jhānaṃ apunabbhavāya._  


1672\. _Te nibbutiṃ āsisamānasā dadanti,_  
_Tanninnacittā tadadhimuttā;_  
_Najjo yathā sāgaramajjhupetā,_  
_Bhavanti nibbānaparāyanā te”ti._  


1673\. Nibbānamanaso naro. Tenāha bhagavā—

1674\. _“Niddaṃ tandiṃ sahe thīnaṃ,_  
_pamādena na saṃvase;_  
_Atimāne na tiṭṭheyya,_  
_nibbānamanaso naro”ti._  


(178.)

1675\. _**Mosavajje na niyyetha,**_  
_**rūpe snehaṃ na kubbaye;**_  
_**Mānañca parijāneyya,**_  
_**sāhasā virato care.**_  


1676\. **Mosavajje na niyyethā**ti. **Mosavajjaṃ** vuccati musāvādo. Idhekacco sabhaggato vā parisaggato vā ñātimajjhagato vā pūgamajjhagato vā rājakulamajjhagato vā abhinīto sakkhipuṭṭho—  “ehambho purisa, yaṃ jānāsi taṃ vadehī”ti, so ajānaṃ vā āha—  “jānāmī”ti, jānaṃ vā āha—  “na jānāmī”ti, apassaṃ vā āha—  “passāmī”ti, passaṃ vā āha—  “na passāmī”ti. Iti attahetu vā parahetu vā āmisakiñcikkhahetu vā sampajānamusā bhāsitā hoti—  idaṃ vuccati mosavajjaṃ. Api ca tīhākārehi…pe…  catūhākārehi…  pañcahākārehi…  chahākārehi…  sattahākārehi…  aṭṭhahākārehi…pe…  imehi aṭṭhahākārehi musāvādo hoti. **Mosavajje na niyyethā**ti. Mosavajje na yāyeyya na niyyāyeyya na vaheyya na saṃhareyya, mosavajjaṃ pajaheyya vinodeyya byantiṃ kareyya anabhāvaṃ gameyya, mosavajjā ārato assa virato paṭivirato nikkhanto nissaṭo vippamutto visaññutto vimariyādikatena cetasā vihareyyāti—  mosavajje na niyyetha.

1677\. **Rūpe snehaṃ na kubbaye**ti. **Rūpan**ti cattāro ca mahābhūtā, catunnañca mahābhūtānaṃ upādāya rūpaṃ. **Rūpe snehaṃ na kubbaye**ti. Rūpe snehaṃ na kareyya chandaṃ na kareyya pemaṃ na kareyya rāgaṃ na kareyya na janeyya na sañjaneyya na nibbatteyya nābhinibbatteyyāti—  rūpe snehaṃ na kubbaye.

1678\. **Mānañca parijāneyyā**ti. **Māno**ti ekavidhena māno—  yā cittassa unnati. Duvidhena māno—  attukkaṃsanamāno, paravambhanamāno. Tividhena māno—  “seyyohamasmī”ti māno, “sadisohamasmī”ti māno, “hīnohamasmī”ti māno. Catuvidhena māno—  lābhena mānaṃ janeti, yasena mānaṃ janeti, pasaṃsāya mānaṃ janeti, sukhena mānaṃ janeti. Pañcavidhena māno—  “lābhimhi manāpikānaṃ rūpānan”ti mānaṃ janeti, “lābhimhi manāpikānaṃ saddānaṃ…pe…  gandhānaṃ…  rasānaṃ…  phoṭṭhabbānan”ti mānaṃ janeti. Chabbidhena māno—  cakkhusampadāya mānaṃ janeti, sotasampadāya…pe…  ghānasampadāya…  jivhāsampadāya…  kāyasampadāya…  manosampadāya mānaṃ janeti. Sattavidhena māno—  atimāno, mānātimāno, omāno, sadisamāno, adhimāno, asmimāno, micchāmāno. Aṭṭhavidhena māno—  lābhena mānaṃ janeti, alābhena omānaṃ janeti, yasena mānaṃ janeti, ayasena omānaṃ janeti, pasaṃsāya mānaṃ janeti, nindāya omānaṃ janeti, sukhena mānaṃ janeti, dukkhena omānaṃ janeti. Navavidhena māno—  seyyassa “seyyohamasmī”ti māno, seyyassa “sadisohamasmī”ti māno, seyyassa “hīnohamasmī”ti māno, sadisassa “seyyohamasmī”ti māno, sadisassa “sadisohamasmī”ti māno, sadisassa “hīnohamasmī”ti māno, hīnassa “seyyohamasmī”ti māno, hīnassa “sadisohamasmī”ti māno, hīnassa “hīnohamasmī”ti māno. Dasavidhena māno—  idhekacco mānaṃ janeti jātiyā vā gottena vā…pe…  aññataraññatarena vā vatthunā. Yo evarūpo māno maññanā maññitattaṃ unnati unnamo dhajo sampaggāho ketukamyatā cittassa—  ayaṃ vuccati māno.

1679\. **Mānañca parijāneyyā**ti. Mānaṃ tīhi pariññāhi parijāneyya—  ñātapariññāya, tīraṇapariññāya, pahānapariññāya. Katamā ñātapariññā? Mānaṃ jānāti ayaṃ ekavidhena māno—  yā cittassa unnati. Ayaṃ duvidhena māno—  attukkaṃsanamāno paravambhanamāno…pe…  ayaṃ dasavidhena māno—  idhekacco mānaṃ janeti jātiyā vā gottena vā…pe…  aññataraññatarena vā vatthunāti jānāti passati—  ayaṃ ñātapariññā.

1680\. Katamā tīraṇapariññā? Etaṃ ñātaṃ katvā mānaṃ tīreti aniccato dukkhato…pe…  nissaraṇato tīreti—  ayaṃ tīraṇapariññā.

1681\. Katamā pahānapariññā? Evaṃ tīrayitvā mānaṃ pajahati vinodeti byantiṃ karoti anabhāvaṃ gameti—  ayaṃ pahānapariññā. **Mānañca parijāneyyā**ti mānaṃ imāhi tīhi pariññāhi parijāneyyāti—  mānañca parijāneyya.

1682\. **Sāhasā virato care**ti. Katamā sāhasā cariyā? Rattassa rāgacariyā sāhasā cariyā, duṭṭhassa dosacariyā sāhasā cariyā, mūḷhassa mohacariyā sāhasā cariyā, vinibaddhassa mānacariyā sāhasā cariyā, parāmaṭṭhassa diṭṭhicariyā sāhasā cariyā, vikkhepagatassa uddhaccacariyā sāhasā cariyā, aniṭṭhaṅgatassa vicikicchācariyā sāhasā cariyā, thāmagatassa anusayacariyā sāhasā cariyā—  ayaṃ sāhasā cariyā. **Sāhasā virato** **care**ti sāhasā cariyāya ārato assa virato paṭivirato nikkhanto nissaṭo vippamutto visaññutto vimariyādikatena cetasā vihareyya careyya vicareyya iriyeyya vatteyya pāleyya yapeyya yāpeyyāti—  sāhasā virato care.

1683\. Tenāha bhagavā—

1684\. _“Mosavajje na niyyetha,_  
_rūpe snehaṃ na kubbaye;_  
_Mānañca parijāneyya,_  
_sāhasā virato care”ti._  


(179.)

1685\. _**Purāṇaṃ nābhinandeyya,**_  
_**nave khantiṃ na kubbaye;**_  
_**Hīyamāne na soceyya,**_  
_**ākāsaṃ na sito siyā.**_  


1686\. **Purāṇaṃ nābhinandeyyā**ti. Purāṇaṃ vuccati atītā rūpavedanāsaññāsaṅkhāraviññāṇā. Atīte saṅkhāre taṇhāvasena diṭṭhivasena nābhinandeyya nābhivadeyya na ajjhoseyya, abhinandanaṃ abhivadanaṃ ajjhosānaṃ gāhaṃ parāmāsaṃ abhinivesaṃ pajaheyya vinodeyya byantiṃ kareyya anabhāvaṃ gameyyāti—  purāṇaṃ nābhinandeyya.

1687\. **Nave khantiṃ na kubbaye**ti. Navā vuccati paccuppannā rūpavedanāsaññāsaṅkhāraviññāṇā. Paccuppanne saṅkhāre taṇhāvasena diṭṭhivasena khantiṃ na kareyya chandaṃ na kareyya pemaṃ na kareyya rāgaṃ na kareyya na janeyya na sañjaneyya na nibbatteyya nābhinibbatteyyāti—  nave khantiṃ na kubbaye.

1688\. **Hīyamāne na soceyyā**ti. Hīyamāne hāyamāne parihāyamāne vemāne vigacchamāne antaradhāyamāne na soceyya na kilameyya na parāmaseyya na parideveyya na urattāḷiṃ kandeyya na sammohaṃ āpajjeyya. Cakkhusmiṃ hīyamāne hāyamāne parihāyamāne vemāne vigacchamāne antaradhāyamāne, sotasmiṃ…pe…  ghānasmiṃ…  jivhāya…  kāyasmiṃ…  rūpasmiṃ…  saddasmiṃ…  gandhasmiṃ…  rasasmiṃ…  phoṭṭhabbasmiṃ…  kulasmiṃ…  gaṇasmiṃ…  āvāsasmiṃ…  lābhasmiṃ…  yasasmiṃ…  pasaṃsāya…  sukhasmiṃ…  cīvarasmiṃ…  piṇḍapātasmiṃ…  senāsanasmiṃ…  gilānapaccayabhesajjaparikkhārasmiṃ hīyamāne hāyamāne parihāyamāne vemāne vigacchamāne antaradhāyamāne na soceyya na kilameyya na parāmaseyya na parideveyya na urattāḷiṃ kandeyya na sammohaṃ āpajjeyyāti—  hīyamāne na soceyya.

1689\. **Ākāsaṃ na sito siyā**ti. Ākāsaṃ vuccati taṇhā. Yo rāgo sārāgo…pe…  abhijjhā lobho akusalamūlaṃ. Kiṃkāraṇā ākāsaṃ vuccati taṇhā? Yāya taṇhāya rūpaṃ ākassati samākassati gaṇhāti parāmasati abhinivisati, vedanaṃ…pe…  saññaṃ…  saṅkhāre…  viññāṇaṃ…  gatiṃ…  upapattiṃ…  paṭisandhiṃ…  bhavaṃ…  saṃsāraṃ…  vaṭṭaṃ ākassati samākassati gaṇhāti parāmasati abhinivisati; taṃkāraṇā ākāsaṃ vuccati taṇhā. **Ākāsaṃ na sito siyā**ti. Taṇhānissito na siyā. Taṇhaṃ pajaheyya vinodeyya byantiṃ kareyya anabhāvaṃ gameyya, taṇhāya ārato assa virato paṭivirato nikkhanto nissaṭo vippamutto visaññutto vimariyādikatena cetasā vihareyyāti—  ākāsaṃ na sito siyā.

1690\. Tenāha bhagavā—

1691\. _“Purāṇaṃ nābhinandeyya,_  
_nave khantiṃ na kubbaye;_  
_Hīyamāne na soceyya,_  
_ākāsaṃ na sito siyā”ti._  


(180.)

1692\. _**Gedhaṃ brūmi mahoghoti,**_  
_**ājavaṃ brūmi jappanaṃ;**_  
_**Ārammaṇaṃ pakampanaṃ,**_  
_**kāmapaṅko duraccayo.**_  


1693\. **Gedhaṃ brūmi mahoghotī**ti. Gedho vuccati taṇhā. Yo rāgo sārāgo…pe…  abhijjhā lobho akusalamūlaṃ. Mahogho vuccati taṇhā. Yo rāgo sārāgo…pe…  abhijjhā lobho akusalamūlaṃ. **Gedhaṃ brūmi mahoghotī**ti. Gedhaṃ “mahogho”ti brūmi ācikkhāmi desemi paññāpemi paṭṭhapemi vivarāmi vibhajāmi uttānīkaromi pakāsemīti—  gedhaṃ brūmi mahoghoti.

1694\. **Ājavaṃ brūmi jappanan**ti. Ājavā vuccati taṇhā. Yo rāgo sārāgo…pe…  abhijjhā lobho akusalamūlaṃ. Jappanāpi vuccati taṇhā. Yo rāgo sārāgo…pe…  abhijjhā lobho akusalamūlaṃ. **Ājavaṃ brūmi jappanan**ti ājavaṃ “jappanā”ti brūmi ācikkhāmi…pe…  uttānīkaromi pakāsemīti—  ājavaṃ brūmi jappanaṃ.

1695\. **Ārammaṇaṃ pakampanan**ti. Ārammaṇampi vuccati taṇhā. Yo rāgo sārāgo…pe…  abhijjhā lobho akusalamūlaṃ. Pakampanāpi vuccati taṇhā. Yo rāgo sārāgo…pe…  abhijjhā lobho akusalamūlanti—  ārammaṇaṃ pakampanaṃ.

1696\. **Kāmapaṅko duraccayo**ti. Kāmapaṅko kāmakaddamo kāmakileso kāmapalipo kāmapalirodho duraccayo durativatto duttaro duppataro dussamatikkamo dubbītivattoti—  kāmapaṅko duraccayo.

1697\. Tenāha bhagavā—

1698\. _“Gedhaṃ brūmi mahoghoti,_  
_ājavaṃ brūmi jappanaṃ;_  
_Ārammaṇaṃ pakampanaṃ,_  
_kāmapaṅko duraccayo”ti._  


(181.)

1699\. _**Saccā avokkamaṃ muni,**_  
_**thale tiṭṭhati brāhmaṇo;**_  
_**Sabbaṃ so paṭinissajja,**_  
_**sa ve santoti vuccati.**_  


1700\. **Saccā avokkamaṃ munī**ti. Saccavācāya avokkamanto, sammādiṭṭhiyā avokkamanto, ariyā aṭṭhaṅgikā maggā avokkamanto. **Munī**ti. Monaṃ vuccati ñāṇaṃ…pe…  saṅgajālamaticca so munīti—  saccā avokkamaṃ muni.

1701\. **Thale tiṭṭhati brāhmaṇo**ti. Thalaṃ vuccati amataṃ nibbānaṃ. Yo so sabbasaṅkhārasamatho sabbūpadhipaṭinissaggo taṇhakkhayo virāgo nirodho nibbānaṃ. **Brāhmaṇo**ti sattannaṃ dhammānaṃ bāhitattā brāhmaṇo…pe…  asito tādi pavuccate sa brahmā. **Thale tiṭṭhati brāhmaṇo**ti. Thale tiṭṭhati dīpe tiṭṭhati tāṇe tiṭṭhati leṇe tiṭṭhati saraṇe tiṭṭhati abhaye tiṭṭhati accute tiṭṭhati amate tiṭṭhati nibbāne tiṭṭhatīti—  thale tiṭṭhati brāhmaṇo.

1702\. **Sabbaṃ so paṭinissajjā**ti. Sabbaṃ vuccati dvādasāyatanāni—  cakkhu ceva rūpā ca…pe…  mano ceva dhammā ca. Yato ajjhattikabāhiresu āyatanesu chandarāgo pahīno hoti ucchinnamūlo tālāvatthukato anabhāvaṃkato āyatiṃ anuppādadhammo, ettāvatāpi sabbaṃ cattaṃ hoti vantaṃ muttaṃ pahīnaṃ paṭinissaṭṭhaṃ. Yato taṇhā ca diṭṭhi ca māno ca pahīnā honti ucchinnamūlā tālāvatthukatā anabhāvaṃkatā āyatiṃ anuppādadhammā, ettāvatāpi sabbaṃ cattaṃ hoti vantaṃ muttaṃ pahīnaṃ paṭinissaṭṭhaṃ. Yato puññābhisaṅkhāro ca apuññābhisaṅkhāro ca āneñjābhisaṅkhāro ca pahīnā honti ucchinnamūlā tālāvatthukatā anabhāvaṃkatā āyatiṃ anuppādadhammā, ettāvatāpi sabbaṃ cattaṃ hoti vantaṃ muttaṃ pahīnaṃ paṭinissaṭṭhanti—  sabbaṃ so paṭinissajja.

1703\. **Sa ve santoti vuccatī**ti. So santo upasanto vūpasanto nibbuto paṭipassaddhoti vuccati kathīyati bhaṇīyati dīpīyati voharīyatīti—  sa ve santoti vuccati.

1704\. Tenāha bhagavā—

1705\. _“Saccā avokkamaṃ muni,_  
_thale tiṭṭhati brāhmaṇo;_  
_Sabbaṃ so paṭinissajja,_  
_sa ve santoti vuccatī”ti._  


(182.)

1706\. _**Sa ve vidvā sa vedagū,**_  
_**ñatvā dhammaṃ anissito;**_  
_**Sammā so loke iriyāno,**_  
_**na pihetīdha kassaci.**_  


1707\. **Sa ve vidvā sa vedagū**ti. **Vidvā**ti vidvā vijjāgato ñāṇī vibhāvī medhāvī. **Vedagū**ti. Vedā vuccanti catūsu maggesu ñāṇaṃ…pe…  sabbavedanāsu vītarāgo sabbavedamaticca vedagū soti—  sa ve vidvā sa vedagū.

1708\. **Ñatvā dhammaṃ anissito**ti. **Ñatvā**ti ñatvā jānitvā tulayitvā tīrayitvā vibhāvayitvā vibhūtaṃ katvā. “Sabbe saṅkhārā aniccā”ti ñatvā jānitvā tulayitvā tīrayitvā vibhāvayitvā vibhūtaṃ katvā, “sabbe saṅkhārā dukkhā”ti…pe…  “yaṃ kiñci samudayadhammaṃ sabbaṃ taṃ nirodhadhamman”ti ñatvā jānitvā tulayitvā tīrayitvā vibhāvayitvā vibhūtaṃ katvā. **Anissito**ti dve nissayā—  taṇhānissayo ca diṭṭhinissayo ca…pe…  ayaṃ taṇhānissayo…pe…  ayaṃ diṭṭhinissayo. Taṇhānissayaṃ pahāya diṭṭhinissayaṃ paṭinissajjitvā cakkhuṃ anissito…  sotaṃ anissito…  ghānaṃ anissito…pe…  diṭṭhasutamutaviññātabbe dhamme anissito anallīno anupagato anajjhosito anadhimutto nikkhanto nissaṭo vippamutto visaññutto vimariyādikatena cetasā viharatīti—  ñatvā dhammaṃ anissito.

1709\. **Sammā so loke iriyāno**ti. Yato ajjhattikabāhiresu āyatanesu chandarāgo pahīno hoti ucchinnamūlo tālāvatthukato anabhāvaṃkato āyatiṃ anuppādadhammo, ettāvatāpi sammā so loke carati viharati iriyati vattati pāleti yapeti yāpeti…pe…  yato puññābhisaṅkhāro ca apuññābhisaṅkhāro ca āneñjābhisaṅkhāro ca pahīnā honti ucchinnamūlā tālāvatthukatā anabhāvaṃkatā āyatiṃ anuppādadhammā, ettāvatāpi sammā so loke carati viharati iriyati vattati pāleti yapeti yāpetīti—  sammā so loke iriyāno.

1710\. **Na pihetīdha kassacī**ti. **Pihā** vuccati taṇhā. Yo rāgo sārāgo…pe…  abhijjhā lobho akusalamūlaṃ. Yassesā pihā taṇhā pahīnā samucchinnā vūpasantā paṭipassaddhā abhabbuppattikā ñāṇagginā daḍḍhā, so kassaci na piheti khattiyassa vā brāhmaṇassa vā vessassa vā suddassa vā gahaṭṭhassa vā pabbajitassa vā devassa vā manussassa vāti—  na pihetīdha kassaci.

1711\. Tenāha bhagavā—

1712\. _“Sa ve vidvā sa vedagū,_  
_ñatvā dhammaṃ anissito;_  
_Sammā so loke iriyāno,_  
_na pihetīdha kassacī”ti._  


(183.)

1713\. _**Yodha kāme accatari,**_  
_**saṅgaṃ loke duraccayaṃ;**_  
_**Na so socati nājjheti,**_  
_**chinnasoto abandhano.**_  


1714\. **Yodha kāme accatari, saṅgaṃ loke duraccayan**ti. **Yo**ti yo yādiso yathāyutto yathāvihito yathāpakāro yaṃ ṭhānappatto yaṃ dhammasamannāgato khattiyo vā brāhmaṇo vā vesso vā suddo vā gahaṭṭho vā pabbajito vā devo vā manusso vā. **Kāmā**ti uddānato dve kāmā—  vatthukāmā ca kilesakāmā ca…pe…  ime vuccanti vatthukāmā…pe…  ime vuccanti kilesakāmā. **Saṅgā**ti satta saṅgā—  rāgasaṅgo, dosasaṅgo, mohasaṅgo, mānasaṅgo, diṭṭhisaṅgo, kilesasaṅgo, duccaritasaṅgo. **Loke**ti apāyaloke manussaloke devaloke khandhaloke dhātuloke āyatanaloke. **Saṅgaṃ loke duraccayan**ti. Yo kāme ca saṅge ca loke duraccaye durativatte duttare duppatare dussamatikkame dubbītivatte atari uttari patari samatikkami vītivattayīti—  yodha kāme accatari, saṅgaṃ loke duraccayaṃ.

1715\. **Na so socati nājjhetī**ti. Vipariṇataṃ vā vatthuṃ na socati, vipariṇatasmiṃ vā vatthusmiṃ na socati. “Cakkhu me vipariṇatan”ti na socati…pe…  sotaṃ me…  ghānaṃ me…  jivhā me…  kāyo me…  rūpā me…  saddā me…  gandhā me…  rasā me…  phoṭṭhabbā me…  kulaṃ me…  gaṇo me…  āvāso me…  lābho me…  yaso me…  pasaṃsā me…  sukhaṃ me…  cīvaraṃ me…  piṇḍapāto me…  senāsanaṃ me…  gilānapaccayabhesajjaparikkhārā me…  mātā me…  pitā me…  bhātā me…  bhaginī me…  putto me…  dhītā me…  mittā me…  amaccā me…  ñātī me…  “sālohitā me vipariṇatā”ti na socati na kilamati na paridevati na urattāḷiṃ kandati na sammohaṃ āpajjatīti—  na socati. **Nājjhetī**ti najjheti na ajjheti na upanijjhāyati na nijjhāyati na pajjhāyati. Atha vā na jāyati na jiyyati na miyyati na cavati na upapajjatīti—  nājjhetīti—  na so socati nājjheti.

1716\. **Chinnasoto abandhano**ti. **Sotaṃ** vuccati taṇhā. Yo rāgo sārāgo…pe…  abhijjhā lobho akusalamūlaṃ. Yassesā sotā taṇhā pahīnā samucchinnā…pe…  ñāṇagginā daḍḍhā, so vuccati chinnasoto. **Abandhano**ti rāgabandhanaṃ dosabandhanaṃ mohabandhanaṃ mānabandhanaṃ diṭṭhibandhanaṃ kilesabandhanaṃ duccaritabandhanaṃ, yassete bandhanā pahīnā samucchinnā…pe…  ñāṇagginā daḍḍhā, so vuccati abandhanoti—  chinnasoto abandhano.

1717\. Tenāha bhagavā—

1718\. _“Yodha kāme accatari,_  
_saṅgaṃ loke duraccayaṃ;_  
_Na so socati nājjheti,_  
_chinnasoto abandhano”ti._  


(184.)

1719\. _**Yaṃ pubbe taṃ visosehi,**_  
_**pacchā te māhu kiñcanaṃ;**_  
_**Majjhe ce no gahessasi,**_  
_**upasanto carissasi.**_  


1720\. **Yaṃ pubbe taṃ visosehī**ti. Atīte saṅkhāre ārabbha ye kilesā uppajjeyyuṃ te kilese sosehi visosehi sukkhāpehi visukkhāpehi abījaṃ karohi pajaha vinodehi byantiṃ karohi anabhāvaṃ gamehīti. Evampi yaṃ pubbe taṃ visosehi. Atha vā ye atītā kammābhisaṅkhārā avipakkavipākā te kammābhisaṅkhāre sosehi visosehi sukkhāpehi visukkhāpehi abījaṃ karohi pajaha vinodehi byantiṃ karohi anabhāvaṃ gamehīti. Evampi yaṃ pubbe taṃ visosehi.

1721\. **Pacchā te māhu kiñcanan**ti. Pacchā vuccati anāgataṃ. Anāgate saṅkhāre ārabbha yāni uppajjeyyuṃ rāgakiñcanaṃ dosakiñcanaṃ mohakiñcanaṃ mānakiñcanaṃ diṭṭhikiñcanaṃ kilesakiñcanaṃ duccaritakiñcanaṃ, imāni kiñcanāni tuyhaṃ mā ahu mā akāsi mā janesi mā sañjanesi mā nibbattesi mā abhinibbattesi pajaha vinodehi byantiṃ karohi anabhāvaṃ gamehīti—  pacchā te māhu kiñcanaṃ.

1722\. **Majjhe ce no gahessasī**ti. Majjhaṃ vuccati paccuppannā rūpavedanāsaññāsaṅkhāraviññāṇā. Paccuppanne saṅkhāre taṇhāvasena diṭṭhivasena na gahessasi na uggahessasi na gaṇhissasi na parāmasissasi nābhinandissasi nābhicarissasi na ajjhosissasi, abhinandanaṃ abhivadanaṃ ajjhosānaṃ gāhaṃ parāmāsaṃ abhinivesaṃ pajahissasi vinodessasi byantiṃ karissasi anabhāvaṃ gamessasīti—  majjhe ce no gahessasi.

1723\. **Upasanto carissasī**ti. Rāgassa santattā samitattā upasamitattā, dosassa santattā samitattā upasamitattā…pe…  sabbākusalābhisaṅkhārānaṃ santattā samitattā upasamitattā vūpasamitattā vijjhātattā nibbutattā vigatattā paṭipassaddhattā santo upasanto vūpasanto nibbuto paṭipassaddho carissasi viharissasi iriyissasi vattissasi pālissasi yapissasi yāpissasīti—  upasanto carissasi.

1724\. Tenāha bhagavā—

1725\. _“Yaṃ pubbe taṃ visosehi,_  
_pacchā te māhu kiñcanaṃ;_  
_Majjhe ce no gahessasi,_  
_upasanto carissasī”ti._  


(185.)

1726\. _**Sabbaso nāmarūpasmiṃ,**_  
_**yassa natthi mamāyitaṃ;**_  
_**Asatā ca na socati,**_  
_**sa ve loke na jīyati.**_  


1727\. **Sabbaso nāmarūpasmiṃ, yassa natthi mamāyitan**ti. **Sabbaso**ti sabbena sabbaṃ sabbathā sabbaṃ asesaṃ nissesaṃ pariyādiyanavacanametaṃ—  sabbasoti. **Nāman**ti cattāro arūpino khandhā. **Rūpan**ti cattāro ca mahābhūtā, catunnañca mahābhūtānaṃ upādāya rūpaṃ. **Yassā**ti arahato khīṇāsavassa. **Mamāyitan**ti dve mamattā—  taṇhāmamattañca diṭṭhimamattañca…pe…  idaṃ taṇhāmamattaṃ…pe…  idaṃ diṭṭhimamattaṃ. **Sabbaso nāmarūpasmiṃ, yassa natthi mamāyitan**ti sabbaso nāmarūpasmiṃ mamattā yassa natthi na santi na saṃvijjanti nupalabbhanti, pahīnā samucchinnā vūpasantā paṭipassaddhā abhabbuppattikā ñāṇagginā daḍḍhāti—  sabbaso nāmarūpasmiṃ, yassa natthi mamāyitaṃ.

1728\. **Asatā ca na socatī**ti. Vipariṇataṃ vā vatthuṃ na socati, vipariṇatasmiṃ vā vatthusmiṃ na socati. “Cakkhu me vipariṇatan”ti na socati, sotaṃ me…  ghānaṃ me…  jivhā me…  kāyo me…  rūpā me…  saddā me…  gandhā me…  rasā me…  phoṭṭhabbā me…  kulaṃ me…  gaṇo me…  āvāso me…  lābho me…pe…  “sālohitā me vipariṇatā”ti na socati na kilamati na paridevati na urattāḷiṃ kandati na sammohaṃ āpajjatīti. Evampi asatā ca na socati.

1729\. Atha vā asatāya dukkhāya vedanāya phuṭṭho pareto samohito samannāgato na socati na kilamati na paridevati na urattāḷiṃ kandati na sammohaṃ āpajjatīti. Evampi asatā ca na socati. Atha vā cakkhurogena phuṭṭho pareto…pe…  ḍaṃsamakasavātātapasarīsapasamphassena phuṭṭho pareto samohito samannāgato na socati na kilamati na paridevati na urattāḷiṃ kandati na sammohaṃ āpajjatīti. Evampi asatā ca na socati. Atha vā asante asaṃvijjamāne anupalabbhamāne “ahu vata me, taṃ vata me natthi, siyā vata me, taṃ vatāhaṃ na labhāmī”ti na socati na kilamati na paridevati na urattāḷiṃ kandati na sammohaṃ āpajjatīti. Evampi asatā ca na socati.

1730\. **Sa ve loke na jīyatī**ti. Yassa “mayhaṃ vā idaṃ paresaṃ vā idan”ti kiñci rūpagataṃ vedanāgataṃ saññāgataṃ saṅkhāragataṃ viññāṇagataṃ gahitaṃ parāmaṭṭhaṃ abhiniviṭṭhaṃ ajjhositaṃ adhimuttaṃ atthi, tassa jāni atthi.

1731\. Bhāsitampi hetaṃ—

1732\. _“Jīno rathassaṃ maṇikuṇḍale ca,_  
_Putte ca dāre ca tatheva jīno;_  
_Sabbesu bhogesu asesakesu,_  
_Kasmā na santappasi sokakāle._  


1733\. _Pubbeva maccaṃ vijahanti bhogā,_  
_Macco dhane pubbataraṃ jahāsi;_  
_Asassatā bhogino kāmakāmī,_  
_Tasmā na socāmahaṃ sokakāle._  


1734\. _Udeti āpūrati veti cando,_  
_Atthaṃ tapetvāna paleti sūriyo;_  
_Viditā mayā sattuka lokadhammā,_  
_Tasmā na socāmahaṃ sokakāle”ti._  


1735\. Yassa “mayhaṃ vā idaṃ paresaṃ vā idan”ti kiñci rūpagataṃ vedanāgataṃ saññāgataṃ saṅkhāragataṃ viññāṇagataṃ gahitaṃ parāmaṭṭhaṃ abhiniviṭṭhaṃ ajjhositaṃ adhimuttaṃ natthi, tassa jāni natthi. Bhāsitampi hetaṃ—  “‘nandasi, samaṇā’ti. ‘Kiṃ laddhā, āvuso’ti? ‘Tena hi, samaṇa, socasī’ti. ‘Kiṃ jīyittha, āvuso’ti? ‘Tena hi, samaṇa, neva nandasi na ca socasī’ti. ‘Evamāvuso’ti.

1736\. _‘Cirassaṃ vata passāma,_  
_brāhmaṇaṃ parinibbutaṃ;_  
_Anandiṃ anaghaṃ bhikkhuṃ,_  
_tiṇṇaṃ loke visattikan’”ti._  


1737\. Sa ve loke na jīyati. Tenāha bhagavā—

1738\. _“Sabbaso nāmarūpasmiṃ,_  
_yassa natthi mamāyitaṃ;_  
_Asatā ca na socati,_  
_sa ve loke na jīyatī”ti._  


(186.)

1739\. _**Yassa natthi idaṃ meti,**_  
_**paresaṃ vāpi kiñcanaṃ;**_  
_**Mamattaṃ so asaṃvindaṃ,**_  
_**natthi meti na socati.**_  


1740\. **Yassa natthi idaṃ meti, paresaṃ vāpi kiñcanan**ti. **Yassā**ti arahato khīṇāsavassa. Yassa “mayhaṃ vā idaṃ paresaṃ vā idan”ti kiñci rūpagataṃ vedanāgataṃ saññāgataṃ saṅkhāragataṃ viññāṇagataṃ gahitaṃ parāmaṭṭhaṃ abhiniviṭṭhaṃ ajjhositaṃ adhimuttaṃ natthi na santi na saṃvijjati nupalabbhati, pahīnaṃ samucchinnaṃ vūpasantaṃ paṭipassaddhaṃ abhabbuppattikaṃ ñāṇagginā daḍḍhanti. Evampi yassa natthi idaṃ meti, paresaṃ vāpi kiñcanaṃ.

1741\. Vuttañhetaṃ bhagavatā—  “nāyaṃ, bhikkhave, kāyo tumhākaṃ, napi aññesaṃ. Purāṇamidaṃ, bhikkhave, kammaṃ abhisaṅkhataṃ abhisañcetayitaṃ vedanīyaṃ daṭṭhabbaṃ. Tatra kho, bhikkhave, sutavā ariyasāvako paṭiccasamuppādaṃyeva sādhukaṃ yoniso manasikaroti—  ‘iti imasmiṃ sati idaṃ hoti imassuppādā idaṃ uppajjati, imasmiṃ asati idaṃ na hoti imassa nirodhā idaṃ nirujjhati, yadidaṃ avijjāpaccayā saṅkhārā, saṅkhārapaccayā viññāṇaṃ…pe…  evametassa kevalassa dukkhakkhandhassa samudayo hoti. Avijjāya tveva asesavirāganirodhā saṅkhāranirodho…pe…  evametassa kevalassa dukkhakkhandhassa nirodho hotī’”ti. Evampi yassa natthi idaṃ meti, paresaṃ vāpi kiñcanaṃ.

1742\. Vuttampi hetaṃ bhagavatā—

1743\. _“Suññato lokaṃ avekkhassu,_  
_mogharāja sadā sato;_  
_Attānudiṭṭhiṃ ūhacca,_  
_evaṃ maccutaro siyā;_  
_Evaṃ lokaṃ avekkhantaṃ,_  
_maccurājā na passatī”ti._  


1744\. Evampi yassa natthi idaṃ meti, paresaṃ vāpi kiñcanaṃ.

1745\. Vuttampi hetaṃ bhagavatā—  “yaṃ, bhikkhave, na tumhākaṃ, taṃ pajahatha. Taṃ vo pahīnaṃ dīgharattaṃ hitāya sukhāya bhavissati. Kiñca, bhikkhave, na tumhākaṃ? Rūpaṃ, bhikkhave, na tumhākaṃ, taṃ pajahatha. Taṃ vo pahīnaṃ dīgharattaṃ hitāya sukhāya bhavissati. Vedanā…  saññā…  saṅkhārā…  viññāṇaṃ na tumhākaṃ, taṃ pajahatha. Taṃ vo pahīnaṃ dīgharattaṃ hitāya sukhāya bhavissati. Taṃ kiṃ maññatha, bhikkhave, yaṃ imasmiṃ jetavane tiṇakaṭṭhasākhāpalāsaṃ, taṃ jano hareyya vā ḍaheyya vā yathāpaccayaṃ vā kareyya, api nu tumhākaṃ evamassa—  ‘amhe jano harati vā ḍahati vā yathāpaccayaṃ vā karotī’”ti? “No hetaṃ, bhante”. “Taṃ kissa hetu”? “Na hi no etaṃ, bhante, attā vā attaniyaṃ vā”ti. “Evamevaṃ kho, bhikkhave, yaṃ na tumhākaṃ, taṃ pajahatha. Taṃ vo pahīnaṃ dīgharattaṃ hitāya sukhāya bhavissati. Kiñca, bhikkhave, na tumhākaṃ? Rūpaṃ, bhikkhave, na tumhākaṃ, taṃ pajahatha. Taṃ vo pahīnaṃ dīgharattaṃ hitāya sukhāya bhavissati. Vedanā…  saññā…  saṅkhārā…  viññāṇaṃ na tumhākaṃ, taṃ pajahatha. Taṃ vo pahīnaṃ dīgharattaṃ hitāya sukhāya bhavissatī”ti. Evampi yassa natthi idaṃ meti, paresaṃ vāpi kiñcanaṃ. Bhāsitampi hetaṃ—

1746\. _“Suddhadhammasamuppādaṃ,_  
_Suddhasaṅkhārasantatiṃ;_  
_Passantassa yathābhūtaṃ,_  
_Na bhayaṃ hoti gāmaṇi._  


1747\. _Tiṇakaṭṭhasamaṃ lokaṃ,_  
_Yadā paññāya passati;_  
_Nāññaṃ patthayate kiñci,_  
_Aññatra appaṭisandhiyā”ti._  


1748\. Evampi yassa natthi idaṃ meti, paresaṃ vāpi kiñcanaṃ. Vajirā bhikkhunī māraṃ pāpimantaṃ etadavoca—

1749\. _“Kaṃ nu sattoti paccesi,_  
_māra diṭṭhigataṃ nu te;_  
_Suddhasaṅkhārapuñjoyaṃ,_  
_nayidha sattupalabbhati._  


1750\. _Yathā hi aṅgasambhārā,_  
_hoti saddo ratho iti;_  
_Evaṃ khandhesu santesu,_  
_hoti sattoti sammuti._  


1751\. _Dukkhameva hi sambhoti,_  
_dukkhaṃ tiṭṭhati veti ca;_  
_Nāññatra dukkhā sambhoti,_  
_nāññaṃ dukkhā nirujjhatī”ti._  


1752\. Evampi yassa natthi idaṃ meti, paresaṃ vāpi kiñcanaṃ. Vuttañhetaṃ bhagavatā—

1753\. “Evamevaṃ kho, bhikkhave, bhikkhu rūpaṃ samannesati yāvatā rūpassa gati, vedanaṃ…  saññaṃ…  saṅkhāre…  viññāṇaṃ samannesati yāvatā viññāṇassa gati. Tassa rūpaṃ samannesato yāvatā rūpassa gati, vedanaṃ…  saññaṃ…  saṅkhāre…  viññāṇaṃ samannesato yāvatā viññāṇassa gati, yampissa taṃ hoti ‘ahan’ti vā ‘maman’ti vā, ‘asmī’ti vā, tampi tassa na hotī”ti. Evampi yassa natthi idaṃ meti, paresaṃ vāpi kiñcanaṃ.

1754\. Āyasmā ānando bhagavantaṃ etadavoca—  “‘suñño loko, suñño loko’ti, bhante, vuccati. Kittāvatā nu kho, bhante, suñño lokoti vuccatī”ti? “Yasmā ca kho, ānanda, suññaṃ attena vā attaniyena vā, tasmā suñño lokoti vuccati. Kiñcānanda, suññaṃ attena vā attaniyena vā? Cakkhu kho, ānanda, suññaṃ attena vā attaniyena vā. Rūpā suññā, cakkhuviññāṇaṃ suññaṃ, cakkhusamphasso suñño, yadidaṃ cakkhusamphassapaccayā uppajjati vedayitaṃ sukhaṃ vā dukkhaṃ vā adukkhamasukhaṃ vā tampi suññaṃ…  sotaṃ suññaṃ…  saddā suññā…  ghānaṃ suññaṃ…  gandhā suññā…  jivhā suññā…  rasā suññā…  kāyo suñño…  phoṭṭhabbā suññā…  mano suñño…  dhammā suññā…  manoviññāṇaṃ suññaṃ…  manosamphasso suñño, yadidaṃ manosamphassapaccayā uppajjati vedayitaṃ sukhaṃ vā dukkhaṃ vā adukkhamasukhaṃ vā tampi suññaṃ attena vā attaniyena vā. Yasmā kho, ānanda, suññaṃ attena vā attaniyena vā, tasmā suñño lokoti vuccatī”ti. Evampi yassa natthi idaṃ meti, paresaṃ vāpi kiñcanaṃ.

1755\. **Mamattaṃ so asaṃvindan**ti. **Mamattā**ti dve mamattā—  taṇhāmamattañca diṭṭhimamattañca…pe…  idaṃ taṇhāmamattaṃ…pe…  idaṃ diṭṭhimamattaṃ. Taṇhāmamattaṃ pahāya diṭṭhimamattaṃ paṭinissajjitvā mamattaṃ avindanto asaṃvindanto anadhigacchanto appaṭilabhantoti—  mamattaṃ so asaṃvindaṃ.

1756\. **Natthi meti na socatī**ti. Vipariṇataṃ vā vatthuṃ na socati, vipariṇatasmiṃ vā vatthusmiṃ na socati. “Cakkhu me vipariṇatan”ti na socati, “sotaṃ me…pe…  sālohitā me vipariṇatā”ti na socati na kilamati na paridevati na urattāḷiṃ kandati na sammohaṃ āpajjatīti—  natthi meti na socati.

1757\. Tenāha bhagavā—

1758\. _“Yassa natthi idaṃ meti,_  
_paresaṃ vāpi kiñcanaṃ;_  
_Mamattaṃ so asaṃvindaṃ,_  
_natthi meti na socatī”ti._  


(187.)

1759\. _**Aniṭṭhurī ananugiddho,**_  
_**anejo sabbadhī samo;**_  
_**Tamānisaṃsaṃ pabrūmi,**_  
_**pucchito avikampinaṃ.**_  


1760\. **Aniṭṭhurī ananugiddho anejo sabbadhī samo**ti. Katamaṃ **niṭṭhuriyaṃ**? Idhekacco niṭṭhuriyo hoti, paralābhasakkāragarukāramānanavandanapūjanāsu issati usūyati issaṃ bandhati. Yaṃ evarūpaṃ niṭṭhuriyaṃ niṭṭhuriyakammaṃ issā issāyanā issāyitattaṃ usūyā usūyanā usūyitattaṃ—  idaṃ vuccati niṭṭhuriyaṃ. Yassetaṃ niṭṭhuriyaṃ pahīnaṃ samucchinnaṃ…pe…  ñāṇagginā daḍḍhaṃ, so vuccati aniṭṭhurīti. **Ananugiddho**ti. **Gedho** vuccati taṇhā. Yo rāgo sārāgo…pe…  abhijjhā lobho akusalamūlaṃ. Yasseso gedho pahīno samucchinno…pe…  ñāṇagginā daḍḍho, so vuccati ananugiddho. So rūpe agiddho sadde…pe…  diṭṭhasutamutaviññātabbesu dhammesu agiddho agadhito amucchito anajjhosanno, vītagedho vigatagedho cattagedho vantagedho muttagedho pahīnagedho paṭinissaṭṭhagedho, vītarāgo vigatarāgo cattarāgo vantarāgo muttarāgo pahīnarāgo paṭinissaṭṭharāgo, nicchāto nibbuto sītibhūto sukhappaṭisaṃvedī brahmabhūtena attanā viharatīti—  aniṭṭhurī ananugiddho.

1761\. **Anejo sabbadhī samo**ti. **Ejā** vuccati taṇhā. Yo rāgo sārāgo…pe…  abhijjhā lobho akusalamūlaṃ. Yassesā ejā taṇhā pahīnā samucchinnā…pe…  ñāṇagginā daḍḍhā, so vuccati anejo. Ejāya pahīnattā anejo. So lābhepi na iñjati, alābhepi na iñjati, yasepi na iñjati, ayasepi na iñjati, pasaṃsāyapi na iñjati, nindāyapi na iñjati, sukhepi na iñjati, dukkhepi na iñjati, na calati na vedhati nappavedhati na sampavedhatīti—  anejo. **Sabbadhī samo**ti **sabbaṃ** vuccati dvādasāyatanāni. Cakkhu ceva rūpā ca…pe…  mano ceva dhammā ca. Yato ajjhattikabāhiresu āyatanesu chandarāgo pahīno hoti ucchinnamūlo tālāvatthukato anabhāvaṃkato āyatiṃ anuppādadhammo, so vuccati sabbadhi samo. So sabbattha tādi sabbattha majjhatto sabbattha upekkhakoti—  anejo sabbadhī samo.

1762\. **Tamānisaṃsaṃ pabrūmi, pucchito avikampinan**ti. Avikampinaṃ puggalaṃ puṭṭho pucchito yācito ajjhesito pasādito ime cattāro ānisaṃse pabrūmi. Yo so aniṭṭhurī ananugiddho anejo sabbadhi samoti brūmi ācikkhāmi…pe…  pakāsemīti—  tamānisaṃsaṃ pabrūmi pucchito avikampinaṃ.

1763\. Tenāha bhagavā—

1764\. _“Aniṭṭhurī ananugiddho,_  
_anejo sabbadhī samo;_  
_Tamānisaṃsaṃ pabrūmi,_  
_pucchito avikampinan”ti._  


(188.)

1765\. _**Anejassa vijānato,**_  
_**natthi kāci nisaṅkhati;**_  
_**Virato so viyārabbhā,**_  
_**khemaṃ passati sabbadhi.**_  


1766\. **Anejassa vijānato**ti. **Ejā** vuccati taṇhā. Yo rāgo sārāgo…pe…  abhijjhā lobho akusalamūlaṃ. Yassesā ejā taṇhā pahīnā samucchinnā…pe…  ñāṇagginā daḍḍhā, so vuccati anejo. Ejāya pahīnattā anejo. So lābhepi na iñjati, alābhepi na iñjati, yasepi na iñjati, ayasepi na iñjati, pasaṃsāyapi na iñjati, nindāyapi na iñjati, sukhepi na iñjati, dukkhepi na iñjati na calati na vedhati nappavedhati na sampavedhatīti—  anejassa. **Vijānato**ti jānato ājānato vijānato paṭivijānato paṭivijjhato. “Sabbe saṅkhārā aniccā”ti jānato ājānato vijānato paṭivijānato paṭivijjhato, “sabbe saṅkhārā dukkhā”ti…pe…  “yaṃ kiñci samudayadhammaṃ sabbaṃ taṃ nirodhadhamman”ti jānato ājānato vijānato paṭivijānato paṭivijjhatoti—  anejassa vijānato.

1767\. **Natthi kāci nisaṅkhatī**ti. **Nisaṅkhatiyo** vuccanti puññābhisaṅkhāro apuññābhisaṅkhāro āneñjābhisaṅkhāro. Yato puññābhisaṅkhāro ca apuññābhisaṅkhāro ca āneñjābhisaṅkhāro ca pahīnā honti ucchinnamūlā tālāvatthukatā anabhāvaṃkatā āyatiṃ anuppādadhammā, ettāvatā nisaṅkhatiyo natthi na santi na saṃvijjanti nupalabbhanti, pahīnā samucchinnā vūpasantā paṭipassaddhā abhabbuppattikā ñāṇagginā daḍḍhāti—  natthi kāci nisaṅkhati.

1768\. **Virato so viyārabbhā**ti. Viyārabbho vuccati puññābhisaṅkhāro apuññābhisaṅkhāro āneñjābhisaṅkhāro. Yato puññābhisaṅkhāro ca apuññābhisaṅkhāro ca āneñjābhisaṅkhāro ca pahīnā honti ucchinnamūlā tālāvatthukatā anabhāvaṃkatā āyatiṃ anuppādadhammā, ettāvatā ārabbhā viyārabbhā ārato assa virato paṭivirato nikkhanto nissaṭo vippamutto visaññutto vimariyādikatena cetasā viharatīti—  virato so viyārabbhā.

1769\. **Khemaṃ passati sabbadhī**ti. Bhayakaro rāgo bhayakaro doso bhayakaro moho…pe…  bhayakarā kilesā. Bhayakarassa rāgassa pahīnattā…pe…  bhayakarānaṃ kilesānaṃ pahīnattā sabbattha khemaṃ passati sabbattha abhayaṃ passati sabbattha anītikaṃ passati sabbattha anupaddavaṃ passati sabbattha anupasaggaṃ passati sabbattha anupasaṭṭhattaṃ passatīti—  khemaṃ passati sabbadhi.

1770\. Tenāha bhagavā—

1771\. _“Anejassa vijānato,_  
_natthi kāci nisaṅkhati;_  
_Virato so viyārabbhā,_  
_khemaṃ passati sabbadhī”ti._  


(189.)

1772\. _**Na samesu na omesu,**_  
_**Na ussesu vadate muni;**_  
_**Santo so vītamaccharo,**_  
_**Nādeti na nirassati.** __(Iti bhagavā.)___  


1773\. **Na samesu na omesu, na ussesu vadate munī**ti. **Munī**ti. Monaṃ vuccati ñāṇaṃ…pe…  saṅgajālamaticca so muni. “Seyyohamasmī”ti vā “sadisohamasmī”ti vā “hīnohamasmī”ti vā na vadati na katheti na bhaṇati na dīpayati na voharatīti—  na samesu na omesu, na ussesu vadate muni.

1774\. **Santo so vītamaccharo**ti. **Santo**ti rāgassa santattā samitattā santo, dosassa…pe…  mohassa…  sabbākusalābhisaṅkhārānaṃ santattā samitattā vūpasamitattā vijjhātattā nibbutattā vigatattā paṭipassaddhattā santo upasanto vūpasanto nibbuto paṭipassaddhoti—  santo. So **vītamaccharo**ti. Pañca macchariyāni āvāsamacchariyaṃ…pe…  gāho vuccati macchariyaṃ. Yassetaṃ macchariyaṃ pahīnaṃ samucchinnaṃ…pe…  ñāṇagginā daḍḍhaṃ, so vuccati vītamaccharo vigatamaccharo cattamaccharo vantamaccharo muttamaccharo pahīnamaccharo paṭinissaṭṭhamaccharoti—  santo so vītamaccharo.

1775\. **Nādeti na nirassati, iti bhagavā**ti. **Nādetī**ti rūpaṃ nādiyati na upādiyati na gaṇhāti na parāmasati nābhinivisati, vedanaṃ…  saññaṃ…  saṅkhāre…  viññāṇaṃ…  gatiṃ…  upapattiṃ…  paṭisandhiṃ…  bhavaṃ…  saṃsāraṃ…  vaṭṭaṃ nādiyati na upādiyati na gaṇhāti na parāmasati nābhinivisatīti—  nādeti. **Na nirassatī**ti rūpaṃ na pajahati na vinodeti na byantiṃ karoti na anabhāvaṃ gameti, vedanaṃ…  saññaṃ…  saṅkhāre…  viññāṇaṃ…  gatiṃ…  upapattiṃ…  paṭisandhiṃ…  bhavaṃ…  saṃsāraṃ…  vaṭṭaṃ na pajahati na vinodeti na byantiṃ karoti na anabhāvaṃ gameti. **Bhagavā**ti gāravādhivacanaṃ…pe…  sacchikā paññatti yadidaṃ bhagavāti.

1776\. Tenāha bhagavā—

1777\. _“Na samesu na omesu,_  
_Na ussesu vadate muni;_  
_Santo so vītamaccharo,_  
_Nādeti na nirassati”. __(Iti bhagavā.)___  


---

1778\. Attadaṇḍasuttaniddeso pannarasamo.



[Go to previous page (1.14 Tuvaṭakasuttaniddesa)](1.14.md) / [Go to parent page (1 Aṭṭhakavagga)](../1.md) / [Go to next page (1.16 Sāriputtasuttaniddesa)](1.16.md)


