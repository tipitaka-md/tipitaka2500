
[Home](/) / [24Mn Mahāniddesapāḷi](../../24Mn.md) / [1 Aṭṭhakavagga](../1.md)

# 1.12 Cūḷabyūhasuttaniddesa

* Aṭṭhakavagga

* Cūḷabyūhasuttaniddesa

1068\. Atha cūḷabyūhasuttaniddesaṃ vakkhati—

(113.)

1069\. _**Sakaṃ sakaṃ diṭṭhiparibbasānā,**_  
_**Viggayha nānā kusalā vadanti;**_  
_**Yo evaṃ jānāti sa vedi dhammaṃ,**_  
_**Idaṃ paṭikkosamakevalī so.**_  


1070\. **Sakaṃ sakaṃ diṭṭhiparibbasānā**ti. Santeke samaṇabrāhmaṇā diṭṭhigatikā; te dvāsaṭṭhiyā diṭṭhigatānaṃ aññataraññataraṃ diṭṭhigataṃ gahetvā uggahetvā gaṇhitvā parāmasitvā abhinivisitvā sakāya sakāya diṭṭhiyā vasanti saṃvasanti āvasanti parivasanti. Yathā agārikā gharesu vasanti, sāpattikā vā āpattīsu vasanti, sakilesā vā kilesesu vasanti; evamevaṃ santeke samaṇabrāhmaṇā diṭṭhigatikā, te dvāsaṭṭhiyā diṭṭhigatānaṃ aññataraññataraṃ diṭṭhigataṃ gahetvā uggahetvā gaṇhitvā parāmasitvā abhinivisitvā sakāya sakāya diṭṭhiyā vasanti saṃvasanti āvasanti parivasantīti—  sakaṃ sakaṃ diṭṭhiparibbasānā.

1071\. **Viggayha nānā kusalā vadantī**ti. **Viggayhā**ti gahetvā uggahetvā gaṇhitvā parāmasitvā abhinivisitvā nānā vadanti vividhaṃ vadanti aññoññaṃ vadanti puthu vadanti, na ekaṃ vadanti kathenti bhaṇanti dīpayanti voharanti. **Kusalā**ti kusalavādā paṇḍitavādā thiravādā ñāyavādā hetuvādā lakkhaṇavādā kāraṇavādā ṭhānavādā sakāya laddhiyāti—  viggayha nānā kusalā vadanti.

1072\. **Yo evaṃ jānāti sa vedi dhamman**ti. Yo imaṃ dhammaṃ diṭṭhiṃ paṭipadaṃ maggaṃ jānāti so dhammaṃ vedi aññāsi apassi paṭivijjhīti—  yo evaṃ jānāti sa vedi dhammaṃ.

1073\. **Idaṃ paṭikkosamakevalī so**ti. Yo imaṃ dhammaṃ diṭṭhiṃ paṭipadaṃ maggaṃ paṭikkosati, akevalī so asamatto so aparipuṇṇo so hīno nihīno omako lāmako chatukko parittoti—  idaṃ paṭikkosamakevalī so.

1074\. Tenāha so nimmito—

1075\. _“Sakaṃ sakaṃ diṭṭhiparibbasānā,_  
_Viggayha nānā kusalā vadanti;_  
_Yo evaṃ jānāti sa vedi dhammaṃ,_  
_Idaṃ paṭikkosamakevalī so”ti._  


(114.)

1076\. _**Evampi viggayha vivādayanti,**_  
_**Bālo paro akkusaloti cāhu;**_  
_**Sacco nu vādo katamo imesaṃ,**_  
_**Sabbeva hīme kusalāvadānā.**_  


1077\. **Evampi viggayha vivādayantī**ti. Evaṃ gahetvā uggahetvā gaṇhitvā parāmasitvā abhinivisitvā vivādayanti, kalahaṃ karonti, bhaṇḍanaṃ karonti, viggahaṃ karonti, vivādaṃ karonti, medhagaṃ karonti—  “na tvaṃ imaṃ dhammavinayaṃ ājānāsi…pe…  nibbeṭhehi vā sace pahosī”ti—  evampi viggayha vivādayanti.

1078\. **Bālo paro akkusaloti cāhū**ti. Paro bālo hīno nihīno omako lāmako chatukko paritto akusalo avidvā avijjāgato aññāṇī avibhāvī duppaññoti, evamāhaṃsu evaṃ kathenti evaṃ bhaṇanti evaṃ dīpayanti evaṃ voharantīti—  bālo paro akkusaloti cāhu.

1079\. **Sacco nu vādo katamo imesan**ti. Imesaṃ samaṇabrāhmaṇānaṃ vādo katamo sacco taccho tatho bhūto yāthāvo aviparītoti—  sacco nu vādo katamo imesaṃ.

1080\. **Sabbeva hīme kusalāvadānā**ti. Sabbevime samaṇabrāhmaṇā kusalavādā paṇḍitavādā thiravādā ñāyavādā hetuvādā lakkhaṇavādā kāraṇavādā ṭhānavādā sakāya laddhiyāti—  sabbeva hīme kusalāvadānā.

1081\. Tenāha so nimmito—

1082\. _“Evampi viggayha vivādayanti,_  
_Bālo paro akkusaloti cāhu;_  
_Sacco nu vādo katamo imesaṃ,_  
_Sabbeva hīme kusalāvadānā”ti._  


(115.)

1083\. _**Parassa ce dhammamanānujānaṃ,**_  
_**Bālomako hoti nihīnapañño;**_  
_**Sabbeva bālā sunihīnapaññā,**_  
_**Sabbevime diṭṭhiparibbasānā.**_  


1084\. **Parassa ce dhammamanānujānan**ti. Parassa dhammaṃ diṭṭhiṃ paṭipadaṃ maggaṃ anānujānanto anānupassanto anānumananto anānumaññanto anānumodantoti—  parassa ce dhammamanānujānaṃ.

1085\. **Bālomako hoti nihīnapañño**ti. Paro bālo hoti hīno nihīno omako lāmako chatukko paritto, hīnapañño nihīnapañño omakapañño lāmakapañño chatukkapañño parittapaññoti—  bālomako hoti nihīnapañño.

1086\. **Sabbeva bālā sunihīnapaññā**ti. Sabbevime samaṇabrāhmaṇā bālā hīnā nihīnā omakā lāmakā chatukkā parittā, sabbeva hīnapaññā nihīnapaññā omakapaññā lāmakapaññā chatukkapaññā parittapaññāti—  sabbeva bālā sunihīnapaññā.

1087\. **Sabbevime diṭṭhiparibbasānā**ti. Sabbevime samaṇabrāhmaṇā diṭṭhigatikā; te dvāsaṭṭhiyā diṭṭhigatānaṃ aññataraññataraṃ diṭṭhigataṃ gahetvā uggahetvā gaṇhitvā parāmasitvā abhinivisitvā sakāya sakāya diṭṭhiyā vasanti saṃvasanti āvasanti parivasanti. Yathā agārikā vā gharesu vasanti, sāpattikā vā āpattīsu vasanti, sakilesā vā kilesesu vasanti; evamevaṃ sabbevime samaṇabrāhmaṇā diṭṭhigatikā…pe…  parivasantīti—  sabbevime diṭṭhiparibbasānā.

1088\. Tenāha bhagavā—

1089\. _“Parassa ce dhammamanānujānaṃ,_  
_Bālomako hoti nihīnapañño;_  
_Sabbeva bālā sunihīnapaññā,_  
_Sabbevime diṭṭhiparibbasānā”ti._  


(116.)

1090\. _**Sandiṭṭhiyā ceva navīvadātā,**_  
_**Saṃsuddhapaññā kusalā mutīmā;**_  
_**Na tesaṃ koci parihīnapañño,**_  
_**Diṭṭhī hi tesampi tathā samattā.**_  


1091\. **Sandiṭṭhiyā ceva navīvadātā**ti. Sakāya diṭṭhiyā sakāya khantiyā sakāya ruciyā sakāya laddhiyā anavīvadātā avodātā apariyodātā saṃkiliṭṭhā saṃkilesikāti—  sandiṭṭhiyā ceva navīvadātā.

1092\. **Saṃsuddhapaññā kusalā mutīmā**ti. Suddhapaññā visuddhapaññā parisuddhapaññā vodātapaññā pariyodātapaññā. Atha vā suddhadassanā visuddhadassanā parisuddhadassanā vodātadassanā pariyodātadassanāti—  saṃsuddhapaññā. **Kusalā**ti kusalā paṇḍitā paññavanto iddhimanto ñāṇino vibhāvino medhāvinoti—  saṃsuddhapaññā kusalā. **Mutīmā**ti mutimā paṇḍitā paññavanto iddhimanto ñāṇino vibhāvino medhāvinoti—  saṃsuddhapaññā kusalā mutīmā.

1093\. **Tesaṃ na koci parihīnapañño**ti. Tesaṃ samaṇabrāhmaṇānaṃ na koci hīnapañño nihīnapañño omakapañño lāmakapañño chatukkapañño parittapañño atthi. Sabbeva seṭṭhapaññā visiṭṭhapaññā pāmokkhapaññā uttamapaññā pavarapaññāti—  tesaṃ na koci parihīnapañño.

1094\. **Diṭṭhī hi tesampi tathā samattā**ti. Tesaṃ samaṇabrāhmaṇānaṃ diṭṭhi tathā samattā samādinnā gahitā parāmaṭṭhā abhiniviṭṭhā ajjhositā adhimuttāti—  diṭṭhī hi tesampi tathā samattā.

1095\. Tenāha bhagavā—

1096\. _“Sandiṭṭhiyā ceva navīvadātā,_  
_Saṃsuddhapaññā kusalā mutīmā;_  
_Tesaṃ na koci parihīnapañño,_  
_Diṭṭhī hi tesampi tathā samattā”ti._  


(117.)

1097\. _**Na vāhametaṃ tathiyanti brūmi,**_  
_**Yamāhu bālā mithu aññamaññaṃ;**_  
_**Sakaṃ sakaṃ diṭṭhimakaṃsu saccaṃ,**_  
_**Tasmā hi bāloti paraṃ dahanti.**_  


1098\. **Na vāhametaṃ tathiyanti brūmī**ti. **Nā**ti paṭikkhepo. **Etan**ti “dvāsaṭṭhidiṭṭhigatāni nāhaṃ etaṃ tacchaṃ tathaṃ bhūtaṃ yāthāvaṃ aviparītan”ti brūmi ācikkhāmi desemi paññapemi paṭṭhapemi vivarāmi vibhajāmi uttānīkaromi pakāsemīti—  na vāhametaṃ tathiyanti brūmi.

1099\. **Yamāhu bālā mithu aññamaññan**ti. **Mithū**ti dve janā, dve kalahakārakā, dve bhaṇḍanakārakā, dve bhassakārakā, dve vivādakārakā, dve adhikaraṇakārakā, dve vādino, dve sallapakā; te aññamaññaṃ bālo hīno nihīno omako lāmako chatukko parittoti, evamāhaṃsu evaṃ kathenti evaṃ bhaṇanti evaṃ dīpayanti evaṃ voharantīti—  yamāhu bālā mithu aññamaññaṃ.

1100\. **Sakaṃ sakaṃ diṭṭhimakaṃsu saccan**ti. “Sassato loko, idameva saccaṃ moghamaññan”ti—  sakaṃ sakaṃ diṭṭhimakaṃsu saccaṃ. “Asassato loko, idameva saccaṃ moghamaññan”ti…pe…  “neva hoti na na hoti tathāgato paraṃ maraṇā, idameva saccaṃ moghamaññan”ti—  sakaṃ sakaṃ diṭṭhimakaṃsu saccaṃ.

1101\. **Tasmā hi bāloti paraṃ dahantī**ti. **Tasmā**ti tasmā taṃkāraṇā taṃhetu tappaccayā taṃnidānā paraṃ bālo hīno nihīno omako lāmako chatukko parittoti dahanti passanti dakkhanti olokenti nijjhāyanti upaparikkhantīti—  tasmā hi bāloti paraṃ dahanti.

1102\. Tenāha bhagavā—

1103\. _“Na vāhametaṃ tathiyanti brūmi,_  
_Yamāhu bālā mithu aññamaññaṃ;_  
_Sakaṃ sakaṃ diṭṭhimakaṃsu saccaṃ,_  
_Tasmā hi bāloti paraṃ dahantī”ti._  


(118.)

1104\. _**Yamāhu saccaṃ tathiyanti eke,**_  
_**Tamāhu aññepi tucchaṃ musāti;**_  
_**Evampi viggayha vivādayanti,**_  
_**Kasmā na ekaṃ samaṇā vadanti.**_  


1105\. **Yamāhu saccaṃ tathiyanti eke**ti. Yaṃ dhammaṃ diṭṭhiṃ paṭipadaṃ maggaṃ eke samaṇabrāhmaṇā “idaṃ saccaṃ tacchaṃ tathaṃ bhūtaṃ yāthāvaṃ aviparītan”ti, evamāhaṃsu evaṃ kathenti evaṃ bhaṇanti evaṃ dīpayanti evaṃ voharantīti—  yamāhu saccaṃ tathiyanti eke.

1106\. **Tamāhu aññepi tucchaṃ musātī**ti. Tameva dhammaṃ diṭṭhiṃ paṭipadaṃ maggaṃ eke samaṇabrāhmaṇā “tucchaṃ etaṃ, musā etaṃ, abhūtaṃ etaṃ, alikaṃ etaṃ, ayāthāvaṃ etan”ti, evamāhaṃsu evaṃ kathenti evaṃ bhaṇanti evaṃ dīpayanti evaṃ voharantīti—  tamāhu aññepi tucchaṃ musāti.

1107\. **Evampi viggayha vivādayantī**ti. Evaṃ gahetvā uggahetvā gaṇhitvā parāmasitvā abhinivisitvā vivādayanti, kalahaṃ karonti, bhaṇḍanaṃ karonti, viggahaṃ karonti, vivādaṃ karonti, medhagaṃ karonti—  “na tvaṃ imaṃ dhammavinayaṃ ājānāsi…pe…  nibbeṭhehi vā sace pahosī”ti—  evampi viggayha vivādayanti.

1108\. **Kasmā na ekaṃ samaṇā vadantī**ti. **Kasmā**ti kasmā kiṃkāraṇā kiṃhetu kiṃpaccayā kiṃnidānā kiṃsamudayā kiṃjātikā kiṃpabhavā na ekaṃ vadanti nānā vadanti vividhaṃ vadanti aññoññaṃ vadanti puthu vadanti kathenti bhaṇanti dīpayanti voharantīti—  kasmā na ekaṃ samaṇā vadanti.

1109\. Tenāha so nimmito—

1110\. _“Yamāhu saccaṃ tathiyanti eke,_  
_Tamāhu aññepi tucchaṃ musāti;_  
_Evampi viggayha vivādayanti,_  
_Kasmā na ekaṃ samaṇā vadantī”ti._  


(119.)

1111\. _**Ekañhi saccaṃ na dutīyamatthi,**_  
_**Yasmiṃ pajā no vivade pajānaṃ;**_  
_**Nānā te saccāni sayaṃ thunanti,**_  
_**Tasmā na ekaṃ samaṇā vadanti.**_  


1112\. **Ekañhi saccaṃ na dutīyamatthī**ti. Ekaṃ saccaṃ vuccati dukkhanirodho nibbānaṃ. Yo so sabbasaṅkhārasamatho sabbūpadhipaṭinissaggo taṇhakkhayo virāgo nirodho nibbānaṃ. Atha vā ekaṃ saccaṃ vuccati—  maggasaccaṃ, niyyānasaccaṃ, dukkhanirodhagāminī paṭipadā, ariyo aṭṭhaṅgiko maggo, seyyathidaṃ—  sammādiṭṭhi, sammāsaṅkappo, sammāvācā, sammākammanto, sammāājīvo, sammāvāyāmo, sammāsati, sammāsamādhīti—  ekañhi saccaṃ na dutīyamatthi.

1113\. **Yasmiṃ pajā no vivade pajānan**ti. **Yasmin**ti yasmiṃ sacce. **Pajā**ti sattādhivacanaṃ. **Pajānan**ti yaṃ saccaṃ pajānantā ājānantā vijānantā paṭivijānantā paṭivijjhantā na kalahaṃ kareyyuṃ, na bhaṇḍanaṃ kareyyuṃ, na viggahaṃ kareyyuṃ, na vivādaṃ kareyyuṃ, na medhagaṃ kareyyuṃ, kalahaṃ bhaṇḍanaṃ viggahaṃ vivādaṃ medhagaṃ pajaheyyuṃ, vinodeyyuṃ, byantiṃ kareyyuṃ, anabhāvaṃ gameyyunti—  yasmiṃ pajā no vivade pajānaṃ.

1114\. **Nānā te saccāni sayaṃ thunantī**ti. Nānā te saccāni sayaṃ thunanti vadanti kathenti bhaṇanti dīpayanti voharanti. “Sassato loko, idameva saccaṃ moghamaññan”ti sayaṃ thunanti vadanti kathenti bhaṇanti dīpayanti voharanti. “Asassato loko…pe…  neva hoti na na hoti tathāgato paraṃ maraṇā, idameva saccaṃ moghamaññan”ti sayaṃ thunanti vadanti kathenti bhaṇanti dīpayanti voharantīti—  nānā te saccāni sayaṃ thunanti.

1115\. **Tasmā na ekaṃ samaṇā vadantī**ti. **Tasmā**ti tasmā taṃkāraṇā taṃhetu tappaccayā taṃnidānā na ekaṃ vadanti nānā vadanti vividhaṃ vadanti aññoññaṃ vadanti puthu vadanti kathenti bhaṇanti dīpayanti voharantīti—  tasmā na ekaṃ samaṇā vadanti.

1116\. Tenāha bhagavā—

1117\. _“Ekañhi saccaṃ na dutīyamatthi,_  
_Yasmiṃ pajā no vivade pajānaṃ;_  
_Nānā te saccāni sayaṃ thunanti,_  
_Tasmā na ekaṃ samaṇā vadantī”ti._  


(120.)

1118\. _**Kasmā nu saccāni vadanti nānā,**_  
_**Pavādiyāse kusalāvadānā;**_  
_**Saccāni sutāni bahūni nānā,**_  
_**Udāhu te takkamanussaranti.**_  


1119\. **Kasmā nu saccāni vadanti nānā**ti. **Kasmā**ti kasmā kiṃkāraṇā kiṃhetu kiṃpaccayā kiṃnidānā saccāni nānā vadanti, vividhāni vadanti, aññoññāni vadanti, puthūni vadanti kathenti bhaṇanti dīpayanti voharantīti—  kasmā nu saccāni vadanti nānā.

1120\. **Pavādiyāse kusalāvadānā**ti. **Pavādiyāse**ti vippavadantītipi pavādiyāse. Atha vā sakaṃ sakaṃ diṭṭhigataṃ pavadanti kathenti bhaṇanti dīpayanti voharanti. “Sassato loko, idameva saccaṃ moghamaññan”ti pavadanti kathenti bhaṇanti dīpayanti voharanti. “Asassato loko…pe…  neva hoti na na hoti tathāgato paraṃ maraṇā, idameva saccaṃ moghamaññan”ti pavadanti kathenti bhaṇanti dīpayanti voharanti. **Kusalāvadānā**ti kusalavādā paṇḍitavādā thiravādā ñāyavādā hetuvādā lakkhaṇavādā kāraṇavādā ṭhānavādā sakāya laddhiyāti—  pavādiyāse kusalāvadānā.

1121\. **Saccāni sutāni bahūni nānā**ti saccāni sutāni bahukāni nānāni vividhāni aññoññāni puthūnīti—  saccāni sutāni bahūni nānā.

1122\. **Udāhu te takkamanussarantī**ti udāhu takkena saṅkappena yāyanti nīyanti vuyhanti saṃharīyantīti. Evampi udāhu te takkamanussaranti. Atha vā takkapariyāhataṃ vīmaṃsānucaritaṃ sayaṃ paṭibhānaṃ vadanti kathenti bhaṇanti dīpayanti voharantīti. Evampi udāhu te takkamanussaranti.

1123\. Tenāha so nimmito—

1124\. _“Kasmā nu saccāni vadanti nānā,_  
_Pavādiyāse kusalāvadānā;_  
_Saccāni sutāni bahūni nānā,_  
_Udāhu te takkamanussarantī”ti._  


(121.)

1125\. _**Na heva saccāni bahūni nānā,**_  
_**Aññatra saññāya niccāni loke;**_  
_**Takkañca diṭṭhīsu pakappayitvā,**_  
_**Saccaṃ musāti dvayadhammamāhu.**_  


1126\. **Na heva saccāni bahūni nānā**ti na heva saccāni bahukāni nānāni vividhāni aññoññāni puthūnīti—  na heva saccāni bahūni nānā.

1127\. **Aññatra saññāya niccāni loke**ti aññatra saññāya niccaggāhā ekaññeva saccaṃ loke kathīyati bhaṇīyati dīpīyati voharīyati—  dukkhanirodho nibbānaṃ. Yo so sabbasaṅkhārasamatho sabbūpadhipaṭinissaggo taṇhakkhayo virāgo nirodho nibbānaṃ. Atha vā ekaṃ saccaṃ vuccati maggasaccaṃ, niyyānasaccaṃ, dukkhanirodhagāminī paṭipadā, ariyo aṭṭhaṅgiko maggo, seyyathidaṃ—  sammādiṭṭhi …pe…  sammāsamādhīti—  aññatra saññāya niccāni loke.

1128\. **Takkañca diṭṭhīsu pakappayitvā, saccaṃ musāti dvayadhammamāhū**ti. Takkaṃ vitakkaṃ saṅkappaṃ takkayitvā vitakkayitvā saṅkappayitvā diṭṭhigatāni janenti sañjanenti nibbattenti abhinibbattenti. Diṭṭhigatāni janetvā sañjanetvā nibbattetvā abhinibbattetvā “mayhaṃ saccaṃ tuyhaṃ musā”ti, evamāhaṃsu evaṃ kathenti evaṃ bhaṇanti evaṃ dīpayanti evaṃ voharantīti—  takkañca diṭṭhīsu pakappayitvā saccaṃ musāti dvayadhammamāhu.

1129\. Tenāha bhagavā—

1130\. _“Na heva saccāni bahūni nānā,_  
_Aññatra saññāya niccāni loke;_  
_Takkañca diṭṭhīsu pakappayitvā,_  
_Saccaṃ musāti dvayadhammamāhū”ti._  


(122.)

1131\. _**Diṭṭhe sute sīlavate mute vā,**_  
_**Ete ca nissāya vimānadassī;**_  
_**Vinicchaye ṭhatvā pahassamāno,**_  
_**Bālo paro akkusaloti cāha.**_  


1132\. **Diṭṭhe sute sīlavate mute vā, ete ca nissāya vimānadassī**ti. Diṭṭhaṃ vā diṭṭhasuddhiṃ vā, sutaṃ vā sutasuddhiṃ vā, sīlaṃ vā sīlasuddhiṃ vā, vataṃ vā vatasuddhiṃ vā, mutaṃ vā mutasuddhiṃ vā nissāya upanissāya gaṇhitvā parāmasitvā abhinivisitvāti—  diṭṭhe sute sīlavate mute vā. **Ete ca nissāya vimānadassī**ti. Na sammānetītipi vimānadassī. Atha vā domanassaṃ janetītipi vimānadassīti—  diṭṭhe sute sīlavate mute vā ete ca nissāya vimānadassī.

1133\. **Vinicchaye ṭhatvā pahassamāno**ti. Vinicchayā vuccanti dvāsaṭṭhi diṭṭhigatāni. Diṭṭhivinicchaye vinicchayadiṭṭhiyā ṭhatvā patiṭṭhahitvā gaṇhitvā parāmasitvā abhinivisitvāti—  vinicchaye ṭhatvā. **Pahassamāno**ti tuṭṭho hoti haṭṭho pahaṭṭho attamano paripuṇṇasaṅkappo. Atha vā dantavidaṃsakaṃ pahassamānoti—  vinicchaye ṭhatvā pahassamāno.

1134\. **Bālo paro akkusaloti cāhā**ti. Paro bālo hīno nihīno omako lāmako chatukko paritto akusalo avidvā avijjāgato aññāṇī avibhāvī amedhāvī duppaññoti, evamāha evaṃ katheti evaṃ bhaṇati evaṃ dīpayati evaṃ voharatīti—  bālo paro akkusaloti cāha.

1135\. Tenāha bhagavā—

1136\. _“Diṭṭhe sute sīlavate mute vā,_  
_Ete ca nissāya vimānadassī;_  
_Vinicchaye ṭhatvā pahassamāno,_  
_Bālo paro akkusaloti cāhā”ti._  


(123.)

1137\. _**Yeneva bāloti paraṃ dahāti,**_  
_**Tenātumānaṃ kusaloti cāha;**_  
_**Sayamattanā so kusalāvadāno,**_  
_**Aññaṃ vimāneti tadeva pāva.**_  


1138\. **Yeneva bāloti paraṃ dahātī**ti. Yeneva hetunā yena paccayena yena kāraṇena yena pabhavena paraṃ bālato hīnato nihīnato omakato lāmakato chatukkato parittato dahati passati dakkhati oloketi nijjhāyati upaparikkhatīti—  yeneva bāloti paraṃ dahāti.

1139\. **Tenātumānaṃ kusaloti cāhā**ti. **Ātumāno** vuccati attā. Sopi teneva hetunā tena paccayena tena kāraṇena tena pabhavena attānaṃ ahamasmi kusalo paṇḍito paññavā buddhimā ñāṇī vibhāvī medhāvīti—  tenātumānaṃ kusaloti cāha.

1140\. **Sayamattanā so kusalāvadāno**ti. Sayameva attānaṃ kusalavādo paṇḍitavādo thiravādo ñāyavādo hetuvādo lakkhaṇavādo kāraṇavādo ṭhānavādo sakāya laddhiyāti—  sayamattanā so kusalāvadāno.

1141\. **Aññaṃ vimāneti tadeva pāvā**ti. Na sammānetītipi aññaṃ vimāneti. Atha vā domanassaṃ janetītipi aññaṃ vimāneti. **Tadeva pāvā**ti tadeva taṃ diṭṭhigataṃ pāvadati “itipāyaṃ puggalo micchādiṭṭhiko viparītadassano”ti—  aññaṃ vimāneti tadeva pāvada.

1142\. Tenāha bhagavā—

1143\. _“Yeneva bāloti paraṃ dahāti,_  
_Tenātumānaṃ kusaloti cāha;_  
_Sayamattanā so kusalāvadāno,_  
_Aññaṃ vimāneti tadeva pāvā”ti._  


(124.)

1144\. _**Atisāradiṭṭhiyā so samatto,**_  
_**Mānena matto paripuṇṇamānī;**_  
_**Sayameva sāmaṃ manasābhisitto,**_  
_**Diṭṭhī hi sā tassa tathā samattā.**_  


1145\. **Atisāradiṭṭhiyā so samatto**ti. Atisāradiṭṭhiyo vuccanti dvāsaṭṭhi diṭṭhigatāni. Kiṃkāraṇā atisāradiṭṭhiyo vuccanti dvāsaṭṭhi diṭṭhigatāni? Sabbā tā diṭṭhiyo kāraṇātikkantā lakkhaṇātikkantā ṭhānātikkantā, taṃkāraṇā atisāradiṭṭhiyo vuccanti dvāsaṭṭhi diṭṭhigatāni. Sabbepi titthiyā atisāradiṭṭhiyā. Kiṃkāraṇā sabbepi titthiyā atisāradiṭṭhiyā? Te aññamaññaṃ atikkamitvā samatikkamitvā vītivattitvā diṭṭhigatāni janenti sañjanenti nibbattenti abhinibbattenti, taṃkāraṇā sabbepi titthiyā atisāradiṭṭhiyā. **Atisāradiṭṭhiyā so samatto**ti. Atisāradiṭṭhiyā samatto paripuṇṇo anomoti—  atisāradiṭṭhiyā so samatto.

1146\. **Mānena matto paripuṇṇamānī**ti. Sakāya diṭṭhiyā diṭṭhimānena matto pamatto ummatto atimattoti—  mānena matto. **Paripuṇṇamānī**ti paripuṇṇamānī samattamānī anomamānīti—  mānena matto paripuṇṇamānī.

1147\. **Sayameva sāmaṃ manasābhisitto**ti. Sayameva attānaṃ cittena abhisiñcati “ahamasmi kusalo paṇḍito paññavā buddhimā ñāṇī vibhāvī medhāvī”ti—  sayameva sāmaṃ manasābhisitto.

1148\. **Diṭṭhī hi sā tassa tathā samattā**ti. Tassa sā diṭṭhi tathā samattā samādinnā gahitā parāmaṭṭhā abhiniviṭṭhā ajjhositā adhimuttāti—  diṭṭhī hi sā tassa tathā samattā.

1149\. Tenāha bhagavā—

1150\. _“Atisāradiṭṭhiyā so samatto,_  
_Mānena matto paripuṇṇamānī;_  
_Sayameva sāmaṃ manasābhisitto,_  
_Diṭṭhī hi sā tassa tathā samattā”ti._  


(125.)

1151\. _**Parassa ce hi vacasā nihīno,**_  
_**Tumo sahā hoti nihīnapañño;**_  
_**Atha ce sayaṃ vedagū hoti dhīro,**_  
_**Na koci bālo samaṇesu atthi.**_  


1152\. **Parassa ce hi vacasā nihīno**ti parassa ce vācāya vacanena ninditakāraṇā garahitakāraṇā upavaditakāraṇā paro bālo hoti hīno nihīno omako lāmako chatukko parittoti—  parassa ce hi vacasā nihīno. **Tumo sahā hoti nihīnapañño**ti. Sopi teneva sahā hoti hīnapañño nihīnapañño omakapañño lāmakapañño chatukkapañño parittapaññoti—  tumo sahā hoti nihīnapañño.

1153\. **Atha ce sayaṃ vedagū hoti dhīro**ti atha ce sayaṃ vedagū hoti dhīro paṇḍito paññavā buddhimā ñāṇī vibhāvī medhāvīti—  atha ce sayaṃ vedagū hoti dhīro.

1154\. **Na koci bālo samaṇesu atthī**ti. Samaṇesu na koci bālo hīno nihīno omako lāmako chatukko paritto atthi, sabbeva seṭṭhapaññā visiṭṭhapaññā pāmokkhapaññā uttamapaññā pavarapaññāti—  na koci bālo samaṇesu atthi.

1155\. Tenāha bhagavā—

1156\. _“Parassa ce hi vacasā nihīno,_  
_Tumo sahā hoti nihīnapañño;_  
_Atha ce sayaṃ vedagū hoti dhīro,_  
_Na koci bālo samaṇesu atthī”ti._  


(126.)

1157\. _**Aññaṃ ito yābhivadanti dhammaṃ,**_  
_**Aparaddhā suddhimakevalī te;**_  
_**Evampi titthyā puthuso vadanti,**_  
_**Sandiṭṭhirāgena hi tebhirattā.**_  


1158\. **Aññaṃ ito yābhivadanti dhammaṃ, aparaddhā suddhimakevalī te**ti. Ito aññaṃ dhammaṃ diṭṭhiṃ paṭipadaṃ maggaṃ ye abhivadanti, te suddhimaggaṃ visuddhimaggaṃ parisuddhimaggaṃ vodātamaggaṃ pariyodātamaggaṃ viraddhā aparaddhā khalitā galitā aññāya aparaddhā akevalī te, asamattā te, aparipuṇṇā te, hīnā nihīnā omakā lāmakā chatukkā parittāti—  aññaṃ ito yābhivadanti dhammaṃ, aparaddhā suddhimakevalī te.

1159\. **Evampi titthyā puthuso vadantī**ti. **Titthaṃ** vuccati diṭṭhigataṃ. Titthiyā vuccanti diṭṭhigatikā. Puthudiṭṭhiyā puthudiṭṭhigatāni vadanti kathenti bhaṇanti dīpayanti voharantīti—  evampi titthyā puthuso vadanti.

1160\. **Sandiṭṭhirāgena hi tebhirattā**ti. Sakāya diṭṭhiyā diṭṭhirāgena rattā abhirattāti—  sandiṭṭhirāgena hi tebhirattā.

1161\. Tenāha bhagavā—

1162\. _“Aññaṃ ito yābhivadanti dhammaṃ,_  
_Aparaddhā suddhimakevalī te;_  
_Evampi titthyā puthuso vadanti,_  
_Sandiṭṭhirāgena hi tebhirattā”ti._  


(127.)

1163\. _**Idheva suddhiṃ iti vādayanti,**_  
_**Nāññesu dhammesu visuddhimāhu;**_  
_**Evampi titthyā puthuso niviṭṭhā,**_  
_**Sakāyane tattha daḷhaṃ vadānā.**_  


1164\. **Idheva suddhiṃ iti vādayantī**ti. Idha suddhiṃ visuddhiṃ parisuddhiṃ, muttiṃ vimuttiṃ parimuttiṃ vadanti kathenti bhaṇanti dīpayanti voharanti. “Sassato loko, idameva saccaṃ moghamaññan”ti idha suddhiṃ visuddhiṃ parisuddhiṃ, muttiṃ vimuttiṃ parimuttiṃ vadanti kathenti bhaṇanti dīpayanti voharanti. “Asassato loko…pe…  neva hoti na na hoti tathāgato paraṃ maraṇā, idameva saccaṃ moghamaññan”ti idha suddhiṃ visuddhiṃ parisuddhiṃ muttiṃ vimuttiṃ parimuttiṃ vadanti kathenti bhaṇanti dīpayanti voharantīti—  idheva suddhiṃ iti vādayanti.

1165\. **Nāññesu dhammesu visuddhimāhū**ti. Attano satthāraṃ dhammakkhānaṃ gaṇaṃ diṭṭhiṃ paṭipadaṃ maggaṃ ṭhapetvā sabbe paravāde khipanti ukkhipanti parikkhipanti. “So satthā na sabbaññū, dhammo na svākkhāto, gaṇo na suppaṭipanno, diṭṭhi na bhaddikā, paṭipadā na supaññattā, maggo na niyyāniko, natthettha suddhi vā visuddhi vā parisuddhi vā, mutti vā vimutti vā parimutti vā, natthettha sujjhanti vā visujjhanti vā parisujjhanti vā, muccanti vā vimuccanti vā parimuccanti vā hīnā nihīnā omakā lāmakā chatukkā parittā”ti, evamāhaṃsu evaṃ kathenti evaṃ bhaṇanti evaṃ dīpayanti evaṃ voharantīti—  nāññesu dhammesu visuddhimāhu.

1166\. **Evampi titthyā puthuso niviṭṭhā**ti. Titthaṃ vuccati diṭṭhigataṃ. Titthiyā vuccanti diṭṭhigatikā. Puthudiṭṭhiyā puthudiṭṭhigatesu niviṭṭhā patiṭṭhitā allīnā upagatā ajjhositā adhimuttāti—  evampi titthyā puthuso niviṭṭhā.

1167\. **Sakāyane tattha daḷhaṃ vadānā**ti. Dhammo sakāyanaṃ, diṭṭhi sakāyanaṃ, paṭipadā sakāyanaṃ, maggo sakāyanaṃ, sakāyane daḷhavādā thiravādā balikavādā avaṭṭhitavādāti—  sakāyane tattha daḷhaṃ vadānā.

1168\. Tenāha bhagavā—

1169\. _“Idheva suddhiṃ iti vādayanti,_  
_Nāññesu dhammesu visuddhimāhu;_  
_Evampi titthyā puthuso niviṭṭhā,_  
_Sakāyane tattha daḷhaṃ vadānā”ti._  


(128.)

1170\. _**Sakāyane vāpi daḷhaṃ vadāno,**_  
_**Kamettha bāloti paraṃ daheyya;**_  
_**Sayaṃva so medhagamāvaheyya,**_  
_**Paraṃ vadaṃ bālamasuddhidhammaṃ.**_  


1171\. **Sakāyane vāpi daḷhaṃ vadāno**ti. Dhammo sakāyanaṃ, diṭṭhi sakāyanaṃ, paṭipadā sakāyanaṃ, maggo sakāyanaṃ, sakāyane daḷhavādo thiravādo balikavādo avaṭṭhitavādoti—  sakāyane vāpi daḷhaṃ vadāno.

1172\. **Kamettha bāloti paraṃ daheyyā**ti. **Etthā**ti sakāya diṭṭhiyā sakāya khantiyā sakāya ruciyā sakāya laddhiyā paraṃ bālato hīnato nihīnato omakato lāmakato chatukkato parittato kaṃ daheyya kaṃ passeyya kaṃ dakkheyya kaṃ olokeyya kaṃ nijjhāyeyya kaṃ upaparikkheyyāti—  kamettha bāloti paraṃ daheyya.

1173\. **Sayaṃva so medhagamāvaheyya, paraṃ vadaṃ bālamasuddhidhamman**ti. Paro bālo hīno nihīno omako lāmako chatukko paritto asuddhidhammo avisuddhidhammo aparisuddhidhammo avodātadhammoti—  evaṃ vadanto evaṃ kathento evaṃ bhaṇanto evaṃ dīpayanto evaṃ voharanto sayameva kalahaṃ bhaṇḍanaṃ viggahaṃ vivādaṃ medhagaṃ āvaheyya samāvaheyya āhareyya samāhareyya ākaḍḍheyya samākaḍḍheyya gaṇheyya parāmaseyya abhiniviseyyāti—  sayaṃva so medhagamāvaheyya paraṃ vadaṃ bālamasuddhidhammaṃ.

1174\. Tenāha bhagavā—

1175\. _“Sakāyane vāpi daḷhaṃ vadāno,_  
_Kamettha bāloti paraṃ daheyya;_  
_Sayaṃva so medhagamāvaheyya,_  
_Paraṃ vadaṃ bālamasuddhidhamman”ti._  


(129.)

1176\. _**Vinicchaye ṭhatvā sayaṃ pamāya,**_  
_**Uddhaṃsa lokasmiṃ vivādameti;**_  
_**Hitvāna sabbāni vinicchayāni,**_  
_**Na medhagaṃ kubbati jantu loke.**_  


1177\. **Vinicchaye ṭhatvā sayaṃ pamāyā**ti. Vinicchayā vuccanti dvāsaṭṭhi diṭṭhigatāni. Vinicchayadiṭṭhiyā ṭhatvā patiṭṭhahitvā gaṇhitvā parāmasitvā abhinivisitvāti vinicchaye ṭhatvā. **Sayaṃ pamāyā**ti sayaṃ pamāya paminitvā. “Ayaṃ satthā sabbaññū”ti sayaṃ pamāya paminitvā, “ayaṃ dhammo svākkhāto…  ayaṃ gaṇo suppaṭipanno…  ayaṃ diṭṭhi bhaddikā…  ayaṃ paṭipadā supaññattā…  ayaṃ maggo niyyāniko”ti sayaṃ pamāya paminitvāti—  vinicchaye ṭhatvā sayaṃ pamāya.

1178\. **Uddhaṃsa lokasmiṃ vivādametī**ti. Uddhaṃso vuccati anāgataṃ. Attano vādaṃ uddhaṃ ṭhapetvā sayameva kalahaṃ bhaṇḍanaṃ viggahaṃ vivādaṃ medhagaṃ eti upeti upagacchati gaṇhāti parāmasati abhinivisatīti. Evampi uddhaṃsa lokasmiṃ vivādameti. Atha vā aññena uddhaṃ vādena saddhiṃ kalahaṃ karoti bhaṇḍanaṃ karoti viggahaṃ karoti vivādaṃ karoti medhagaṃ karoti—  “na tvaṃ imaṃ dhammavinayaṃ ājānāsi…pe…  nibbeṭhehi vā sace pahosī”ti. Evampi uddhaṃsa lokasmiṃ vivādameti.

1179\. **Hitvāna sabbāni vinicchayānī**ti. Vinicchayā vuccanti dvāsaṭṭhi diṭṭhigatāni. Diṭṭhivinicchayā sabbe vinicchaye hitvā cajitvā pariccajitvā jahitvā pajahitvā vinodetvā byantiṃ karitvā anabhāvaṃ gametvāti—  hitvāna sabbāni vinicchayāni.

1180\. **Na medhagaṃ kubbati jantu loke**ti. Na kalahaṃ karoti, na bhaṇḍanaṃ karoti, na viggahaṃ karoti, na vivādaṃ karoti, na medhagaṃ karoti. Vuttañhetaṃ bhagavatā—  “evaṃ vimuttacitto kho, aggivessana, bhikkhu na kenaci saṃvadati, na kenaci vivadati, yañca loke vuttaṃ tena ca voharati aparāmasan”ti. **Jantū**ti satto naro mānavo poso puggalo jīvo jāgu jantu indagu manujo. **Loke**ti apāyaloke…pe…  āyatanaloketi—  na medhagaṃ kubbati jantu loketi.

1181\. Tenāha bhagavā—

1182\. _“Vinicchaye ṭhatvā sayaṃ pamāya,_  
_Uddhaṃsa lokasmiṃ vivādameti;_  
_Hitvāna sabbāni vinicchayāni,_  
_Na medhagaṃ kubbati jantu loke”ti._  


---

1183\. Cūḷabyūhasuttaniddeso dvādasamo.



[Go to previous page (1.11 Kalahavivādasuttaniddesa)](1.11.md) / [Go to parent page (1 Aṭṭhakavagga)](../1.md) / [Go to next page (1.13 Mahābyūhasuttaniddesa)](1.13.md)


