
[Home](/) / [24Mn Mahāniddesapāḷi](../../24Mn.md) / [1 Aṭṭhakavagga](../1.md)

# 𑁧𑁇𑁧𑁨 𑀘𑀽𑀍𑀅𑀩𑁆𑀬𑀽𑀳𑀲𑀼𑀢𑁆𑀢𑀦𑀺𑀤𑁆𑀤𑁂𑀲

### 𑀅𑀝𑁆𑀞𑀓𑀯𑀕𑁆𑀕

### 𑀘𑀽𑀍𑀅𑀩𑁆𑀬𑀽𑀳𑀲𑀼𑀢𑁆𑀢𑀦𑀺𑀤𑁆𑀤𑁂𑀲

1068\. 𑀅𑀣 𑀘𑀽𑀍𑀅𑀩𑁆𑀬𑀽𑀳𑀲𑀼𑀢𑁆𑀢𑀦𑀺𑀤𑁆𑀤𑁂𑀲𑀁 𑀯𑀓𑁆𑀔𑀢𑀺—

(113.)

1069\. _**𑀲𑀓𑀁 𑀲𑀓𑀁 𑀤𑀺𑀝𑁆𑀞𑀺𑀧𑀭𑀺𑀩𑁆𑀩𑀲𑀸𑀦𑀸,**_  
_**𑀯𑀺𑀕𑁆𑀕𑀬𑁆𑀳 𑀦𑀸𑀦𑀸 𑀓𑀼𑀲𑀮𑀸 𑀯𑀤𑀦𑁆𑀢𑀺;**_  
_**𑀬𑁄 𑀏𑀯𑀁 𑀚𑀸𑀦𑀸𑀢𑀺 𑀲 𑀯𑁂𑀤𑀺 𑀥𑀫𑁆𑀫𑀁,**_  
_**𑀇𑀤𑀁 𑀧𑀝𑀺𑀓𑁆𑀓𑁄𑀲𑀫𑀓𑁂𑀯𑀮𑀻 𑀲𑁄𑁇**_  


1070\. **𑀲𑀓𑀁 𑀲𑀓𑀁 𑀤𑀺𑀝𑁆𑀞𑀺𑀧𑀭𑀺𑀩𑁆𑀩𑀲𑀸𑀦𑀸**𑀢𑀺𑁇 𑀲𑀦𑁆𑀢𑁂𑀓𑁂 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 𑀤𑀺𑀝𑁆𑀞𑀺𑀕𑀢𑀺𑀓𑀸; 𑀢𑁂 𑀤𑁆𑀯𑀸𑀲𑀝𑁆𑀞𑀺𑀬𑀸 𑀤𑀺𑀝𑁆𑀞𑀺𑀕𑀢𑀸𑀦𑀁 𑀅𑀜𑁆𑀜𑀢𑀭𑀜𑁆𑀜𑀢𑀭𑀁 𑀤𑀺𑀝𑁆𑀞𑀺𑀕𑀢𑀁 𑀕𑀳𑁂𑀢𑁆𑀯𑀸 𑀉𑀕𑁆𑀕𑀳𑁂𑀢𑁆𑀯𑀸 𑀕𑀡𑁆𑀳𑀺𑀢𑁆𑀯𑀸 𑀧𑀭𑀸𑀫𑀲𑀺𑀢𑁆𑀯𑀸 𑀅𑀪𑀺𑀦𑀺𑀯𑀺𑀲𑀺𑀢𑁆𑀯𑀸 𑀲𑀓𑀸𑀬 𑀲𑀓𑀸𑀬 𑀤𑀺𑀝𑁆𑀞𑀺𑀬𑀸 𑀯𑀲𑀦𑁆𑀢𑀺 𑀲𑀁𑀯𑀲𑀦𑁆𑀢𑀺 𑀆𑀯𑀲𑀦𑁆𑀢𑀺 𑀧𑀭𑀺𑀯𑀲𑀦𑁆𑀢𑀺𑁇 𑀬𑀣𑀸 𑀅𑀕𑀸𑀭𑀺𑀓𑀸 𑀖𑀭𑁂𑀲𑀼 𑀯𑀲𑀦𑁆𑀢𑀺, 𑀲𑀸𑀧𑀢𑁆𑀢𑀺𑀓𑀸 𑀯𑀸 𑀆𑀧𑀢𑁆𑀢𑀻𑀲𑀼 𑀯𑀲𑀦𑁆𑀢𑀺, 𑀲𑀓𑀺𑀮𑁂𑀲𑀸 𑀯𑀸 𑀓𑀺𑀮𑁂𑀲𑁂𑀲𑀼 𑀯𑀲𑀦𑁆𑀢𑀺; 𑀏𑀯𑀫𑁂𑀯𑀁 𑀲𑀦𑁆𑀢𑁂𑀓𑁂 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 𑀤𑀺𑀝𑁆𑀞𑀺𑀕𑀢𑀺𑀓𑀸, 𑀢𑁂 𑀤𑁆𑀯𑀸𑀲𑀝𑁆𑀞𑀺𑀬𑀸 𑀤𑀺𑀝𑁆𑀞𑀺𑀕𑀢𑀸𑀦𑀁 𑀅𑀜𑁆𑀜𑀢𑀭𑀜𑁆𑀜𑀢𑀭𑀁 𑀤𑀺𑀝𑁆𑀞𑀺𑀕𑀢𑀁 𑀕𑀳𑁂𑀢𑁆𑀯𑀸 𑀉𑀕𑁆𑀕𑀳𑁂𑀢𑁆𑀯𑀸 𑀕𑀡𑁆𑀳𑀺𑀢𑁆𑀯𑀸 𑀧𑀭𑀸𑀫𑀲𑀺𑀢𑁆𑀯𑀸 𑀅𑀪𑀺𑀦𑀺𑀯𑀺𑀲𑀺𑀢𑁆𑀯𑀸 𑀲𑀓𑀸𑀬 𑀲𑀓𑀸𑀬 𑀤𑀺𑀝𑁆𑀞𑀺𑀬𑀸 𑀯𑀲𑀦𑁆𑀢𑀺 𑀲𑀁𑀯𑀲𑀦𑁆𑀢𑀺 𑀆𑀯𑀲𑀦𑁆𑀢𑀺 𑀧𑀭𑀺𑀯𑀲𑀦𑁆𑀢𑀻𑀢𑀺—  𑀲𑀓𑀁 𑀲𑀓𑀁 𑀤𑀺𑀝𑁆𑀞𑀺𑀧𑀭𑀺𑀩𑁆𑀩𑀲𑀸𑀦𑀸𑁇

1071\. **𑀯𑀺𑀕𑁆𑀕𑀬𑁆𑀳 𑀦𑀸𑀦𑀸 𑀓𑀼𑀲𑀮𑀸 𑀯𑀤𑀦𑁆𑀢𑀻**𑀢𑀺𑁇 **𑀯𑀺𑀕𑁆𑀕𑀬𑁆𑀳𑀸**𑀢𑀺 𑀕𑀳𑁂𑀢𑁆𑀯𑀸 𑀉𑀕𑁆𑀕𑀳𑁂𑀢𑁆𑀯𑀸 𑀕𑀡𑁆𑀳𑀺𑀢𑁆𑀯𑀸 𑀧𑀭𑀸𑀫𑀲𑀺𑀢𑁆𑀯𑀸 𑀅𑀪𑀺𑀦𑀺𑀯𑀺𑀲𑀺𑀢𑁆𑀯𑀸 𑀦𑀸𑀦𑀸 𑀯𑀤𑀦𑁆𑀢𑀺 𑀯𑀺𑀯𑀺𑀥𑀁 𑀯𑀤𑀦𑁆𑀢𑀺 𑀅𑀜𑁆𑀜𑁄𑀜𑁆𑀜𑀁 𑀯𑀤𑀦𑁆𑀢𑀺 𑀧𑀼𑀣𑀼 𑀯𑀤𑀦𑁆𑀢𑀺, 𑀦 𑀏𑀓𑀁 𑀯𑀤𑀦𑁆𑀢𑀺 𑀓𑀣𑁂𑀦𑁆𑀢𑀺 𑀪𑀡𑀦𑁆𑀢𑀺 𑀤𑀻𑀧𑀬𑀦𑁆𑀢𑀺 𑀯𑁄𑀳𑀭𑀦𑁆𑀢𑀺𑁇 **𑀓𑀼𑀲𑀮𑀸**𑀢𑀺 𑀓𑀼𑀲𑀮𑀯𑀸𑀤𑀸 𑀧𑀡𑁆𑀟𑀺𑀢𑀯𑀸𑀤𑀸 𑀣𑀺𑀭𑀯𑀸𑀤𑀸 𑀜𑀸𑀬𑀯𑀸𑀤𑀸 𑀳𑁂𑀢𑀼𑀯𑀸𑀤𑀸 𑀮𑀓𑁆𑀔𑀡𑀯𑀸𑀤𑀸 𑀓𑀸𑀭𑀡𑀯𑀸𑀤𑀸 𑀞𑀸𑀦𑀯𑀸𑀤𑀸 𑀲𑀓𑀸𑀬 𑀮𑀤𑁆𑀥𑀺𑀬𑀸𑀢𑀺—  𑀯𑀺𑀕𑁆𑀕𑀬𑁆𑀳 𑀦𑀸𑀦𑀸 𑀓𑀼𑀲𑀮𑀸 𑀯𑀤𑀦𑁆𑀢𑀺𑁇

1072\. **𑀬𑁄 𑀏𑀯𑀁 𑀚𑀸𑀦𑀸𑀢𑀺 𑀲 𑀯𑁂𑀤𑀺 𑀥𑀫𑁆𑀫𑀦𑁆**𑀢𑀺𑁇 𑀬𑁄 𑀇𑀫𑀁 𑀥𑀫𑁆𑀫𑀁 𑀤𑀺𑀝𑁆𑀞𑀺𑀁 𑀧𑀝𑀺𑀧𑀤𑀁 𑀫𑀕𑁆𑀕𑀁 𑀚𑀸𑀦𑀸𑀢𑀺 𑀲𑁄 𑀥𑀫𑁆𑀫𑀁 𑀯𑁂𑀤𑀺 𑀅𑀜𑁆𑀜𑀸𑀲𑀺 𑀅𑀧𑀲𑁆𑀲𑀺 𑀧𑀝𑀺𑀯𑀺𑀚𑁆𑀛𑀻𑀢𑀺—  𑀬𑁄 𑀏𑀯𑀁 𑀚𑀸𑀦𑀸𑀢𑀺 𑀲 𑀯𑁂𑀤𑀺 𑀥𑀫𑁆𑀫𑀁𑁇

1073\. **𑀇𑀤𑀁 𑀧𑀝𑀺𑀓𑁆𑀓𑁄𑀲𑀫𑀓𑁂𑀯𑀮𑀻 𑀲𑁄**𑀢𑀺𑁇 𑀬𑁄 𑀇𑀫𑀁 𑀥𑀫𑁆𑀫𑀁 𑀤𑀺𑀝𑁆𑀞𑀺𑀁 𑀧𑀝𑀺𑀧𑀤𑀁 𑀫𑀕𑁆𑀕𑀁 𑀧𑀝𑀺𑀓𑁆𑀓𑁄𑀲𑀢𑀺, 𑀅𑀓𑁂𑀯𑀮𑀻 𑀲𑁄 𑀅𑀲𑀫𑀢𑁆𑀢𑁄 𑀲𑁄 𑀅𑀧𑀭𑀺𑀧𑀼𑀡𑁆𑀡𑁄 𑀲𑁄 𑀳𑀻𑀦𑁄 𑀦𑀺𑀳𑀻𑀦𑁄 𑀑𑀫𑀓𑁄 𑀮𑀸𑀫𑀓𑁄 𑀙𑀢𑀼𑀓𑁆𑀓𑁄 𑀧𑀭𑀺𑀢𑁆𑀢𑁄𑀢𑀺—  𑀇𑀤𑀁 𑀧𑀝𑀺𑀓𑁆𑀓𑁄𑀲𑀫𑀓𑁂𑀯𑀮𑀻 𑀲𑁄𑁇

1074\. 𑀢𑁂𑀦𑀸𑀳 𑀲𑁄 𑀦𑀺𑀫𑁆𑀫𑀺𑀢𑁄—

1075\. _“𑀲𑀓𑀁 𑀲𑀓𑀁 𑀤𑀺𑀝𑁆𑀞𑀺𑀧𑀭𑀺𑀩𑁆𑀩𑀲𑀸𑀦𑀸,_  
_𑀯𑀺𑀕𑁆𑀕𑀬𑁆𑀳 𑀦𑀸𑀦𑀸 𑀓𑀼𑀲𑀮𑀸 𑀯𑀤𑀦𑁆𑀢𑀺;_  
_𑀬𑁄 𑀏𑀯𑀁 𑀚𑀸𑀦𑀸𑀢𑀺 𑀲 𑀯𑁂𑀤𑀺 𑀥𑀫𑁆𑀫𑀁,_  
_𑀇𑀤𑀁 𑀧𑀝𑀺𑀓𑁆𑀓𑁄𑀲𑀫𑀓𑁂𑀯𑀮𑀻 𑀲𑁄”𑀢𑀺𑁇_  


(114.)

1076\. _**𑀏𑀯𑀫𑁆𑀧𑀺 𑀯𑀺𑀕𑁆𑀕𑀬𑁆𑀳 𑀯𑀺𑀯𑀸𑀤𑀬𑀦𑁆𑀢𑀺,**_  
_**𑀩𑀸𑀮𑁄 𑀧𑀭𑁄 𑀅𑀓𑁆𑀓𑀼𑀲𑀮𑁄𑀢𑀺 𑀘𑀸𑀳𑀼;**_  
_**𑀲𑀘𑁆𑀘𑁄 𑀦𑀼 𑀯𑀸𑀤𑁄 𑀓𑀢𑀫𑁄 𑀇𑀫𑁂𑀲𑀁,**_  
_**𑀲𑀩𑁆𑀩𑁂𑀯 𑀳𑀻𑀫𑁂 𑀓𑀼𑀲𑀮𑀸𑀯𑀤𑀸𑀦𑀸𑁇**_  


1077\. **𑀏𑀯𑀫𑁆𑀧𑀺 𑀯𑀺𑀕𑁆𑀕𑀬𑁆𑀳 𑀯𑀺𑀯𑀸𑀤𑀬𑀦𑁆𑀢𑀻**𑀢𑀺𑁇 𑀏𑀯𑀁 𑀕𑀳𑁂𑀢𑁆𑀯𑀸 𑀉𑀕𑁆𑀕𑀳𑁂𑀢𑁆𑀯𑀸 𑀕𑀡𑁆𑀳𑀺𑀢𑁆𑀯𑀸 𑀧𑀭𑀸𑀫𑀲𑀺𑀢𑁆𑀯𑀸 𑀅𑀪𑀺𑀦𑀺𑀯𑀺𑀲𑀺𑀢𑁆𑀯𑀸 𑀯𑀺𑀯𑀸𑀤𑀬𑀦𑁆𑀢𑀺, 𑀓𑀮𑀳𑀁 𑀓𑀭𑁄𑀦𑁆𑀢𑀺, 𑀪𑀡𑁆𑀟𑀦𑀁 𑀓𑀭𑁄𑀦𑁆𑀢𑀺, 𑀯𑀺𑀕𑁆𑀕𑀳𑀁 𑀓𑀭𑁄𑀦𑁆𑀢𑀺, 𑀯𑀺𑀯𑀸𑀤𑀁 𑀓𑀭𑁄𑀦𑁆𑀢𑀺, 𑀫𑁂𑀥𑀕𑀁 𑀓𑀭𑁄𑀦𑁆𑀢𑀺—  “𑀦 𑀢𑁆𑀯𑀁 𑀇𑀫𑀁 𑀥𑀫𑁆𑀫𑀯𑀺𑀦𑀬𑀁 𑀆𑀚𑀸𑀦𑀸𑀲𑀺…𑀧𑁂…  𑀦𑀺𑀩𑁆𑀩𑁂𑀞𑁂𑀳𑀺 𑀯𑀸 𑀲𑀘𑁂 𑀧𑀳𑁄𑀲𑀻”𑀢𑀺—  𑀏𑀯𑀫𑁆𑀧𑀺 𑀯𑀺𑀕𑁆𑀕𑀬𑁆𑀳 𑀯𑀺𑀯𑀸𑀤𑀬𑀦𑁆𑀢𑀺𑁇

1078\. **𑀩𑀸𑀮𑁄 𑀧𑀭𑁄 𑀅𑀓𑁆𑀓𑀼𑀲𑀮𑁄𑀢𑀺 𑀘𑀸𑀳𑀽**𑀢𑀺𑁇 𑀧𑀭𑁄 𑀩𑀸𑀮𑁄 𑀳𑀻𑀦𑁄 𑀦𑀺𑀳𑀻𑀦𑁄 𑀑𑀫𑀓𑁄 𑀮𑀸𑀫𑀓𑁄 𑀙𑀢𑀼𑀓𑁆𑀓𑁄 𑀧𑀭𑀺𑀢𑁆𑀢𑁄 𑀅𑀓𑀼𑀲𑀮𑁄 𑀅𑀯𑀺𑀤𑁆𑀯𑀸 𑀅𑀯𑀺𑀚𑁆𑀚𑀸𑀕𑀢𑁄 𑀅𑀜𑁆𑀜𑀸𑀡𑀻 𑀅𑀯𑀺𑀪𑀸𑀯𑀻 𑀤𑀼𑀧𑁆𑀧𑀜𑁆𑀜𑁄𑀢𑀺, 𑀏𑀯𑀫𑀸𑀳𑀁𑀲𑀼 𑀏𑀯𑀁 𑀓𑀣𑁂𑀦𑁆𑀢𑀺 𑀏𑀯𑀁 𑀪𑀡𑀦𑁆𑀢𑀺 𑀏𑀯𑀁 𑀤𑀻𑀧𑀬𑀦𑁆𑀢𑀺 𑀏𑀯𑀁 𑀯𑁄𑀳𑀭𑀦𑁆𑀢𑀻𑀢𑀺—  𑀩𑀸𑀮𑁄 𑀧𑀭𑁄 𑀅𑀓𑁆𑀓𑀼𑀲𑀮𑁄𑀢𑀺 𑀘𑀸𑀳𑀼𑁇

1079\. **𑀲𑀘𑁆𑀘𑁄 𑀦𑀼 𑀯𑀸𑀤𑁄 𑀓𑀢𑀫𑁄 𑀇𑀫𑁂𑀲𑀦𑁆**𑀢𑀺𑁇 𑀇𑀫𑁂𑀲𑀁 𑀲𑀫𑀡𑀩𑁆𑀭𑀸𑀳𑁆𑀫𑀡𑀸𑀦𑀁 𑀯𑀸𑀤𑁄 𑀓𑀢𑀫𑁄 𑀲𑀘𑁆𑀘𑁄 𑀢𑀘𑁆𑀙𑁄 𑀢𑀣𑁄 𑀪𑀽𑀢𑁄 𑀬𑀸𑀣𑀸𑀯𑁄 𑀅𑀯𑀺𑀧𑀭𑀻𑀢𑁄𑀢𑀺—  𑀲𑀘𑁆𑀘𑁄 𑀦𑀼 𑀯𑀸𑀤𑁄 𑀓𑀢𑀫𑁄 𑀇𑀫𑁂𑀲𑀁𑁇

1080\. **𑀲𑀩𑁆𑀩𑁂𑀯 𑀳𑀻𑀫𑁂 𑀓𑀼𑀲𑀮𑀸𑀯𑀤𑀸𑀦𑀸**𑀢𑀺𑁇 𑀲𑀩𑁆𑀩𑁂𑀯𑀺𑀫𑁂 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 𑀓𑀼𑀲𑀮𑀯𑀸𑀤𑀸 𑀧𑀡𑁆𑀟𑀺𑀢𑀯𑀸𑀤𑀸 𑀣𑀺𑀭𑀯𑀸𑀤𑀸 𑀜𑀸𑀬𑀯𑀸𑀤𑀸 𑀳𑁂𑀢𑀼𑀯𑀸𑀤𑀸 𑀮𑀓𑁆𑀔𑀡𑀯𑀸𑀤𑀸 𑀓𑀸𑀭𑀡𑀯𑀸𑀤𑀸 𑀞𑀸𑀦𑀯𑀸𑀤𑀸 𑀲𑀓𑀸𑀬 𑀮𑀤𑁆𑀥𑀺𑀬𑀸𑀢𑀺—  𑀲𑀩𑁆𑀩𑁂𑀯 𑀳𑀻𑀫𑁂 𑀓𑀼𑀲𑀮𑀸𑀯𑀤𑀸𑀦𑀸𑁇

1081\. 𑀢𑁂𑀦𑀸𑀳 𑀲𑁄 𑀦𑀺𑀫𑁆𑀫𑀺𑀢𑁄—

1082\. _“𑀏𑀯𑀫𑁆𑀧𑀺 𑀯𑀺𑀕𑁆𑀕𑀬𑁆𑀳 𑀯𑀺𑀯𑀸𑀤𑀬𑀦𑁆𑀢𑀺,_  
_𑀩𑀸𑀮𑁄 𑀧𑀭𑁄 𑀅𑀓𑁆𑀓𑀼𑀲𑀮𑁄𑀢𑀺 𑀘𑀸𑀳𑀼;_  
_𑀲𑀘𑁆𑀘𑁄 𑀦𑀼 𑀯𑀸𑀤𑁄 𑀓𑀢𑀫𑁄 𑀇𑀫𑁂𑀲𑀁,_  
_𑀲𑀩𑁆𑀩𑁂𑀯 𑀳𑀻𑀫𑁂 𑀓𑀼𑀲𑀮𑀸𑀯𑀤𑀸𑀦𑀸”𑀢𑀺𑁇_  


(115.)

1083\. _**𑀧𑀭𑀲𑁆𑀲 𑀘𑁂 𑀥𑀫𑁆𑀫𑀫𑀦𑀸𑀦𑀼𑀚𑀸𑀦𑀁,**_  
_**𑀩𑀸𑀮𑁄𑀫𑀓𑁄 𑀳𑁄𑀢𑀺 𑀦𑀺𑀳𑀻𑀦𑀧𑀜𑁆𑀜𑁄;**_  
_**𑀲𑀩𑁆𑀩𑁂𑀯 𑀩𑀸𑀮𑀸 𑀲𑀼𑀦𑀺𑀳𑀻𑀦𑀧𑀜𑁆𑀜𑀸,**_  
_**𑀲𑀩𑁆𑀩𑁂𑀯𑀺𑀫𑁂 𑀤𑀺𑀝𑁆𑀞𑀺𑀧𑀭𑀺𑀩𑁆𑀩𑀲𑀸𑀦𑀸𑁇**_  


1084\. **𑀧𑀭𑀲𑁆𑀲 𑀘𑁂 𑀥𑀫𑁆𑀫𑀫𑀦𑀸𑀦𑀼𑀚𑀸𑀦𑀦𑁆**𑀢𑀺𑁇 𑀧𑀭𑀲𑁆𑀲 𑀥𑀫𑁆𑀫𑀁 𑀤𑀺𑀝𑁆𑀞𑀺𑀁 𑀧𑀝𑀺𑀧𑀤𑀁 𑀫𑀕𑁆𑀕𑀁 𑀅𑀦𑀸𑀦𑀼𑀚𑀸𑀦𑀦𑁆𑀢𑁄 𑀅𑀦𑀸𑀦𑀼𑀧𑀲𑁆𑀲𑀦𑁆𑀢𑁄 𑀅𑀦𑀸𑀦𑀼𑀫𑀦𑀦𑁆𑀢𑁄 𑀅𑀦𑀸𑀦𑀼𑀫𑀜𑁆𑀜𑀦𑁆𑀢𑁄 𑀅𑀦𑀸𑀦𑀼𑀫𑁄𑀤𑀦𑁆𑀢𑁄𑀢𑀺—  𑀧𑀭𑀲𑁆𑀲 𑀘𑁂 𑀥𑀫𑁆𑀫𑀫𑀦𑀸𑀦𑀼𑀚𑀸𑀦𑀁𑁇

1085\. **𑀩𑀸𑀮𑁄𑀫𑀓𑁄 𑀳𑁄𑀢𑀺 𑀦𑀺𑀳𑀻𑀦𑀧𑀜𑁆𑀜𑁄**𑀢𑀺𑁇 𑀧𑀭𑁄 𑀩𑀸𑀮𑁄 𑀳𑁄𑀢𑀺 𑀳𑀻𑀦𑁄 𑀦𑀺𑀳𑀻𑀦𑁄 𑀑𑀫𑀓𑁄 𑀮𑀸𑀫𑀓𑁄 𑀙𑀢𑀼𑀓𑁆𑀓𑁄 𑀧𑀭𑀺𑀢𑁆𑀢𑁄, 𑀳𑀻𑀦𑀧𑀜𑁆𑀜𑁄 𑀦𑀺𑀳𑀻𑀦𑀧𑀜𑁆𑀜𑁄 𑀑𑀫𑀓𑀧𑀜𑁆𑀜𑁄 𑀮𑀸𑀫𑀓𑀧𑀜𑁆𑀜𑁄 𑀙𑀢𑀼𑀓𑁆𑀓𑀧𑀜𑁆𑀜𑁄 𑀧𑀭𑀺𑀢𑁆𑀢𑀧𑀜𑁆𑀜𑁄𑀢𑀺—  𑀩𑀸𑀮𑁄𑀫𑀓𑁄 𑀳𑁄𑀢𑀺 𑀦𑀺𑀳𑀻𑀦𑀧𑀜𑁆𑀜𑁄𑁇

1086\. **𑀲𑀩𑁆𑀩𑁂𑀯 𑀩𑀸𑀮𑀸 𑀲𑀼𑀦𑀺𑀳𑀻𑀦𑀧𑀜𑁆𑀜𑀸**𑀢𑀺𑁇 𑀲𑀩𑁆𑀩𑁂𑀯𑀺𑀫𑁂 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 𑀩𑀸𑀮𑀸 𑀳𑀻𑀦𑀸 𑀦𑀺𑀳𑀻𑀦𑀸 𑀑𑀫𑀓𑀸 𑀮𑀸𑀫𑀓𑀸 𑀙𑀢𑀼𑀓𑁆𑀓𑀸 𑀧𑀭𑀺𑀢𑁆𑀢𑀸, 𑀲𑀩𑁆𑀩𑁂𑀯 𑀳𑀻𑀦𑀧𑀜𑁆𑀜𑀸 𑀦𑀺𑀳𑀻𑀦𑀧𑀜𑁆𑀜𑀸 𑀑𑀫𑀓𑀧𑀜𑁆𑀜𑀸 𑀮𑀸𑀫𑀓𑀧𑀜𑁆𑀜𑀸 𑀙𑀢𑀼𑀓𑁆𑀓𑀧𑀜𑁆𑀜𑀸 𑀧𑀭𑀺𑀢𑁆𑀢𑀧𑀜𑁆𑀜𑀸𑀢𑀺—  𑀲𑀩𑁆𑀩𑁂𑀯 𑀩𑀸𑀮𑀸 𑀲𑀼𑀦𑀺𑀳𑀻𑀦𑀧𑀜𑁆𑀜𑀸𑁇

1087\. **𑀲𑀩𑁆𑀩𑁂𑀯𑀺𑀫𑁂 𑀤𑀺𑀝𑁆𑀞𑀺𑀧𑀭𑀺𑀩𑁆𑀩𑀲𑀸𑀦𑀸**𑀢𑀺𑁇 𑀲𑀩𑁆𑀩𑁂𑀯𑀺𑀫𑁂 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 𑀤𑀺𑀝𑁆𑀞𑀺𑀕𑀢𑀺𑀓𑀸; 𑀢𑁂 𑀤𑁆𑀯𑀸𑀲𑀝𑁆𑀞𑀺𑀬𑀸 𑀤𑀺𑀝𑁆𑀞𑀺𑀕𑀢𑀸𑀦𑀁 𑀅𑀜𑁆𑀜𑀢𑀭𑀜𑁆𑀜𑀢𑀭𑀁 𑀤𑀺𑀝𑁆𑀞𑀺𑀕𑀢𑀁 𑀕𑀳𑁂𑀢𑁆𑀯𑀸 𑀉𑀕𑁆𑀕𑀳𑁂𑀢𑁆𑀯𑀸 𑀕𑀡𑁆𑀳𑀺𑀢𑁆𑀯𑀸 𑀧𑀭𑀸𑀫𑀲𑀺𑀢𑁆𑀯𑀸 𑀅𑀪𑀺𑀦𑀺𑀯𑀺𑀲𑀺𑀢𑁆𑀯𑀸 𑀲𑀓𑀸𑀬 𑀲𑀓𑀸𑀬 𑀤𑀺𑀝𑁆𑀞𑀺𑀬𑀸 𑀯𑀲𑀦𑁆𑀢𑀺 𑀲𑀁𑀯𑀲𑀦𑁆𑀢𑀺 𑀆𑀯𑀲𑀦𑁆𑀢𑀺 𑀧𑀭𑀺𑀯𑀲𑀦𑁆𑀢𑀺𑁇 𑀬𑀣𑀸 𑀅𑀕𑀸𑀭𑀺𑀓𑀸 𑀯𑀸 𑀖𑀭𑁂𑀲𑀼 𑀯𑀲𑀦𑁆𑀢𑀺, 𑀲𑀸𑀧𑀢𑁆𑀢𑀺𑀓𑀸 𑀯𑀸 𑀆𑀧𑀢𑁆𑀢𑀻𑀲𑀼 𑀯𑀲𑀦𑁆𑀢𑀺, 𑀲𑀓𑀺𑀮𑁂𑀲𑀸 𑀯𑀸 𑀓𑀺𑀮𑁂𑀲𑁂𑀲𑀼 𑀯𑀲𑀦𑁆𑀢𑀺; 𑀏𑀯𑀫𑁂𑀯𑀁 𑀲𑀩𑁆𑀩𑁂𑀯𑀺𑀫𑁂 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 𑀤𑀺𑀝𑁆𑀞𑀺𑀕𑀢𑀺𑀓𑀸…𑀧𑁂…  𑀧𑀭𑀺𑀯𑀲𑀦𑁆𑀢𑀻𑀢𑀺—  𑀲𑀩𑁆𑀩𑁂𑀯𑀺𑀫𑁂 𑀤𑀺𑀝𑁆𑀞𑀺𑀧𑀭𑀺𑀩𑁆𑀩𑀲𑀸𑀦𑀸𑁇

1088\. 𑀢𑁂𑀦𑀸𑀳 𑀪𑀕𑀯𑀸—

1089\. _“𑀧𑀭𑀲𑁆𑀲 𑀘𑁂 𑀥𑀫𑁆𑀫𑀫𑀦𑀸𑀦𑀼𑀚𑀸𑀦𑀁,_  
_𑀩𑀸𑀮𑁄𑀫𑀓𑁄 𑀳𑁄𑀢𑀺 𑀦𑀺𑀳𑀻𑀦𑀧𑀜𑁆𑀜𑁄;_  
_𑀲𑀩𑁆𑀩𑁂𑀯 𑀩𑀸𑀮𑀸 𑀲𑀼𑀦𑀺𑀳𑀻𑀦𑀧𑀜𑁆𑀜𑀸,_  
_𑀲𑀩𑁆𑀩𑁂𑀯𑀺𑀫𑁂 𑀤𑀺𑀝𑁆𑀞𑀺𑀧𑀭𑀺𑀩𑁆𑀩𑀲𑀸𑀦𑀸”𑀢𑀺𑁇_  


(116.)

1090\. _**𑀲𑀦𑁆𑀤𑀺𑀝𑁆𑀞𑀺𑀬𑀸 𑀘𑁂𑀯 𑀦𑀯𑀻𑀯𑀤𑀸𑀢𑀸,**_  
_**𑀲𑀁𑀲𑀼𑀤𑁆𑀥𑀧𑀜𑁆𑀜𑀸 𑀓𑀼𑀲𑀮𑀸 𑀫𑀼𑀢𑀻𑀫𑀸;**_  
_**𑀦 𑀢𑁂𑀲𑀁 𑀓𑁄𑀘𑀺 𑀧𑀭𑀺𑀳𑀻𑀦𑀧𑀜𑁆𑀜𑁄,**_  
_**𑀤𑀺𑀝𑁆𑀞𑀻 𑀳𑀺 𑀢𑁂𑀲𑀫𑁆𑀧𑀺 𑀢𑀣𑀸 𑀲𑀫𑀢𑁆𑀢𑀸𑁇**_  


1091\. **𑀲𑀦𑁆𑀤𑀺𑀝𑁆𑀞𑀺𑀬𑀸 𑀘𑁂𑀯 𑀦𑀯𑀻𑀯𑀤𑀸𑀢𑀸**𑀢𑀺𑁇 𑀲𑀓𑀸𑀬 𑀤𑀺𑀝𑁆𑀞𑀺𑀬𑀸 𑀲𑀓𑀸𑀬 𑀔𑀦𑁆𑀢𑀺𑀬𑀸 𑀲𑀓𑀸𑀬 𑀭𑀼𑀘𑀺𑀬𑀸 𑀲𑀓𑀸𑀬 𑀮𑀤𑁆𑀥𑀺𑀬𑀸 𑀅𑀦𑀯𑀻𑀯𑀤𑀸𑀢𑀸 𑀅𑀯𑁄𑀤𑀸𑀢𑀸 𑀅𑀧𑀭𑀺𑀬𑁄𑀤𑀸𑀢𑀸 𑀲𑀁𑀓𑀺𑀮𑀺𑀝𑁆𑀞𑀸 𑀲𑀁𑀓𑀺𑀮𑁂𑀲𑀺𑀓𑀸𑀢𑀺—  𑀲𑀦𑁆𑀤𑀺𑀝𑁆𑀞𑀺𑀬𑀸 𑀘𑁂𑀯 𑀦𑀯𑀻𑀯𑀤𑀸𑀢𑀸𑁇

1092\. **𑀲𑀁𑀲𑀼𑀤𑁆𑀥𑀧𑀜𑁆𑀜𑀸 𑀓𑀼𑀲𑀮𑀸 𑀫𑀼𑀢𑀻𑀫𑀸**𑀢𑀺𑁇 𑀲𑀼𑀤𑁆𑀥𑀧𑀜𑁆𑀜𑀸 𑀯𑀺𑀲𑀼𑀤𑁆𑀥𑀧𑀜𑁆𑀜𑀸 𑀧𑀭𑀺𑀲𑀼𑀤𑁆𑀥𑀧𑀜𑁆𑀜𑀸 𑀯𑁄𑀤𑀸𑀢𑀧𑀜𑁆𑀜𑀸 𑀧𑀭𑀺𑀬𑁄𑀤𑀸𑀢𑀧𑀜𑁆𑀜𑀸𑁇 𑀅𑀣 𑀯𑀸 𑀲𑀼𑀤𑁆𑀥𑀤𑀲𑁆𑀲𑀦𑀸 𑀯𑀺𑀲𑀼𑀤𑁆𑀥𑀤𑀲𑁆𑀲𑀦𑀸 𑀧𑀭𑀺𑀲𑀼𑀤𑁆𑀥𑀤𑀲𑁆𑀲𑀦𑀸 𑀯𑁄𑀤𑀸𑀢𑀤𑀲𑁆𑀲𑀦𑀸 𑀧𑀭𑀺𑀬𑁄𑀤𑀸𑀢𑀤𑀲𑁆𑀲𑀦𑀸𑀢𑀺—  𑀲𑀁𑀲𑀼𑀤𑁆𑀥𑀧𑀜𑁆𑀜𑀸𑁇 **𑀓𑀼𑀲𑀮𑀸**𑀢𑀺 𑀓𑀼𑀲𑀮𑀸 𑀧𑀡𑁆𑀟𑀺𑀢𑀸 𑀧𑀜𑁆𑀜𑀯𑀦𑁆𑀢𑁄 𑀇𑀤𑁆𑀥𑀺𑀫𑀦𑁆𑀢𑁄 𑀜𑀸𑀡𑀺𑀦𑁄 𑀯𑀺𑀪𑀸𑀯𑀺𑀦𑁄 𑀫𑁂𑀥𑀸𑀯𑀺𑀦𑁄𑀢𑀺—  𑀲𑀁𑀲𑀼𑀤𑁆𑀥𑀧𑀜𑁆𑀜𑀸 𑀓𑀼𑀲𑀮𑀸𑁇 **𑀫𑀼𑀢𑀻𑀫𑀸**𑀢𑀺 𑀫𑀼𑀢𑀺𑀫𑀸 𑀧𑀡𑁆𑀟𑀺𑀢𑀸 𑀧𑀜𑁆𑀜𑀯𑀦𑁆𑀢𑁄 𑀇𑀤𑁆𑀥𑀺𑀫𑀦𑁆𑀢𑁄 𑀜𑀸𑀡𑀺𑀦𑁄 𑀯𑀺𑀪𑀸𑀯𑀺𑀦𑁄 𑀫𑁂𑀥𑀸𑀯𑀺𑀦𑁄𑀢𑀺—  𑀲𑀁𑀲𑀼𑀤𑁆𑀥𑀧𑀜𑁆𑀜𑀸 𑀓𑀼𑀲𑀮𑀸 𑀫𑀼𑀢𑀻𑀫𑀸𑁇

1093\. **𑀢𑁂𑀲𑀁 𑀦 𑀓𑁄𑀘𑀺 𑀧𑀭𑀺𑀳𑀻𑀦𑀧𑀜𑁆𑀜𑁄**𑀢𑀺𑁇 𑀢𑁂𑀲𑀁 𑀲𑀫𑀡𑀩𑁆𑀭𑀸𑀳𑁆𑀫𑀡𑀸𑀦𑀁 𑀦 𑀓𑁄𑀘𑀺 𑀳𑀻𑀦𑀧𑀜𑁆𑀜𑁄 𑀦𑀺𑀳𑀻𑀦𑀧𑀜𑁆𑀜𑁄 𑀑𑀫𑀓𑀧𑀜𑁆𑀜𑁄 𑀮𑀸𑀫𑀓𑀧𑀜𑁆𑀜𑁄 𑀙𑀢𑀼𑀓𑁆𑀓𑀧𑀜𑁆𑀜𑁄 𑀧𑀭𑀺𑀢𑁆𑀢𑀧𑀜𑁆𑀜𑁄 𑀅𑀢𑁆𑀣𑀺𑁇 𑀲𑀩𑁆𑀩𑁂𑀯 𑀲𑁂𑀝𑁆𑀞𑀧𑀜𑁆𑀜𑀸 𑀯𑀺𑀲𑀺𑀝𑁆𑀞𑀧𑀜𑁆𑀜𑀸 𑀧𑀸𑀫𑁄𑀓𑁆𑀔𑀧𑀜𑁆𑀜𑀸 𑀉𑀢𑁆𑀢𑀫𑀧𑀜𑁆𑀜𑀸 𑀧𑀯𑀭𑀧𑀜𑁆𑀜𑀸𑀢𑀺—  𑀢𑁂𑀲𑀁 𑀦 𑀓𑁄𑀘𑀺 𑀧𑀭𑀺𑀳𑀻𑀦𑀧𑀜𑁆𑀜𑁄𑁇

1094\. **𑀤𑀺𑀝𑁆𑀞𑀻 𑀳𑀺 𑀢𑁂𑀲𑀫𑁆𑀧𑀺 𑀢𑀣𑀸 𑀲𑀫𑀢𑁆𑀢𑀸**𑀢𑀺𑁇 𑀢𑁂𑀲𑀁 𑀲𑀫𑀡𑀩𑁆𑀭𑀸𑀳𑁆𑀫𑀡𑀸𑀦𑀁 𑀤𑀺𑀝𑁆𑀞𑀺 𑀢𑀣𑀸 𑀲𑀫𑀢𑁆𑀢𑀸 𑀲𑀫𑀸𑀤𑀺𑀦𑁆𑀦𑀸 𑀕𑀳𑀺𑀢𑀸 𑀧𑀭𑀸𑀫𑀝𑁆𑀞𑀸 𑀅𑀪𑀺𑀦𑀺𑀯𑀺𑀝𑁆𑀞𑀸 𑀅𑀚𑁆𑀛𑁄𑀲𑀺𑀢𑀸 𑀅𑀥𑀺𑀫𑀼𑀢𑁆𑀢𑀸𑀢𑀺—  𑀤𑀺𑀝𑁆𑀞𑀻 𑀳𑀺 𑀢𑁂𑀲𑀫𑁆𑀧𑀺 𑀢𑀣𑀸 𑀲𑀫𑀢𑁆𑀢𑀸𑁇

1095\. 𑀢𑁂𑀦𑀸𑀳 𑀪𑀕𑀯𑀸—

1096\. _“𑀲𑀦𑁆𑀤𑀺𑀝𑁆𑀞𑀺𑀬𑀸 𑀘𑁂𑀯 𑀦𑀯𑀻𑀯𑀤𑀸𑀢𑀸,_  
_𑀲𑀁𑀲𑀼𑀤𑁆𑀥𑀧𑀜𑁆𑀜𑀸 𑀓𑀼𑀲𑀮𑀸 𑀫𑀼𑀢𑀻𑀫𑀸;_  
_𑀢𑁂𑀲𑀁 𑀦 𑀓𑁄𑀘𑀺 𑀧𑀭𑀺𑀳𑀻𑀦𑀧𑀜𑁆𑀜𑁄,_  
_𑀤𑀺𑀝𑁆𑀞𑀻 𑀳𑀺 𑀢𑁂𑀲𑀫𑁆𑀧𑀺 𑀢𑀣𑀸 𑀲𑀫𑀢𑁆𑀢𑀸”𑀢𑀺𑁇_  


(117.)

1097\. _**𑀦 𑀯𑀸𑀳𑀫𑁂𑀢𑀁 𑀢𑀣𑀺𑀬𑀦𑁆𑀢𑀺 𑀩𑁆𑀭𑀽𑀫𑀺,**_  
_**𑀬𑀫𑀸𑀳𑀼 𑀩𑀸𑀮𑀸 𑀫𑀺𑀣𑀼 𑀅𑀜𑁆𑀜𑀫𑀜𑁆𑀜𑀁;**_  
_**𑀲𑀓𑀁 𑀲𑀓𑀁 𑀤𑀺𑀝𑁆𑀞𑀺𑀫𑀓𑀁𑀲𑀼 𑀲𑀘𑁆𑀘𑀁,**_  
_**𑀢𑀲𑁆𑀫𑀸 𑀳𑀺 𑀩𑀸𑀮𑁄𑀢𑀺 𑀧𑀭𑀁 𑀤𑀳𑀦𑁆𑀢𑀺𑁇**_  


1098\. **𑀦 𑀯𑀸𑀳𑀫𑁂𑀢𑀁 𑀢𑀣𑀺𑀬𑀦𑁆𑀢𑀺 𑀩𑁆𑀭𑀽𑀫𑀻**𑀢𑀺𑁇 **𑀦𑀸**𑀢𑀺 𑀧𑀝𑀺𑀓𑁆𑀔𑁂𑀧𑁄𑁇 **𑀏𑀢𑀦𑁆**𑀢𑀺 “𑀤𑁆𑀯𑀸𑀲𑀝𑁆𑀞𑀺𑀤𑀺𑀝𑁆𑀞𑀺𑀕𑀢𑀸𑀦𑀺 𑀦𑀸𑀳𑀁 𑀏𑀢𑀁 𑀢𑀘𑁆𑀙𑀁 𑀢𑀣𑀁 𑀪𑀽𑀢𑀁 𑀬𑀸𑀣𑀸𑀯𑀁 𑀅𑀯𑀺𑀧𑀭𑀻𑀢𑀦𑁆”𑀢𑀺 𑀩𑁆𑀭𑀽𑀫𑀺 𑀆𑀘𑀺𑀓𑁆𑀔𑀸𑀫𑀺 𑀤𑁂𑀲𑁂𑀫𑀺 𑀧𑀜𑁆𑀜𑀧𑁂𑀫𑀺 𑀧𑀝𑁆𑀞𑀧𑁂𑀫𑀺 𑀯𑀺𑀯𑀭𑀸𑀫𑀺 𑀯𑀺𑀪𑀚𑀸𑀫𑀺 𑀉𑀢𑁆𑀢𑀸𑀦𑀻𑀓𑀭𑁄𑀫𑀺 𑀧𑀓𑀸𑀲𑁂𑀫𑀻𑀢𑀺—  𑀦 𑀯𑀸𑀳𑀫𑁂𑀢𑀁 𑀢𑀣𑀺𑀬𑀦𑁆𑀢𑀺 𑀩𑁆𑀭𑀽𑀫𑀺𑁇

1099\. **𑀬𑀫𑀸𑀳𑀼 𑀩𑀸𑀮𑀸 𑀫𑀺𑀣𑀼 𑀅𑀜𑁆𑀜𑀫𑀜𑁆𑀜𑀦𑁆**𑀢𑀺𑁇 **𑀫𑀺𑀣𑀽**𑀢𑀺 𑀤𑁆𑀯𑁂 𑀚𑀦𑀸, 𑀤𑁆𑀯𑁂 𑀓𑀮𑀳𑀓𑀸𑀭𑀓𑀸, 𑀤𑁆𑀯𑁂 𑀪𑀡𑁆𑀟𑀦𑀓𑀸𑀭𑀓𑀸, 𑀤𑁆𑀯𑁂 𑀪𑀲𑁆𑀲𑀓𑀸𑀭𑀓𑀸, 𑀤𑁆𑀯𑁂 𑀯𑀺𑀯𑀸𑀤𑀓𑀸𑀭𑀓𑀸, 𑀤𑁆𑀯𑁂 𑀅𑀥𑀺𑀓𑀭𑀡𑀓𑀸𑀭𑀓𑀸, 𑀤𑁆𑀯𑁂 𑀯𑀸𑀤𑀺𑀦𑁄, 𑀤𑁆𑀯𑁂 𑀲𑀮𑁆𑀮𑀧𑀓𑀸; 𑀢𑁂 𑀅𑀜𑁆𑀜𑀫𑀜𑁆𑀜𑀁 𑀩𑀸𑀮𑁄 𑀳𑀻𑀦𑁄 𑀦𑀺𑀳𑀻𑀦𑁄 𑀑𑀫𑀓𑁄 𑀮𑀸𑀫𑀓𑁄 𑀙𑀢𑀼𑀓𑁆𑀓𑁄 𑀧𑀭𑀺𑀢𑁆𑀢𑁄𑀢𑀺, 𑀏𑀯𑀫𑀸𑀳𑀁𑀲𑀼 𑀏𑀯𑀁 𑀓𑀣𑁂𑀦𑁆𑀢𑀺 𑀏𑀯𑀁 𑀪𑀡𑀦𑁆𑀢𑀺 𑀏𑀯𑀁 𑀤𑀻𑀧𑀬𑀦𑁆𑀢𑀺 𑀏𑀯𑀁 𑀯𑁄𑀳𑀭𑀦𑁆𑀢𑀻𑀢𑀺—  𑀬𑀫𑀸𑀳𑀼 𑀩𑀸𑀮𑀸 𑀫𑀺𑀣𑀼 𑀅𑀜𑁆𑀜𑀫𑀜𑁆𑀜𑀁𑁇

1100\. **𑀲𑀓𑀁 𑀲𑀓𑀁 𑀤𑀺𑀝𑁆𑀞𑀺𑀫𑀓𑀁𑀲𑀼 𑀲𑀘𑁆𑀘𑀦𑁆**𑀢𑀺𑁇 “𑀲𑀲𑁆𑀲𑀢𑁄 𑀮𑁄𑀓𑁄, 𑀇𑀤𑀫𑁂𑀯 𑀲𑀘𑁆𑀘𑀁 𑀫𑁄𑀖𑀫𑀜𑁆𑀜𑀦𑁆”𑀢𑀺—  𑀲𑀓𑀁 𑀲𑀓𑀁 𑀤𑀺𑀝𑁆𑀞𑀺𑀫𑀓𑀁𑀲𑀼 𑀲𑀘𑁆𑀘𑀁𑁇 “𑀅𑀲𑀲𑁆𑀲𑀢𑁄 𑀮𑁄𑀓𑁄, 𑀇𑀤𑀫𑁂𑀯 𑀲𑀘𑁆𑀘𑀁 𑀫𑁄𑀖𑀫𑀜𑁆𑀜𑀦𑁆”𑀢𑀺…𑀧𑁂…  “𑀦𑁂𑀯 𑀳𑁄𑀢𑀺 𑀦 𑀦 𑀳𑁄𑀢𑀺 𑀢𑀣𑀸𑀕𑀢𑁄 𑀧𑀭𑀁 𑀫𑀭𑀡𑀸, 𑀇𑀤𑀫𑁂𑀯 𑀲𑀘𑁆𑀘𑀁 𑀫𑁄𑀖𑀫𑀜𑁆𑀜𑀦𑁆”𑀢𑀺—  𑀲𑀓𑀁 𑀲𑀓𑀁 𑀤𑀺𑀝𑁆𑀞𑀺𑀫𑀓𑀁𑀲𑀼 𑀲𑀘𑁆𑀘𑀁𑁇

1101\. **𑀢𑀲𑁆𑀫𑀸 𑀳𑀺 𑀩𑀸𑀮𑁄𑀢𑀺 𑀧𑀭𑀁 𑀤𑀳𑀦𑁆𑀢𑀻**𑀢𑀺𑁇 **𑀢𑀲𑁆𑀫𑀸**𑀢𑀺 𑀢𑀲𑁆𑀫𑀸 𑀢𑀁𑀓𑀸𑀭𑀡𑀸 𑀢𑀁𑀳𑁂𑀢𑀼 𑀢𑀧𑁆𑀧𑀘𑁆𑀘𑀬𑀸 𑀢𑀁𑀦𑀺𑀤𑀸𑀦𑀸 𑀧𑀭𑀁 𑀩𑀸𑀮𑁄 𑀳𑀻𑀦𑁄 𑀦𑀺𑀳𑀻𑀦𑁄 𑀑𑀫𑀓𑁄 𑀮𑀸𑀫𑀓𑁄 𑀙𑀢𑀼𑀓𑁆𑀓𑁄 𑀧𑀭𑀺𑀢𑁆𑀢𑁄𑀢𑀺 𑀤𑀳𑀦𑁆𑀢𑀺 𑀧𑀲𑁆𑀲𑀦𑁆𑀢𑀺 𑀤𑀓𑁆𑀔𑀦𑁆𑀢𑀺 𑀑𑀮𑁄𑀓𑁂𑀦𑁆𑀢𑀺 𑀦𑀺𑀚𑁆𑀛𑀸𑀬𑀦𑁆𑀢𑀺 𑀉𑀧𑀧𑀭𑀺𑀓𑁆𑀔𑀦𑁆𑀢𑀻𑀢𑀺—  𑀢𑀲𑁆𑀫𑀸 𑀳𑀺 𑀩𑀸𑀮𑁄𑀢𑀺 𑀧𑀭𑀁 𑀤𑀳𑀦𑁆𑀢𑀺𑁇

1102\. 𑀢𑁂𑀦𑀸𑀳 𑀪𑀕𑀯𑀸—

1103\. _“𑀦 𑀯𑀸𑀳𑀫𑁂𑀢𑀁 𑀢𑀣𑀺𑀬𑀦𑁆𑀢𑀺 𑀩𑁆𑀭𑀽𑀫𑀺,_  
_𑀬𑀫𑀸𑀳𑀼 𑀩𑀸𑀮𑀸 𑀫𑀺𑀣𑀼 𑀅𑀜𑁆𑀜𑀫𑀜𑁆𑀜𑀁;_  
_𑀲𑀓𑀁 𑀲𑀓𑀁 𑀤𑀺𑀝𑁆𑀞𑀺𑀫𑀓𑀁𑀲𑀼 𑀲𑀘𑁆𑀘𑀁,_  
_𑀢𑀲𑁆𑀫𑀸 𑀳𑀺 𑀩𑀸𑀮𑁄𑀢𑀺 𑀧𑀭𑀁 𑀤𑀳𑀦𑁆𑀢𑀻”𑀢𑀺𑁇_  


(118.)

1104\. _**𑀬𑀫𑀸𑀳𑀼 𑀲𑀘𑁆𑀘𑀁 𑀢𑀣𑀺𑀬𑀦𑁆𑀢𑀺 𑀏𑀓𑁂,**_  
_**𑀢𑀫𑀸𑀳𑀼 𑀅𑀜𑁆𑀜𑁂𑀧𑀺 𑀢𑀼𑀘𑁆𑀙𑀁 𑀫𑀼𑀲𑀸𑀢𑀺;**_  
_**𑀏𑀯𑀫𑁆𑀧𑀺 𑀯𑀺𑀕𑁆𑀕𑀬𑁆𑀳 𑀯𑀺𑀯𑀸𑀤𑀬𑀦𑁆𑀢𑀺,**_  
_**𑀓𑀲𑁆𑀫𑀸 𑀦 𑀏𑀓𑀁 𑀲𑀫𑀡𑀸 𑀯𑀤𑀦𑁆𑀢𑀺𑁇**_  


1105\. **𑀬𑀫𑀸𑀳𑀼 𑀲𑀘𑁆𑀘𑀁 𑀢𑀣𑀺𑀬𑀦𑁆𑀢𑀺 𑀏𑀓𑁂**𑀢𑀺𑁇 𑀬𑀁 𑀥𑀫𑁆𑀫𑀁 𑀤𑀺𑀝𑁆𑀞𑀺𑀁 𑀧𑀝𑀺𑀧𑀤𑀁 𑀫𑀕𑁆𑀕𑀁 𑀏𑀓𑁂 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 “𑀇𑀤𑀁 𑀲𑀘𑁆𑀘𑀁 𑀢𑀘𑁆𑀙𑀁 𑀢𑀣𑀁 𑀪𑀽𑀢𑀁 𑀬𑀸𑀣𑀸𑀯𑀁 𑀅𑀯𑀺𑀧𑀭𑀻𑀢𑀦𑁆”𑀢𑀺, 𑀏𑀯𑀫𑀸𑀳𑀁𑀲𑀼 𑀏𑀯𑀁 𑀓𑀣𑁂𑀦𑁆𑀢𑀺 𑀏𑀯𑀁 𑀪𑀡𑀦𑁆𑀢𑀺 𑀏𑀯𑀁 𑀤𑀻𑀧𑀬𑀦𑁆𑀢𑀺 𑀏𑀯𑀁 𑀯𑁄𑀳𑀭𑀦𑁆𑀢𑀻𑀢𑀺—  𑀬𑀫𑀸𑀳𑀼 𑀲𑀘𑁆𑀘𑀁 𑀢𑀣𑀺𑀬𑀦𑁆𑀢𑀺 𑀏𑀓𑁂𑁇

1106\. **𑀢𑀫𑀸𑀳𑀼 𑀅𑀜𑁆𑀜𑁂𑀧𑀺 𑀢𑀼𑀘𑁆𑀙𑀁 𑀫𑀼𑀲𑀸𑀢𑀻**𑀢𑀺𑁇 𑀢𑀫𑁂𑀯 𑀥𑀫𑁆𑀫𑀁 𑀤𑀺𑀝𑁆𑀞𑀺𑀁 𑀧𑀝𑀺𑀧𑀤𑀁 𑀫𑀕𑁆𑀕𑀁 𑀏𑀓𑁂 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 “𑀢𑀼𑀘𑁆𑀙𑀁 𑀏𑀢𑀁, 𑀫𑀼𑀲𑀸 𑀏𑀢𑀁, 𑀅𑀪𑀽𑀢𑀁 𑀏𑀢𑀁, 𑀅𑀮𑀺𑀓𑀁 𑀏𑀢𑀁, 𑀅𑀬𑀸𑀣𑀸𑀯𑀁 𑀏𑀢𑀦𑁆”𑀢𑀺, 𑀏𑀯𑀫𑀸𑀳𑀁𑀲𑀼 𑀏𑀯𑀁 𑀓𑀣𑁂𑀦𑁆𑀢𑀺 𑀏𑀯𑀁 𑀪𑀡𑀦𑁆𑀢𑀺 𑀏𑀯𑀁 𑀤𑀻𑀧𑀬𑀦𑁆𑀢𑀺 𑀏𑀯𑀁 𑀯𑁄𑀳𑀭𑀦𑁆𑀢𑀻𑀢𑀺—  𑀢𑀫𑀸𑀳𑀼 𑀅𑀜𑁆𑀜𑁂𑀧𑀺 𑀢𑀼𑀘𑁆𑀙𑀁 𑀫𑀼𑀲𑀸𑀢𑀺𑁇

1107\. **𑀏𑀯𑀫𑁆𑀧𑀺 𑀯𑀺𑀕𑁆𑀕𑀬𑁆𑀳 𑀯𑀺𑀯𑀸𑀤𑀬𑀦𑁆𑀢𑀻**𑀢𑀺𑁇 𑀏𑀯𑀁 𑀕𑀳𑁂𑀢𑁆𑀯𑀸 𑀉𑀕𑁆𑀕𑀳𑁂𑀢𑁆𑀯𑀸 𑀕𑀡𑁆𑀳𑀺𑀢𑁆𑀯𑀸 𑀧𑀭𑀸𑀫𑀲𑀺𑀢𑁆𑀯𑀸 𑀅𑀪𑀺𑀦𑀺𑀯𑀺𑀲𑀺𑀢𑁆𑀯𑀸 𑀯𑀺𑀯𑀸𑀤𑀬𑀦𑁆𑀢𑀺, 𑀓𑀮𑀳𑀁 𑀓𑀭𑁄𑀦𑁆𑀢𑀺, 𑀪𑀡𑁆𑀟𑀦𑀁 𑀓𑀭𑁄𑀦𑁆𑀢𑀺, 𑀯𑀺𑀕𑁆𑀕𑀳𑀁 𑀓𑀭𑁄𑀦𑁆𑀢𑀺, 𑀯𑀺𑀯𑀸𑀤𑀁 𑀓𑀭𑁄𑀦𑁆𑀢𑀺, 𑀫𑁂𑀥𑀕𑀁 𑀓𑀭𑁄𑀦𑁆𑀢𑀺—  “𑀦 𑀢𑁆𑀯𑀁 𑀇𑀫𑀁 𑀥𑀫𑁆𑀫𑀯𑀺𑀦𑀬𑀁 𑀆𑀚𑀸𑀦𑀸𑀲𑀺…𑀧𑁂…  𑀦𑀺𑀩𑁆𑀩𑁂𑀞𑁂𑀳𑀺 𑀯𑀸 𑀲𑀘𑁂 𑀧𑀳𑁄𑀲𑀻”𑀢𑀺—  𑀏𑀯𑀫𑁆𑀧𑀺 𑀯𑀺𑀕𑁆𑀕𑀬𑁆𑀳 𑀯𑀺𑀯𑀸𑀤𑀬𑀦𑁆𑀢𑀺𑁇

1108\. **𑀓𑀲𑁆𑀫𑀸 𑀦 𑀏𑀓𑀁 𑀲𑀫𑀡𑀸 𑀯𑀤𑀦𑁆𑀢𑀻**𑀢𑀺𑁇 **𑀓𑀲𑁆𑀫𑀸**𑀢𑀺 𑀓𑀲𑁆𑀫𑀸 𑀓𑀺𑀁𑀓𑀸𑀭𑀡𑀸 𑀓𑀺𑀁𑀳𑁂𑀢𑀼 𑀓𑀺𑀁𑀧𑀘𑁆𑀘𑀬𑀸 𑀓𑀺𑀁𑀦𑀺𑀤𑀸𑀦𑀸 𑀓𑀺𑀁𑀲𑀫𑀼𑀤𑀬𑀸 𑀓𑀺𑀁𑀚𑀸𑀢𑀺𑀓𑀸 𑀓𑀺𑀁𑀧𑀪𑀯𑀸 𑀦 𑀏𑀓𑀁 𑀯𑀤𑀦𑁆𑀢𑀺 𑀦𑀸𑀦𑀸 𑀯𑀤𑀦𑁆𑀢𑀺 𑀯𑀺𑀯𑀺𑀥𑀁 𑀯𑀤𑀦𑁆𑀢𑀺 𑀅𑀜𑁆𑀜𑁄𑀜𑁆𑀜𑀁 𑀯𑀤𑀦𑁆𑀢𑀺 𑀧𑀼𑀣𑀼 𑀯𑀤𑀦𑁆𑀢𑀺 𑀓𑀣𑁂𑀦𑁆𑀢𑀺 𑀪𑀡𑀦𑁆𑀢𑀺 𑀤𑀻𑀧𑀬𑀦𑁆𑀢𑀺 𑀯𑁄𑀳𑀭𑀦𑁆𑀢𑀻𑀢𑀺—  𑀓𑀲𑁆𑀫𑀸 𑀦 𑀏𑀓𑀁 𑀲𑀫𑀡𑀸 𑀯𑀤𑀦𑁆𑀢𑀺𑁇

1109\. 𑀢𑁂𑀦𑀸𑀳 𑀲𑁄 𑀦𑀺𑀫𑁆𑀫𑀺𑀢𑁄—

1110\. _“𑀬𑀫𑀸𑀳𑀼 𑀲𑀘𑁆𑀘𑀁 𑀢𑀣𑀺𑀬𑀦𑁆𑀢𑀺 𑀏𑀓𑁂,_  
_𑀢𑀫𑀸𑀳𑀼 𑀅𑀜𑁆𑀜𑁂𑀧𑀺 𑀢𑀼𑀘𑁆𑀙𑀁 𑀫𑀼𑀲𑀸𑀢𑀺;_  
_𑀏𑀯𑀫𑁆𑀧𑀺 𑀯𑀺𑀕𑁆𑀕𑀬𑁆𑀳 𑀯𑀺𑀯𑀸𑀤𑀬𑀦𑁆𑀢𑀺,_  
_𑀓𑀲𑁆𑀫𑀸 𑀦 𑀏𑀓𑀁 𑀲𑀫𑀡𑀸 𑀯𑀤𑀦𑁆𑀢𑀻”𑀢𑀺𑁇_  


(119.)

1111\. _**𑀏𑀓𑀜𑁆𑀳𑀺 𑀲𑀘𑁆𑀘𑀁 𑀦 𑀤𑀼𑀢𑀻𑀬𑀫𑀢𑁆𑀣𑀺,**_  
_**𑀬𑀲𑁆𑀫𑀺𑀁 𑀧𑀚𑀸 𑀦𑁄 𑀯𑀺𑀯𑀤𑁂 𑀧𑀚𑀸𑀦𑀁;**_  
_**𑀦𑀸𑀦𑀸 𑀢𑁂 𑀲𑀘𑁆𑀘𑀸𑀦𑀺 𑀲𑀬𑀁 𑀣𑀼𑀦𑀦𑁆𑀢𑀺,**_  
_**𑀢𑀲𑁆𑀫𑀸 𑀦 𑀏𑀓𑀁 𑀲𑀫𑀡𑀸 𑀯𑀤𑀦𑁆𑀢𑀺𑁇**_  


1112\. **𑀏𑀓𑀜𑁆𑀳𑀺 𑀲𑀘𑁆𑀘𑀁 𑀦 𑀤𑀼𑀢𑀻𑀬𑀫𑀢𑁆𑀣𑀻**𑀢𑀺𑁇 𑀏𑀓𑀁 𑀲𑀘𑁆𑀘𑀁 𑀯𑀼𑀘𑁆𑀘𑀢𑀺 𑀤𑀼𑀓𑁆𑀔𑀦𑀺𑀭𑁄𑀥𑁄 𑀦𑀺𑀩𑁆𑀩𑀸𑀦𑀁𑁇 𑀬𑁄 𑀲𑁄 𑀲𑀩𑁆𑀩𑀲𑀗𑁆𑀔𑀸𑀭𑀲𑀫𑀣𑁄 𑀲𑀩𑁆𑀩𑀽𑀧𑀥𑀺𑀧𑀝𑀺𑀦𑀺𑀲𑁆𑀲𑀕𑁆𑀕𑁄 𑀢𑀡𑁆𑀳𑀓𑁆𑀔𑀬𑁄 𑀯𑀺𑀭𑀸𑀕𑁄 𑀦𑀺𑀭𑁄𑀥𑁄 𑀦𑀺𑀩𑁆𑀩𑀸𑀦𑀁𑁇 𑀅𑀣 𑀯𑀸 𑀏𑀓𑀁 𑀲𑀘𑁆𑀘𑀁 𑀯𑀼𑀘𑁆𑀘𑀢𑀺—  𑀫𑀕𑁆𑀕𑀲𑀘𑁆𑀘𑀁, 𑀦𑀺𑀬𑁆𑀬𑀸𑀦𑀲𑀘𑁆𑀘𑀁, 𑀤𑀼𑀓𑁆𑀔𑀦𑀺𑀭𑁄𑀥𑀕𑀸𑀫𑀺𑀦𑀻 𑀧𑀝𑀺𑀧𑀤𑀸, 𑀅𑀭𑀺𑀬𑁄 𑀅𑀝𑁆𑀞𑀗𑁆𑀕𑀺𑀓𑁄 𑀫𑀕𑁆𑀕𑁄, 𑀲𑁂𑀬𑁆𑀬𑀣𑀺𑀤𑀁—  𑀲𑀫𑁆𑀫𑀸𑀤𑀺𑀝𑁆𑀞𑀺, 𑀲𑀫𑁆𑀫𑀸𑀲𑀗𑁆𑀓𑀧𑁆𑀧𑁄, 𑀲𑀫𑁆𑀫𑀸𑀯𑀸𑀘𑀸, 𑀲𑀫𑁆𑀫𑀸𑀓𑀫𑁆𑀫𑀦𑁆𑀢𑁄, 𑀲𑀫𑁆𑀫𑀸𑀆𑀚𑀻𑀯𑁄, 𑀲𑀫𑁆𑀫𑀸𑀯𑀸𑀬𑀸𑀫𑁄, 𑀲𑀫𑁆𑀫𑀸𑀲𑀢𑀺, 𑀲𑀫𑁆𑀫𑀸𑀲𑀫𑀸𑀥𑀻𑀢𑀺—  𑀏𑀓𑀜𑁆𑀳𑀺 𑀲𑀘𑁆𑀘𑀁 𑀦 𑀤𑀼𑀢𑀻𑀬𑀫𑀢𑁆𑀣𑀺𑁇

1113\. **𑀬𑀲𑁆𑀫𑀺𑀁 𑀧𑀚𑀸 𑀦𑁄 𑀯𑀺𑀯𑀤𑁂 𑀧𑀚𑀸𑀦𑀦𑁆**𑀢𑀺𑁇 **𑀬𑀲𑁆𑀫𑀺𑀦𑁆**𑀢𑀺 𑀬𑀲𑁆𑀫𑀺𑀁 𑀲𑀘𑁆𑀘𑁂𑁇 **𑀧𑀚𑀸**𑀢𑀺 𑀲𑀢𑁆𑀢𑀸𑀥𑀺𑀯𑀘𑀦𑀁𑁇 **𑀧𑀚𑀸𑀦𑀦𑁆**𑀢𑀺 𑀬𑀁 𑀲𑀘𑁆𑀘𑀁 𑀧𑀚𑀸𑀦𑀦𑁆𑀢𑀸 𑀆𑀚𑀸𑀦𑀦𑁆𑀢𑀸 𑀯𑀺𑀚𑀸𑀦𑀦𑁆𑀢𑀸 𑀧𑀝𑀺𑀯𑀺𑀚𑀸𑀦𑀦𑁆𑀢𑀸 𑀧𑀝𑀺𑀯𑀺𑀚𑁆𑀛𑀦𑁆𑀢𑀸 𑀦 𑀓𑀮𑀳𑀁 𑀓𑀭𑁂𑀬𑁆𑀬𑀼𑀁, 𑀦 𑀪𑀡𑁆𑀟𑀦𑀁 𑀓𑀭𑁂𑀬𑁆𑀬𑀼𑀁, 𑀦 𑀯𑀺𑀕𑁆𑀕𑀳𑀁 𑀓𑀭𑁂𑀬𑁆𑀬𑀼𑀁, 𑀦 𑀯𑀺𑀯𑀸𑀤𑀁 𑀓𑀭𑁂𑀬𑁆𑀬𑀼𑀁, 𑀦 𑀫𑁂𑀥𑀕𑀁 𑀓𑀭𑁂𑀬𑁆𑀬𑀼𑀁, 𑀓𑀮𑀳𑀁 𑀪𑀡𑁆𑀟𑀦𑀁 𑀯𑀺𑀕𑁆𑀕𑀳𑀁 𑀯𑀺𑀯𑀸𑀤𑀁 𑀫𑁂𑀥𑀕𑀁 𑀧𑀚𑀳𑁂𑀬𑁆𑀬𑀼𑀁, 𑀯𑀺𑀦𑁄𑀤𑁂𑀬𑁆𑀬𑀼𑀁, 𑀩𑁆𑀬𑀦𑁆𑀢𑀺𑀁 𑀓𑀭𑁂𑀬𑁆𑀬𑀼𑀁, 𑀅𑀦𑀪𑀸𑀯𑀁 𑀕𑀫𑁂𑀬𑁆𑀬𑀼𑀦𑁆𑀢𑀺—  𑀬𑀲𑁆𑀫𑀺𑀁 𑀧𑀚𑀸 𑀦𑁄 𑀯𑀺𑀯𑀤𑁂 𑀧𑀚𑀸𑀦𑀁𑁇

1114\. **𑀦𑀸𑀦𑀸 𑀢𑁂 𑀲𑀘𑁆𑀘𑀸𑀦𑀺 𑀲𑀬𑀁 𑀣𑀼𑀦𑀦𑁆𑀢𑀻**𑀢𑀺𑁇 𑀦𑀸𑀦𑀸 𑀢𑁂 𑀲𑀘𑁆𑀘𑀸𑀦𑀺 𑀲𑀬𑀁 𑀣𑀼𑀦𑀦𑁆𑀢𑀺 𑀯𑀤𑀦𑁆𑀢𑀺 𑀓𑀣𑁂𑀦𑁆𑀢𑀺 𑀪𑀡𑀦𑁆𑀢𑀺 𑀤𑀻𑀧𑀬𑀦𑁆𑀢𑀺 𑀯𑁄𑀳𑀭𑀦𑁆𑀢𑀺𑁇 “𑀲𑀲𑁆𑀲𑀢𑁄 𑀮𑁄𑀓𑁄, 𑀇𑀤𑀫𑁂𑀯 𑀲𑀘𑁆𑀘𑀁 𑀫𑁄𑀖𑀫𑀜𑁆𑀜𑀦𑁆”𑀢𑀺 𑀲𑀬𑀁 𑀣𑀼𑀦𑀦𑁆𑀢𑀺 𑀯𑀤𑀦𑁆𑀢𑀺 𑀓𑀣𑁂𑀦𑁆𑀢𑀺 𑀪𑀡𑀦𑁆𑀢𑀺 𑀤𑀻𑀧𑀬𑀦𑁆𑀢𑀺 𑀯𑁄𑀳𑀭𑀦𑁆𑀢𑀺𑁇 “𑀅𑀲𑀲𑁆𑀲𑀢𑁄 𑀮𑁄𑀓𑁄…𑀧𑁂…  𑀦𑁂𑀯 𑀳𑁄𑀢𑀺 𑀦 𑀦 𑀳𑁄𑀢𑀺 𑀢𑀣𑀸𑀕𑀢𑁄 𑀧𑀭𑀁 𑀫𑀭𑀡𑀸, 𑀇𑀤𑀫𑁂𑀯 𑀲𑀘𑁆𑀘𑀁 𑀫𑁄𑀖𑀫𑀜𑁆𑀜𑀦𑁆”𑀢𑀺 𑀲𑀬𑀁 𑀣𑀼𑀦𑀦𑁆𑀢𑀺 𑀯𑀤𑀦𑁆𑀢𑀺 𑀓𑀣𑁂𑀦𑁆𑀢𑀺 𑀪𑀡𑀦𑁆𑀢𑀺 𑀤𑀻𑀧𑀬𑀦𑁆𑀢𑀺 𑀯𑁄𑀳𑀭𑀦𑁆𑀢𑀻𑀢𑀺—  𑀦𑀸𑀦𑀸 𑀢𑁂 𑀲𑀘𑁆𑀘𑀸𑀦𑀺 𑀲𑀬𑀁 𑀣𑀼𑀦𑀦𑁆𑀢𑀺𑁇

1115\. **𑀢𑀲𑁆𑀫𑀸 𑀦 𑀏𑀓𑀁 𑀲𑀫𑀡𑀸 𑀯𑀤𑀦𑁆𑀢𑀻**𑀢𑀺𑁇 **𑀢𑀲𑁆𑀫𑀸**𑀢𑀺 𑀢𑀲𑁆𑀫𑀸 𑀢𑀁𑀓𑀸𑀭𑀡𑀸 𑀢𑀁𑀳𑁂𑀢𑀼 𑀢𑀧𑁆𑀧𑀘𑁆𑀘𑀬𑀸 𑀢𑀁𑀦𑀺𑀤𑀸𑀦𑀸 𑀦 𑀏𑀓𑀁 𑀯𑀤𑀦𑁆𑀢𑀺 𑀦𑀸𑀦𑀸 𑀯𑀤𑀦𑁆𑀢𑀺 𑀯𑀺𑀯𑀺𑀥𑀁 𑀯𑀤𑀦𑁆𑀢𑀺 𑀅𑀜𑁆𑀜𑁄𑀜𑁆𑀜𑀁 𑀯𑀤𑀦𑁆𑀢𑀺 𑀧𑀼𑀣𑀼 𑀯𑀤𑀦𑁆𑀢𑀺 𑀓𑀣𑁂𑀦𑁆𑀢𑀺 𑀪𑀡𑀦𑁆𑀢𑀺 𑀤𑀻𑀧𑀬𑀦𑁆𑀢𑀺 𑀯𑁄𑀳𑀭𑀦𑁆𑀢𑀻𑀢𑀺—  𑀢𑀲𑁆𑀫𑀸 𑀦 𑀏𑀓𑀁 𑀲𑀫𑀡𑀸 𑀯𑀤𑀦𑁆𑀢𑀺𑁇

1116\. 𑀢𑁂𑀦𑀸𑀳 𑀪𑀕𑀯𑀸—

1117\. _“𑀏𑀓𑀜𑁆𑀳𑀺 𑀲𑀘𑁆𑀘𑀁 𑀦 𑀤𑀼𑀢𑀻𑀬𑀫𑀢𑁆𑀣𑀺,_  
_𑀬𑀲𑁆𑀫𑀺𑀁 𑀧𑀚𑀸 𑀦𑁄 𑀯𑀺𑀯𑀤𑁂 𑀧𑀚𑀸𑀦𑀁;_  
_𑀦𑀸𑀦𑀸 𑀢𑁂 𑀲𑀘𑁆𑀘𑀸𑀦𑀺 𑀲𑀬𑀁 𑀣𑀼𑀦𑀦𑁆𑀢𑀺,_  
_𑀢𑀲𑁆𑀫𑀸 𑀦 𑀏𑀓𑀁 𑀲𑀫𑀡𑀸 𑀯𑀤𑀦𑁆𑀢𑀻”𑀢𑀺𑁇_  


(120.)

1118\. _**𑀓𑀲𑁆𑀫𑀸 𑀦𑀼 𑀲𑀘𑁆𑀘𑀸𑀦𑀺 𑀯𑀤𑀦𑁆𑀢𑀺 𑀦𑀸𑀦𑀸,**_  
_**𑀧𑀯𑀸𑀤𑀺𑀬𑀸𑀲𑁂 𑀓𑀼𑀲𑀮𑀸𑀯𑀤𑀸𑀦𑀸;**_  
_**𑀲𑀘𑁆𑀘𑀸𑀦𑀺 𑀲𑀼𑀢𑀸𑀦𑀺 𑀩𑀳𑀽𑀦𑀺 𑀦𑀸𑀦𑀸,**_  
_**𑀉𑀤𑀸𑀳𑀼 𑀢𑁂 𑀢𑀓𑁆𑀓𑀫𑀦𑀼𑀲𑁆𑀲𑀭𑀦𑁆𑀢𑀺𑁇**_  


1119\. **𑀓𑀲𑁆𑀫𑀸 𑀦𑀼 𑀲𑀘𑁆𑀘𑀸𑀦𑀺 𑀯𑀤𑀦𑁆𑀢𑀺 𑀦𑀸𑀦𑀸**𑀢𑀺𑁇 **𑀓𑀲𑁆𑀫𑀸**𑀢𑀺 𑀓𑀲𑁆𑀫𑀸 𑀓𑀺𑀁𑀓𑀸𑀭𑀡𑀸 𑀓𑀺𑀁𑀳𑁂𑀢𑀼 𑀓𑀺𑀁𑀧𑀘𑁆𑀘𑀬𑀸 𑀓𑀺𑀁𑀦𑀺𑀤𑀸𑀦𑀸 𑀲𑀘𑁆𑀘𑀸𑀦𑀺 𑀦𑀸𑀦𑀸 𑀯𑀤𑀦𑁆𑀢𑀺, 𑀯𑀺𑀯𑀺𑀥𑀸𑀦𑀺 𑀯𑀤𑀦𑁆𑀢𑀺, 𑀅𑀜𑁆𑀜𑁄𑀜𑁆𑀜𑀸𑀦𑀺 𑀯𑀤𑀦𑁆𑀢𑀺, 𑀧𑀼𑀣𑀽𑀦𑀺 𑀯𑀤𑀦𑁆𑀢𑀺 𑀓𑀣𑁂𑀦𑁆𑀢𑀺 𑀪𑀡𑀦𑁆𑀢𑀺 𑀤𑀻𑀧𑀬𑀦𑁆𑀢𑀺 𑀯𑁄𑀳𑀭𑀦𑁆𑀢𑀻𑀢𑀺—  𑀓𑀲𑁆𑀫𑀸 𑀦𑀼 𑀲𑀘𑁆𑀘𑀸𑀦𑀺 𑀯𑀤𑀦𑁆𑀢𑀺 𑀦𑀸𑀦𑀸𑁇

1120\. **𑀧𑀯𑀸𑀤𑀺𑀬𑀸𑀲𑁂 𑀓𑀼𑀲𑀮𑀸𑀯𑀤𑀸𑀦𑀸**𑀢𑀺𑁇 **𑀧𑀯𑀸𑀤𑀺𑀬𑀸𑀲𑁂**𑀢𑀺 𑀯𑀺𑀧𑁆𑀧𑀯𑀤𑀦𑁆𑀢𑀻𑀢𑀺𑀧𑀺 𑀧𑀯𑀸𑀤𑀺𑀬𑀸𑀲𑁂𑁇 𑀅𑀣 𑀯𑀸 𑀲𑀓𑀁 𑀲𑀓𑀁 𑀤𑀺𑀝𑁆𑀞𑀺𑀕𑀢𑀁 𑀧𑀯𑀤𑀦𑁆𑀢𑀺 𑀓𑀣𑁂𑀦𑁆𑀢𑀺 𑀪𑀡𑀦𑁆𑀢𑀺 𑀤𑀻𑀧𑀬𑀦𑁆𑀢𑀺 𑀯𑁄𑀳𑀭𑀦𑁆𑀢𑀺𑁇 “𑀲𑀲𑁆𑀲𑀢𑁄 𑀮𑁄𑀓𑁄, 𑀇𑀤𑀫𑁂𑀯 𑀲𑀘𑁆𑀘𑀁 𑀫𑁄𑀖𑀫𑀜𑁆𑀜𑀦𑁆”𑀢𑀺 𑀧𑀯𑀤𑀦𑁆𑀢𑀺 𑀓𑀣𑁂𑀦𑁆𑀢𑀺 𑀪𑀡𑀦𑁆𑀢𑀺 𑀤𑀻𑀧𑀬𑀦𑁆𑀢𑀺 𑀯𑁄𑀳𑀭𑀦𑁆𑀢𑀺𑁇 “𑀅𑀲𑀲𑁆𑀲𑀢𑁄 𑀮𑁄𑀓𑁄…𑀧𑁂…  𑀦𑁂𑀯 𑀳𑁄𑀢𑀺 𑀦 𑀦 𑀳𑁄𑀢𑀺 𑀢𑀣𑀸𑀕𑀢𑁄 𑀧𑀭𑀁 𑀫𑀭𑀡𑀸, 𑀇𑀤𑀫𑁂𑀯 𑀲𑀘𑁆𑀘𑀁 𑀫𑁄𑀖𑀫𑀜𑁆𑀜𑀦𑁆”𑀢𑀺 𑀧𑀯𑀤𑀦𑁆𑀢𑀺 𑀓𑀣𑁂𑀦𑁆𑀢𑀺 𑀪𑀡𑀦𑁆𑀢𑀺 𑀤𑀻𑀧𑀬𑀦𑁆𑀢𑀺 𑀯𑁄𑀳𑀭𑀦𑁆𑀢𑀺𑁇 **𑀓𑀼𑀲𑀮𑀸𑀯𑀤𑀸𑀦𑀸**𑀢𑀺 𑀓𑀼𑀲𑀮𑀯𑀸𑀤𑀸 𑀧𑀡𑁆𑀟𑀺𑀢𑀯𑀸𑀤𑀸 𑀣𑀺𑀭𑀯𑀸𑀤𑀸 𑀜𑀸𑀬𑀯𑀸𑀤𑀸 𑀳𑁂𑀢𑀼𑀯𑀸𑀤𑀸 𑀮𑀓𑁆𑀔𑀡𑀯𑀸𑀤𑀸 𑀓𑀸𑀭𑀡𑀯𑀸𑀤𑀸 𑀞𑀸𑀦𑀯𑀸𑀤𑀸 𑀲𑀓𑀸𑀬 𑀮𑀤𑁆𑀥𑀺𑀬𑀸𑀢𑀺—  𑀧𑀯𑀸𑀤𑀺𑀬𑀸𑀲𑁂 𑀓𑀼𑀲𑀮𑀸𑀯𑀤𑀸𑀦𑀸𑁇

1121\. **𑀲𑀘𑁆𑀘𑀸𑀦𑀺 𑀲𑀼𑀢𑀸𑀦𑀺 𑀩𑀳𑀽𑀦𑀺 𑀦𑀸𑀦𑀸**𑀢𑀺 𑀲𑀘𑁆𑀘𑀸𑀦𑀺 𑀲𑀼𑀢𑀸𑀦𑀺 𑀩𑀳𑀼𑀓𑀸𑀦𑀺 𑀦𑀸𑀦𑀸𑀦𑀺 𑀯𑀺𑀯𑀺𑀥𑀸𑀦𑀺 𑀅𑀜𑁆𑀜𑁄𑀜𑁆𑀜𑀸𑀦𑀺 𑀧𑀼𑀣𑀽𑀦𑀻𑀢𑀺—  𑀲𑀘𑁆𑀘𑀸𑀦𑀺 𑀲𑀼𑀢𑀸𑀦𑀺 𑀩𑀳𑀽𑀦𑀺 𑀦𑀸𑀦𑀸𑁇

1122\. **𑀉𑀤𑀸𑀳𑀼 𑀢𑁂 𑀢𑀓𑁆𑀓𑀫𑀦𑀼𑀲𑁆𑀲𑀭𑀦𑁆𑀢𑀻**𑀢𑀺 𑀉𑀤𑀸𑀳𑀼 𑀢𑀓𑁆𑀓𑁂𑀦 𑀲𑀗𑁆𑀓𑀧𑁆𑀧𑁂𑀦 𑀬𑀸𑀬𑀦𑁆𑀢𑀺 𑀦𑀻𑀬𑀦𑁆𑀢𑀺 𑀯𑀼𑀬𑁆𑀳𑀦𑁆𑀢𑀺 𑀲𑀁𑀳𑀭𑀻𑀬𑀦𑁆𑀢𑀻𑀢𑀺𑁇 𑀏𑀯𑀫𑁆𑀧𑀺 𑀉𑀤𑀸𑀳𑀼 𑀢𑁂 𑀢𑀓𑁆𑀓𑀫𑀦𑀼𑀲𑁆𑀲𑀭𑀦𑁆𑀢𑀺𑁇 𑀅𑀣 𑀯𑀸 𑀢𑀓𑁆𑀓𑀧𑀭𑀺𑀬𑀸𑀳𑀢𑀁 𑀯𑀻𑀫𑀁𑀲𑀸𑀦𑀼𑀘𑀭𑀺𑀢𑀁 𑀲𑀬𑀁 𑀧𑀝𑀺𑀪𑀸𑀦𑀁 𑀯𑀤𑀦𑁆𑀢𑀺 𑀓𑀣𑁂𑀦𑁆𑀢𑀺 𑀪𑀡𑀦𑁆𑀢𑀺 𑀤𑀻𑀧𑀬𑀦𑁆𑀢𑀺 𑀯𑁄𑀳𑀭𑀦𑁆𑀢𑀻𑀢𑀺𑁇 𑀏𑀯𑀫𑁆𑀧𑀺 𑀉𑀤𑀸𑀳𑀼 𑀢𑁂 𑀢𑀓𑁆𑀓𑀫𑀦𑀼𑀲𑁆𑀲𑀭𑀦𑁆𑀢𑀺𑁇

1123\. 𑀢𑁂𑀦𑀸𑀳 𑀲𑁄 𑀦𑀺𑀫𑁆𑀫𑀺𑀢𑁄—

1124\. _“𑀓𑀲𑁆𑀫𑀸 𑀦𑀼 𑀲𑀘𑁆𑀘𑀸𑀦𑀺 𑀯𑀤𑀦𑁆𑀢𑀺 𑀦𑀸𑀦𑀸,_  
_𑀧𑀯𑀸𑀤𑀺𑀬𑀸𑀲𑁂 𑀓𑀼𑀲𑀮𑀸𑀯𑀤𑀸𑀦𑀸;_  
_𑀲𑀘𑁆𑀘𑀸𑀦𑀺 𑀲𑀼𑀢𑀸𑀦𑀺 𑀩𑀳𑀽𑀦𑀺 𑀦𑀸𑀦𑀸,_  
_𑀉𑀤𑀸𑀳𑀼 𑀢𑁂 𑀢𑀓𑁆𑀓𑀫𑀦𑀼𑀲𑁆𑀲𑀭𑀦𑁆𑀢𑀻”𑀢𑀺𑁇_  


(121.)

1125\. _**𑀦 𑀳𑁂𑀯 𑀲𑀘𑁆𑀘𑀸𑀦𑀺 𑀩𑀳𑀽𑀦𑀺 𑀦𑀸𑀦𑀸,**_  
_**𑀅𑀜𑁆𑀜𑀢𑁆𑀭 𑀲𑀜𑁆𑀜𑀸𑀬 𑀦𑀺𑀘𑁆𑀘𑀸𑀦𑀺 𑀮𑁄𑀓𑁂;**_  
_**𑀢𑀓𑁆𑀓𑀜𑁆𑀘 𑀤𑀺𑀝𑁆𑀞𑀻𑀲𑀼 𑀧𑀓𑀧𑁆𑀧𑀬𑀺𑀢𑁆𑀯𑀸,**_  
_**𑀲𑀘𑁆𑀘𑀁 𑀫𑀼𑀲𑀸𑀢𑀺 𑀤𑁆𑀯𑀬𑀥𑀫𑁆𑀫𑀫𑀸𑀳𑀼𑁇**_  


1126\. **𑀦 𑀳𑁂𑀯 𑀲𑀘𑁆𑀘𑀸𑀦𑀺 𑀩𑀳𑀽𑀦𑀺 𑀦𑀸𑀦𑀸**𑀢𑀺 𑀦 𑀳𑁂𑀯 𑀲𑀘𑁆𑀘𑀸𑀦𑀺 𑀩𑀳𑀼𑀓𑀸𑀦𑀺 𑀦𑀸𑀦𑀸𑀦𑀺 𑀯𑀺𑀯𑀺𑀥𑀸𑀦𑀺 𑀅𑀜𑁆𑀜𑁄𑀜𑁆𑀜𑀸𑀦𑀺 𑀧𑀼𑀣𑀽𑀦𑀻𑀢𑀺—  𑀦 𑀳𑁂𑀯 𑀲𑀘𑁆𑀘𑀸𑀦𑀺 𑀩𑀳𑀽𑀦𑀺 𑀦𑀸𑀦𑀸𑁇

1127\. **𑀅𑀜𑁆𑀜𑀢𑁆𑀭 𑀲𑀜𑁆𑀜𑀸𑀬 𑀦𑀺𑀘𑁆𑀘𑀸𑀦𑀺 𑀮𑁄𑀓𑁂**𑀢𑀺 𑀅𑀜𑁆𑀜𑀢𑁆𑀭 𑀲𑀜𑁆𑀜𑀸𑀬 𑀦𑀺𑀘𑁆𑀘𑀕𑁆𑀕𑀸𑀳𑀸 𑀏𑀓𑀜𑁆𑀜𑁂𑀯 𑀲𑀘𑁆𑀘𑀁 𑀮𑁄𑀓𑁂 𑀓𑀣𑀻𑀬𑀢𑀺 𑀪𑀡𑀻𑀬𑀢𑀺 𑀤𑀻𑀧𑀻𑀬𑀢𑀺 𑀯𑁄𑀳𑀭𑀻𑀬𑀢𑀺—  𑀤𑀼𑀓𑁆𑀔𑀦𑀺𑀭𑁄𑀥𑁄 𑀦𑀺𑀩𑁆𑀩𑀸𑀦𑀁𑁇 𑀬𑁄 𑀲𑁄 𑀲𑀩𑁆𑀩𑀲𑀗𑁆𑀔𑀸𑀭𑀲𑀫𑀣𑁄 𑀲𑀩𑁆𑀩𑀽𑀧𑀥𑀺𑀧𑀝𑀺𑀦𑀺𑀲𑁆𑀲𑀕𑁆𑀕𑁄 𑀢𑀡𑁆𑀳𑀓𑁆𑀔𑀬𑁄 𑀯𑀺𑀭𑀸𑀕𑁄 𑀦𑀺𑀭𑁄𑀥𑁄 𑀦𑀺𑀩𑁆𑀩𑀸𑀦𑀁𑁇 𑀅𑀣 𑀯𑀸 𑀏𑀓𑀁 𑀲𑀘𑁆𑀘𑀁 𑀯𑀼𑀘𑁆𑀘𑀢𑀺 𑀫𑀕𑁆𑀕𑀲𑀘𑁆𑀘𑀁, 𑀦𑀺𑀬𑁆𑀬𑀸𑀦𑀲𑀘𑁆𑀘𑀁, 𑀤𑀼𑀓𑁆𑀔𑀦𑀺𑀭𑁄𑀥𑀕𑀸𑀫𑀺𑀦𑀻 𑀧𑀝𑀺𑀧𑀤𑀸, 𑀅𑀭𑀺𑀬𑁄 𑀅𑀝𑁆𑀞𑀗𑁆𑀕𑀺𑀓𑁄 𑀫𑀕𑁆𑀕𑁄, 𑀲𑁂𑀬𑁆𑀬𑀣𑀺𑀤𑀁—  𑀲𑀫𑁆𑀫𑀸𑀤𑀺𑀝𑁆𑀞𑀺 …𑀧𑁂…  𑀲𑀫𑁆𑀫𑀸𑀲𑀫𑀸𑀥𑀻𑀢𑀺—  𑀅𑀜𑁆𑀜𑀢𑁆𑀭 𑀲𑀜𑁆𑀜𑀸𑀬 𑀦𑀺𑀘𑁆𑀘𑀸𑀦𑀺 𑀮𑁄𑀓𑁂𑁇

1128\. **𑀢𑀓𑁆𑀓𑀜𑁆𑀘 𑀤𑀺𑀝𑁆𑀞𑀻𑀲𑀼 𑀧𑀓𑀧𑁆𑀧𑀬𑀺𑀢𑁆𑀯𑀸, 𑀲𑀘𑁆𑀘𑀁 𑀫𑀼𑀲𑀸𑀢𑀺 𑀤𑁆𑀯𑀬𑀥𑀫𑁆𑀫𑀫𑀸𑀳𑀽**𑀢𑀺𑁇 𑀢𑀓𑁆𑀓𑀁 𑀯𑀺𑀢𑀓𑁆𑀓𑀁 𑀲𑀗𑁆𑀓𑀧𑁆𑀧𑀁 𑀢𑀓𑁆𑀓𑀬𑀺𑀢𑁆𑀯𑀸 𑀯𑀺𑀢𑀓𑁆𑀓𑀬𑀺𑀢𑁆𑀯𑀸 𑀲𑀗𑁆𑀓𑀧𑁆𑀧𑀬𑀺𑀢𑁆𑀯𑀸 𑀤𑀺𑀝𑁆𑀞𑀺𑀕𑀢𑀸𑀦𑀺 𑀚𑀦𑁂𑀦𑁆𑀢𑀺 𑀲𑀜𑁆𑀚𑀦𑁂𑀦𑁆𑀢𑀺 𑀦𑀺𑀩𑁆𑀩𑀢𑁆𑀢𑁂𑀦𑁆𑀢𑀺 𑀅𑀪𑀺𑀦𑀺𑀩𑁆𑀩𑀢𑁆𑀢𑁂𑀦𑁆𑀢𑀺𑁇 𑀤𑀺𑀝𑁆𑀞𑀺𑀕𑀢𑀸𑀦𑀺 𑀚𑀦𑁂𑀢𑁆𑀯𑀸 𑀲𑀜𑁆𑀚𑀦𑁂𑀢𑁆𑀯𑀸 𑀦𑀺𑀩𑁆𑀩𑀢𑁆𑀢𑁂𑀢𑁆𑀯𑀸 𑀅𑀪𑀺𑀦𑀺𑀩𑁆𑀩𑀢𑁆𑀢𑁂𑀢𑁆𑀯𑀸 “𑀫𑀬𑁆𑀳𑀁 𑀲𑀘𑁆𑀘𑀁 𑀢𑀼𑀬𑁆𑀳𑀁 𑀫𑀼𑀲𑀸”𑀢𑀺, 𑀏𑀯𑀫𑀸𑀳𑀁𑀲𑀼 𑀏𑀯𑀁 𑀓𑀣𑁂𑀦𑁆𑀢𑀺 𑀏𑀯𑀁 𑀪𑀡𑀦𑁆𑀢𑀺 𑀏𑀯𑀁 𑀤𑀻𑀧𑀬𑀦𑁆𑀢𑀺 𑀏𑀯𑀁 𑀯𑁄𑀳𑀭𑀦𑁆𑀢𑀻𑀢𑀺—  𑀢𑀓𑁆𑀓𑀜𑁆𑀘 𑀤𑀺𑀝𑁆𑀞𑀻𑀲𑀼 𑀧𑀓𑀧𑁆𑀧𑀬𑀺𑀢𑁆𑀯𑀸 𑀲𑀘𑁆𑀘𑀁 𑀫𑀼𑀲𑀸𑀢𑀺 𑀤𑁆𑀯𑀬𑀥𑀫𑁆𑀫𑀫𑀸𑀳𑀼𑁇

1129\. 𑀢𑁂𑀦𑀸𑀳 𑀪𑀕𑀯𑀸—

1130\. _“𑀦 𑀳𑁂𑀯 𑀲𑀘𑁆𑀘𑀸𑀦𑀺 𑀩𑀳𑀽𑀦𑀺 𑀦𑀸𑀦𑀸,_  
_𑀅𑀜𑁆𑀜𑀢𑁆𑀭 𑀲𑀜𑁆𑀜𑀸𑀬 𑀦𑀺𑀘𑁆𑀘𑀸𑀦𑀺 𑀮𑁄𑀓𑁂;_  
_𑀢𑀓𑁆𑀓𑀜𑁆𑀘 𑀤𑀺𑀝𑁆𑀞𑀻𑀲𑀼 𑀧𑀓𑀧𑁆𑀧𑀬𑀺𑀢𑁆𑀯𑀸,_  
_𑀲𑀘𑁆𑀘𑀁 𑀫𑀼𑀲𑀸𑀢𑀺 𑀤𑁆𑀯𑀬𑀥𑀫𑁆𑀫𑀫𑀸𑀳𑀽”𑀢𑀺𑁇_  


(122.)

1131\. _**𑀤𑀺𑀝𑁆𑀞𑁂 𑀲𑀼𑀢𑁂 𑀲𑀻𑀮𑀯𑀢𑁂 𑀫𑀼𑀢𑁂 𑀯𑀸,**_  
_**𑀏𑀢𑁂 𑀘 𑀦𑀺𑀲𑁆𑀲𑀸𑀬 𑀯𑀺𑀫𑀸𑀦𑀤𑀲𑁆𑀲𑀻;**_  
_**𑀯𑀺𑀦𑀺𑀘𑁆𑀙𑀬𑁂 𑀞𑀢𑁆𑀯𑀸 𑀧𑀳𑀲𑁆𑀲𑀫𑀸𑀦𑁄,**_  
_**𑀩𑀸𑀮𑁄 𑀧𑀭𑁄 𑀅𑀓𑁆𑀓𑀼𑀲𑀮𑁄𑀢𑀺 𑀘𑀸𑀳𑁇**_  


1132\. **𑀤𑀺𑀝𑁆𑀞𑁂 𑀲𑀼𑀢𑁂 𑀲𑀻𑀮𑀯𑀢𑁂 𑀫𑀼𑀢𑁂 𑀯𑀸, 𑀏𑀢𑁂 𑀘 𑀦𑀺𑀲𑁆𑀲𑀸𑀬 𑀯𑀺𑀫𑀸𑀦𑀤𑀲𑁆𑀲𑀻**𑀢𑀺𑁇 𑀤𑀺𑀝𑁆𑀞𑀁 𑀯𑀸 𑀤𑀺𑀝𑁆𑀞𑀲𑀼𑀤𑁆𑀥𑀺𑀁 𑀯𑀸, 𑀲𑀼𑀢𑀁 𑀯𑀸 𑀲𑀼𑀢𑀲𑀼𑀤𑁆𑀥𑀺𑀁 𑀯𑀸, 𑀲𑀻𑀮𑀁 𑀯𑀸 𑀲𑀻𑀮𑀲𑀼𑀤𑁆𑀥𑀺𑀁 𑀯𑀸, 𑀯𑀢𑀁 𑀯𑀸 𑀯𑀢𑀲𑀼𑀤𑁆𑀥𑀺𑀁 𑀯𑀸, 𑀫𑀼𑀢𑀁 𑀯𑀸 𑀫𑀼𑀢𑀲𑀼𑀤𑁆𑀥𑀺𑀁 𑀯𑀸 𑀦𑀺𑀲𑁆𑀲𑀸𑀬 𑀉𑀧𑀦𑀺𑀲𑁆𑀲𑀸𑀬 𑀕𑀡𑁆𑀳𑀺𑀢𑁆𑀯𑀸 𑀧𑀭𑀸𑀫𑀲𑀺𑀢𑁆𑀯𑀸 𑀅𑀪𑀺𑀦𑀺𑀯𑀺𑀲𑀺𑀢𑁆𑀯𑀸𑀢𑀺—  𑀤𑀺𑀝𑁆𑀞𑁂 𑀲𑀼𑀢𑁂 𑀲𑀻𑀮𑀯𑀢𑁂 𑀫𑀼𑀢𑁂 𑀯𑀸𑁇 **𑀏𑀢𑁂 𑀘 𑀦𑀺𑀲𑁆𑀲𑀸𑀬 𑀯𑀺𑀫𑀸𑀦𑀤𑀲𑁆𑀲𑀻**𑀢𑀺𑁇 𑀦 𑀲𑀫𑁆𑀫𑀸𑀦𑁂𑀢𑀻𑀢𑀺𑀧𑀺 𑀯𑀺𑀫𑀸𑀦𑀤𑀲𑁆𑀲𑀻𑁇 𑀅𑀣 𑀯𑀸 𑀤𑁄𑀫𑀦𑀲𑁆𑀲𑀁 𑀚𑀦𑁂𑀢𑀻𑀢𑀺𑀧𑀺 𑀯𑀺𑀫𑀸𑀦𑀤𑀲𑁆𑀲𑀻𑀢𑀺—  𑀤𑀺𑀝𑁆𑀞𑁂 𑀲𑀼𑀢𑁂 𑀲𑀻𑀮𑀯𑀢𑁂 𑀫𑀼𑀢𑁂 𑀯𑀸 𑀏𑀢𑁂 𑀘 𑀦𑀺𑀲𑁆𑀲𑀸𑀬 𑀯𑀺𑀫𑀸𑀦𑀤𑀲𑁆𑀲𑀻𑁇

1133\. **𑀯𑀺𑀦𑀺𑀘𑁆𑀙𑀬𑁂 𑀞𑀢𑁆𑀯𑀸 𑀧𑀳𑀲𑁆𑀲𑀫𑀸𑀦𑁄**𑀢𑀺𑁇 𑀯𑀺𑀦𑀺𑀘𑁆𑀙𑀬𑀸 𑀯𑀼𑀘𑁆𑀘𑀦𑁆𑀢𑀺 𑀤𑁆𑀯𑀸𑀲𑀝𑁆𑀞𑀺 𑀤𑀺𑀝𑁆𑀞𑀺𑀕𑀢𑀸𑀦𑀺𑁇 𑀤𑀺𑀝𑁆𑀞𑀺𑀯𑀺𑀦𑀺𑀘𑁆𑀙𑀬𑁂 𑀯𑀺𑀦𑀺𑀘𑁆𑀙𑀬𑀤𑀺𑀝𑁆𑀞𑀺𑀬𑀸 𑀞𑀢𑁆𑀯𑀸 𑀧𑀢𑀺𑀝𑁆𑀞𑀳𑀺𑀢𑁆𑀯𑀸 𑀕𑀡𑁆𑀳𑀺𑀢𑁆𑀯𑀸 𑀧𑀭𑀸𑀫𑀲𑀺𑀢𑁆𑀯𑀸 𑀅𑀪𑀺𑀦𑀺𑀯𑀺𑀲𑀺𑀢𑁆𑀯𑀸𑀢𑀺—  𑀯𑀺𑀦𑀺𑀘𑁆𑀙𑀬𑁂 𑀞𑀢𑁆𑀯𑀸𑁇 **𑀧𑀳𑀲𑁆𑀲𑀫𑀸𑀦𑁄**𑀢𑀺 𑀢𑀼𑀝𑁆𑀞𑁄 𑀳𑁄𑀢𑀺 𑀳𑀝𑁆𑀞𑁄 𑀧𑀳𑀝𑁆𑀞𑁄 𑀅𑀢𑁆𑀢𑀫𑀦𑁄 𑀧𑀭𑀺𑀧𑀼𑀡𑁆𑀡𑀲𑀗𑁆𑀓𑀧𑁆𑀧𑁄𑁇 𑀅𑀣 𑀯𑀸 𑀤𑀦𑁆𑀢𑀯𑀺𑀤𑀁𑀲𑀓𑀁 𑀧𑀳𑀲𑁆𑀲𑀫𑀸𑀦𑁄𑀢𑀺—  𑀯𑀺𑀦𑀺𑀘𑁆𑀙𑀬𑁂 𑀞𑀢𑁆𑀯𑀸 𑀧𑀳𑀲𑁆𑀲𑀫𑀸𑀦𑁄𑁇

1134\. **𑀩𑀸𑀮𑁄 𑀧𑀭𑁄 𑀅𑀓𑁆𑀓𑀼𑀲𑀮𑁄𑀢𑀺 𑀘𑀸𑀳𑀸**𑀢𑀺𑁇 𑀧𑀭𑁄 𑀩𑀸𑀮𑁄 𑀳𑀻𑀦𑁄 𑀦𑀺𑀳𑀻𑀦𑁄 𑀑𑀫𑀓𑁄 𑀮𑀸𑀫𑀓𑁄 𑀙𑀢𑀼𑀓𑁆𑀓𑁄 𑀧𑀭𑀺𑀢𑁆𑀢𑁄 𑀅𑀓𑀼𑀲𑀮𑁄 𑀅𑀯𑀺𑀤𑁆𑀯𑀸 𑀅𑀯𑀺𑀚𑁆𑀚𑀸𑀕𑀢𑁄 𑀅𑀜𑁆𑀜𑀸𑀡𑀻 𑀅𑀯𑀺𑀪𑀸𑀯𑀻 𑀅𑀫𑁂𑀥𑀸𑀯𑀻 𑀤𑀼𑀧𑁆𑀧𑀜𑁆𑀜𑁄𑀢𑀺, 𑀏𑀯𑀫𑀸𑀳 𑀏𑀯𑀁 𑀓𑀣𑁂𑀢𑀺 𑀏𑀯𑀁 𑀪𑀡𑀢𑀺 𑀏𑀯𑀁 𑀤𑀻𑀧𑀬𑀢𑀺 𑀏𑀯𑀁 𑀯𑁄𑀳𑀭𑀢𑀻𑀢𑀺—  𑀩𑀸𑀮𑁄 𑀧𑀭𑁄 𑀅𑀓𑁆𑀓𑀼𑀲𑀮𑁄𑀢𑀺 𑀘𑀸𑀳𑁇

1135\. 𑀢𑁂𑀦𑀸𑀳 𑀪𑀕𑀯𑀸—

1136\. _“𑀤𑀺𑀝𑁆𑀞𑁂 𑀲𑀼𑀢𑁂 𑀲𑀻𑀮𑀯𑀢𑁂 𑀫𑀼𑀢𑁂 𑀯𑀸,_  
_𑀏𑀢𑁂 𑀘 𑀦𑀺𑀲𑁆𑀲𑀸𑀬 𑀯𑀺𑀫𑀸𑀦𑀤𑀲𑁆𑀲𑀻;_  
_𑀯𑀺𑀦𑀺𑀘𑁆𑀙𑀬𑁂 𑀞𑀢𑁆𑀯𑀸 𑀧𑀳𑀲𑁆𑀲𑀫𑀸𑀦𑁄,_  
_𑀩𑀸𑀮𑁄 𑀧𑀭𑁄 𑀅𑀓𑁆𑀓𑀼𑀲𑀮𑁄𑀢𑀺 𑀘𑀸𑀳𑀸”𑀢𑀺𑁇_  


(123.)

1137\. _**𑀬𑁂𑀦𑁂𑀯 𑀩𑀸𑀮𑁄𑀢𑀺 𑀧𑀭𑀁 𑀤𑀳𑀸𑀢𑀺,**_  
_**𑀢𑁂𑀦𑀸𑀢𑀼𑀫𑀸𑀦𑀁 𑀓𑀼𑀲𑀮𑁄𑀢𑀺 𑀘𑀸𑀳;**_  
_**𑀲𑀬𑀫𑀢𑁆𑀢𑀦𑀸 𑀲𑁄 𑀓𑀼𑀲𑀮𑀸𑀯𑀤𑀸𑀦𑁄,**_  
_**𑀅𑀜𑁆𑀜𑀁 𑀯𑀺𑀫𑀸𑀦𑁂𑀢𑀺 𑀢𑀤𑁂𑀯 𑀧𑀸𑀯𑁇**_  


1138\. **𑀬𑁂𑀦𑁂𑀯 𑀩𑀸𑀮𑁄𑀢𑀺 𑀧𑀭𑀁 𑀤𑀳𑀸𑀢𑀻**𑀢𑀺𑁇 𑀬𑁂𑀦𑁂𑀯 𑀳𑁂𑀢𑀼𑀦𑀸 𑀬𑁂𑀦 𑀧𑀘𑁆𑀘𑀬𑁂𑀦 𑀬𑁂𑀦 𑀓𑀸𑀭𑀡𑁂𑀦 𑀬𑁂𑀦 𑀧𑀪𑀯𑁂𑀦 𑀧𑀭𑀁 𑀩𑀸𑀮𑀢𑁄 𑀳𑀻𑀦𑀢𑁄 𑀦𑀺𑀳𑀻𑀦𑀢𑁄 𑀑𑀫𑀓𑀢𑁄 𑀮𑀸𑀫𑀓𑀢𑁄 𑀙𑀢𑀼𑀓𑁆𑀓𑀢𑁄 𑀧𑀭𑀺𑀢𑁆𑀢𑀢𑁄 𑀤𑀳𑀢𑀺 𑀧𑀲𑁆𑀲𑀢𑀺 𑀤𑀓𑁆𑀔𑀢𑀺 𑀑𑀮𑁄𑀓𑁂𑀢𑀺 𑀦𑀺𑀚𑁆𑀛𑀸𑀬𑀢𑀺 𑀉𑀧𑀧𑀭𑀺𑀓𑁆𑀔𑀢𑀻𑀢𑀺—  𑀬𑁂𑀦𑁂𑀯 𑀩𑀸𑀮𑁄𑀢𑀺 𑀧𑀭𑀁 𑀤𑀳𑀸𑀢𑀺𑁇

1139\. **𑀢𑁂𑀦𑀸𑀢𑀼𑀫𑀸𑀦𑀁 𑀓𑀼𑀲𑀮𑁄𑀢𑀺 𑀘𑀸𑀳𑀸**𑀢𑀺𑁇 **𑀆𑀢𑀼𑀫𑀸𑀦𑁄** 𑀯𑀼𑀘𑁆𑀘𑀢𑀺 𑀅𑀢𑁆𑀢𑀸𑁇 𑀲𑁄𑀧𑀺 𑀢𑁂𑀦𑁂𑀯 𑀳𑁂𑀢𑀼𑀦𑀸 𑀢𑁂𑀦 𑀧𑀘𑁆𑀘𑀬𑁂𑀦 𑀢𑁂𑀦 𑀓𑀸𑀭𑀡𑁂𑀦 𑀢𑁂𑀦 𑀧𑀪𑀯𑁂𑀦 𑀅𑀢𑁆𑀢𑀸𑀦𑀁 𑀅𑀳𑀫𑀲𑁆𑀫𑀺 𑀓𑀼𑀲𑀮𑁄 𑀧𑀡𑁆𑀟𑀺𑀢𑁄 𑀧𑀜𑁆𑀜𑀯𑀸 𑀩𑀼𑀤𑁆𑀥𑀺𑀫𑀸 𑀜𑀸𑀡𑀻 𑀯𑀺𑀪𑀸𑀯𑀻 𑀫𑁂𑀥𑀸𑀯𑀻𑀢𑀺—  𑀢𑁂𑀦𑀸𑀢𑀼𑀫𑀸𑀦𑀁 𑀓𑀼𑀲𑀮𑁄𑀢𑀺 𑀘𑀸𑀳𑁇

1140\. **𑀲𑀬𑀫𑀢𑁆𑀢𑀦𑀸 𑀲𑁄 𑀓𑀼𑀲𑀮𑀸𑀯𑀤𑀸𑀦𑁄**𑀢𑀺𑁇 𑀲𑀬𑀫𑁂𑀯 𑀅𑀢𑁆𑀢𑀸𑀦𑀁 𑀓𑀼𑀲𑀮𑀯𑀸𑀤𑁄 𑀧𑀡𑁆𑀟𑀺𑀢𑀯𑀸𑀤𑁄 𑀣𑀺𑀭𑀯𑀸𑀤𑁄 𑀜𑀸𑀬𑀯𑀸𑀤𑁄 𑀳𑁂𑀢𑀼𑀯𑀸𑀤𑁄 𑀮𑀓𑁆𑀔𑀡𑀯𑀸𑀤𑁄 𑀓𑀸𑀭𑀡𑀯𑀸𑀤𑁄 𑀞𑀸𑀦𑀯𑀸𑀤𑁄 𑀲𑀓𑀸𑀬 𑀮𑀤𑁆𑀥𑀺𑀬𑀸𑀢𑀺—  𑀲𑀬𑀫𑀢𑁆𑀢𑀦𑀸 𑀲𑁄 𑀓𑀼𑀲𑀮𑀸𑀯𑀤𑀸𑀦𑁄𑁇

1141\. **𑀅𑀜𑁆𑀜𑀁 𑀯𑀺𑀫𑀸𑀦𑁂𑀢𑀺 𑀢𑀤𑁂𑀯 𑀧𑀸𑀯𑀸**𑀢𑀺𑁇 𑀦 𑀲𑀫𑁆𑀫𑀸𑀦𑁂𑀢𑀻𑀢𑀺𑀧𑀺 𑀅𑀜𑁆𑀜𑀁 𑀯𑀺𑀫𑀸𑀦𑁂𑀢𑀺𑁇 𑀅𑀣 𑀯𑀸 𑀤𑁄𑀫𑀦𑀲𑁆𑀲𑀁 𑀚𑀦𑁂𑀢𑀻𑀢𑀺𑀧𑀺 𑀅𑀜𑁆𑀜𑀁 𑀯𑀺𑀫𑀸𑀦𑁂𑀢𑀺𑁇 **𑀢𑀤𑁂𑀯 𑀧𑀸𑀯𑀸**𑀢𑀺 𑀢𑀤𑁂𑀯 𑀢𑀁 𑀤𑀺𑀝𑁆𑀞𑀺𑀕𑀢𑀁 𑀧𑀸𑀯𑀤𑀢𑀺 “𑀇𑀢𑀺𑀧𑀸𑀬𑀁 𑀧𑀼𑀕𑁆𑀕𑀮𑁄 𑀫𑀺𑀘𑁆𑀙𑀸𑀤𑀺𑀝𑁆𑀞𑀺𑀓𑁄 𑀯𑀺𑀧𑀭𑀻𑀢𑀤𑀲𑁆𑀲𑀦𑁄”𑀢𑀺—  𑀅𑀜𑁆𑀜𑀁 𑀯𑀺𑀫𑀸𑀦𑁂𑀢𑀺 𑀢𑀤𑁂𑀯 𑀧𑀸𑀯𑀤𑁇

1142\. 𑀢𑁂𑀦𑀸𑀳 𑀪𑀕𑀯𑀸—

1143\. _“𑀬𑁂𑀦𑁂𑀯 𑀩𑀸𑀮𑁄𑀢𑀺 𑀧𑀭𑀁 𑀤𑀳𑀸𑀢𑀺,_  
_𑀢𑁂𑀦𑀸𑀢𑀼𑀫𑀸𑀦𑀁 𑀓𑀼𑀲𑀮𑁄𑀢𑀺 𑀘𑀸𑀳;_  
_𑀲𑀬𑀫𑀢𑁆𑀢𑀦𑀸 𑀲𑁄 𑀓𑀼𑀲𑀮𑀸𑀯𑀤𑀸𑀦𑁄,_  
_𑀅𑀜𑁆𑀜𑀁 𑀯𑀺𑀫𑀸𑀦𑁂𑀢𑀺 𑀢𑀤𑁂𑀯 𑀧𑀸𑀯𑀸”𑀢𑀺𑁇_  


(124.)

1144\. _**𑀅𑀢𑀺𑀲𑀸𑀭𑀤𑀺𑀝𑁆𑀞𑀺𑀬𑀸 𑀲𑁄 𑀲𑀫𑀢𑁆𑀢𑁄,**_  
_**𑀫𑀸𑀦𑁂𑀦 𑀫𑀢𑁆𑀢𑁄 𑀧𑀭𑀺𑀧𑀼𑀡𑁆𑀡𑀫𑀸𑀦𑀻;**_  
_**𑀲𑀬𑀫𑁂𑀯 𑀲𑀸𑀫𑀁 𑀫𑀦𑀲𑀸𑀪𑀺𑀲𑀺𑀢𑁆𑀢𑁄,**_  
_**𑀤𑀺𑀝𑁆𑀞𑀻 𑀳𑀺 𑀲𑀸 𑀢𑀲𑁆𑀲 𑀢𑀣𑀸 𑀲𑀫𑀢𑁆𑀢𑀸𑁇**_  


1145\. **𑀅𑀢𑀺𑀲𑀸𑀭𑀤𑀺𑀝𑁆𑀞𑀺𑀬𑀸 𑀲𑁄 𑀲𑀫𑀢𑁆𑀢𑁄**𑀢𑀺𑁇 𑀅𑀢𑀺𑀲𑀸𑀭𑀤𑀺𑀝𑁆𑀞𑀺𑀬𑁄 𑀯𑀼𑀘𑁆𑀘𑀦𑁆𑀢𑀺 𑀤𑁆𑀯𑀸𑀲𑀝𑁆𑀞𑀺 𑀤𑀺𑀝𑁆𑀞𑀺𑀕𑀢𑀸𑀦𑀺𑁇 𑀓𑀺𑀁𑀓𑀸𑀭𑀡𑀸 𑀅𑀢𑀺𑀲𑀸𑀭𑀤𑀺𑀝𑁆𑀞𑀺𑀬𑁄 𑀯𑀼𑀘𑁆𑀘𑀦𑁆𑀢𑀺 𑀤𑁆𑀯𑀸𑀲𑀝𑁆𑀞𑀺 𑀤𑀺𑀝𑁆𑀞𑀺𑀕𑀢𑀸𑀦𑀺? 𑀲𑀩𑁆𑀩𑀸 𑀢𑀸 𑀤𑀺𑀝𑁆𑀞𑀺𑀬𑁄 𑀓𑀸𑀭𑀡𑀸𑀢𑀺𑀓𑁆𑀓𑀦𑁆𑀢𑀸 𑀮𑀓𑁆𑀔𑀡𑀸𑀢𑀺𑀓𑁆𑀓𑀦𑁆𑀢𑀸 𑀞𑀸𑀦𑀸𑀢𑀺𑀓𑁆𑀓𑀦𑁆𑀢𑀸, 𑀢𑀁𑀓𑀸𑀭𑀡𑀸 𑀅𑀢𑀺𑀲𑀸𑀭𑀤𑀺𑀝𑁆𑀞𑀺𑀬𑁄 𑀯𑀼𑀘𑁆𑀘𑀦𑁆𑀢𑀺 𑀤𑁆𑀯𑀸𑀲𑀝𑁆𑀞𑀺 𑀤𑀺𑀝𑁆𑀞𑀺𑀕𑀢𑀸𑀦𑀺𑁇 𑀲𑀩𑁆𑀩𑁂𑀧𑀺 𑀢𑀺𑀢𑁆𑀣𑀺𑀬𑀸 𑀅𑀢𑀺𑀲𑀸𑀭𑀤𑀺𑀝𑁆𑀞𑀺𑀬𑀸𑁇 𑀓𑀺𑀁𑀓𑀸𑀭𑀡𑀸 𑀲𑀩𑁆𑀩𑁂𑀧𑀺 𑀢𑀺𑀢𑁆𑀣𑀺𑀬𑀸 𑀅𑀢𑀺𑀲𑀸𑀭𑀤𑀺𑀝𑁆𑀞𑀺𑀬𑀸? 𑀢𑁂 𑀅𑀜𑁆𑀜𑀫𑀜𑁆𑀜𑀁 𑀅𑀢𑀺𑀓𑁆𑀓𑀫𑀺𑀢𑁆𑀯𑀸 𑀲𑀫𑀢𑀺𑀓𑁆𑀓𑀫𑀺𑀢𑁆𑀯𑀸 𑀯𑀻𑀢𑀺𑀯𑀢𑁆𑀢𑀺𑀢𑁆𑀯𑀸 𑀤𑀺𑀝𑁆𑀞𑀺𑀕𑀢𑀸𑀦𑀺 𑀚𑀦𑁂𑀦𑁆𑀢𑀺 𑀲𑀜𑁆𑀚𑀦𑁂𑀦𑁆𑀢𑀺 𑀦𑀺𑀩𑁆𑀩𑀢𑁆𑀢𑁂𑀦𑁆𑀢𑀺 𑀅𑀪𑀺𑀦𑀺𑀩𑁆𑀩𑀢𑁆𑀢𑁂𑀦𑁆𑀢𑀺, 𑀢𑀁𑀓𑀸𑀭𑀡𑀸 𑀲𑀩𑁆𑀩𑁂𑀧𑀺 𑀢𑀺𑀢𑁆𑀣𑀺𑀬𑀸 𑀅𑀢𑀺𑀲𑀸𑀭𑀤𑀺𑀝𑁆𑀞𑀺𑀬𑀸𑁇 **𑀅𑀢𑀺𑀲𑀸𑀭𑀤𑀺𑀝𑁆𑀞𑀺𑀬𑀸 𑀲𑁄 𑀲𑀫𑀢𑁆𑀢𑁄**𑀢𑀺𑁇 𑀅𑀢𑀺𑀲𑀸𑀭𑀤𑀺𑀝𑁆𑀞𑀺𑀬𑀸 𑀲𑀫𑀢𑁆𑀢𑁄 𑀧𑀭𑀺𑀧𑀼𑀡𑁆𑀡𑁄 𑀅𑀦𑁄𑀫𑁄𑀢𑀺—  𑀅𑀢𑀺𑀲𑀸𑀭𑀤𑀺𑀝𑁆𑀞𑀺𑀬𑀸 𑀲𑁄 𑀲𑀫𑀢𑁆𑀢𑁄𑁇

1146\. **𑀫𑀸𑀦𑁂𑀦 𑀫𑀢𑁆𑀢𑁄 𑀧𑀭𑀺𑀧𑀼𑀡𑁆𑀡𑀫𑀸𑀦𑀻**𑀢𑀺𑁇 𑀲𑀓𑀸𑀬 𑀤𑀺𑀝𑁆𑀞𑀺𑀬𑀸 𑀤𑀺𑀝𑁆𑀞𑀺𑀫𑀸𑀦𑁂𑀦 𑀫𑀢𑁆𑀢𑁄 𑀧𑀫𑀢𑁆𑀢𑁄 𑀉𑀫𑁆𑀫𑀢𑁆𑀢𑁄 𑀅𑀢𑀺𑀫𑀢𑁆𑀢𑁄𑀢𑀺—  𑀫𑀸𑀦𑁂𑀦 𑀫𑀢𑁆𑀢𑁄𑁇 **𑀧𑀭𑀺𑀧𑀼𑀡𑁆𑀡𑀫𑀸𑀦𑀻**𑀢𑀺 𑀧𑀭𑀺𑀧𑀼𑀡𑁆𑀡𑀫𑀸𑀦𑀻 𑀲𑀫𑀢𑁆𑀢𑀫𑀸𑀦𑀻 𑀅𑀦𑁄𑀫𑀫𑀸𑀦𑀻𑀢𑀺—  𑀫𑀸𑀦𑁂𑀦 𑀫𑀢𑁆𑀢𑁄 𑀧𑀭𑀺𑀧𑀼𑀡𑁆𑀡𑀫𑀸𑀦𑀻𑁇

1147\. **𑀲𑀬𑀫𑁂𑀯 𑀲𑀸𑀫𑀁 𑀫𑀦𑀲𑀸𑀪𑀺𑀲𑀺𑀢𑁆𑀢𑁄**𑀢𑀺𑁇 𑀲𑀬𑀫𑁂𑀯 𑀅𑀢𑁆𑀢𑀸𑀦𑀁 𑀘𑀺𑀢𑁆𑀢𑁂𑀦 𑀅𑀪𑀺𑀲𑀺𑀜𑁆𑀘𑀢𑀺 “𑀅𑀳𑀫𑀲𑁆𑀫𑀺 𑀓𑀼𑀲𑀮𑁄 𑀧𑀡𑁆𑀟𑀺𑀢𑁄 𑀧𑀜𑁆𑀜𑀯𑀸 𑀩𑀼𑀤𑁆𑀥𑀺𑀫𑀸 𑀜𑀸𑀡𑀻 𑀯𑀺𑀪𑀸𑀯𑀻 𑀫𑁂𑀥𑀸𑀯𑀻”𑀢𑀺—  𑀲𑀬𑀫𑁂𑀯 𑀲𑀸𑀫𑀁 𑀫𑀦𑀲𑀸𑀪𑀺𑀲𑀺𑀢𑁆𑀢𑁄𑁇

1148\. **𑀤𑀺𑀝𑁆𑀞𑀻 𑀳𑀺 𑀲𑀸 𑀢𑀲𑁆𑀲 𑀢𑀣𑀸 𑀲𑀫𑀢𑁆𑀢𑀸**𑀢𑀺𑁇 𑀢𑀲𑁆𑀲 𑀲𑀸 𑀤𑀺𑀝𑁆𑀞𑀺 𑀢𑀣𑀸 𑀲𑀫𑀢𑁆𑀢𑀸 𑀲𑀫𑀸𑀤𑀺𑀦𑁆𑀦𑀸 𑀕𑀳𑀺𑀢𑀸 𑀧𑀭𑀸𑀫𑀝𑁆𑀞𑀸 𑀅𑀪𑀺𑀦𑀺𑀯𑀺𑀝𑁆𑀞𑀸 𑀅𑀚𑁆𑀛𑁄𑀲𑀺𑀢𑀸 𑀅𑀥𑀺𑀫𑀼𑀢𑁆𑀢𑀸𑀢𑀺—  𑀤𑀺𑀝𑁆𑀞𑀻 𑀳𑀺 𑀲𑀸 𑀢𑀲𑁆𑀲 𑀢𑀣𑀸 𑀲𑀫𑀢𑁆𑀢𑀸𑁇

1149\. 𑀢𑁂𑀦𑀸𑀳 𑀪𑀕𑀯𑀸—

1150\. _“𑀅𑀢𑀺𑀲𑀸𑀭𑀤𑀺𑀝𑁆𑀞𑀺𑀬𑀸 𑀲𑁄 𑀲𑀫𑀢𑁆𑀢𑁄,_  
_𑀫𑀸𑀦𑁂𑀦 𑀫𑀢𑁆𑀢𑁄 𑀧𑀭𑀺𑀧𑀼𑀡𑁆𑀡𑀫𑀸𑀦𑀻;_  
_𑀲𑀬𑀫𑁂𑀯 𑀲𑀸𑀫𑀁 𑀫𑀦𑀲𑀸𑀪𑀺𑀲𑀺𑀢𑁆𑀢𑁄,_  
_𑀤𑀺𑀝𑁆𑀞𑀻 𑀳𑀺 𑀲𑀸 𑀢𑀲𑁆𑀲 𑀢𑀣𑀸 𑀲𑀫𑀢𑁆𑀢𑀸”𑀢𑀺𑁇_  


(125.)

1151\. _**𑀧𑀭𑀲𑁆𑀲 𑀘𑁂 𑀳𑀺 𑀯𑀘𑀲𑀸 𑀦𑀺𑀳𑀻𑀦𑁄,**_  
_**𑀢𑀼𑀫𑁄 𑀲𑀳𑀸 𑀳𑁄𑀢𑀺 𑀦𑀺𑀳𑀻𑀦𑀧𑀜𑁆𑀜𑁄;**_  
_**𑀅𑀣 𑀘𑁂 𑀲𑀬𑀁 𑀯𑁂𑀤𑀕𑀽 𑀳𑁄𑀢𑀺 𑀥𑀻𑀭𑁄,**_  
_**𑀦 𑀓𑁄𑀘𑀺 𑀩𑀸𑀮𑁄 𑀲𑀫𑀡𑁂𑀲𑀼 𑀅𑀢𑁆𑀣𑀺𑁇**_  


1152\. **𑀧𑀭𑀲𑁆𑀲 𑀘𑁂 𑀳𑀺 𑀯𑀘𑀲𑀸 𑀦𑀺𑀳𑀻𑀦𑁄**𑀢𑀺 𑀧𑀭𑀲𑁆𑀲 𑀘𑁂 𑀯𑀸𑀘𑀸𑀬 𑀯𑀘𑀦𑁂𑀦 𑀦𑀺𑀦𑁆𑀤𑀺𑀢𑀓𑀸𑀭𑀡𑀸 𑀕𑀭𑀳𑀺𑀢𑀓𑀸𑀭𑀡𑀸 𑀉𑀧𑀯𑀤𑀺𑀢𑀓𑀸𑀭𑀡𑀸 𑀧𑀭𑁄 𑀩𑀸𑀮𑁄 𑀳𑁄𑀢𑀺 𑀳𑀻𑀦𑁄 𑀦𑀺𑀳𑀻𑀦𑁄 𑀑𑀫𑀓𑁄 𑀮𑀸𑀫𑀓𑁄 𑀙𑀢𑀼𑀓𑁆𑀓𑁄 𑀧𑀭𑀺𑀢𑁆𑀢𑁄𑀢𑀺—  𑀧𑀭𑀲𑁆𑀲 𑀘𑁂 𑀳𑀺 𑀯𑀘𑀲𑀸 𑀦𑀺𑀳𑀻𑀦𑁄𑁇 **𑀢𑀼𑀫𑁄 𑀲𑀳𑀸 𑀳𑁄𑀢𑀺 𑀦𑀺𑀳𑀻𑀦𑀧𑀜𑁆𑀜𑁄**𑀢𑀺𑁇 𑀲𑁄𑀧𑀺 𑀢𑁂𑀦𑁂𑀯 𑀲𑀳𑀸 𑀳𑁄𑀢𑀺 𑀳𑀻𑀦𑀧𑀜𑁆𑀜𑁄 𑀦𑀺𑀳𑀻𑀦𑀧𑀜𑁆𑀜𑁄 𑀑𑀫𑀓𑀧𑀜𑁆𑀜𑁄 𑀮𑀸𑀫𑀓𑀧𑀜𑁆𑀜𑁄 𑀙𑀢𑀼𑀓𑁆𑀓𑀧𑀜𑁆𑀜𑁄 𑀧𑀭𑀺𑀢𑁆𑀢𑀧𑀜𑁆𑀜𑁄𑀢𑀺—  𑀢𑀼𑀫𑁄 𑀲𑀳𑀸 𑀳𑁄𑀢𑀺 𑀦𑀺𑀳𑀻𑀦𑀧𑀜𑁆𑀜𑁄𑁇

1153\. **𑀅𑀣 𑀘𑁂 𑀲𑀬𑀁 𑀯𑁂𑀤𑀕𑀽 𑀳𑁄𑀢𑀺 𑀥𑀻𑀭𑁄**𑀢𑀺 𑀅𑀣 𑀘𑁂 𑀲𑀬𑀁 𑀯𑁂𑀤𑀕𑀽 𑀳𑁄𑀢𑀺 𑀥𑀻𑀭𑁄 𑀧𑀡𑁆𑀟𑀺𑀢𑁄 𑀧𑀜𑁆𑀜𑀯𑀸 𑀩𑀼𑀤𑁆𑀥𑀺𑀫𑀸 𑀜𑀸𑀡𑀻 𑀯𑀺𑀪𑀸𑀯𑀻 𑀫𑁂𑀥𑀸𑀯𑀻𑀢𑀺—  𑀅𑀣 𑀘𑁂 𑀲𑀬𑀁 𑀯𑁂𑀤𑀕𑀽 𑀳𑁄𑀢𑀺 𑀥𑀻𑀭𑁄𑁇

1154\. **𑀦 𑀓𑁄𑀘𑀺 𑀩𑀸𑀮𑁄 𑀲𑀫𑀡𑁂𑀲𑀼 𑀅𑀢𑁆𑀣𑀻**𑀢𑀺𑁇 𑀲𑀫𑀡𑁂𑀲𑀼 𑀦 𑀓𑁄𑀘𑀺 𑀩𑀸𑀮𑁄 𑀳𑀻𑀦𑁄 𑀦𑀺𑀳𑀻𑀦𑁄 𑀑𑀫𑀓𑁄 𑀮𑀸𑀫𑀓𑁄 𑀙𑀢𑀼𑀓𑁆𑀓𑁄 𑀧𑀭𑀺𑀢𑁆𑀢𑁄 𑀅𑀢𑁆𑀣𑀺, 𑀲𑀩𑁆𑀩𑁂𑀯 𑀲𑁂𑀝𑁆𑀞𑀧𑀜𑁆𑀜𑀸 𑀯𑀺𑀲𑀺𑀝𑁆𑀞𑀧𑀜𑁆𑀜𑀸 𑀧𑀸𑀫𑁄𑀓𑁆𑀔𑀧𑀜𑁆𑀜𑀸 𑀉𑀢𑁆𑀢𑀫𑀧𑀜𑁆𑀜𑀸 𑀧𑀯𑀭𑀧𑀜𑁆𑀜𑀸𑀢𑀺—  𑀦 𑀓𑁄𑀘𑀺 𑀩𑀸𑀮𑁄 𑀲𑀫𑀡𑁂𑀲𑀼 𑀅𑀢𑁆𑀣𑀺𑁇

1155\. 𑀢𑁂𑀦𑀸𑀳 𑀪𑀕𑀯𑀸—

1156\. _“𑀧𑀭𑀲𑁆𑀲 𑀘𑁂 𑀳𑀺 𑀯𑀘𑀲𑀸 𑀦𑀺𑀳𑀻𑀦𑁄,_  
_𑀢𑀼𑀫𑁄 𑀲𑀳𑀸 𑀳𑁄𑀢𑀺 𑀦𑀺𑀳𑀻𑀦𑀧𑀜𑁆𑀜𑁄;_  
_𑀅𑀣 𑀘𑁂 𑀲𑀬𑀁 𑀯𑁂𑀤𑀕𑀽 𑀳𑁄𑀢𑀺 𑀥𑀻𑀭𑁄,_  
_𑀦 𑀓𑁄𑀘𑀺 𑀩𑀸𑀮𑁄 𑀲𑀫𑀡𑁂𑀲𑀼 𑀅𑀢𑁆𑀣𑀻”𑀢𑀺𑁇_  


(126.)

1157\. _**𑀅𑀜𑁆𑀜𑀁 𑀇𑀢𑁄 𑀬𑀸𑀪𑀺𑀯𑀤𑀦𑁆𑀢𑀺 𑀥𑀫𑁆𑀫𑀁,**_  
_**𑀅𑀧𑀭𑀤𑁆𑀥𑀸 𑀲𑀼𑀤𑁆𑀥𑀺𑀫𑀓𑁂𑀯𑀮𑀻 𑀢𑁂;**_  
_**𑀏𑀯𑀫𑁆𑀧𑀺 𑀢𑀺𑀢𑁆𑀣𑁆𑀬𑀸 𑀧𑀼𑀣𑀼𑀲𑁄 𑀯𑀤𑀦𑁆𑀢𑀺,**_  
_**𑀲𑀦𑁆𑀤𑀺𑀝𑁆𑀞𑀺𑀭𑀸𑀕𑁂𑀦 𑀳𑀺 𑀢𑁂𑀪𑀺𑀭𑀢𑁆𑀢𑀸𑁇**_  


1158\. **𑀅𑀜𑁆𑀜𑀁 𑀇𑀢𑁄 𑀬𑀸𑀪𑀺𑀯𑀤𑀦𑁆𑀢𑀺 𑀥𑀫𑁆𑀫𑀁, 𑀅𑀧𑀭𑀤𑁆𑀥𑀸 𑀲𑀼𑀤𑁆𑀥𑀺𑀫𑀓𑁂𑀯𑀮𑀻 𑀢𑁂**𑀢𑀺𑁇 𑀇𑀢𑁄 𑀅𑀜𑁆𑀜𑀁 𑀥𑀫𑁆𑀫𑀁 𑀤𑀺𑀝𑁆𑀞𑀺𑀁 𑀧𑀝𑀺𑀧𑀤𑀁 𑀫𑀕𑁆𑀕𑀁 𑀬𑁂 𑀅𑀪𑀺𑀯𑀤𑀦𑁆𑀢𑀺, 𑀢𑁂 𑀲𑀼𑀤𑁆𑀥𑀺𑀫𑀕𑁆𑀕𑀁 𑀯𑀺𑀲𑀼𑀤𑁆𑀥𑀺𑀫𑀕𑁆𑀕𑀁 𑀧𑀭𑀺𑀲𑀼𑀤𑁆𑀥𑀺𑀫𑀕𑁆𑀕𑀁 𑀯𑁄𑀤𑀸𑀢𑀫𑀕𑁆𑀕𑀁 𑀧𑀭𑀺𑀬𑁄𑀤𑀸𑀢𑀫𑀕𑁆𑀕𑀁 𑀯𑀺𑀭𑀤𑁆𑀥𑀸 𑀅𑀧𑀭𑀤𑁆𑀥𑀸 𑀔𑀮𑀺𑀢𑀸 𑀕𑀮𑀺𑀢𑀸 𑀅𑀜𑁆𑀜𑀸𑀬 𑀅𑀧𑀭𑀤𑁆𑀥𑀸 𑀅𑀓𑁂𑀯𑀮𑀻 𑀢𑁂, 𑀅𑀲𑀫𑀢𑁆𑀢𑀸 𑀢𑁂, 𑀅𑀧𑀭𑀺𑀧𑀼𑀡𑁆𑀡𑀸 𑀢𑁂, 𑀳𑀻𑀦𑀸 𑀦𑀺𑀳𑀻𑀦𑀸 𑀑𑀫𑀓𑀸 𑀮𑀸𑀫𑀓𑀸 𑀙𑀢𑀼𑀓𑁆𑀓𑀸 𑀧𑀭𑀺𑀢𑁆𑀢𑀸𑀢𑀺—  𑀅𑀜𑁆𑀜𑀁 𑀇𑀢𑁄 𑀬𑀸𑀪𑀺𑀯𑀤𑀦𑁆𑀢𑀺 𑀥𑀫𑁆𑀫𑀁, 𑀅𑀧𑀭𑀤𑁆𑀥𑀸 𑀲𑀼𑀤𑁆𑀥𑀺𑀫𑀓𑁂𑀯𑀮𑀻 𑀢𑁂𑁇

1159\. **𑀏𑀯𑀫𑁆𑀧𑀺 𑀢𑀺𑀢𑁆𑀣𑁆𑀬𑀸 𑀧𑀼𑀣𑀼𑀲𑁄 𑀯𑀤𑀦𑁆𑀢𑀻**𑀢𑀺𑁇 **𑀢𑀺𑀢𑁆𑀣𑀁** 𑀯𑀼𑀘𑁆𑀘𑀢𑀺 𑀤𑀺𑀝𑁆𑀞𑀺𑀕𑀢𑀁𑁇 𑀢𑀺𑀢𑁆𑀣𑀺𑀬𑀸 𑀯𑀼𑀘𑁆𑀘𑀦𑁆𑀢𑀺 𑀤𑀺𑀝𑁆𑀞𑀺𑀕𑀢𑀺𑀓𑀸𑁇 𑀧𑀼𑀣𑀼𑀤𑀺𑀝𑁆𑀞𑀺𑀬𑀸 𑀧𑀼𑀣𑀼𑀤𑀺𑀝𑁆𑀞𑀺𑀕𑀢𑀸𑀦𑀺 𑀯𑀤𑀦𑁆𑀢𑀺 𑀓𑀣𑁂𑀦𑁆𑀢𑀺 𑀪𑀡𑀦𑁆𑀢𑀺 𑀤𑀻𑀧𑀬𑀦𑁆𑀢𑀺 𑀯𑁄𑀳𑀭𑀦𑁆𑀢𑀻𑀢𑀺—  𑀏𑀯𑀫𑁆𑀧𑀺 𑀢𑀺𑀢𑁆𑀣𑁆𑀬𑀸 𑀧𑀼𑀣𑀼𑀲𑁄 𑀯𑀤𑀦𑁆𑀢𑀺𑁇

1160\. **𑀲𑀦𑁆𑀤𑀺𑀝𑁆𑀞𑀺𑀭𑀸𑀕𑁂𑀦 𑀳𑀺 𑀢𑁂𑀪𑀺𑀭𑀢𑁆𑀢𑀸**𑀢𑀺𑁇 𑀲𑀓𑀸𑀬 𑀤𑀺𑀝𑁆𑀞𑀺𑀬𑀸 𑀤𑀺𑀝𑁆𑀞𑀺𑀭𑀸𑀕𑁂𑀦 𑀭𑀢𑁆𑀢𑀸 𑀅𑀪𑀺𑀭𑀢𑁆𑀢𑀸𑀢𑀺—  𑀲𑀦𑁆𑀤𑀺𑀝𑁆𑀞𑀺𑀭𑀸𑀕𑁂𑀦 𑀳𑀺 𑀢𑁂𑀪𑀺𑀭𑀢𑁆𑀢𑀸𑁇

1161\. 𑀢𑁂𑀦𑀸𑀳 𑀪𑀕𑀯𑀸—

1162\. _“𑀅𑀜𑁆𑀜𑀁 𑀇𑀢𑁄 𑀬𑀸𑀪𑀺𑀯𑀤𑀦𑁆𑀢𑀺 𑀥𑀫𑁆𑀫𑀁,_  
_𑀅𑀧𑀭𑀤𑁆𑀥𑀸 𑀲𑀼𑀤𑁆𑀥𑀺𑀫𑀓𑁂𑀯𑀮𑀻 𑀢𑁂;_  
_𑀏𑀯𑀫𑁆𑀧𑀺 𑀢𑀺𑀢𑁆𑀣𑁆𑀬𑀸 𑀧𑀼𑀣𑀼𑀲𑁄 𑀯𑀤𑀦𑁆𑀢𑀺,_  
_𑀲𑀦𑁆𑀤𑀺𑀝𑁆𑀞𑀺𑀭𑀸𑀕𑁂𑀦 𑀳𑀺 𑀢𑁂𑀪𑀺𑀭𑀢𑁆𑀢𑀸”𑀢𑀺𑁇_  


(127.)

1163\. _**𑀇𑀥𑁂𑀯 𑀲𑀼𑀤𑁆𑀥𑀺𑀁 𑀇𑀢𑀺 𑀯𑀸𑀤𑀬𑀦𑁆𑀢𑀺,**_  
_**𑀦𑀸𑀜𑁆𑀜𑁂𑀲𑀼 𑀥𑀫𑁆𑀫𑁂𑀲𑀼 𑀯𑀺𑀲𑀼𑀤𑁆𑀥𑀺𑀫𑀸𑀳𑀼;**_  
_**𑀏𑀯𑀫𑁆𑀧𑀺 𑀢𑀺𑀢𑁆𑀣𑁆𑀬𑀸 𑀧𑀼𑀣𑀼𑀲𑁄 𑀦𑀺𑀯𑀺𑀝𑁆𑀞𑀸,**_  
_**𑀲𑀓𑀸𑀬𑀦𑁂 𑀢𑀢𑁆𑀣 𑀤𑀍𑀳𑀁 𑀯𑀤𑀸𑀦𑀸𑁇**_  


1164\. **𑀇𑀥𑁂𑀯 𑀲𑀼𑀤𑁆𑀥𑀺𑀁 𑀇𑀢𑀺 𑀯𑀸𑀤𑀬𑀦𑁆𑀢𑀻**𑀢𑀺𑁇 𑀇𑀥 𑀲𑀼𑀤𑁆𑀥𑀺𑀁 𑀯𑀺𑀲𑀼𑀤𑁆𑀥𑀺𑀁 𑀧𑀭𑀺𑀲𑀼𑀤𑁆𑀥𑀺𑀁, 𑀫𑀼𑀢𑁆𑀢𑀺𑀁 𑀯𑀺𑀫𑀼𑀢𑁆𑀢𑀺𑀁 𑀧𑀭𑀺𑀫𑀼𑀢𑁆𑀢𑀺𑀁 𑀯𑀤𑀦𑁆𑀢𑀺 𑀓𑀣𑁂𑀦𑁆𑀢𑀺 𑀪𑀡𑀦𑁆𑀢𑀺 𑀤𑀻𑀧𑀬𑀦𑁆𑀢𑀺 𑀯𑁄𑀳𑀭𑀦𑁆𑀢𑀺𑁇 “𑀲𑀲𑁆𑀲𑀢𑁄 𑀮𑁄𑀓𑁄, 𑀇𑀤𑀫𑁂𑀯 𑀲𑀘𑁆𑀘𑀁 𑀫𑁄𑀖𑀫𑀜𑁆𑀜𑀦𑁆”𑀢𑀺 𑀇𑀥 𑀲𑀼𑀤𑁆𑀥𑀺𑀁 𑀯𑀺𑀲𑀼𑀤𑁆𑀥𑀺𑀁 𑀧𑀭𑀺𑀲𑀼𑀤𑁆𑀥𑀺𑀁, 𑀫𑀼𑀢𑁆𑀢𑀺𑀁 𑀯𑀺𑀫𑀼𑀢𑁆𑀢𑀺𑀁 𑀧𑀭𑀺𑀫𑀼𑀢𑁆𑀢𑀺𑀁 𑀯𑀤𑀦𑁆𑀢𑀺 𑀓𑀣𑁂𑀦𑁆𑀢𑀺 𑀪𑀡𑀦𑁆𑀢𑀺 𑀤𑀻𑀧𑀬𑀦𑁆𑀢𑀺 𑀯𑁄𑀳𑀭𑀦𑁆𑀢𑀺𑁇 “𑀅𑀲𑀲𑁆𑀲𑀢𑁄 𑀮𑁄𑀓𑁄…𑀧𑁂…  𑀦𑁂𑀯 𑀳𑁄𑀢𑀺 𑀦 𑀦 𑀳𑁄𑀢𑀺 𑀢𑀣𑀸𑀕𑀢𑁄 𑀧𑀭𑀁 𑀫𑀭𑀡𑀸, 𑀇𑀤𑀫𑁂𑀯 𑀲𑀘𑁆𑀘𑀁 𑀫𑁄𑀖𑀫𑀜𑁆𑀜𑀦𑁆”𑀢𑀺 𑀇𑀥 𑀲𑀼𑀤𑁆𑀥𑀺𑀁 𑀯𑀺𑀲𑀼𑀤𑁆𑀥𑀺𑀁 𑀧𑀭𑀺𑀲𑀼𑀤𑁆𑀥𑀺𑀁 𑀫𑀼𑀢𑁆𑀢𑀺𑀁 𑀯𑀺𑀫𑀼𑀢𑁆𑀢𑀺𑀁 𑀧𑀭𑀺𑀫𑀼𑀢𑁆𑀢𑀺𑀁 𑀯𑀤𑀦𑁆𑀢𑀺 𑀓𑀣𑁂𑀦𑁆𑀢𑀺 𑀪𑀡𑀦𑁆𑀢𑀺 𑀤𑀻𑀧𑀬𑀦𑁆𑀢𑀺 𑀯𑁄𑀳𑀭𑀦𑁆𑀢𑀻𑀢𑀺—  𑀇𑀥𑁂𑀯 𑀲𑀼𑀤𑁆𑀥𑀺𑀁 𑀇𑀢𑀺 𑀯𑀸𑀤𑀬𑀦𑁆𑀢𑀺𑁇

1165\. **𑀦𑀸𑀜𑁆𑀜𑁂𑀲𑀼 𑀥𑀫𑁆𑀫𑁂𑀲𑀼 𑀯𑀺𑀲𑀼𑀤𑁆𑀥𑀺𑀫𑀸𑀳𑀽**𑀢𑀺𑁇 𑀅𑀢𑁆𑀢𑀦𑁄 𑀲𑀢𑁆𑀣𑀸𑀭𑀁 𑀥𑀫𑁆𑀫𑀓𑁆𑀔𑀸𑀦𑀁 𑀕𑀡𑀁 𑀤𑀺𑀝𑁆𑀞𑀺𑀁 𑀧𑀝𑀺𑀧𑀤𑀁 𑀫𑀕𑁆𑀕𑀁 𑀞𑀧𑁂𑀢𑁆𑀯𑀸 𑀲𑀩𑁆𑀩𑁂 𑀧𑀭𑀯𑀸𑀤𑁂 𑀔𑀺𑀧𑀦𑁆𑀢𑀺 𑀉𑀓𑁆𑀔𑀺𑀧𑀦𑁆𑀢𑀺 𑀧𑀭𑀺𑀓𑁆𑀔𑀺𑀧𑀦𑁆𑀢𑀺𑁇 “𑀲𑁄 𑀲𑀢𑁆𑀣𑀸 𑀦 𑀲𑀩𑁆𑀩𑀜𑁆𑀜𑀽, 𑀥𑀫𑁆𑀫𑁄 𑀦 𑀲𑁆𑀯𑀸𑀓𑁆𑀔𑀸𑀢𑁄, 𑀕𑀡𑁄 𑀦 𑀲𑀼𑀧𑁆𑀧𑀝𑀺𑀧𑀦𑁆𑀦𑁄, 𑀤𑀺𑀝𑁆𑀞𑀺 𑀦 𑀪𑀤𑁆𑀤𑀺𑀓𑀸, 𑀧𑀝𑀺𑀧𑀤𑀸 𑀦 𑀲𑀼𑀧𑀜𑁆𑀜𑀢𑁆𑀢𑀸, 𑀫𑀕𑁆𑀕𑁄 𑀦 𑀦𑀺𑀬𑁆𑀬𑀸𑀦𑀺𑀓𑁄, 𑀦𑀢𑁆𑀣𑁂𑀢𑁆𑀣 𑀲𑀼𑀤𑁆𑀥𑀺 𑀯𑀸 𑀯𑀺𑀲𑀼𑀤𑁆𑀥𑀺 𑀯𑀸 𑀧𑀭𑀺𑀲𑀼𑀤𑁆𑀥𑀺 𑀯𑀸, 𑀫𑀼𑀢𑁆𑀢𑀺 𑀯𑀸 𑀯𑀺𑀫𑀼𑀢𑁆𑀢𑀺 𑀯𑀸 𑀧𑀭𑀺𑀫𑀼𑀢𑁆𑀢𑀺 𑀯𑀸, 𑀦𑀢𑁆𑀣𑁂𑀢𑁆𑀣 𑀲𑀼𑀚𑁆𑀛𑀦𑁆𑀢𑀺 𑀯𑀸 𑀯𑀺𑀲𑀼𑀚𑁆𑀛𑀦𑁆𑀢𑀺 𑀯𑀸 𑀧𑀭𑀺𑀲𑀼𑀚𑁆𑀛𑀦𑁆𑀢𑀺 𑀯𑀸, 𑀫𑀼𑀘𑁆𑀘𑀦𑁆𑀢𑀺 𑀯𑀸 𑀯𑀺𑀫𑀼𑀘𑁆𑀘𑀦𑁆𑀢𑀺 𑀯𑀸 𑀧𑀭𑀺𑀫𑀼𑀘𑁆𑀘𑀦𑁆𑀢𑀺 𑀯𑀸 𑀳𑀻𑀦𑀸 𑀦𑀺𑀳𑀻𑀦𑀸 𑀑𑀫𑀓𑀸 𑀮𑀸𑀫𑀓𑀸 𑀙𑀢𑀼𑀓𑁆𑀓𑀸 𑀧𑀭𑀺𑀢𑁆𑀢𑀸”𑀢𑀺, 𑀏𑀯𑀫𑀸𑀳𑀁𑀲𑀼 𑀏𑀯𑀁 𑀓𑀣𑁂𑀦𑁆𑀢𑀺 𑀏𑀯𑀁 𑀪𑀡𑀦𑁆𑀢𑀺 𑀏𑀯𑀁 𑀤𑀻𑀧𑀬𑀦𑁆𑀢𑀺 𑀏𑀯𑀁 𑀯𑁄𑀳𑀭𑀦𑁆𑀢𑀻𑀢𑀺—  𑀦𑀸𑀜𑁆𑀜𑁂𑀲𑀼 𑀥𑀫𑁆𑀫𑁂𑀲𑀼 𑀯𑀺𑀲𑀼𑀤𑁆𑀥𑀺𑀫𑀸𑀳𑀼𑁇

1166\. **𑀏𑀯𑀫𑁆𑀧𑀺 𑀢𑀺𑀢𑁆𑀣𑁆𑀬𑀸 𑀧𑀼𑀣𑀼𑀲𑁄 𑀦𑀺𑀯𑀺𑀝𑁆𑀞𑀸**𑀢𑀺𑁇 𑀢𑀺𑀢𑁆𑀣𑀁 𑀯𑀼𑀘𑁆𑀘𑀢𑀺 𑀤𑀺𑀝𑁆𑀞𑀺𑀕𑀢𑀁𑁇 𑀢𑀺𑀢𑁆𑀣𑀺𑀬𑀸 𑀯𑀼𑀘𑁆𑀘𑀦𑁆𑀢𑀺 𑀤𑀺𑀝𑁆𑀞𑀺𑀕𑀢𑀺𑀓𑀸𑁇 𑀧𑀼𑀣𑀼𑀤𑀺𑀝𑁆𑀞𑀺𑀬𑀸 𑀧𑀼𑀣𑀼𑀤𑀺𑀝𑁆𑀞𑀺𑀕𑀢𑁂𑀲𑀼 𑀦𑀺𑀯𑀺𑀝𑁆𑀞𑀸 𑀧𑀢𑀺𑀝𑁆𑀞𑀺𑀢𑀸 𑀅𑀮𑁆𑀮𑀻𑀦𑀸 𑀉𑀧𑀕𑀢𑀸 𑀅𑀚𑁆𑀛𑁄𑀲𑀺𑀢𑀸 𑀅𑀥𑀺𑀫𑀼𑀢𑁆𑀢𑀸𑀢𑀺—  𑀏𑀯𑀫𑁆𑀧𑀺 𑀢𑀺𑀢𑁆𑀣𑁆𑀬𑀸 𑀧𑀼𑀣𑀼𑀲𑁄 𑀦𑀺𑀯𑀺𑀝𑁆𑀞𑀸𑁇

1167\. **𑀲𑀓𑀸𑀬𑀦𑁂 𑀢𑀢𑁆𑀣 𑀤𑀍𑀳𑀁 𑀯𑀤𑀸𑀦𑀸**𑀢𑀺𑁇 𑀥𑀫𑁆𑀫𑁄 𑀲𑀓𑀸𑀬𑀦𑀁, 𑀤𑀺𑀝𑁆𑀞𑀺 𑀲𑀓𑀸𑀬𑀦𑀁, 𑀧𑀝𑀺𑀧𑀤𑀸 𑀲𑀓𑀸𑀬𑀦𑀁, 𑀫𑀕𑁆𑀕𑁄 𑀲𑀓𑀸𑀬𑀦𑀁, 𑀲𑀓𑀸𑀬𑀦𑁂 𑀤𑀍𑀳𑀯𑀸𑀤𑀸 𑀣𑀺𑀭𑀯𑀸𑀤𑀸 𑀩𑀮𑀺𑀓𑀯𑀸𑀤𑀸 𑀅𑀯𑀝𑁆𑀞𑀺𑀢𑀯𑀸𑀤𑀸𑀢𑀺—  𑀲𑀓𑀸𑀬𑀦𑁂 𑀢𑀢𑁆𑀣 𑀤𑀍𑀳𑀁 𑀯𑀤𑀸𑀦𑀸𑁇

1168\. 𑀢𑁂𑀦𑀸𑀳 𑀪𑀕𑀯𑀸—

1169\. _“𑀇𑀥𑁂𑀯 𑀲𑀼𑀤𑁆𑀥𑀺𑀁 𑀇𑀢𑀺 𑀯𑀸𑀤𑀬𑀦𑁆𑀢𑀺,_  
_𑀦𑀸𑀜𑁆𑀜𑁂𑀲𑀼 𑀥𑀫𑁆𑀫𑁂𑀲𑀼 𑀯𑀺𑀲𑀼𑀤𑁆𑀥𑀺𑀫𑀸𑀳𑀼;_  
_𑀏𑀯𑀫𑁆𑀧𑀺 𑀢𑀺𑀢𑁆𑀣𑁆𑀬𑀸 𑀧𑀼𑀣𑀼𑀲𑁄 𑀦𑀺𑀯𑀺𑀝𑁆𑀞𑀸,_  
_𑀲𑀓𑀸𑀬𑀦𑁂 𑀢𑀢𑁆𑀣 𑀤𑀍𑀳𑀁 𑀯𑀤𑀸𑀦𑀸”𑀢𑀺𑁇_  


(128.)

1170\. _**𑀲𑀓𑀸𑀬𑀦𑁂 𑀯𑀸𑀧𑀺 𑀤𑀍𑀳𑀁 𑀯𑀤𑀸𑀦𑁄,**_  
_**𑀓𑀫𑁂𑀢𑁆𑀣 𑀩𑀸𑀮𑁄𑀢𑀺 𑀧𑀭𑀁 𑀤𑀳𑁂𑀬𑁆𑀬;**_  
_**𑀲𑀬𑀁𑀯 𑀲𑁄 𑀫𑁂𑀥𑀕𑀫𑀸𑀯𑀳𑁂𑀬𑁆𑀬,**_  
_**𑀧𑀭𑀁 𑀯𑀤𑀁 𑀩𑀸𑀮𑀫𑀲𑀼𑀤𑁆𑀥𑀺𑀥𑀫𑁆𑀫𑀁𑁇**_  


1171\. **𑀲𑀓𑀸𑀬𑀦𑁂 𑀯𑀸𑀧𑀺 𑀤𑀍𑀳𑀁 𑀯𑀤𑀸𑀦𑁄**𑀢𑀺𑁇 𑀥𑀫𑁆𑀫𑁄 𑀲𑀓𑀸𑀬𑀦𑀁, 𑀤𑀺𑀝𑁆𑀞𑀺 𑀲𑀓𑀸𑀬𑀦𑀁, 𑀧𑀝𑀺𑀧𑀤𑀸 𑀲𑀓𑀸𑀬𑀦𑀁, 𑀫𑀕𑁆𑀕𑁄 𑀲𑀓𑀸𑀬𑀦𑀁, 𑀲𑀓𑀸𑀬𑀦𑁂 𑀤𑀍𑀳𑀯𑀸𑀤𑁄 𑀣𑀺𑀭𑀯𑀸𑀤𑁄 𑀩𑀮𑀺𑀓𑀯𑀸𑀤𑁄 𑀅𑀯𑀝𑁆𑀞𑀺𑀢𑀯𑀸𑀤𑁄𑀢𑀺—  𑀲𑀓𑀸𑀬𑀦𑁂 𑀯𑀸𑀧𑀺 𑀤𑀍𑀳𑀁 𑀯𑀤𑀸𑀦𑁄𑁇

1172\. **𑀓𑀫𑁂𑀢𑁆𑀣 𑀩𑀸𑀮𑁄𑀢𑀺 𑀧𑀭𑀁 𑀤𑀳𑁂𑀬𑁆𑀬𑀸**𑀢𑀺𑁇 **𑀏𑀢𑁆𑀣𑀸**𑀢𑀺 𑀲𑀓𑀸𑀬 𑀤𑀺𑀝𑁆𑀞𑀺𑀬𑀸 𑀲𑀓𑀸𑀬 𑀔𑀦𑁆𑀢𑀺𑀬𑀸 𑀲𑀓𑀸𑀬 𑀭𑀼𑀘𑀺𑀬𑀸 𑀲𑀓𑀸𑀬 𑀮𑀤𑁆𑀥𑀺𑀬𑀸 𑀧𑀭𑀁 𑀩𑀸𑀮𑀢𑁄 𑀳𑀻𑀦𑀢𑁄 𑀦𑀺𑀳𑀻𑀦𑀢𑁄 𑀑𑀫𑀓𑀢𑁄 𑀮𑀸𑀫𑀓𑀢𑁄 𑀙𑀢𑀼𑀓𑁆𑀓𑀢𑁄 𑀧𑀭𑀺𑀢𑁆𑀢𑀢𑁄 𑀓𑀁 𑀤𑀳𑁂𑀬𑁆𑀬 𑀓𑀁 𑀧𑀲𑁆𑀲𑁂𑀬𑁆𑀬 𑀓𑀁 𑀤𑀓𑁆𑀔𑁂𑀬𑁆𑀬 𑀓𑀁 𑀑𑀮𑁄𑀓𑁂𑀬𑁆𑀬 𑀓𑀁 𑀦𑀺𑀚𑁆𑀛𑀸𑀬𑁂𑀬𑁆𑀬 𑀓𑀁 𑀉𑀧𑀧𑀭𑀺𑀓𑁆𑀔𑁂𑀬𑁆𑀬𑀸𑀢𑀺—  𑀓𑀫𑁂𑀢𑁆𑀣 𑀩𑀸𑀮𑁄𑀢𑀺 𑀧𑀭𑀁 𑀤𑀳𑁂𑀬𑁆𑀬𑁇

1173\. **𑀲𑀬𑀁𑀯 𑀲𑁄 𑀫𑁂𑀥𑀕𑀫𑀸𑀯𑀳𑁂𑀬𑁆𑀬, 𑀧𑀭𑀁 𑀯𑀤𑀁 𑀩𑀸𑀮𑀫𑀲𑀼𑀤𑁆𑀥𑀺𑀥𑀫𑁆𑀫𑀦𑁆**𑀢𑀺𑁇 𑀧𑀭𑁄 𑀩𑀸𑀮𑁄 𑀳𑀻𑀦𑁄 𑀦𑀺𑀳𑀻𑀦𑁄 𑀑𑀫𑀓𑁄 𑀮𑀸𑀫𑀓𑁄 𑀙𑀢𑀼𑀓𑁆𑀓𑁄 𑀧𑀭𑀺𑀢𑁆𑀢𑁄 𑀅𑀲𑀼𑀤𑁆𑀥𑀺𑀥𑀫𑁆𑀫𑁄 𑀅𑀯𑀺𑀲𑀼𑀤𑁆𑀥𑀺𑀥𑀫𑁆𑀫𑁄 𑀅𑀧𑀭𑀺𑀲𑀼𑀤𑁆𑀥𑀺𑀥𑀫𑁆𑀫𑁄 𑀅𑀯𑁄𑀤𑀸𑀢𑀥𑀫𑁆𑀫𑁄𑀢𑀺—  𑀏𑀯𑀁 𑀯𑀤𑀦𑁆𑀢𑁄 𑀏𑀯𑀁 𑀓𑀣𑁂𑀦𑁆𑀢𑁄 𑀏𑀯𑀁 𑀪𑀡𑀦𑁆𑀢𑁄 𑀏𑀯𑀁 𑀤𑀻𑀧𑀬𑀦𑁆𑀢𑁄 𑀏𑀯𑀁 𑀯𑁄𑀳𑀭𑀦𑁆𑀢𑁄 𑀲𑀬𑀫𑁂𑀯 𑀓𑀮𑀳𑀁 𑀪𑀡𑁆𑀟𑀦𑀁 𑀯𑀺𑀕𑁆𑀕𑀳𑀁 𑀯𑀺𑀯𑀸𑀤𑀁 𑀫𑁂𑀥𑀕𑀁 𑀆𑀯𑀳𑁂𑀬𑁆𑀬 𑀲𑀫𑀸𑀯𑀳𑁂𑀬𑁆𑀬 𑀆𑀳𑀭𑁂𑀬𑁆𑀬 𑀲𑀫𑀸𑀳𑀭𑁂𑀬𑁆𑀬 𑀆𑀓𑀟𑁆𑀠𑁂𑀬𑁆𑀬 𑀲𑀫𑀸𑀓𑀟𑁆𑀠𑁂𑀬𑁆𑀬 𑀕𑀡𑁆𑀳𑁂𑀬𑁆𑀬 𑀧𑀭𑀸𑀫𑀲𑁂𑀬𑁆𑀬 𑀅𑀪𑀺𑀦𑀺𑀯𑀺𑀲𑁂𑀬𑁆𑀬𑀸𑀢𑀺—  𑀲𑀬𑀁𑀯 𑀲𑁄 𑀫𑁂𑀥𑀕𑀫𑀸𑀯𑀳𑁂𑀬𑁆𑀬 𑀧𑀭𑀁 𑀯𑀤𑀁 𑀩𑀸𑀮𑀫𑀲𑀼𑀤𑁆𑀥𑀺𑀥𑀫𑁆𑀫𑀁𑁇

1174\. 𑀢𑁂𑀦𑀸𑀳 𑀪𑀕𑀯𑀸—

1175\. _“𑀲𑀓𑀸𑀬𑀦𑁂 𑀯𑀸𑀧𑀺 𑀤𑀍𑀳𑀁 𑀯𑀤𑀸𑀦𑁄,_  
_𑀓𑀫𑁂𑀢𑁆𑀣 𑀩𑀸𑀮𑁄𑀢𑀺 𑀧𑀭𑀁 𑀤𑀳𑁂𑀬𑁆𑀬;_  
_𑀲𑀬𑀁𑀯 𑀲𑁄 𑀫𑁂𑀥𑀕𑀫𑀸𑀯𑀳𑁂𑀬𑁆𑀬,_  
_𑀧𑀭𑀁 𑀯𑀤𑀁 𑀩𑀸𑀮𑀫𑀲𑀼𑀤𑁆𑀥𑀺𑀥𑀫𑁆𑀫𑀦𑁆”𑀢𑀺𑁇_  


(129.)

1176\. _**𑀯𑀺𑀦𑀺𑀘𑁆𑀙𑀬𑁂 𑀞𑀢𑁆𑀯𑀸 𑀲𑀬𑀁 𑀧𑀫𑀸𑀬,**_  
_**𑀉𑀤𑁆𑀥𑀁𑀲 𑀮𑁄𑀓𑀲𑁆𑀫𑀺𑀁 𑀯𑀺𑀯𑀸𑀤𑀫𑁂𑀢𑀺;**_  
_**𑀳𑀺𑀢𑁆𑀯𑀸𑀦 𑀲𑀩𑁆𑀩𑀸𑀦𑀺 𑀯𑀺𑀦𑀺𑀘𑁆𑀙𑀬𑀸𑀦𑀺,**_  
_**𑀦 𑀫𑁂𑀥𑀕𑀁 𑀓𑀼𑀩𑁆𑀩𑀢𑀺 𑀚𑀦𑁆𑀢𑀼 𑀮𑁄𑀓𑁂𑁇**_  


1177\. **𑀯𑀺𑀦𑀺𑀘𑁆𑀙𑀬𑁂 𑀞𑀢𑁆𑀯𑀸 𑀲𑀬𑀁 𑀧𑀫𑀸𑀬𑀸**𑀢𑀺𑁇 𑀯𑀺𑀦𑀺𑀘𑁆𑀙𑀬𑀸 𑀯𑀼𑀘𑁆𑀘𑀦𑁆𑀢𑀺 𑀤𑁆𑀯𑀸𑀲𑀝𑁆𑀞𑀺 𑀤𑀺𑀝𑁆𑀞𑀺𑀕𑀢𑀸𑀦𑀺𑁇 𑀯𑀺𑀦𑀺𑀘𑁆𑀙𑀬𑀤𑀺𑀝𑁆𑀞𑀺𑀬𑀸 𑀞𑀢𑁆𑀯𑀸 𑀧𑀢𑀺𑀝𑁆𑀞𑀳𑀺𑀢𑁆𑀯𑀸 𑀕𑀡𑁆𑀳𑀺𑀢𑁆𑀯𑀸 𑀧𑀭𑀸𑀫𑀲𑀺𑀢𑁆𑀯𑀸 𑀅𑀪𑀺𑀦𑀺𑀯𑀺𑀲𑀺𑀢𑁆𑀯𑀸𑀢𑀺 𑀯𑀺𑀦𑀺𑀘𑁆𑀙𑀬𑁂 𑀞𑀢𑁆𑀯𑀸𑁇 **𑀲𑀬𑀁 𑀧𑀫𑀸𑀬𑀸**𑀢𑀺 𑀲𑀬𑀁 𑀧𑀫𑀸𑀬 𑀧𑀫𑀺𑀦𑀺𑀢𑁆𑀯𑀸𑁇 “𑀅𑀬𑀁 𑀲𑀢𑁆𑀣𑀸 𑀲𑀩𑁆𑀩𑀜𑁆𑀜𑀽”𑀢𑀺 𑀲𑀬𑀁 𑀧𑀫𑀸𑀬 𑀧𑀫𑀺𑀦𑀺𑀢𑁆𑀯𑀸, “𑀅𑀬𑀁 𑀥𑀫𑁆𑀫𑁄 𑀲𑁆𑀯𑀸𑀓𑁆𑀔𑀸𑀢𑁄…  𑀅𑀬𑀁 𑀕𑀡𑁄 𑀲𑀼𑀧𑁆𑀧𑀝𑀺𑀧𑀦𑁆𑀦𑁄…  𑀅𑀬𑀁 𑀤𑀺𑀝𑁆𑀞𑀺 𑀪𑀤𑁆𑀤𑀺𑀓𑀸…  𑀅𑀬𑀁 𑀧𑀝𑀺𑀧𑀤𑀸 𑀲𑀼𑀧𑀜𑁆𑀜𑀢𑁆𑀢𑀸…  𑀅𑀬𑀁 𑀫𑀕𑁆𑀕𑁄 𑀦𑀺𑀬𑁆𑀬𑀸𑀦𑀺𑀓𑁄”𑀢𑀺 𑀲𑀬𑀁 𑀧𑀫𑀸𑀬 𑀧𑀫𑀺𑀦𑀺𑀢𑁆𑀯𑀸𑀢𑀺—  𑀯𑀺𑀦𑀺𑀘𑁆𑀙𑀬𑁂 𑀞𑀢𑁆𑀯𑀸 𑀲𑀬𑀁 𑀧𑀫𑀸𑀬𑁇

1178\. **𑀉𑀤𑁆𑀥𑀁𑀲 𑀮𑁄𑀓𑀲𑁆𑀫𑀺𑀁 𑀯𑀺𑀯𑀸𑀤𑀫𑁂𑀢𑀻**𑀢𑀺𑁇 𑀉𑀤𑁆𑀥𑀁𑀲𑁄 𑀯𑀼𑀘𑁆𑀘𑀢𑀺 𑀅𑀦𑀸𑀕𑀢𑀁𑁇 𑀅𑀢𑁆𑀢𑀦𑁄 𑀯𑀸𑀤𑀁 𑀉𑀤𑁆𑀥𑀁 𑀞𑀧𑁂𑀢𑁆𑀯𑀸 𑀲𑀬𑀫𑁂𑀯 𑀓𑀮𑀳𑀁 𑀪𑀡𑁆𑀟𑀦𑀁 𑀯𑀺𑀕𑁆𑀕𑀳𑀁 𑀯𑀺𑀯𑀸𑀤𑀁 𑀫𑁂𑀥𑀕𑀁 𑀏𑀢𑀺 𑀉𑀧𑁂𑀢𑀺 𑀉𑀧𑀕𑀘𑁆𑀙𑀢𑀺 𑀕𑀡𑁆𑀳𑀸𑀢𑀺 𑀧𑀭𑀸𑀫𑀲𑀢𑀺 𑀅𑀪𑀺𑀦𑀺𑀯𑀺𑀲𑀢𑀻𑀢𑀺𑁇 𑀏𑀯𑀫𑁆𑀧𑀺 𑀉𑀤𑁆𑀥𑀁𑀲 𑀮𑁄𑀓𑀲𑁆𑀫𑀺𑀁 𑀯𑀺𑀯𑀸𑀤𑀫𑁂𑀢𑀺𑁇 𑀅𑀣 𑀯𑀸 𑀅𑀜𑁆𑀜𑁂𑀦 𑀉𑀤𑁆𑀥𑀁 𑀯𑀸𑀤𑁂𑀦 𑀲𑀤𑁆𑀥𑀺𑀁 𑀓𑀮𑀳𑀁 𑀓𑀭𑁄𑀢𑀺 𑀪𑀡𑁆𑀟𑀦𑀁 𑀓𑀭𑁄𑀢𑀺 𑀯𑀺𑀕𑁆𑀕𑀳𑀁 𑀓𑀭𑁄𑀢𑀺 𑀯𑀺𑀯𑀸𑀤𑀁 𑀓𑀭𑁄𑀢𑀺 𑀫𑁂𑀥𑀕𑀁 𑀓𑀭𑁄𑀢𑀺—  “𑀦 𑀢𑁆𑀯𑀁 𑀇𑀫𑀁 𑀥𑀫𑁆𑀫𑀯𑀺𑀦𑀬𑀁 𑀆𑀚𑀸𑀦𑀸𑀲𑀺…𑀧𑁂…  𑀦𑀺𑀩𑁆𑀩𑁂𑀞𑁂𑀳𑀺 𑀯𑀸 𑀲𑀘𑁂 𑀧𑀳𑁄𑀲𑀻”𑀢𑀺𑁇 𑀏𑀯𑀫𑁆𑀧𑀺 𑀉𑀤𑁆𑀥𑀁𑀲 𑀮𑁄𑀓𑀲𑁆𑀫𑀺𑀁 𑀯𑀺𑀯𑀸𑀤𑀫𑁂𑀢𑀺𑁇

1179\. **𑀳𑀺𑀢𑁆𑀯𑀸𑀦 𑀲𑀩𑁆𑀩𑀸𑀦𑀺 𑀯𑀺𑀦𑀺𑀘𑁆𑀙𑀬𑀸𑀦𑀻**𑀢𑀺𑁇 𑀯𑀺𑀦𑀺𑀘𑁆𑀙𑀬𑀸 𑀯𑀼𑀘𑁆𑀘𑀦𑁆𑀢𑀺 𑀤𑁆𑀯𑀸𑀲𑀝𑁆𑀞𑀺 𑀤𑀺𑀝𑁆𑀞𑀺𑀕𑀢𑀸𑀦𑀺𑁇 𑀤𑀺𑀝𑁆𑀞𑀺𑀯𑀺𑀦𑀺𑀘𑁆𑀙𑀬𑀸 𑀲𑀩𑁆𑀩𑁂 𑀯𑀺𑀦𑀺𑀘𑁆𑀙𑀬𑁂 𑀳𑀺𑀢𑁆𑀯𑀸 𑀘𑀚𑀺𑀢𑁆𑀯𑀸 𑀧𑀭𑀺𑀘𑁆𑀘𑀚𑀺𑀢𑁆𑀯𑀸 𑀚𑀳𑀺𑀢𑁆𑀯𑀸 𑀧𑀚𑀳𑀺𑀢𑁆𑀯𑀸 𑀯𑀺𑀦𑁄𑀤𑁂𑀢𑁆𑀯𑀸 𑀩𑁆𑀬𑀦𑁆𑀢𑀺𑀁 𑀓𑀭𑀺𑀢𑁆𑀯𑀸 𑀅𑀦𑀪𑀸𑀯𑀁 𑀕𑀫𑁂𑀢𑁆𑀯𑀸𑀢𑀺—  𑀳𑀺𑀢𑁆𑀯𑀸𑀦 𑀲𑀩𑁆𑀩𑀸𑀦𑀺 𑀯𑀺𑀦𑀺𑀘𑁆𑀙𑀬𑀸𑀦𑀺𑁇

1180\. **𑀦 𑀫𑁂𑀥𑀕𑀁 𑀓𑀼𑀩𑁆𑀩𑀢𑀺 𑀚𑀦𑁆𑀢𑀼 𑀮𑁄𑀓𑁂**𑀢𑀺𑁇 𑀦 𑀓𑀮𑀳𑀁 𑀓𑀭𑁄𑀢𑀺, 𑀦 𑀪𑀡𑁆𑀟𑀦𑀁 𑀓𑀭𑁄𑀢𑀺, 𑀦 𑀯𑀺𑀕𑁆𑀕𑀳𑀁 𑀓𑀭𑁄𑀢𑀺, 𑀦 𑀯𑀺𑀯𑀸𑀤𑀁 𑀓𑀭𑁄𑀢𑀺, 𑀦 𑀫𑁂𑀥𑀕𑀁 𑀓𑀭𑁄𑀢𑀺𑁇 𑀯𑀼𑀢𑁆𑀢𑀜𑁆𑀳𑁂𑀢𑀁 𑀪𑀕𑀯𑀢𑀸—  “𑀏𑀯𑀁 𑀯𑀺𑀫𑀼𑀢𑁆𑀢𑀘𑀺𑀢𑁆𑀢𑁄 𑀔𑁄, 𑀅𑀕𑁆𑀕𑀺𑀯𑁂𑀲𑁆𑀲𑀦, 𑀪𑀺𑀓𑁆𑀔𑀼 𑀦 𑀓𑁂𑀦𑀘𑀺 𑀲𑀁𑀯𑀤𑀢𑀺, 𑀦 𑀓𑁂𑀦𑀘𑀺 𑀯𑀺𑀯𑀤𑀢𑀺, 𑀬𑀜𑁆𑀘 𑀮𑁄𑀓𑁂 𑀯𑀼𑀢𑁆𑀢𑀁 𑀢𑁂𑀦 𑀘 𑀯𑁄𑀳𑀭𑀢𑀺 𑀅𑀧𑀭𑀸𑀫𑀲𑀦𑁆”𑀢𑀺𑁇 **𑀚𑀦𑁆𑀢𑀽**𑀢𑀺 𑀲𑀢𑁆𑀢𑁄 𑀦𑀭𑁄 𑀫𑀸𑀦𑀯𑁄 𑀧𑁄𑀲𑁄 𑀧𑀼𑀕𑁆𑀕𑀮𑁄 𑀚𑀻𑀯𑁄 𑀚𑀸𑀕𑀼 𑀚𑀦𑁆𑀢𑀼 𑀇𑀦𑁆𑀤𑀕𑀼 𑀫𑀦𑀼𑀚𑁄𑁇 **𑀮𑁄𑀓𑁂**𑀢𑀺 𑀅𑀧𑀸𑀬𑀮𑁄𑀓𑁂…𑀧𑁂…  𑀆𑀬𑀢𑀦𑀮𑁄𑀓𑁂𑀢𑀺—  𑀦 𑀫𑁂𑀥𑀕𑀁 𑀓𑀼𑀩𑁆𑀩𑀢𑀺 𑀚𑀦𑁆𑀢𑀼 𑀮𑁄𑀓𑁂𑀢𑀺𑁇

1181\. 𑀢𑁂𑀦𑀸𑀳 𑀪𑀕𑀯𑀸—

1182\. _“𑀯𑀺𑀦𑀺𑀘𑁆𑀙𑀬𑁂 𑀞𑀢𑁆𑀯𑀸 𑀲𑀬𑀁 𑀧𑀫𑀸𑀬,_  
_𑀉𑀤𑁆𑀥𑀁𑀲 𑀮𑁄𑀓𑀲𑁆𑀫𑀺𑀁 𑀯𑀺𑀯𑀸𑀤𑀫𑁂𑀢𑀺;_  
_𑀳𑀺𑀢𑁆𑀯𑀸𑀦 𑀲𑀩𑁆𑀩𑀸𑀦𑀺 𑀯𑀺𑀦𑀺𑀘𑁆𑀙𑀬𑀸𑀦𑀺,_  
_𑀦 𑀫𑁂𑀥𑀕𑀁 𑀓𑀼𑀩𑁆𑀩𑀢𑀺 𑀚𑀦𑁆𑀢𑀼 𑀮𑁄𑀓𑁂”𑀢𑀺𑁇_  


---

1183\. 𑀘𑀽𑀍𑀅𑀩𑁆𑀬𑀽𑀳𑀲𑀼𑀢𑁆𑀢𑀦𑀺𑀤𑁆𑀤𑁂𑀲𑁄 𑀤𑁆𑀯𑀸𑀤𑀲𑀫𑁄𑁇



[Go to previous page (1.11 Kalahavivādasuttaniddesa)](1.11.md) / [Go to parent page (1 Aṭṭhakavagga)](../1.md) / [Go to next page (1.13 Mahābyūhasuttaniddesa)](1.13.md)


