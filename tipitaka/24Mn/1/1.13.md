
[Home](/) / [24Mn Mahāniddesapāḷi](../../24Mn.md) / [1 Aṭṭhakavagga](../1.md)

# 𑁧𑁇𑁧𑁩 𑀫𑀳𑀸𑀩𑁆𑀬𑀽𑀳𑀲𑀼𑀢𑁆𑀢𑀦𑀺𑀤𑁆𑀤𑁂𑀲

* 𑀅𑀝𑁆𑀞𑀓𑀯𑀕𑁆𑀕

* 𑀫𑀳𑀸𑀩𑁆𑀬𑀽𑀳𑀲𑀼𑀢𑁆𑀢𑀦𑀺𑀤𑁆𑀤𑁂𑀲

1184\. 𑀅𑀣 𑀫𑀳𑀸𑀩𑁆𑀬𑀽𑀳𑀲𑀼𑀢𑁆𑀢𑀦𑀺𑀤𑁆𑀤𑁂𑀲𑀁 𑀯𑀓𑁆𑀔𑀢𑀺—

(130.)

1185\. _**𑀬𑁂 𑀓𑁂𑀘𑀺𑀫𑁂 𑀤𑀺𑀝𑁆𑀞𑀺𑀧𑀭𑀺𑀩𑁆𑀩𑀲𑀸𑀦𑀸,**_  
_**𑀇𑀤𑀫𑁂𑀯 𑀲𑀘𑁆𑀘𑀦𑁆𑀢𑀺 𑀘 𑀯𑀸𑀤𑀬𑀦𑁆𑀢𑀺;**_  
_**𑀲𑀩𑁆𑀩𑁂𑀯 𑀢𑁂 𑀦𑀺𑀦𑁆𑀤𑀫𑀦𑁆𑀯𑀸𑀦𑀬𑀦𑁆𑀢𑀺,**_  
_**𑀅𑀣𑁄 𑀧𑀲𑀁𑀲𑀫𑁆𑀧𑀺 𑀮𑀪𑀦𑁆𑀢𑀺 𑀢𑀢𑁆𑀣𑁇**_  


1186\. **𑀬𑁂 𑀓𑁂𑀘𑀺𑀫𑁂 𑀤𑀺𑀝𑁆𑀞𑀺𑀧𑀭𑀺𑀩𑁆𑀩𑀲𑀸𑀦𑀸**𑀢𑀺𑁇 **𑀬𑁂 𑀓𑁂𑀘𑀻**𑀢𑀺 𑀲𑀩𑁆𑀩𑁂𑀦 𑀲𑀩𑁆𑀩𑀁 𑀲𑀩𑁆𑀩𑀣𑀸 𑀲𑀩𑁆𑀩𑀁 𑀅𑀲𑁂𑀲𑀁 𑀦𑀺𑀲𑁆𑀲𑁂𑀲𑀁 𑀧𑀭𑀺𑀬𑀸𑀤𑀺𑀬𑀦𑀯𑀘𑀦𑀫𑁂𑀢𑀁—  𑀬𑁂 𑀓𑁂𑀘𑀻𑀢𑀺𑁇 **𑀤𑀺𑀝𑁆𑀞𑀺𑀧𑀭𑀺𑀩𑁆𑀩𑀲𑀸𑀦𑀸**𑀢𑀺𑁇 𑀲𑀦𑁆𑀢𑁂𑀓𑁂 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 𑀤𑀺𑀝𑁆𑀞𑀺𑀕𑀢𑀺𑀓𑀸; 𑀢𑁂 𑀤𑁆𑀯𑀸𑀲𑀝𑁆𑀞𑀺𑀬𑀸 𑀤𑀺𑀝𑁆𑀞𑀺𑀕𑀢𑀸𑀦𑀁 𑀅𑀜𑁆𑀜𑀢𑀭𑀜𑁆𑀜𑀢𑀭𑀁 𑀤𑀺𑀝𑁆𑀞𑀺𑀕𑀢𑀁 𑀕𑀳𑁂𑀢𑁆𑀯𑀸 𑀉𑀕𑁆𑀕𑀳𑁂𑀢𑁆𑀯𑀸 𑀕𑀡𑁆𑀳𑀺𑀢𑁆𑀯𑀸 𑀧𑀭𑀸𑀫𑀲𑀺𑀢𑁆𑀯𑀸 𑀅𑀪𑀺𑀦𑀺𑀯𑀺𑀲𑀺𑀢𑁆𑀯𑀸 𑀲𑀓𑀸𑀬 𑀲𑀓𑀸𑀬 𑀤𑀺𑀝𑁆𑀞𑀺𑀬𑀸 𑀯𑀲𑀦𑁆𑀢𑀺 𑀲𑀁𑀯𑀲𑀦𑁆𑀢𑀺 𑀆𑀯𑀲𑀦𑁆𑀢𑀺 𑀧𑀭𑀺𑀯𑀲𑀦𑁆𑀢𑀺𑁇 𑀬𑀣𑀸 𑀅𑀕𑀸𑀭𑀺𑀓𑀸 𑀯𑀸 𑀖𑀭𑁂𑀲𑀼 𑀯𑀲𑀦𑁆𑀢𑀺, 𑀲𑀸𑀧𑀢𑁆𑀢𑀺𑀓𑀸 𑀯𑀸 𑀆𑀧𑀢𑁆𑀢𑀻𑀲𑀼 𑀯𑀲𑀦𑁆𑀢𑀺, 𑀲𑀓𑀺𑀮𑁂𑀲𑀸 𑀯𑀸 𑀓𑀺𑀮𑁂𑀲𑁂𑀲𑀼 𑀯𑀲𑀦𑁆𑀢𑀺; 𑀏𑀯𑀫𑁂𑀯𑀁 𑀲𑀦𑁆𑀢𑁂𑀓𑁂…𑀧𑁂…  𑀧𑀭𑀺𑀯𑀲𑀦𑁆𑀢𑀻𑀢𑀺—  𑀬𑁂 𑀓𑁂𑀘𑀺𑀫𑁂 𑀤𑀺𑀝𑁆𑀞𑀺𑀧𑀭𑀺𑀩𑁆𑀩𑀲𑀸𑀦𑀸𑁇

1187\. **𑀇𑀤𑀫𑁂𑀯 𑀲𑀘𑁆𑀘𑀦𑁆𑀢𑀺 𑀘 𑀯𑀸𑀤𑀬𑀦𑁆𑀢𑀻**𑀢𑀺𑁇 “𑀲𑀲𑁆𑀲𑀢𑁄 𑀮𑁄𑀓𑁄, 𑀇𑀤𑀫𑁂𑀯 𑀲𑀘𑁆𑀘𑀁 𑀫𑁄𑀖𑀫𑀜𑁆𑀜𑀦𑁆”𑀢𑀺 𑀯𑀤𑀦𑁆𑀢𑀺 𑀓𑀣𑁂𑀦𑁆𑀢𑀺 𑀪𑀡𑀦𑁆𑀢𑀺 𑀤𑀻𑀧𑀬𑀦𑁆𑀢𑀺 𑀯𑁄𑀳𑀭𑀦𑁆𑀢𑀺𑁇 “𑀅𑀲𑀲𑁆𑀲𑀢𑁄 𑀮𑁄𑀓𑁄…𑀧𑁂…  𑀦𑁂𑀯 𑀳𑁄𑀢𑀺 𑀦 𑀦 𑀳𑁄𑀢𑀺 𑀢𑀣𑀸𑀕𑀢𑁄 𑀧𑀭𑀁 𑀫𑀭𑀡𑀸, 𑀇𑀤𑀫𑁂𑀯 𑀲𑀘𑁆𑀘𑀁 𑀫𑁄𑀖𑀫𑀜𑁆𑀜𑀦𑁆”𑀢𑀺 𑀯𑀤𑀦𑁆𑀢𑀺 𑀓𑀣𑁂𑀦𑁆𑀢𑀺 𑀪𑀡𑀦𑁆𑀢𑀺 𑀤𑀻𑀧𑀬𑀦𑁆𑀢𑀺 𑀯𑁄𑀳𑀭𑀦𑁆𑀢𑀻𑀢𑀺—  𑀇𑀤𑀫𑁂𑀯 𑀲𑀘𑁆𑀘𑀦𑁆𑀢𑀺 𑀘 𑀯𑀸𑀤𑀬𑀦𑁆𑀢𑀺𑁇

1188\. **𑀲𑀩𑁆𑀩𑁂𑀯 𑀢𑁂 𑀦𑀺𑀦𑁆𑀤𑀫𑀦𑁆𑀯𑀸𑀦𑀬𑀦𑁆𑀢𑀻**𑀢𑀺𑁇 𑀲𑀩𑁆𑀩𑁂𑀯 𑀢𑁂 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 𑀦𑀺𑀦𑁆𑀤𑀫𑁂𑀯 𑀅𑀦𑁆𑀯𑁂𑀦𑁆𑀢𑀺, 𑀕𑀭𑀳𑀫𑁂𑀯 𑀅𑀦𑁆𑀯𑁂𑀦𑁆𑀢𑀺, 𑀅𑀓𑀺𑀢𑁆𑀢𑀺𑀫𑁂𑀯 𑀅𑀦𑁆𑀯𑁂𑀦𑁆𑀢𑀺; 𑀲𑀩𑁆𑀩𑁂 𑀦𑀺𑀦𑁆𑀤𑀺𑀢𑀸𑀬𑁂𑀯 𑀳𑁄𑀦𑁆𑀢𑀺, 𑀕𑀭𑀳𑀺𑀢𑀸𑀬𑁂𑀯 𑀳𑁄𑀦𑁆𑀢𑀺, 𑀅𑀓𑀺𑀢𑁆𑀢𑀺𑀢𑀸𑀬𑁂𑀯 𑀳𑁄𑀦𑁆𑀢𑀻𑀢𑀺—  𑀲𑀩𑁆𑀩𑁂𑀯 𑀢𑁂 𑀦𑀺𑀦𑁆𑀤𑀫𑀦𑁆𑀯𑀸𑀦𑀬𑀦𑁆𑀢𑀺𑁇

1189\. **𑀅𑀣𑁄 𑀧𑀲𑀁𑀲𑀫𑁆𑀧𑀺 𑀮𑀪𑀦𑁆𑀢𑀺 𑀢𑀢𑁆𑀣𑀸**𑀢𑀺𑁇 𑀢𑀢𑁆𑀣 𑀲𑀓𑀸𑀬 𑀤𑀺𑀝𑁆𑀞𑀺𑀬𑀸 𑀲𑀓𑀸𑀬 𑀔𑀦𑁆𑀢𑀺𑀬𑀸 𑀲𑀓𑀸𑀬 𑀭𑀼𑀘𑀺𑀬𑀸 𑀲𑀓𑀸𑀬 𑀮𑀤𑁆𑀥𑀺𑀬𑀸 𑀧𑀲𑀁𑀲𑀁 𑀣𑁄𑀫𑀦𑀁 𑀓𑀺𑀢𑁆𑀢𑀺𑀁 𑀯𑀡𑁆𑀡𑀳𑀸𑀭𑀺𑀓𑀁 𑀮𑀪𑀦𑁆𑀢𑀺 𑀧𑀝𑀺𑀮𑀪𑀦𑁆𑀢𑀺 𑀉𑀧𑀕𑀘𑁆𑀙𑀦𑁆𑀢𑀺 𑀯𑀺𑀦𑁆𑀤𑀦𑁆𑀢𑀻𑀢𑀺—  𑀅𑀣𑁄 𑀧𑀲𑀁𑀲𑀫𑁆𑀧𑀺 𑀮𑀪𑀦𑁆𑀢𑀺 𑀢𑀢𑁆𑀣𑁇

1190\. 𑀢𑁂𑀦𑀸𑀳 𑀲𑁄 𑀦𑀺𑀫𑁆𑀫𑀺𑀢𑁄—

1191\. _“𑀬𑁂 𑀓𑁂𑀘𑀺𑀫𑁂 𑀤𑀺𑀝𑁆𑀞𑀺𑀧𑀭𑀺𑀩𑁆𑀩𑀲𑀸𑀦𑀸,_  
_𑀇𑀤𑀫𑁂𑀯 𑀲𑀘𑁆𑀘𑀦𑁆𑀢𑀺 𑀘 𑀯𑀸𑀤𑀬𑀦𑁆𑀢𑀺;_  
_𑀲𑀩𑁆𑀩𑁂𑀯 𑀢𑁂 𑀦𑀺𑀦𑁆𑀤𑀫𑀦𑁆𑀯𑀸𑀦𑀬𑀦𑁆𑀢𑀺,_  
_𑀅𑀣𑁄 𑀧𑀲𑀁𑀲𑀫𑁆𑀧𑀺 𑀮𑀪𑀦𑁆𑀢𑀺 𑀢𑀢𑁆𑀣𑀸”𑀢𑀺𑁇_  


(131.)

1192\. _**𑀅𑀧𑁆𑀧𑀜𑁆𑀳𑀺 𑀏𑀢𑀁 𑀦 𑀅𑀮𑀁 𑀲𑀫𑀸𑀬,**_  
_**𑀤𑀼𑀯𑁂 𑀯𑀺𑀯𑀸𑀤𑀲𑁆𑀲 𑀨𑀮𑀸𑀦𑀺 𑀩𑁆𑀭𑀽𑀫𑀺;**_  
_**𑀏𑀢𑀫𑁆𑀧𑀺 𑀤𑀺𑀲𑁆𑀯𑀸 𑀦 𑀯𑀺𑀯𑀸𑀤𑀬𑁂𑀣,**_  
_**𑀔𑁂𑀫𑀸𑀪𑀺𑀧𑀲𑁆𑀲𑀁 𑀅𑀯𑀺𑀯𑀸𑀤𑀪𑀽𑀫𑀺𑀁𑁇**_  


1193\. **𑀅𑀧𑁆𑀧𑀜𑁆𑀳𑀺 𑀏𑀢𑀁 𑀦 𑀅𑀮𑀁 𑀲𑀫𑀸𑀬𑀸**𑀢𑀺𑁇 **𑀅𑀧𑁆𑀧𑀜𑁆𑀳𑀺 𑀏𑀢𑀦𑁆**𑀢𑀺 𑀅𑀧𑁆𑀧𑀓𑀁 𑀏𑀢𑀁, 𑀑𑀫𑀓𑀁 𑀏𑀢𑀁, 𑀣𑁄𑀓𑀓𑀁 𑀏𑀢𑀁, 𑀮𑀸𑀫𑀓𑀁 𑀏𑀢𑀁, 𑀙𑀢𑀼𑀓𑁆𑀓𑀁 𑀏𑀢𑀁, 𑀧𑀭𑀺𑀢𑁆𑀢𑀓𑀁 𑀏𑀢𑀦𑁆𑀢𑀺—  𑀅𑀧𑁆𑀧𑀜𑁆𑀳𑀺 𑀏𑀢𑀁𑁇 **𑀦 𑀅𑀮𑀁 𑀲𑀫𑀸𑀬𑀸**𑀢𑀺 𑀦𑀸𑀮𑀁 𑀭𑀸𑀕𑀲𑁆𑀲 𑀲𑀫𑀸𑀬, 𑀤𑁄𑀲𑀲𑁆𑀲 𑀲𑀫𑀸𑀬, 𑀫𑁄𑀳𑀲𑁆𑀲 𑀲𑀫𑀸𑀬, 𑀓𑁄𑀥𑀲𑁆𑀲…  𑀉𑀧𑀦𑀸𑀳𑀲𑁆𑀲…  𑀫𑀓𑁆𑀔𑀲𑁆𑀲…  𑀧𑀍𑀆𑀲𑀲𑁆𑀲…  𑀇𑀲𑁆𑀲𑀸𑀬…  𑀫𑀘𑁆𑀙𑀭𑀺𑀬𑀲𑁆𑀲…  𑀫𑀸𑀬𑀸𑀬…  𑀲𑀸𑀞𑁂𑀬𑁆𑀬𑀲𑁆𑀲…  𑀣𑀫𑁆𑀪𑀲𑁆𑀲…  𑀲𑀸𑀭𑀫𑁆𑀪𑀲𑁆𑀲…  𑀫𑀸𑀦𑀲𑁆𑀲…  𑀅𑀢𑀺𑀫𑀸𑀦𑀲𑁆𑀲…  𑀫𑀤𑀲𑁆𑀲…  𑀧𑀫𑀸𑀤𑀲𑁆𑀲…  𑀲𑀩𑁆𑀩𑀓𑀺𑀮𑁂𑀲𑀸𑀦𑀁…  𑀲𑀩𑁆𑀩𑀤𑀼𑀘𑁆𑀘𑀭𑀺𑀢𑀸𑀦𑀁…  𑀲𑀩𑁆𑀩𑀤𑀭𑀣𑀸𑀦𑀁 …  𑀲𑀩𑁆𑀩𑀧𑀭𑀺𑀍𑀆𑀳𑀸𑀦𑀁…  𑀲𑀩𑁆𑀩𑀲𑀦𑁆𑀢𑀸𑀧𑀸𑀦𑀁…  𑀲𑀩𑁆𑀩𑀸𑀓𑀼𑀲𑀮𑀸𑀪𑀺𑀲𑀗𑁆𑀔𑀸𑀭𑀸𑀦𑀁 𑀲𑀫𑀸𑀬 𑀉𑀧𑀲𑀫𑀸𑀬 𑀯𑀽𑀧𑀲𑀫𑀸𑀬 𑀦𑀺𑀩𑁆𑀩𑀸𑀦𑀸𑀬 𑀧𑀝𑀺𑀦𑀺𑀲𑁆𑀲𑀕𑁆𑀕𑀸𑀬 𑀧𑀝𑀺𑀧𑀲𑁆𑀲𑀤𑁆𑀥𑀺𑀬𑀸𑀢𑀺—  𑀅𑀧𑁆𑀧𑀜𑁆𑀳𑀺 𑀏𑀢𑀁 𑀦 𑀅𑀮𑀁 𑀲𑀫𑀸𑀬𑁇

1194\. **𑀤𑀼𑀯𑁂 𑀯𑀺𑀯𑀸𑀤𑀲𑁆𑀲 𑀨𑀮𑀸𑀦𑀺 𑀩𑁆𑀭𑀽𑀫𑀻**𑀢𑀺𑁇 𑀤𑀺𑀝𑁆𑀞𑀺𑀓𑀮𑀳𑀲𑁆𑀲 𑀤𑀺𑀝𑁆𑀞𑀺𑀪𑀡𑁆𑀟𑀦𑀲𑁆𑀲 𑀤𑀺𑀝𑁆𑀞𑀺𑀯𑀺𑀕𑁆𑀕𑀳𑀲𑁆𑀲 𑀤𑀺𑀝𑁆𑀞𑀺𑀯𑀺𑀯𑀸𑀤𑀲𑁆𑀲 𑀤𑀺𑀝𑁆𑀞𑀺𑀫𑁂𑀥𑀕𑀲𑁆𑀲 𑀤𑁆𑀯𑁂 𑀨𑀮𑀸𑀦𑀺 𑀳𑁄𑀦𑁆𑀢𑀺—  𑀚𑀬𑀧𑀭𑀸𑀚𑀬𑁄 𑀳𑁄𑀢𑀺, 𑀮𑀸𑀪𑀸𑀮𑀸𑀪𑁄 𑀳𑁄𑀢𑀺, 𑀬𑀲𑀸𑀬𑀲𑁄 𑀳𑁄𑀢𑀺, 𑀦𑀺𑀦𑁆𑀤𑀸𑀧𑀲𑀁𑀲𑁄 𑀳𑁄𑀢𑀺, 𑀲𑀼𑀔𑀤𑀼𑀓𑁆𑀔𑀁 𑀳𑁄𑀢𑀺, 𑀲𑁄𑀫𑀦𑀲𑁆𑀲𑀤𑁄𑀫𑀦𑀲𑁆𑀲𑀁 𑀳𑁄𑀢𑀺, 𑀇𑀝𑁆𑀞𑀸𑀦𑀺𑀝𑁆𑀞𑀁 𑀳𑁄𑀢𑀺, 𑀅𑀦𑀼𑀦𑀬𑀧𑀝𑀺𑀖𑀁 𑀳𑁄𑀢𑀺, 𑀉𑀕𑁆𑀖𑀸𑀢𑀺𑀦𑀺𑀕𑁆𑀖𑀸𑀢𑀺 𑀳𑁄𑀢𑀺, 𑀅𑀦𑀼𑀭𑁄𑀥𑀯𑀺𑀭𑁄𑀥𑁄 𑀳𑁄𑀢𑀺𑁇 𑀅𑀣 𑀯𑀸 𑀢𑀁 𑀓𑀫𑁆𑀫𑀁 𑀦𑀺𑀭𑀬𑀲𑀁𑀯𑀢𑁆𑀢𑀦𑀺𑀓𑀁, 𑀢𑀺𑀭𑀘𑁆𑀙𑀸𑀦𑀬𑁄𑀦𑀺𑀲𑀁𑀯𑀢𑁆𑀢𑀦𑀺𑀓𑀁, 𑀧𑁂𑀢𑁆𑀢𑀺𑀯𑀺𑀲𑀬𑀲𑀁𑀯𑀢𑁆𑀢𑀦𑀺𑀓𑀦𑁆𑀢𑀺 𑀩𑁆𑀭𑀽𑀫𑀺 𑀆𑀘𑀺𑀓𑁆𑀔𑀸𑀫𑀺 𑀤𑁂𑀲𑁂𑀫𑀺 𑀧𑀜𑁆𑀜𑀧𑁂𑀫𑀺 𑀧𑀝𑁆𑀞𑀧𑁂𑀫𑀺 𑀯𑀺𑀯𑀭𑀸𑀫𑀺 𑀯𑀺𑀪𑀚𑀸𑀫𑀺 𑀉𑀢𑁆𑀢𑀸𑀦𑀻𑀓𑀭𑁄𑀫𑀺 𑀧𑀓𑀸𑀲𑁂𑀫𑀻𑀢𑀺—  𑀤𑀼𑀯𑁂 𑀯𑀺𑀯𑀸𑀤𑀲𑁆𑀲 𑀨𑀮𑀸𑀦𑀺 𑀩𑁆𑀭𑀽𑀫𑀺𑁇

1195\. **𑀏𑀢𑀫𑁆𑀧𑀺 𑀤𑀺𑀲𑁆𑀯𑀸 𑀦 𑀯𑀺𑀯𑀸𑀤𑀬𑁂𑀣𑀸**𑀢𑀺𑁇 **𑀏𑀢𑀫𑁆𑀧𑀺 𑀤𑀺𑀲𑁆𑀯𑀸**𑀢𑀺 𑀏𑀢𑀁 𑀆𑀤𑀻𑀦𑀯𑀁 𑀤𑀺𑀲𑁆𑀯𑀸 𑀧𑀲𑁆𑀲𑀺𑀢𑁆𑀯𑀸 𑀢𑀼𑀮𑀬𑀺𑀢𑁆𑀯𑀸 𑀢𑀻𑀭𑀬𑀺𑀢𑁆𑀯𑀸 𑀯𑀺𑀪𑀸𑀯𑀬𑀺𑀢𑁆𑀯𑀸 𑀯𑀺𑀪𑀽𑀢𑀁 𑀓𑀢𑁆𑀯𑀸 𑀤𑀺𑀝𑁆𑀞𑀺𑀓𑀮𑀳𑁂𑀲𑀼 𑀤𑀺𑀝𑁆𑀞𑀺𑀪𑀡𑁆𑀟𑀦𑁂𑀲𑀼 𑀤𑀺𑀝𑁆𑀞𑀺𑀯𑀺𑀕𑁆𑀕𑀳𑁂𑀲𑀼 𑀤𑀺𑀝𑁆𑀞𑀺𑀯𑀺𑀯𑀸𑀤𑁂𑀲𑀼 𑀤𑀺𑀝𑁆𑀞𑀺𑀫𑁂𑀥𑀕𑁂𑀲𑀽𑀢𑀺—  𑀏𑀢𑀫𑁆𑀧𑀺 𑀤𑀺𑀲𑁆𑀯𑀸𑁇 **𑀦 𑀯𑀺𑀯𑀸𑀤𑀬𑁂𑀣𑀸**𑀢𑀺 𑀦 𑀓𑀮𑀳𑀁 𑀓𑀭𑁂𑀬𑁆𑀬, 𑀦 𑀪𑀡𑁆𑀟𑀦𑀁 𑀓𑀭𑁂𑀬𑁆𑀬, 𑀦 𑀯𑀺𑀕𑁆𑀕𑀳𑀁 𑀓𑀭𑁂𑀬𑁆𑀬, 𑀦 𑀯𑀺𑀯𑀸𑀤𑀁 𑀓𑀭𑁂𑀬𑁆𑀬, 𑀦 𑀫𑁂𑀥𑀕𑀁 𑀓𑀭𑁂𑀬𑁆𑀬, 𑀓𑀮𑀳𑀁 𑀪𑀡𑁆𑀟𑀦𑀁 𑀯𑀺𑀕𑁆𑀕𑀳𑀁 𑀯𑀺𑀯𑀸𑀤𑀁 𑀫𑁂𑀥𑀕𑀁 𑀧𑀚𑀳𑁂𑀬𑁆𑀬 𑀯𑀺𑀦𑁄𑀤𑁂𑀬𑁆𑀬 𑀩𑁆𑀬𑀦𑁆𑀢𑀺𑀁 𑀓𑀭𑁂𑀬𑁆𑀬 𑀅𑀦𑀪𑀸𑀯𑀁 𑀕𑀫𑁂𑀬𑁆𑀬, 𑀓𑀮𑀳𑀸 𑀪𑀡𑁆𑀟𑀦𑀸 𑀯𑀺𑀕𑁆𑀕𑀳𑀸 𑀯𑀺𑀯𑀸𑀤𑀸 𑀫𑁂𑀥𑀕𑀸 𑀆𑀭𑀢𑁄 𑀅𑀲𑁆𑀲 𑀯𑀺𑀭𑀢𑁄 𑀧𑀝𑀺𑀯𑀺𑀭𑀢𑁄 𑀦𑀺𑀓𑁆𑀔𑀦𑁆𑀢𑁄 𑀦𑀺𑀲𑁆𑀲𑀝𑁄 𑀯𑀺𑀧𑁆𑀧𑀫𑀼𑀢𑁆𑀢𑁄 𑀯𑀺𑀲𑀜𑁆𑀜𑀼𑀢𑁆𑀢𑁄 𑀯𑀺𑀫𑀭𑀺𑀬𑀸𑀤𑀺𑀓𑀢𑁂𑀦 𑀘𑁂𑀢𑀲𑀸 𑀯𑀺𑀳𑀭𑁂𑀬𑁆𑀬𑀸𑀢𑀺—  𑀏𑀢𑀫𑁆𑀧𑀺 𑀤𑀺𑀲𑁆𑀯𑀸 𑀦 𑀯𑀺𑀯𑀸𑀤𑀬𑁂𑀣𑁇

1196\. **𑀔𑁂𑀫𑀸𑀪𑀺𑀧𑀲𑁆𑀲𑀁 𑀅𑀯𑀺𑀯𑀸𑀤𑀪𑀽𑀫𑀺𑀦𑁆**𑀢𑀺𑁇 **𑀅𑀯𑀺𑀯𑀸𑀤𑀪𑀽𑀫𑀺𑀁** 𑀯𑀼𑀘𑁆𑀘𑀢𑀺 𑀅𑀫𑀢𑀁 𑀦𑀺𑀩𑁆𑀩𑀸𑀦𑀁𑁇 𑀬𑁄 𑀲𑁄 𑀲𑀩𑁆𑀩𑀲𑀗𑁆𑀔𑀸𑀭𑀲𑀫𑀣𑁄 𑀲𑀩𑁆𑀩𑀽𑀧𑀥𑀺𑀧𑀝𑀺𑀦𑀺𑀲𑁆𑀲𑀕𑁆𑀕𑁄 𑀢𑀡𑁆𑀳𑀓𑁆𑀔𑀬𑁄 𑀯𑀺𑀭𑀸𑀕𑁄 𑀦𑀺𑀭𑁄𑀥𑁄 𑀦𑀺𑀩𑁆𑀩𑀸𑀦𑀁𑁇 𑀏𑀢𑀁 𑀅𑀯𑀺𑀯𑀸𑀤𑀪𑀽𑀫𑀺𑀁 𑀔𑁂𑀫𑀢𑁄 𑀢𑀸𑀡𑀢𑁄 𑀮𑁂𑀡𑀢𑁄 𑀲𑀭𑀡𑀢𑁄 𑀅𑀪𑀬𑀢𑁄 𑀅𑀘𑁆𑀘𑀼𑀢𑀢𑁄 𑀅𑀫𑀢𑀢𑁄 𑀦𑀺𑀩𑁆𑀩𑀸𑀦𑀢𑁄 𑀧𑀲𑁆𑀲𑀦𑁆𑀢𑁄 𑀤𑀓𑁆𑀔𑀦𑁆𑀢𑁄 𑀑𑀮𑁄𑀓𑁂𑀦𑁆𑀢𑁄 𑀦𑀺𑀚𑁆𑀛𑀸𑀬𑀦𑁆𑀢𑁄 𑀉𑀧𑀧𑀭𑀺𑀓𑁆𑀔𑀦𑁆𑀢𑁄𑀢𑀺—  𑀔𑁂𑀫𑀸𑀪𑀺𑀧𑀲𑁆𑀲𑀁 𑀅𑀯𑀺𑀯𑀸𑀤𑀪𑀽𑀫𑀺𑀁𑁇

1197\. 𑀢𑁂𑀦𑀸𑀳 𑀪𑀕𑀯𑀸—

1198\. _“𑀅𑀧𑁆𑀧𑀜𑁆𑀳𑀺 𑀏𑀢𑀁 𑀦 𑀅𑀮𑀁 𑀲𑀫𑀸𑀬,_  
_𑀤𑀼𑀯𑁂 𑀯𑀺𑀯𑀸𑀤𑀲𑁆𑀲 𑀨𑀮𑀸𑀦𑀺 𑀩𑁆𑀭𑀽𑀫𑀺;_  
_𑀏𑀢𑀫𑁆𑀧𑀺 𑀤𑀺𑀲𑁆𑀯𑀸 𑀦 𑀯𑀺𑀯𑀸𑀤𑀬𑁂𑀣,_  
_𑀔𑁂𑀫𑀸𑀪𑀺𑀧𑀲𑁆𑀲𑀁 𑀅𑀯𑀺𑀯𑀸𑀤𑀪𑀽𑀫𑀺𑀦𑁆”𑀢𑀺𑁇_  


(132.)

1199\. _**𑀬𑀸 𑀓𑀸𑀘𑀺𑀫𑀸 𑀲𑀫𑁆𑀫𑀼𑀢𑀺𑀬𑁄 𑀧𑀼𑀣𑀼𑀚𑁆𑀚𑀸,**_  
_**𑀲𑀩𑁆𑀩𑀸𑀯 𑀏𑀢𑀸 𑀦 𑀉𑀧𑁂𑀢𑀺 𑀯𑀺𑀤𑁆𑀯𑀸;**_  
_**𑀅𑀦𑀽𑀧𑀬𑁄 𑀲𑁄 𑀉𑀧𑀬𑀁 𑀓𑀺𑀫𑁂𑀬𑁆𑀬,**_  
_**𑀤𑀺𑀝𑁆𑀞𑁂 𑀲𑀼𑀢𑁂 𑀔𑀦𑁆𑀢𑀺𑀫𑀓𑀼𑀩𑁆𑀩𑀫𑀸𑀦𑁄𑁇**_  


1200\. **𑀬𑀸 𑀓𑀸𑀘𑀺𑀫𑀸 𑀲𑀫𑁆𑀫𑀼𑀢𑀺𑀬𑁄 𑀧𑀼𑀣𑀼𑀚𑁆𑀚𑀸**𑀢𑀺𑁇 **𑀬𑀸 𑀓𑀸𑀘𑀻**𑀢𑀺 𑀲𑀩𑁆𑀩𑁂𑀦 𑀲𑀩𑁆𑀩𑀁 𑀲𑀩𑁆𑀩𑀣𑀸 𑀲𑀩𑁆𑀩𑀁 𑀅𑀲𑁂𑀲𑀁 𑀦𑀺𑀲𑁆𑀲𑁂𑀲𑀁 𑀧𑀭𑀺𑀬𑀸𑀤𑀺𑀬𑀦𑀯𑀘𑀦𑀫𑁂𑀢𑀁—  𑀬𑀸 𑀓𑀸𑀘𑀻𑀢𑀺𑁇 **𑀲𑀫𑁆𑀫𑀼𑀢𑀺𑀬𑁄**𑀢𑀺𑁇 𑀲𑀫𑁆𑀫𑀼𑀢𑀺𑀬𑁄 𑀯𑀼𑀘𑁆𑀘𑀦𑁆𑀢𑀺 𑀤𑁆𑀯𑀸𑀲𑀝𑁆𑀞𑀺 𑀤𑀺𑀝𑁆𑀞𑀺𑀕𑀢𑀸𑀦𑀺 𑀤𑀺𑀝𑁆𑀞𑀺𑀲𑀫𑁆𑀫𑀼𑀢𑀺𑀬𑁄𑁇 **𑀧𑀼𑀣𑀼𑀚𑁆𑀚𑀸**𑀢𑀺 𑀧𑀼𑀣𑀼𑀚𑁆𑀚𑀦𑁂𑀳𑀺 𑀚𑀦𑀺𑀢𑀸 𑀲𑀫𑁆𑀫𑀼𑀢𑀺𑀬𑁄𑀢𑀺 𑀧𑀼𑀣𑀼𑀚𑁆𑀚𑀸, 𑀧𑀼𑀣𑀼 𑀦𑀸𑀦𑀸𑀚𑀦𑁂𑀳𑀺 𑀚𑀦𑀺𑀢𑀸 𑀯𑀸 𑀲𑀫𑁆𑀫𑀼𑀢𑀺𑀬𑁄𑀢𑀺 𑀧𑀼𑀣𑀼𑀚𑁆𑀚𑀸𑀢𑀺—  𑀬𑀸 𑀓𑀸𑀘𑀺𑀫𑀸 𑀲𑀫𑁆𑀫𑀼𑀢𑀺𑀬𑁄 𑀧𑀼𑀣𑀼𑀚𑁆𑀚𑀸𑁇

1201\. **𑀲𑀩𑁆𑀩𑀸𑀯 𑀏𑀢𑀸 𑀦 𑀉𑀧𑁂𑀢𑀺 𑀯𑀺𑀤𑁆𑀯𑀸**𑀢𑀺𑁇 𑀯𑀺𑀤𑁆𑀯𑀸 𑀯𑀺𑀚𑁆𑀚𑀸𑀕𑀢𑁄 𑀜𑀸𑀡𑀻 𑀯𑀺𑀪𑀸𑀯𑀻 𑀫𑁂𑀥𑀸𑀯𑀻𑁇 𑀲𑀩𑁆𑀩𑀸𑀯 𑀏𑀢𑀸 𑀤𑀺𑀝𑁆𑀞𑀺𑀲𑀫𑁆𑀫𑀼𑀢𑀺𑀬𑁄 𑀦𑁂𑀢𑀺 𑀦 𑀉𑀧𑁂𑀢𑀺 𑀦 𑀉𑀧𑀕𑀘𑁆𑀙𑀢𑀺 𑀦 𑀕𑀡𑁆𑀳𑀸𑀢𑀺 𑀦 𑀧𑀭𑀸𑀫𑀲𑀢𑀺 𑀦𑀸𑀪𑀺𑀦𑀺𑀯𑀺𑀲𑀢𑀻𑀢𑀺—  𑀲𑀩𑁆𑀩𑀸𑀯 𑀏𑀢𑀸 𑀦 𑀉𑀧𑁂𑀢𑀺 𑀯𑀺𑀤𑁆𑀯𑀸𑁇

1202\. **𑀅𑀦𑀽𑀧𑀬𑁄 𑀲𑁄 𑀉𑀧𑀬𑀁 𑀓𑀺𑀫𑁂𑀬𑁆𑀬𑀸**𑀢𑀺𑁇 **𑀉𑀧𑀬𑁄**𑀢𑀺 𑀤𑁆𑀯𑁂 𑀉𑀧𑀬𑀸—  𑀢𑀡𑁆𑀳𑀽𑀧𑀬𑁄 𑀘 𑀤𑀺𑀝𑁆𑀞𑀽𑀧𑀬𑁄 𑀘…𑀧𑁂…  𑀅𑀬𑀁 𑀢𑀡𑁆𑀳𑀽𑀧𑀬𑁄…𑀧𑁂…  𑀅𑀬𑀁 𑀤𑀺𑀝𑁆𑀞𑀽𑀧𑀬𑁄𑁇 𑀢𑀲𑁆𑀲 𑀢𑀡𑁆𑀳𑀽𑀧𑀬𑁄 𑀧𑀳𑀻𑀦𑁄, 𑀤𑀺𑀝𑁆𑀞𑀽𑀧𑀬𑁄 𑀧𑀝𑀺𑀦𑀺𑀲𑁆𑀲𑀝𑁆𑀞𑁄; 𑀢𑀡𑁆𑀳𑀽𑀧𑀬𑀲𑁆𑀲 𑀧𑀳𑀻𑀦𑀢𑁆𑀢𑀸, 𑀤𑀺𑀝𑁆𑀞𑀽𑀧𑀬𑀲𑁆𑀲 𑀧𑀝𑀺𑀦𑀺𑀲𑁆𑀲𑀝𑁆𑀞𑀢𑁆𑀢𑀸 𑀅𑀦𑀽𑀧𑀬𑁄 𑀧𑀼𑀕𑁆𑀕𑀮𑁄 𑀓𑀺𑀁 𑀭𑀽𑀧𑀁 𑀉𑀧𑁂𑀬𑁆𑀬 𑀉𑀧𑀕𑀘𑁆𑀙𑁂𑀬𑁆𑀬 𑀕𑀡𑁆𑀳𑁂𑀬𑁆𑀬 𑀧𑀭𑀸𑀫𑀲𑁂𑀬𑁆𑀬 𑀅𑀪𑀺𑀦𑀺𑀯𑁂𑀲𑁂𑀬𑁆𑀬 𑀅𑀢𑁆𑀢𑀸 𑀫𑁂𑀢𑀺𑁇 𑀓𑀺𑀁 𑀯𑁂𑀤𑀦𑀁…  𑀓𑀺𑀁 𑀲𑀜𑁆𑀜𑀁…  𑀓𑀺𑀁 𑀲𑀗𑁆𑀔𑀸𑀭𑁂…  𑀓𑀺𑀁 𑀯𑀺𑀜𑁆𑀜𑀸𑀡𑀁…  𑀓𑀺𑀁 𑀕𑀢𑀺𑀁…  𑀓𑀺𑀁 𑀉𑀧𑀧𑀢𑁆𑀢𑀺𑀁…  𑀓𑀺𑀁 𑀧𑀝𑀺𑀲𑀦𑁆𑀥𑀺𑀁…  𑀓𑀺𑀁 𑀪𑀯𑀁…  𑀓𑀺𑀁 𑀲𑀁𑀲𑀸𑀭𑀁…  𑀓𑀺𑀁 𑀯𑀝𑁆𑀝𑀁 𑀉𑀧𑁂𑀬𑁆𑀬 𑀉𑀧𑀕𑀘𑁆𑀙𑁂𑀬𑁆𑀬 𑀕𑀡𑁆𑀳𑁂𑀬𑁆𑀬 𑀧𑀭𑀸𑀫𑀲𑁂𑀬𑁆𑀬 𑀅𑀪𑀺𑀦𑀺𑀯𑁂𑀲𑁂𑀬𑁆𑀬𑀸𑀢𑀺—  𑀅𑀦𑀽𑀧𑀬𑁄 𑀲𑁄 𑀉𑀧𑀬𑀁 𑀓𑀺𑀫𑁂𑀬𑁆𑀬𑁇

1203\. **𑀤𑀺𑀝𑁆𑀞𑁂 𑀲𑀼𑀢𑁂 𑀔𑀦𑁆𑀢𑀺𑀫𑀓𑀼𑀩𑁆𑀩𑀫𑀸𑀦𑁄**𑀢𑀺𑁇 𑀤𑀺𑀝𑁆𑀞𑁂 𑀯𑀸 𑀤𑀺𑀝𑁆𑀞𑀲𑀼𑀤𑁆𑀥𑀺𑀬𑀸 𑀯𑀸 𑀲𑀼𑀢𑁂 𑀯𑀸 𑀲𑀼𑀢𑀲𑀼𑀤𑁆𑀥𑀺𑀬𑀸 𑀯𑀸 𑀫𑀼𑀢𑁂 𑀯𑀸 𑀫𑀼𑀢𑀲𑀼𑀤𑁆𑀥𑀺𑀬𑀸 𑀯𑀸 𑀔𑀦𑁆𑀢𑀺𑀁 𑀅𑀓𑀼𑀩𑁆𑀩𑀫𑀸𑀦𑁄 𑀙𑀦𑁆𑀤𑀁 𑀅𑀓𑀼𑀩𑁆𑀩𑀫𑀸𑀦𑁄 𑀧𑁂𑀫𑀁 𑀅𑀓𑀼𑀩𑁆𑀩𑀫𑀸𑀦𑁄 𑀭𑀸𑀕𑀁 𑀅𑀓𑀼𑀩𑁆𑀩𑀫𑀸𑀦𑁄 𑀅𑀚𑀦𑀬𑀫𑀸𑀦𑁄 𑀅𑀲𑀜𑁆𑀚𑀦𑀬𑀫𑀸𑀦𑁄 𑀅𑀦𑀺𑀩𑁆𑀩𑀢𑁆𑀢𑀬𑀫𑀸𑀦𑁄 𑀅𑀦𑀪𑀺𑀦𑀺𑀩𑁆𑀩𑀢𑁆𑀢𑀬𑀫𑀸𑀦𑁄𑀢𑀺—  𑀤𑀺𑀝𑁆𑀞𑁂 𑀲𑀼𑀢𑁂 𑀔𑀦𑁆𑀢𑀺𑀫𑀓𑀼𑀩𑁆𑀩𑀫𑀸𑀦𑁄𑁇

1204\. 𑀢𑁂𑀦𑀸𑀳 𑀪𑀕𑀯𑀸—

1205\. _“𑀬𑀸 𑀓𑀸𑀘𑀺𑀫𑀸 𑀲𑀫𑁆𑀫𑀼𑀢𑀺𑀬𑁄 𑀧𑀼𑀣𑀼𑀚𑁆𑀚𑀸,_  
_𑀲𑀩𑁆𑀩𑀸𑀯 𑀏𑀢𑀸 𑀦 𑀉𑀧𑁂𑀢𑀺 𑀯𑀺𑀤𑁆𑀯𑀸;_  
_𑀅𑀦𑀽𑀧𑀬𑁄 𑀲𑁄 𑀉𑀧𑀬𑀁 𑀓𑀺𑀫𑁂𑀬𑁆𑀬,_  
_𑀤𑀺𑀝𑁆𑀞𑁂 𑀲𑀼𑀢𑁂 𑀔𑀦𑁆𑀢𑀺𑀫𑀓𑀼𑀩𑁆𑀩𑀫𑀸𑀦𑁄”𑀢𑀺𑁇_  


(133.)

1206\. _**𑀲𑀻𑀮𑀼𑀢𑁆𑀢𑀫𑀸 𑀲𑀜𑁆𑀜𑀫𑁂𑀦𑀸𑀳𑀼 𑀲𑀼𑀤𑁆𑀥𑀺𑀁,**_  
_**𑀯𑀢𑀁 𑀲𑀫𑀸𑀤𑀸𑀬 𑀉𑀧𑀝𑁆𑀞𑀺𑀢𑀸𑀲𑁂;**_  
_**𑀇𑀥𑁂𑀯 𑀲𑀺𑀓𑁆𑀔𑁂𑀫 𑀅𑀣𑀲𑁆𑀲 𑀲𑀼𑀤𑁆𑀥𑀺𑀁,**_  
_**𑀪𑀯𑀽𑀧𑀦𑀻𑀢𑀸 𑀓𑀼𑀲𑀮𑀸𑀯𑀤𑀸𑀦𑀸𑁇**_  


1207\. **𑀲𑀻𑀮𑀼𑀢𑁆𑀢𑀫𑀸 𑀲𑀜𑁆𑀜𑀫𑁂𑀦𑀸𑀳𑀼 𑀲𑀼𑀤𑁆𑀥𑀺𑀦𑁆**𑀢𑀺𑁇 𑀲𑀦𑁆𑀢𑁂𑀓𑁂 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 𑀲𑀻𑀮𑀼𑀢𑁆𑀢𑀫𑀯𑀸𑀤𑀸; 𑀢𑁂 𑀲𑀻𑀮𑀫𑀢𑁆𑀢𑁂𑀦 𑀲𑀜𑁆𑀜𑀫𑀫𑀢𑁆𑀢𑁂𑀦 𑀲𑀁𑀯𑀭𑀫𑀢𑁆𑀢𑁂𑀦 𑀅𑀯𑀻𑀢𑀺𑀓𑁆𑀓𑀫𑀫𑀢𑁆𑀢𑁂𑀦 𑀲𑀼𑀤𑁆𑀥𑀺𑀁 𑀯𑀺𑀲𑀼𑀤𑁆𑀥𑀺𑀁 𑀧𑀭𑀺𑀯𑀺𑀲𑀼𑀤𑁆𑀥𑀺𑀁, 𑀫𑀼𑀢𑁆𑀢𑀺𑀁 𑀯𑀺𑀫𑀼𑀢𑁆𑀢𑀺𑀁 𑀧𑀭𑀺𑀯𑀺𑀫𑀼𑀢𑁆𑀢𑀺𑀁 𑀆𑀳𑀁𑀲𑀼 𑀯𑀤𑀦𑁆𑀢𑀺 𑀓𑀣𑁂𑀦𑁆𑀢𑀺 𑀪𑀡𑀦𑁆𑀢𑀺 𑀤𑀻𑀧𑀬𑀦𑁆𑀢𑀺 𑀯𑁄𑀳𑀭𑀦𑁆𑀢𑀺𑁇

1208\. 𑀲𑀫𑀡𑀫𑀼𑀡𑁆𑀟𑀺𑀓𑀸𑀧𑀼𑀢𑁆𑀢𑁄 𑀏𑀯𑀫𑀸𑀳—  “𑀘𑀢𑀽𑀳𑀺 𑀔𑁄 𑀅𑀳𑀁, 𑀕𑀳𑀧𑀢𑀺, 𑀥𑀫𑁆𑀫𑁂𑀳𑀺 𑀲𑀫𑀦𑁆𑀦𑀸𑀕𑀢𑀁 𑀧𑀼𑀭𑀺𑀲𑀧𑀼𑀕𑁆𑀕𑀮𑀁 𑀧𑀜𑁆𑀜𑀧𑁂𑀫𑀺 𑀲𑀫𑁆𑀧𑀦𑁆𑀦𑀓𑀼𑀲𑀮𑀁 𑀧𑀭𑀫𑀓𑀼𑀲𑀮𑀁 𑀉𑀢𑁆𑀢𑀫𑀧𑀢𑁆𑀢𑀺𑀧𑀢𑁆𑀢𑀁 𑀲𑀫𑀡𑀁 𑀅𑀬𑁄𑀚𑁆𑀛𑀁𑁇 𑀓𑀢𑀫𑁂𑀳𑀺 𑀘𑀢𑀽𑀳𑀺? 𑀇𑀥, 𑀕𑀳𑀧𑀢𑀺, 𑀦 𑀓𑀸𑀬𑁂𑀦 𑀧𑀸𑀧𑀓𑀫𑁆𑀫𑀁 𑀓𑀭𑁄𑀢𑀺, 𑀦 𑀧𑀸𑀧𑀺𑀓𑀁 𑀯𑀸𑀘𑀁 𑀪𑀸𑀲𑀢𑀺, 𑀦 𑀧𑀸𑀧𑀓𑀁 𑀲𑀗𑁆𑀓𑀧𑁆𑀧𑀁 𑀲𑀗𑁆𑀓𑀧𑁆𑀧𑁂𑀢𑀺, 𑀦 𑀧𑀸𑀧𑀓𑀁 𑀆𑀚𑀻𑀯𑀁 𑀆𑀚𑀻𑀯𑀢𑀺𑁇 𑀇𑀫𑁂𑀳𑀺 𑀔𑁄 𑀅𑀳𑀁, 𑀕𑀳𑀧𑀢𑀺, 𑀘𑀢𑀽𑀳𑀺 𑀥𑀫𑁆𑀫𑁂𑀳𑀺 𑀲𑀫𑀦𑁆𑀦𑀸𑀕𑀢𑀁 𑀧𑀼𑀭𑀺𑀲𑀧𑀼𑀕𑁆𑀕𑀮𑀁 𑀧𑀜𑁆𑀜𑀧𑁂𑀫𑀺 𑀲𑀫𑁆𑀧𑀦𑁆𑀦𑀓𑀼𑀲𑀮𑀁 𑀧𑀭𑀫𑀓𑀼𑀲𑀮𑀁 𑀉𑀢𑁆𑀢𑀫𑀧𑀢𑁆𑀢𑀺𑀧𑀢𑁆𑀢𑀁 𑀲𑀫𑀡𑀁 𑀅𑀬𑁄𑀚𑁆𑀛𑀁; 𑀏𑀯𑀫𑁂𑀯𑀁 𑀲𑀦𑁆𑀢𑁂𑀓𑁂 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 𑀲𑀻𑀮𑀼𑀢𑁆𑀢𑀫𑀯𑀸𑀤𑀸; 𑀢𑁂 𑀲𑀻𑀮𑀫𑀢𑁆𑀢𑁂𑀦 𑀲𑀜𑁆𑀜𑀫𑀫𑀢𑁆𑀢𑁂𑀦 𑀲𑀁𑀯𑀭𑀫𑀢𑁆𑀢𑁂𑀦 𑀅𑀯𑀻𑀢𑀺𑀓𑁆𑀓𑀫𑀫𑀢𑁆𑀢𑁂𑀦 𑀲𑀼𑀤𑁆𑀥𑀺𑀁 𑀯𑀺𑀲𑀼𑀤𑁆𑀥𑀺𑀁 𑀧𑀭𑀺𑀲𑀼𑀤𑁆𑀥𑀺𑀁, 𑀫𑀼𑀢𑁆𑀢𑀺𑀁 𑀯𑀺𑀫𑀼𑀢𑁆𑀢𑀺𑀁 𑀧𑀭𑀺𑀫𑀼𑀢𑁆𑀢𑀺𑀁 𑀆𑀳𑀁𑀲𑀼 𑀯𑀤𑀦𑁆𑀢𑀺 𑀓𑀣𑁂𑀦𑁆𑀢𑀺 𑀪𑀡𑀦𑁆𑀢𑀺 𑀤𑀻𑀧𑀬𑀦𑁆𑀢𑀺 𑀯𑁄𑀳𑀭𑀦𑁆𑀢𑀻”𑀢𑀺—  𑀲𑀻𑀮𑀼𑀢𑁆𑀢𑀫𑀸 𑀲𑀜𑁆𑀜𑀫𑁂𑀦𑀸𑀳𑀼 𑀲𑀼𑀤𑁆𑀥𑀺𑀁𑁇

1209\. **𑀯𑀢𑀁 𑀲𑀫𑀸𑀤𑀸𑀬 𑀉𑀧𑀝𑁆𑀞𑀺𑀢𑀸𑀲𑁂**𑀢𑀺𑁇 **𑀯𑀢𑀦𑁆**𑀢𑀺 𑀳𑀢𑁆𑀣𑀺𑀯𑀢𑀁 𑀯𑀸 𑀅𑀲𑁆𑀲𑀯𑀢𑀁 𑀯𑀸 𑀕𑁄𑀯𑀢𑀁 𑀯𑀸 𑀓𑀼𑀓𑁆𑀓𑀼𑀭𑀯𑀢𑀁 𑀯𑀸 𑀓𑀸𑀓𑀯𑀢𑀁 𑀯𑀸 𑀯𑀸𑀲𑀼𑀤𑁂𑀯𑀯𑀢𑀁 𑀯𑀸 𑀩𑀮𑀤𑁂𑀯𑀯𑀢𑀁 𑀯𑀸 𑀧𑀼𑀡𑁆𑀡𑀪𑀤𑁆𑀤𑀯𑀢𑀁 𑀯𑀸 𑀫𑀡𑀺𑀪𑀤𑁆𑀤𑀯𑀢𑀁 𑀯𑀸 𑀅𑀕𑁆𑀕𑀺𑀯𑀢𑀁 𑀯𑀸 𑀦𑀸𑀕𑀯𑀢𑀁 𑀯𑀸 𑀲𑀼𑀧𑀡𑁆𑀡𑀯𑀢𑀁 𑀯𑀸 𑀬𑀓𑁆𑀔𑀯𑀢𑀁 𑀯𑀸 𑀅𑀲𑀼𑀭𑀯𑀢𑀁 𑀯𑀸 𑀕𑀦𑁆𑀥𑀩𑁆𑀩𑀯𑀢𑀁 𑀯𑀸 𑀫𑀳𑀸𑀭𑀸𑀚𑀯𑀢𑀁 𑀯𑀸 𑀘𑀦𑁆𑀤𑀯𑀢𑀁 𑀯𑀸 𑀲𑀽𑀭𑀺𑀬𑀯𑀢𑀁 𑀯𑀸 𑀇𑀦𑁆𑀤𑀯𑀢𑀁 𑀯𑀸 𑀩𑁆𑀭𑀳𑁆𑀫𑀯𑀢𑀁 𑀯𑀸 𑀤𑁂𑀯𑀯𑀢𑀁 𑀯𑀸 𑀤𑀺𑀲𑀸𑀯𑀢𑀁 𑀯𑀸 𑀆𑀤𑀸𑀬 𑀲𑀫𑀸𑀤𑀸𑀬 𑀆𑀤𑀺𑀬𑀺𑀢𑁆𑀯𑀸 𑀲𑀫𑀸𑀤𑀺𑀬𑀺𑀢𑁆𑀯𑀸 𑀕𑀡𑁆𑀳𑀺𑀢𑁆𑀯𑀸 𑀧𑀭𑀸𑀫𑀲𑀺𑀢𑁆𑀯𑀸 𑀅𑀪𑀺𑀦𑀺𑀯𑀺𑀲𑀺𑀢𑁆𑀯𑀸 𑀉𑀧𑀝𑁆𑀞𑀺𑀢𑀸 𑀧𑀘𑁆𑀘𑀼𑀧𑀝𑁆𑀞𑀺𑀢𑀸 𑀅𑀮𑁆𑀮𑀻𑀦𑀸 𑀉𑀧𑀕𑀢𑀸 𑀅𑀚𑁆𑀛𑁄𑀲𑀺𑀢𑀸 𑀅𑀥𑀺𑀫𑀼𑀢𑁆𑀢𑀸𑀢𑀺—  𑀯𑀢𑀁 𑀲𑀫𑀸𑀤𑀸𑀬 𑀉𑀧𑀝𑁆𑀞𑀺𑀢𑀸𑀲𑁂𑁇

1210\. **𑀇𑀥𑁂𑀯 𑀲𑀺𑀓𑁆𑀔𑁂𑀫 𑀅𑀣𑀲𑁆𑀲 𑀲𑀼𑀤𑁆𑀥𑀺𑀦𑁆**𑀢𑀺𑁇 **𑀇𑀥𑀸**𑀢𑀺 𑀲𑀓𑀸𑀬 𑀤𑀺𑀝𑁆𑀞𑀺𑀬𑀸 𑀲𑀓𑀸𑀬 𑀔𑀦𑁆𑀢𑀺𑀬𑀸 𑀲𑀓𑀸𑀬 𑀭𑀼𑀘𑀺𑀬𑀸 𑀲𑀓𑀸𑀬 𑀮𑀤𑁆𑀥𑀺𑀬𑀸𑁇 **𑀲𑀺𑀓𑁆𑀔𑁂𑀫𑀸**𑀢𑀺 𑀲𑀺𑀓𑁆𑀔𑁂𑀫 𑀆𑀘𑀭𑁂𑀫 𑀲𑀫𑀸𑀘𑀭𑁂𑀫 𑀲𑀫𑀸𑀤𑀸𑀬 𑀯𑀢𑁆𑀢𑁂𑀫𑀸𑀢𑀺—  𑀇𑀥𑁂𑀯 𑀲𑀺𑀓𑁆𑀔𑁂𑀫𑁇 **𑀅𑀣𑀲𑁆𑀲 𑀲𑀼𑀤𑁆𑀥𑀺𑀦𑁆**𑀢𑀺 𑀅𑀣𑀲𑁆𑀲 𑀲𑀼𑀤𑁆𑀥𑀺𑀁 𑀯𑀺𑀲𑀼𑀤𑁆𑀥𑀺𑀁 𑀧𑀭𑀺𑀲𑀼𑀤𑁆𑀥𑀺𑀁, 𑀫𑀼𑀢𑁆𑀢𑀺𑀁 𑀯𑀺𑀫𑀼𑀢𑁆𑀢𑀺𑀁 𑀧𑀭𑀺𑀫𑀼𑀢𑁆𑀢𑀺𑀦𑁆𑀢𑀺—  𑀇𑀥𑁂𑀯 𑀲𑀺𑀓𑁆𑀔𑁂𑀫 𑀅𑀣𑀲𑁆𑀲 𑀲𑀼𑀤𑁆𑀥𑀺𑀁𑁇

1211\. **𑀪𑀯𑀽𑀧𑀦𑀻𑀢𑀸 𑀓𑀼𑀲𑀮𑀸𑀯𑀤𑀸𑀦𑀸**𑀢𑀺𑁇 **𑀪𑀯𑀽𑀧𑀦𑀻𑀢𑀸**𑀢𑀺 𑀪𑀯𑀽𑀧𑀦𑀻𑀢𑀸 𑀪𑀯𑀽𑀧𑀕𑀢𑀸 𑀪𑀯𑀚𑁆𑀛𑁄𑀲𑀺𑀢𑀸 𑀪𑀯𑀸𑀥𑀺𑀫𑀼𑀢𑁆𑀢𑀸𑀢𑀺—  𑀪𑀯𑀽𑀧𑀦𑀻𑀢𑀸𑁇 **𑀓𑀼𑀲𑀮𑀸𑀯𑀤𑀸𑀦𑀸**𑀢𑀺 𑀓𑀼𑀲𑀮𑀯𑀸𑀤𑀸 𑀧𑀡𑁆𑀟𑀺𑀢𑀯𑀸𑀤𑀸 𑀣𑀺𑀭𑀯𑀸𑀤𑀸 𑀜𑀸𑀬𑀯𑀸𑀤𑀸 𑀳𑁂𑀢𑀼𑀯𑀸𑀤𑀸 𑀮𑀓𑁆𑀔𑀡𑀯𑀸𑀤𑀸 𑀓𑀸𑀭𑀡𑀯𑀸𑀤𑀸 𑀞𑀸𑀦𑀯𑀸𑀤𑀸 𑀲𑀓𑀸𑀬 𑀮𑀤𑁆𑀥𑀺𑀬𑀸𑀢𑀺—  𑀪𑀯𑀽𑀧𑀦𑀻𑀢𑀸 𑀓𑀼𑀲𑀮𑀸𑀯𑀤𑀸𑀦𑀸𑁇

1212\. 𑀢𑁂𑀦𑀸𑀳 𑀪𑀕𑀯𑀸—

1213\. _“𑀲𑀻𑀮𑀼𑀢𑁆𑀢𑀫𑀸 𑀲𑀜𑁆𑀜𑀫𑁂𑀦𑀸𑀳𑀼 𑀲𑀼𑀤𑁆𑀥𑀺𑀁,_  
_𑀯𑀢𑀁 𑀲𑀫𑀸𑀤𑀸𑀬 𑀉𑀧𑀝𑁆𑀞𑀺𑀢𑀸𑀲𑁂;_  
_𑀇𑀥𑁂𑀯 𑀲𑀺𑀓𑁆𑀔𑁂𑀫 𑀅𑀣𑀲𑁆𑀲 𑀲𑀼𑀤𑁆𑀥𑀺𑀁,_  
_𑀪𑀯𑀽𑀧𑀦𑀻𑀢𑀸 𑀓𑀼𑀲𑀮𑀸𑀯𑀤𑀸𑀦𑀸”𑀢𑀺𑁇_  


(134.)

1214\. _**𑀲𑀘𑁂 𑀘𑀼𑀢𑁄 𑀲𑀻𑀮𑀯𑀢𑀢𑁄 𑀳𑁄𑀢𑀺,**_  
_**𑀧𑀯𑁂𑀥𑀢𑀻 𑀓𑀫𑁆𑀫 𑀯𑀺𑀭𑀸𑀥𑀬𑀺𑀢𑁆𑀯𑀸;**_  
_**𑀧𑀚𑀧𑁆𑀧𑀢𑀻 𑀧𑀢𑁆𑀣𑀬𑀢𑀻 𑀘 𑀲𑀼𑀤𑁆𑀥𑀺𑀁,**_  
_**𑀲𑀢𑁆𑀣𑀸𑀯 𑀳𑀻𑀦𑁄 𑀧𑀯𑀲𑀁 𑀖𑀭𑀫𑁆𑀳𑀸𑁇**_  


1215\. **𑀲𑀘𑁂 𑀘𑀼𑀢𑁄 𑀲𑀻𑀮𑀯𑀢𑀢𑁄 𑀳𑁄𑀢𑀻**𑀢𑀺𑁇 𑀤𑁆𑀯𑀻𑀳𑀺 𑀓𑀸𑀭𑀡𑁂𑀳𑀺 𑀲𑀻𑀮𑀯𑀢𑀢𑁄 𑀘𑀯𑀢𑀺—  𑀧𑀭𑀯𑀺𑀘𑁆𑀙𑀺𑀦𑁆𑀤𑀦𑀸𑀬 𑀯𑀸 𑀘𑀯𑀢𑀺, 𑀅𑀦𑀪𑀺𑀲𑀫𑁆𑀪𑀼𑀡𑀦𑁆𑀢𑁄 𑀯𑀸 𑀘𑀯𑀢𑀺𑁇 𑀓𑀣𑀁 𑀧𑀭𑀯𑀺𑀘𑁆𑀙𑀺𑀦𑁆𑀤𑀦𑀸𑀬 𑀘𑀯𑀢𑀺? 𑀧𑀭𑁄 𑀯𑀺𑀘𑁆𑀙𑀺𑀦𑁆𑀤𑀢𑀺 𑀲𑁄 𑀲𑀢𑁆𑀣𑀸 𑀦 𑀲𑀩𑁆𑀩𑀜𑁆𑀜𑀽, 𑀥𑀫𑁆𑀫𑁄 𑀦 𑀲𑁆𑀯𑀸𑀓𑁆𑀔𑀸𑀢𑁄, 𑀕𑀡𑁄 𑀦 𑀲𑀼𑀧𑁆𑀧𑀝𑀺𑀧𑀦𑁆𑀦𑁄, 𑀤𑀺𑀝𑁆𑀞𑀺 𑀦 𑀪𑀤𑁆𑀤𑀺𑀓𑀸, 𑀧𑀝𑀺𑀧𑀤𑀸 𑀦 𑀲𑀼𑀧𑀜𑁆𑀜𑀢𑁆𑀢𑀸, 𑀫𑀕𑁆𑀕𑁄 𑀦 𑀦𑀺𑀬𑁆𑀬𑀸𑀦𑀺𑀓𑁄, 𑀦𑀢𑁆𑀣𑁂𑀢𑁆𑀣 𑀲𑀼𑀤𑁆𑀥𑀺 𑀯𑀸 𑀯𑀺𑀲𑀼𑀤𑁆𑀥𑀺 𑀯𑀸 𑀧𑀭𑀺𑀲𑀼𑀤𑁆𑀥𑀺 𑀯𑀸, 𑀫𑀼𑀢𑁆𑀢𑀺 𑀯𑀸 𑀯𑀺𑀫𑀼𑀢𑁆𑀢𑀺 𑀯𑀸 𑀧𑀭𑀺𑀫𑀼𑀢𑁆𑀢𑀺 𑀯𑀸, 𑀦𑀢𑁆𑀣𑁂𑀢𑁆𑀣 𑀲𑀼𑀚𑁆𑀛𑀦𑁆𑀢𑀺 𑀯𑀸 𑀯𑀺𑀲𑀼𑀚𑁆𑀛𑀦𑁆𑀢𑀺 𑀯𑀸 𑀧𑀭𑀺𑀲𑀼𑀚𑁆𑀛𑀦𑁆𑀢𑀺 𑀯𑀸, 𑀫𑀼𑀘𑁆𑀘𑀦𑁆𑀢𑀺 𑀯𑀸 𑀯𑀺𑀫𑀼𑀘𑁆𑀘𑀦𑁆𑀢𑀺 𑀯𑀸, 𑀧𑀭𑀺𑀫𑀼𑀘𑁆𑀘𑀦𑁆𑀢𑀺 𑀯𑀸, 𑀳𑀻𑀦𑀸 𑀦𑀺𑀳𑀻𑀦𑀸 𑀑𑀫𑀓𑀸 𑀮𑀸𑀫𑀓𑀸 𑀙𑀢𑀼𑀓𑁆𑀓𑀸 𑀧𑀭𑀺𑀢𑁆𑀢𑀸𑀢𑀺𑁇 𑀏𑀯𑀁 𑀧𑀭𑁄 𑀯𑀺𑀘𑁆𑀙𑀺𑀦𑁆𑀤𑀢𑀺𑁇 𑀏𑀯𑀁 𑀯𑀺𑀘𑁆𑀙𑀺𑀦𑁆𑀤𑀺𑀬𑀫𑀸𑀦𑁄 𑀲𑀢𑁆𑀣𑀸𑀭𑀸 𑀘𑀯𑀢𑀺, 𑀥𑀫𑁆𑀫𑀓𑁆𑀔𑀸𑀦𑀸 𑀘𑀯𑀢𑀺, 𑀕𑀡𑀸 𑀘𑀯𑀢𑀺, 𑀤𑀺𑀝𑁆𑀞𑀺𑀬𑀸 𑀘𑀯𑀢𑀺, 𑀧𑀝𑀺𑀧𑀤𑀸𑀬 𑀘𑀯𑀢𑀺, 𑀫𑀕𑁆𑀕𑀢𑁄 𑀘𑀯𑀢𑀺𑁇 𑀏𑀯𑀁 𑀧𑀭𑀯𑀺𑀘𑁆𑀙𑀺𑀦𑁆𑀤𑀦𑀸𑀬 𑀘𑀯𑀢𑀺𑁇 𑀓𑀣𑀁 𑀅𑀦𑀪𑀺𑀲𑀫𑁆𑀪𑀼𑀡𑀦𑁆𑀢𑁄 𑀘𑀯𑀢𑀺? 𑀲𑀻𑀮𑀁 𑀅𑀦𑀪𑀺𑀲𑀫𑁆𑀪𑀼𑀡𑀦𑁆𑀢𑁄 𑀲𑀻𑀮𑀢𑁄 𑀘𑀯𑀢𑀺, 𑀯𑀢𑀁 𑀅𑀦𑀪𑀺𑀲𑀫𑁆𑀪𑀼𑀡𑀦𑁆𑀢𑁄 𑀯𑀢𑀢𑁄 𑀘𑀯𑀢𑀺, 𑀲𑀻𑀮𑀩𑁆𑀩𑀢𑀁 𑀅𑀦𑀪𑀺𑀲𑀫𑁆𑀪𑀼𑀡𑀦𑁆𑀢𑁄 𑀲𑀻𑀮𑀩𑁆𑀩𑀢𑀢𑁄 𑀘𑀯𑀢𑀺𑁇 𑀏𑀯𑀁 𑀅𑀦𑀪𑀺𑀲𑀫𑁆𑀪𑀼𑀡𑀦𑁆𑀢𑁄 𑀘𑀯𑀢𑀻𑀢𑀺—  𑀲𑀘𑁂 𑀘𑀼𑀢𑁄 𑀲𑀻𑀮𑀯𑀢𑀢𑁄 𑀳𑁄𑀢𑀺𑁇

1216\. **𑀧𑀯𑁂𑀥𑀢𑀺 𑀓𑀫𑁆𑀫 𑀯𑀺𑀭𑀸𑀥𑀬𑀺𑀢𑁆𑀯𑀸**𑀢𑀺𑁇 **𑀧𑀯𑁂𑀥𑀢𑀻**𑀢𑀺 𑀲𑀻𑀮𑀁 𑀯𑀸 𑀯𑀢𑀁 𑀯𑀸 𑀲𑀻𑀮𑀩𑁆𑀩𑀢𑀁 𑀯𑀸 “𑀯𑀺𑀭𑀤𑁆𑀥𑀁 𑀫𑀬𑀸, 𑀅𑀧𑀭𑀤𑁆𑀥𑀁 𑀫𑀬𑀸, 𑀔𑀮𑀺𑀢𑀁 𑀫𑀬𑀸, 𑀕𑀮𑀺𑀢𑀁 𑀫𑀬𑀸, 𑀅𑀜𑁆𑀜𑀸𑀬 𑀅𑀧𑀭𑀤𑁆𑀥𑁄 𑀅𑀳𑀦𑁆”𑀢𑀺 𑀯𑁂𑀥𑀢𑀺 𑀧𑀯𑁂𑀥𑀢𑀺 𑀲𑀫𑁆𑀧𑀯𑁂𑀥𑀢𑀻𑀢𑀺—  𑀧𑀯𑁂𑀥𑀢𑀺𑁇 **𑀓𑀫𑁆𑀫 𑀯𑀺𑀭𑀸𑀥𑀬𑀺𑀢𑁆𑀯𑀸**𑀢𑀺 𑀧𑀼𑀜𑁆𑀜𑀸𑀪𑀺𑀲𑀗𑁆𑀔𑀸𑀭𑀁 𑀯𑀸 𑀅𑀧𑀼𑀜𑁆𑀜𑀸𑀪𑀺𑀲𑀗𑁆𑀔𑀸𑀭𑀁 𑀯𑀸 𑀆𑀦𑁂𑀜𑁆𑀚𑀸𑀪𑀺𑀲𑀗𑁆𑀔𑀸𑀭𑀁 𑀯𑀸 “𑀯𑀺𑀭𑀤𑁆𑀥𑀁 𑀫𑀬𑀸, 𑀅𑀧𑀭𑀤𑁆𑀥𑀁 𑀫𑀬𑀸, 𑀔𑀮𑀺𑀢𑀁 𑀫𑀬𑀸, 𑀕𑀮𑀺𑀢𑀁 𑀫𑀬𑀸, 𑀅𑀜𑁆𑀜𑀸𑀬 𑀅𑀧𑀭𑀤𑁆𑀥𑁄 𑀅𑀳𑀦𑁆”𑀢𑀺 𑀯𑁂𑀥𑀢𑀺 𑀧𑀯𑁂𑀥𑀢𑀺 𑀲𑀫𑁆𑀧𑀯𑁂𑀥𑀢𑀻𑀢𑀺—  𑀧𑀯𑁂𑀥𑀢𑀺 𑀓𑀫𑁆𑀫 𑀯𑀺𑀭𑀸𑀥𑀬𑀺𑀢𑁆𑀯𑀸𑁇

1217\. **𑀧𑀚𑀧𑁆𑀧𑀢𑀻 𑀧𑀢𑁆𑀣𑀬𑀢𑀻 𑀘 𑀲𑀼𑀤𑁆𑀥𑀺𑀦𑁆**𑀢𑀺𑁇 **𑀧𑀚𑀧𑁆𑀧𑀢𑀻**𑀢𑀺 𑀲𑀻𑀮𑀁 𑀯𑀸 𑀚𑀧𑁆𑀧𑀢𑀺, 𑀯𑀢𑀁 𑀯𑀸 𑀚𑀧𑁆𑀧𑀢𑀺, 𑀲𑀻𑀮𑀩𑁆𑀩𑀢𑀁 𑀯𑀸 𑀚𑀧𑁆𑀧𑀢𑀺 𑀧𑀚𑀧𑁆𑀧𑀢𑀺 𑀅𑀪𑀺𑀚𑀧𑁆𑀧𑀢𑀻𑀢𑀺—  𑀧𑀚𑀧𑁆𑀧𑀢𑀺𑁇 **𑀧𑀢𑁆𑀣𑀬𑀢𑀻 𑀘 𑀲𑀼𑀤𑁆𑀥𑀺𑀦𑁆**𑀢𑀺 𑀲𑀻𑀮𑀲𑀼𑀤𑁆𑀥𑀺𑀁 𑀯𑀸 𑀧𑀢𑁆𑀣𑁂𑀢𑀺, 𑀯𑀢𑀲𑀼𑀤𑁆𑀥𑀺𑀁 𑀯𑀸 𑀧𑀢𑁆𑀣𑁂𑀢𑀺, 𑀲𑀻𑀮𑀩𑁆𑀩𑀢𑀲𑀼𑀤𑁆𑀥𑀺𑀁 𑀯𑀸 𑀧𑀢𑁆𑀣𑁂𑀢𑀺 𑀧𑀺𑀳𑁂𑀢𑀺 𑀅𑀪𑀺𑀚𑀧𑁆𑀧𑀢𑀻𑀢𑀺—  𑀧𑀚𑀧𑁆𑀧𑀢𑀻 𑀧𑀢𑁆𑀣𑀬𑀢𑀻 𑀘 𑀲𑀼𑀤𑁆𑀥𑀺𑀁𑁇

1218\. **𑀲𑀢𑁆𑀣𑀸𑀯 𑀳𑀻𑀦𑁄 𑀧𑀯𑀲𑀁 𑀖𑀭𑀫𑁆𑀳𑀸**𑀢𑀺𑁇 𑀬𑀣𑀸 𑀧𑀼𑀭𑀺𑀲𑁄 𑀖𑀭𑀢𑁄 𑀦𑀺𑀓𑁆𑀔𑀦𑁆𑀢𑁄 𑀲𑀢𑁆𑀣𑁂𑀦 𑀧𑀯𑀲𑀁 𑀯𑀲𑀦𑁆𑀢𑁄 𑀲𑀢𑁆𑀣𑀸 𑀑𑀳𑀻𑀦𑁄, 𑀢𑀁 𑀯𑀸 𑀲𑀢𑁆𑀣𑀁 𑀅𑀦𑀼𑀩𑀦𑁆𑀥𑀢𑀺 𑀲𑀓𑀁 𑀯𑀸 𑀖𑀭𑀁 𑀧𑀘𑁆𑀘𑀸𑀕𑀘𑁆𑀙𑀢𑀺; 𑀏𑀯𑀫𑁂𑀯𑀁 𑀲𑁄 𑀤𑀺𑀝𑁆𑀞𑀺𑀕𑀢𑀺𑀓𑁄 𑀢𑀁 𑀯𑀸 𑀲𑀢𑁆𑀣𑀸𑀭𑀁 𑀕𑀡𑁆𑀳𑀸𑀢𑀺 𑀅𑀜𑁆𑀜𑀁 𑀯𑀸 𑀲𑀢𑁆𑀣𑀸𑀭𑀁 𑀕𑀡𑁆𑀳𑀸𑀢𑀺, 𑀢𑀁 𑀯𑀸 𑀥𑀫𑁆𑀫𑀓𑁆𑀔𑀸𑀦𑀁 𑀕𑀡𑁆𑀳𑀸𑀢𑀺 𑀅𑀜𑁆𑀜𑀁 𑀯𑀸 𑀥𑀫𑁆𑀫𑀓𑁆𑀔𑀸𑀦𑀁 𑀕𑀡𑁆𑀳𑀸𑀢𑀺, 𑀢𑀁 𑀯𑀸 𑀕𑀡𑀁 𑀕𑀡𑁆𑀳𑀸𑀢𑀺 𑀅𑀜𑁆𑀜𑀁 𑀯𑀸 𑀕𑀡𑀁 𑀕𑀡𑁆𑀳𑀸𑀢𑀺, 𑀢𑀁 𑀯𑀸 𑀤𑀺𑀝𑁆𑀞𑀺𑀁 𑀕𑀡𑁆𑀳𑀸𑀢𑀺 𑀅𑀜𑁆𑀜𑀁 𑀯𑀸 𑀤𑀺𑀝𑁆𑀞𑀺𑀁 𑀕𑀡𑁆𑀳𑀸𑀢𑀺, 𑀢𑀁 𑀯𑀸 𑀧𑀝𑀺𑀧𑀤𑀁 𑀕𑀡𑁆𑀳𑀸𑀢𑀺 𑀅𑀜𑁆𑀜𑀁 𑀯𑀸 𑀧𑀝𑀺𑀧𑀤𑀁 𑀕𑀡𑁆𑀳𑀸𑀢𑀺, 𑀢𑀁 𑀯𑀸 𑀫𑀕𑁆𑀕𑀁 𑀕𑀡𑁆𑀳𑀸𑀢𑀺 𑀅𑀜𑁆𑀜𑀁 𑀯𑀸 𑀫𑀕𑁆𑀕𑀁 𑀕𑀡𑁆𑀳𑀸𑀢𑀺 𑀧𑀭𑀸𑀫𑀲𑀢𑀺 𑀅𑀪𑀺𑀦𑀺𑀯𑀺𑀲𑀢𑀻𑀢𑀺—  𑀲𑀢𑁆𑀣𑀸𑀯 𑀳𑀻𑀦𑁄 𑀧𑀯𑀲𑀁 𑀖𑀭𑀫𑁆𑀳𑀸𑁇

1219\. 𑀢𑁂𑀦𑀸𑀳 𑀪𑀕𑀯𑀸—

1220\. _“𑀲𑀘𑁂 𑀘𑀼𑀢𑁄 𑀲𑀻𑀮𑀯𑀢𑀢𑁄 𑀳𑁄𑀢𑀺,_  
_𑀧𑀯𑁂𑀥𑀢𑀻 𑀓𑀫𑁆𑀫 𑀯𑀺𑀭𑀸𑀥𑀬𑀺𑀢𑁆𑀯𑀸;_  
_𑀧𑀚𑀧𑁆𑀧𑀢𑀻 𑀧𑀢𑁆𑀣𑀬𑀢𑀻 𑀘 𑀲𑀼𑀤𑁆𑀥𑀺𑀁,_  
_𑀲𑀢𑁆𑀣𑀸𑀯 𑀳𑀻𑀦𑁄 𑀧𑀯𑀲𑀁 𑀖𑀭𑀫𑁆𑀳𑀸”𑀢𑀺𑁇_  


(135.)

1221\. _**𑀲𑀻𑀮𑀩𑁆𑀩𑀢𑀁 𑀯𑀸𑀧𑀺 𑀧𑀳𑀸𑀬 𑀲𑀩𑁆𑀩𑀁,**_  
_**𑀓𑀫𑁆𑀫𑀜𑁆𑀘 𑀲𑀸𑀯𑀚𑁆𑀚𑀦𑀯𑀚𑁆𑀚𑀫𑁂𑀢𑀁;**_  
_**𑀲𑀼𑀤𑁆𑀥𑀺𑀁 𑀅𑀲𑀼𑀤𑁆𑀥𑀺𑀦𑁆𑀢𑀺 𑀅𑀧𑀢𑁆𑀣𑀬𑀸𑀦𑁄,**_  
_**𑀯𑀺𑀭𑀢𑁄 𑀘𑀭𑁂 𑀲𑀦𑁆𑀢𑀺𑀫𑀦𑀼𑀕𑁆𑀕𑀳𑀸𑀬𑁇**_  


1222\. **𑀲𑀻𑀮𑀩𑁆𑀩𑀢𑀁 𑀯𑀸𑀧𑀺 𑀧𑀳𑀸𑀬 𑀲𑀩𑁆𑀩𑀦𑁆**𑀢𑀺𑁇 𑀲𑀩𑁆𑀩𑀸 𑀲𑀻𑀮𑀲𑀼𑀤𑁆𑀥𑀺𑀬𑁄 𑀧𑀳𑀸𑀬 𑀧𑀚𑀳𑀺𑀢𑁆𑀯𑀸 𑀯𑀺𑀦𑁄𑀤𑁂𑀢𑁆𑀯𑀸 𑀩𑁆𑀬𑀦𑁆𑀢𑀺𑀁 𑀓𑀭𑀺𑀢𑁆𑀯𑀸 𑀅𑀦𑀪𑀸𑀯𑀁 𑀕𑀫𑁂𑀢𑁆𑀯𑀸, 𑀲𑀩𑁆𑀩𑀸 𑀯𑀢𑀲𑀼𑀤𑁆𑀥𑀺𑀬𑁄 𑀧𑀳𑀸𑀬 𑀧𑀚𑀳𑀺𑀢𑁆𑀯𑀸 𑀯𑀺𑀦𑁄𑀤𑁂𑀢𑁆𑀯𑀸 𑀩𑁆𑀬𑀦𑁆𑀢𑀺𑀁 𑀓𑀭𑀺𑀢𑁆𑀯𑀸 𑀅𑀦𑀪𑀸𑀯𑀁 𑀕𑀫𑁂𑀢𑁆𑀯𑀸, 𑀲𑀩𑁆𑀩𑀸 𑀲𑀻𑀮𑀩𑁆𑀩𑀢𑀲𑀼𑀤𑁆𑀥𑀺𑀬𑁄 𑀧𑀳𑀸𑀬 𑀧𑀚𑀳𑀺𑀢𑁆𑀯𑀸 𑀯𑀺𑀦𑁄𑀤𑁂𑀢𑁆𑀯𑀸 𑀩𑁆𑀬𑀦𑁆𑀢𑀺𑀁 𑀓𑀭𑀺𑀢𑁆𑀯𑀸 𑀅𑀦𑀪𑀸𑀯𑀁 𑀕𑀫𑁂𑀢𑁆𑀯𑀸𑀢𑀺—  𑀲𑀻𑀮𑀩𑁆𑀩𑀢𑀁 𑀯𑀸𑀧𑀺 𑀧𑀳𑀸𑀬 𑀲𑀩𑁆𑀩𑀁𑁇

1223\. **𑀓𑀫𑁆𑀫𑀜𑁆𑀘 𑀲𑀸𑀯𑀚𑁆𑀚𑀦𑀯𑀚𑁆𑀚𑀫𑁂𑀢𑀦𑁆**𑀢𑀺𑁇 𑀲𑀸𑀯𑀚𑁆𑀚𑀓𑀫𑁆𑀫𑀁 𑀯𑀼𑀘𑁆𑀘𑀢𑀺—  𑀓𑀡𑁆𑀳𑀁 𑀓𑀡𑁆𑀳𑀯𑀺𑀧𑀸𑀓𑀁𑁇 𑀅𑀦𑀯𑀚𑁆𑀚𑀓𑀫𑁆𑀫𑀁 𑀯𑀼𑀘𑁆𑀘𑀢𑀺—  𑀲𑀼𑀓𑁆𑀓𑀁 𑀲𑀼𑀓𑁆𑀓𑀯𑀺𑀧𑀸𑀓𑀁𑁇 𑀲𑀸𑀯𑀚𑁆𑀚𑀜𑁆𑀘 𑀓𑀫𑁆𑀫𑀁 𑀅𑀦𑀯𑀚𑁆𑀚𑀜𑁆𑀘 𑀓𑀫𑁆𑀫𑀁 𑀧𑀳𑀸𑀬 𑀧𑀚𑀳𑀺𑀢𑁆𑀯𑀸 𑀯𑀺𑀦𑁄𑀤𑁂𑀢𑁆𑀯𑀸 𑀩𑁆𑀬𑀦𑁆𑀢𑀺𑀁 𑀓𑀭𑀺𑀢𑁆𑀯𑀸 𑀅𑀦𑀪𑀸𑀯𑀁 𑀕𑀫𑁂𑀢𑁆𑀯𑀸𑀢𑀺—  𑀓𑀫𑁆𑀫𑀜𑁆𑀘 𑀲𑀸𑀯𑀚𑁆𑀚𑀦𑀯𑀚𑁆𑀚𑀫𑁂𑀢𑀁𑁇

1224\. **𑀲𑀼𑀤𑁆𑀥𑀺𑀁 𑀅𑀲𑀼𑀤𑁆𑀥𑀺𑀦𑁆𑀢𑀺 𑀅𑀧𑀢𑁆𑀣𑀬𑀸𑀦𑁄**𑀢𑀺𑁇 **𑀅𑀲𑀼𑀤𑁆𑀥𑀺𑀦𑁆**𑀢𑀺 𑀅𑀲𑀼𑀤𑁆𑀥𑀺𑀁 𑀧𑀢𑁆𑀣𑁂𑀦𑁆𑀢𑀺, 𑀅𑀓𑀼𑀲𑀮𑁂 𑀥𑀫𑁆𑀫𑁂 𑀧𑀢𑁆𑀣𑁂𑀦𑁆𑀢𑀺𑁇 **𑀲𑀼𑀤𑁆𑀥𑀺𑀦𑁆**𑀢𑀺 𑀲𑀼𑀤𑁆𑀥𑀺𑀁 𑀧𑀢𑁆𑀣𑁂𑀦𑁆𑀢𑀺, 𑀧𑀜𑁆𑀘 𑀓𑀸𑀫𑀕𑀼𑀡𑁂 𑀧𑀢𑁆𑀣𑁂𑀦𑁆𑀢𑀺; 𑀅𑀲𑀼𑀤𑁆𑀥𑀺𑀁 𑀧𑀢𑁆𑀣𑁂𑀦𑁆𑀢𑀺, 𑀅𑀓𑀼𑀲𑀮𑁂 𑀥𑀫𑁆𑀫𑁂 𑀧𑀢𑁆𑀣𑁂𑀦𑁆𑀢𑀺, 𑀧𑀜𑁆𑀘 𑀓𑀸𑀫𑀕𑀼𑀡𑁂 𑀧𑀢𑁆𑀣𑁂𑀦𑁆𑀢𑀺; 𑀲𑀼𑀤𑁆𑀥𑀺𑀁 𑀧𑀢𑁆𑀣𑁂𑀦𑁆𑀢𑀺, 𑀤𑁆𑀯𑀸𑀲𑀝𑁆𑀞𑀺 𑀤𑀺𑀝𑁆𑀞𑀺𑀕𑀢𑀸𑀦𑀺 𑀧𑀢𑁆𑀣𑁂𑀦𑁆𑀢𑀺, 𑀅𑀲𑀼𑀤𑁆𑀥𑀺𑀁 𑀧𑀢𑁆𑀣𑁂𑀦𑁆𑀢𑀺, 𑀅𑀓𑀼𑀲𑀮𑁂 𑀥𑀫𑁆𑀫𑁂 𑀧𑀢𑁆𑀣𑁂𑀦𑁆𑀢𑀺, 𑀧𑀜𑁆𑀘 𑀓𑀸𑀫𑀕𑀼𑀡𑁂 𑀧𑀢𑁆𑀣𑁂𑀦𑁆𑀢𑀺, 𑀤𑁆𑀯𑀸𑀲𑀝𑁆𑀞𑀺 𑀤𑀺𑀝𑁆𑀞𑀺𑀕𑀢𑀸𑀦𑀺 𑀧𑀢𑁆𑀣𑁂𑀦𑁆𑀢𑀺; 𑀲𑀼𑀤𑁆𑀥𑀺𑀁 𑀧𑀢𑁆𑀣𑁂𑀦𑁆𑀢𑀺; 𑀢𑁂𑀥𑀸𑀢𑀼𑀓𑁂 𑀓𑀼𑀲𑀮𑁂 𑀥𑀫𑁆𑀫𑁂 𑀧𑀢𑁆𑀣𑁂𑀦𑁆𑀢𑀺, 𑀅𑀲𑀼𑀤𑁆𑀥𑀺𑀁 𑀧𑀢𑁆𑀣𑁂𑀦𑁆𑀢𑀺, 𑀅𑀓𑀼𑀲𑀮𑁂 𑀥𑀫𑁆𑀫𑁂 𑀧𑀢𑁆𑀣𑁂𑀦𑁆𑀢𑀺, 𑀧𑀜𑁆𑀘 𑀓𑀸𑀫𑀕𑀼𑀡𑁂 𑀧𑀢𑁆𑀣𑁂𑀦𑁆𑀢𑀺, 𑀤𑁆𑀯𑀸𑀲𑀝𑁆𑀞𑀺 𑀤𑀺𑀝𑁆𑀞𑀺𑀕𑀢𑀸𑀦𑀺 𑀧𑀢𑁆𑀣𑁂𑀦𑁆𑀢𑀺, 𑀢𑁂𑀥𑀸𑀢𑀼𑀓𑁂 𑀓𑀼𑀲𑀮𑁂 𑀥𑀫𑁆𑀫𑁂 𑀧𑀢𑁆𑀣𑁂𑀦𑁆𑀢𑀺; 𑀲𑀼𑀤𑁆𑀥𑀺𑀁 𑀧𑀢𑁆𑀣𑁂𑀦𑁆𑀢𑀺, 𑀧𑀼𑀣𑀼𑀚𑁆𑀚𑀦𑀓𑀮𑁆𑀬𑀸𑀡𑀓𑀸 𑀦𑀺𑀬𑀸𑀫𑀸𑀯𑀓𑁆𑀓𑀦𑁆𑀢𑀺𑀁 𑀧𑀢𑁆𑀣𑁂𑀦𑁆𑀢𑀺𑁇 𑀲𑁂𑀓𑁆𑀔𑀸 𑀅𑀕𑁆𑀕𑀥𑀫𑁆𑀫𑀁 𑀅𑀭𑀳𑀢𑁆𑀢𑀁 𑀧𑀢𑁆𑀣𑁂𑀦𑁆𑀢𑀺𑁇 𑀅𑀭𑀳𑀢𑁆𑀢𑁂 𑀧𑀢𑁆𑀢𑁂 𑀅𑀭𑀳𑀸 𑀦𑁂𑀯 𑀅𑀓𑀼𑀲𑀮𑁂 𑀥𑀫𑁆𑀫𑁂 𑀧𑀢𑁆𑀣𑁂𑀢𑀺, 𑀦𑀧𑀺 𑀧𑀜𑁆𑀘 𑀓𑀸𑀫𑀕𑀼𑀡𑁂 𑀧𑀢𑁆𑀣𑁂𑀢𑀺, 𑀦𑀧𑀺 𑀤𑁆𑀯𑀸𑀲𑀝𑁆𑀞𑀺 𑀤𑀺𑀝𑁆𑀞𑀺𑀕𑀢𑀸𑀦𑀺 𑀧𑀢𑁆𑀣𑁂𑀢𑀺, 𑀦𑀧𑀺 𑀢𑁂𑀥𑀸𑀢𑀼𑀓𑁂 𑀓𑀼𑀲𑀮𑁂 𑀥𑀫𑁆𑀫𑁂 𑀧𑀢𑁆𑀣𑁂𑀢𑀺, 𑀦𑀧𑀺 𑀦𑀺𑀬𑀸𑀫𑀸𑀯𑀓𑁆𑀓𑀦𑁆𑀢𑀺𑀁 𑀧𑀢𑁆𑀣𑁂𑀢𑀺, 𑀦𑀧𑀺 𑀅𑀕𑁆𑀕𑀥𑀫𑁆𑀫𑀁 𑀅𑀭𑀳𑀢𑁆𑀢𑀁 𑀧𑀢𑁆𑀣𑁂𑀢𑀺𑁇 𑀧𑀢𑁆𑀣𑀦𑀸 𑀲𑀫𑀢𑀺𑀓𑁆𑀓𑀦𑁆𑀢𑁄 𑀅𑀭𑀳𑀸 𑀯𑀼𑀤𑁆𑀥𑀺𑀧𑀸𑀭𑀺𑀳𑀸𑀦𑀺𑀯𑀻𑀢𑀺𑀯𑀢𑁆𑀢𑁄𑁇 𑀲𑁄 𑀯𑀼𑀝𑁆𑀞𑀯𑀸𑀲𑁄 𑀘𑀺𑀡𑁆𑀡𑀘𑀭𑀡𑁄…𑀧𑁂…  𑀚𑀸𑀢𑀺𑀚𑀭𑀸𑀫𑀭𑀡𑀲𑀁𑀲𑀸𑀭𑁄 𑀦𑀢𑁆𑀣𑀺 𑀢𑀲𑁆𑀲 𑀧𑀼𑀦𑀩𑁆𑀪𑀯𑁄𑀢𑀺—  𑀲𑀼𑀤𑁆𑀥𑀺𑀁 𑀅𑀲𑀼𑀤𑁆𑀥𑀺𑀦𑁆𑀢𑀺 𑀅𑀧𑀢𑁆𑀣𑀬𑀸𑀦𑁄𑁇

1225\. **𑀯𑀺𑀭𑀢𑁄 𑀘𑀭𑁂 𑀲𑀦𑁆𑀢𑀺𑀫𑀦𑀼𑀕𑁆𑀕𑀳𑀸𑀬𑀸**𑀢𑀺𑁇 **𑀯𑀺𑀭𑀢𑁄**𑀢𑀺 𑀲𑀼𑀤𑁆𑀥𑀺𑀅𑀲𑀼𑀤𑁆𑀥𑀺𑀬𑀸 𑀆𑀭𑀢𑁄 𑀅𑀲𑁆𑀲 𑀯𑀺𑀭𑀢𑁄 𑀧𑀝𑀺𑀯𑀺𑀭𑀢𑁄 𑀦𑀺𑀓𑁆𑀔𑀦𑁆𑀢𑁄 𑀦𑀺𑀲𑁆𑀲𑀝𑁄 𑀯𑀺𑀧𑁆𑀧𑀫𑀼𑀢𑁆𑀢𑁄 𑀯𑀺𑀲𑀜𑁆𑀜𑀼𑀢𑁆𑀢𑁄, 𑀯𑀺𑀫𑀭𑀺𑀬𑀸𑀤𑀺𑀓𑀢𑁂𑀦 𑀘𑁂𑀢𑀲𑀸 𑀯𑀺𑀳𑀭𑀢𑀻𑀢𑀺—  𑀯𑀺𑀭𑀢𑁄𑁇 **𑀘𑀭𑁂**𑀢𑀺 𑀘𑀭𑁂𑀬𑁆𑀬 𑀯𑀺𑀘𑀭𑁂𑀬𑁆𑀬 𑀯𑀺𑀳𑀭𑁂𑀬𑁆𑀬 𑀇𑀭𑀺𑀬𑁂𑀬𑁆𑀬 𑀯𑀢𑁆𑀢𑁂𑀬𑁆𑀬 𑀧𑀸𑀮𑁂𑀬𑁆𑀬 𑀬𑀧𑁂𑀬𑁆𑀬 𑀬𑀸𑀧𑁂𑀬𑁆𑀬𑀸𑀢𑀺—  𑀯𑀺𑀭𑀢𑁄 𑀘𑀭𑁂𑁇 **𑀲𑀦𑁆𑀢𑀺𑀫𑀦𑀼𑀕𑁆𑀕𑀳𑀸𑀬𑀸**𑀢𑀺𑁇 𑀲𑀦𑁆𑀢𑀺𑀬𑁄 𑀯𑀼𑀘𑁆𑀘𑀦𑁆𑀢𑀺 𑀤𑁆𑀯𑀸𑀲𑀝𑁆𑀞𑀺 𑀤𑀺𑀝𑁆𑀞𑀺𑀕𑀢𑀸𑀦𑀺 𑀤𑀺𑀝𑁆𑀞𑀺𑀲𑀦𑁆𑀢𑀺𑀬𑁄 𑀅𑀕𑀡𑁆𑀳𑀦𑁆𑀢𑁄 𑀅𑀧𑀭𑀸𑀫𑀲𑀦𑁆𑀢𑁄 𑀅𑀦𑀪𑀺𑀦𑀺𑀯𑀺𑀲𑀦𑁆𑀢𑁄𑀢𑀺—  𑀯𑀺𑀭𑀢𑁄 𑀘𑀭𑁂 𑀲𑀦𑁆𑀢𑀺𑀫𑀦𑀼𑀕𑁆𑀕𑀳𑀸𑀬𑁇

1226\. 𑀢𑁂𑀦𑀸𑀳 𑀪𑀕𑀯𑀸—

1227\. _“𑀲𑀻𑀮𑀩𑁆𑀩𑀢𑀁 𑀯𑀸𑀧𑀺 𑀧𑀳𑀸𑀬 𑀲𑀩𑁆𑀩𑀁,_  
_𑀓𑀫𑁆𑀫𑀜𑁆𑀘 𑀲𑀸𑀯𑀚𑁆𑀚𑀦𑀯𑀚𑁆𑀚𑀫𑁂𑀢𑀁;_  
_𑀲𑀼𑀤𑁆𑀥𑀺𑀁 𑀅𑀲𑀼𑀤𑁆𑀥𑀺𑀦𑁆𑀢𑀺 𑀅𑀧𑀢𑁆𑀣𑀬𑀸𑀦𑁄,_  
_𑀯𑀺𑀭𑀢𑁄 𑀘𑀭𑁂 𑀲𑀦𑁆𑀢𑀺𑀫𑀦𑀼𑀕𑁆𑀕𑀳𑀸𑀬𑀸”𑀢𑀺𑁇_  


(136.)

1228\. _**𑀢𑀫𑀽𑀧𑀦𑀺𑀲𑁆𑀲𑀸𑀬 𑀚𑀺𑀕𑀼𑀘𑁆𑀙𑀺𑀢𑀁 𑀯𑀸,**_  
_**𑀅𑀣 𑀯𑀸𑀧𑀺 𑀤𑀺𑀝𑁆𑀞𑀁 𑀯 𑀲𑀼𑀢𑀁 𑀫𑀼𑀢𑀁 𑀯𑀸;**_  
_**𑀉𑀤𑁆𑀥𑀁𑀲𑀭𑀸 𑀲𑀼𑀤𑁆𑀥𑀺𑀫𑀦𑀼𑀢𑁆𑀣𑀼𑀦𑀦𑁆𑀢𑀺,**_  
_**𑀅𑀯𑀻𑀢𑀢𑀡𑁆𑀳𑀸𑀲𑁂 𑀪𑀯𑀸𑀪𑀯𑁂𑀲𑀼𑁇**_  


1229\. **𑀢𑀫𑀽𑀧𑀦𑀺𑀲𑁆𑀲𑀸𑀬 𑀚𑀺𑀕𑀼𑀘𑁆𑀙𑀺𑀢𑀁 𑀯𑀸**𑀢𑀺𑁇 𑀲𑀦𑁆𑀢𑁂𑀓𑁂 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 𑀢𑀧𑁄𑀚𑀺𑀕𑀼𑀘𑁆𑀙𑀯𑀸𑀤𑀸 𑀢𑀧𑁄𑀚𑀺𑀕𑀼𑀘𑁆𑀙𑀲𑀸𑀭𑀸 𑀢𑀧𑁄𑀚𑀺𑀕𑀼𑀘𑁆𑀙𑀦𑀺𑀲𑁆𑀲𑀺𑀢𑀸 𑀆𑀦𑀺𑀲𑁆𑀲𑀺𑀢𑀸 𑀅𑀮𑁆𑀮𑀻𑀦𑀸 𑀉𑀧𑀕𑀢𑀸 𑀅𑀚𑁆𑀛𑁄𑀲𑀺𑀢𑀸 𑀅𑀥𑀺𑀫𑀼𑀢𑁆𑀢𑀸𑀢𑀺—  𑀢𑀫𑀽𑀧𑀦𑀺𑀲𑁆𑀲𑀸𑀬 𑀚𑀺𑀕𑀼𑀘𑁆𑀙𑀺𑀢𑀁 𑀯𑀸𑁇

1230\. **𑀅𑀣 𑀯𑀸𑀧𑀺 𑀤𑀺𑀝𑁆𑀞𑀁 𑀯 𑀲𑀼𑀢𑀁 𑀫𑀼𑀢𑀁 𑀯𑀸**𑀢𑀺𑁇 𑀤𑀺𑀝𑁆𑀞𑀁 𑀯𑀸 𑀤𑀺𑀝𑁆𑀞𑀲𑀼𑀤𑁆𑀥𑀺𑀁 𑀯𑀸 𑀲𑀼𑀢𑀁 𑀯𑀸 𑀲𑀼𑀢𑀲𑀼𑀤𑁆𑀥𑀺𑀁 𑀯𑀸 𑀫𑀼𑀢𑀁 𑀯𑀸 𑀫𑀼𑀢𑀲𑀼𑀤𑁆𑀥𑀺𑀁 𑀯𑀸 𑀦𑀺𑀲𑁆𑀲𑀸𑀬 𑀉𑀧𑀦𑀺𑀲𑁆𑀲𑀸𑀬 𑀕𑀡𑁆𑀳𑀺𑀢𑁆𑀯𑀸 𑀧𑀭𑀸𑀫𑀲𑀺𑀢𑁆𑀯𑀸 𑀅𑀪𑀺𑀦𑀺𑀯𑀺𑀲𑀺𑀢𑁆𑀯𑀸𑀢𑀺—  𑀅𑀣 𑀯𑀸𑀧𑀺 𑀤𑀺𑀝𑁆𑀞𑀁 𑀯 𑀲𑀼𑀢𑀁 𑀫𑀼𑀢𑀁 𑀯𑀸𑁇

1231\. **𑀉𑀤𑁆𑀥𑀁𑀲𑀭𑀸 𑀲𑀼𑀤𑁆𑀥𑀺𑀫𑀦𑀼𑀢𑁆𑀣𑀼𑀦𑀦𑁆𑀢𑀻**𑀢𑀺𑁇 𑀲𑀦𑁆𑀢𑁂𑀓𑁂 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 𑀉𑀤𑁆𑀥𑀁𑀲𑀭𑀸𑀯𑀸𑀤𑀸𑁇 𑀓𑀢𑀫𑁂 𑀢𑁂 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 𑀉𑀤𑁆𑀥𑀁𑀲𑀭𑀸𑀯𑀸𑀤𑀸? 𑀬𑁂 𑀢𑁂 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 𑀅𑀘𑁆𑀘𑀦𑁆𑀢𑀲𑀼𑀤𑁆𑀥𑀺𑀓𑀸, 𑀲𑀁𑀲𑀸𑀭𑀲𑀼𑀤𑁆𑀥𑀺𑀓𑀸, 𑀅𑀓𑀺𑀭𑀺𑀬𑀤𑀺𑀝𑁆𑀞𑀺𑀓𑀸, 𑀲𑀲𑁆𑀲𑀢𑀯𑀸𑀤𑀸—  𑀇𑀫𑁂 𑀢𑁂 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 𑀉𑀤𑁆𑀥𑀁𑀲𑀭𑀸𑀯𑀸𑀤𑀸𑁇 𑀢𑁂 𑀲𑀁𑀲𑀸𑀭𑁂 𑀲𑀼𑀤𑁆𑀥𑀺𑀁 𑀯𑀺𑀲𑀼𑀤𑁆𑀥𑀺𑀁 𑀧𑀭𑀺𑀲𑀼𑀤𑁆𑀥𑀺𑀁, 𑀫𑀼𑀢𑁆𑀢𑀺𑀁 𑀯𑀺𑀫𑀼𑀢𑁆𑀢𑀺𑀁 𑀧𑀭𑀺𑀫𑀼𑀢𑁆𑀢𑀺𑀁 𑀣𑀼𑀦𑀦𑁆𑀢𑀺 𑀯𑀤𑀦𑁆𑀢𑀺 𑀓𑀣𑁂𑀦𑁆𑀢𑀺 𑀪𑀡𑀦𑁆𑀢𑀺 𑀤𑀻𑀧𑀬𑀦𑁆𑀢𑀺 𑀯𑁄𑀳𑀭𑀦𑁆𑀢𑀻𑀢𑀺—  𑀉𑀤𑁆𑀥𑀁𑀲𑀭𑀸 𑀲𑀼𑀤𑁆𑀥𑀺𑀫𑀦𑀼𑀢𑁆𑀣𑀼𑀦𑀦𑁆𑀢𑀺𑁇

1232\. **𑀅𑀯𑀻𑀢𑀢𑀡𑁆𑀳𑀸𑀲𑁂 𑀪𑀯𑀸𑀪𑀯𑁂𑀲𑀽**𑀢𑀺𑁇 **𑀢𑀡𑁆𑀳𑀸**𑀢𑀺 𑀭𑀽𑀧𑀢𑀡𑁆𑀳𑀸 𑀲𑀤𑁆𑀤𑀢𑀡𑁆𑀳𑀸 𑀕𑀦𑁆𑀥𑀢𑀡𑁆𑀳𑀸 𑀭𑀲𑀢𑀡𑁆𑀳𑀸 𑀨𑁄𑀝𑁆𑀞𑀩𑁆𑀩𑀢𑀡𑁆𑀳𑀸 𑀥𑀫𑁆𑀫𑀢𑀡𑁆𑀳𑀸𑁇 **𑀪𑀯𑀸𑀪𑀯𑁂𑀲𑀽**𑀢𑀺 𑀪𑀯𑀸𑀪𑀯𑁂 𑀓𑀫𑁆𑀫𑀪𑀯𑁂 𑀧𑀼𑀦𑀩𑁆𑀪𑀯𑁂 𑀓𑀸𑀫𑀪𑀯𑁂, 𑀓𑀫𑁆𑀫𑀪𑀯𑁂 𑀓𑀸𑀫𑀪𑀯𑁂 𑀧𑀼𑀦𑀩𑁆𑀪𑀯𑁂 𑀭𑀽𑀧𑀪𑀯𑁂, 𑀓𑀫𑁆𑀫𑀪𑀯𑁂 𑀭𑀽𑀧𑀪𑀯𑁂 𑀧𑀼𑀦𑀩𑁆𑀪𑀯𑁂 𑀅𑀭𑀽𑀧𑀪𑀯𑁂, 𑀓𑀫𑁆𑀫𑀪𑀯𑁂 𑀅𑀭𑀽𑀧𑀪𑀯𑁂 𑀧𑀼𑀦𑀩𑁆𑀪𑀯𑁂 𑀧𑀼𑀦𑀧𑁆𑀧𑀼𑀦𑀩𑁆𑀪𑀯𑁂 𑀧𑀼𑀦𑀧𑁆𑀧𑀼𑀦𑀕𑀢𑀺𑀬𑀸 𑀧𑀼𑀦𑀧𑁆𑀧𑀼𑀦𑁅𑀧𑀧𑀢𑁆𑀢𑀺𑀬𑀸 𑀧𑀼𑀦𑀧𑁆𑀧𑀼𑀦𑀧𑀝𑀺𑀲𑀦𑁆𑀥𑀺𑀬𑀸 𑀧𑀼𑀦𑀧𑁆𑀧𑀼𑀦𑀅𑀢𑁆𑀢𑀪𑀸𑀯𑀸𑀪𑀺𑀦𑀺𑀩𑁆𑀩𑀢𑁆𑀢𑀺𑀬𑀸 𑀅𑀯𑀻𑀢𑀢𑀡𑁆𑀳𑀸 𑀅𑀯𑀺𑀕𑀢𑀢𑀡𑁆𑀳𑀸 𑀅𑀘𑀢𑁆𑀢𑀢𑀡𑁆𑀳𑀸 𑀅𑀯𑀦𑁆𑀢𑀢𑀡𑁆𑀳𑀸 𑀅𑀫𑀼𑀢𑁆𑀢𑀢𑀡𑁆𑀳𑀸 𑀅𑀧𑁆𑀧𑀳𑀻𑀦𑀢𑀡𑁆𑀳𑀸 𑀅𑀧𑁆𑀧𑀝𑀺𑀦𑀺𑀲𑁆𑀲𑀝𑁆𑀞𑀢𑀡𑁆𑀳𑀸𑀢𑀺—  𑀅𑀯𑀻𑀢𑀢𑀡𑁆𑀳𑀸𑀲𑁂 𑀪𑀯𑀸𑀪𑀯𑁂𑀲𑀼𑁇

1233\. 𑀢𑁂𑀦𑀸𑀳 𑀪𑀕𑀯𑀸—

1234\. _“𑀢𑀫𑀽𑀧𑀦𑀺𑀲𑁆𑀲𑀸𑀬 𑀚𑀺𑀕𑀼𑀘𑁆𑀙𑀺𑀢𑀁 𑀯𑀸,_  
_𑀅𑀣 𑀯𑀸𑀧𑀺 𑀤𑀺𑀝𑁆𑀞𑀁 𑀯 𑀲𑀼𑀢𑀁 𑀫𑀼𑀢𑀁 𑀯𑀸;_  
_𑀉𑀤𑁆𑀥𑀁𑀲𑀭𑀸 𑀲𑀼𑀤𑁆𑀥𑀺𑀫𑀦𑀼𑀢𑁆𑀣𑀼𑀦𑀦𑁆𑀢𑀺,_  
_𑀅𑀯𑀻𑀢𑀢𑀡𑁆𑀳𑀸𑀲𑁂 𑀪𑀯𑀸𑀪𑀯𑁂𑀲𑀽”𑀢𑀺𑁇_  


(137.)

1235\. _**𑀧𑀢𑁆𑀣𑀬𑀫𑀸𑀦𑀲𑁆𑀲 𑀳𑀺 𑀚𑀧𑁆𑀧𑀺𑀢𑀸𑀦𑀺,**_  
_**𑀧𑀯𑁂𑀥𑀺𑀢𑀁 𑀯𑀸𑀧𑀺 𑀧𑀓𑀧𑁆𑀧𑀺𑀢𑁂𑀲𑀼;**_  
_**𑀘𑀼𑀢𑀽𑀧𑀧𑀸𑀢𑁄 𑀇𑀥 𑀬𑀲𑁆𑀲 𑀦𑀢𑁆𑀣𑀺,**_  
_**𑀲 𑀓𑁂𑀦 𑀯𑁂𑀥𑁂𑀬𑁆𑀬 𑀓𑀼𑀳𑀺𑀁 𑀯 𑀚𑀧𑁆𑀧𑁂𑁇**_  


1236\. **𑀧𑀢𑁆𑀣𑀬𑀫𑀸𑀦𑀲𑁆𑀲 𑀳𑀺 𑀚𑀧𑁆𑀧𑀺𑀢𑀸𑀦𑀻**𑀢𑀺𑁇 **𑀧𑀢𑁆𑀣𑀦𑀸** 𑀯𑀼𑀘𑁆𑀘𑀢𑀺 𑀢𑀡𑁆𑀳𑀸𑁇 𑀬𑁄 𑀭𑀸𑀕𑁄 𑀲𑀸𑀭𑀸𑀕𑁄…𑀧𑁂…  𑀅𑀪𑀺𑀚𑁆𑀛𑀸 𑀮𑁄𑀪𑁄 𑀅𑀓𑀼𑀲𑀮𑀫𑀽𑀮𑀁𑁇 **𑀧𑀢𑁆𑀣𑀬𑀫𑀸𑀦𑀲𑁆𑀲𑀸**𑀢𑀺 𑀧𑀢𑁆𑀣𑀬𑀫𑀸𑀦𑀲𑁆𑀲 𑀇𑀘𑁆𑀙𑀫𑀸𑀦𑀲𑁆𑀲 𑀲𑀸𑀤𑀺𑀬𑀫𑀸𑀦𑀲𑁆𑀲 𑀧𑀺𑀳𑀬𑀫𑀸𑀦𑀲𑁆𑀲 𑀅𑀪𑀺𑀚𑀧𑁆𑀧𑀫𑀸𑀦𑀲𑁆𑀲𑀸𑀢𑀺—  𑀧𑀢𑁆𑀣𑀬𑀫𑀸𑀦𑀲𑁆𑀲 𑀳𑀺𑁇 **𑀚𑀧𑁆𑀧𑀺𑀢𑀸𑀦𑀻**𑀢𑀺𑁇 **𑀚𑀧𑁆𑀧𑀦𑀸** 𑀯𑀼𑀘𑁆𑀘𑀢𑀺 𑀢𑀡𑁆𑀳𑀸𑁇 𑀬𑁄 𑀭𑀸𑀕𑁄 𑀲𑀸𑀭𑀸𑀕𑁄…𑀧𑁂…  𑀅𑀪𑀺𑀚𑁆𑀛𑀸 𑀮𑁄𑀪𑁄 𑀅𑀓𑀼𑀲𑀮𑀫𑀽𑀮𑀦𑁆𑀢𑀺—  𑀧𑀢𑁆𑀣𑀬𑀫𑀸𑀦𑀲𑁆𑀲 𑀳𑀺 𑀚𑀧𑁆𑀧𑀺𑀢𑀸𑀦𑀺𑁇

1237\. **𑀧𑀯𑁂𑀥𑀺𑀢𑀁 𑀯𑀸𑀧𑀺 𑀧𑀓𑀧𑁆𑀧𑀺𑀢𑁂𑀲𑀽**𑀢𑀺𑁇 **𑀧𑀓𑀧𑁆𑀧𑀦𑀸**𑀢𑀺 𑀤𑁆𑀯𑁂 𑀧𑀓𑀧𑁆𑀧𑀦𑀸—  𑀢𑀡𑁆𑀳𑀸𑀧𑀓𑀧𑁆𑀧𑀦𑀸 𑀘 𑀤𑀺𑀝𑁆𑀞𑀺𑀧𑀓𑀧𑁆𑀧𑀦𑀸 𑀘…𑀧𑁂…  𑀅𑀬𑀁 𑀢𑀡𑁆𑀳𑀸𑀧𑀓𑀧𑁆𑀧𑀦𑀸…𑀧𑁂…  𑀅𑀬𑀁 𑀤𑀺𑀝𑁆𑀞𑀺𑀧𑀓𑀧𑁆𑀧𑀦𑀸𑁇 **𑀧𑀯𑁂𑀥𑀺𑀢𑀁 𑀯𑀸𑀧𑀺 𑀧𑀓𑀧𑁆𑀧𑀺𑀢𑁂𑀲𑀽**𑀢𑀺𑁇 𑀧𑀓𑀧𑁆𑀧𑀺𑀢𑀁 𑀯𑀢𑁆𑀣𑀼𑀁 𑀅𑀘𑁆𑀙𑁂𑀤𑀲𑀗𑁆𑀓𑀺𑀦𑁄𑀧𑀺 𑀯𑁂𑀥𑁂𑀦𑁆𑀢𑀺, 𑀅𑀘𑁆𑀙𑀺𑀚𑁆𑀚𑀦𑁆𑀢𑁂𑀧𑀺 𑀯𑁂𑀥𑁂𑀦𑁆𑀢𑀺, 𑀅𑀘𑁆𑀙𑀺𑀦𑁆𑀦𑁂𑀧𑀺 𑀯𑁂𑀥𑁂𑀦𑁆𑀢𑀺; 𑀧𑀓𑀧𑁆𑀧𑀺𑀢𑀁 𑀯𑀢𑁆𑀣𑀼𑀁 𑀯𑀺𑀧𑀭𑀺𑀡𑀸𑀫𑀲𑀗𑁆𑀓𑀺𑀦𑁄𑀧𑀺 𑀯𑁂𑀥𑁂𑀦𑁆𑀢𑀺, 𑀯𑀺𑀧𑀭𑀺𑀡𑀫𑀦𑁆𑀢𑁂𑀧𑀺 𑀯𑁂𑀥𑁂𑀦𑁆𑀢𑀺, 𑀯𑀺𑀧𑀭𑀺𑀡𑀢𑁂𑀧𑀺 𑀯𑁂𑀥𑁂𑀦𑁆𑀢𑀺 𑀧𑀯𑁂𑀥𑁂𑀦𑁆𑀢𑀺 𑀲𑀫𑁆𑀧𑀯𑁂𑀥𑁂𑀦𑁆𑀢𑀻𑀢𑀺—  𑀧𑀯𑁂𑀥𑀺𑀢𑀁 𑀯𑀸𑀧𑀺 𑀧𑀓𑀧𑁆𑀧𑀺𑀢𑁂𑀲𑀼𑁇

1238\. **𑀘𑀼𑀢𑀽𑀧𑀧𑀸𑀢𑁄 𑀇𑀥 𑀬𑀲𑁆𑀲 𑀦𑀢𑁆𑀣𑀻**𑀢𑀺𑁇 **𑀬𑀲𑁆𑀲𑀸**𑀢𑀺 𑀅𑀭𑀳𑀢𑁄 𑀔𑀻𑀡𑀸𑀲𑀯𑀲𑁆𑀲𑁇 𑀬𑀲𑁆𑀲 𑀕𑀫𑀦𑀁 𑀆𑀕𑀫𑀦𑀁 𑀕𑀫𑀦𑀸𑀕𑀫𑀦𑀁 𑀓𑀸𑀮𑀁 𑀕𑀢𑀺 𑀪𑀯𑀸𑀪𑀯𑁄 𑀘𑀼𑀢𑀺 𑀘 𑀉𑀧𑀧𑀢𑁆𑀢𑀺 𑀘 𑀦𑀺𑀩𑁆𑀩𑀢𑁆𑀢𑀺 𑀘 𑀪𑁂𑀤𑁄 𑀘 𑀚𑀸𑀢𑀺 𑀘 𑀚𑀭𑀸𑀫𑀭𑀡𑀜𑁆𑀘 𑀦𑀢𑁆𑀣𑀺 𑀦 𑀲𑀦𑁆𑀢𑀺 𑀦 𑀲𑀁𑀯𑀺𑀚𑁆𑀚𑀦𑁆𑀢𑀺 𑀦𑀼𑀧𑀮𑀩𑁆𑀪𑀦𑁆𑀢𑀺, 𑀧𑀳𑀻𑀦𑀸 𑀲𑀫𑀼𑀘𑁆𑀙𑀺𑀦𑁆𑀦𑀸 𑀯𑀽𑀧𑀲𑀦𑁆𑀢𑀸 𑀧𑀝𑀺𑀧𑀲𑁆𑀲𑀤𑁆𑀥𑀸 𑀅𑀪𑀩𑁆𑀩𑀼𑀧𑁆𑀧𑀢𑁆𑀢𑀺𑀓𑀸 𑀜𑀸𑀡𑀕𑁆𑀕𑀺𑀦𑀸 𑀤𑀟𑁆𑀠𑀸𑀢𑀺—  𑀘𑀼𑀢𑀽𑀧𑀧𑀸𑀢𑁄 𑀇𑀥 𑀬𑀲𑁆𑀲 𑀦𑀢𑁆𑀣𑀺𑁇

1239\. **𑀲 𑀓𑁂𑀦 𑀯𑁂𑀥𑁂𑀬𑁆𑀬 𑀓𑀼𑀳𑀺𑀁 𑀯 𑀚𑀧𑁆𑀧𑁂**𑀢𑀺𑁇 𑀲𑁄 𑀓𑁂𑀦 𑀭𑀸𑀕𑁂𑀦 𑀯𑁂𑀥𑁂𑀬𑁆𑀬, 𑀓𑁂𑀦 𑀤𑁄𑀲𑁂𑀦 𑀯𑁂𑀥𑁂𑀬𑁆𑀬, 𑀓𑁂𑀦 𑀫𑁄𑀳𑁂𑀦 𑀯𑁂𑀥𑁂𑀬𑁆𑀬, 𑀓𑁂𑀦 𑀫𑀸𑀦𑁂𑀦 𑀯𑁂𑀥𑁂𑀬𑁆𑀬, 𑀓𑀸𑀬 𑀤𑀺𑀝𑁆𑀞𑀺𑀬𑀸 𑀯𑁂𑀥𑁂𑀬𑁆𑀬, 𑀓𑁂𑀦 𑀉𑀤𑁆𑀥𑀘𑁆𑀘𑁂𑀦 𑀯𑁂𑀥𑁂𑀬𑁆𑀬, 𑀓𑀸𑀬 𑀯𑀺𑀘𑀺𑀓𑀺𑀘𑁆𑀙𑀸𑀬 𑀯𑁂𑀥𑁂𑀬𑁆𑀬, 𑀓𑁂𑀳𑀺 𑀅𑀦𑀼𑀲𑀬𑁂𑀳𑀺 𑀯𑁂𑀥𑁂𑀬𑁆𑀬—  𑀭𑀢𑁆𑀢𑁄𑀢𑀺 𑀯𑀸 𑀤𑀼𑀝𑁆𑀞𑁄𑀢𑀺 𑀯𑀸 𑀫𑀽𑀍𑀳𑁄𑀢𑀺 𑀯𑀸 𑀯𑀺𑀦𑀺𑀩𑀤𑁆𑀥𑁄𑀢𑀺 𑀯𑀸 𑀧𑀭𑀸𑀫𑀝𑁆𑀞𑁄𑀢𑀺 𑀯𑀸 𑀯𑀺𑀓𑁆𑀔𑁂𑀧𑀕𑀢𑁄𑀢𑀺 𑀯𑀸 𑀅𑀦𑀺𑀝𑁆𑀞𑀗𑁆𑀕𑀢𑁄𑀢𑀺 𑀯𑀸 𑀣𑀸𑀫𑀕𑀢𑁄𑀢𑀺 𑀯𑀸𑁇 𑀢𑁂 𑀅𑀪𑀺𑀲𑀗𑁆𑀔𑀸𑀭𑀸 𑀧𑀳𑀻𑀦𑀸; 𑀅𑀪𑀺𑀲𑀗𑁆𑀔𑀸𑀭𑀸𑀦𑀁 𑀧𑀳𑀻𑀦𑀢𑁆𑀢𑀸 𑀕𑀢𑀺𑀬𑀸 𑀓𑁂𑀦 𑀯𑁂𑀥𑁂𑀬𑁆𑀬—  𑀦𑁂𑀭𑀬𑀺𑀓𑁄𑀢𑀺 𑀯𑀸 𑀢𑀺𑀭𑀘𑁆𑀙𑀸𑀦𑀬𑁄𑀦𑀺𑀓𑁄𑀢𑀺 𑀯𑀸 𑀧𑁂𑀢𑁆𑀢𑀺𑀯𑀺𑀲𑀬𑀺𑀓𑁄𑀢𑀺 𑀯𑀸 𑀫𑀦𑀼𑀲𑁆𑀲𑁄𑀢𑀺 𑀯𑀸 𑀤𑁂𑀯𑁄𑀢𑀺 𑀯𑀸 𑀭𑀽𑀧𑀻𑀢𑀺 𑀯𑀸 𑀅𑀭𑀽𑀧𑀻𑀢𑀺 𑀯𑀸 𑀲𑀜𑁆𑀜𑀻𑀢𑀺 𑀯𑀸 𑀅𑀲𑀜𑁆𑀜𑀻𑀢𑀺 𑀯𑀸 𑀦𑁂𑀯𑀲𑀜𑁆𑀜𑀻𑀦𑀸𑀲𑀜𑁆𑀜𑀻𑀢𑀺 𑀯𑀸, 𑀲𑁄 𑀳𑁂𑀢𑀼 𑀦𑀢𑁆𑀣𑀺 𑀧𑀘𑁆𑀘𑀬𑁄 𑀦𑀢𑁆𑀣𑀺 𑀓𑀸𑀭𑀡𑀁 𑀦𑀢𑁆𑀣𑀺 𑀬𑁂𑀦 𑀯𑁂𑀥𑁂𑀬𑁆𑀬 𑀧𑀯𑁂𑀥𑁂𑀬𑁆𑀬 𑀲𑀫𑁆𑀧𑀯𑁂𑀥𑁂𑀬𑁆𑀬𑀸𑀢𑀺—  𑀲 𑀓𑁂𑀦 𑀯𑁂𑀥𑁂𑀬𑁆𑀬𑁇 **𑀓𑀼𑀳𑀺𑀁𑀯 𑀚𑀧𑁆𑀧𑁂**𑀢𑀺 𑀓𑀼𑀳𑀺𑀁 𑀯𑀸 𑀚𑀧𑁆𑀧𑁂𑀬𑁆𑀬 𑀓𑀺𑀫𑁆𑀳𑀺 𑀚𑀧𑁆𑀧𑁂𑀬𑁆𑀬, 𑀓𑀢𑁆𑀣 𑀚𑀧𑁆𑀧𑁂𑀬𑁆𑀬 𑀧𑀚𑀧𑁆𑀧𑁂𑀬𑁆𑀬 𑀅𑀪𑀺𑀚𑀧𑁆𑀧𑁂𑀬𑁆𑀬𑀸𑀢𑀺—  𑀲 𑀓𑁂𑀦 𑀯𑁂𑀥𑁂𑀬𑁆𑀬 𑀓𑀼𑀳𑀺𑀁 𑀯 𑀚𑀧𑁆𑀧𑁂𑁇

1240\. 𑀢𑁂𑀦𑀸𑀳 𑀪𑀕𑀯𑀸—

1241\. _“𑀧𑀢𑁆𑀣𑀬𑀫𑀸𑀦𑀲𑁆𑀲 𑀳𑀺 𑀚𑀧𑁆𑀧𑀺𑀢𑀸𑀦𑀺,_  
_𑀧𑀯𑁂𑀥𑀺𑀢𑀁 𑀯𑀸𑀧𑀺 𑀧𑀓𑀧𑁆𑀧𑀺𑀢𑁂𑀲𑀼;_  
_𑀘𑀼𑀢𑀽𑀧𑀧𑀸𑀢𑁄 𑀇𑀥 𑀬𑀲𑁆𑀲 𑀦𑀢𑁆𑀣𑀺,_  
_𑀲 𑀓𑁂𑀦 𑀯𑁂𑀥𑁂𑀬𑁆𑀬 𑀓𑀼𑀳𑀺𑀁 𑀯 𑀚𑀧𑁆𑀧𑁂”𑀢𑀺𑁇_  


(138.)

1242\. _**𑀬𑀫𑀸𑀳𑀼 𑀥𑀫𑁆𑀫𑀁 𑀧𑀭𑀫𑀦𑁆𑀢𑀺 𑀏𑀓𑁂,**_  
_**𑀢𑀫𑁂𑀯 𑀳𑀻𑀦𑀦𑁆𑀢𑀺 𑀧𑀦𑀸𑀳𑀼 𑀅𑀜𑁆𑀜𑁂;**_  
_**𑀲𑀘𑁆𑀘𑁄 𑀦𑀼 𑀯𑀸𑀤𑁄 𑀓𑀢𑀫𑁄 𑀇𑀫𑁂𑀲𑀁,**_  
_**𑀲𑀩𑁆𑀩𑁂𑀯 𑀳𑀻𑀫𑁂 𑀓𑀼𑀲𑀮𑀸𑀯𑀤𑀸𑀦𑀸𑁇**_  


1243\. **𑀬𑀫𑀸𑀳𑀼 𑀥𑀫𑁆𑀫𑀁 𑀧𑀭𑀫𑀦𑁆𑀢𑀺 𑀏𑀓𑁂**𑀢𑀺𑁇 𑀬𑀁 𑀥𑀫𑁆𑀫𑀁 𑀤𑀺𑀝𑁆𑀞𑀺𑀁 𑀧𑀝𑀺𑀧𑀤𑀁 𑀫𑀕𑁆𑀕𑀁 𑀏𑀓𑁂 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 “𑀇𑀤𑀁 𑀧𑀭𑀫𑀁 𑀅𑀕𑁆𑀕𑀁 𑀲𑁂𑀝𑁆𑀞𑀁 𑀯𑀺𑀲𑀺𑀝𑁆𑀞𑀁 𑀧𑀸𑀫𑁄𑀓𑁆𑀔𑀁 𑀉𑀢𑁆𑀢𑀫𑀁 𑀧𑀯𑀭𑀦𑁆”𑀢𑀺, 𑀏𑀯𑀫𑀸𑀳𑀁𑀲𑀼 𑀏𑀯𑀁 𑀓𑀣𑁂𑀦𑁆𑀢𑀺 𑀏𑀯𑀁 𑀪𑀡𑀦𑁆𑀢𑀺 𑀏𑀯𑀁 𑀤𑀻𑀧𑀬𑀦𑁆𑀢𑀺 𑀏𑀯𑀁 𑀯𑁄𑀳𑀭𑀦𑁆𑀢𑀻𑀢𑀺—  𑀬𑀫𑀸𑀳𑀼 𑀥𑀫𑁆𑀫𑀁 𑀧𑀭𑀫𑀦𑁆𑀢𑀺 𑀏𑀓𑁂𑁇

1244\. **𑀢𑀫𑁂𑀯 𑀳𑀻𑀦𑀦𑁆𑀢𑀺 𑀧𑀦𑀸𑀳𑀼 𑀅𑀜𑁆𑀜𑁂**𑀢𑀺 𑀢𑀫𑁂𑀯 𑀥𑀫𑁆𑀫𑀁 𑀤𑀺𑀝𑁆𑀞𑀺𑀁 𑀧𑀝𑀺𑀧𑀤𑀁 𑀫𑀕𑁆𑀕𑀁 𑀏𑀓𑁂 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 “𑀳𑀻𑀦𑀁 𑀏𑀢𑀁, 𑀦𑀺𑀳𑀻𑀦𑀁 𑀏𑀢𑀁, 𑀑𑀫𑀓𑀁 𑀏𑀢𑀁, 𑀮𑀸𑀫𑀓𑀁 𑀏𑀢𑀁, 𑀙𑀢𑀼𑀓𑁆𑀓𑀁 𑀏𑀢𑀁, 𑀧𑀭𑀺𑀢𑁆𑀢𑀓𑀁 𑀏𑀢𑀦𑁆”𑀢𑀺, 𑀏𑀯𑀫𑀸𑀳𑀁𑀲𑀼 𑀏𑀯𑀁 𑀓𑀣𑁂𑀦𑁆𑀢𑀺 𑀏𑀯𑀁 𑀪𑀡𑀦𑁆𑀢𑀺 𑀏𑀯𑀁 𑀤𑀻𑀧𑀬𑀦𑁆𑀢𑀺 𑀏𑀯𑀁 𑀯𑁄𑀳𑀭𑀦𑁆𑀢𑀻𑀢𑀺—  𑀢𑀫𑁂𑀯 𑀳𑀻𑀦𑀦𑁆𑀢𑀺 𑀧𑀦𑀸𑀳𑀼 𑀅𑀜𑁆𑀜𑁂𑁇

1245\. **𑀲𑀘𑁆𑀘𑁄 𑀦𑀼 𑀯𑀸𑀤𑁄 𑀓𑀢𑀫𑁄 𑀇𑀫𑁂𑀲𑀦𑁆**𑀢𑀺𑁇 𑀇𑀫𑁂𑀲𑀁 𑀲𑀫𑀡𑀩𑁆𑀭𑀸𑀳𑁆𑀫𑀡𑀸𑀦𑀁 𑀯𑀸𑀤𑁄 𑀓𑀢𑀫𑁄 𑀲𑀘𑁆𑀘𑁄 𑀢𑀘𑁆𑀙𑁄 𑀢𑀣𑁄 𑀪𑀽𑀢𑁄 𑀬𑀸𑀣𑀸𑀯𑁄 𑀅𑀯𑀺𑀧𑀭𑀻𑀢𑁄𑀢𑀺—  𑀲𑀘𑁆𑀘𑁄 𑀦𑀼 𑀯𑀸𑀤𑁄 𑀓𑀢𑀫𑁄 𑀇𑀫𑁂𑀲𑀁𑁇

1246\. **𑀲𑀩𑁆𑀩𑁂𑀯 𑀳𑀻𑀫𑁂 𑀓𑀼𑀲𑀮𑀸𑀯𑀤𑀸𑀦𑀸**𑀢𑀺𑁇 𑀲𑀩𑁆𑀩𑁂𑀯𑀺𑀫𑁂 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 𑀓𑀼𑀲𑀮𑀯𑀸𑀤𑀸 𑀧𑀡𑁆𑀟𑀺𑀢𑀯𑀸𑀤𑀸 𑀣𑀺𑀭𑀯𑀸𑀤𑀸 𑀜𑀸𑀬𑀯𑀸𑀤𑀸 𑀳𑁂𑀢𑀼𑀯𑀸𑀤𑀸 𑀮𑀓𑁆𑀔𑀡𑀯𑀸𑀤𑀸 𑀓𑀸𑀭𑀡𑀯𑀸𑀤𑀸 𑀞𑀸𑀦𑀯𑀸𑀤𑀸 𑀲𑀓𑀸𑀬 𑀮𑀤𑁆𑀥𑀺𑀬𑀸𑀢𑀺—  𑀲𑀩𑁆𑀩𑁂𑀯 𑀳𑀻𑀫𑁂 𑀓𑀼𑀲𑀮𑀸𑀯𑀤𑀸𑀦𑀸𑁇

1247\. 𑀢𑁂𑀦𑀸𑀳 𑀲𑁄 𑀦𑀺𑀫𑁆𑀫𑀺𑀢𑁄—

1248\. _“𑀬𑀫𑀸𑀳𑀼 𑀥𑀫𑁆𑀫𑀁 𑀧𑀭𑀫𑀦𑁆𑀢𑀺 𑀏𑀓𑁂,_  
_𑀢𑀫𑁂𑀯 𑀳𑀻𑀦𑀦𑁆𑀢𑀺 𑀧𑀦𑀸𑀳𑀼 𑀅𑀜𑁆𑀜𑁂;_  
_𑀲𑀘𑁆𑀘𑁄 𑀦𑀼 𑀯𑀸𑀤𑁄 𑀓𑀢𑀫𑁄 𑀇𑀫𑁂𑀲𑀁,_  
_𑀲𑀩𑁆𑀩𑁂𑀯 𑀳𑀻𑀫𑁂 𑀓𑀼𑀲𑀮𑀸𑀯𑀤𑀸𑀦𑀸”𑀢𑀺𑁇_  


(139.)

1249\. _**𑀲𑀓𑀜𑁆𑀳𑀺 𑀥𑀫𑁆𑀫𑀁 𑀧𑀭𑀺𑀧𑀼𑀡𑁆𑀡𑀫𑀸𑀳𑀼,**_  
_**𑀅𑀜𑁆𑀜𑀲𑁆𑀲 𑀥𑀫𑁆𑀫𑀁 𑀧𑀦 𑀳𑀻𑀦𑀫𑀸𑀳𑀼;**_  
_**𑀏𑀯𑀫𑁆𑀧𑀺 𑀯𑀺𑀕𑁆𑀕𑀬𑁆𑀳 𑀯𑀺𑀯𑀸𑀤𑀬𑀦𑁆𑀢𑀺,**_  
_**𑀲𑀓𑀁 𑀲𑀓𑀁 𑀲𑀫𑁆𑀫𑀼𑀢𑀺𑀫𑀸𑀳𑀼 𑀲𑀘𑁆𑀘𑀁𑁇**_  


1250\. **𑀲𑀓𑀜𑁆𑀳𑀺 𑀥𑀫𑁆𑀫𑀁 𑀧𑀭𑀺𑀧𑀼𑀡𑁆𑀡𑀫𑀸𑀳𑀽**𑀢𑀺 𑀲𑀓𑀁 𑀥𑀫𑁆𑀫𑀁 𑀤𑀺𑀝𑁆𑀞𑀺𑀁 𑀧𑀝𑀺𑀧𑀤𑀁 𑀫𑀕𑁆𑀕𑀁 𑀏𑀓𑁂 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 “𑀇𑀤𑀁 𑀲𑀫𑀢𑁆𑀢𑀁 𑀧𑀭𑀺𑀧𑀼𑀡𑁆𑀡𑀁 𑀅𑀦𑁄𑀫𑀦𑁆”𑀢𑀺, 𑀏𑀯𑀫𑀸𑀳𑀁𑀲𑀼…𑀧𑁂…  𑀏𑀯𑀁 𑀯𑁄𑀳𑀭𑀦𑁆𑀢𑀻𑀢𑀺—  𑀲𑀓𑀜𑁆𑀳𑀺 𑀥𑀫𑁆𑀫𑀁 𑀧𑀭𑀺𑀧𑀼𑀡𑁆𑀡𑀫𑀸𑀳𑀼𑁇

1251\. **𑀅𑀜𑁆𑀜𑀲𑁆𑀲 𑀥𑀫𑁆𑀫𑀁 𑀧𑀦 𑀳𑀻𑀦𑀫𑀸𑀳𑀽**𑀢𑀺𑁇 𑀅𑀜𑁆𑀜𑀲𑁆𑀲 𑀥𑀫𑁆𑀫𑀁 𑀤𑀺𑀝𑁆𑀞𑀺𑀁 𑀧𑀝𑀺𑀧𑀤𑀁 𑀫𑀕𑁆𑀕𑀁 𑀏𑀓𑁂 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 “𑀳𑀻𑀦𑀁 𑀏𑀢𑀁, 𑀦𑀺𑀳𑀻𑀦𑀁 𑀏𑀢𑀁, 𑀑𑀫𑀓𑀁 𑀏𑀢𑀁, 𑀮𑀸𑀫𑀓𑀁 𑀏𑀢𑀁, 𑀙𑀢𑀼𑀓𑁆𑀓𑀁 𑀏𑀢𑀁, 𑀧𑀭𑀺𑀢𑁆𑀢𑀓𑀁 𑀏𑀢𑀦𑁆”𑀢𑀺, 𑀏𑀯𑀫𑀸𑀳𑀁𑀲𑀼 𑀏𑀯𑀁 𑀓𑀣𑁂𑀦𑁆𑀢𑀺 𑀏𑀯𑀁 𑀪𑀡𑀦𑁆𑀢𑀺 𑀏𑀯𑀁 𑀤𑀻𑀧𑀬𑀦𑁆𑀢𑀺 𑀏𑀯𑀁 𑀯𑁄𑀳𑀭𑀦𑁆𑀢𑀻𑀢𑀺—  𑀅𑀜𑁆𑀜𑀲𑁆𑀲 𑀥𑀫𑁆𑀫𑀁 𑀧𑀦 𑀳𑀻𑀦𑀫𑀸𑀳𑀼𑁇

1252\. **𑀏𑀯𑀫𑁆𑀧𑀺 𑀯𑀺𑀕𑁆𑀕𑀬𑁆𑀳 𑀯𑀺𑀯𑀸𑀤𑀬𑀦𑁆𑀢𑀻**𑀢𑀺 𑀏𑀯𑀁 𑀕𑀳𑁂𑀢𑁆𑀯𑀸 𑀉𑀕𑁆𑀕𑀳𑁂𑀢𑁆𑀯𑀸 𑀕𑀡𑁆𑀳𑀺𑀢𑁆𑀯𑀸 𑀧𑀭𑀸𑀫𑀲𑀺𑀢𑁆𑀯𑀸 𑀅𑀪𑀺𑀦𑀺𑀯𑀺𑀲𑀺𑀢𑁆𑀯𑀸 𑀯𑀺𑀯𑀸𑀤𑀬𑀦𑁆𑀢𑀺, 𑀓𑀮𑀳𑀁 𑀓𑀭𑁄𑀦𑁆𑀢𑀺, 𑀪𑀡𑁆𑀟𑀦𑀁 𑀓𑀭𑁄𑀦𑁆𑀢𑀺, 𑀯𑀺𑀕𑁆𑀕𑀳𑀁 𑀓𑀭𑁄𑀦𑁆𑀢𑀺, 𑀯𑀺𑀯𑀸𑀤𑀁 𑀓𑀭𑁄𑀦𑁆𑀢𑀺, 𑀫𑁂𑀥𑀕𑀁 𑀓𑀭𑁄𑀦𑁆𑀢𑀺—  “𑀦 𑀢𑁆𑀯𑀁 𑀇𑀫𑀁 𑀥𑀫𑁆𑀫𑀯𑀺𑀦𑀬𑀁 𑀆𑀚𑀸𑀦𑀸𑀲𑀺…𑀧𑁂…  𑀦𑀺𑀩𑁆𑀩𑁂𑀞𑁂𑀳𑀺 𑀯𑀸 𑀲𑀘𑁂 𑀧𑀳𑁄𑀲𑀻”𑀢𑀺—  𑀏𑀯𑀫𑁆𑀧𑀺 𑀯𑀺𑀕𑁆𑀕𑀬𑁆𑀳 𑀯𑀺𑀯𑀸𑀤𑀬𑀦𑁆𑀢𑀺𑁇

1253\. **𑀲𑀓𑀁 𑀲𑀓𑀁 𑀲𑀫𑁆𑀫𑀼𑀢𑀺𑀫𑀸𑀳𑀼 𑀲𑀘𑁆𑀘𑀦𑁆**𑀢𑀺𑁇 “𑀲𑀲𑁆𑀲𑀢𑁄 𑀮𑁄𑀓𑁄, 𑀇𑀤𑀫𑁂𑀯 𑀲𑀘𑁆𑀘𑀁 𑀫𑁄𑀖𑀫𑀜𑁆𑀜𑀦𑁆”𑀢𑀺—  𑀲𑀓𑀁 𑀲𑀓𑀁 𑀲𑀫𑁆𑀫𑀼𑀢𑀺𑀫𑀸𑀳𑀼 𑀲𑀘𑁆𑀘𑀁𑁇 “𑀅𑀲𑀲𑁆𑀲𑀢𑁄 𑀮𑁄𑀓𑁄…𑀧𑁂…  𑀦𑁂𑀯 𑀳𑁄𑀢𑀺 𑀦 𑀦 𑀳𑁄𑀢𑀺 𑀢𑀣𑀸𑀕𑀢𑁄 𑀧𑀭𑀁 𑀫𑀭𑀡𑀸, 𑀇𑀤𑀫𑁂𑀯 𑀲𑀘𑁆𑀘𑀁 𑀫𑁄𑀖𑀫𑀜𑁆𑀜𑀦𑁆”𑀢𑀺—  𑀲𑀓𑀁 𑀲𑀓𑀁 𑀲𑀫𑁆𑀫𑀼𑀢𑀺𑀫𑀸𑀳𑀼 𑀲𑀘𑁆𑀘𑀁𑁇

1254\. 𑀢𑁂𑀦𑀸𑀳 𑀪𑀕𑀯𑀸—

1255\. _“𑀲𑀓𑀜𑁆𑀳𑀺 𑀥𑀫𑁆𑀫𑀁 𑀧𑀭𑀺𑀧𑀼𑀡𑁆𑀡𑀫𑀸𑀳𑀼,_  
_𑀅𑀜𑁆𑀜𑀲𑁆𑀲 𑀥𑀫𑁆𑀫𑀁 𑀧𑀦 𑀳𑀻𑀦𑀫𑀸𑀳𑀼;_  
_𑀏𑀯𑀫𑁆𑀧𑀺 𑀯𑀺𑀕𑁆𑀕𑀬𑁆𑀳 𑀯𑀺𑀯𑀸𑀤𑀬𑀦𑁆𑀢𑀺,_  
_𑀲𑀓𑀁 𑀲𑀓𑀁 𑀲𑀫𑁆𑀫𑀼𑀢𑀺𑀫𑀸𑀳𑀼 𑀲𑀘𑁆𑀘𑀦𑁆”𑀢𑀺𑁇_  


(140.)

1256\. _**𑀧𑀭𑀲𑁆𑀲 𑀘𑁂 𑀯𑀫𑁆𑀪𑀬𑀺𑀢𑁂𑀦 𑀳𑀻𑀦𑁄,**_  
_**𑀦 𑀓𑁄𑀘𑀺 𑀥𑀫𑁆𑀫𑁂𑀲𑀼 𑀯𑀺𑀲𑁂𑀲𑀺 𑀅𑀲𑁆𑀲;**_  
_**𑀧𑀼𑀣𑀽 𑀳𑀺 𑀅𑀜𑁆𑀜𑀲𑁆𑀲 𑀯𑀤𑀦𑁆𑀢𑀺 𑀥𑀫𑁆𑀫𑀁,**_  
_**𑀦𑀺𑀳𑀻𑀦𑀢𑁄 𑀲𑀫𑁆𑀳𑀺 𑀤𑀍𑀳𑀁 𑀯𑀤𑀸𑀦𑀸𑁇**_  


1257\. **𑀧𑀭𑀲𑁆𑀲 𑀘𑁂 𑀯𑀫𑁆𑀪𑀬𑀺𑀢𑁂𑀦 𑀳𑀻𑀦𑁄**𑀢𑀺 𑀧𑀭𑀲𑁆𑀲 𑀘𑁂 𑀯𑀫𑁆𑀪𑀬𑀺𑀢𑀓𑀸𑀭𑀡𑀸 𑀦𑀺𑀦𑁆𑀤𑀺𑀢𑀓𑀸𑀭𑀡𑀸 𑀕𑀭𑀳𑀺𑀢𑀓𑀸𑀭𑀡𑀸 𑀉𑀧𑀯𑀤𑀺𑀢𑀓𑀸𑀭𑀡𑀸 𑀧𑀭𑁄 𑀩𑀸𑀮𑁄 𑀳𑁄𑀢𑀺 𑀳𑀻𑀦𑁄 𑀦𑀺𑀳𑀻𑀦𑁄 𑀑𑀫𑀓𑁄 𑀮𑀸𑀫𑀓𑁄 𑀙𑀢𑀼𑀓𑁆𑀓𑁄 𑀧𑀭𑀺𑀢𑁆𑀢𑁄𑀢𑀺—  𑀧𑀭𑀲𑁆𑀲 𑀘𑁂 𑀯𑀫𑁆𑀪𑀬𑀺𑀢𑁂𑀦 𑀳𑀻𑀦𑁄𑁇

1258\. **𑀦 𑀓𑁄𑀘𑀺 𑀥𑀫𑁆𑀫𑁂𑀲𑀼 𑀯𑀺𑀲𑁂𑀲𑀺 𑀅𑀲𑁆𑀲𑀸**𑀢𑀺𑁇 𑀥𑀫𑁆𑀫𑁂𑀲𑀼 𑀦 𑀓𑁄𑀘𑀺 𑀅𑀕𑁆𑀕𑁄 𑀲𑁂𑀝𑁆𑀞𑁄 𑀯𑀺𑀲𑀺𑀝𑁆𑀞𑁄 𑀧𑀸𑀫𑁄𑀓𑁆𑀔𑁄 𑀉𑀢𑁆𑀢𑀫𑁄 𑀧𑀯𑀭𑁄 𑀅𑀲𑁆𑀲𑀸𑀢𑀺—  𑀦 𑀓𑁄𑀘𑀺 𑀥𑀫𑁆𑀫𑁂𑀲𑀼 𑀯𑀺𑀲𑁂𑀲𑀺 𑀅𑀲𑁆𑀲𑁇

1259\. **𑀧𑀼𑀣𑀽 𑀳𑀺 𑀅𑀜𑁆𑀜𑀲𑁆𑀲 𑀯𑀤𑀦𑁆𑀢𑀺 𑀥𑀫𑁆𑀫𑀁, 𑀦𑀺𑀳𑀻𑀦𑀢𑁄**𑀢𑀺𑁇 𑀩𑀳𑀼𑀓𑀸𑀧𑀺 𑀩𑀳𑀽𑀦𑀁 𑀥𑀫𑁆𑀫𑀁 𑀯𑀤𑀦𑁆𑀢𑀺 𑀉𑀧𑀯𑀤𑀦𑁆𑀢𑀺 𑀦𑀺𑀦𑁆𑀤𑀦𑁆𑀢𑀺 𑀕𑀭𑀳𑀦𑁆𑀢𑀺 𑀳𑀻𑀦𑀢𑁄 𑀦𑀺𑀳𑀻𑀦𑀢𑁄 𑀑𑀫𑀓𑀢𑁄 𑀮𑀸𑀫𑀓𑀢𑁄 𑀙𑀢𑀼𑀓𑁆𑀓𑀢𑁄 𑀧𑀭𑀺𑀢𑁆𑀢𑀢𑁄, 𑀩𑀳𑀼𑀓𑀸𑀧𑀺 𑀏𑀓𑀲𑁆𑀲 𑀥𑀫𑁆𑀫𑀁 𑀯𑀤𑀦𑁆𑀢𑀺 𑀉𑀧𑀯𑀤𑀦𑁆𑀢𑀺 𑀦𑀺𑀦𑁆𑀤𑀦𑁆𑀢𑀺 𑀕𑀭𑀳𑀦𑁆𑀢𑀺 𑀳𑀻𑀦𑀢𑁄 𑀦𑀺𑀳𑀻𑀦𑀢𑁄 𑀑𑀫𑀓𑀢𑁄 𑀮𑀸𑀫𑀓𑀢𑁄 𑀙𑀢𑀼𑀓𑁆𑀓𑀢𑁄 𑀧𑀭𑀺𑀢𑁆𑀢𑀢𑁄, 𑀏𑀓𑁄𑀧𑀺 𑀩𑀳𑀽𑀦𑀁 𑀥𑀫𑁆𑀫𑀁 𑀯𑀤𑀢𑀺 𑀉𑀧𑀯𑀤𑀢𑀺 𑀦𑀺𑀦𑁆𑀤𑀢𑀺 𑀕𑀭𑀳𑀢𑀺 𑀳𑀻𑀦𑀢𑁄 𑀦𑀺𑀳𑀻𑀦𑀢𑁄 𑀑𑀫𑀓𑀢𑁄 𑀮𑀸𑀫𑀓𑀢𑁄 𑀙𑀢𑀼𑀓𑁆𑀓𑀢𑁄 𑀧𑀭𑀺𑀢𑁆𑀢𑀢𑁄, 𑀏𑀓𑁄𑀧𑀺 𑀏𑀓𑀲𑁆𑀲 𑀥𑀫𑁆𑀫𑀁 𑀯𑀤𑀢𑀺 𑀉𑀧𑀯𑀤𑀢𑀺 𑀦𑀺𑀦𑁆𑀤𑀢𑀺 𑀕𑀭𑀳𑀢𑀺 𑀳𑀻𑀦𑀢𑁄 𑀦𑀺𑀳𑀻𑀦𑀢𑁄 𑀑𑀫𑀓𑀢𑁄 𑀮𑀸𑀫𑀓𑀢𑁄 𑀙𑀢𑀼𑀓𑁆𑀓𑀢𑁄 𑀧𑀭𑀺𑀢𑁆𑀢𑀢𑁄𑀢𑀺—  𑀧𑀼𑀣𑀽 𑀳𑀺 𑀅𑀜𑁆𑀜𑀲𑁆𑀲 𑀯𑀤𑀦𑁆𑀢𑀺 𑀥𑀫𑁆𑀫𑀁𑁇

1260\. **𑀦𑀺𑀳𑀻𑀦𑀢𑁄 𑀲𑀫𑁆𑀳𑀺 𑀤𑀍𑀳𑀁 𑀯𑀤𑀸𑀦𑀸**𑀢𑀺𑁇 𑀥𑀫𑁆𑀫𑁄 𑀲𑀓𑀸𑀬𑀦𑀁, 𑀤𑀺𑀝𑁆𑀞𑀺 𑀲𑀓𑀸𑀬𑀦𑀁, 𑀧𑀝𑀺𑀧𑀤𑀸 𑀲𑀓𑀸𑀬𑀦𑀁, 𑀫𑀕𑁆𑀕𑁄 𑀲𑀓𑀸𑀬𑀦𑀁, 𑀲𑀓𑀸𑀬𑀦𑁂 𑀤𑀍𑀳𑀯𑀸𑀤𑀸 𑀣𑀺𑀭𑀯𑀸𑀤𑀸 𑀩𑀮𑀺𑀓𑀯𑀸𑀤𑀸 𑀅𑀝𑁆𑀞𑀺𑀢𑀯𑀸𑀤𑀸𑀢𑀺—  𑀦𑀺𑀳𑀻𑀦𑀢𑁄 𑀲𑀫𑁆𑀳𑀺 𑀤𑀍𑀳𑀁 𑀯𑀤𑀸𑀦𑀸𑁇

1261\. 𑀢𑁂𑀦𑀸𑀳 𑀪𑀕𑀯𑀸—

1262\. _“𑀧𑀭𑀲𑁆𑀲 𑀘𑁂 𑀯𑀫𑁆𑀪𑀬𑀺𑀢𑁂𑀦 𑀳𑀻𑀦𑁄,_  
_𑀦 𑀓𑁄𑀘𑀺 𑀥𑀫𑁆𑀫𑁂𑀲𑀼 𑀯𑀺𑀲𑁂𑀲𑀺 𑀅𑀲𑁆𑀲;_  
_𑀧𑀼𑀣𑀽 𑀳𑀺 𑀅𑀜𑁆𑀜𑀲𑁆𑀲 𑀯𑀤𑀦𑁆𑀢𑀺 𑀥𑀫𑁆𑀫𑀁,_  
_𑀦𑀺𑀳𑀻𑀦𑀢𑁄 𑀲𑀫𑁆𑀳𑀺 𑀤𑀍𑀳𑀁 𑀯𑀤𑀸𑀦𑀸”𑀢𑀺𑁇_  


(141.)

1263\. _**𑀲𑀤𑁆𑀥𑀫𑁆𑀫𑀧𑀽𑀚𑀸𑀧𑀺 𑀦𑁂𑀲𑀁 𑀢𑀣𑁂𑀯,**_  
_**𑀬𑀣𑀸 𑀧𑀲𑀁𑀲𑀦𑁆𑀢𑀺 𑀲𑀓𑀸𑀬𑀦𑀸𑀦𑀺;**_  
_**𑀲𑀩𑁆𑀩𑁂𑀯 𑀯𑀸𑀤𑀸 𑀢𑀣𑀺𑀬𑀸 𑀪𑀯𑁂𑀬𑁆𑀬𑀼𑀁,**_  
_**𑀲𑀼𑀤𑁆𑀥𑀻 𑀳𑀺 𑀦𑁂𑀲𑀁 𑀧𑀘𑁆𑀘𑀢𑁆𑀢𑀫𑁂𑀯𑁇**_  


1264\. **𑀲𑀤𑁆𑀥𑀫𑁆𑀫𑀧𑀽𑀚𑀸𑀧𑀺 𑀦𑁂𑀲𑀁 𑀢𑀣𑁂𑀯𑀸**𑀢𑀺𑁇 𑀓𑀢𑀫𑀸 𑀲𑀤𑁆𑀥𑀫𑁆𑀫𑀧𑀽𑀚𑀸? 𑀲𑀓𑀁 𑀲𑀢𑁆𑀣𑀸𑀭𑀁 𑀲𑀓𑁆𑀓𑀭𑁄𑀢𑀺 𑀕𑀭𑀼𑀁 𑀓𑀭𑁄𑀢𑀺 𑀫𑀸𑀦𑁂𑀢𑀺 𑀧𑀽𑀚𑁂𑀢𑀺 “𑀅𑀬𑀁 𑀲𑀢𑁆𑀣𑀸 𑀲𑀩𑁆𑀩𑀜𑁆𑀜𑀽”𑀢𑀺—  𑀅𑀬𑀁 𑀲𑀤𑁆𑀥𑀫𑁆𑀫𑀧𑀽𑀚𑀸𑁇 𑀲𑀓𑀁 𑀥𑀫𑁆𑀫𑀓𑁆𑀔𑀸𑀦𑀁 𑀲𑀓𑀁 𑀕𑀡𑀁 𑀲𑀓𑀁 𑀤𑀺𑀝𑁆𑀞𑀺𑀁 𑀲𑀓𑀁 𑀧𑀝𑀺𑀧𑀤𑀁 𑀲𑀓𑀁 𑀫𑀕𑁆𑀕𑀁 𑀲𑀓𑁆𑀓𑀭𑁄𑀢𑀺 𑀕𑀭𑀼𑀁 𑀓𑀭𑁄𑀢𑀺 𑀫𑀸𑀦𑁂𑀢𑀺 𑀧𑀽𑀚𑁂𑀢𑀺 “𑀅𑀬𑀁 𑀫𑀕𑁆𑀕𑁄 𑀦𑀺𑀬𑁆𑀬𑀸𑀦𑀺𑀓𑁄”𑀢𑀺—  𑀅𑀬𑀁 𑀲𑀤𑁆𑀥𑀫𑁆𑀫𑀧𑀽𑀚𑀸𑁇 **𑀲𑀤𑁆𑀥𑀫𑁆𑀫𑀧𑀽𑀚𑀸𑀧𑀺 𑀦𑁂𑀲𑀁 𑀢𑀣𑁂𑀯𑀸**𑀢𑀺 𑀲𑀤𑁆𑀥𑀫𑁆𑀫𑀧𑀽𑀚𑀸 𑀢𑀣𑀸 𑀢𑀘𑁆𑀙𑀸 𑀪𑀽𑀢𑀸 𑀬𑀸𑀣𑀸𑀯𑀸 𑀅𑀯𑀺𑀧𑀭𑀻𑀢𑀸𑀢𑀺—  𑀲𑀤𑁆𑀥𑀫𑁆𑀫𑀧𑀽𑀚𑀸𑀧𑀺 𑀦𑁂𑀲𑀁 𑀢𑀣𑁂𑀯𑁇

1265\. **𑀬𑀣𑀸 𑀧𑀲𑀁𑀲𑀦𑁆𑀢𑀺 𑀲𑀓𑀸𑀬𑀦𑀸𑀦𑀻**𑀢𑀺𑁇 𑀥𑀫𑁆𑀫𑁄 𑀲𑀓𑀸𑀬𑀦𑀁 𑀤𑀺𑀝𑁆𑀞𑀺 𑀲𑀓𑀸𑀬𑀦𑀁 𑀧𑀝𑀺𑀧𑀤𑀸 𑀲𑀓𑀸𑀬𑀦𑀁 𑀫𑀕𑁆𑀕𑁄 𑀲𑀓𑀸𑀬𑀦𑀁, 𑀲𑀓𑀸𑀬𑀦𑀸𑀦𑀺 𑀧𑀲𑀁𑀲𑀦𑁆𑀢𑀺 𑀣𑁄𑀫𑁂𑀦𑁆𑀢𑀺 𑀓𑀺𑀢𑁆𑀢𑁂𑀦𑁆𑀢𑀺 𑀯𑀡𑁆𑀡𑁂𑀦𑁆𑀢𑀻𑀢𑀺—  𑀬𑀣𑀸 𑀧𑀲𑀁𑀲𑀦𑁆𑀢𑀺 𑀲𑀓𑀸𑀬𑀦𑀸𑀦𑀺𑁇

1266\. **𑀲𑀩𑁆𑀩𑁂𑀯 𑀯𑀸𑀤𑀸 𑀢𑀣𑀺𑀬𑀸 𑀪𑀯𑁂𑀬𑁆𑀬𑀼𑀦𑁆**𑀢𑀺 𑀲𑀩𑁆𑀩𑁂𑀯 𑀯𑀸𑀤𑀸 𑀢𑀣𑀸 𑀢𑀘𑁆𑀙𑀸 𑀪𑀽𑀢𑀸 𑀬𑀸𑀣𑀸𑀯𑀸 𑀅𑀯𑀺𑀧𑀭𑀻𑀢𑀸 𑀪𑀯𑁂𑀬𑁆𑀬𑀼𑀦𑁆𑀢𑀺—  𑀲𑀩𑁆𑀩𑁂𑀯 𑀯𑀸𑀤𑀸 𑀢𑀣𑀺𑀬𑀸 𑀪𑀯𑁂𑀬𑁆𑀬𑀼𑀁𑁇

1267\. **𑀲𑀼𑀤𑁆𑀥𑀻 𑀳𑀺 𑀦𑁂𑀲𑀁 𑀧𑀘𑁆𑀘𑀢𑁆𑀢𑀫𑁂𑀯𑀸**𑀢𑀺𑁇 𑀧𑀘𑁆𑀘𑀢𑁆𑀢𑀫𑁂𑀯 𑀢𑁂𑀲𑀁 𑀲𑀫𑀡𑀩𑁆𑀭𑀸𑀳𑁆𑀫𑀡𑀸𑀦𑀁 𑀲𑀼𑀤𑁆𑀥𑀺 𑀯𑀺𑀲𑀼𑀤𑁆𑀥𑀺 𑀧𑀭𑀺𑀲𑀼𑀤𑁆𑀥𑀺, 𑀫𑀼𑀢𑁆𑀢𑀺 𑀯𑀺𑀫𑀼𑀢𑁆𑀢𑀺 𑀧𑀭𑀺𑀫𑀼𑀢𑁆𑀢𑀻𑀢𑀺—  𑀲𑀼𑀤𑁆𑀥𑀻 𑀳𑀺 𑀦𑁂𑀲𑀁 𑀧𑀘𑁆𑀘𑀢𑁆𑀢𑀫𑁂𑀯𑁇

1268\. 𑀢𑁂𑀦𑀸𑀳 𑀪𑀕𑀯𑀸—

1269\. _“𑀲𑀤𑁆𑀥𑀫𑁆𑀫𑀧𑀽𑀚𑀸𑀧𑀺 𑀦𑁂𑀲𑀁 𑀢𑀣𑁂𑀯,_  
_𑀬𑀣𑀸 𑀧𑀲𑀁𑀲𑀦𑁆𑀢𑀺 𑀲𑀓𑀸𑀬𑀦𑀸𑀦𑀺;_  
_𑀲𑀩𑁆𑀩𑁂𑀯 𑀯𑀸𑀤𑀸 𑀢𑀣𑀺𑀬𑀸 𑀪𑀯𑁂𑀬𑁆𑀬𑀼𑀁,_  
_𑀲𑀼𑀤𑁆𑀥𑀻 𑀳𑀺 𑀦𑁂𑀲𑀁 𑀧𑀘𑁆𑀘𑀢𑁆𑀢𑀫𑁂𑀯𑀸”𑀢𑀺𑁇_  


(142.)

1270\. _**𑀦 𑀩𑁆𑀭𑀸𑀳𑁆𑀫𑀡𑀲𑁆𑀲 𑀧𑀭𑀦𑁂𑀬𑁆𑀬𑀫𑀢𑁆𑀣𑀺,**_  
_**𑀥𑀫𑁆𑀫𑁂𑀲𑀼 𑀦𑀺𑀘𑁆𑀙𑁂𑀬𑁆𑀬 𑀲𑀫𑀼𑀕𑁆𑀕𑀳𑀻𑀢𑀁;**_  
_**𑀢𑀲𑁆𑀫𑀸 𑀯𑀺𑀯𑀸𑀤𑀸𑀦𑀺 𑀉𑀧𑀸𑀢𑀺𑀯𑀢𑁆𑀢𑁄,**_  
_**𑀦 𑀳𑀺 𑀲𑁂𑀝𑁆𑀞𑀢𑁄 𑀧𑀲𑁆𑀲𑀢𑀺 𑀥𑀫𑁆𑀫𑀫𑀜𑁆𑀜𑀁𑁇**_  


1271\. **𑀦 𑀩𑁆𑀭𑀸𑀳𑁆𑀫𑀡𑀲𑁆𑀲 𑀧𑀭𑀦𑁂𑀬𑁆𑀬𑀫𑀢𑁆𑀣𑀻**𑀢𑀺𑁇 **𑀦𑀸**𑀢𑀺 𑀧𑀝𑀺𑀓𑁆𑀔𑁂𑀧𑁄𑁇 **𑀩𑁆𑀭𑀸𑀳𑁆𑀫𑀡𑁄**𑀢𑀺 𑀲𑀢𑁆𑀢𑀦𑁆𑀦𑀁 𑀥𑀫𑁆𑀫𑀸𑀦𑀁 𑀩𑀸𑀳𑀺𑀢𑀢𑁆𑀢𑀸 𑀩𑁆𑀭𑀸𑀳𑁆𑀫𑀡𑁄…𑀧𑁂…  𑀅𑀲𑀺𑀢𑁄 𑀢𑀸𑀤𑀺 𑀧𑀯𑀼𑀘𑁆𑀘𑀢𑁂 𑀲 𑀩𑁆𑀭𑀳𑁆𑀫𑀸𑁇 **𑀦 𑀩𑁆𑀭𑀸𑀳𑁆𑀫𑀡𑀲𑁆𑀲 𑀧𑀭𑀦𑁂𑀬𑁆𑀬𑀫𑀢𑁆𑀣𑀻**𑀢𑀺 𑀩𑁆𑀭𑀸𑀳𑁆𑀫𑀡𑀲𑁆𑀲 𑀧𑀭𑀦𑁂𑀬𑁆𑀬𑀢𑀸 𑀦𑀢𑁆𑀣𑀺, 𑀩𑁆𑀭𑀸𑀳𑁆𑀫𑀡𑁄 𑀦 𑀧𑀭𑀦𑁂𑀬𑁆𑀬𑁄, 𑀦 𑀧𑀭𑀧𑀢𑁆𑀢𑀺𑀬𑁄, 𑀦 𑀧𑀭𑀧𑀘𑁆𑀘𑀬𑁄, 𑀦 𑀧𑀭𑀧𑀝𑀺𑀩𑀤𑁆𑀥𑀕𑀽 𑀚𑀸𑀦𑀸𑀢𑀺 𑀧𑀲𑁆𑀲𑀢𑀺 𑀅𑀲𑀫𑁆𑀫𑀽𑀍𑀳𑁄 𑀲𑀫𑁆𑀧𑀚𑀸𑀦𑁄 𑀧𑀝𑀺𑀲𑁆𑀲𑀢𑁄𑁇 “𑀲𑀩𑁆𑀩𑁂 𑀲𑀗𑁆𑀔𑀸𑀭𑀸 𑀅𑀦𑀺𑀘𑁆𑀘𑀸”𑀢𑀺 𑀩𑁆𑀭𑀸𑀳𑁆𑀫𑀡𑀲𑁆𑀲 𑀧𑀭𑀦𑁂𑀬𑁆𑀬𑀢𑀸 𑀦𑀢𑁆𑀣𑀺, 𑀩𑁆𑀭𑀸𑀳𑁆𑀫𑀡𑁄 𑀦 𑀧𑀭𑀦𑁂𑀬𑁆𑀬𑁄, 𑀦 𑀧𑀭𑀧𑀢𑁆𑀢𑀺𑀬𑁄, 𑀦 𑀧𑀭𑀧𑀘𑁆𑀘𑀬𑁄, 𑀦 𑀧𑀭𑀧𑀝𑀺𑀩𑀤𑁆𑀥𑀕𑀽 𑀚𑀸𑀦𑀸𑀢𑀺 𑀧𑀲𑁆𑀲𑀢𑀺 𑀅𑀲𑀫𑁆𑀫𑀽𑀍𑀳𑁄 𑀲𑀫𑁆𑀧𑀚𑀸𑀦𑁄 𑀧𑀝𑀺𑀲𑁆𑀲𑀢𑁄𑁇 “𑀲𑀩𑁆𑀩𑁂 𑀲𑀗𑁆𑀔𑀸𑀭𑀸 𑀤𑀼𑀓𑁆𑀔𑀸”𑀢𑀺…𑀧𑁂…  “𑀬𑀁 𑀓𑀺𑀜𑁆𑀘𑀺 𑀲𑀫𑀼𑀤𑀬𑀥𑀫𑁆𑀫𑀁 𑀲𑀩𑁆𑀩𑀁 𑀢𑀁 𑀦𑀺𑀭𑁄𑀥𑀥𑀫𑁆𑀫𑀦𑁆”𑀢𑀺 𑀩𑁆𑀭𑀸𑀳𑁆𑀫𑀡𑀲𑁆𑀲 𑀧𑀭𑀦𑁂𑀬𑁆𑀬𑀢𑀸 𑀦𑀢𑁆𑀣𑀺, 𑀩𑁆𑀭𑀸𑀳𑁆𑀫𑀡𑁄 𑀦 𑀧𑀭𑀦𑁂𑀬𑁆𑀬𑁄, 𑀦 𑀧𑀭𑀧𑀢𑁆𑀢𑀺𑀬𑁄, 𑀦 𑀧𑀭𑀧𑀘𑁆𑀘𑀬𑁄, 𑀦 𑀧𑀭𑀧𑀝𑀺𑀩𑀤𑁆𑀥𑀕𑀽 𑀚𑀸𑀦𑀸𑀢𑀺 𑀧𑀲𑁆𑀲𑀢𑀺 𑀅𑀲𑀫𑁆𑀫𑀽𑀍𑀳𑁄 𑀲𑀫𑁆𑀧𑀚𑀸𑀦𑁄 𑀧𑀝𑀺𑀲𑁆𑀲𑀢𑁄𑀢𑀺—  𑀦 𑀩𑁆𑀭𑀸𑀳𑁆𑀫𑀡𑀲𑁆𑀲 𑀧𑀭𑀦𑁂𑀬𑁆𑀬𑀫𑀢𑁆𑀣𑀺𑁇

1272\. **𑀥𑀫𑁆𑀫𑁂𑀲𑀼 𑀦𑀺𑀘𑁆𑀙𑁂𑀬𑁆𑀬 𑀲𑀫𑀼𑀕𑁆𑀕𑀳𑀻𑀢𑀦𑁆**𑀢𑀺𑁇 **𑀥𑀫𑁆𑀫𑁂𑀲𑀽**𑀢𑀺 𑀤𑁆𑀯𑀸𑀲𑀝𑁆𑀞𑀺𑀬𑀸 𑀤𑀺𑀝𑁆𑀞𑀺𑀕𑀢𑁂𑀲𑀼𑁇 **𑀦𑀺𑀘𑁆𑀙𑁂𑀬𑁆𑀬𑀸**𑀢𑀺 𑀦𑀺𑀘𑁆𑀙𑀺𑀦𑀺𑀢𑁆𑀯𑀸 𑀯𑀺𑀦𑀺𑀘𑁆𑀙𑀺𑀦𑀺𑀢𑁆𑀯𑀸 𑀯𑀺𑀘𑀺𑀦𑀺𑀢𑁆𑀯𑀸 𑀧𑀯𑀺𑀘𑀺𑀦𑀺𑀢𑁆𑀯𑀸 𑀢𑀼𑀮𑀬𑀺𑀢𑁆𑀯𑀸 𑀢𑀻𑀭𑀬𑀺𑀢𑁆𑀯𑀸 𑀯𑀺𑀪𑀸𑀯𑀬𑀺𑀢𑁆𑀯𑀸 𑀯𑀺𑀪𑀽𑀢𑀁 𑀓𑀢𑁆𑀯𑀸𑁇 **𑀲𑀫𑀼𑀕𑁆𑀕𑀳𑀻𑀢𑀦𑁆**𑀢𑀺 𑀑𑀥𑀺𑀕𑁆𑀕𑀸𑀳𑁄 𑀩𑀺𑀮𑀕𑁆𑀕𑀸𑀳𑁄 𑀯𑀭𑀕𑁆𑀕𑀸𑀳𑁄 𑀓𑁄𑀝𑁆𑀞𑀸𑀲𑀕𑁆𑀕𑀸𑀳𑁄 𑀉𑀘𑁆𑀘𑀬𑀕𑁆𑀕𑀸𑀳𑁄 𑀲𑀫𑀼𑀘𑁆𑀘𑀬𑀕𑁆𑀕𑀸𑀳𑁄 “𑀇𑀤𑀁 𑀲𑀘𑁆𑀘𑀁 𑀢𑀣𑀁 𑀪𑀽𑀢𑀁 𑀬𑀸𑀣𑀸𑀯𑀁 𑀅𑀯𑀺𑀧𑀭𑀻𑀢𑀦𑁆”𑀢𑀺 𑀕𑀳𑀺𑀢𑀁 𑀧𑀭𑀸𑀫𑀝𑁆𑀞𑀁 𑀅𑀪𑀺𑀦𑀺𑀯𑀺𑀝𑁆𑀞𑀁 𑀅𑀚𑁆𑀛𑁄𑀲𑀺𑀢𑀁 𑀅𑀥𑀺𑀫𑀼𑀢𑁆𑀢𑀁 𑀦𑀢𑁆𑀣𑀺 𑀦 𑀲𑀦𑁆𑀢𑀺 𑀦 𑀲𑀁𑀯𑀺𑀚𑁆𑀚𑀢𑀺 𑀦𑀼𑀧𑀮𑀩𑁆𑀪𑀢𑀺, 𑀧𑀳𑀻𑀦𑀁 𑀲𑀫𑀼𑀘𑁆𑀙𑀺𑀦𑁆𑀦𑀁 𑀯𑀽𑀧𑀲𑀦𑁆𑀢𑀁 𑀧𑀝𑀺𑀧𑀲𑁆𑀲𑀤𑁆𑀥𑀁 𑀅𑀪𑀩𑁆𑀩𑀼𑀧𑁆𑀧𑀢𑁆𑀢𑀺𑀓𑀁 𑀜𑀸𑀡𑀕𑁆𑀕𑀺𑀦𑀸 𑀤𑀟𑁆𑀠𑀦𑁆𑀢𑀺—  𑀥𑀫𑁆𑀫𑁂𑀲𑀼 𑀦𑀺𑀘𑁆𑀙𑁂𑀬𑁆𑀬 𑀲𑀫𑀼𑀕𑁆𑀕𑀳𑀻𑀢𑀁𑁇

1273\. **𑀢𑀲𑁆𑀫𑀸 𑀯𑀺𑀯𑀸𑀤𑀸𑀦𑀺 𑀉𑀧𑀸𑀢𑀺𑀯𑀢𑁆𑀢𑁄**𑀢𑀺𑁇 **𑀢𑀲𑁆𑀫𑀸**𑀢𑀺 𑀢𑀲𑁆𑀫𑀸 𑀢𑀁𑀓𑀸𑀭𑀡𑀸 𑀢𑀁𑀳𑁂𑀢𑀼 𑀢𑀧𑁆𑀧𑀘𑁆𑀘𑀬𑀸 𑀢𑀁𑀦𑀺𑀤𑀸𑀦𑀸 𑀤𑀺𑀝𑁆𑀞𑀺𑀓𑀮𑀳𑀸𑀦𑀺 𑀤𑀺𑀝𑁆𑀞𑀺𑀪𑀡𑁆𑀟𑀦𑀸𑀦𑀺 𑀤𑀺𑀝𑁆𑀞𑀺𑀯𑀺𑀕𑁆𑀕𑀳𑀸𑀦𑀺 𑀤𑀺𑀝𑁆𑀞𑀺𑀯𑀺𑀯𑀸𑀤𑀸𑀦𑀺 𑀤𑀺𑀝𑁆𑀞𑀺𑀫𑁂𑀥𑀕𑀸𑀦𑀺 𑀉𑀧𑀸𑀢𑀺𑀯𑀢𑁆𑀢𑁄 𑀅𑀢𑀺𑀓𑁆𑀓𑀦𑁆𑀢𑁄 𑀲𑀫𑀢𑀺𑀓𑁆𑀓𑀦𑁆𑀢𑁄 𑀯𑀻𑀢𑀺𑀯𑀢𑁆𑀢𑁄𑀢𑀺—  𑀢𑀲𑁆𑀫𑀸 𑀯𑀺𑀯𑀸𑀤𑀸𑀦𑀺 𑀉𑀧𑀸𑀢𑀺𑀯𑀢𑁆𑀢𑁄𑁇

1274\. **𑀦 𑀳𑀺 𑀲𑁂𑀝𑁆𑀞𑀢𑁄 𑀧𑀲𑁆𑀲𑀢𑀺 𑀥𑀫𑁆𑀫𑀫𑀜𑁆𑀜𑀦𑁆**𑀢𑀺𑁇 𑀅𑀜𑁆𑀜𑀁 𑀲𑀢𑁆𑀣𑀸𑀭𑀁 𑀥𑀫𑁆𑀫𑀓𑁆𑀔𑀸𑀦𑀁 𑀕𑀡𑀁 𑀤𑀺𑀝𑁆𑀞𑀺𑀁 𑀧𑀝𑀺𑀧𑀤𑀁 𑀫𑀕𑁆𑀕𑀁 𑀅𑀜𑁆𑀜𑀢𑁆𑀭 𑀲𑀢𑀺𑀧𑀝𑁆𑀞𑀸𑀦𑁂𑀳𑀺, 𑀅𑀜𑁆𑀜𑀢𑁆𑀭 𑀲𑀫𑁆𑀫𑀧𑁆𑀧𑀥𑀸𑀦𑁂𑀳𑀺, 𑀅𑀜𑁆𑀜𑀢𑁆𑀭 𑀇𑀤𑁆𑀥𑀺𑀧𑀸𑀤𑁂𑀳𑀺, 𑀅𑀜𑁆𑀜𑀢𑁆𑀭 𑀇𑀦𑁆𑀤𑁆𑀭𑀺𑀬𑁂𑀳𑀺, 𑀅𑀜𑁆𑀜𑀢𑁆𑀭 𑀩𑀮𑁂𑀳𑀺, 𑀅𑀜𑁆𑀜𑀢𑁆𑀭 𑀩𑁄𑀚𑁆𑀛𑀗𑁆𑀕𑁂𑀳𑀺, 𑀅𑀜𑁆𑀜𑀢𑁆𑀭 𑀅𑀭𑀺𑀬𑀸 𑀅𑀝𑁆𑀞𑀗𑁆𑀕𑀺𑀓𑀸 𑀫𑀕𑁆𑀕𑀸, 𑀅𑀕𑁆𑀕𑀁 𑀲𑁂𑀝𑁆𑀞𑀁 𑀯𑀺𑀲𑀺𑀝𑁆𑀞𑀁 𑀧𑀸𑀫𑁄𑀓𑁆𑀔𑀁 𑀉𑀢𑁆𑀢𑀫𑀁 𑀧𑀯𑀭𑀁 𑀥𑀫𑁆𑀫𑀁 𑀦 𑀧𑀲𑁆𑀲𑀢𑀺 𑀦 𑀤𑀓𑁆𑀔𑀢𑀺 𑀦 𑀑𑀮𑁄𑀓𑁂𑀢𑀺 𑀦 𑀦𑀺𑀚𑁆𑀛𑀸𑀬𑀢𑀺 𑀦 𑀉𑀧𑀧𑀭𑀺𑀓𑁆𑀔𑀢𑀻𑀢𑀺—  𑀦 𑀳𑀺 𑀲𑁂𑀝𑁆𑀞𑀢𑁄 𑀧𑀲𑁆𑀲𑀢𑀺 𑀥𑀫𑁆𑀫𑀫𑀜𑁆𑀜𑀁𑁇

1275\. 𑀢𑁂𑀦𑀸𑀳 𑀪𑀕𑀯𑀸—

1276\. _“𑀦 𑀩𑁆𑀭𑀸𑀳𑁆𑀫𑀡𑀲𑁆𑀲 𑀧𑀭𑀦𑁂𑀬𑁆𑀬𑀫𑀢𑁆𑀣𑀺,_  
_𑀥𑀫𑁆𑀫𑁂𑀲𑀼 𑀦𑀺𑀘𑁆𑀙𑁂𑀬𑁆𑀬 𑀲𑀫𑀼𑀕𑁆𑀕𑀳𑀻𑀢𑀁;_  
_𑀢𑀲𑁆𑀫𑀸 𑀯𑀺𑀯𑀸𑀤𑀸𑀦𑀺 𑀉𑀧𑀸𑀢𑀺𑀯𑀢𑁆𑀢𑁄,_  
_𑀦 𑀳𑀺 𑀲𑁂𑀝𑁆𑀞𑀢𑁄 𑀧𑀲𑁆𑀲𑀢𑀺 𑀥𑀫𑁆𑀫𑀫𑀜𑁆𑀜𑀦𑁆”𑀢𑀺𑁇_  


(143.)

1277\. _**𑀚𑀸𑀦𑀸𑀫𑀺 𑀧𑀲𑁆𑀲𑀸𑀫𑀺 𑀢𑀣𑁂𑀯 𑀏𑀢𑀁,**_  
_**𑀤𑀺𑀝𑁆𑀞𑀺𑀬𑀸 𑀏𑀓𑁂 𑀧𑀘𑁆𑀘𑁂𑀦𑁆𑀢𑀺 𑀲𑀼𑀤𑁆𑀥𑀺𑀁;**_  
_**𑀅𑀤𑀓𑁆𑀔𑀺 𑀘𑁂 𑀓𑀺𑀜𑁆𑀳𑀺 𑀢𑀼𑀫𑀲𑁆𑀲 𑀢𑁂𑀦,**_  
_**𑀅𑀢𑀺𑀲𑀺𑀢𑁆𑀯𑀸 𑀅𑀜𑁆𑀜𑁂𑀦 𑀯𑀤𑀦𑁆𑀢𑀺 𑀲𑀼𑀤𑁆𑀥𑀺𑀁𑁇**_  


1278\. **𑀚𑀸𑀦𑀸𑀫𑀺 𑀧𑀲𑁆𑀲𑀸𑀫𑀺 𑀢𑀣𑁂𑀯 𑀏𑀢𑀦𑁆**𑀢𑀺𑁇 **𑀚𑀸𑀦𑀸𑀫𑀻**𑀢𑀺 𑀧𑀭𑀘𑀺𑀢𑁆𑀢𑀜𑀸𑀡𑁂𑀦 𑀯𑀸 𑀚𑀸𑀦𑀸𑀫𑀺, 𑀧𑀼𑀩𑁆𑀩𑁂𑀦𑀺𑀯𑀸𑀲𑀸𑀦𑀼𑀲𑁆𑀲𑀢𑀺𑀜𑀸𑀡𑁂𑀦 𑀯𑀸 𑀚𑀸𑀦𑀸𑀫𑀺𑁇 **𑀧𑀲𑁆𑀲𑀸𑀫𑀻**𑀢𑀺 𑀫𑀁𑀲𑀘𑀓𑁆𑀔𑀼𑀦𑀸 𑀯𑀸 𑀧𑀲𑁆𑀲𑀸𑀫𑀺, 𑀤𑀺𑀩𑁆𑀩𑁂𑀦 𑀘𑀓𑁆𑀔𑀼𑀦𑀸 𑀯𑀸 𑀧𑀲𑁆𑀲𑀸𑀫𑀺𑁇 **𑀢𑀣𑁂𑀯 𑀏𑀢𑀦𑁆**𑀢𑀺 𑀏𑀢𑀁 𑀢𑀣𑀁 𑀢𑀘𑁆𑀙𑀁 𑀪𑀽𑀢𑀁 𑀬𑀸𑀣𑀸𑀯𑀁 𑀅𑀯𑀺𑀧𑀭𑀻𑀢𑀦𑁆𑀢𑀺—  𑀚𑀸𑀦𑀸𑀫𑀺 𑀧𑀲𑁆𑀲𑀸𑀫𑀺 𑀢𑀣𑁂𑀯 𑀏𑀢𑀁𑁇

1279\. **𑀤𑀺𑀝𑁆𑀞𑀺𑀬𑀸 𑀏𑀓𑁂 𑀧𑀘𑁆𑀘𑁂𑀦𑁆𑀢𑀺 𑀲𑀼𑀤𑁆𑀥𑀺𑀦𑁆**𑀢𑀺𑁇 𑀤𑀺𑀝𑁆𑀞𑀺𑀬𑀸 𑀏𑀓𑁂 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 𑀲𑀼𑀤𑁆𑀥𑀺𑀁 𑀯𑀺𑀲𑀼𑀤𑁆𑀥𑀺𑀁 𑀧𑀭𑀺𑀲𑀼𑀤𑁆𑀥𑀺𑀁, 𑀫𑀼𑀢𑁆𑀢𑀺𑀁 𑀯𑀺𑀫𑀼𑀢𑁆𑀢𑀺𑀁 𑀧𑀭𑀺𑀫𑀼𑀢𑁆𑀢𑀺𑀁 𑀧𑀘𑁆𑀘𑁂𑀦𑁆𑀢𑀺𑁇 “𑀲𑀲𑁆𑀲𑀢𑁄 𑀮𑁄𑀓𑁄, 𑀇𑀤𑀫𑁂𑀯 𑀲𑀘𑁆𑀘𑀁 𑀫𑁄𑀖𑀫𑀜𑁆𑀜𑀦𑁆”𑀢𑀺 𑀤𑀺𑀝𑁆𑀞𑀺𑀬𑀸 𑀏𑀓𑁂 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 𑀲𑀼𑀤𑁆𑀥𑀺𑀁 𑀯𑀺𑀲𑀼𑀤𑁆𑀥𑀺𑀁 𑀧𑀭𑀺𑀲𑀼𑀤𑁆𑀥𑀺𑀁, 𑀫𑀼𑀢𑁆𑀢𑀺𑀁 𑀯𑀺𑀫𑀼𑀢𑁆𑀢𑀺𑀁 𑀧𑀭𑀺𑀫𑀼𑀢𑁆𑀢𑀺𑀁 𑀧𑀘𑁆𑀘𑁂𑀦𑁆𑀢𑀺𑁇 “𑀅𑀲𑀲𑁆𑀲𑀢𑁄 𑀮𑁄𑀓𑁄…𑀧𑁂…  𑀦𑁂𑀯 𑀳𑁄𑀢𑀺 𑀦 𑀦 𑀳𑁄𑀢𑀺 𑀢𑀣𑀸𑀕𑀢𑁄 𑀧𑀭𑀁 𑀫𑀭𑀡𑀸, 𑀇𑀤𑀫𑁂𑀯 𑀲𑀘𑁆𑀘𑀁 𑀫𑁄𑀖𑀫𑀜𑁆𑀜𑀦𑁆”𑀢𑀺 𑀤𑀺𑀝𑁆𑀞𑀺𑀬𑀸 𑀏𑀓𑁂 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 𑀲𑀼𑀤𑁆𑀥𑀺𑀁 𑀯𑀺𑀲𑀼𑀤𑁆𑀥𑀺𑀁 𑀧𑀭𑀺𑀲𑀼𑀤𑁆𑀥𑀺𑀁, 𑀫𑀼𑀢𑁆𑀢𑀺𑀁 𑀯𑀺𑀫𑀼𑀢𑁆𑀢𑀺𑀁 𑀧𑀭𑀺𑀫𑀼𑀢𑁆𑀢𑀺𑀁 𑀧𑀘𑁆𑀘𑁂𑀦𑁆𑀢𑀻𑀢𑀺—  𑀤𑀺𑀝𑁆𑀞𑀺𑀬𑀸 𑀏𑀓𑁂 𑀧𑀘𑁆𑀘𑁂𑀦𑁆𑀢𑀺 𑀲𑀼𑀤𑁆𑀥𑀺𑀁𑁇

1280\. **𑀅𑀤𑀓𑁆𑀔𑀺 𑀘𑁂 𑀓𑀺𑀜𑁆𑀳𑀺 𑀢𑀼𑀫𑀲𑁆𑀲 𑀢𑁂𑀦𑀸**𑀢𑀺𑁇 **𑀅𑀤𑀓𑁆𑀔𑀻**𑀢𑀺 𑀧𑀭𑀘𑀺𑀢𑁆𑀢𑀜𑀸𑀡𑁂𑀦 𑀯𑀸 𑀅𑀤𑀓𑁆𑀔𑀺, 𑀧𑀼𑀩𑁆𑀩𑁂𑀦𑀺𑀯𑀸𑀲𑀸𑀦𑀼𑀲𑁆𑀲𑀢𑀺𑀜𑀸𑀡𑁂𑀦 𑀯𑀸 𑀅𑀤𑀓𑁆𑀔𑀺, 𑀫𑀁𑀲𑀘𑀓𑁆𑀔𑀼𑀦𑀸 𑀯𑀸 𑀅𑀤𑀓𑁆𑀔𑀺, 𑀤𑀺𑀩𑁆𑀩𑁂𑀦 𑀘𑀓𑁆𑀔𑀼𑀦𑀸 𑀯𑀸 𑀅𑀤𑀓𑁆𑀔𑀻𑀢𑀺—  𑀅𑀤𑀓𑁆𑀔𑀺 𑀘𑁂𑁇 **𑀓𑀺𑀜𑁆𑀳𑀺 𑀢𑀼𑀫𑀲𑁆𑀲 𑀢𑁂𑀦𑀸**𑀢𑀺𑁇 𑀢𑀲𑁆𑀲 𑀢𑁂𑀦 𑀤𑀲𑁆𑀲𑀦𑁂𑀦 𑀓𑀺𑀁 𑀓𑀢𑀁? 𑀦 𑀤𑀼𑀓𑁆𑀔𑀧𑀭𑀺𑀜𑁆𑀜𑀸 𑀅𑀢𑁆𑀣𑀺, 𑀦 𑀲𑀫𑀼𑀤𑀬𑀲𑁆𑀲 𑀧𑀳𑀸𑀦𑀁 𑀅𑀢𑁆𑀣𑀺, 𑀦 𑀫𑀕𑁆𑀕𑀪𑀸𑀯𑀦𑀸 𑀅𑀢𑁆𑀣𑀺, 𑀦 𑀨𑀮𑀲𑀘𑁆𑀙𑀺𑀓𑀺𑀭𑀺𑀬𑀸 𑀅𑀢𑁆𑀣𑀺, 𑀦 𑀭𑀸𑀕𑀲𑁆𑀲 𑀲𑀫𑀼𑀘𑁆𑀙𑁂𑀤𑀧𑀳𑀸𑀦𑀁 𑀅𑀢𑁆𑀣𑀺, 𑀦 𑀤𑁄𑀲𑀲𑁆𑀲 𑀲𑀫𑀼𑀘𑁆𑀙𑁂𑀤𑀧𑀳𑀸𑀦𑀁 𑀅𑀢𑁆𑀣𑀺, 𑀦 𑀫𑁄𑀳𑀲𑁆𑀲 𑀲𑀫𑀼𑀘𑁆𑀙𑁂𑀤𑀧𑀳𑀸𑀦𑀁 𑀅𑀢𑁆𑀣𑀺, 𑀦 𑀓𑀺𑀮𑁂𑀲𑀸𑀦𑀁 𑀲𑀫𑀼𑀘𑁆𑀙𑁂𑀤𑀧𑀳𑀸𑀦𑀁 𑀅𑀢𑁆𑀣𑀺, 𑀦 𑀲𑀁𑀲𑀸𑀭𑀯𑀝𑁆𑀝𑀲𑁆𑀲 𑀉𑀧𑀘𑁆𑀙𑁂𑀤𑁄 𑀅𑀢𑁆𑀣𑀻𑀢𑀺—  𑀅𑀤𑀓𑁆𑀔𑀺 𑀘𑁂 𑀓𑀺𑀜𑁆𑀳𑀺 𑀢𑀼𑀫𑀲𑁆𑀲 𑀢𑁂𑀦𑁇

1281\. **𑀅𑀢𑀺𑀲𑀺𑀢𑁆𑀯𑀸 𑀅𑀜𑁆𑀜𑁂𑀦 𑀯𑀤𑀦𑁆𑀢𑀺 𑀲𑀼𑀤𑁆𑀥𑀺𑀦𑁆**𑀢𑀺 𑀢𑁂 𑀢𑀺𑀢𑁆𑀣𑀺𑀬𑀸 𑀲𑀼𑀤𑁆𑀥𑀺𑀫𑀕𑁆𑀕𑀁 𑀯𑀺𑀲𑀼𑀤𑁆𑀥𑀺𑀫𑀕𑁆𑀕𑀁 𑀧𑀭𑀺𑀲𑀼𑀤𑁆𑀥𑀺𑀫𑀕𑁆𑀕𑀁 𑀯𑁄𑀤𑀸𑀢𑀫𑀕𑁆𑀕𑀁 𑀧𑀭𑀺𑀯𑁄𑀤𑀸𑀢𑀫𑀕𑁆𑀕𑀁 𑀅𑀢𑀺𑀓𑁆𑀓𑀫𑀺𑀢𑁆𑀯𑀸 𑀲𑀫𑀢𑀺𑀓𑁆𑀓𑀫𑀺𑀢𑁆𑀯𑀸 𑀯𑀻𑀢𑀺𑀯𑀢𑁆𑀢𑀺𑀢𑁆𑀯𑀸 𑀅𑀜𑁆𑀜𑀢𑁆𑀭 𑀲𑀢𑀺𑀧𑀝𑁆𑀞𑀸𑀦𑁂𑀳𑀺, 𑀅𑀜𑁆𑀜𑀢𑁆𑀭 𑀲𑀫𑁆𑀫𑀧𑁆𑀧𑀥𑀸𑀦𑁂𑀳𑀺, 𑀅𑀜𑁆𑀜𑀢𑁆𑀭 𑀇𑀤𑁆𑀥𑀺𑀧𑀸𑀤𑁂𑀳𑀺, 𑀅𑀜𑁆𑀜𑀢𑁆𑀭 𑀇𑀦𑁆𑀤𑁆𑀭𑀺𑀬𑁂𑀳𑀺, 𑀅𑀜𑁆𑀜𑀢𑁆𑀭 𑀩𑀮𑁂𑀳𑀺, 𑀅𑀜𑁆𑀜𑀢𑁆𑀭 𑀩𑁄𑀚𑁆𑀛𑀗𑁆𑀕𑁂𑀳𑀺, 𑀅𑀜𑁆𑀜𑀢𑁆𑀭 𑀅𑀭𑀺𑀬𑀸 𑀅𑀝𑁆𑀞𑀗𑁆𑀕𑀺𑀓𑀸 𑀫𑀕𑁆𑀕𑀸 𑀲𑀼𑀤𑁆𑀥𑀺𑀁 𑀯𑀺𑀲𑀼𑀤𑁆𑀥𑀺𑀁 𑀧𑀭𑀺𑀲𑀼𑀤𑁆𑀥𑀺𑀁, 𑀫𑀼𑀢𑁆𑀢𑀺𑀁 𑀯𑀺𑀫𑀼𑀢𑁆𑀢𑀺𑀁 𑀧𑀭𑀺𑀫𑀼𑀢𑁆𑀢𑀺𑀁 𑀯𑀤𑀦𑁆𑀢𑀺 𑀓𑀣𑁂𑀦𑁆𑀢𑀺 𑀪𑀡𑀦𑁆𑀢𑀺 𑀤𑀻𑀧𑀬𑀦𑁆𑀢𑀺 𑀯𑁄𑀳𑀭𑀦𑁆𑀢𑀻𑀢𑀺𑁇 𑀏𑀯𑀫𑁆𑀧𑀺 𑀅𑀢𑀺𑀲𑀺𑀢𑁆𑀯𑀸 𑀅𑀜𑁆𑀜𑁂𑀦 𑀯𑀤𑀦𑁆𑀢𑀺 𑀲𑀼𑀤𑁆𑀥𑀺𑀁𑁇

1282\. 𑀅𑀣 𑀯𑀸 𑀩𑀼𑀤𑁆𑀥𑀸 𑀘 𑀩𑀼𑀤𑁆𑀥𑀲𑀸𑀯𑀓𑀸 𑀘 𑀧𑀘𑁆𑀘𑁂𑀓𑀩𑀼𑀤𑁆𑀥𑀸 𑀘 𑀢𑁂𑀲𑀁 𑀢𑀺𑀢𑁆𑀣𑀺𑀬𑀸𑀦𑀁 𑀅𑀲𑀼𑀤𑁆𑀥𑀺𑀫𑀕𑁆𑀕𑀁 𑀅𑀯𑀺𑀲𑀼𑀤𑁆𑀥𑀺𑀫𑀕𑁆𑀕𑀁 𑀅𑀧𑀭𑀺𑀲𑀼𑀤𑁆𑀥𑀺𑀫𑀕𑁆𑀕𑀁 𑀅𑀯𑁄𑀤𑀸𑀢𑀫𑀕𑁆𑀕𑀁 𑀅𑀧𑀭𑀺𑀯𑁄𑀤𑀸𑀢𑀫𑀕𑁆𑀕𑀁 𑀅𑀢𑀺𑀓𑁆𑀓𑀫𑀺𑀢𑁆𑀯𑀸 𑀲𑀫𑀢𑀺𑀓𑁆𑀓𑀫𑀺𑀢𑁆𑀯𑀸 𑀯𑀻𑀢𑀺𑀯𑀢𑁆𑀢𑀺𑀢𑁆𑀯𑀸 𑀘𑀢𑀽𑀳𑀺 𑀲𑀢𑀺𑀧𑀝𑁆𑀞𑀸𑀦𑁂𑀳𑀺 𑀘𑀢𑀽𑀳𑀺 𑀲𑀫𑁆𑀫𑀧𑁆𑀧𑀥𑀸𑀦𑁂𑀳𑀺 𑀘𑀢𑀽𑀳𑀺 𑀇𑀤𑁆𑀥𑀺𑀧𑀸𑀤𑁂𑀳𑀺 𑀧𑀜𑁆𑀘𑀳𑀺 𑀇𑀦𑁆𑀤𑁆𑀭𑀺𑀬𑁂𑀳𑀺 𑀧𑀜𑁆𑀘𑀳𑀺 𑀩𑀮𑁂𑀳𑀺 𑀲𑀢𑁆𑀢𑀳𑀺 𑀩𑁄𑀚𑁆𑀛𑀗𑁆𑀕𑁂𑀳𑀺 𑀅𑀭𑀺𑀬𑁂𑀦 𑀅𑀝𑁆𑀞𑀗𑁆𑀕𑀺𑀓𑁂𑀦 𑀫𑀕𑁆𑀕𑁂𑀦 𑀲𑀼𑀤𑁆𑀥𑀺𑀁 𑀯𑀺𑀲𑀼𑀤𑁆𑀥𑀺𑀁 𑀧𑀭𑀺𑀲𑀼𑀤𑁆𑀥𑀺𑀁, 𑀫𑀼𑀢𑁆𑀢𑀺𑀁 𑀯𑀺𑀫𑀼𑀢𑁆𑀢𑀺𑀁 𑀧𑀭𑀺𑀫𑀼𑀢𑁆𑀢𑀺𑀁 𑀯𑀤𑀦𑁆𑀢𑀺 𑀓𑀣𑁂𑀦𑁆𑀢𑀺 𑀪𑀡𑀦𑁆𑀢𑀺 𑀤𑀻𑀧𑀬𑀦𑁆𑀢𑀺 𑀯𑁄𑀳𑀭𑀦𑁆𑀢𑀻𑀢𑀺—  𑀏𑀯𑀫𑁆𑀧𑀺 𑀅𑀢𑀺𑀲𑀺𑀢𑁆𑀯𑀸 𑀅𑀜𑁆𑀜𑁂𑀦 𑀯𑀤𑀦𑁆𑀢𑀺 𑀲𑀼𑀤𑁆𑀥𑀺𑀁𑁇

1283\. 𑀢𑁂𑀦𑀸𑀳 𑀪𑀕𑀯𑀸—

1284\. _“𑀚𑀸𑀦𑀸𑀫𑀺 𑀧𑀲𑁆𑀲𑀸𑀫𑀺 𑀢𑀣𑁂𑀯 𑀏𑀢𑀁,_  
_𑀤𑀺𑀝𑁆𑀞𑀺𑀬𑀸 𑀏𑀓𑁂 𑀧𑀘𑁆𑀘𑁂𑀦𑁆𑀢𑀺 𑀲𑀼𑀤𑁆𑀥𑀺𑀁;_  
_𑀅𑀤𑀓𑁆𑀔𑀺 𑀘𑁂 𑀓𑀺𑀜𑁆𑀳𑀺 𑀢𑀼𑀫𑀲𑁆𑀲 𑀢𑁂𑀦,_  
_𑀅𑀢𑀺𑀲𑀺𑀢𑁆𑀯𑀸 𑀅𑀜𑁆𑀜𑁂𑀦 𑀯𑀤𑀦𑁆𑀢𑀺 𑀲𑀼𑀤𑁆𑀥𑀺𑀦𑁆”𑀢𑀺𑁇_  


(144.)

1285\. _**𑀧𑀲𑁆𑀲𑀁 𑀦𑀭𑁄 𑀤𑀓𑁆𑀔𑀢𑀺 𑀦𑀸𑀫𑀭𑀽𑀧𑀁,**_  
_**𑀤𑀺𑀲𑁆𑀯𑀸𑀦 𑀯𑀸 𑀜𑀲𑁆𑀲𑀢𑀺 𑀢𑀸𑀦𑀺𑀫𑁂𑀯;**_  
_**𑀓𑀸𑀫𑀁 𑀩𑀳𑀼𑀁 𑀧𑀲𑁆𑀲𑀢𑀼 𑀅𑀧𑁆𑀧𑀓𑀁 𑀯𑀸,**_  
_**𑀦 𑀳𑀺 𑀢𑁂𑀦 𑀲𑀼𑀤𑁆𑀥𑀺𑀁 𑀓𑀼𑀲𑀮𑀸 𑀯𑀤𑀦𑁆𑀢𑀺𑁇**_  


1286\. **𑀧𑀲𑁆𑀲𑀁 𑀦𑀭𑁄 𑀤𑀓𑁆𑀔𑀢𑀺 𑀦𑀸𑀫𑀭𑀽𑀧𑀦𑁆**𑀢𑀺 𑀧𑀲𑁆𑀲𑀁 𑀦𑀭𑁄 𑀤𑀓𑁆𑀔𑀢𑀺 𑀧𑀭𑀘𑀺𑀢𑁆𑀢𑀜𑀸𑀡𑁂𑀦 𑀯𑀸 𑀧𑀲𑁆𑀲𑀦𑁆𑀢𑁄, 𑀧𑀼𑀩𑁆𑀩𑁂𑀦𑀺𑀯𑀸𑀲𑀸𑀦𑀼𑀲𑁆𑀲𑀢𑀺𑀜𑀸𑀡𑁂𑀦 𑀯𑀸 𑀧𑀲𑁆𑀲𑀦𑁆𑀢𑁄, 𑀫𑀁𑀲𑀘𑀓𑁆𑀔𑀼𑀦𑀸 𑀯𑀸 𑀧𑀲𑁆𑀲𑀦𑁆𑀢𑁄, 𑀤𑀺𑀩𑁆𑀩𑁂𑀦 𑀘𑀓𑁆𑀔𑀼𑀦𑀸 𑀯𑀸 𑀧𑀲𑁆𑀲𑀦𑁆𑀢𑁄 𑀦𑀸𑀫𑀭𑀽𑀧𑀁𑀬𑁂𑀯 𑀤𑀓𑁆𑀔𑀢𑀺 𑀦𑀺𑀘𑁆𑀘𑀢𑁄 𑀲𑀼𑀔𑀢𑁄 𑀅𑀢𑁆𑀢𑀢𑁄, 𑀦 𑀢𑁂𑀲𑀁 𑀥𑀫𑁆𑀫𑀸𑀦𑀁 𑀲𑀫𑀼𑀤𑀬𑀁 𑀯𑀸 𑀅𑀢𑁆𑀣𑀗𑁆𑀕𑀫𑀁 𑀯𑀸 𑀅𑀲𑁆𑀲𑀸𑀤𑀁 𑀯𑀸 𑀆𑀤𑀻𑀦𑀯𑀁 𑀯𑀸 𑀦𑀺𑀲𑁆𑀲𑀭𑀡𑀁 𑀯𑀸 𑀤𑀓𑁆𑀔𑀢𑀻𑀢𑀺—  𑀧𑀲𑁆𑀲𑀁 𑀦𑀭𑁄 𑀤𑀓𑁆𑀔𑀢𑀺 𑀦𑀸𑀫𑀭𑀽𑀧𑀁𑁇

1287\. **𑀤𑀺𑀲𑁆𑀯𑀸𑀦 𑀯𑀸 𑀜𑀲𑁆𑀲𑀢𑀺 𑀢𑀸𑀦𑀺𑀫𑁂𑀯𑀸**𑀢𑀺𑁇 **𑀤𑀺𑀲𑁆𑀯𑀸**𑀢𑀺 𑀧𑀭𑀘𑀺𑀢𑁆𑀢𑀜𑀸𑀡𑁂𑀦 𑀯𑀸 𑀤𑀺𑀲𑁆𑀯𑀸, 𑀧𑀼𑀩𑁆𑀩𑁂𑀦𑀺𑀯𑀸𑀲𑀸𑀦𑀼𑀲𑁆𑀲𑀢𑀺𑀜𑀸𑀡𑁂𑀦 𑀯𑀸 𑀤𑀺𑀲𑁆𑀯𑀸, 𑀫𑀁𑀲𑀘𑀓𑁆𑀔𑀼𑀦𑀸 𑀯𑀸 𑀤𑀺𑀲𑁆𑀯𑀸, 𑀤𑀺𑀩𑁆𑀩𑁂𑀦 𑀘𑀓𑁆𑀔𑀼𑀦𑀸 𑀯𑀸 𑀤𑀺𑀲𑁆𑀯𑀸, 𑀦𑀸𑀫𑀭𑀽𑀧𑀁𑀬𑁂𑀯 𑀤𑀺𑀲𑁆𑀯𑀸 𑀜𑀲𑁆𑀲𑀢𑀺 𑀦𑀺𑀘𑁆𑀘𑀢𑁄 𑀲𑀼𑀔𑀢𑁄 𑀅𑀢𑁆𑀢𑀢𑁄, 𑀦 𑀢𑁂𑀲𑀁 𑀥𑀫𑁆𑀫𑀸𑀦𑀁 𑀲𑀫𑀼𑀤𑀬𑀁 𑀯𑀸 𑀅𑀢𑁆𑀣𑀗𑁆𑀕𑀫𑀁 𑀯𑀸 𑀅𑀲𑁆𑀲𑀸𑀤𑀁 𑀯𑀸 𑀆𑀤𑀻𑀦𑀯𑀁 𑀯𑀸 𑀦𑀺𑀲𑁆𑀲𑀭𑀡𑀁 𑀯𑀸 𑀜𑀲𑁆𑀲𑀢𑀻𑀢𑀺—  𑀤𑀺𑀲𑁆𑀯𑀸𑀦 𑀯𑀸 𑀜𑀲𑁆𑀲𑀢𑀺 𑀢𑀸𑀦𑀺𑀫𑁂𑀯𑁇

1288\. **𑀓𑀸𑀫𑀁 𑀩𑀳𑀼𑀁 𑀧𑀲𑁆𑀲𑀢𑀼 𑀅𑀧𑁆𑀧𑀓𑀁 𑀯𑀸**𑀢𑀺𑁇 𑀓𑀸𑀫𑀁 𑀩𑀳𑀼𑀓𑀁 𑀯𑀸 𑀧𑀲𑁆𑀲𑀦𑁆𑀢𑁄 𑀦𑀸𑀫𑀭𑀽𑀧𑀁 𑀅𑀧𑁆𑀧𑀓𑀁 𑀯𑀸 𑀦𑀺𑀘𑁆𑀘𑀢𑁄 𑀲𑀼𑀔𑀢𑁄 𑀅𑀢𑁆𑀢𑀢𑁄𑀢𑀺—  𑀓𑀸𑀫𑀁 𑀩𑀳𑀼𑀁 𑀧𑀲𑁆𑀲𑀢𑀼 𑀅𑀧𑁆𑀧𑀓𑀁 𑀯𑀸𑁇

1289\. **𑀦 𑀳𑀺 𑀢𑁂𑀦 𑀲𑀼𑀤𑁆𑀥𑀺𑀁 𑀓𑀼𑀲𑀮𑀸 𑀯𑀤𑀦𑁆𑀢𑀻**𑀢𑀺𑁇 **𑀓𑀼𑀲𑀮𑀸**𑀢𑀺 𑀬𑁂 𑀢𑁂 𑀔𑀦𑁆𑀥𑀓𑀼𑀲𑀮𑀸 𑀥𑀸𑀢𑀼𑀓𑀼𑀲𑀮𑀸 𑀆𑀬𑀢𑀦𑀓𑀼𑀲𑀮𑀸 𑀧𑀝𑀺𑀘𑁆𑀘𑀲𑀫𑀼𑀧𑁆𑀧𑀸𑀤𑀓𑀼𑀲𑀮𑀸 𑀲𑀢𑀺𑀧𑀝𑁆𑀞𑀸𑀦𑀓𑀼𑀲𑀮𑀸 𑀲𑀫𑁆𑀫𑀧𑁆𑀧𑀥𑀸𑀦𑀓𑀼𑀲𑀮𑀸 𑀇𑀤𑁆𑀥𑀺𑀧𑀸𑀤𑀓𑀼𑀲𑀮𑀸 𑀇𑀦𑁆𑀤𑁆𑀭𑀺𑀬𑀓𑀼𑀲𑀮𑀸 𑀩𑀮𑀓𑀼𑀲𑀮𑀸 𑀩𑁄𑀚𑁆𑀛𑀗𑁆𑀕𑀓𑀼𑀲𑀮𑀸 𑀫𑀕𑁆𑀕𑀓𑀼𑀲𑀮𑀸 𑀨𑀮𑀓𑀼𑀲𑀮𑀸 𑀦𑀺𑀩𑁆𑀩𑀸𑀦𑀓𑀼𑀲𑀮𑀸, 𑀢𑁂 𑀓𑀼𑀲𑀮𑀸 𑀧𑀭𑀘𑀺𑀢𑁆𑀢𑀜𑀸𑀡𑁂𑀦 𑀯𑀸 𑀧𑀼𑀩𑁆𑀩𑁂𑀦𑀺𑀯𑀸𑀲𑀸𑀦𑀼𑀲𑁆𑀲𑀢𑀺𑀜𑀸𑀡𑁂𑀦 𑀯𑀸 𑀫𑀁𑀲𑀘𑀓𑁆𑀔𑀼𑀦𑀸 𑀯𑀸 𑀤𑀺𑀩𑁆𑀩𑁂𑀦 𑀘𑀓𑁆𑀔𑀼𑀦𑀸 𑀯𑀸 𑀦𑀸𑀫𑀭𑀽𑀧𑀤𑀲𑁆𑀲𑀦𑁂𑀦 𑀲𑀼𑀤𑁆𑀥𑀺𑀁 𑀯𑀺𑀲𑀼𑀤𑁆𑀥𑀺𑀁 𑀧𑀭𑀺𑀲𑀼𑀤𑁆𑀥𑀺𑀁 𑀫𑀼𑀢𑁆𑀢𑀺𑀁 𑀯𑀺𑀫𑀼𑀢𑁆𑀢𑀺𑀁 𑀧𑀭𑀺𑀫𑀼𑀢𑁆𑀢𑀺𑀁 𑀦 𑀯𑀤𑀦𑁆𑀢𑀺 𑀦 𑀓𑀣𑁂𑀦𑁆𑀢𑀺 𑀦 𑀪𑀡𑀦𑁆𑀢𑀺 𑀦 𑀤𑀻𑀧𑀬𑀦𑁆𑀢𑀺 𑀦 𑀯𑁄𑀳𑀭𑀦𑁆𑀢𑀻𑀢𑀺—  𑀦 𑀳𑀺 𑀢𑁂𑀦 𑀲𑀼𑀤𑁆𑀥𑀺𑀁 𑀓𑀼𑀲𑀮𑀸 𑀯𑀤𑀦𑁆𑀢𑀺𑁇

1290\. 𑀢𑁂𑀦𑀸𑀳 𑀪𑀕𑀯𑀸—

1291\. _“𑀧𑀲𑁆𑀲𑀁 𑀦𑀭𑁄 𑀤𑀓𑁆𑀔𑀢𑀺 𑀦𑀸𑀫𑀭𑀽𑀧𑀁,_  
_𑀤𑀺𑀲𑁆𑀯𑀸𑀦 𑀯𑀸 𑀜𑀲𑁆𑀲𑀢𑀺 𑀢𑀸𑀦𑀺𑀫𑁂𑀯;_  
_𑀓𑀸𑀫𑀁 𑀩𑀳𑀼𑀁 𑀧𑀲𑁆𑀲𑀢𑀼 𑀅𑀧𑁆𑀧𑀓𑀁 𑀯𑀸,_  
_𑀦 𑀳𑀺 𑀢𑁂𑀦 𑀲𑀼𑀤𑁆𑀥𑀺𑀁 𑀓𑀼𑀲𑀮𑀸 𑀯𑀤𑀦𑁆𑀢𑀻”𑀢𑀺𑁇_  


(145.)

1292\. _**𑀦𑀺𑀯𑀺𑀲𑁆𑀲𑀯𑀸𑀤𑀻 𑀦 𑀳𑀺 𑀲𑀼𑀩𑁆𑀩𑀺𑀦𑀸𑀬𑁄,**_  
_**𑀧𑀓𑀧𑁆𑀧𑀺𑀢𑀸 𑀤𑀺𑀝𑁆𑀞𑀺𑀧𑀼𑀭𑀓𑁆𑀔𑀭𑀸𑀦𑁄;**_  
_**𑀬𑀁 𑀦𑀺𑀲𑁆𑀲𑀺𑀢𑁄 𑀢𑀢𑁆𑀣 𑀲𑀼𑀪𑀁 𑀯𑀤𑀸𑀦𑁄,**_  
_**𑀲𑀼𑀤𑁆𑀥𑀺𑀁 𑀯𑀤𑁄 𑀢𑀢𑁆𑀣 𑀢𑀣𑀤𑁆𑀤𑀲𑀸 𑀲𑁄𑁇**_  


1293\. **𑀦𑀺𑀯𑀺𑀲𑁆𑀲𑀯𑀸𑀤𑀻 𑀦 𑀳𑀺 𑀲𑀼𑀩𑁆𑀩𑀺𑀦𑀸𑀬𑁄**𑀢𑀺𑁇 “𑀲𑀲𑁆𑀲𑀢𑁄 𑀮𑁄𑀓𑁄, 𑀇𑀤𑀫𑁂𑀯 𑀲𑀘𑁆𑀘𑀁 𑀫𑁄𑀖𑀫𑀜𑁆𑀜𑀦𑁆”𑀢𑀺 𑀦𑀺𑀯𑀺𑀲𑁆𑀲𑀯𑀸𑀤𑀻, “𑀅𑀲𑀲𑁆𑀲𑀢𑁄 𑀮𑁄𑀓𑁄…𑀧𑁂…  𑀦𑁂𑀯 𑀳𑁄𑀢𑀺 𑀦 𑀦 𑀳𑁄𑀢𑀺 𑀢𑀣𑀸𑀕𑀢𑁄 𑀧𑀭𑀁 𑀫𑀭𑀡𑀸, 𑀇𑀤𑀫𑁂𑀯 𑀲𑀘𑁆𑀘𑀁 𑀫𑁄𑀖𑀫𑀜𑁆𑀜𑀦𑁆”𑀢𑀺—  𑀦𑀺𑀯𑀺𑀲𑁆𑀲𑀯𑀸𑀤𑀻𑁇 **𑀦 𑀳𑀺 𑀲𑀼𑀩𑁆𑀩𑀺𑀦𑀸𑀬𑁄**𑀢𑀺𑁇 𑀦𑀺𑀯𑀺𑀲𑁆𑀲𑀯𑀸𑀤𑀻 𑀤𑀼𑀩𑁆𑀩𑀺𑀦𑀬𑁄 𑀤𑀼𑀧𑁆𑀧𑀜𑁆𑀜𑀸𑀧𑀬𑁄 𑀤𑀼𑀦𑁆𑀦𑀺𑀚𑁆𑀛𑀸𑀧𑀬𑁄 𑀤𑀼𑀧𑁆𑀧𑁂𑀓𑁆𑀔𑀸𑀧𑀬𑁄 𑀤𑀼𑀧𑁆𑀧𑀲𑀸𑀤𑀬𑁄𑀢𑀺—  𑀦𑀺𑀯𑀺𑀲𑁆𑀲𑀯𑀸𑀤𑀻 𑀦 𑀳𑀺 𑀲𑀼𑀩𑁆𑀩𑀺𑀦𑀸𑀬𑁄𑁇

1294\. **𑀧𑀓𑀧𑁆𑀧𑀺𑀢𑀸 𑀤𑀺𑀝𑁆𑀞𑀺𑀧𑀼𑀭𑀓𑁆𑀔𑀭𑀸𑀦𑁄**𑀢𑀺𑁇 𑀓𑀧𑁆𑀧𑀺𑀢𑀸 𑀧𑀓𑀧𑁆𑀧𑀺𑀢𑀸 𑀅𑀪𑀺𑀲𑀗𑁆𑀔𑀢𑀸 𑀲𑀡𑁆𑀞𑀧𑀺𑀢𑀸 𑀤𑀺𑀝𑁆𑀞𑀺𑀁 𑀧𑀼𑀭𑁂𑀓𑁆𑀔𑀢𑁄 𑀓𑀢𑁆𑀯𑀸 𑀘𑀭𑀢𑀺𑁇 𑀤𑀺𑀝𑁆𑀞𑀺𑀥𑀚𑁄 𑀤𑀺𑀝𑁆𑀞𑀺𑀓𑁂𑀢𑀼 𑀤𑀺𑀝𑁆𑀞𑀸𑀥𑀺𑀧𑀢𑁂𑀬𑁆𑀬𑁄 𑀤𑀺𑀝𑁆𑀞𑀺𑀬𑀸 𑀧𑀭𑀺𑀯𑀸𑀭𑀺𑀢𑁄 𑀘𑀭𑀢𑀻𑀢𑀺—  𑀧𑀓𑀧𑁆𑀧𑀺𑀢𑀸 𑀤𑀺𑀝𑁆𑀞𑀺𑀧𑀼𑀭𑀓𑁆𑀔𑀭𑀸𑀦𑁄𑁇

1295\. **𑀬𑀁 𑀦𑀺𑀲𑁆𑀲𑀺𑀢𑁄 𑀢𑀢𑁆𑀣 𑀲𑀼𑀪𑀁 𑀯𑀤𑀸𑀦𑁄**𑀢𑀺𑁇 **𑀬𑀁 𑀦𑀺𑀲𑁆𑀲𑀺𑀢𑁄**𑀢𑀺 𑀬𑀁 𑀲𑀢𑁆𑀣𑀸𑀭𑀁 𑀥𑀫𑁆𑀫𑀓𑁆𑀔𑀸𑀦𑀁 𑀕𑀡𑀁 𑀤𑀺𑀝𑁆𑀞𑀺𑀁 𑀧𑀝𑀺𑀧𑀤𑀁 𑀫𑀕𑁆𑀕𑀁 𑀦𑀺𑀲𑁆𑀲𑀺𑀢𑁄 𑀆𑀦𑀺𑀲𑁆𑀲𑀺𑀢𑁄 𑀅𑀮𑁆𑀮𑀻𑀦𑁄 𑀉𑀧𑀕𑀢𑁄 𑀅𑀚𑁆𑀛𑁄𑀲𑀺𑀢𑁄 𑀅𑀥𑀺𑀫𑀼𑀢𑁆𑀢𑁄𑀢𑀺—  𑀬𑀁 𑀦𑀺𑀲𑁆𑀲𑀺𑀢𑁄𑁇 **𑀢𑀢𑁆𑀣𑀸**𑀢𑀺 𑀲𑀓𑀸𑀬 𑀤𑀺𑀝𑁆𑀞𑀺𑀬𑀸 𑀲𑀓𑀸𑀬 𑀔𑀦𑁆𑀢𑀺𑀬𑀸 𑀲𑀓𑀸𑀬 𑀭𑀼𑀘𑀺𑀬𑀸 𑀲𑀓𑀸𑀬 𑀮𑀤𑁆𑀥𑀺𑀬𑀸𑁇 **𑀲𑀼𑀪𑀁 𑀯𑀤𑀸𑀦𑁄**𑀢𑀺 𑀲𑀼𑀪𑀯𑀸𑀤𑁄 𑀲𑁄𑀪𑀦𑀯𑀸𑀤𑁄 𑀧𑀡𑁆𑀟𑀺𑀢𑀯𑀸𑀤𑁄 𑀣𑀺𑀭𑀯𑀸𑀤𑁄 𑀜𑀸𑀬𑀯𑀸𑀤𑁄 𑀳𑁂𑀢𑀼𑀯𑀸𑀤𑁄 𑀮𑀓𑁆𑀔𑀡𑀯𑀸𑀤𑁄 𑀓𑀸𑀭𑀡𑀯𑀸𑀤𑁄 𑀞𑀸𑀦𑀯𑀸𑀤𑁄 𑀲𑀓𑀸𑀬 𑀮𑀤𑁆𑀥𑀺𑀬𑀸𑀢𑀺—  𑀬𑀁 𑀦𑀺𑀲𑁆𑀲𑀺𑀢𑁄 𑀢𑀢𑁆𑀣 𑀲𑀼𑀪𑀁 𑀯𑀤𑀸𑀦𑁄𑁇

1296\. **𑀲𑀼𑀤𑁆𑀥𑀺𑀁 𑀯𑀤𑁄 𑀢𑀢𑁆𑀣 𑀢𑀣𑀤𑁆𑀤𑀲𑀸 𑀲𑁄**𑀢𑀺𑁇 𑀲𑀼𑀤𑁆𑀥𑀺𑀯𑀸𑀤𑁄 𑀯𑀺𑀲𑀼𑀤𑁆𑀥𑀺𑀯𑀸𑀤𑁄 𑀧𑀭𑀺𑀲𑀼𑀤𑁆𑀥𑀺𑀯𑀸𑀤𑁄 𑀯𑁄𑀤𑀸𑀢𑀯𑀸𑀤𑁄 𑀧𑀭𑀺𑀯𑁄𑀤𑀸𑀢𑀯𑀸𑀤𑁄𑁇 𑀅𑀣 𑀯𑀸 𑀲𑀼𑀤𑁆𑀥𑀺𑀤𑀲𑁆𑀲𑀦𑁄 𑀯𑀺𑀲𑀼𑀤𑁆𑀥𑀺𑀤𑀲𑁆𑀲𑀦𑁄 𑀧𑀭𑀺𑀲𑀼𑀤𑁆𑀥𑀺𑀤𑀲𑁆𑀲𑀦𑁄 𑀯𑁄𑀤𑀸𑀢𑀤𑀲𑁆𑀲𑀦𑁄 𑀧𑀭𑀺𑀯𑁄𑀤𑀸𑀢𑀤𑀲𑁆𑀲𑀦𑁄𑀢𑀺—  𑀲𑀼𑀤𑁆𑀥𑀺𑀁 𑀯𑀸𑀤𑁄𑁇 **𑀢𑀢𑁆𑀣𑀸**𑀢𑀺 𑀲𑀓𑀸𑀬 𑀤𑀺𑀝𑁆𑀞𑀺𑀬𑀸 𑀲𑀓𑀸𑀬 𑀔𑀦𑁆𑀢𑀺𑀬𑀸 𑀲𑀓𑀸𑀬 𑀭𑀼𑀘𑀺𑀬𑀸 𑀲𑀓𑀸𑀬 𑀮𑀤𑁆𑀥𑀺𑀬𑀸 𑀢𑀣𑀁 𑀢𑀘𑁆𑀙𑀁 𑀪𑀽𑀢𑀁 𑀬𑀸𑀣𑀸𑀯𑀁 𑀅𑀯𑀺𑀧𑀭𑀻𑀢𑀦𑁆𑀢𑀺 𑀅𑀤𑁆𑀤𑀲𑁆𑀲 𑀅𑀤𑀓𑁆𑀔𑀺 𑀅𑀧𑀲𑁆𑀲𑀺 𑀧𑀝𑀺𑀯𑀺𑀚𑁆𑀛𑀻𑀢𑀺—  𑀲𑀼𑀤𑁆𑀥𑀺𑀁 𑀯𑀸𑀤𑁄 𑀢𑀢𑁆𑀣 𑀢𑀣𑀤𑁆𑀤𑀲𑀸 𑀲𑁄𑁇

1297\. 𑀢𑁂𑀦𑀸𑀳 𑀪𑀕𑀯𑀸—

1298\. _“𑀦𑀺𑀯𑀺𑀲𑁆𑀲𑀯𑀸𑀤𑀻 𑀦 𑀳𑀺 𑀲𑀼𑀩𑁆𑀩𑀺𑀦𑀸𑀬𑁄,_  
_𑀧𑀓𑀧𑁆𑀧𑀺𑀢𑀸 𑀤𑀺𑀝𑁆𑀞𑀺𑀧𑀼𑀭𑀓𑁆𑀔𑀭𑀸𑀦𑁄;_  
_𑀬𑀁 𑀦𑀺𑀲𑁆𑀲𑀺𑀢𑁄 𑀢𑀢𑁆𑀣 𑀲𑀼𑀪𑀁 𑀯𑀤𑀸𑀦𑁄,_  
_𑀲𑀼𑀤𑁆𑀥𑀺𑀁 𑀯𑀤𑁄 𑀢𑀢𑁆𑀣 𑀢𑀣𑀤𑁆𑀤𑀲𑀸 𑀲𑁄”𑀢𑀺𑁇_  


(146.)

1299\. _**𑀦 𑀩𑁆𑀭𑀸𑀳𑁆𑀫𑀡𑁄 𑀓𑀧𑁆𑀧𑀫𑀼𑀧𑁂𑀢𑀺 𑀲𑀗𑁆𑀔𑀸,**_  
_**𑀦 𑀤𑀺𑀝𑁆𑀞𑀺𑀲𑀸𑀭𑀻 𑀦𑀧𑀺 𑀜𑀸𑀡𑀩𑀦𑁆𑀥𑀼;**_  
_**𑀜𑀢𑁆𑀯𑀸 𑀘 𑀲𑁄 𑀲𑀫𑁆𑀫𑀼𑀢𑀺𑀬𑁄 𑀧𑀼𑀣𑀼𑀚𑁆𑀚𑀸,**_  
_**𑀉𑀧𑁂𑀓𑁆𑀔𑀢𑀻 𑀉𑀕𑁆𑀕𑀳𑀡𑀦𑁆𑀢𑀺 𑀫𑀜𑁆𑀜𑁂𑁇**_  


1300\. **𑀦 𑀩𑁆𑀭𑀸𑀳𑁆𑀫𑀡𑁄 𑀓𑀧𑁆𑀧𑀫𑀼𑀧𑁂𑀢𑀺 𑀲𑀗𑁆𑀔𑀸**𑀢𑀺𑁇 **𑀦𑀸**𑀢𑀺 𑀧𑀝𑀺𑀓𑁆𑀔𑁂𑀧𑁄𑁇 **𑀩𑁆𑀭𑀸𑀳𑁆𑀫𑀡𑁄**𑀢𑀺 𑀲𑀢𑁆𑀢𑀦𑁆𑀦𑀁 𑀥𑀫𑁆𑀫𑀸𑀦𑀁 𑀩𑀸𑀳𑀺𑀢𑀢𑁆𑀢𑀸 𑀩𑁆𑀭𑀸𑀳𑁆𑀫𑀡𑁄…𑀧𑁂…  𑀅𑀲𑀺𑀢𑁄 𑀢𑀸𑀤𑀺 𑀧𑀯𑀼𑀘𑁆𑀘𑀢𑁂 𑀲 𑀩𑁆𑀭𑀳𑁆𑀫𑀸𑁇 **𑀓𑀧𑁆𑀧𑀸**𑀢𑀺 𑀤𑁆𑀯𑁂 𑀓𑀧𑁆𑀧𑀸—  𑀢𑀡𑁆𑀳𑀸𑀓𑀧𑁆𑀧𑁄 𑀘 𑀤𑀺𑀝𑁆𑀞𑀺𑀓𑀧𑁆𑀧𑁄 𑀘…𑀧𑁂…  𑀅𑀬𑀁 𑀢𑀡𑁆𑀳𑀸𑀓𑀧𑁆𑀧𑁄…𑀧𑁂…  𑀅𑀬𑀁 𑀤𑀺𑀝𑁆𑀞𑀺𑀓𑀧𑁆𑀧𑁄𑁇 𑀲𑀗𑁆𑀔𑀸 𑀯𑀼𑀘𑁆𑀘𑀢𑀺 𑀜𑀸𑀡𑀁𑁇 𑀬𑀸 𑀧𑀜𑁆𑀜𑀸 𑀧𑀚𑀸𑀦𑀦𑀸…𑀧𑁂…  𑀅𑀫𑁄𑀳𑁄 𑀥𑀫𑁆𑀫𑀯𑀺𑀘𑀬𑁄 𑀲𑀫𑁆𑀫𑀸𑀤𑀺𑀝𑁆𑀞𑀺𑁇 **𑀦 𑀩𑁆𑀭𑀸𑀳𑁆𑀫𑀡𑁄 𑀓𑀧𑁆𑀧𑀫𑀼𑀧𑁂𑀢𑀺 𑀲𑀗𑁆𑀔𑀸**𑀢𑀺𑁇 𑀩𑁆𑀭𑀸𑀳𑁆𑀫𑀡𑁄 𑀲𑀗𑁆𑀔𑀸𑀬 𑀚𑀸𑀦𑀺𑀢𑁆𑀯𑀸 𑀢𑀼𑀮𑀬𑀺𑀢𑁆𑀯𑀸 𑀢𑀻𑀭𑀬𑀺𑀢𑁆𑀯𑀸 𑀯𑀺𑀪𑀸𑀯𑀬𑀺𑀢𑁆𑀯𑀸 𑀯𑀺𑀪𑀽𑀢𑀁 𑀓𑀢𑁆𑀯𑀸𑁇 “𑀲𑀩𑁆𑀩𑁂 𑀲𑀗𑁆𑀔𑀸𑀭𑀸 𑀅𑀦𑀺𑀘𑁆𑀘𑀸…  𑀲𑀩𑁆𑀩𑁂 𑀲𑀗𑁆𑀔𑀸𑀭𑀸 𑀤𑀼𑀓𑁆𑀔𑀸…𑀧𑁂…  𑀬𑀁 𑀓𑀺𑀜𑁆𑀘𑀺 𑀲𑀫𑀼𑀤𑀬𑀥𑀫𑁆𑀫𑀁 𑀲𑀩𑁆𑀩𑀁 𑀢𑀁 𑀦𑀺𑀭𑁄𑀥𑀥𑀫𑁆𑀫𑀦𑁆”𑀢𑀺 𑀲𑀗𑁆𑀔𑀸𑀬 𑀚𑀸𑀦𑀺𑀢𑁆𑀯𑀸 𑀢𑀼𑀮𑀬𑀺𑀢𑁆𑀯𑀸 𑀢𑀻𑀭𑀬𑀺𑀢𑁆𑀯𑀸 𑀯𑀺𑀪𑀸𑀯𑀬𑀺𑀢𑁆𑀯𑀸 𑀯𑀺𑀪𑀽𑀢𑀁 𑀓𑀢𑁆𑀯𑀸 𑀢𑀡𑁆𑀳𑀸𑀓𑀧𑁆𑀧𑀁 𑀯𑀸 𑀤𑀺𑀝𑁆𑀞𑀺𑀓𑀧𑁆𑀧𑀁 𑀯𑀸 𑀦𑁂𑀢𑀺 𑀦 𑀉𑀧𑁂𑀢𑀺 𑀦 𑀉𑀧𑀕𑀘𑁆𑀙𑀢𑀺 𑀦 𑀕𑀡𑁆𑀳𑀸𑀢𑀺 𑀦 𑀧𑀭𑀸𑀫𑀲𑀢𑀺 𑀦𑀸𑀪𑀺𑀦𑀺𑀯𑀺𑀲𑀢𑀻𑀢𑀺—  𑀦 𑀩𑁆𑀭𑀸𑀳𑁆𑀫𑀡𑁄 𑀓𑀧𑁆𑀧𑀫𑀼𑀧𑁂𑀢𑀺 𑀲𑀗𑁆𑀔𑀸𑁇

1301\. **𑀦 𑀤𑀺𑀝𑁆𑀞𑀺𑀲𑀸𑀭𑀻 𑀦𑀧𑀺 𑀜𑀸𑀡𑀩𑀦𑁆𑀥𑀽**𑀢𑀺𑁇 𑀢𑀲𑁆𑀲 𑀤𑁆𑀯𑀸𑀲𑀝𑁆𑀞𑀺 𑀤𑀺𑀝𑁆𑀞𑀺𑀕𑀢𑀸𑀦𑀺 𑀧𑀳𑀻𑀦𑀸𑀦𑀺 𑀲𑀫𑀼𑀘𑁆𑀙𑀺𑀦𑁆𑀦𑀸𑀦𑀺 𑀯𑀽𑀧𑀲𑀦𑁆𑀢𑀸𑀦𑀺 𑀧𑀝𑀺𑀧𑀲𑁆𑀲𑀤𑁆𑀥𑀸𑀦𑀺 𑀅𑀪𑀩𑁆𑀩𑀼𑀧𑁆𑀧𑀢𑁆𑀢𑀺𑀓𑀸𑀦𑀺 𑀜𑀸𑀡𑀕𑁆𑀕𑀺𑀦𑀸 𑀤𑀟𑁆𑀠𑀸𑀦𑀺𑁇 𑀲𑁄 𑀤𑀺𑀝𑁆𑀞𑀺𑀬𑀸 𑀦 𑀬𑀸𑀬𑀢𑀺 𑀦 𑀦𑀻𑀬𑀢𑀺 𑀦 𑀯𑀼𑀬𑁆𑀳𑀢𑀺 𑀦 𑀲𑀁𑀳𑀭𑀻𑀬𑀢𑀺 𑀦𑀧𑀺 𑀢𑀁 𑀤𑀺𑀝𑁆𑀞𑀺𑀕𑀢𑀁 𑀲𑀸𑀭𑀢𑁄 𑀧𑀘𑁆𑀘𑁂𑀢𑀺 𑀦 𑀧𑀘𑁆𑀘𑀸𑀕𑀘𑁆𑀙𑀢𑀻𑀢𑀺—  𑀦 𑀤𑀺𑀝𑁆𑀞𑀺𑀲𑀸𑀭𑀻𑁇 **𑀦𑀧𑀺 𑀜𑀸𑀡𑀩𑀦𑁆𑀥𑀽**𑀢𑀺 𑀅𑀝𑁆𑀞𑀲𑀫𑀸𑀧𑀢𑁆𑀢𑀺𑀜𑀸𑀡𑁂𑀦 𑀯𑀸 𑀧𑀜𑁆𑀘𑀸𑀪𑀺𑀜𑁆𑀜𑀸𑀜𑀸𑀡𑁂𑀦 𑀯𑀸 𑀢𑀡𑁆𑀳𑀸𑀩𑀦𑁆𑀥𑀼𑀁 𑀯𑀸 𑀤𑀺𑀝𑁆𑀞𑀺𑀩𑀦𑁆𑀥𑀼𑀁 𑀯𑀸 𑀦 𑀓𑀭𑁄𑀢𑀺 𑀦 𑀚𑀦𑁂𑀢𑀺 𑀦 𑀲𑀜𑁆𑀚𑀦𑁂𑀢𑀺 𑀦 𑀦𑀺𑀩𑁆𑀩𑀢𑁆𑀢𑁂𑀢𑀺 𑀦𑀸𑀪𑀺𑀦𑀺𑀩𑁆𑀩𑀢𑁆𑀢𑁂𑀢𑀻𑀢𑀺—  𑀦 𑀤𑀺𑀝𑁆𑀞𑀺𑀲𑀸𑀭𑀻 𑀦𑀧𑀺 𑀜𑀸𑀡𑀩𑀦𑁆𑀥𑀼𑁇

1302\. **𑀜𑀢𑁆𑀯𑀸 𑀘 𑀲𑁄 𑀲𑀫𑁆𑀫𑀼𑀢𑀺𑀬𑁄 𑀧𑀼𑀣𑀼𑀚𑁆𑀚𑀸**𑀢𑀺𑁇 **𑀜𑀢𑁆𑀯𑀸**𑀢𑀺 𑀜𑀢𑁆𑀯𑀸 𑀚𑀸𑀦𑀺𑀢𑁆𑀯𑀸 𑀢𑀼𑀮𑀬𑀺𑀢𑁆𑀯𑀸 𑀢𑀻𑀭𑀬𑀺𑀢𑁆𑀯𑀸 𑀯𑀺𑀪𑀸𑀯𑀬𑀺𑀢𑁆𑀯𑀸 𑀯𑀺𑀪𑀽𑀢𑀁 𑀓𑀢𑁆𑀯𑀸𑁇 “𑀲𑀩𑁆𑀩𑁂 𑀲𑀗𑁆𑀔𑀸𑀭𑀸 𑀅𑀦𑀺𑀘𑁆𑀘𑀸”𑀢𑀺 𑀜𑀢𑁆𑀯𑀸 𑀚𑀸𑀦𑀺𑀢𑁆𑀯𑀸 𑀢𑀼𑀮𑀬𑀺𑀢𑁆𑀯𑀸 𑀢𑀻𑀭𑀬𑀺𑀢𑁆𑀯𑀸 𑀯𑀺𑀪𑀸𑀯𑀬𑀺𑀢𑁆𑀯𑀸 𑀯𑀺𑀪𑀽𑀢𑀁 𑀓𑀢𑁆𑀯𑀸, “𑀲𑀩𑁆𑀩𑁂 𑀲𑀗𑁆𑀔𑀸𑀭𑀸 𑀤𑀼𑀓𑁆𑀔𑀸”𑀢𑀺…𑀧𑁂…  “𑀬𑀁 𑀓𑀺𑀜𑁆𑀘𑀺 𑀲𑀫𑀼𑀤𑀬𑀥𑀫𑁆𑀫𑀁 𑀲𑀩𑁆𑀩𑀁 𑀢𑀁 𑀦𑀺𑀭𑁄𑀥𑀥𑀫𑁆𑀫𑀦𑁆”𑀢𑀺 𑀜𑀢𑁆𑀯𑀸 𑀚𑀸𑀦𑀺𑀢𑁆𑀯𑀸 𑀢𑀼𑀮𑀬𑀺𑀢𑁆𑀯𑀸 𑀢𑀻𑀭𑀬𑀺𑀢𑁆𑀯𑀸 𑀯𑀺𑀪𑀸𑀯𑀬𑀺𑀢𑁆𑀯𑀸 𑀯𑀺𑀪𑀽𑀢𑀁 𑀓𑀢𑁆𑀯𑀸𑀢𑀺—  𑀜𑀢𑁆𑀯𑀸 𑀘 𑀲𑁄𑁇 **𑀲𑀫𑁆𑀫𑀼𑀢𑀺𑀬𑁄** 𑀯𑀼𑀘𑁆𑀘𑀦𑁆𑀢𑀺 𑀤𑁆𑀯𑀸𑀲𑀝𑁆𑀞𑀺 𑀤𑀺𑀝𑁆𑀞𑀺𑀕𑀢𑀸𑀦𑀺 𑀤𑀺𑀝𑁆𑀞𑀺𑀲𑀫𑁆𑀫𑀼𑀢𑀺𑀬𑁄𑁇 **𑀧𑀼𑀣𑀼𑀚𑁆𑀚𑀸**𑀢𑀺 𑀧𑀼𑀣𑀼𑀚𑁆𑀚𑀦𑁂𑀳𑀺 𑀚𑀦𑀺𑀢𑀸 𑀯𑀸 𑀢𑀸 𑀲𑀫𑁆𑀫𑀼𑀢𑀺𑀬𑁄𑀢𑀺—  𑀧𑀼𑀣𑀼𑀚𑁆𑀚𑀸𑁇 𑀧𑀼𑀣𑀼 𑀦𑀸𑀦𑀸𑀚𑀦𑁂𑀳𑀺 𑀚𑀦𑀺𑀢𑀸 𑀯𑀸 𑀲𑀫𑁆𑀫𑀼𑀢𑀺𑀬𑁄𑀢𑀺 𑀧𑀼𑀣𑀼𑀚𑁆𑀚𑀸𑀢𑀺—  𑀜𑀢𑁆𑀯𑀸 𑀘 𑀲𑁄 𑀲𑀫𑁆𑀫𑀼𑀢𑀺𑀬𑁄 𑀧𑀼𑀣𑀼𑀚𑁆𑀚𑀸𑁇

1303\. **𑀉𑀧𑁂𑀓𑁆𑀔𑀢𑀻 𑀉𑀕𑁆𑀕𑀳𑀡𑀦𑁆𑀢𑀺 𑀫𑀜𑁆𑀜𑁂**𑀢𑀺𑁇 𑀅𑀜𑁆𑀜𑁂 𑀢𑀡𑁆𑀳𑀸𑀯𑀲𑁂𑀦 𑀤𑀺𑀝𑁆𑀞𑀺𑀯𑀲𑁂𑀦 𑀕𑀡𑁆𑀳𑀦𑁆𑀢𑀺 𑀧𑀭𑀸𑀫𑀲𑀦𑁆𑀢𑀺 𑀅𑀪𑀺𑀦𑀺𑀯𑀺𑀲𑀦𑁆𑀢𑀺𑁇 𑀅𑀭𑀳𑀸 𑀉𑀧𑁂𑀓𑁆𑀔𑀢𑀺 𑀦 𑀕𑀡𑁆𑀳𑀸𑀢𑀺 𑀦 𑀧𑀭𑀸𑀫𑀲𑀢𑀺 𑀦𑀸𑀪𑀺𑀦𑀺𑀯𑀺𑀲𑀢𑀻𑀢𑀺—  𑀉𑀧𑁂𑀓𑁆𑀔𑀢𑀻 𑀉𑀕𑁆𑀕𑀳𑀡𑀦𑁆𑀢𑀺 𑀫𑀜𑁆𑀜𑁂𑁇

1304\. 𑀢𑁂𑀦𑀸𑀳 𑀪𑀕𑀯𑀸—

1305\. _“𑀦 𑀩𑁆𑀭𑀸𑀳𑁆𑀫𑀡𑁄 𑀓𑀧𑁆𑀧𑀫𑀼𑀧𑁂𑀢𑀺 𑀲𑀗𑁆𑀔𑀸,_  
_𑀦 𑀤𑀺𑀝𑁆𑀞𑀺𑀲𑀸𑀭𑀻 𑀦𑀧𑀺 𑀜𑀸𑀡𑀩𑀦𑁆𑀥𑀼;_  
_𑀜𑀢𑁆𑀯𑀸 𑀘 𑀲𑁄 𑀲𑀫𑁆𑀫𑀼𑀢𑀺𑀬𑁄 𑀧𑀼𑀣𑀼𑀚𑁆𑀚𑀸,_  
_𑀉𑀧𑁂𑀓𑁆𑀔𑀢𑀻 𑀉𑀕𑁆𑀕𑀳𑀡𑀦𑁆𑀢𑀺 𑀫𑀜𑁆𑀜𑁂”𑀢𑀺𑁇_  


(147.)

1306\. _**𑀯𑀺𑀲𑁆𑀲𑀚𑁆𑀚 𑀕𑀦𑁆𑀣𑀸𑀦𑀺 𑀫𑀼𑀦𑀻𑀥 𑀮𑁄𑀓𑁂,**_  
_**𑀯𑀺𑀯𑀸𑀤𑀚𑀸𑀢𑁂𑀲𑀼 𑀦 𑀯𑀕𑁆𑀕𑀲𑀸𑀭𑀻;**_  
_**𑀲𑀦𑁆𑀢𑁄 𑀅𑀲𑀦𑁆𑀢𑁂𑀲𑀼 𑀉𑀧𑁂𑀓𑁆𑀔𑀓𑁄 𑀲𑁄,**_  
_**𑀅𑀦𑀼𑀕𑁆𑀕𑀳𑁄 𑀉𑀕𑁆𑀕𑀳𑀡𑀦𑁆𑀢𑀺 𑀫𑀜𑁆𑀜𑁂𑁇**_  


1307\. **𑀯𑀺𑀲𑁆𑀲𑀚𑁆𑀚 𑀕𑀦𑁆𑀣𑀸𑀦𑀺 𑀫𑀼𑀦𑀻𑀥 𑀮𑁄𑀓𑁂**𑀢𑀺𑁇 **𑀕𑀦𑁆𑀣𑀸**𑀢𑀺 𑀘𑀢𑁆𑀢𑀸𑀭𑁄 𑀕𑀦𑁆𑀣𑀸—  𑀅𑀪𑀺𑀚𑁆𑀛𑀸 𑀓𑀸𑀬𑀕𑀦𑁆𑀣𑁄, 𑀩𑁆𑀬𑀸𑀧𑀸𑀤𑁄 𑀓𑀸𑀬𑀕𑀦𑁆𑀣𑁄, 𑀲𑀻𑀮𑀩𑁆𑀩𑀢𑀧𑀭𑀸𑀫𑀸𑀲𑁄 𑀓𑀸𑀬𑀕𑀦𑁆𑀣𑁄, 𑀇𑀤𑀁𑀲𑀘𑁆𑀘𑀸𑀪𑀺𑀦𑀺𑀯𑁂𑀲𑁄 𑀓𑀸𑀬𑀕𑀦𑁆𑀣𑁄𑁇 𑀅𑀢𑁆𑀢𑀦𑁄 𑀤𑀺𑀝𑁆𑀞𑀺𑀬𑀸 𑀭𑀸𑀕𑁄 𑀅𑀪𑀺𑀚𑁆𑀛𑀸 𑀓𑀸𑀬𑀕𑀦𑁆𑀣𑁄, 𑀧𑀭𑀯𑀸𑀤𑁂𑀲𑀼 𑀆𑀖𑀸𑀢𑁄 𑀅𑀧𑁆𑀧𑀘𑁆𑀘𑀬𑁄 𑀩𑁆𑀬𑀸𑀧𑀸𑀤𑁄 𑀓𑀸𑀬𑀕𑀦𑁆𑀣𑁄, 𑀅𑀢𑁆𑀢𑀦𑁄 𑀲𑀻𑀮𑀁 𑀯𑀸 𑀯𑀢𑀁 𑀯𑀸 𑀲𑀻𑀮𑀩𑁆𑀩𑀢𑀁 𑀯𑀸 𑀧𑀭𑀸𑀫𑀲𑀢𑀺 𑀲𑀻𑀮𑀩𑁆𑀩𑀢𑀧𑀭𑀸𑀫𑀸𑀲𑁄 𑀓𑀸𑀬𑀕𑀦𑁆𑀣𑁄, 𑀅𑀢𑁆𑀢𑀦𑁄 𑀤𑀺𑀝𑁆𑀞𑀺 𑀇𑀤𑀁𑀲𑀘𑁆𑀘𑀸𑀪𑀺𑀦𑀺𑀯𑁂𑀲𑁄 𑀓𑀸𑀬𑀕𑀦𑁆𑀣𑁄𑁇 **𑀯𑀺𑀲𑁆𑀲𑀚𑁆𑀚𑀸**𑀢𑀺 𑀕𑀦𑁆𑀣𑁂 𑀯𑁄𑀲𑁆𑀲𑀚𑁆𑀚𑀺𑀢𑁆𑀯𑀸 𑀯𑀺𑀲𑁆𑀲𑀚𑁆𑀚𑁇 𑀅𑀣 𑀯𑀸 𑀕𑀦𑁆𑀣𑁂 𑀕𑀣𑀺𑀢𑁂 𑀕𑀦𑁆𑀣𑀺𑀢𑁂 𑀩𑀦𑁆𑀥𑁂 𑀯𑀺𑀩𑀦𑁆𑀥𑁂 𑀆𑀩𑀦𑁆𑀥𑁂 𑀮𑀕𑁆𑀕𑁂 𑀮𑀕𑁆𑀕𑀺𑀢𑁂 𑀧𑀮𑀺𑀩𑀼𑀤𑁆𑀥𑁂 𑀩𑀦𑁆𑀥𑀦𑁂 𑀨𑁄𑀝𑀬𑀺𑀢𑁆𑀯𑀸 𑀯𑀺𑀲𑁆𑀲𑀚𑁆𑀚𑁇 𑀬𑀣𑀸 𑀯𑀬𑁆𑀳𑀁 𑀯𑀸 𑀭𑀣𑀁 𑀯𑀸 𑀲𑀓𑀝𑀁 𑀯𑀸 𑀲𑀦𑁆𑀤𑀫𑀸𑀦𑀺𑀓𑀁 𑀯𑀸 𑀲𑀚𑁆𑀚𑀁 𑀯𑀺𑀲𑁆𑀲𑀚𑁆𑀚𑀁 𑀓𑀭𑁄𑀦𑁆𑀢𑀺 𑀯𑀺𑀓𑁄𑀧𑁂𑀦𑁆𑀢𑀺; 𑀏𑀯𑀫𑁂𑀯𑀁 𑀕𑀦𑁆𑀣𑁂 𑀯𑁄𑀲𑁆𑀲𑀚𑁆𑀚𑀺𑀢𑁆𑀯𑀸 𑀯𑀺𑀲𑁆𑀲𑀚𑁆𑀚𑁇 𑀅𑀣 𑀯𑀸 𑀕𑀦𑁆𑀣𑁂 𑀕𑀣𑀺𑀢𑁂 𑀕𑀡𑁆𑀞𑀺𑀢𑁂 𑀩𑀦𑁆𑀥𑁂 𑀯𑀺𑀩𑀦𑁆𑀥𑁂 𑀆𑀩𑀦𑁆𑀥𑁂 𑀮𑀕𑁆𑀕𑁂 𑀮𑀕𑁆𑀕𑀺𑀢𑁂 𑀧𑀮𑀺𑀩𑀼𑀤𑁆𑀥𑁂 𑀩𑀦𑁆𑀥𑀦𑁂 𑀨𑁄𑀝𑀬𑀺𑀢𑁆𑀯𑀸 𑀯𑀺𑀲𑁆𑀲𑀚𑁆𑀚𑁇 **𑀫𑀼𑀦𑀻**𑀢𑀺𑁇 **𑀫𑁄𑀦𑀁** 𑀯𑀼𑀘𑁆𑀘𑀢𑀺 𑀜𑀸𑀡𑀁…𑀧𑁂…  𑀲𑀗𑁆𑀕𑀚𑀸𑀮𑀫𑀢𑀺𑀘𑁆𑀘 𑀲𑁄 𑀫𑀼𑀦𑀺𑁇 **𑀇𑀥𑀸**𑀢𑀺 𑀇𑀫𑀺𑀲𑁆𑀲𑀸 𑀤𑀺𑀝𑁆𑀞𑀺𑀬𑀸…𑀧𑁂…  𑀇𑀫𑀲𑁆𑀫𑀺𑀁 𑀫𑀦𑀼𑀲𑁆𑀲𑀮𑁄𑀓𑁂𑀢𑀺—  𑀯𑀺𑀲𑁆𑀲𑀚𑁆𑀚 𑀕𑀦𑁆𑀣𑀸𑀦𑀺 𑀫𑀼𑀦𑀻𑀥 𑀮𑁄𑀓𑁂𑁇

1308\. **𑀯𑀺𑀯𑀸𑀤𑀚𑀸𑀢𑁂𑀲𑀼 𑀦 𑀯𑀕𑁆𑀕𑀲𑀸𑀭𑀻**𑀢𑀺𑁇 𑀯𑀺𑀯𑀸𑀤𑀚𑀸𑀢𑁂𑀲𑀼 𑀲𑀜𑁆𑀚𑀸𑀢𑁂𑀲𑀼 𑀦𑀺𑀩𑁆𑀩𑀢𑁆𑀢𑁂𑀲𑀼 𑀅𑀪𑀺𑀦𑀺𑀩𑁆𑀩𑀢𑁆𑀢𑁂𑀲𑀼 𑀧𑀸𑀢𑀼𑀪𑀽𑀢𑁂𑀲𑀼 𑀙𑀦𑁆𑀤𑀸𑀕𑀢𑀺𑀁 𑀕𑀘𑁆𑀙𑀦𑁆𑀢𑁂𑀲𑀼 𑀤𑁄𑀲𑀸𑀕𑀢𑀺𑀁 𑀕𑀘𑁆𑀙𑀦𑁆𑀢𑁂𑀲𑀼 𑀪𑀬𑀸𑀕𑀢𑀺𑀁 𑀕𑀘𑁆𑀙𑀦𑁆𑀢𑁂𑀲𑀼 𑀫𑁄𑀳𑀸𑀕𑀢𑀺𑀁 𑀕𑀘𑁆𑀙𑀦𑁆𑀢𑁂𑀲𑀼 𑀦 𑀙𑀦𑁆𑀤𑀸𑀕𑀢𑀺𑀁 𑀕𑀘𑁆𑀙𑀢𑀺, 𑀦 𑀤𑁄𑀲𑀸𑀕𑀢𑀺𑀁 𑀕𑀘𑁆𑀙𑀢𑀺, 𑀦 𑀪𑀬𑀸𑀕𑀢𑀺𑀁 𑀕𑀘𑁆𑀙𑀢𑀺, 𑀦 𑀫𑁄𑀳𑀸𑀕𑀢𑀺𑀁 𑀕𑀘𑁆𑀙𑀢𑀺, 𑀦 𑀭𑀸𑀕𑀯𑀲𑁂𑀦 𑀕𑀘𑁆𑀙𑀢𑀺, 𑀦 𑀤𑁄𑀲𑀯𑀲𑁂𑀦 𑀕𑀘𑁆𑀙𑀢𑀺, 𑀦 𑀫𑁄𑀳𑀯𑀲𑁂𑀦 𑀕𑀘𑁆𑀙𑀢𑀺, 𑀦 𑀫𑀸𑀦𑀯𑀲𑁂𑀦 𑀕𑀘𑁆𑀙𑀢𑀺, 𑀦 𑀤𑀺𑀝𑁆𑀞𑀺𑀯𑀲𑁂𑀦 𑀕𑀘𑁆𑀙𑀢𑀺, 𑀦 𑀉𑀤𑁆𑀥𑀘𑁆𑀘𑀯𑀲𑁂𑀦 𑀕𑀘𑁆𑀙𑀢𑀺, 𑀦 𑀯𑀺𑀘𑀺𑀓𑀺𑀘𑁆𑀙𑀸𑀯𑀲𑁂𑀦 𑀕𑀘𑁆𑀙𑀢𑀺, 𑀦 𑀅𑀦𑀼𑀲𑀬𑀯𑀲𑁂𑀦 𑀕𑀘𑁆𑀙𑀢𑀺, 𑀦 𑀯𑀕𑁆𑀕𑁂𑀳𑀺 𑀥𑀫𑁆𑀫𑁂𑀳𑀺 𑀬𑀸𑀬𑀢𑀺 𑀦𑀻𑀬𑀢𑀺 𑀯𑀼𑀬𑁆𑀳𑀢𑀺 𑀲𑀁𑀳𑀭𑀻𑀬𑀢𑀻𑀢𑀺—  𑀯𑀺𑀯𑀸𑀤𑀚𑀸𑀢𑁂𑀲𑀼 𑀦 𑀯𑀕𑁆𑀕𑀲𑀸𑀭𑀻𑁇

1309\. **𑀲𑀦𑁆𑀢𑁄 𑀅𑀲𑀦𑁆𑀢𑁂𑀲𑀼 𑀉𑀧𑁂𑀓𑁆𑀔𑀓𑁄 𑀲𑁄**𑀢𑀺𑁇 **𑀲𑀦𑁆𑀢𑁄**𑀢𑀺 𑀭𑀸𑀕𑀲𑁆𑀲 𑀲𑀦𑁆𑀢𑀢𑁆𑀢𑀸 𑀲𑀦𑁆𑀢𑁄, 𑀤𑁄𑀲𑀲𑁆𑀲 𑀲𑀦𑁆𑀢𑀢𑁆𑀢𑀸 𑀲𑀦𑁆𑀢𑁄, 𑀫𑁄𑀳𑀲𑁆𑀲 𑀲𑀦𑁆𑀢𑀢𑁆𑀢𑀸 𑀲𑀦𑁆𑀢𑁄…𑀧𑁂…  𑀲𑀩𑁆𑀩𑀸𑀓𑀼𑀲𑀮𑀸𑀪𑀺𑀲𑀗𑁆𑀔𑀸𑀭𑀸𑀦𑀁 𑀲𑀦𑁆𑀢𑀢𑁆𑀢𑀸 𑀲𑀫𑀺𑀢𑀢𑁆𑀢𑀸 𑀯𑀽𑀧𑀲𑀫𑀺𑀢𑀢𑁆𑀢𑀸 𑀯𑀺𑀚𑁆𑀛𑀸𑀢𑀢𑁆𑀢𑀸 𑀦𑀺𑀩𑁆𑀩𑀼𑀢𑀢𑁆𑀢𑀸 𑀯𑀺𑀕𑀢𑀢𑁆𑀢𑀸 𑀧𑀝𑀺𑀧𑀲𑁆𑀲𑀤𑁆𑀥𑀢𑁆𑀢𑀸 𑀲𑀦𑁆𑀢𑁄 𑀉𑀧𑀲𑀦𑁆𑀢𑁄 𑀯𑀽𑀧𑀲𑀦𑁆𑀢𑁄 𑀦𑀺𑀩𑁆𑀩𑀼𑀢𑁄 𑀧𑀝𑀺𑀧𑀲𑁆𑀲𑀤𑁆𑀥𑁄𑀢𑀺—  𑀲𑀦𑁆𑀢𑁄𑁇 **𑀅𑀲𑀦𑁆𑀢𑁂𑀲𑀽**𑀢𑀺 𑀅𑀲𑀦𑁆𑀢𑁂𑀲𑀼 𑀅𑀦𑀼𑀧𑀲𑀦𑁆𑀢𑁂𑀲𑀼 𑀅𑀯𑀽𑀧𑀲𑀦𑁆𑀢𑁂𑀲𑀼 𑀅𑀦𑀺𑀩𑁆𑀩𑀼𑀢𑁂𑀲𑀼 𑀅𑀧𑁆𑀧𑀝𑀺𑀧𑀲𑁆𑀲𑀤𑁆𑀥𑁂𑀲𑀽𑀢𑀺—  𑀲𑀦𑁆𑀢𑁄 𑀅𑀲𑀦𑁆𑀢𑁂𑀲𑀼𑁇 **𑀉𑀧𑁂𑀓𑁆𑀔𑀓𑁄 𑀲𑁄**𑀢𑀺 𑀅𑀭𑀳𑀸 𑀙𑀍𑀅𑀗𑁆𑀕𑀼𑀧𑁂𑀓𑁆𑀔𑀸𑀬 𑀲𑀫𑀦𑁆𑀦𑀸𑀕𑀢𑁄 𑀘𑀓𑁆𑀔𑀼𑀦𑀸 𑀭𑀽𑀧𑀁 𑀤𑀺𑀲𑁆𑀯𑀸 𑀦𑁂𑀯 𑀲𑀼𑀫𑀦𑁄 𑀳𑁄𑀢𑀺 𑀦 𑀤𑀼𑀫𑁆𑀫𑀦𑁄 𑀉𑀧𑁂𑀓𑁆𑀔𑀓𑁄 𑀯𑀺𑀳𑀭𑀢𑀺 𑀲𑀢𑁄 𑀲𑀫𑁆𑀧𑀚𑀸𑀦𑁄𑁇 𑀲𑁄𑀢𑁂𑀦 𑀲𑀤𑁆𑀤𑀁 𑀲𑀼𑀢𑁆𑀯𑀸…𑀧𑁂…  𑀓𑀸𑀮𑀁 𑀓𑀗𑁆𑀔𑀢𑀺 𑀪𑀸𑀯𑀺𑀢𑁄 𑀲 𑀤𑀦𑁆𑀢𑁄𑀢𑀺—  𑀲𑀦𑁆𑀢𑁄 𑀅𑀲𑀦𑁆𑀢𑁂𑀲𑀼 𑀉𑀧𑁂𑀓𑁆𑀔𑀓𑁄 𑀲𑁄𑁇

1310\. **𑀅𑀦𑀼𑀕𑁆𑀕𑀳𑁄 𑀉𑀕𑁆𑀕𑀳𑀡𑀦𑁆𑀢𑀺 𑀫𑀜𑁆𑀜𑁂**𑀢𑀺𑁇 𑀅𑀜𑁆𑀜𑁂 𑀢𑀡𑁆𑀳𑀸𑀯𑀲𑁂𑀦 𑀤𑀺𑀝𑁆𑀞𑀺𑀯𑀲𑁂𑀦 𑀕𑀡𑁆𑀳𑀦𑁆𑀢𑁂 𑀧𑀭𑀸𑀫𑀲𑀦𑁆𑀢𑁂 𑀅𑀪𑀺𑀦𑀺𑀯𑀺𑀲𑀦𑁆𑀢𑁂𑁇 𑀅𑀭𑀳𑀸 𑀉𑀧𑁂𑀓𑁆𑀔𑀢𑀺 𑀦 𑀕𑀡𑁆𑀳𑀸𑀢𑀺 𑀦 𑀧𑀭𑀸𑀫𑀲𑀢𑀺 𑀦𑀸𑀪𑀺𑀦𑀺𑀯𑀺𑀲𑀢𑀻𑀢𑀺—  𑀅𑀦𑀼𑀕𑁆𑀕𑀳𑁄 𑀉𑀕𑁆𑀕𑀳𑀡𑀦𑁆𑀢𑀺 𑀫𑀜𑁆𑀜𑁂𑁇

1311\. 𑀢𑁂𑀦𑀸𑀳 𑀪𑀕𑀯𑀸—

1312\. _“𑀯𑀺𑀲𑁆𑀲𑀚𑁆𑀚 𑀕𑀦𑁆𑀣𑀸𑀦𑀺 𑀫𑀼𑀦𑀻𑀥 𑀮𑁄𑀓𑁂,_  
_𑀯𑀺𑀯𑀸𑀤𑀚𑀸𑀢𑁂𑀲𑀼 𑀦 𑀯𑀕𑁆𑀕𑀲𑀸𑀭𑀻;_  
_𑀲𑀦𑁆𑀢𑁄 𑀅𑀲𑀦𑁆𑀢𑁂𑀲𑀼 𑀉𑀧𑁂𑀓𑁆𑀔𑀓𑁄 𑀲𑁄,_  
_𑀅𑀦𑀼𑀕𑁆𑀕𑀳𑁄 𑀉𑀕𑁆𑀕𑀳𑀡𑀦𑁆𑀢𑀺 𑀫𑀜𑁆𑀜𑁂”𑀢𑀺𑁇_  


(148.)

1313\. _**𑀧𑀼𑀩𑁆𑀩𑀸𑀲𑀯𑁂 𑀳𑀺𑀢𑁆𑀯𑀸 𑀦𑀯𑁂 𑀅𑀓𑀼𑀩𑁆𑀩𑀁,**_  
_**𑀦 𑀙𑀦𑁆𑀤𑀕𑀽 𑀦𑁄𑀧𑀺 𑀦𑀺𑀯𑀺𑀲𑁆𑀲𑀯𑀸𑀤𑀻;**_  
_**𑀲 𑀯𑀺𑀧𑁆𑀧𑀫𑀼𑀢𑁆𑀢𑁄 𑀤𑀺𑀝𑁆𑀞𑀺𑀕𑀢𑁂𑀳𑀺 𑀥𑀻𑀭𑁄,**_  
_**𑀦 𑀮𑀺𑀫𑁆𑀧𑀢𑀺 𑀮𑁄𑀓𑁂 𑀅𑀦𑀢𑁆𑀢𑀕𑀭𑀳𑀻𑁇**_  


1314\. **𑀧𑀼𑀩𑁆𑀩𑀸𑀲𑀯𑁂 𑀳𑀺𑀢𑁆𑀯𑀸 𑀦𑀯𑁂 𑀅𑀓𑀼𑀩𑁆𑀩𑀦𑁆**𑀢𑀺𑁇 **𑀧𑀼𑀩𑁆𑀩𑀸𑀲𑀯𑀸** 𑀯𑀼𑀘𑁆𑀘𑀦𑁆𑀢𑀺 𑀅𑀢𑀻𑀢𑀸 𑀭𑀽𑀧𑀯𑁂𑀤𑀦𑀸𑀲𑀜𑁆𑀜𑀸𑀲𑀗𑁆𑀔𑀸𑀭𑀯𑀺𑀜𑁆𑀜𑀸𑀡𑀸𑁇 𑀅𑀢𑀻𑀢𑁂 𑀲𑀗𑁆𑀔𑀸𑀭𑁂 𑀆𑀭𑀩𑁆𑀪 𑀬𑁂 𑀓𑀺𑀮𑁂𑀲𑀸 𑀉𑀧𑁆𑀧𑀚𑁆𑀚𑁂𑀬𑁆𑀬𑀼𑀁 𑀢𑁂 𑀓𑀺𑀮𑁂𑀲𑁂 𑀳𑀺𑀢𑁆𑀯𑀸 𑀘𑀚𑀺𑀢𑁆𑀯𑀸 𑀧𑀭𑀺𑀘𑁆𑀘𑀚𑀺𑀢𑁆𑀯𑀸 𑀧𑀚𑀳𑀺𑀢𑁆𑀯𑀸 𑀯𑀺𑀦𑁄𑀤𑁂𑀢𑁆𑀯𑀸 𑀩𑁆𑀬𑀦𑁆𑀢𑀺𑀁 𑀓𑀭𑀺𑀢𑁆𑀯𑀸 𑀅𑀦𑀪𑀸𑀯𑀁 𑀕𑀫𑁂𑀢𑁆𑀯𑀸𑀢𑀺—  𑀧𑀼𑀩𑁆𑀩𑀸𑀲𑀯𑁂 𑀳𑀺𑀢𑁆𑀯𑀸𑁇 **𑀦𑀯𑁂 𑀅𑀓𑀼𑀩𑁆𑀩𑀦𑁆**𑀢𑀺 **𑀦𑀯𑀸** 𑀯𑀼𑀘𑁆𑀘𑀦𑁆𑀢𑀺 𑀧𑀘𑁆𑀘𑀼𑀧𑁆𑀧𑀦𑁆𑀦𑀸 𑀭𑀽𑀧𑀯𑁂𑀤𑀦𑀸𑀲𑀜𑁆𑀜𑀸𑀲𑀗𑁆𑀔𑀸𑀭𑀯𑀺𑀜𑁆𑀜𑀸𑀡𑀸𑁇 𑀧𑀘𑁆𑀘𑀼𑀧𑁆𑀧𑀦𑁆𑀦𑁂 𑀲𑀗𑁆𑀔𑀸𑀭𑁂 𑀆𑀭𑀩𑁆𑀪 𑀙𑀦𑁆𑀤𑀁 𑀅𑀓𑀼𑀩𑁆𑀩𑀫𑀸𑀦𑁄 𑀧𑁂𑀫𑀁 𑀅𑀓𑀼𑀩𑁆𑀩𑀫𑀸𑀦𑁄 𑀭𑀸𑀕𑀁 𑀅𑀓𑀼𑀩𑁆𑀩𑀫𑀸𑀦𑁄 𑀅𑀚𑀦𑀬𑀫𑀸𑀦𑁄 𑀅𑀲𑀜𑁆𑀚𑀦𑀬𑀫𑀸𑀦𑁄 𑀅𑀦𑀺𑀩𑁆𑀩𑀢𑁆𑀢𑀬𑀫𑀸𑀦𑁄 𑀅𑀦𑀪𑀺𑀦𑀺𑀩𑁆𑀩𑀢𑁆𑀢𑀬𑀫𑀸𑀦𑁄𑀢𑀺—  𑀧𑀼𑀩𑁆𑀩𑀸𑀲𑀯𑁂 𑀳𑀺𑀢𑁆𑀯𑀸 𑀦𑀯𑁂 𑀅𑀓𑀼𑀩𑁆𑀩𑀁𑁇

1315\. **𑀦 𑀙𑀦𑁆𑀤𑀕𑀽 𑀦𑁄𑀧𑀺 𑀦𑀺𑀯𑀺𑀲𑁆𑀲𑀯𑀸𑀤𑀻**𑀢𑀺𑁇 𑀦 𑀙𑀦𑁆𑀤𑀸𑀕𑀢𑀺𑀁 𑀕𑀘𑁆𑀙𑀢𑀺, 𑀦 𑀤𑁄𑀲𑀸𑀕𑀢𑀺𑀁 𑀕𑀘𑁆𑀙𑀢𑀺, 𑀦 𑀫𑁄𑀳𑀸𑀕𑀢𑀺𑀁 𑀕𑀘𑁆𑀙𑀢𑀺, 𑀦 𑀪𑀬𑀸𑀕𑀢𑀺𑀁 𑀕𑀘𑁆𑀙𑀢𑀺, 𑀦 𑀭𑀸𑀕𑀯𑀲𑁂𑀦 𑀕𑀘𑁆𑀙𑀢𑀺, 𑀦 𑀤𑁄𑀲𑀯𑀲𑁂𑀦 𑀕𑀘𑁆𑀙𑀢𑀺, 𑀦 𑀫𑁄𑀳𑀯𑀲𑁂𑀦 𑀕𑀘𑁆𑀙𑀢𑀺, 𑀦 𑀫𑀸𑀦𑀯𑀲𑁂𑀦 𑀕𑀘𑁆𑀙𑀢𑀺, 𑀦 𑀤𑀺𑀝𑁆𑀞𑀺𑀯𑀲𑁂𑀦 𑀕𑀘𑁆𑀙𑀢𑀺, 𑀦 𑀉𑀤𑁆𑀥𑀘𑁆𑀘𑀯𑀲𑁂𑀦 𑀕𑀘𑁆𑀙𑀢𑀺, 𑀦 𑀯𑀺𑀘𑀺𑀓𑀺𑀘𑁆𑀙𑀸𑀯𑀲𑁂𑀦 𑀕𑀘𑁆𑀙𑀢𑀺, 𑀦 𑀅𑀦𑀼𑀲𑀬𑀯𑀲𑁂𑀦 𑀕𑀘𑁆𑀙𑀢𑀺, 𑀦 𑀯𑀕𑁆𑀕𑁂𑀳𑀺 𑀥𑀫𑁆𑀫𑁂𑀳𑀺 𑀬𑀸𑀬𑀢𑀺 𑀦𑀻𑀬𑀢𑀺 𑀯𑀼𑀬𑁆𑀳𑀢𑀺 𑀦 𑀲𑀁𑀳𑀭𑀻𑀬𑀢𑀻𑀢𑀺—  𑀦 𑀙𑀦𑁆𑀤𑀕𑀽𑁇 **𑀦𑁄𑀧𑀺 𑀦𑀺𑀯𑀺𑀲𑁆𑀲𑀯𑀸𑀤𑀻**𑀢𑀺 “𑀲𑀲𑁆𑀲𑀢𑁄 𑀮𑁄𑀓𑁄, 𑀇𑀤𑀫𑁂𑀯 𑀲𑀘𑁆𑀘𑀁 𑀫𑁄𑀖𑀫𑀜𑁆𑀜𑀦𑁆”𑀢𑀺 𑀦 𑀦𑀺𑀯𑀺𑀲𑁆𑀲𑀯𑀸𑀤𑀻…𑀧𑁂…  “𑀦𑁂𑀯 𑀳𑁄𑀢𑀺 𑀦 𑀦 𑀳𑁄𑀢𑀺 𑀢𑀣𑀸𑀕𑀢𑁄 𑀧𑀭𑀁 𑀫𑀭𑀡𑀸, 𑀇𑀤𑀫𑁂𑀯 𑀲𑀘𑁆𑀘𑀁 𑀫𑁄𑀖𑀫𑀜𑁆𑀜𑀦𑁆”𑀢𑀺 𑀦 𑀦𑀺𑀯𑀺𑀲𑁆𑀲𑀯𑀸𑀤𑀻𑀢𑀺—  𑀦 𑀙𑀦𑁆𑀤𑀕𑀽 𑀦𑁄𑀧𑀺 𑀦𑀺𑀯𑀺𑀲𑁆𑀲𑀯𑀸𑀤𑀻𑁇

1316\. **𑀲 𑀯𑀺𑀧𑁆𑀧𑀫𑀼𑀢𑁆𑀢𑁄 𑀤𑀺𑀝𑁆𑀞𑀺𑀕𑀢𑁂𑀳𑀺 𑀥𑀻𑀭𑁄**𑀢𑀺 𑀢𑀲𑁆𑀲 𑀤𑁆𑀯𑀸𑀲𑀝𑁆𑀞𑀺 𑀤𑀺𑀝𑁆𑀞𑀺𑀕𑀢𑀸𑀦𑀺 𑀧𑀳𑀻𑀦𑀸𑀦𑀺 𑀲𑀫𑀼𑀘𑁆𑀙𑀺𑀦𑁆𑀦𑀸𑀦𑀺 𑀯𑀽𑀧𑀲𑀦𑁆𑀢𑀸𑀦𑀺 𑀧𑀝𑀺𑀧𑀲𑁆𑀲𑀤𑁆𑀥𑀸𑀦𑀺 𑀅𑀪𑀩𑁆𑀩𑀼𑀧𑁆𑀧𑀢𑁆𑀢𑀺𑀓𑀸𑀦𑀺 𑀜𑀸𑀡𑀕𑁆𑀕𑀺𑀦𑀸 𑀤𑀟𑁆𑀠𑀸𑀦𑀺𑁇 𑀲𑁄 𑀤𑀺𑀝𑁆𑀞𑀺𑀕𑀢𑁂𑀳𑀺 𑀯𑀺𑀧𑁆𑀧𑀫𑀼𑀢𑁆𑀢𑁄 𑀯𑀺𑀲𑀜𑁆𑀜𑀼𑀢𑁆𑀢𑁄 𑀯𑀺𑀫𑀭𑀺𑀬𑀸𑀤𑀺𑀓𑀢𑁂𑀦 𑀘𑁂𑀢𑀲𑀸 𑀯𑀺𑀳𑀭𑀢𑀺𑁇 **𑀥𑀻𑀭𑁄**𑀢𑀺 𑀥𑀻𑀭𑁄 𑀧𑀡𑁆𑀟𑀺𑀢𑁄 𑀧𑀜𑁆𑀜𑀯𑀸 𑀩𑀼𑀤𑁆𑀥𑀺𑀫𑀸 𑀜𑀸𑀡𑀻 𑀯𑀺𑀪𑀸𑀯𑀻 𑀫𑁂𑀥𑀸𑀯𑀻𑀢𑀺—  𑀲 𑀯𑀺𑀧𑁆𑀧𑀫𑀼𑀢𑁆𑀢𑁄 𑀤𑀺𑀝𑁆𑀞𑀺𑀕𑀢𑁂𑀳𑀺 𑀥𑀻𑀭𑁄𑁇

1317\. **𑀦 𑀮𑀺𑀫𑁆𑀧𑀢𑀺 𑀮𑁄𑀓𑁂 𑀅𑀦𑀢𑁆𑀢𑀕𑀭𑀳𑀻**𑀢𑀺𑁇 **𑀮𑁂𑀧𑀸**𑀢𑀺 𑀤𑁆𑀯𑁂 𑀮𑁂𑀧𑀸—  𑀢𑀡𑁆𑀳𑀸𑀮𑁂𑀧𑁄 𑀘 𑀤𑀺𑀝𑁆𑀞𑀺𑀮𑁂𑀧𑁄 𑀘…𑀧𑁂…  𑀅𑀬𑀁 𑀢𑀡𑁆𑀳𑀸𑀮𑁂𑀧𑁄…𑀧𑁂…  𑀅𑀬𑀁 𑀤𑀺𑀝𑁆𑀞𑀺𑀮𑁂𑀧𑁄𑁇 𑀢𑀲𑁆𑀲 𑀢𑀡𑁆𑀳𑀸𑀮𑁂𑀧𑁄 𑀧𑀳𑀻𑀦𑁄, 𑀤𑀺𑀝𑁆𑀞𑀺𑀮𑁂𑀧𑁄 𑀧𑀝𑀺𑀦𑀺𑀲𑁆𑀲𑀝𑁆𑀞𑁄; 𑀢𑀲𑁆𑀲 𑀢𑀡𑁆𑀳𑀸𑀮𑁂𑀧𑀲𑁆𑀲 𑀧𑀳𑀻𑀦𑀢𑁆𑀢𑀸, 𑀤𑀺𑀝𑁆𑀞𑀺𑀮𑁂𑀧𑀲𑁆𑀲 𑀧𑀝𑀺𑀦𑀺𑀲𑁆𑀲𑀝𑁆𑀞𑀢𑁆𑀢𑀸 𑀅𑀧𑀸𑀬𑀮𑁄𑀓𑁂 𑀦 𑀮𑀺𑀫𑁆𑀧𑀢𑀺, 𑀫𑀦𑀼𑀲𑁆𑀲𑀮𑁄𑀓𑁂 𑀦 𑀮𑀺𑀫𑁆𑀧𑀢𑀺, 𑀤𑁂𑀯𑀮𑁄𑀓𑁂 𑀦 𑀮𑀺𑀫𑁆𑀧𑀢𑀺, 𑀔𑀦𑁆𑀥𑀮𑁄𑀓𑁂 𑀦 𑀮𑀺𑀫𑁆𑀧𑀢𑀺, 𑀥𑀸𑀢𑀼𑀮𑁄𑀓𑁂 𑀦 𑀮𑀺𑀫𑁆𑀧𑀢𑀺, 𑀆𑀬𑀢𑀦𑀮𑁄𑀓𑁂 𑀦 𑀮𑀺𑀫𑁆𑀧𑀢𑀺 𑀦 𑀧𑀮𑀺𑀫𑁆𑀧𑀢𑀺 𑀦 𑀉𑀧𑀮𑀺𑀫𑁆𑀧𑀢𑀺, 𑀅𑀮𑀺𑀢𑁆𑀢𑁄 𑀅𑀧𑀮𑀺𑀢𑁆𑀢𑁄 𑀅𑀦𑀼𑀧𑀮𑀺𑀢𑁆𑀢𑁄 𑀦𑀺𑀓𑁆𑀔𑀦𑁆𑀢𑁄 𑀦𑀺𑀲𑁆𑀲𑀝𑁄 𑀯𑀺𑀧𑁆𑀧𑀫𑀼𑀢𑁆𑀢𑁄 𑀯𑀺𑀲𑀜𑁆𑀜𑀼𑀢𑁆𑀢𑁄 𑀯𑀺𑀫𑀭𑀺𑀬𑀸𑀤𑀺𑀓𑀢𑁂𑀦 𑀘𑁂𑀢𑀲𑀸 𑀯𑀺𑀳𑀭𑀢𑀻𑀢𑀺—  𑀦 𑀮𑀺𑀫𑁆𑀧𑀢𑀺 𑀮𑁄𑀓𑁂𑁇

1318\. **𑀅𑀦𑀢𑁆𑀢𑀕𑀭𑀳𑀻**𑀢𑀺 𑀤𑁆𑀯𑀻𑀳𑀺 𑀓𑀸𑀭𑀡𑁂𑀳𑀺 𑀅𑀢𑁆𑀢𑀸𑀦𑀁 𑀕𑀭𑀳𑀢𑀺—  𑀓𑀢𑀢𑁆𑀢𑀸 𑀘 𑀅𑀓𑀢𑀢𑁆𑀢𑀸 𑀘𑁇 𑀓𑀣𑀁 𑀓𑀢𑀢𑁆𑀢𑀸 𑀘 𑀅𑀓𑀢𑀢𑁆𑀢𑀸 𑀘 𑀅𑀢𑁆𑀢𑀸𑀦𑀁 𑀕𑀭𑀳𑀢𑀺? “𑀓𑀢𑀁 𑀫𑁂 𑀓𑀸𑀬𑀤𑀼𑀘𑁆𑀘𑀭𑀺𑀢𑀁, 𑀅𑀓𑀢𑀁 𑀫𑁂 𑀓𑀸𑀬𑀲𑀼𑀘𑀭𑀺𑀢𑀦𑁆”𑀢𑀺 𑀅𑀢𑁆𑀢𑀸𑀦𑀁 𑀕𑀭𑀳𑀢𑀺𑁇 “𑀓𑀢𑀁 𑀫𑁂 𑀯𑀘𑀻𑀤𑀼𑀘𑁆𑀘𑀭𑀺𑀢𑀁…𑀧𑁂…  𑀓𑀢𑀁 𑀫𑁂 𑀫𑀦𑁄𑀤𑀼𑀘𑁆𑀘𑀭𑀺𑀢𑀁…  𑀓𑀢𑁄 𑀫𑁂 𑀧𑀸𑀡𑀸𑀢𑀺𑀧𑀸𑀢𑁄…𑀧𑁂…  𑀓𑀢𑀸 𑀫𑁂 𑀫𑀺𑀘𑁆𑀙𑀸𑀤𑀺𑀝𑁆𑀞𑀺, 𑀅𑀓𑀢𑀸 𑀫𑁂 𑀲𑀫𑁆𑀫𑀸𑀤𑀺𑀝𑁆𑀞𑀻”𑀢𑀺 𑀅𑀢𑁆𑀢𑀸𑀦𑀁 𑀕𑀭𑀳𑀢𑀺𑁇 𑀏𑀯𑀁 𑀓𑀢𑀢𑁆𑀢𑀸 𑀘 𑀅𑀓𑀢𑀢𑁆𑀢𑀸 𑀘 𑀅𑀢𑁆𑀢𑀸𑀦𑀁 𑀕𑀭𑀳𑀢𑀺𑁇

1319\. 𑀅𑀣 𑀯𑀸 “𑀲𑀻𑀮𑁂𑀲𑀼𑀫𑁆𑀳𑀺 𑀦 𑀧𑀭𑀺𑀧𑀽𑀭𑀓𑀸𑀭𑀻”𑀢𑀺 𑀅𑀢𑁆𑀢𑀸𑀦𑀁 𑀕𑀭𑀳𑀢𑀺𑁇 “𑀇𑀦𑁆𑀤𑁆𑀭𑀺𑀬𑁂𑀲𑀼𑀫𑁆𑀳𑀺 𑀅𑀕𑀼𑀢𑁆𑀢𑀤𑁆𑀯𑀸𑀭𑁄”𑀢𑀺…  “𑀪𑁄𑀚𑀦𑁂𑀫𑁆𑀳𑀺 𑀅𑀫𑀢𑁆𑀢𑀜𑁆𑀜𑀽”𑀢𑀺…  “𑀚𑀸𑀕𑀭𑀺𑀬𑀫𑁆𑀳𑀺 𑀅𑀦𑀦𑀼𑀬𑀼𑀢𑁆𑀢𑁄”𑀢𑀺…  “𑀦 𑀲𑀢𑀺𑀲𑀫𑁆𑀧𑀚𑀜𑁆𑀜𑁂𑀦𑀸𑀫𑁆𑀳𑀺 𑀲𑀫𑀦𑁆𑀦𑀸𑀕𑀢𑁄”𑀢𑀺…  “𑀅𑀪𑀸𑀯𑀺𑀢𑀸 𑀫𑁂 𑀘𑀢𑁆𑀢𑀸𑀭𑁄 𑀲𑀢𑀺𑀧𑀝𑁆𑀞𑀸𑀦𑀸”𑀢𑀺…  “𑀅𑀪𑀸𑀯𑀺𑀢𑀸 𑀫𑁂 𑀘𑀢𑁆𑀢𑀸𑀭𑁄 𑀲𑀫𑁆𑀫𑀧𑁆𑀧𑀥𑀸𑀦𑀸”𑀢𑀺…  “𑀅𑀪𑀸𑀯𑀺𑀢𑀸 𑀫𑁂 𑀘𑀢𑁆𑀢𑀸𑀭𑁄 𑀇𑀤𑁆𑀥𑀺𑀧𑀸𑀤𑀸”𑀢𑀺…  “𑀅𑀪𑀸𑀯𑀺𑀢𑀸𑀦𑀺 𑀫𑁂 𑀧𑀜𑁆𑀘𑀺𑀦𑁆𑀤𑁆𑀭𑀺𑀬𑀸𑀦𑀻”𑀢𑀺…  “𑀅𑀪𑀸𑀯𑀺𑀢𑀸𑀦𑀺 𑀫𑁂 𑀧𑀜𑁆𑀘 𑀩𑀮𑀸𑀦𑀻”𑀢𑀺…  “𑀅𑀪𑀸𑀯𑀺𑀢𑀸 𑀫𑁂 𑀲𑀢𑁆𑀢 𑀩𑁄𑀚𑁆𑀛𑀗𑁆𑀕𑀸”𑀢𑀺…  “𑀅𑀪𑀸𑀯𑀺𑀢𑁄 𑀫𑁂 𑀅𑀭𑀺𑀬𑁄 𑀅𑀝𑁆𑀞𑀗𑁆𑀕𑀺𑀓𑁄 𑀫𑀕𑁆𑀕𑁄”𑀢𑀺…  “𑀤𑀼𑀓𑁆𑀔𑀁 𑀫𑁂 𑀅𑀧𑀭𑀺𑀜𑁆𑀜𑀸𑀢𑀦𑁆”𑀢𑀺…  “𑀤𑀼𑀓𑁆𑀔𑀲𑀫𑀼𑀤𑀬𑁄 𑀫𑁂 𑀅𑀧𑁆𑀧𑀳𑀻𑀦𑁄”𑀢𑀺…  “𑀫𑀕𑁆𑀕𑁄 𑀫𑁂 𑀅𑀪𑀸𑀯𑀺𑀢𑁄”𑀢𑀺…  “𑀦𑀺𑀭𑁄𑀥𑁄 𑀫𑁂 𑀅𑀲𑀘𑁆𑀙𑀺𑀓𑀢𑁄”𑀢𑀺 𑀅𑀢𑁆𑀢𑀸𑀦𑀁 𑀕𑀭𑀳𑀢𑀺𑁇 𑀏𑀯𑀁 𑀓𑀢𑀢𑁆𑀢𑀸 𑀘 𑀅𑀓𑀢𑀢𑁆𑀢𑀸 𑀘 𑀅𑀢𑁆𑀢𑀸𑀦𑀁 𑀕𑀭𑀳𑀢𑀺𑁇 𑀏𑀯𑀁 𑀅𑀢𑁆𑀢𑀕𑀭𑀳𑀻𑁇 𑀢𑀬𑀺𑀤𑀁 𑀓𑀫𑁆𑀫𑀁 𑀅𑀓𑀼𑀩𑁆𑀩𑀫𑀸𑀦𑁄 𑀅𑀚𑀦𑀬𑀫𑀸𑀦𑁄 𑀅𑀲𑀜𑁆𑀚𑀦𑀬𑀫𑀸𑀦𑁄 𑀅𑀦𑀺𑀩𑁆𑀩𑀢𑁆𑀢𑀬𑀫𑀸𑀦𑁄 𑀅𑀦𑀪𑀺𑀦𑀺𑀩𑁆𑀩𑀢𑁆𑀢𑀬𑀫𑀸𑀦𑁄 𑀅𑀦𑀢𑁆𑀢𑀕𑀭𑀳𑀻𑀢𑀺—  𑀦 𑀮𑀺𑀫𑁆𑀧𑀢𑀺 𑀮𑁄𑀓𑁂 𑀅𑀦𑀢𑁆𑀢𑀕𑀭𑀳𑀻𑁇

1320\. 𑀢𑁂𑀦𑀸𑀳 𑀪𑀕𑀯𑀸—

1321\. _“𑀧𑀼𑀩𑁆𑀩𑀸𑀲𑀯𑁂 𑀳𑀺𑀢𑁆𑀯𑀸 𑀦𑀯𑁂 𑀅𑀓𑀼𑀩𑁆𑀩𑀁,_  
_𑀦 𑀙𑀦𑁆𑀤𑀕𑀽 𑀦𑁄𑀧𑀺 𑀦𑀺𑀯𑀺𑀲𑁆𑀲𑀯𑀸𑀤𑀻;_  
_𑀲 𑀯𑀺𑀧𑁆𑀧𑀫𑀼𑀢𑁆𑀢𑁄 𑀤𑀺𑀝𑁆𑀞𑀺𑀕𑀢𑁂𑀳𑀺 𑀥𑀻𑀭𑁄,_  
_𑀦 𑀮𑀺𑀫𑁆𑀧𑀢𑀺 𑀮𑁄𑀓𑁂 𑀅𑀦𑀢𑁆𑀢𑀕𑀭𑀳𑀻”𑀢𑀺𑁇_  


(149.)

1322\. _**𑀲 𑀲𑀩𑁆𑀩𑀥𑀫𑁆𑀫𑁂𑀲𑀼 𑀯𑀺𑀲𑁂𑀦𑀺𑀪𑀽𑀢𑁄,**_  
_**𑀬𑀁 𑀓𑀺𑀜𑁆𑀘𑀺 𑀤𑀺𑀝𑁆𑀞𑀁 𑀯 𑀲𑀼𑀢𑀁 𑀫𑀼𑀢𑀁 𑀯𑀸;**_  
_**𑀲 𑀧𑀦𑁆𑀦𑀪𑀸𑀭𑁄 𑀫𑀼𑀦𑀺 𑀯𑀺𑀧𑁆𑀧𑀫𑀼𑀢𑁆𑀢𑁄,**_  
_**𑀦 𑀓𑀧𑁆𑀧𑀺𑀬𑁄 𑀦𑀽𑀧𑀭𑀢𑁄 𑀦 𑀧𑀢𑁆𑀣𑀺𑀬𑁄𑁇** __(𑀇𑀢𑀺 𑀪𑀕𑀯𑀸𑁇)___  


1323\. **𑀲 𑀲𑀩𑁆𑀩𑀥𑀫𑁆𑀫𑁂𑀲𑀼 𑀯𑀺𑀲𑁂𑀦𑀺𑀪𑀽𑀢𑁄 𑀬𑀁 𑀓𑀺𑀜𑁆𑀘𑀺 𑀤𑀺𑀝𑁆𑀞𑀁 𑀯 𑀲𑀼𑀢𑀁 𑀫𑀼𑀢𑀁 𑀯𑀸**𑀢𑀺𑁇 **𑀲𑁂𑀦𑀸** 𑀯𑀼𑀘𑁆𑀘𑀢𑀺 𑀫𑀸𑀭𑀲𑁂𑀦𑀸𑁇 𑀓𑀸𑀬𑀤𑀼𑀘𑁆𑀘𑀭𑀺𑀢𑀁 𑀫𑀸𑀭𑀲𑁂𑀦𑀸, 𑀯𑀘𑀻𑀤𑀼𑀘𑁆𑀘𑀭𑀺𑀢𑀁 𑀫𑀸𑀭𑀲𑁂𑀦𑀸, 𑀫𑀦𑁄𑀤𑀼𑀘𑁆𑀘𑀭𑀺𑀢𑀁 𑀫𑀸𑀭𑀲𑁂𑀦𑀸, 𑀭𑀸𑀕𑁄…  𑀤𑁄𑀲𑁄…  𑀫𑁄𑀳𑁄…  𑀓𑁄𑀥𑁄…  𑀉𑀧𑀦𑀸𑀳𑁄…  𑀫𑀓𑁆𑀔𑁄…  𑀧𑀍𑀆𑀲𑁄…  𑀇𑀲𑁆𑀲𑀸…  𑀫𑀘𑁆𑀙𑀭𑀺𑀬𑀁…  𑀫𑀸𑀬𑀸…  𑀲𑀸𑀞𑁂𑀬𑁆𑀬𑀁…  𑀣𑀫𑁆𑀪𑁄…  𑀲𑀸𑀭𑀫𑁆𑀪𑁄…  𑀫𑀸𑀦𑁄…  𑀅𑀢𑀺𑀫𑀸𑀦𑁄…  𑀫𑀤𑁄…  𑀧𑀫𑀸𑀤𑁄…  𑀲𑀩𑁆𑀩𑁂 𑀓𑀺𑀮𑁂𑀲𑀸…  𑀲𑀩𑁆𑀩𑁂 𑀤𑀼𑀘𑁆𑀘𑀭𑀺𑀢𑀸…  𑀲𑀩𑁆𑀩𑁂 𑀤𑀭𑀣𑀸…  𑀲𑀩𑁆𑀩𑁂 𑀧𑀭𑀺𑀍𑀆𑀳𑀸…  𑀲𑀩𑁆𑀩𑁂 𑀲𑀦𑁆𑀢𑀸𑀧𑀸…  𑀲𑀩𑁆𑀩𑀸𑀓𑀼𑀲𑀮𑀸𑀪𑀺𑀲𑀗𑁆𑀔𑀸𑀭𑀸 𑀫𑀸𑀭𑀲𑁂𑀦𑀸𑁇

1324\. 𑀯𑀼𑀢𑁆𑀢𑀜𑁆𑀳𑁂𑀢𑀁 𑀪𑀕𑀯𑀢𑀸—

1325\. _“𑀓𑀸𑀫𑀸 𑀢𑁂 𑀧𑀞𑀫𑀸 𑀲𑁂𑀦𑀸,_  
_𑀤𑀼𑀢𑀺𑀬𑀸 𑀅𑀭𑀢𑀺 𑀯𑀼𑀘𑁆𑀘𑀢𑀺;_  
_…𑀧𑁂…_  
_𑀦 𑀦𑀁 𑀅𑀲𑀽𑀭𑁄 𑀚𑀺𑀦𑀸𑀢𑀺,_  
_𑀚𑁂𑀢𑁆𑀯𑀸𑀯 𑀮𑀪𑀢𑁂 𑀲𑀼𑀔𑀦𑁆”𑀢𑀺𑁇_  


1326\. 𑀬𑀢𑁄 𑀘𑀢𑀽𑀳𑀺 𑀅𑀭𑀺𑀬𑀫𑀕𑁆𑀕𑁂𑀳𑀺 𑀲𑀩𑁆𑀩𑀸 𑀘 𑀫𑀸𑀭𑀲𑁂𑀦𑀸 𑀲𑀩𑁆𑀩𑁂 𑀘 𑀧𑀝𑀺𑀲𑁂𑀦𑀺𑀓𑀭𑀸 𑀓𑀺𑀮𑁂𑀲𑀸 𑀚𑀺𑀢𑀸 𑀘 𑀧𑀭𑀸𑀚𑀺𑀢𑀸 𑀘 𑀪𑀕𑁆𑀕𑀸 𑀯𑀺𑀧𑁆𑀧𑀮𑀼𑀕𑁆𑀕𑀸 𑀧𑀭𑀫𑁆𑀫𑀼𑀔𑀸—  𑀲𑁄 𑀯𑀼𑀘𑁆𑀘𑀢𑀺 𑀯𑀺𑀲𑁂𑀦𑀺𑀪𑀽𑀢𑁄𑁇 𑀲𑁄 𑀤𑀺𑀝𑁆𑀞𑁂 𑀯𑀺𑀲𑁂𑀦𑀺𑀪𑀽𑀢𑁄, 𑀲𑀼𑀢𑁂…  𑀫𑀼𑀢𑁂…  𑀯𑀺𑀜𑁆𑀜𑀸𑀢𑁂 𑀯𑀺𑀲𑁂𑀦𑀺𑀪𑀽𑀢𑁄𑀢𑀺—  𑀲 𑀲𑀩𑁆𑀩𑀥𑀫𑁆𑀫𑁂𑀲𑀼 𑀯𑀺𑀲𑁂𑀦𑀺𑀪𑀽𑀢𑁄, 𑀬𑀁 𑀓𑀺𑀜𑁆𑀘𑀺 𑀤𑀺𑀝𑁆𑀞𑀁 𑀯 𑀲𑀼𑀢𑀁 𑀫𑀼𑀢𑀁 𑀯𑀸𑁇

1327\. **𑀲 𑀧𑀦𑁆𑀦𑀪𑀸𑀭𑁄 𑀫𑀼𑀦𑀺 𑀯𑀺𑀧𑁆𑀧𑀫𑀼𑀢𑁆𑀢𑁄**𑀢𑀺𑁇 **𑀪𑀸𑀭𑀸**𑀢𑀺 𑀢𑀬𑁄 𑀪𑀸𑀭𑀸—  𑀔𑀦𑁆𑀥𑀪𑀸𑀭𑁄, 𑀓𑀺𑀮𑁂𑀲𑀪𑀸𑀭𑁄, 𑀅𑀪𑀺𑀲𑀗𑁆𑀔𑀸𑀭𑀪𑀸𑀭𑁄𑁇 𑀓𑀢𑀫𑁄 𑀔𑀦𑁆𑀥𑀪𑀸𑀭𑁄? 𑀧𑀝𑀺𑀲𑀦𑁆𑀥𑀺𑀬𑀸 𑀭𑀽𑀧𑀁 𑀯𑁂𑀤𑀦𑀸 𑀲𑀜𑁆𑀜𑀸 𑀲𑀗𑁆𑀔𑀸𑀭𑀸 𑀯𑀺𑀜𑁆𑀜𑀸𑀡𑀁—  𑀅𑀬𑀁 𑀔𑀦𑁆𑀥𑀪𑀸𑀭𑁄𑁇 𑀓𑀢𑀫𑁄 𑀓𑀺𑀮𑁂𑀲𑀪𑀸𑀭𑁄? 𑀭𑀸𑀕𑁄 𑀤𑁄𑀲𑁄 𑀫𑁄𑀳𑁄…𑀧𑁂…  𑀲𑀩𑁆𑀩𑀸𑀓𑀼𑀲𑀮𑀸𑀪𑀺𑀲𑀗𑁆𑀔𑀸𑀭𑀸—  𑀅𑀬𑀁 𑀓𑀺𑀮𑁂𑀲𑀪𑀸𑀭𑁄𑁇 𑀓𑀢𑀫𑁄 𑀅𑀪𑀺𑀲𑀗𑁆𑀔𑀸𑀭𑀪𑀸𑀭𑁄? 𑀧𑀼𑀜𑁆𑀜𑀸𑀪𑀺𑀲𑀗𑁆𑀔𑀸𑀭𑁄 𑀅𑀧𑀼𑀜𑁆𑀜𑀸𑀪𑀺𑀲𑀗𑁆𑀔𑀸𑀭𑁄 𑀆𑀦𑁂𑀜𑁆𑀚𑀸𑀪𑀺𑀲𑀗𑁆𑀔𑀸𑀭𑁄—  𑀅𑀬𑀁 𑀅𑀪𑀺𑀲𑀗𑁆𑀔𑀸𑀭𑀪𑀸𑀭𑁄𑁇 𑀬𑀢𑁄 𑀔𑀦𑁆𑀥𑀪𑀸𑀭𑁄 𑀘 𑀓𑀺𑀮𑁂𑀲𑀪𑀸𑀭𑁄 𑀘 𑀅𑀪𑀺𑀲𑀗𑁆𑀔𑀸𑀭𑀪𑀸𑀭𑁄 𑀘 𑀧𑀳𑀻𑀦𑀸 𑀳𑁄𑀦𑁆𑀢𑀺 𑀉𑀘𑁆𑀙𑀺𑀦𑁆𑀦𑀫𑀽𑀮𑀸 𑀢𑀸𑀮𑀸𑀯𑀢𑁆𑀣𑀼𑀓𑀢𑀸 𑀅𑀦𑀪𑀸𑀯𑀁𑀓𑀢𑀸 𑀆𑀬𑀢𑀺𑀁 𑀅𑀦𑀼𑀧𑁆𑀧𑀸𑀤𑀥𑀫𑁆𑀫𑀸, 𑀲𑁄 𑀯𑀼𑀘𑁆𑀘𑀢𑀺 𑀧𑀦𑁆𑀦𑀪𑀸𑀭𑁄 𑀧𑀢𑀺𑀢𑀪𑀸𑀭𑁄 𑀑𑀭𑁄𑀧𑀺𑀢𑀪𑀸𑀭𑁄 𑀲𑀫𑁄𑀭𑁄𑀧𑀺𑀢𑀪𑀸𑀭𑁄 𑀦𑀺𑀓𑁆𑀔𑀺𑀢𑁆𑀢𑀪𑀸𑀭𑁄 𑀧𑀝𑀺𑀧𑀲𑁆𑀲𑀤𑁆𑀥𑀪𑀸𑀭𑁄𑁇

1328\. **𑀫𑀼𑀦𑀻**𑀢𑀺 𑀫𑁄𑀦𑀁 𑀯𑀼𑀘𑁆𑀘𑀢𑀺 𑀜𑀸𑀡𑀁𑁇 𑀬𑀸 𑀧𑀜𑁆𑀜𑀸 𑀧𑀚𑀸𑀦𑀦𑀸 𑀯𑀺𑀘𑀬𑁄 𑀧𑀯𑀺𑀘𑀬𑁄 𑀥𑀫𑁆𑀫𑀯𑀺𑀘𑀬𑁄 𑀲𑀮𑁆𑀮𑀓𑁆𑀔𑀡𑀸 𑀉𑀧𑀮𑀓𑁆𑀔𑀡𑀸 𑀧𑀘𑁆𑀘𑀼𑀧𑀮𑀓𑁆𑀔𑀡𑀸, 𑀧𑀡𑁆𑀟𑀺𑀘𑁆𑀘𑀁 𑀓𑁄𑀲𑀮𑁆𑀮𑀁 𑀦𑁂𑀧𑀼𑀜𑁆𑀜𑀁 𑀯𑁂𑀪𑀩𑁆𑀬𑀸 𑀘𑀺𑀦𑁆𑀢𑀸 𑀉𑀧𑀧𑀭𑀺𑀓𑁆𑀔𑀸 𑀪𑀽𑀭𑀺 𑀫𑁂𑀥𑀸 𑀧𑀭𑀺𑀦𑀸𑀬𑀺𑀓𑀸 𑀯𑀺𑀧𑀲𑁆𑀲𑀦𑀸 𑀲𑀫𑁆𑀧𑀚𑀜𑁆𑀜𑀁 𑀧𑀢𑁄𑀤𑁄 𑀧𑀜𑁆𑀜𑀸 𑀧𑀜𑁆𑀜𑀺𑀦𑁆𑀤𑁆𑀭𑀺𑀬𑀁 𑀧𑀜𑁆𑀜𑀸𑀩𑀮𑀁 𑀧𑀜𑁆𑀜𑀸𑀲𑀢𑁆𑀣𑀁 𑀧𑀜𑁆𑀜𑀸𑀧𑀸𑀲𑀸𑀤𑁄 𑀧𑀜𑁆𑀜𑀸𑀆𑀮𑁄𑀓𑁄 𑀧𑀜𑁆𑀜𑀸𑀑𑀪𑀸𑀲𑁄 𑀧𑀜𑁆𑀜𑀸𑀧𑀚𑁆𑀚𑁄𑀢𑁄 𑀧𑀜𑁆𑀜𑀸𑀭𑀢𑀦𑀁 𑀅𑀫𑁄𑀳𑁄 𑀥𑀫𑁆𑀫𑀯𑀺𑀘𑀬𑁄 𑀲𑀫𑁆𑀫𑀸𑀤𑀺𑀝𑁆𑀞𑀺𑁇 𑀢𑁂𑀦 𑀜𑀸𑀡𑁂𑀦 𑀲𑀫𑀦𑁆𑀦𑀸𑀕𑀢𑁄 𑀫𑀼𑀦𑀺 𑀫𑁄𑀦𑀧𑁆𑀧𑀢𑁆𑀢𑁄𑁇

1329\. 𑀢𑀻𑀡𑀺 𑀫𑁄𑀦𑁂𑀬𑁆𑀬𑀸𑀦𑀺—  𑀓𑀸𑀬𑀫𑁄𑀦𑁂𑀬𑁆𑀬𑀁, 𑀯𑀘𑀻𑀫𑁄𑀦𑁂𑀬𑁆𑀬𑀁, 𑀫𑀦𑁄𑀫𑁄𑀦𑁂𑀬𑁆𑀬𑀁𑁇 𑀓𑀢𑀫𑀁 𑀓𑀸𑀬𑀫𑁄𑀦𑁂𑀬𑁆𑀬𑀁? 𑀢𑀺𑀯𑀺𑀥𑀸𑀦𑀁 𑀓𑀸𑀬𑀤𑀼𑀘𑁆𑀘𑀭𑀺𑀢𑀸𑀦𑀁 𑀧𑀳𑀸𑀦𑀁 𑀓𑀸𑀬𑀫𑁄𑀦𑁂𑀬𑁆𑀬𑀁, 𑀢𑀺𑀯𑀺𑀥𑀁 𑀓𑀸𑀬𑀲𑀼𑀘𑀭𑀺𑀢𑀁 𑀓𑀸𑀬𑀫𑁄𑀦𑁂𑀬𑁆𑀬𑀁, 𑀓𑀸𑀬𑀸𑀭𑀫𑁆𑀫𑀡𑁂 𑀜𑀸𑀡𑀁 𑀓𑀸𑀬𑀫𑁄𑀦𑁂𑀬𑁆𑀬𑀁, 𑀓𑀸𑀬𑀧𑀭𑀺𑀜𑁆𑀜𑀸 𑀓𑀸𑀬𑀫𑁄𑀦𑁂𑀬𑁆𑀬𑀁, 𑀧𑀭𑀺𑀜𑁆𑀜𑀸𑀲𑀳𑀕𑀢𑁄 𑀫𑀕𑁆𑀕𑁄 𑀓𑀸𑀬𑀫𑁄𑀦𑁂𑀬𑁆𑀬𑀁, 𑀓𑀸𑀬𑁂 𑀙𑀦𑁆𑀤𑀭𑀸𑀕𑀲𑁆𑀲 𑀧𑀳𑀸𑀦𑀁 𑀓𑀸𑀬𑀫𑁄𑀦𑁂𑀬𑁆𑀬𑀁, 𑀓𑀸𑀬𑀲𑀗𑁆𑀔𑀸𑀭𑀦𑀺𑀭𑁄𑀥𑁄 𑀘𑀢𑀼𑀢𑁆𑀣𑀚𑁆𑀛𑀸𑀦𑀲𑀫𑀸𑀧𑀢𑁆𑀢𑀺 𑀓𑀸𑀬𑀫𑁄𑀦𑁂𑀬𑁆𑀬𑀁—  𑀇𑀤𑀁 𑀓𑀸𑀬𑀫𑁄𑀦𑁂𑀬𑁆𑀬𑀁𑁇

1330\. 𑀓𑀢𑀫𑀁 𑀯𑀘𑀻𑀫𑁄𑀦𑁂𑀬𑁆𑀬𑀁? 𑀘𑀢𑀼𑀩𑁆𑀩𑀺𑀥𑀸𑀦𑀁 𑀯𑀘𑀻𑀤𑀼𑀘𑁆𑀘𑀭𑀺𑀢𑀸𑀦𑀁 𑀧𑀳𑀸𑀦𑀁 𑀯𑀘𑀻𑀫𑁄𑀦𑁂𑀬𑁆𑀬𑀁, 𑀘𑀢𑀼𑀩𑁆𑀩𑀺𑀥𑀁 𑀯𑀘𑀻𑀲𑀼𑀘𑀭𑀺𑀢𑀁 𑀯𑀘𑀻𑀫𑁄𑀦𑁂𑀬𑁆𑀬𑀁, 𑀯𑀸𑀘𑀸𑀭𑀫𑁆𑀫𑀡𑁂 𑀜𑀸𑀡𑀁 𑀯𑀘𑀻𑀫𑁄𑀦𑁂𑀬𑁆𑀬𑀁, 𑀯𑀸𑀘𑀸𑀧𑀭𑀺𑀜𑁆𑀜𑀸 𑀯𑀘𑀻𑀫𑁄𑀦𑁂𑀬𑁆𑀬𑀁, 𑀧𑀭𑀺𑀜𑁆𑀜𑀸𑀲𑀳𑀕𑀢𑁄 𑀫𑀕𑁆𑀕𑁄 𑀯𑀘𑀻𑀫𑁄𑀦𑁂𑀬𑁆𑀬𑀁, 𑀯𑀸𑀘𑀸𑀬 𑀙𑀦𑁆𑀤𑀭𑀸𑀕𑀲𑁆𑀲 𑀧𑀳𑀸𑀦𑀁 𑀯𑀘𑀻𑀫𑁄𑀦𑁂𑀬𑁆𑀬𑀁, 𑀯𑀘𑀻𑀲𑀗𑁆𑀔𑀸𑀭𑀦𑀺𑀭𑁄𑀥𑁄 𑀤𑀼𑀢𑀺𑀬𑀚𑁆𑀛𑀸𑀦𑀲𑀫𑀸𑀧𑀢𑁆𑀢𑀺 𑀯𑀘𑀻𑀫𑁄𑀦𑁂𑀬𑁆𑀬𑀁—  𑀇𑀤𑀁 𑀯𑀘𑀻𑀫𑁄𑀦𑁂𑀬𑁆𑀬𑀁𑁇

1331\. 𑀓𑀢𑀫𑀁 𑀫𑀦𑁄𑀫𑁄𑀦𑁂𑀬𑁆𑀬𑀁? 𑀢𑀺𑀯𑀺𑀥𑀸𑀦𑀁 𑀫𑀦𑁄𑀤𑀼𑀘𑁆𑀘𑀭𑀺𑀢𑀸𑀦𑀁 𑀧𑀳𑀸𑀦𑀁 𑀫𑀦𑁄𑀫𑁄𑀦𑁂𑀬𑁆𑀬𑀁, 𑀢𑀺𑀯𑀺𑀥𑀁 𑀫𑀦𑁄𑀲𑀼𑀘𑀭𑀺𑀢𑀁 𑀫𑀦𑁄𑀫𑁄𑀦𑁂𑀬𑁆𑀬𑀁, 𑀘𑀺𑀢𑁆𑀢𑀸𑀭𑀫𑁆𑀫𑀡𑁂 𑀜𑀸𑀡𑀁 𑀫𑀦𑁄𑀫𑁄𑀦𑁂𑀬𑁆𑀬𑀁, 𑀘𑀺𑀢𑁆𑀢𑀧𑀭𑀺𑀜𑁆𑀜𑀸 𑀫𑀦𑁄𑀫𑁄𑀦𑁂𑀬𑁆𑀬𑀁, 𑀧𑀭𑀺𑀜𑁆𑀜𑀸𑀲𑀳𑀕𑀢𑁄 𑀫𑀕𑁆𑀕𑁄 𑀫𑀦𑁄𑀫𑁄𑀦𑁂𑀬𑁆𑀬𑀁, 𑀘𑀺𑀢𑁆𑀢𑁂 𑀙𑀦𑁆𑀤𑀭𑀸𑀕𑀲𑁆𑀲 𑀧𑀳𑀸𑀦𑀁 𑀫𑀦𑁄𑀫𑁄𑀦𑁂𑀬𑁆𑀬𑀁, 𑀘𑀺𑀢𑁆𑀢𑀲𑀗𑁆𑀔𑀸𑀭𑀦𑀺𑀭𑁄𑀥𑁄 𑀲𑀜𑁆𑀜𑀸𑀯𑁂𑀤𑀬𑀺𑀢𑀦𑀺𑀭𑁄𑀥𑀲𑀫𑀸𑀧𑀢𑁆𑀢𑀺 𑀫𑀦𑁄𑀫𑁄𑀦𑁂𑀬𑁆𑀬𑀁—  𑀇𑀤𑀁 𑀫𑀦𑁄𑀫𑁄𑀦𑁂𑀬𑁆𑀬𑀁𑁇

1332\. _“𑀓𑀸𑀬𑀫𑀼𑀦𑀺𑀁 𑀯𑀸𑀘𑀸𑀫𑀼𑀦𑀺𑀁,_  
_𑀫𑀦𑁄𑀫𑀼𑀦𑀺𑀫𑀦𑀸𑀲𑀯𑀁;_  
_𑀫𑀼𑀦𑀺𑀁 𑀫𑁄𑀦𑁂𑀬𑁆𑀬𑀲𑀫𑁆𑀧𑀦𑁆𑀦𑀁,_  
_𑀆𑀳𑀼 𑀲𑀩𑁆𑀩𑀧𑁆𑀧𑀳𑀸𑀬𑀺𑀦𑀁𑁇_  


1333\. _𑀓𑀸𑀬𑀫𑀼𑀦𑀺𑀁 𑀯𑀸𑀘𑀸𑀫𑀼𑀦𑀺𑀁,_  
_𑀫𑀦𑁄𑀫𑀼𑀦𑀺𑀫𑀦𑀸𑀲𑀯𑀁;_  
_𑀫𑀼𑀦𑀺𑀁 𑀫𑁄𑀦𑁂𑀬𑁆𑀬𑀲𑀫𑁆𑀧𑀦𑁆𑀦𑀁,_  
_𑀆𑀳𑀼 𑀦𑀺𑀦𑁆𑀳𑀸𑀢𑀧𑀸𑀧𑀓𑀦𑁆”𑀢𑀺𑁇_  


1334\. 𑀇𑀫𑁂𑀳𑀺 𑀢𑀻𑀳𑀺 𑀫𑁄𑀦𑁂𑀬𑁆𑀬𑁂𑀳𑀺 𑀥𑀫𑁆𑀫𑁂𑀳𑀺 𑀲𑀫𑀦𑁆𑀦𑀸𑀕𑀢𑀸 𑀙 𑀫𑀼𑀦𑀺𑀦𑁄—  𑀅𑀕𑀸𑀭𑀫𑀼𑀦𑀺𑀦𑁄, 𑀅𑀦𑀕𑀸𑀭𑀫𑀼𑀦𑀺𑀦𑁄, 𑀲𑁂𑀔𑀫𑀼𑀦𑀺𑀦𑁄, 𑀅𑀲𑁂𑀔𑀫𑀼𑀦𑀺𑀦𑁄, 𑀧𑀘𑁆𑀘𑁂𑀓𑀫𑀼𑀦𑀺𑀦𑁄, 𑀫𑀼𑀦𑀺𑀫𑀼𑀦𑀺𑀦𑁄𑀢𑀺𑁇 𑀓𑀢𑀫𑁂 𑀅𑀕𑀸𑀭𑀫𑀼𑀦𑀺𑀦𑁄? 𑀬𑁂 𑀢𑁂 𑀅𑀕𑀸𑀭𑀺𑀓𑀸 𑀤𑀺𑀝𑁆𑀞𑀧𑀤𑀸 𑀯𑀺𑀜𑁆𑀜𑀸𑀢𑀲𑀸𑀲𑀦𑀸—  𑀇𑀫𑁂 𑀅𑀕𑀸𑀭𑀫𑀼𑀦𑀺𑀦𑁄𑁇 𑀓𑀢𑀫𑁂 𑀅𑀦𑀕𑀸𑀭𑀫𑀼𑀦𑀺𑀦𑁄? 𑀬𑁂 𑀢𑁂 𑀧𑀩𑁆𑀩𑀚𑀺𑀢𑀸 𑀤𑀺𑀝𑁆𑀞𑀧𑀤𑀸 𑀯𑀺𑀜𑁆𑀜𑀸𑀢𑀲𑀸𑀲𑀦𑀸—  𑀇𑀫𑁂 𑀅𑀦𑀕𑀸𑀭𑀫𑀼𑀦𑀺𑀦𑁄𑁇 𑀲𑀢𑁆𑀢 𑀲𑁂𑀔𑀸 𑀲𑁂𑀔𑀫𑀼𑀦𑀺𑀦𑁄, 𑀅𑀭𑀳𑀦𑁆𑀢𑁄 𑀅𑀲𑁂𑀔𑀫𑀼𑀦𑀺𑀦𑁄𑁇 𑀧𑀘𑁆𑀘𑁂𑀓𑀩𑀼𑀤𑁆𑀥𑀸 𑀧𑀘𑁆𑀘𑁂𑀓𑀫𑀼𑀦𑀺𑀦𑁄𑁇 𑀫𑀼𑀦𑀺𑀫𑀼𑀦𑀺𑀦𑁄 𑀯𑀼𑀘𑁆𑀘𑀦𑁆𑀢𑀺 𑀢𑀣𑀸𑀕𑀢𑀸 𑀅𑀭𑀳𑀦𑁆𑀢𑁄 𑀲𑀫𑁆𑀫𑀸𑀲𑀫𑁆𑀩𑀼𑀤𑁆𑀥𑀸𑁇

1335\. _“𑀦 𑀫𑁄𑀦𑁂𑀦 𑀫𑀼𑀦𑀻 𑀳𑁄𑀢𑀺,_  
_𑀫𑀽𑀍𑀳𑀭𑀽𑀧𑁄 𑀅𑀯𑀺𑀤𑁆𑀤𑀲𑀼;_  
_𑀬𑁄 𑀘 𑀢𑀼𑀮𑀁𑀯 𑀧𑀕𑁆𑀕𑀬𑁆𑀳,_  
_𑀯𑀭𑀫𑀸𑀤𑀸𑀬 𑀧𑀡𑁆𑀟𑀺𑀢𑁄𑁇_  


1336\. _𑀧𑀸𑀧𑀸𑀦𑀺 𑀧𑀭𑀺𑀯𑀚𑁆𑀚𑁂𑀢𑀺,_  
_𑀲 𑀫𑀼𑀦𑀻 𑀢𑁂𑀦 𑀲𑁄 𑀫𑀼𑀦𑀺;_  
_𑀬𑁄 𑀫𑀼𑀦𑀸𑀢𑀺 𑀉𑀪𑁄 𑀮𑁄𑀓𑁂,_  
_𑀫𑀼𑀦𑀺 𑀢𑁂𑀦 𑀧𑀯𑀼𑀘𑁆𑀘𑀢𑀺𑁇_  


1337\. _𑀅𑀲𑀢𑀜𑁆𑀘 𑀲𑀢𑀜𑁆𑀘 𑀜𑀢𑁆𑀯𑀸 𑀥𑀫𑁆𑀫𑀁,_  
_𑀅𑀚𑁆𑀛𑀢𑁆𑀢𑀁 𑀩𑀳𑀺𑀤𑁆𑀥𑀸 𑀘 𑀲𑀩𑁆𑀩𑀮𑁄𑀓𑁂;_  
_𑀤𑁂𑀯𑀫𑀦𑀼𑀲𑁆𑀲𑁂𑀳𑀺 𑀧𑀽𑀚𑀺𑀢𑁄 𑀬𑁄,_  
_𑀲𑀗𑁆𑀕𑀚𑀸𑀮𑀫𑀢𑀺𑀘𑁆𑀘 𑀲𑁄 𑀫𑀼𑀦𑀺”𑁇_  


1338\. **𑀯𑀺𑀧𑁆𑀧𑀫𑀼𑀢𑁆𑀢𑁄**𑀢𑀺 𑀫𑀼𑀦𑀺𑀦𑁄 𑀭𑀸𑀕𑀸 𑀘𑀺𑀢𑁆𑀢𑀁 𑀫𑀼𑀢𑁆𑀢𑀁 𑀯𑀺𑀫𑀼𑀢𑁆𑀢𑀁 𑀲𑀼𑀯𑀺𑀫𑀼𑀢𑁆𑀢𑀁; 𑀤𑁄𑀲𑀸 𑀘𑀺𑀢𑁆𑀢𑀁…  𑀫𑁄𑀳𑀸 𑀘𑀺𑀢𑁆𑀢𑀁 𑀫𑀼𑀢𑁆𑀢𑀁 𑀯𑀺𑀫𑀼𑀢𑁆𑀢𑀁 𑀲𑀼𑀯𑀺𑀫𑀼𑀢𑁆𑀢𑀁…𑀧𑁂…  𑀲𑀩𑁆𑀩𑀸𑀓𑀼𑀲𑀮𑀸𑀪𑀺𑀲𑀗𑁆𑀔𑀸𑀭𑁂𑀳𑀺 𑀘𑀺𑀢𑁆𑀢𑀁 𑀫𑀼𑀢𑁆𑀢𑀁 𑀯𑀺𑀫𑀼𑀢𑁆𑀢𑀁 𑀲𑀼𑀯𑀺𑀫𑀼𑀢𑁆𑀢𑀦𑁆𑀢𑀺—  𑀲 𑀧𑀦𑁆𑀦𑀪𑀸𑀭𑁄 𑀫𑀼𑀦𑀺 𑀯𑀺𑀧𑁆𑀧𑀫𑀼𑀢𑁆𑀢𑁄𑁇

1339\. **𑀦 𑀓𑀧𑁆𑀧𑀺𑀬𑁄 𑀦𑀽𑀧𑀭𑀢𑁄 𑀦 𑀧𑀢𑁆𑀣𑀺𑀬𑁄𑀢𑀺 𑀪𑀕𑀯𑀸**𑀢𑀺𑁇 **𑀓𑀧𑁆𑀧𑀸**𑀢𑀺 𑀤𑁆𑀯𑁂 𑀓𑀧𑁆𑀧𑀸—  𑀢𑀡𑁆𑀳𑀸𑀓𑀧𑁆𑀧𑁄 𑀘 𑀤𑀺𑀝𑁆𑀞𑀺𑀓𑀧𑁆𑀧𑁄 𑀘…𑀧𑁂…  𑀅𑀬𑀁 𑀢𑀡𑁆𑀳𑀸𑀓𑀧𑁆𑀧𑁄…𑀧𑁂…  𑀅𑀬𑀁 𑀤𑀺𑀝𑁆𑀞𑀺𑀓𑀧𑁆𑀧𑁄𑁇 𑀢𑀲𑁆𑀲 𑀢𑀡𑁆𑀳𑀸𑀓𑀧𑁆𑀧𑁄 𑀧𑀳𑀻𑀦𑁄, 𑀤𑀺𑀝𑁆𑀞𑀺𑀓𑀧𑁆𑀧𑁄 𑀧𑀝𑀺𑀦𑀺𑀲𑁆𑀲𑀝𑁆𑀞𑁄; 𑀢𑀡𑁆𑀳𑀸𑀓𑀧𑁆𑀧𑀲𑁆𑀲 𑀧𑀳𑀻𑀦𑀢𑁆𑀢𑀸 𑀤𑀺𑀝𑁆𑀞𑀺𑀓𑀧𑁆𑀧𑀲𑁆𑀲 𑀧𑀝𑀺𑀦𑀺𑀲𑁆𑀲𑀝𑁆𑀞𑀢𑁆𑀢𑀸 𑀢𑀡𑁆𑀳𑀸𑀓𑀧𑁆𑀧𑀁 𑀯𑀸 𑀤𑀺𑀝𑁆𑀞𑀺𑀓𑀧𑁆𑀧𑀁 𑀯𑀸 𑀦 𑀓𑀧𑁆𑀧𑁂𑀢𑀺 𑀦 𑀚𑀦𑁂𑀢𑀺 𑀦 𑀲𑀜𑁆𑀚𑀦𑁂𑀢𑀺 𑀦 𑀦𑀺𑀩𑁆𑀩𑀢𑁆𑀢𑁂𑀢𑀺 𑀦𑀸𑀪𑀺𑀦𑀺𑀩𑁆𑀩𑀢𑁆𑀢𑁂𑀢𑀻𑀢𑀺—  𑀦 𑀓𑀧𑁆𑀧𑀺𑀬𑁄𑁇 **𑀦𑀽𑀧𑀭𑀢𑁄**𑀢𑀺𑁇 𑀲𑀩𑁆𑀩𑁂 𑀩𑀸𑀮𑀧𑀼𑀣𑀼𑀚𑁆𑀚𑀦𑀸 𑀭𑀚𑁆𑀚𑀦𑁆𑀢𑀺, 𑀧𑀼𑀣𑀼𑀚𑁆𑀚𑀦𑀓𑀮𑁆𑀬𑀸𑀡𑀓𑀁 𑀉𑀧𑀸𑀤𑀸𑀬 𑀲𑀢𑁆𑀢 𑀲𑁂𑀔𑀸 𑀅𑀧𑁆𑀧𑀢𑁆𑀢𑀲𑁆𑀲 𑀧𑀢𑁆𑀢𑀺𑀬𑀸 𑀅𑀦𑀥𑀺𑀕𑀢𑀲𑁆𑀲 𑀅𑀥𑀺𑀕𑀫𑀸𑀬 𑀅𑀲𑀘𑁆𑀙𑀺𑀓𑀢𑀲𑁆𑀲 𑀲𑀘𑁆𑀙𑀺𑀓𑀺𑀭𑀺𑀬𑀸𑀬 𑀆𑀭𑀫𑀦𑁆𑀢𑀺 𑀯𑀺𑀭𑀫𑀦𑁆𑀢𑀺 𑀧𑀝𑀺𑀯𑀺𑀭𑀫𑀦𑁆𑀢𑀺, 𑀅𑀭𑀳𑀸 𑀆𑀭𑀢𑁄 𑀯𑀺𑀭𑀢𑁄 𑀧𑀝𑀺𑀯𑀺𑀭𑀢𑁄 𑀦𑀺𑀓𑁆𑀔𑀦𑁆𑀢𑁄 𑀦𑀺𑀲𑁆𑀲𑀝𑁄 𑀯𑀺𑀧𑁆𑀧𑀫𑀼𑀢𑁆𑀢𑁄 𑀯𑀺𑀲𑀜𑁆𑀜𑀼𑀢𑁆𑀢𑁄 𑀯𑀺𑀫𑀭𑀺𑀬𑀸𑀤𑀺𑀓𑀢𑁂𑀦 𑀘𑁂𑀢𑀲𑀸 𑀯𑀺𑀳𑀭𑀢𑀻𑀢𑀺—  𑀦 𑀓𑀧𑁆𑀧𑀺𑀬𑁄 𑀦𑀽𑀧𑀭𑀢𑁄𑁇 **𑀦 𑀧𑀢𑁆𑀣𑀺𑀬𑁄**𑀢𑀺𑁇 **𑀧𑀢𑁆𑀣𑀦𑀸** 𑀯𑀼𑀘𑁆𑀘𑀢𑀺 𑀢𑀡𑁆𑀳𑀸𑁇 𑀬𑁄 𑀭𑀸𑀕𑁄 𑀲𑀸𑀭𑀸𑀕𑁄…𑀧𑁂…  𑀅𑀪𑀺𑀚𑁆𑀛𑀸 𑀮𑁄𑀪𑁄 𑀅𑀓𑀼𑀲𑀮𑀫𑀽𑀮𑀁𑁇 𑀬𑀲𑁆𑀲𑁂𑀲𑀸 𑀧𑀢𑁆𑀣𑀦𑀸 𑀢𑀡𑁆𑀳𑀸 𑀧𑀳𑀻𑀦𑀸 𑀲𑀫𑀼𑀘𑁆𑀙𑀺𑀦𑁆𑀦𑀸 𑀯𑀽𑀧𑀲𑀦𑁆𑀢𑀸 𑀧𑀝𑀺𑀧𑀲𑁆𑀲𑀤𑁆𑀥𑀸 𑀅𑀪𑀩𑁆𑀩𑀼𑀧𑁆𑀧𑀢𑁆𑀢𑀺𑀓𑀸 𑀜𑀸𑀡𑀕𑁆𑀕𑀺𑀦𑀸 𑀤𑀟𑁆𑀠𑀸, 𑀲𑁄 𑀯𑀼𑀘𑁆𑀘𑀢𑀺 𑀦 𑀧𑀢𑁆𑀣𑀺𑀬𑁄𑁇

1340\. **𑀪𑀕𑀯𑀸**𑀢𑀺 𑀕𑀸𑀭𑀯𑀸𑀥𑀺𑀯𑀘𑀦𑀁𑁇 𑀅𑀧𑀺 𑀘 𑀪𑀕𑁆𑀕𑀭𑀸𑀕𑁄𑀢𑀺 𑀪𑀕𑀯𑀸, 𑀪𑀕𑁆𑀕𑀤𑁄𑀲𑁄𑀢𑀺 𑀪𑀕𑀯𑀸, 𑀪𑀕𑁆𑀕𑀫𑁄𑀳𑁄𑀢𑀺 𑀪𑀕𑀯𑀸, 𑀪𑀕𑁆𑀕𑀫𑀸𑀦𑁄𑀢𑀺 𑀪𑀕𑀯𑀸, 𑀪𑀕𑁆𑀕𑀤𑀺𑀝𑁆𑀞𑀻𑀢𑀺 𑀪𑀕𑀯𑀸, 𑀪𑀕𑁆𑀕𑀓𑀡𑁆𑀟𑀓𑁄𑀢𑀺 𑀪𑀕𑀯𑀸, 𑀪𑀕𑁆𑀕𑀓𑀺𑀮𑁂𑀲𑁄𑀢𑀺 𑀪𑀕𑀯𑀸, 𑀪𑀚𑀺 𑀯𑀺𑀪𑀚𑀺 𑀧𑀯𑀺𑀪𑀚𑀺 𑀥𑀫𑁆𑀫𑀭𑀢𑀦𑀦𑁆𑀢𑀺 𑀪𑀕𑀯𑀸, 𑀪𑀯𑀸𑀦𑀁 𑀅𑀦𑁆𑀢𑀓𑀭𑁄𑀢𑀺 𑀪𑀕𑀯𑀸, 𑀪𑀸𑀯𑀺𑀢𑀓𑀸𑀬𑁄 𑀪𑀸𑀯𑀺𑀢𑀲𑀻𑀮𑁄 𑀪𑀸𑀯𑀺𑀢𑀘𑀺𑀢𑁆𑀢𑁄 𑀪𑀸𑀯𑀺𑀢𑀧𑀜𑁆𑀜𑁄𑀢𑀺 𑀪𑀕𑀯𑀸; 𑀪𑀚𑀺 𑀯𑀸 𑀪𑀕𑀯𑀸 𑀅𑀭𑀜𑁆𑀜𑀯𑀦𑀧𑀢𑁆𑀣𑀸𑀦𑀺 𑀧𑀦𑁆𑀢𑀸𑀦𑀺 𑀲𑁂𑀦𑀸𑀲𑀦𑀸𑀦𑀺 𑀅𑀧𑁆𑀧𑀲𑀤𑁆𑀤𑀸𑀦𑀺 𑀅𑀧𑁆𑀧𑀦𑀺𑀕𑁆𑀖𑁄𑀲𑀸𑀦𑀺 𑀯𑀺𑀚𑀦𑀯𑀸𑀢𑀸𑀦𑀺 𑀫𑀦𑀼𑀲𑁆𑀲𑀭𑀸𑀳𑀲𑁆𑀲𑁂𑀬𑁆𑀬𑀓𑀸𑀦𑀺 𑀧𑀝𑀺𑀲𑀮𑁆𑀮𑀸𑀦𑀲𑀸𑀭𑀼𑀧𑁆𑀧𑀸𑀦𑀻𑀢𑀺 𑀪𑀕𑀯𑀸, 𑀪𑀸𑀕𑀻 𑀯𑀸 𑀪𑀕𑀯𑀸 𑀘𑀻𑀯𑀭𑀧𑀺𑀡𑁆𑀟𑀧𑀸𑀢𑀲𑁂𑀦𑀸𑀲𑀦𑀕𑀺𑀮𑀸𑀦𑀧𑀘𑁆𑀘𑀬𑀪𑁂𑀲𑀚𑁆𑀚𑀧𑀭𑀺𑀓𑁆𑀔𑀸𑀭𑀸𑀦𑀦𑁆𑀢𑀺 𑀪𑀕𑀯𑀸, 𑀪𑀸𑀕𑀻 𑀯𑀸 𑀪𑀕𑀯𑀸 𑀅𑀢𑁆𑀣𑀭𑀲𑀲𑁆𑀲 𑀥𑀫𑁆𑀫𑀭𑀲𑀲𑁆𑀲 𑀯𑀺𑀫𑀼𑀢𑁆𑀢𑀺𑀭𑀲𑀲𑁆𑀲 𑀅𑀥𑀺𑀲𑀻𑀮𑀲𑁆𑀲 𑀅𑀥𑀺𑀘𑀺𑀢𑁆𑀢𑀲𑁆𑀲 𑀅𑀥𑀺𑀧𑀜𑁆𑀜𑀸𑀬𑀸𑀢𑀺 𑀪𑀕𑀯𑀸, 𑀪𑀸𑀕𑀻 𑀯𑀸 𑀪𑀕𑀯𑀸 𑀘𑀢𑀼𑀦𑁆𑀦𑀁 𑀛𑀸𑀦𑀸𑀦𑀁 𑀘𑀢𑀼𑀦𑁆𑀦𑀁 𑀅𑀧𑁆𑀧𑀫𑀜𑁆𑀜𑀸𑀦𑀁 𑀘𑀢𑀼𑀦𑁆𑀦𑀁 𑀅𑀭𑀽𑀧𑀲𑀫𑀸𑀧𑀢𑁆𑀢𑀻𑀦𑀦𑁆𑀢𑀺 𑀪𑀕𑀯𑀸, 𑀪𑀸𑀕𑀻 𑀯𑀸 𑀪𑀕𑀯𑀸 𑀅𑀝𑁆𑀞𑀦𑁆𑀦𑀁 𑀯𑀺𑀫𑁄𑀓𑁆𑀔𑀸𑀦𑀁 𑀅𑀝𑁆𑀞𑀦𑁆𑀦𑀁 𑀅𑀪𑀺𑀪𑀸𑀬𑀢𑀦𑀸𑀦𑀁 𑀦𑀯𑀦𑁆𑀦𑀁 𑀅𑀦𑀼𑀧𑀼𑀩𑁆𑀩𑀯𑀺𑀳𑀸𑀭𑀲𑀫𑀸𑀧𑀢𑁆𑀢𑀻𑀦𑀦𑁆𑀢𑀺 𑀪𑀕𑀯𑀸, 𑀪𑀸𑀕𑀻 𑀯𑀸 𑀪𑀕𑀯𑀸 𑀤𑀲𑀦𑁆𑀦𑀁 𑀲𑀜𑁆𑀜𑀸𑀪𑀸𑀯𑀦𑀸𑀦𑀁 𑀤𑀲𑀦𑁆𑀦𑀁 𑀓𑀲𑀺𑀡𑀲𑀫𑀸𑀧𑀢𑁆𑀢𑀻𑀦𑀁 𑀆𑀦𑀸𑀧𑀸𑀦𑀲𑁆𑀲𑀢𑀺𑀲𑀫𑀸𑀥𑀺𑀲𑁆𑀲 𑀅𑀲𑀼𑀪𑀲𑀫𑀸𑀧𑀢𑁆𑀢𑀺𑀬𑀸𑀢𑀺 𑀪𑀕𑀯𑀸, 𑀪𑀸𑀕𑀻 𑀯𑀸 𑀪𑀕𑀯𑀸 𑀘𑀢𑀼𑀦𑁆𑀦𑀁 𑀲𑀢𑀺𑀧𑀝𑁆𑀞𑀸𑀦𑀸𑀦𑀁 𑀘𑀢𑀼𑀦𑁆𑀦𑀁 𑀲𑀫𑁆𑀫𑀧𑁆𑀧𑀥𑀸𑀦𑀸𑀦𑀁 𑀘𑀢𑀼𑀦𑁆𑀦𑀁 𑀇𑀤𑁆𑀥𑀺𑀧𑀸𑀤𑀸𑀦𑀁 𑀧𑀜𑁆𑀘𑀦𑁆𑀦𑀁 𑀇𑀦𑁆𑀤𑁆𑀭𑀺𑀬𑀸𑀦𑀁 𑀧𑀜𑁆𑀘𑀦𑁆𑀦𑀁 𑀩𑀮𑀸𑀦𑀁 𑀲𑀢𑁆𑀢𑀦𑁆𑀦𑀁 𑀩𑁄𑀚𑁆𑀛𑀗𑁆𑀕𑀸𑀦𑀁 𑀅𑀭𑀺𑀬𑀲𑁆𑀲 𑀅𑀝𑁆𑀞𑀗𑁆𑀕𑀺𑀓𑀲𑁆𑀲 𑀫𑀕𑁆𑀕𑀲𑁆𑀲𑀸𑀢𑀺 𑀪𑀕𑀯𑀸, 𑀪𑀸𑀕𑀻 𑀯𑀸 𑀪𑀕𑀯𑀸 𑀤𑀲𑀦𑁆𑀦𑀁 𑀢𑀣𑀸𑀕𑀢𑀩𑀮𑀸𑀦𑀁 𑀘𑀢𑀼𑀦𑁆𑀦𑀁 𑀯𑁂𑀲𑀸𑀭𑀚𑁆𑀚𑀸𑀦𑀁 𑀘𑀢𑀼𑀦𑁆𑀦𑀁 𑀧𑀝𑀺𑀲𑀫𑁆𑀪𑀺𑀤𑀸𑀦𑀁 𑀙𑀦𑁆𑀦𑀁 𑀅𑀪𑀺𑀜𑁆𑀜𑀸𑀦𑀁 𑀙𑀦𑁆𑀦𑀁 𑀩𑀼𑀤𑁆𑀥𑀥𑀫𑁆𑀫𑀸𑀦𑀦𑁆𑀢𑀺 𑀪𑀕𑀯𑀸, 𑀪𑀕𑀯𑀸𑀢𑀺 𑀦𑁂𑀢𑀁 𑀦𑀸𑀫𑀁 𑀫𑀸𑀢𑀭𑀸 𑀓𑀢𑀁 𑀦 𑀧𑀺𑀢𑀭𑀸 𑀓𑀢𑀁 𑀦 𑀪𑀸𑀢𑀭𑀸 𑀓𑀢𑀁 𑀦 𑀪𑀕𑀺𑀦𑀺𑀬𑀸 𑀓𑀢𑀁 𑀦 𑀫𑀺𑀢𑁆𑀢𑀸𑀫𑀘𑁆𑀘𑁂𑀳𑀺 𑀓𑀢𑀁 𑀦 𑀜𑀸𑀢𑀺𑀲𑀸𑀮𑁄𑀳𑀺𑀢𑁂𑀳𑀺 𑀓𑀢𑀁 𑀦 𑀲𑀫𑀡𑀩𑁆𑀭𑀸𑀳𑁆𑀫𑀡𑁂𑀳𑀺 𑀓𑀢𑀁 𑀦 𑀤𑁂𑀯𑀢𑀸𑀳𑀺 𑀓𑀢𑀁; 𑀯𑀺𑀫𑁄𑀓𑁆𑀔𑀦𑁆𑀢𑀺𑀓𑀫𑁂𑀢𑀁 𑀩𑀼𑀤𑁆𑀥𑀸𑀦𑀁 𑀪𑀕𑀯𑀦𑁆𑀢𑀸𑀦𑀁 𑀩𑁄𑀥𑀺𑀬𑀸 𑀫𑀽𑀮𑁂 𑀲𑀳 𑀲𑀩𑁆𑀩𑀜𑁆𑀜𑀼𑀢𑀜𑁆𑀜𑀸𑀡𑀲𑁆𑀲 𑀧𑀝𑀺𑀮𑀸𑀪𑀸 𑀲𑀘𑁆𑀙𑀺𑀓𑀸 𑀧𑀜𑁆𑀜𑀢𑁆𑀢𑀺 𑀬𑀤𑀺𑀤𑀁 𑀪𑀕𑀯𑀸𑀢𑀺—  𑀦 𑀓𑀧𑁆𑀧𑀺𑀬𑁄 𑀦𑀽𑀧𑀭𑀢𑁄 𑀦 𑀧𑀢𑁆𑀣𑀺𑀬𑁄 𑀇𑀢𑀺 𑀪𑀕𑀯𑀸𑁇

1341\. 𑀢𑁂𑀦𑀸𑀳 𑀪𑀕𑀯𑀸—

1342\. _“𑀲 𑀲𑀩𑁆𑀩𑀥𑀫𑁆𑀫𑁂𑀲𑀼 𑀯𑀺𑀲𑁂𑀦𑀺𑀪𑀽𑀢𑁄,_  
_𑀬𑀁 𑀓𑀺𑀜𑁆𑀘𑀺 𑀤𑀺𑀝𑁆𑀞𑀁 𑀯 𑀲𑀼𑀢𑀁 𑀫𑀼𑀢𑀁 𑀯𑀸;_  
_𑀲 𑀧𑀦𑁆𑀦𑀪𑀸𑀭𑁄 𑀫𑀼𑀦𑀺 𑀯𑀺𑀧𑁆𑀧𑀫𑀼𑀢𑁆𑀢𑁄,_  
_𑀦 𑀓𑀧𑁆𑀧𑀺𑀬𑁄 𑀦𑀽𑀧𑀭𑀢𑁄 𑀦 𑀧𑀢𑁆𑀣𑀺𑀬𑁄”𑁇 __(𑀇𑀢𑀺 𑀪𑀕𑀯𑀸𑀢𑀺𑁇)___  


---

1343\. 𑀫𑀳𑀸𑀩𑁆𑀬𑀽𑀳𑀲𑀼𑀢𑁆𑀢𑀦𑀺𑀤𑁆𑀤𑁂𑀲𑁄 𑀢𑁂𑀭𑀲𑀫𑁄𑁇



[Go to previous page (1.12 Cūḷabyūhasuttaniddesa)](1.12.md) / [Go to parent page (1 Aṭṭhakavagga)](../1.md) / [Go to next page (1.14 Tuvaṭakasuttaniddesa)](1.14.md)


