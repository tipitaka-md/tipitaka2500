
[Home](/) / [24Mn Mahāniddesapāḷi](...md) / [1 Aṭṭhakavagga](../24Mn/1.md)

# 𑁧𑁇𑁨 𑀕𑀼𑀳𑀝𑁆𑀞𑀓𑀲𑀼𑀢𑁆𑀢𑀦𑀺𑀤𑁆𑀤𑁂𑀲

* 𑀅𑀝𑁆𑀞𑀓𑀯𑀕𑁆𑀕

* 𑀕𑀼𑀳𑀝𑁆𑀞𑀓𑀲𑀼𑀢𑁆𑀢𑀦𑀺𑀤𑁆𑀤𑁂𑀲

86\. 𑀅𑀣 𑀕𑀼𑀳𑀝𑁆𑀞𑀓𑀲𑀼𑀢𑁆𑀢𑀦𑀺𑀤𑁆𑀤𑁂𑀲𑀁 𑀯𑀓𑁆𑀔𑀢𑀺—

(7.)

87\. _**𑀲𑀢𑁆𑀢𑁄 𑀕𑀼𑀳𑀸𑀬𑀁 𑀩𑀳𑀼𑀦𑀸𑀪𑀺𑀙𑀦𑁆𑀦𑁄,**_  
_**𑀢𑀺𑀝𑁆𑀞𑀁 𑀦𑀭𑁄 𑀫𑁄𑀳𑀦𑀲𑁆𑀫𑀺𑀁 𑀧𑀕𑀸𑀍𑀳𑁄;**_  
_**𑀤𑀽𑀭𑁂 𑀯𑀺𑀯𑁂𑀓𑀸 𑀳𑀺 𑀢𑀣𑀸𑀯𑀺𑀥𑁄 𑀲𑁄,**_  
_**𑀓𑀸𑀫𑀸 𑀳𑀺 𑀮𑁄𑀓𑁂 𑀦 𑀳𑀺 𑀲𑀼𑀧𑁆𑀧𑀳𑀸𑀬𑀸𑁇**_  


88\. **𑀲𑀢𑁆𑀢𑁄 𑀕𑀼𑀳𑀸𑀬𑀁 𑀩𑀳𑀼𑀦𑀸𑀪𑀺𑀙𑀦𑁆𑀦𑁄**𑀢𑀺𑁇 𑀲𑀢𑁆𑀢𑁄𑀢𑀺 𑀳𑀺 𑀔𑁄 𑀯𑀼𑀢𑁆𑀢𑀁, 𑀅𑀧𑀺 𑀘 𑀕𑀼𑀳𑀸 𑀢𑀸𑀯 𑀯𑀢𑁆𑀢𑀩𑁆𑀩𑀸𑁇 **𑀕𑀼𑀳𑀸** 𑀯𑀼𑀘𑁆𑀘𑀢𑀺 𑀓𑀸𑀬𑁄𑁇 𑀓𑀸𑀬𑁄𑀢𑀺 𑀯𑀸 𑀕𑀼𑀳𑀸𑀢𑀺 𑀯𑀸 𑀤𑁂𑀳𑁄𑀢𑀺 𑀯𑀸 𑀲𑀦𑁆𑀤𑁂𑀳𑁄𑀢𑀺 𑀯𑀸 𑀦𑀸𑀯𑀸𑀢𑀺 𑀯𑀸 𑀭𑀣𑁄𑀢𑀺 𑀯𑀸 𑀥𑀚𑁄𑀢𑀺 𑀯𑀸 𑀯𑀫𑁆𑀫𑀺𑀓𑁄𑀢𑀺 𑀯𑀸 𑀦𑀕𑀭𑀦𑁆𑀢𑀺 𑀯𑀸 𑀦𑀻𑀍𑀅𑀦𑁆𑀢𑀺 𑀯𑀸 𑀓𑀼𑀝𑀻𑀢𑀺 𑀯𑀸 𑀕𑀡𑁆𑀟𑁄𑀢𑀺 𑀯𑀸 𑀓𑀼𑀫𑁆𑀪𑁄𑀢𑀺 𑀯𑀸 𑀦𑀸𑀕𑁄𑀢𑀺 𑀯𑀸 𑀓𑀸𑀬𑀲𑁆𑀲𑁂𑀢𑀁 𑀅𑀥𑀺𑀯𑀘𑀦𑀁𑁇 **𑀲𑀢𑁆𑀢𑁄 𑀕𑀼𑀳𑀸𑀬𑀦𑁆**𑀢𑀺 𑀕𑀼𑀳𑀸𑀬𑀁 𑀲𑀢𑁆𑀢𑁄 𑀯𑀺𑀲𑀢𑁆𑀢𑁄 𑀆𑀲𑀢𑁆𑀢𑁄 𑀮𑀕𑁆𑀕𑁄 𑀮𑀕𑁆𑀕𑀺𑀢𑁄 𑀧𑀮𑀺𑀩𑀼𑀤𑁆𑀥𑁄𑁇 𑀬𑀣𑀸 𑀪𑀺𑀢𑁆𑀢𑀺𑀔𑀺𑀮𑁂 𑀯𑀸 𑀦𑀸𑀕𑀤𑀦𑁆𑀢𑁂 𑀯𑀸 𑀕𑀡𑁆𑀟𑀁 𑀲𑀢𑁆𑀢𑀁 𑀯𑀺𑀲𑀢𑁆𑀢𑀁 𑀆𑀲𑀢𑁆𑀢𑀁 𑀮𑀕𑁆𑀕𑀁 𑀮𑀕𑁆𑀕𑀺𑀢𑀁 𑀧𑀮𑀺𑀩𑀼𑀤𑁆𑀥𑀁; 𑀏𑀯𑀫𑁂𑀯𑀁 𑀕𑀼𑀳𑀸𑀬𑀁 𑀲𑀢𑁆𑀢𑁄 𑀯𑀺𑀲𑀢𑁆𑀢𑁄 𑀆𑀲𑀢𑁆𑀢𑁄 𑀮𑀕𑁆𑀕𑁄 𑀮𑀕𑁆𑀕𑀺𑀢𑁄 𑀧𑀮𑀺𑀩𑀼𑀤𑁆𑀥𑁄𑁇 𑀯𑀼𑀢𑁆𑀢𑀜𑁆𑀳𑁂𑀢𑀁 𑀪𑀕𑀯𑀢𑀸—

89\. “𑀭𑀽𑀧𑁂 𑀔𑁄, 𑀭𑀸𑀥, 𑀬𑁄 𑀙𑀦𑁆𑀤𑁄 𑀬𑁄 𑀭𑀸𑀕𑁄 𑀬𑀸 𑀦𑀦𑁆𑀤𑀻 𑀬𑀸 𑀢𑀡𑁆𑀳𑀸 𑀬𑁂 𑀉𑀧𑀬𑀽𑀧𑀸𑀤𑀸𑀦𑀸 𑀘𑁂𑀢𑀲𑁄 𑀅𑀥𑀺𑀝𑁆𑀞𑀸𑀦𑀸𑀪𑀺𑀦𑀺𑀯𑁂𑀲𑀸𑀦𑀼𑀲𑀬𑀸, 𑀢𑀢𑁆𑀭 𑀲𑀢𑁆𑀢𑁄 𑀢𑀢𑁆𑀭 𑀯𑀺𑀲𑀢𑁆𑀢𑁄; 𑀢𑀲𑁆𑀫𑀸 𑀲𑀢𑁆𑀢𑁄𑀢𑀺 𑀯𑀼𑀘𑁆𑀘𑀢𑀺𑁇 𑀯𑁂𑀤𑀦𑀸𑀬 𑀔𑁄, 𑀭𑀸𑀥…𑀧𑁂…  𑀲𑀜𑁆𑀜𑀸𑀬 𑀔𑁄, 𑀭𑀸𑀥…  𑀲𑀗𑁆𑀔𑀸𑀭𑁂𑀲𑀼 𑀔𑁄, 𑀭𑀸𑀥…  𑀯𑀺𑀜𑁆𑀜𑀸𑀡𑁂 𑀔𑁄, 𑀭𑀸𑀥, 𑀬𑁄 𑀙𑀦𑁆𑀤𑁄 𑀬𑁄 𑀭𑀸𑀕𑁄 𑀬𑀸 𑀦𑀦𑁆𑀤𑀻 𑀬𑀸 𑀢𑀡𑁆𑀳𑀸 𑀬𑁂 𑀉𑀧𑀬𑀽𑀧𑀸𑀤𑀸𑀦𑀸 𑀘𑁂𑀢𑀲𑁄 𑀅𑀥𑀺𑀝𑁆𑀞𑀸𑀦𑀸𑀪𑀺𑀦𑀺𑀯𑁂𑀲𑀸𑀦𑀼𑀲𑀬𑀸, 𑀢𑀢𑁆𑀭 𑀲𑀢𑁆𑀢𑁄 𑀢𑀢𑁆𑀭 𑀯𑀺𑀲𑀢𑁆𑀢𑁄; 𑀢𑀲𑁆𑀫𑀸 𑀲𑀢𑁆𑀢𑁄𑀢𑀺 𑀯𑀼𑀘𑁆𑀘𑀢𑀺𑁇 𑀲𑀢𑁆𑀢𑁄𑀢𑀺 𑀮𑀕𑁆𑀕𑀦𑀸𑀥𑀺𑀯𑀘𑀦𑀦𑁆”𑀢𑀺—  𑀲𑀢𑁆𑀢𑁄 𑀕𑀼𑀳𑀸𑀬𑀁𑁇 **𑀩𑀳𑀼𑀦𑀸𑀪𑀺𑀙𑀦𑁆𑀦𑁄**𑀢𑀺 𑀩𑀳𑀼𑀓𑁂𑀳𑀺 𑀓𑀺𑀮𑁂𑀲𑁂𑀳𑀺 𑀙𑀦𑁆𑀦𑁄, 𑀭𑀸𑀕𑁂𑀦 𑀙𑀦𑁆𑀦𑁄 𑀤𑁄𑀲𑁂𑀦 𑀙𑀦𑁆𑀦𑁄 𑀫𑁄𑀳𑁂𑀦 𑀙𑀦𑁆𑀦𑁄 𑀓𑁄𑀥𑁂𑀦 𑀙𑀦𑁆𑀦𑁄 𑀉𑀧𑀦𑀸𑀳𑁂𑀦 𑀙𑀦𑁆𑀦𑁄 𑀫𑀓𑁆𑀔𑁂𑀦 𑀙𑀦𑁆𑀦𑁄 𑀧𑀍𑀆𑀲𑁂𑀦 𑀙𑀦𑁆𑀦𑁄 𑀇𑀲𑁆𑀲𑀸𑀬 𑀙𑀦𑁆𑀦𑁄 𑀫𑀘𑁆𑀙𑀭𑀺𑀬𑁂𑀦 𑀙𑀦𑁆𑀦𑁄 𑀫𑀸𑀬𑀸𑀬 𑀙𑀦𑁆𑀦𑁄 𑀲𑀸𑀞𑁂𑀬𑁆𑀬𑁂𑀦 𑀙𑀦𑁆𑀦𑁄 𑀣𑀫𑁆𑀪𑁂𑀦 𑀙𑀦𑁆𑀦𑁄 𑀲𑀸𑀭𑀫𑁆𑀪𑁂𑀦 𑀙𑀦𑁆𑀦𑁄 𑀫𑀸𑀦𑁂𑀦 𑀙𑀦𑁆𑀦𑁄 𑀅𑀢𑀺𑀫𑀸𑀦𑁂𑀦 𑀙𑀦𑁆𑀦𑁄 𑀫𑀤𑁂𑀦 𑀙𑀦𑁆𑀦𑁄 𑀧𑀫𑀸𑀤𑁂𑀦 𑀙𑀦𑁆𑀦𑁄—  𑀲𑀩𑁆𑀩𑀓𑀺𑀮𑁂𑀲𑁂𑀳𑀺…  𑀲𑀩𑁆𑀩𑀤𑀼𑀘𑁆𑀘𑀭𑀺𑀢𑁂𑀳𑀺…  𑀲𑀩𑁆𑀩𑀤𑀭𑀣𑁂𑀳𑀺…  𑀲𑀩𑁆𑀩𑀧𑀭𑀺𑀍𑀆𑀳𑁂𑀳𑀺…  𑀲𑀩𑁆𑀩𑀲𑀦𑁆𑀢𑀸𑀧𑁂𑀳𑀺…  𑀲𑀩𑁆𑀩𑀸𑀓𑀼𑀲𑀮𑀸𑀪𑀺𑀲𑀗𑁆𑀔𑀸𑀭𑁂𑀳𑀺 𑀙𑀦𑁆𑀦𑁄 𑀯𑀺𑀙𑀦𑁆𑀦𑁄 𑀉𑀘𑁆𑀙𑀦𑁆𑀦𑁄 𑀆𑀯𑀼𑀢𑁄 𑀦𑀺𑀯𑀼𑀢𑁄 𑀑𑀯𑀼𑀢𑁄 𑀧𑀺𑀳𑀺𑀢𑁄 𑀧𑀝𑀺𑀘𑁆𑀙𑀦𑁆𑀦𑁄 𑀧𑀝𑀺𑀓𑀼𑀚𑁆𑀚𑀺𑀢𑁄𑀢𑀺—  𑀲𑀢𑁆𑀢𑁄 𑀕𑀼𑀳𑀸𑀬𑀁 𑀩𑀳𑀼𑀦𑀸𑀪𑀺𑀙𑀦𑁆𑀦𑁄𑁇

90\. **𑀢𑀺𑀝𑁆𑀞𑀁 𑀦𑀭𑁄 𑀫𑁄𑀳𑀦𑀲𑁆𑀫𑀺𑀁 𑀧𑀕𑀸𑀍𑀳𑁄**𑀢𑀺 𑀢𑀺𑀝𑁆𑀞𑀦𑁆𑀢𑁄 𑀦𑀭𑁄 𑀭𑀢𑁆𑀢𑁄 𑀭𑀸𑀕𑀯𑀲𑁂𑀦 𑀢𑀺𑀝𑁆𑀞𑀢𑀺, 𑀤𑀼𑀝𑁆𑀞𑁄 𑀤𑁄𑀲𑀯𑀲𑁂𑀦 𑀢𑀺𑀝𑁆𑀞𑀢𑀺, 𑀫𑀽𑀍𑀳𑁄 𑀫𑁄𑀳𑀯𑀲𑁂𑀦 𑀢𑀺𑀝𑁆𑀞𑀢𑀺, 𑀯𑀺𑀦𑀺𑀩𑀤𑁆𑀥𑁄 𑀫𑀸𑀦𑀯𑀲𑁂𑀦 𑀢𑀺𑀝𑁆𑀞𑀢𑀺, 𑀧𑀭𑀸𑀫𑀝𑁆𑀞𑁄 𑀤𑀺𑀝𑁆𑀞𑀺𑀯𑀲𑁂𑀦 𑀢𑀺𑀝𑁆𑀞𑀢𑀺, 𑀯𑀺𑀓𑁆𑀔𑁂𑀧𑀕𑀢𑁄 𑀉𑀤𑁆𑀥𑀘𑁆𑀘𑀯𑀲𑁂𑀦 𑀢𑀺𑀝𑁆𑀞𑀢𑀺, 𑀅𑀦𑀺𑀝𑁆𑀞𑀗𑁆𑀕𑀢𑁄 𑀯𑀺𑀘𑀺𑀓𑀺𑀘𑁆𑀙𑀸𑀯𑀲𑁂𑀦 𑀢𑀺𑀝𑁆𑀞𑀢𑀺, 𑀣𑀸𑀫𑀕𑀢𑁄 𑀅𑀦𑀼𑀲𑀬𑀯𑀲𑁂𑀦 𑀢𑀺𑀝𑁆𑀞𑀢𑀺𑁇 𑀏𑀯𑀫𑁆𑀧𑀺 𑀢𑀺𑀝𑁆𑀞𑀁 𑀦𑀭𑁄𑁇

91\. 𑀯𑀼𑀢𑁆𑀢𑀜𑁆𑀳𑁂𑀢𑀁 𑀪𑀕𑀯𑀢𑀸—  “𑀲𑀦𑁆𑀢𑀺, 𑀪𑀺𑀓𑁆𑀔𑀯𑁂, 𑀘𑀓𑁆𑀔𑀼𑀯𑀺𑀜𑁆𑀜𑁂𑀬𑁆𑀬𑀸 𑀭𑀽𑀧𑀸 𑀇𑀝𑁆𑀞𑀸 𑀓𑀦𑁆𑀢𑀸 𑀫𑀦𑀸𑀧𑀸 𑀧𑀺𑀬𑀭𑀽𑀧𑀸 𑀓𑀸𑀫𑀽𑀧𑀲𑀁𑀳𑀺𑀢𑀸 𑀭𑀚𑀦𑀻𑀬𑀸, 𑀢𑀜𑁆𑀘𑁂 𑀪𑀺𑀓𑁆𑀔𑀼 𑀅𑀪𑀺𑀦𑀦𑁆𑀤𑀢𑀺 𑀅𑀪𑀺𑀯𑀤𑀢𑀺 𑀅𑀚𑁆𑀛𑁄𑀲𑀸𑀬 𑀢𑀺𑀝𑁆𑀞𑀢𑀺𑁇 𑀲𑀦𑁆𑀢𑀺, 𑀪𑀺𑀓𑁆𑀔𑀯𑁂, 𑀲𑁄𑀢𑀯𑀺𑀜𑁆𑀜𑁂𑀬𑁆𑀬𑀸 𑀲𑀤𑁆𑀤𑀸…  𑀖𑀸𑀦𑀯𑀺𑀜𑁆𑀜𑁂𑀬𑁆𑀬𑀸 𑀕𑀦𑁆𑀥𑀸…  𑀚𑀺𑀯𑁆𑀳𑀸𑀯𑀺𑀜𑁆𑀜𑁂𑀬𑁆𑀬𑀸 𑀭𑀲𑀸…  𑀓𑀸𑀬𑀯𑀺𑀜𑁆𑀜𑁂𑀬𑁆𑀬𑀸 𑀨𑁄𑀝𑁆𑀞𑀩𑁆𑀩𑀸…  𑀫𑀦𑁄𑀯𑀺𑀜𑁆𑀜𑁂𑀬𑁆𑀬𑀸 𑀥𑀫𑁆𑀫𑀸 𑀇𑀝𑁆𑀞𑀸 𑀓𑀦𑁆𑀢𑀸 𑀫𑀦𑀸𑀧𑀸 𑀧𑀺𑀬𑀭𑀽𑀧𑀸 𑀓𑀸𑀫𑀽𑀧𑀲𑀁𑀳𑀺𑀢𑀸 𑀭𑀚𑀦𑀻𑀬𑀸, 𑀢𑀜𑁆𑀘𑁂 𑀪𑀺𑀓𑁆𑀔𑀼 𑀅𑀪𑀺𑀦𑀦𑁆𑀤𑀢𑀺 𑀅𑀪𑀺𑀯𑀤𑀢𑀺 𑀅𑀚𑁆𑀛𑁄𑀲𑀸𑀬 𑀢𑀺𑀝𑁆𑀞𑀢𑀻”𑀢𑀺𑁇 𑀏𑀯𑀫𑁆𑀧𑀺 𑀢𑀺𑀝𑁆𑀞𑀁 𑀦𑀭𑁄𑁇

92\. 𑀯𑀼𑀢𑁆𑀢𑀜𑁆𑀳𑁂𑀢𑀁 𑀪𑀕𑀯𑀢𑀸—  “𑀭𑀽𑀧𑀽𑀧𑀬𑀁 𑀯𑀸, 𑀪𑀺𑀓𑁆𑀔𑀯𑁂, 𑀯𑀺𑀜𑁆𑀜𑀸𑀡𑀁 𑀢𑀺𑀝𑁆𑀞𑀫𑀸𑀦𑀁 𑀢𑀺𑀝𑁆𑀞𑀢𑀺, 𑀭𑀽𑀧𑀸𑀭𑀫𑁆𑀫𑀡𑀁 𑀭𑀽𑀧𑀧𑀢𑀺𑀝𑁆𑀞𑀁 𑀦𑀦𑁆𑀤𑀽𑀧𑀲𑁂𑀘𑀦𑀁 𑀯𑀼𑀤𑁆𑀥𑀺𑀁 𑀯𑀺𑀭𑀽𑀍𑀳𑀺𑀁 𑀯𑁂𑀧𑀼𑀮𑁆𑀮𑀁 𑀆𑀧𑀚𑁆𑀚𑀢𑀺𑁇 𑀯𑁂𑀤𑀦𑀽𑀧𑀬𑀁 𑀯𑀸, 𑀪𑀺𑀓𑁆𑀔𑀯𑁂…  𑀲𑀜𑁆𑀜𑀽𑀧𑀬𑀁…  𑀲𑀗𑁆𑀔𑀸𑀭𑀽𑀧𑀬𑀁 𑀯𑀸, 𑀪𑀺𑀓𑁆𑀔𑀯𑁂, 𑀯𑀺𑀜𑁆𑀜𑀸𑀡𑀁 𑀢𑀺𑀝𑁆𑀞𑀫𑀸𑀦𑀁 𑀢𑀺𑀝𑁆𑀞𑀢𑀺, 𑀲𑀗𑁆𑀔𑀸𑀭𑀸𑀭𑀫𑁆𑀫𑀡𑀁 𑀲𑀗𑁆𑀔𑀸𑀭𑀧𑀢𑀺𑀝𑁆𑀞𑀁 𑀦𑀦𑁆𑀤𑀽𑀧𑀲𑁂𑀘𑀦𑀁 𑀯𑀼𑀤𑁆𑀥𑀺𑀁 𑀯𑀺𑀭𑀽𑀍𑀳𑀺𑀁 𑀯𑁂𑀧𑀼𑀮𑁆𑀮𑀁 𑀆𑀧𑀚𑁆𑀚𑀢𑀻”𑀢𑀺𑁇 𑀏𑀯𑀫𑁆𑀧𑀺 𑀢𑀺𑀝𑁆𑀞𑀁 𑀦𑀭𑁄𑁇

93\. 𑀯𑀼𑀢𑁆𑀢𑀫𑁆𑀧𑀺 𑀳𑁂𑀢𑀁 𑀪𑀕𑀯𑀢𑀸—  “𑀓𑀩𑀍𑀈𑀓𑀸𑀭𑁂 𑀘𑁂, 𑀪𑀺𑀓𑁆𑀔𑀯𑁂, 𑀆𑀳𑀸𑀭𑁂 𑀅𑀢𑁆𑀣𑀺 𑀭𑀸𑀕𑁄 𑀅𑀢𑁆𑀣𑀺 𑀦𑀦𑁆𑀤𑀻 𑀅𑀢𑁆𑀣𑀺 𑀢𑀡𑁆𑀳𑀸, 𑀧𑀢𑀺𑀝𑁆𑀞𑀺𑀢𑀁 𑀢𑀢𑁆𑀣 𑀯𑀺𑀜𑁆𑀜𑀸𑀡𑀁 𑀯𑀺𑀭𑀽𑀍𑀳𑀁𑁇 𑀬𑀢𑁆𑀣 𑀧𑀢𑀺𑀝𑁆𑀞𑀺𑀢𑀁 𑀯𑀺𑀜𑁆𑀜𑀸𑀡𑀁 𑀯𑀺𑀭𑀽𑀍𑀳𑀁, 𑀅𑀢𑁆𑀣𑀺 𑀢𑀢𑁆𑀣 𑀦𑀸𑀫𑀭𑀽𑀧𑀲𑁆𑀲𑀸𑀯𑀓𑁆𑀓𑀦𑁆𑀢𑀺𑁇 𑀬𑀢𑁆𑀣 𑀅𑀢𑁆𑀣𑀺 𑀦𑀸𑀫𑀭𑀽𑀧𑀲𑁆𑀲𑀸𑀯𑀓𑁆𑀓𑀦𑁆𑀢𑀺, 𑀅𑀢𑁆𑀣𑀺 𑀢𑀢𑁆𑀣 𑀲𑀗𑁆𑀔𑀸𑀭𑀸𑀦𑀁 𑀯𑀼𑀤𑁆𑀥𑀺𑁇 𑀬𑀢𑁆𑀣 𑀅𑀢𑁆𑀣𑀺 𑀲𑀗𑁆𑀔𑀸𑀭𑀸𑀦𑀁 𑀯𑀼𑀤𑁆𑀥𑀺, 𑀅𑀢𑁆𑀣𑀺 𑀢𑀢𑁆𑀣 𑀆𑀬𑀢𑀺𑀁 𑀧𑀼𑀦𑀩𑁆𑀪𑀯𑀸𑀪𑀺𑀦𑀺𑀩𑁆𑀩𑀢𑁆𑀢𑀺𑁇 𑀬𑀢𑁆𑀣 𑀅𑀢𑁆𑀣𑀺 𑀆𑀬𑀢𑀺𑀁 𑀧𑀼𑀦𑀩𑁆𑀪𑀯𑀸𑀪𑀺𑀦𑀺𑀩𑁆𑀩𑀢𑁆𑀢𑀺, 𑀅𑀢𑁆𑀣𑀺 𑀢𑀢𑁆𑀣 𑀆𑀬𑀢𑀺𑀁 𑀚𑀸𑀢𑀺𑀚𑀭𑀸𑀫𑀭𑀡𑀁𑁇 𑀬𑀢𑁆𑀣 𑀅𑀢𑁆𑀣𑀺 𑀆𑀬𑀢𑀺𑀁 𑀚𑀸𑀢𑀺𑀚𑀭𑀸𑀫𑀭𑀡𑀁, 𑀲𑀲𑁄𑀓𑀁 𑀢𑀁, 𑀪𑀺𑀓𑁆𑀔𑀯𑁂, 𑀲𑀭𑀚𑀁 𑀲𑁅𑀧𑀸𑀬𑀸𑀲𑀦𑁆𑀢𑀺 𑀯𑀤𑀸𑀫𑀻”𑀢𑀺𑁇 𑀏𑀯𑀫𑁆𑀧𑀺 𑀢𑀺𑀝𑁆𑀞𑀁 𑀦𑀭𑁄𑁇

94\. “𑀨𑀲𑁆𑀲𑁂 𑀘𑁂, 𑀪𑀺𑀓𑁆𑀔𑀯𑁂, 𑀆𑀳𑀸𑀭𑁂…𑀧𑁂…  𑀫𑀦𑁄𑀲𑀜𑁆𑀘𑁂𑀢𑀦𑀸𑀬 𑀘𑁂, 𑀪𑀺𑀓𑁆𑀔𑀯𑁂, 𑀆𑀳𑀸𑀭𑁂…  𑀯𑀺𑀜𑁆𑀜𑀸𑀡𑁂 𑀘𑁂, 𑀪𑀺𑀓𑁆𑀔𑀯𑁂, 𑀆𑀳𑀸𑀭𑁂 𑀅𑀢𑁆𑀣𑀺 𑀭𑀸𑀕𑁄 𑀅𑀢𑁆𑀣𑀺 𑀦𑀦𑁆𑀤𑀻 𑀅𑀢𑁆𑀣𑀺 𑀢𑀡𑁆𑀳𑀸, 𑀧𑀢𑀺𑀝𑁆𑀞𑀺𑀢𑀁 𑀢𑀢𑁆𑀣 𑀯𑀺𑀜𑁆𑀜𑀸𑀡𑀁 𑀯𑀺𑀭𑀽𑀍𑀳𑀁𑁇 𑀬𑀢𑁆𑀣 𑀧𑀢𑀺𑀝𑁆𑀞𑀺𑀢𑀁 𑀯𑀺𑀜𑁆𑀜𑀸𑀡𑀁 𑀯𑀺𑀭𑀽𑀍𑀳𑀁, 𑀅𑀢𑁆𑀣𑀺 𑀢𑀢𑁆𑀣 𑀦𑀸𑀫𑀭𑀽𑀧𑀲𑁆𑀲𑀸𑀯𑀓𑁆𑀓𑀦𑁆𑀢𑀺𑁇 𑀬𑀢𑁆𑀣 𑀅𑀢𑁆𑀣𑀺 𑀦𑀸𑀫𑀭𑀽𑀧𑀲𑁆𑀲𑀸𑀯𑀓𑁆𑀓𑀦𑁆𑀢𑀺, 𑀅𑀢𑁆𑀣𑀺 𑀢𑀢𑁆𑀣 𑀲𑀗𑁆𑀔𑀸𑀭𑀸𑀦𑀁 𑀯𑀼𑀤𑁆𑀥𑀺𑁇 𑀬𑀢𑁆𑀣 𑀅𑀢𑁆𑀣𑀺 𑀲𑀗𑁆𑀔𑀸𑀭𑀸𑀦𑀁 𑀯𑀼𑀤𑁆𑀥𑀺, 𑀅𑀢𑁆𑀣𑀺 𑀢𑀢𑁆𑀣 𑀆𑀬𑀢𑀺𑀁 𑀧𑀼𑀦𑀩𑁆𑀪𑀯𑀸𑀪𑀺𑀦𑀺𑀩𑁆𑀩𑀢𑁆𑀢𑀺𑁇 𑀬𑀢𑁆𑀣 𑀅𑀢𑁆𑀣𑀺 𑀆𑀬𑀢𑀺𑀁 𑀧𑀼𑀦𑀩𑁆𑀪𑀯𑀸𑀪𑀺𑀦𑀺𑀩𑁆𑀩𑀢𑁆𑀢𑀺, 𑀅𑀢𑁆𑀣𑀺 𑀢𑀢𑁆𑀣 𑀆𑀬𑀢𑀺𑀁 𑀚𑀸𑀢𑀺𑀚𑀭𑀸𑀫𑀭𑀡𑀁𑁇 𑀬𑀢𑁆𑀣 𑀅𑀢𑁆𑀣𑀺 𑀆𑀬𑀢𑀺𑀁 𑀚𑀸𑀢𑀺𑀚𑀭𑀸𑀫𑀭𑀡𑀁, 𑀲𑀲𑁄𑀓𑀁 𑀢𑀁, 𑀪𑀺𑀓𑁆𑀔𑀯𑁂, 𑀲𑀭𑀚𑀁 𑀲𑁅𑀧𑀸𑀬𑀸𑀲𑀦𑁆𑀢𑀺 𑀯𑀤𑀸𑀫𑀻”𑀢𑀺𑁇 𑀏𑀯𑀫𑁆𑀧𑀺 𑀢𑀺𑀝𑁆𑀞𑀁 𑀦𑀭𑁄𑁇

95\. **𑀫𑁄𑀳𑀦𑀲𑁆𑀫𑀺𑀁 𑀧𑀕𑀸𑀍𑀳𑁄**𑀢𑀺𑁇 𑀫𑁄𑀳𑀦𑀸 𑀯𑀼𑀘𑁆𑀘𑀦𑁆𑀢𑀺 𑀧𑀜𑁆𑀘 𑀓𑀸𑀫𑀕𑀼𑀡𑀸𑁇 𑀘𑀓𑁆𑀔𑀼𑀯𑀺𑀜𑁆𑀜𑁂𑀬𑁆𑀬𑀸 𑀭𑀽𑀧𑀸 𑀇𑀝𑁆𑀞𑀸 𑀓𑀦𑁆𑀢𑀸 𑀫𑀦𑀸𑀧𑀸 𑀧𑀺𑀬𑀭𑀽𑀧𑀸 𑀓𑀸𑀫𑀽𑀧𑀲𑀁𑀳𑀺𑀢𑀸 𑀭𑀚𑀦𑀻𑀬𑀸; 𑀲𑁄𑀢𑀯𑀺𑀜𑁆𑀜𑁂𑀬𑁆𑀬𑀸 𑀲𑀤𑁆𑀤𑀸…  𑀖𑀸𑀦𑀯𑀺𑀜𑁆𑀜𑁂𑀬𑁆𑀬𑀸 𑀕𑀦𑁆𑀥𑀸…  𑀚𑀺𑀯𑁆𑀳𑀸𑀯𑀺𑀜𑁆𑀜𑁂𑀬𑁆𑀬𑀸 𑀭𑀲𑀸…  𑀓𑀸𑀬𑀯𑀺𑀜𑁆𑀜𑁂𑀬𑁆𑀬𑀸 𑀨𑁄𑀝𑁆𑀞𑀩𑁆𑀩𑀸 𑀇𑀝𑁆𑀞𑀸 𑀓𑀦𑁆𑀢𑀸 𑀫𑀦𑀸𑀧𑀸 𑀧𑀺𑀬𑀭𑀽𑀧𑀸 𑀓𑀸𑀫𑀽𑀧𑀲𑀁𑀳𑀺𑀢𑀸 𑀭𑀚𑀦𑀻𑀬𑀸𑁇 𑀓𑀺𑀁 𑀓𑀸𑀭𑀡𑀸 𑀫𑁄𑀳𑀦𑀸 𑀯𑀼𑀘𑁆𑀘𑀦𑁆𑀢𑀺 𑀧𑀜𑁆𑀘 𑀓𑀸𑀫𑀕𑀼𑀡𑀸? 𑀬𑁂𑀪𑀼𑀬𑁆𑀬𑁂𑀦 𑀤𑁂𑀯𑀫𑀦𑀼𑀲𑁆𑀲𑀸 𑀧𑀜𑁆𑀘𑀲𑀼 𑀓𑀸𑀫𑀕𑀼𑀡𑁂𑀲𑀼 𑀫𑀼𑀬𑁆𑀳𑀦𑁆𑀢𑀺 𑀲𑀫𑁆𑀫𑀼𑀬𑁆𑀳𑀦𑁆𑀢𑀺 𑀲𑀫𑁆𑀧𑀫𑀼𑀬𑁆𑀳𑀦𑁆𑀢𑀺, 𑀫𑀽𑀍𑀳𑀸 𑀲𑀫𑁆𑀫𑀽𑀍𑀳𑀸 𑀲𑀫𑁆𑀧𑀫𑀽𑀍𑀳𑀸 𑀅𑀯𑀺𑀚𑁆𑀚𑀸𑀬 𑀅𑀦𑁆𑀥𑀻𑀓𑀢𑀸 𑀆𑀯𑀼𑀢𑀸 𑀦𑀺𑀯𑀼𑀢𑀸 𑀑𑀯𑀼𑀢𑀸 𑀧𑀺𑀳𑀺𑀢𑀸 𑀧𑀝𑀺𑀘𑁆𑀙𑀦𑁆𑀦𑀸 𑀧𑀝𑀺𑀓𑀼𑀚𑁆𑀚𑀺𑀢𑀸, 𑀢𑀁 𑀓𑀸𑀭𑀡𑀸 𑀫𑁄𑀳𑀦𑀸 𑀯𑀼𑀘𑁆𑀘𑀦𑁆𑀢𑀺 𑀧𑀜𑁆𑀘 𑀓𑀸𑀫𑀕𑀼𑀡𑀸𑁇 **𑀫𑁄𑀳𑀦𑀲𑁆𑀫𑀺𑀁 𑀧𑀕𑀸𑀍𑀳𑁄**𑀢𑀺 𑀫𑁄𑀳𑀦𑀲𑁆𑀫𑀺𑀁 𑀧𑀕𑀸𑀍𑀳𑁄 𑀑𑀕𑀸𑀍𑀳𑁄 𑀅𑀚𑁆𑀛𑁄𑀕𑀸𑀍𑀳𑁄 𑀦𑀺𑀫𑀼𑀕𑁆𑀕𑁄𑀢𑀺—  𑀢𑀺𑀝𑁆𑀞𑀁 𑀦𑀭𑁄 𑀫𑁄𑀳𑀦𑀲𑁆𑀫𑀺𑀁 𑀧𑀕𑀸𑀍𑀳𑁄𑁇

96\. **𑀤𑀽𑀭𑁂 𑀯𑀺𑀯𑁂𑀓𑀸 𑀳𑀺 𑀢𑀣𑀸𑀯𑀺𑀥𑁄 𑀲𑁄**𑀢𑀺𑁇 **𑀯𑀺𑀯𑁂𑀓𑀸**𑀢𑀺 𑀢𑀬𑁄 𑀯𑀺𑀯𑁂𑀓𑀸—  𑀓𑀸𑀬𑀯𑀺𑀯𑁂𑀓𑁄, 𑀘𑀺𑀢𑁆𑀢𑀯𑀺𑀯𑁂𑀓𑁄, 𑀉𑀧𑀥𑀺𑀯𑀺𑀯𑁂𑀓𑁄𑁇 𑀓𑀢𑀫𑁄 𑀓𑀸𑀬𑀯𑀺𑀯𑁂𑀓𑁄? 𑀇𑀥 𑀪𑀺𑀓𑁆𑀔𑀼 𑀯𑀺𑀯𑀺𑀢𑁆𑀢𑀁 𑀲𑁂𑀦𑀸𑀲𑀦𑀁 𑀪𑀚𑀢𑀺 𑀅𑀭𑀜𑁆𑀜𑀁 𑀭𑀼𑀓𑁆𑀔𑀫𑀽𑀮𑀁 𑀧𑀩𑁆𑀩𑀢𑀁 𑀓𑀦𑁆𑀤𑀭𑀁 𑀕𑀺𑀭𑀺𑀕𑀼𑀳𑀁 𑀲𑀼𑀲𑀸𑀦𑀁 𑀯𑀦𑀧𑀢𑁆𑀣𑀁 𑀅𑀩𑁆𑀪𑁄𑀓𑀸𑀲𑀁 𑀧𑀮𑀸𑀮𑀧𑀼𑀜𑁆𑀚𑀁𑁇 𑀓𑀸𑀬𑁂𑀦 𑀯𑀺𑀯𑀺𑀢𑁆𑀢𑁄 𑀯𑀺𑀳𑀭𑀢𑀺𑁇 𑀲𑁄 𑀏𑀓𑁄 𑀕𑀘𑁆𑀙𑀢𑀺, 𑀏𑀓𑁄 𑀢𑀺𑀝𑁆𑀞𑀢𑀺, 𑀏𑀓𑁄 𑀦𑀺𑀲𑀻𑀤𑀢𑀺, 𑀏𑀓𑁄 𑀲𑁂𑀬𑁆𑀬𑀁 𑀓𑀧𑁆𑀧𑁂𑀢𑀺, 𑀏𑀓𑁄 𑀕𑀸𑀫𑀁 𑀧𑀺𑀡𑁆𑀟𑀸𑀬 𑀧𑀯𑀺𑀲𑀢𑀺, 𑀏𑀓𑁄 𑀧𑀝𑀺𑀓𑁆𑀓𑀫𑀢𑀺, 𑀏𑀓𑁄 𑀭𑀳𑁄 𑀦𑀺𑀲𑀻𑀤𑀢𑀺, 𑀏𑀓𑁄 𑀘𑀗𑁆𑀓𑀫𑀁 𑀅𑀥𑀺𑀝𑁆𑀞𑀸𑀢𑀺, 𑀏𑀓𑁄 𑀘𑀭𑀢𑀺 𑀯𑀺𑀳𑀭𑀢𑀺 𑀇𑀭𑀺𑀬𑀢𑀺 𑀯𑀢𑁆𑀢𑀢𑀺 𑀧𑀸𑀮𑁂𑀢𑀺 𑀬𑀧𑁂𑀢𑀺 𑀬𑀸𑀧𑁂𑀢𑀺𑁇 𑀅𑀬𑀁 𑀓𑀸𑀬𑀯𑀺𑀯𑁂𑀓𑁄𑁇

97\. 𑀓𑀢𑀫𑁄 𑀘𑀺𑀢𑁆𑀢𑀯𑀺𑀯𑁂𑀓𑁄? 𑀧𑀞𑀫𑀁 𑀛𑀸𑀦𑀁 𑀲𑀫𑀸𑀧𑀦𑁆𑀦𑀲𑁆𑀲 𑀦𑀻𑀯𑀭𑀡𑁂𑀳𑀺 𑀘𑀺𑀢𑁆𑀢𑀁 𑀯𑀺𑀯𑀺𑀢𑁆𑀢𑀁 𑀳𑁄𑀢𑀺𑁇 𑀤𑀼𑀢𑀺𑀬𑀁 𑀛𑀸𑀦𑀁 𑀲𑀫𑀸𑀧𑀦𑁆𑀦𑀲𑁆𑀲 𑀯𑀺𑀢𑀓𑁆𑀓𑀯𑀺𑀘𑀸𑀭𑁂𑀳𑀺 𑀘𑀺𑀢𑁆𑀢𑀁 𑀯𑀺𑀯𑀺𑀢𑁆𑀢𑀁 𑀳𑁄𑀢𑀺𑁇 𑀢𑀢𑀺𑀬𑀁 𑀛𑀸𑀦𑀁 𑀲𑀫𑀸𑀧𑀦𑁆𑀦𑀲𑁆𑀲 𑀧𑀻𑀢𑀺𑀬𑀸 𑀘𑀺𑀢𑁆𑀢𑀁 𑀯𑀺𑀯𑀺𑀢𑁆𑀢𑀁 𑀳𑁄𑀢𑀺𑁇 𑀘𑀢𑀼𑀢𑁆𑀣𑀁 𑀛𑀸𑀦𑀁 𑀲𑀫𑀸𑀧𑀦𑁆𑀦𑀲𑁆𑀲 𑀲𑀼𑀔𑀤𑀼𑀓𑁆𑀔𑁂𑀳𑀺 𑀘𑀺𑀢𑁆𑀢𑀁 𑀯𑀺𑀯𑀺𑀢𑁆𑀢𑀁 𑀳𑁄𑀢𑀺𑁇 𑀆𑀓𑀸𑀲𑀸𑀦𑀜𑁆𑀘𑀸𑀬𑀢𑀦𑀁 𑀲𑀫𑀸𑀧𑀦𑁆𑀦𑀲𑁆𑀲 𑀭𑀽𑀧𑀲𑀜𑁆𑀜𑀸𑀬 𑀧𑀝𑀺𑀖𑀲𑀜𑁆𑀜𑀸𑀬 𑀦𑀸𑀦𑀢𑁆𑀢𑀲𑀜𑁆𑀜𑀸𑀬 𑀘𑀺𑀢𑁆𑀢𑀁 𑀯𑀺𑀯𑀺𑀢𑁆𑀢𑀁 𑀳𑁄𑀢𑀺𑁇 𑀯𑀺𑀜𑁆𑀜𑀸𑀡𑀜𑁆𑀘𑀸𑀬𑀢𑀦𑀁 𑀲𑀫𑀸𑀧𑀦𑁆𑀦𑀲𑁆𑀲 𑀆𑀓𑀸𑀲𑀸𑀦𑀜𑁆𑀘𑀸𑀬𑀢𑀦𑀲𑀜𑁆𑀜𑀸𑀬 𑀘𑀺𑀢𑁆𑀢𑀁 𑀯𑀺𑀯𑀺𑀢𑁆𑀢𑀁 𑀳𑁄𑀢𑀺𑁇 𑀆𑀓𑀺𑀜𑁆𑀘𑀜𑁆𑀜𑀸𑀬𑀢𑀦𑀁 𑀲𑀫𑀸𑀧𑀦𑁆𑀦𑀲𑁆𑀲 𑀯𑀺𑀜𑁆𑀜𑀸𑀡𑀜𑁆𑀘𑀸𑀬𑀢𑀦𑀲𑀜𑁆𑀜𑀸𑀬 𑀘𑀺𑀢𑁆𑀢𑀁 𑀯𑀺𑀯𑀺𑀢𑁆𑀢𑀁 𑀳𑁄𑀢𑀺𑁇 𑀦𑁂𑀯𑀲𑀜𑁆𑀜𑀸𑀦𑀸𑀲𑀜𑁆𑀜𑀸𑀬𑀢𑀦𑀁 𑀲𑀫𑀸𑀧𑀦𑁆𑀦𑀲𑁆𑀲 𑀆𑀓𑀺𑀜𑁆𑀘𑀜𑁆𑀜𑀸𑀬𑀢𑀦𑀲𑀜𑁆𑀜𑀸𑀬 𑀘𑀺𑀢𑁆𑀢𑀁 𑀯𑀺𑀯𑀺𑀢𑁆𑀢𑀁 𑀳𑁄𑀢𑀺𑁇 𑀲𑁄𑀢𑀸𑀧𑀦𑁆𑀦𑀲𑁆𑀲 𑀲𑀓𑁆𑀓𑀸𑀬𑀤𑀺𑀝𑁆𑀞𑀺𑀬𑀸 𑀯𑀺𑀘𑀺𑀓𑀺𑀘𑁆𑀙𑀸𑀬 𑀲𑀻𑀮𑀩𑁆𑀩𑀢𑀧𑀭𑀸𑀫𑀸𑀲𑀸 𑀤𑀺𑀝𑁆𑀞𑀸𑀦𑀼𑀲𑀬𑀸 𑀯𑀺𑀘𑀺𑀓𑀺𑀘𑁆𑀙𑀸𑀦𑀼𑀲𑀬𑀸, 𑀢𑀤𑁂𑀓𑀝𑁆𑀞𑁂𑀳𑀺 𑀘 𑀓𑀺𑀮𑁂𑀲𑁂𑀳𑀺 𑀘𑀺𑀢𑁆𑀢𑀁 𑀯𑀺𑀯𑀺𑀢𑁆𑀢𑀁 𑀳𑁄𑀢𑀺𑁇 𑀲𑀓𑀤𑀸𑀕𑀸𑀫𑀺𑀲𑁆𑀲 𑀑𑀍𑀆𑀭𑀺𑀓𑀸 𑀓𑀸𑀫𑀭𑀸𑀕𑀲𑀁𑀬𑁄𑀚𑀦𑀸 𑀧𑀝𑀺𑀖𑀲𑀁𑀬𑁄𑀚𑀦𑀸 𑀑𑀍𑀆𑀭𑀺𑀓𑀸 𑀓𑀸𑀫𑀭𑀸𑀕𑀸𑀦𑀼𑀲𑀬𑀸 𑀧𑀝𑀺𑀖𑀸𑀦𑀼𑀲𑀬𑀸, 𑀢𑀤𑁂𑀓𑀝𑁆𑀞𑁂𑀳𑀺 𑀘 𑀓𑀺𑀮𑁂𑀲𑁂𑀳𑀺 𑀘𑀺𑀢𑁆𑀢𑀁 𑀯𑀺𑀯𑀺𑀢𑁆𑀢𑀁 𑀳𑁄𑀢𑀺𑁇 𑀅𑀦𑀸𑀕𑀸𑀫𑀺𑀲𑁆𑀲 𑀅𑀦𑀼𑀲𑀳𑀕𑀢𑀸 𑀓𑀸𑀫𑀭𑀸𑀕𑀲𑀁𑀬𑁄𑀚𑀦𑀸 𑀧𑀝𑀺𑀖𑀲𑀁𑀬𑁄𑀚𑀦𑀸 𑀅𑀦𑀼𑀲𑀳𑀕𑀢𑀸 𑀓𑀸𑀫𑀭𑀸𑀕𑀸𑀦𑀼𑀲𑀬𑀸 𑀧𑀝𑀺𑀖𑀸𑀦𑀼𑀲𑀬𑀸, 𑀢𑀤𑁂𑀓𑀝𑁆𑀞𑁂𑀳𑀺 𑀘 𑀓𑀺𑀮𑁂𑀲𑁂𑀳𑀺 𑀘𑀺𑀢𑁆𑀢𑀁 𑀯𑀺𑀯𑀺𑀢𑁆𑀢𑀁 𑀳𑁄𑀢𑀺𑁇 𑀅𑀭𑀳𑀢𑁄 𑀭𑀽𑀧𑀸𑀭𑀽𑀧𑀭𑀸𑀕𑀸 𑀫𑀸𑀦𑀸 𑀉𑀤𑁆𑀥𑀘𑁆𑀘𑀸 𑀅𑀯𑀺𑀚𑁆𑀚𑀸𑀬 𑀫𑀸𑀦𑀸𑀦𑀼𑀲𑀬𑀸 𑀪𑀯𑀭𑀸𑀕𑀸𑀦𑀼𑀲𑀬𑀸 𑀅𑀯𑀺𑀚𑁆𑀚𑀸𑀦𑀼𑀲𑀬𑀸, 𑀢𑀤𑁂𑀓𑀝𑁆𑀞𑁂𑀳𑀺 𑀘 𑀓𑀺𑀮𑁂𑀲𑁂𑀳𑀺 𑀩𑀳𑀺𑀤𑁆𑀥𑀸 𑀘 𑀲𑀩𑁆𑀩𑀦𑀺𑀫𑀺𑀢𑁆𑀢𑁂𑀳𑀺 𑀘𑀺𑀢𑁆𑀢𑀁 𑀯𑀺𑀯𑀺𑀢𑁆𑀢𑀁 𑀳𑁄𑀢𑀺𑁇 𑀅𑀬𑀁 𑀘𑀺𑀢𑁆𑀢𑀯𑀺𑀯𑁂𑀓𑁄𑁇

98\. 𑀓𑀢𑀫𑁄 𑀉𑀧𑀥𑀺𑀯𑀺𑀯𑁂𑀓𑁄? **𑀉𑀧𑀥𑀺** 𑀯𑀼𑀘𑁆𑀘𑀦𑁆𑀢𑀺 𑀓𑀺𑀮𑁂𑀲𑀸 𑀘 𑀔𑀦𑁆𑀥𑀸 𑀘 𑀅𑀪𑀺𑀲𑀗𑁆𑀔𑀸𑀭𑀸 𑀘𑁇 𑀉𑀧𑀥𑀺𑀯𑀺𑀯𑁂𑀓𑁄 𑀯𑀼𑀘𑁆𑀘𑀢𑀺 𑀅𑀫𑀢𑀁 𑀦𑀺𑀩𑁆𑀩𑀸𑀦𑀁𑁇 𑀬𑁄 𑀲𑀩𑁆𑀩𑀲𑀗𑁆𑀔𑀸𑀭𑀲𑀫𑀣𑁄 𑀲𑀩𑁆𑀩𑀽𑀧𑀥𑀺𑀧𑀝𑀺𑀦𑀺𑀲𑁆𑀲𑀕𑁆𑀕𑁄 𑀢𑀡𑁆𑀳𑀓𑁆𑀔𑀬𑁄 𑀯𑀺𑀭𑀸𑀕𑁄 𑀦𑀺𑀭𑁄𑀥𑁄 𑀦𑀺𑀩𑁆𑀩𑀸𑀦𑀁𑁇 𑀅𑀬𑀁 𑀉𑀧𑀥𑀺𑀯𑀺𑀯𑁂𑀓𑁄𑁇 𑀓𑀸𑀬𑀯𑀺𑀯𑁂𑀓𑁄 𑀘 𑀯𑀺𑀯𑁂𑀓𑀝𑁆𑀞𑀓𑀸𑀬𑀸𑀦𑀁 𑀦𑁂𑀓𑁆𑀔𑀫𑁆𑀫𑀸𑀪𑀺𑀭𑀢𑀸𑀦𑀁, 𑀘𑀺𑀢𑁆𑀢𑀯𑀺𑀯𑁂𑀓𑁄 𑀘 𑀧𑀭𑀺𑀲𑀼𑀤𑁆𑀥𑀘𑀺𑀢𑁆𑀢𑀸𑀦𑀁 𑀧𑀭𑀫𑀯𑁄𑀤𑀸𑀦𑀧𑁆𑀧𑀢𑁆𑀢𑀸𑀦𑀁, 𑀉𑀧𑀥𑀺𑀯𑀺𑀯𑁂𑀓𑁄 𑀘 𑀦𑀺𑀭𑀽𑀧𑀥𑀻𑀦𑀁 𑀧𑀼𑀕𑁆𑀕𑀮𑀸𑀦𑀁 𑀯𑀺𑀲𑀗𑁆𑀔𑀸𑀭𑀕𑀢𑀸𑀦𑀁𑁇

99\. **𑀤𑀽𑀭𑁂 𑀯𑀺𑀯𑁂𑀓𑀸 𑀳𑀻**𑀢𑀺𑁇 𑀬𑁄 𑀲𑁄 𑀏𑀯𑀁 𑀕𑀼𑀳𑀸𑀬𑀁 𑀲𑀢𑁆𑀢𑁄, 𑀏𑀯𑀁 𑀩𑀳𑀼𑀓𑁂𑀳𑀺 𑀓𑀺𑀮𑁂𑀲𑁂𑀳𑀺 𑀙𑀦𑁆𑀦𑁄, 𑀏𑀯𑀁 𑀫𑁄𑀳𑀦𑀲𑁆𑀫𑀺𑀁 𑀧𑀕𑀸𑀍𑀳𑁄, 𑀲𑁄 𑀓𑀸𑀬𑀯𑀺𑀯𑁂𑀓𑀸𑀧𑀺 𑀤𑀽𑀭𑁂, 𑀘𑀺𑀢𑁆𑀢𑀯𑀺𑀯𑁂𑀓𑀸𑀧𑀺 𑀤𑀽𑀭𑁂, 𑀉𑀧𑀥𑀺𑀯𑀺𑀯𑁂𑀓𑀸𑀧𑀺 𑀤𑀽𑀭𑁂 𑀯𑀺𑀤𑀽𑀭𑁂 𑀲𑀼𑀯𑀺𑀤𑀽𑀭𑁂 𑀦 𑀲𑀦𑁆𑀢𑀺𑀓𑁂 𑀦 𑀲𑀸𑀫𑀦𑁆𑀢𑀸 𑀅𑀦𑀸𑀲𑀦𑁆𑀦𑁂 𑀯𑀺𑀯𑁂𑀓𑀝𑁆𑀞𑁂𑁇 **𑀢𑀣𑀸𑀯𑀺𑀥𑁄**𑀢𑀺 𑀢𑀸𑀤𑀺𑀲𑁄 𑀢𑀲𑁆𑀲𑀡𑁆𑀞𑀺𑀢𑁄 𑀢𑀧𑁆𑀧𑀓𑀸𑀭𑁄 𑀢𑀧𑁆𑀧𑀝𑀺𑀪𑀸𑀕𑁄 𑀬𑁄 𑀲𑁄 𑀫𑁄𑀳𑀦𑀲𑁆𑀫𑀺𑀁 𑀧𑀕𑀸𑀍𑀳𑁄𑀢𑀺—  𑀤𑀽𑀭𑁂 𑀯𑀺𑀯𑁂𑀓𑀸 𑀳𑀺 𑀢𑀣𑀸𑀯𑀺𑀥𑁄 𑀲𑁄𑁇

100\. **𑀓𑀸𑀫𑀸 𑀳𑀺 𑀮𑁄𑀓𑁂 𑀦 𑀳𑀺 𑀲𑀼𑀧𑁆𑀧𑀳𑀸𑀬𑀸**𑀢𑀺𑁇 **𑀓𑀸𑀫𑀸**𑀢𑀺 𑀉𑀤𑁆𑀤𑀸𑀦𑀢𑁄 𑀤𑁆𑀯𑁂 𑀓𑀸𑀫𑀸—  𑀯𑀢𑁆𑀣𑀼𑀓𑀸𑀫𑀸 𑀘 𑀓𑀺𑀮𑁂𑀲𑀓𑀸𑀫𑀸 𑀘𑁇 𑀓𑀢𑀫𑁂 𑀯𑀢𑁆𑀣𑀼𑀓𑀸𑀫𑀸? 𑀫𑀦𑀸𑀧𑀺𑀓𑀸 𑀭𑀽𑀧𑀸 𑀫𑀦𑀸𑀧𑀺𑀓𑀸 𑀲𑀤𑁆𑀤𑀸 𑀫𑀦𑀸𑀧𑀺𑀓𑀸 𑀕𑀦𑁆𑀥𑀸 𑀫𑀦𑀸𑀧𑀺𑀓𑀸 𑀭𑀲𑀸 𑀫𑀦𑀸𑀧𑀺𑀓𑀸 𑀨𑁄𑀝𑁆𑀞𑀩𑁆𑀩𑀸, 𑀅𑀢𑁆𑀣𑀭𑀡𑀸 𑀧𑀸𑀯𑀼𑀭𑀡𑀸 𑀤𑀸𑀲𑀺𑀤𑀸𑀲𑀸 𑀅𑀚𑁂𑀍𑀅𑀓𑀸 𑀓𑀼𑀓𑁆𑀓𑀼𑀝𑀲𑀽𑀓𑀭𑀸 𑀳𑀢𑁆𑀣𑀺𑀕𑀯𑀸𑀲𑁆𑀲𑀯𑀍𑀅𑀯𑀸, 𑀔𑁂𑀢𑁆𑀢𑀁 𑀯𑀢𑁆𑀣𑀼𑀁 𑀳𑀺𑀭𑀜𑁆𑀜𑀁 𑀲𑀼𑀯𑀡𑁆𑀡𑀁, 𑀕𑀸𑀫𑀦𑀺𑀕𑀫𑀭𑀸𑀚𑀥𑀸𑀦𑀺𑀬𑁄 𑀭𑀝𑁆𑀞𑀜𑁆𑀘 𑀚𑀦𑀧𑀤𑁄 𑀘 𑀓𑁄𑀲𑁄 𑀘 𑀓𑁄𑀝𑁆𑀞𑀸𑀕𑀸𑀭𑀜𑁆𑀘, 𑀬𑀁 𑀓𑀺𑀜𑁆𑀘𑀺 𑀭𑀚𑀦𑀻𑀬𑀁 𑀯𑀢𑁆𑀣𑀼—  𑀯𑀢𑁆𑀣𑀼𑀓𑀸𑀫𑀸𑁇 𑀅𑀧𑀺 𑀘 𑀅𑀢𑀻𑀢𑀸 𑀓𑀸𑀫𑀸 𑀅𑀦𑀸𑀕𑀢𑀸 𑀓𑀸𑀫𑀸 𑀧𑀘𑁆𑀘𑀼𑀧𑁆𑀧𑀦𑁆𑀦𑀸 𑀓𑀸𑀫𑀸, 𑀅𑀚𑁆𑀛𑀢𑁆𑀢𑀸 𑀓𑀸𑀫𑀸 𑀩𑀳𑀺𑀤𑁆𑀥𑀸 𑀓𑀸𑀫𑀸 𑀅𑀚𑁆𑀛𑀢𑁆𑀢𑀩𑀳𑀺𑀤𑁆𑀥𑀸 𑀓𑀸𑀫𑀸, 𑀳𑀻𑀦𑀸 𑀓𑀸𑀫𑀸 𑀫𑀚𑁆𑀛𑀺𑀫𑀸 𑀓𑀸𑀫𑀸 𑀧𑀡𑀻𑀢𑀸 𑀓𑀸𑀫𑀸, 𑀆𑀧𑀸𑀬𑀺𑀓𑀸 𑀓𑀸𑀫𑀸 𑀫𑀸𑀦𑀼𑀲𑀺𑀓𑀸 𑀓𑀸𑀫𑀸 𑀤𑀺𑀩𑁆𑀩𑀸 𑀓𑀸𑀫𑀸 𑀧𑀘𑁆𑀘𑀼𑀧𑀝𑁆𑀞𑀺𑀢𑀸 𑀓𑀸𑀫𑀸, 𑀦𑀺𑀫𑁆𑀫𑀺𑀢𑀸 𑀓𑀸𑀫𑀸 𑀅𑀦𑀺𑀫𑁆𑀫𑀺𑀢𑀸 𑀓𑀸𑀫𑀸 𑀧𑀭𑀦𑀺𑀫𑁆𑀫𑀺𑀢𑀸 𑀓𑀸𑀫𑀸, 𑀧𑀭𑀺𑀕𑁆𑀕𑀳𑀺𑀢𑀸 𑀓𑀸𑀫𑀸 𑀅𑀧𑀭𑀺𑀕𑁆𑀕𑀳𑀺𑀢𑀸 𑀓𑀸𑀫𑀸, 𑀫𑀫𑀸𑀬𑀺𑀢𑀸 𑀓𑀸𑀫𑀸 𑀅𑀫𑀫𑀸𑀬𑀺𑀢𑀸 𑀓𑀸𑀫𑀸, 𑀲𑀩𑁆𑀩𑁂𑀧𑀺 𑀓𑀸𑀫𑀸𑀯𑀘𑀭𑀸 𑀥𑀫𑁆𑀫𑀸, 𑀲𑀩𑁆𑀩𑁂𑀧𑀺 𑀭𑀽𑀧𑀸𑀯𑀘𑀭𑀸 𑀥𑀫𑁆𑀫𑀸, 𑀲𑀩𑁆𑀩𑁂𑀧𑀺 𑀅𑀭𑀽𑀧𑀸𑀯𑀘𑀭𑀸 𑀥𑀫𑁆𑀫𑀸, 𑀢𑀡𑁆𑀳𑀸𑀯𑀢𑁆𑀣𑀼𑀓𑀸 𑀢𑀡𑁆𑀳𑀸𑀭𑀫𑁆𑀫𑀡𑀸 𑀓𑀸𑀫𑀦𑀻𑀬𑀝𑁆𑀞𑁂𑀦 𑀭𑀚𑀦𑀻𑀬𑀝𑁆𑀞𑁂𑀦 𑀫𑀤𑀦𑀻𑀬𑀝𑁆𑀞𑁂𑀦 𑀓𑀸𑀫𑀸𑁇 𑀇𑀫𑁂 𑀯𑀼𑀘𑁆𑀘𑀦𑁆𑀢𑀺 𑀯𑀢𑁆𑀣𑀼𑀓𑀸𑀫𑀸𑁇

101\. 𑀓𑀢𑀫𑁂 𑀓𑀺𑀮𑁂𑀲𑀓𑀸𑀫𑀸? 𑀙𑀦𑁆𑀤𑁄 𑀓𑀸𑀫𑁄 𑀭𑀸𑀕𑁄 𑀓𑀸𑀫𑁄 𑀙𑀦𑁆𑀤𑀭𑀸𑀕𑁄 𑀓𑀸𑀫𑁄, 𑀲𑀗𑁆𑀓𑀧𑁆𑀧𑁄 𑀓𑀸𑀫𑁄 𑀭𑀸𑀕𑁄 𑀓𑀸𑀫𑁄 𑀲𑀗𑁆𑀓𑀧𑁆𑀧𑀭𑀸𑀕𑁄 𑀓𑀸𑀫𑁄, 𑀬𑁄 𑀓𑀸𑀫𑁂𑀲𑀼 𑀓𑀸𑀫𑀘𑁆𑀙𑀦𑁆𑀤𑁄 𑀓𑀸𑀫𑀭𑀸𑀕𑁄 𑀓𑀸𑀫𑀦𑀦𑁆𑀤𑀻 𑀓𑀸𑀫𑀢𑀡𑁆𑀳𑀸 𑀓𑀸𑀫𑀲𑁆𑀦𑁂𑀳𑁄 𑀓𑀸𑀫𑀧𑀭𑀺𑀍𑀆𑀳𑁄 𑀓𑀸𑀫𑀫𑀼𑀘𑁆𑀙𑀸 𑀓𑀸𑀫𑀚𑁆𑀛𑁄𑀲𑀸𑀦𑀁 𑀓𑀸𑀫𑁄𑀖𑁄 𑀓𑀸𑀫𑀬𑁄𑀕𑁄 𑀓𑀸𑀫𑀼𑀧𑀸𑀤𑀸𑀦𑀁 𑀓𑀸𑀫𑀘𑁆𑀙𑀦𑁆𑀤𑀦𑀻𑀯𑀭𑀡𑀁𑁇

102\. _“𑀅𑀤𑁆𑀤𑀲𑀁 𑀓𑀸𑀫 𑀢𑁂 𑀫𑀽𑀮𑀁,_  
_𑀲𑀗𑁆𑀓𑀧𑁆𑀧𑀸 𑀓𑀸𑀫 𑀚𑀸𑀬𑀲𑀺;_  
_𑀦 𑀢𑀁 𑀲𑀗𑁆𑀓𑀧𑁆𑀧𑀬𑀺𑀲𑁆𑀲𑀸𑀫𑀺,_  
_𑀏𑀯𑀁 𑀓𑀸𑀫 𑀦 𑀳𑁂𑀳𑀺𑀲𑀻”𑀢𑀺𑁇—_  


103\. 𑀇𑀫𑁂 𑀯𑀼𑀘𑁆𑀘𑀦𑁆𑀢𑀺 𑀓𑀺𑀮𑁂𑀲𑀓𑀸𑀫𑀸𑁇 **𑀮𑁄𑀓𑁂**𑀢𑀺 𑀅𑀧𑀸𑀬𑀮𑁄𑀓𑁂 𑀫𑀦𑀼𑀲𑁆𑀲𑀮𑁄𑀓𑁂 𑀤𑁂𑀯𑀮𑁄𑀓𑁂, 𑀔𑀦𑁆𑀥𑀮𑁄𑀓𑁂 𑀥𑀸𑀢𑀼𑀮𑁄𑀓𑁂 𑀆𑀬𑀢𑀦𑀮𑁄𑀓𑁂𑁇 **𑀓𑀸𑀫𑀸 𑀳𑀺 𑀮𑁄𑀓𑁂 𑀦 𑀳𑀺 𑀲𑀼𑀧𑁆𑀧𑀳𑀸𑀬𑀸**𑀢𑀺𑁇 𑀓𑀸𑀫𑀸 𑀳𑀺 𑀮𑁄𑀓𑁂 𑀤𑀼𑀧𑁆𑀧𑀳𑀸𑀬𑀸 𑀤𑀼𑀘𑁆𑀘𑀚𑁆𑀚𑀸 𑀤𑀼𑀧𑁆𑀧𑀭𑀺𑀘𑁆𑀘𑀚𑁆𑀚𑀸 𑀤𑀼𑀦𑁆𑀦𑀺𑀫𑁆𑀫𑀤𑀬𑀸 𑀤𑀼𑀦𑁆𑀦𑀺𑀯𑁂𑀞𑀬𑀸 𑀤𑀼𑀩𑁆𑀩𑀺𑀦𑀺𑀯𑁂𑀞𑀬𑀸 𑀤𑀼𑀢𑁆𑀢𑀭𑀸 𑀤𑀼𑀧𑁆𑀧𑀢𑀭𑀸 𑀤𑀼𑀲𑁆𑀲𑀫𑀢𑀺𑀓𑁆𑀓𑀫𑀸 𑀤𑀼𑀩𑁆𑀩𑀺𑀦𑀺𑀯𑀢𑁆𑀢𑀸𑀢𑀺—  𑀓𑀸𑀫𑀸 𑀳𑀺 𑀮𑁄𑀓𑁂 𑀦 𑀳𑀺 𑀲𑀼𑀧𑁆𑀧𑀳𑀸𑀬𑀸𑁇

104\. 𑀢𑁂𑀦𑀸𑀳 𑀪𑀕𑀯𑀸—

105\. _“𑀲𑀢𑁆𑀢𑁄 𑀕𑀼𑀳𑀸𑀬𑀁 𑀩𑀳𑀼𑀦𑀸𑀪𑀺𑀙𑀦𑁆𑀦𑁄,_  
_𑀢𑀺𑀝𑁆𑀞𑀁 𑀦𑀭𑁄 𑀫𑁄𑀳𑀦𑀲𑁆𑀫𑀺𑀁 𑀧𑀕𑀸𑀍𑀳𑁄;_  
_𑀤𑀽𑀭𑁂 𑀯𑀺𑀯𑁂𑀓𑀸 𑀳𑀺 𑀢𑀣𑀸𑀯𑀺𑀥𑁄 𑀲𑁄,_  
_𑀓𑀸𑀫𑀸 𑀳𑀺 𑀮𑁄𑀓𑁂 𑀦 𑀳𑀺 𑀲𑀼𑀧𑁆𑀧𑀳𑀸𑀬𑀸”𑀢𑀺𑁇_  


(8.)

106\. _**𑀇𑀘𑁆𑀙𑀸𑀦𑀺𑀤𑀸𑀦𑀸 𑀪𑀯𑀲𑀸𑀢𑀩𑀤𑁆𑀥𑀸,**_  
_**𑀢𑁂 𑀤𑀼𑀧𑁆𑀧𑀫𑀼𑀜𑁆𑀘𑀸 𑀦 𑀳𑀺 𑀅𑀜𑁆𑀜𑀫𑁄𑀓𑁆𑀔𑀸;**_  
_**𑀧𑀘𑁆𑀙𑀸 𑀧𑀼𑀭𑁂 𑀯𑀸𑀧𑀺 𑀅𑀧𑁂𑀓𑁆𑀔𑀫𑀸𑀦𑀸,**_  
_**𑀇𑀫𑁂 𑀯 𑀓𑀸𑀫𑁂 𑀧𑀼𑀭𑀺𑀫𑁂 𑀯 𑀚𑀧𑁆𑀧𑀁𑁇**_  


107\. **𑀇𑀘𑁆𑀙𑀸𑀦𑀺𑀤𑀸𑀦𑀸 𑀪𑀯𑀲𑀸𑀢𑀩𑀤𑁆𑀥𑀸**𑀢𑀺𑁇 𑀇𑀘𑁆𑀙𑀸 𑀯𑀼𑀘𑁆𑀘𑀢𑀺 𑀢𑀡𑁆𑀳𑀸𑁇 𑀬𑁄 𑀭𑀸𑀕𑁄 𑀲𑀸𑀭𑀸𑀕𑁄 𑀅𑀦𑀼𑀦𑀬𑁄 𑀅𑀦𑀼𑀭𑁄𑀥𑁄 𑀦𑀦𑁆𑀤𑀻 𑀦𑀦𑁆𑀤𑀺𑀭𑀸𑀕𑁄, 𑀘𑀺𑀢𑁆𑀢𑀲𑁆𑀲 𑀲𑀸𑀭𑀸𑀕𑁄 𑀇𑀘𑁆𑀙𑀸 𑀫𑀼𑀘𑁆𑀙𑀸 𑀅𑀚𑁆𑀛𑁄𑀲𑀸𑀦𑀁 𑀕𑁂𑀥𑁄 𑀧𑀮𑀺𑀕𑁂𑀥𑁄 𑀲𑀗𑁆𑀕𑁄 𑀧𑀗𑁆𑀓𑁄, 𑀏𑀚𑀸 𑀫𑀸𑀬𑀸 𑀚𑀦𑀺𑀓𑀸 𑀲𑀜𑁆𑀚𑀦𑀦𑀻 𑀲𑀺𑀩𑁆𑀩𑀺𑀦𑀻 𑀚𑀸𑀮𑀺𑀦𑀻 𑀲𑀭𑀺𑀢𑀸 𑀯𑀺𑀲𑀢𑁆𑀢𑀺𑀓𑀸, 𑀲𑀼𑀢𑁆𑀢𑀁 𑀯𑀺𑀲𑀝𑀸 𑀆𑀬𑀽𑀳𑀺𑀦𑀻 𑀤𑀼𑀢𑀺𑀬𑀸 𑀧𑀡𑀺𑀥𑀺 𑀪𑀯𑀦𑁂𑀢𑁆𑀢𑀺, 𑀯𑀦𑀁 𑀯𑀦𑀣𑁄 𑀲𑀦𑁆𑀥𑀯𑁄 𑀲𑁆𑀦𑁂𑀳𑁄 𑀅𑀧𑁂𑀓𑁆𑀔𑀸 𑀧𑀝𑀺𑀩𑀦𑁆𑀥𑀼, 𑀆𑀲𑀸 𑀆𑀲𑀻𑀲𑀦𑀸 𑀆𑀲𑀻𑀲𑀺𑀢𑀢𑁆𑀢𑀁, 𑀭𑀽𑀧𑀸𑀲𑀸 𑀲𑀤𑁆𑀤𑀸𑀲𑀸 𑀕𑀦𑁆𑀥𑀸𑀲𑀸 𑀭𑀲𑀸𑀲𑀸 𑀨𑁄𑀝𑁆𑀞𑀩𑁆𑀩𑀸𑀲𑀸, 𑀮𑀸𑀪𑀸𑀲𑀸 𑀥𑀦𑀸𑀲𑀸 𑀧𑀼𑀢𑁆𑀢𑀸𑀲𑀸 𑀚𑀻𑀯𑀺𑀢𑀸𑀲𑀸, 𑀚𑀧𑁆𑀧𑀸 𑀧𑀚𑀧𑁆𑀧𑀸 𑀅𑀪𑀺𑀚𑀧𑁆𑀧𑀸 𑀚𑀧𑁆𑀧𑀦𑀸 𑀚𑀧𑁆𑀧𑀺𑀢𑀢𑁆𑀢𑀁 𑀮𑁄𑀮𑀼𑀧𑁆𑀧𑀁 𑀮𑁄𑀮𑀼𑀧𑁆𑀧𑀸𑀬𑀦𑀸 𑀮𑁄𑀮𑀼𑀧𑁆𑀧𑀸𑀬𑀺𑀢𑀢𑁆𑀢𑀁 𑀧𑀼𑀘𑁆𑀙𑀜𑁆𑀙𑀺𑀓𑀢𑀸 𑀲𑀸𑀥𑀼𑀓𑀫𑁆𑀬𑀢𑀸, 𑀅𑀥𑀫𑁆𑀫𑀭𑀸𑀕𑁄 𑀯𑀺𑀲𑀫𑀮𑁄𑀪𑁄 𑀦𑀺𑀓𑀦𑁆𑀢𑀺 𑀦𑀺𑀓𑀸𑀫𑀦𑀸 𑀧𑀢𑁆𑀣𑀦𑀸 𑀧𑀺𑀳𑀦𑀸 𑀲𑀫𑁆𑀧𑀢𑁆𑀣𑀦𑀸, 𑀓𑀸𑀫𑀢𑀡𑁆𑀳𑀸 𑀪𑀯𑀢𑀡𑁆𑀳𑀸 𑀯𑀺𑀪𑀯𑀢𑀡𑁆𑀳𑀸, 𑀭𑀽𑀧𑀢𑀡𑁆𑀳𑀸 𑀅𑀭𑀽𑀧𑀢𑀡𑁆𑀳𑀸 𑀦𑀺𑀭𑁄𑀥𑀢𑀡𑁆𑀳𑀸, 𑀭𑀽𑀧𑀢𑀡𑁆𑀳𑀸 𑀲𑀤𑁆𑀤𑀢𑀡𑁆𑀳𑀸 𑀕𑀦𑁆𑀥𑀢𑀡𑁆𑀳𑀸 𑀭𑀲𑀢𑀡𑁆𑀳𑀸 𑀨𑁄𑀝𑁆𑀞𑀩𑁆𑀩𑀢𑀡𑁆𑀳𑀸 𑀥𑀫𑁆𑀫𑀢𑀡𑁆𑀳𑀸, 𑀑𑀖𑁄 𑀬𑁄𑀕𑁄 𑀕𑀦𑁆𑀣𑁄 𑀉𑀧𑀸𑀤𑀸𑀦𑀁 𑀆𑀯𑀭𑀡𑀁 𑀦𑀻𑀯𑀭𑀡𑀁 𑀙𑀤𑀦𑀁 𑀩𑀦𑁆𑀥𑀦𑀁, 𑀉𑀧𑀓𑁆𑀓𑀺𑀮𑁂𑀲𑁄 𑀅𑀦𑀼𑀲𑀬𑁄 𑀧𑀭𑀺𑀬𑀼𑀝𑁆𑀞𑀸𑀦𑀁 𑀮𑀢𑀸 𑀯𑁂𑀯𑀺𑀘𑁆𑀙𑀁, 𑀤𑀼𑀓𑁆𑀔𑀫𑀽𑀮𑀁 𑀤𑀼𑀓𑁆𑀔𑀦𑀺𑀤𑀸𑀦𑀁 𑀤𑀼𑀓𑁆𑀔𑀧𑁆𑀧𑀪𑀯𑁄 𑀫𑀸𑀭𑀧𑀸𑀲𑁄 𑀫𑀸𑀭𑀩𑀍𑀇𑀲𑀁 𑀫𑀸𑀭𑀯𑀺𑀲𑀬𑁄, 𑀢𑀡𑁆𑀳𑀸𑀦𑀤𑀻 𑀢𑀡𑁆𑀳𑀸𑀚𑀸𑀮𑀁 𑀢𑀡𑁆𑀳𑀸𑀕𑀤𑁆𑀤𑀼𑀮𑀁 𑀢𑀡𑁆𑀳𑀸𑀲𑀫𑀼𑀤𑁆𑀤𑁄 𑀅𑀪𑀺𑀚𑁆𑀛𑀸 𑀮𑁄𑀪𑁄 𑀅𑀓𑀼𑀲𑀮𑀫𑀽𑀮𑀁𑁇 **𑀇𑀘𑁆𑀙𑀸𑀦𑀺𑀤𑀸𑀦𑀸**𑀢𑀺 𑀇𑀘𑁆𑀙𑀸𑀦𑀺𑀤𑀸𑀦𑀓𑀸 𑀇𑀘𑁆𑀙𑀸𑀳𑁂𑀢𑀼𑀓𑀸 𑀇𑀘𑁆𑀙𑀸𑀧𑀘𑁆𑀘𑀬𑀸 𑀇𑀘𑁆𑀙𑀸𑀓𑀸𑀭𑀡𑀸 𑀇𑀘𑁆𑀙𑀸𑀧𑀪𑀯𑀸𑀢𑀺—  𑀇𑀘𑁆𑀙𑀸𑀦𑀺𑀤𑀸𑀦𑀸𑁇

108\. **𑀪𑀯𑀲𑀸𑀢𑀩𑀤𑁆𑀥𑀸**𑀢𑀺𑁇 𑀏𑀓𑀁 𑀪𑀯𑀲𑀸𑀢𑀁—  𑀲𑀼𑀔𑀸 𑀯𑁂𑀤𑀦𑀸𑁇 𑀤𑁆𑀯𑁂 𑀪𑀯𑀲𑀸𑀢𑀸𑀦𑀺—  𑀲𑀼𑀔𑀸 𑀘 𑀯𑁂𑀤𑀦𑀸 𑀇𑀝𑁆𑀞𑀜𑁆𑀘 𑀯𑀢𑁆𑀣𑀼𑁇 𑀢𑀻𑀡𑀺 𑀪𑀯𑀲𑀸𑀢𑀸𑀦𑀺—  𑀬𑁄𑀩𑁆𑀩𑀜𑁆𑀜𑀁, 𑀆𑀭𑁄𑀕𑁆𑀬𑀁, 𑀚𑀻𑀯𑀺𑀢𑀁𑁇 𑀘𑀢𑁆𑀢𑀸𑀭𑀺 𑀪𑀯𑀲𑀸𑀢𑀸𑀦𑀺—  𑀮𑀸𑀪𑁄, 𑀬𑀲𑁄, 𑀧𑀲𑀁𑀲𑀸, 𑀲𑀼𑀔𑀁𑁇 𑀧𑀜𑁆𑀘 𑀪𑀯𑀲𑀸𑀢𑀸𑀦𑀺—  𑀫𑀦𑀸𑀧𑀺𑀓𑀸 𑀭𑀽𑀧𑀸, 𑀫𑀦𑀸𑀧𑀺𑀓𑀸 𑀲𑀤𑁆𑀤𑀸, 𑀫𑀦𑀸𑀧𑀺𑀓𑀸 𑀕𑀦𑁆𑀥𑀸, 𑀫𑀦𑀸𑀧𑀺𑀓𑀸 𑀭𑀲𑀸, 𑀫𑀦𑀸𑀧𑀺𑀓𑀸 𑀨𑁄𑀝𑁆𑀞𑀩𑁆𑀩𑀸𑁇 𑀙 𑀪𑀯𑀲𑀸𑀢𑀸𑀦𑀺—  𑀘𑀓𑁆𑀔𑀼𑀲𑀫𑁆𑀧𑀤𑀸, 𑀲𑁄𑀢𑀲𑀫𑁆𑀧𑀤𑀸, 𑀖𑀸𑀦𑀲𑀫𑁆𑀧𑀤𑀸, 𑀚𑀺𑀯𑁆𑀳𑀸𑀲𑀫𑁆𑀧𑀤𑀸, 𑀓𑀸𑀬𑀲𑀫𑁆𑀧𑀤𑀸, 𑀫𑀦𑁄𑀲𑀫𑁆𑀧𑀤𑀸𑁇 𑀪𑀯𑀲𑀸𑀢𑀩𑀤𑁆𑀥𑀸, 𑀲𑀼𑀔𑀸𑀬 𑀯𑁂𑀤𑀦𑀸𑀬 𑀲𑀸𑀢𑀩𑀤𑁆𑀥𑀸, 𑀇𑀝𑁆𑀞𑀲𑁆𑀫𑀺𑀁 𑀯𑀢𑁆𑀣𑀼𑀲𑁆𑀫𑀺𑀁 𑀩𑀤𑁆𑀥𑀸, 𑀬𑁄𑀩𑁆𑀩𑀜𑁆𑀜𑁂 𑀩𑀤𑁆𑀥𑀸, 𑀆𑀭𑁄𑀕𑁆𑀬𑁂 𑀩𑀤𑁆𑀥𑀸, 𑀚𑀻𑀯𑀺𑀢𑁂 𑀩𑀤𑁆𑀥𑀸, 𑀮𑀸𑀪𑁂 𑀩𑀤𑁆𑀥𑀸, 𑀬𑀲𑁂 𑀩𑀤𑁆𑀥𑀸, 𑀧𑀲𑀁𑀲𑀸𑀬𑀁 𑀩𑀤𑁆𑀥𑀸, 𑀲𑀼𑀔𑁂 𑀩𑀤𑁆𑀥𑀸, 𑀫𑀦𑀸𑀧𑀺𑀓𑁂𑀲𑀼 𑀭𑀽𑀧𑁂𑀲𑀼 𑀩𑀤𑁆𑀥𑀸, 𑀲𑀤𑁆𑀤𑁂𑀲𑀼…  𑀕𑀦𑁆𑀥𑁂𑀲𑀼…  𑀭𑀲𑁂𑀲𑀼…  𑀫𑀦𑀸𑀧𑀺𑀓𑁂𑀲𑀼 𑀨𑁄𑀝𑁆𑀞𑀩𑁆𑀩𑁂𑀲𑀼 𑀩𑀤𑁆𑀥𑀸, 𑀘𑀓𑁆𑀔𑀼𑀲𑀫𑁆𑀧𑀤𑀸𑀬 𑀩𑀤𑁆𑀥𑀸, 𑀲𑁄𑀢…  𑀖𑀸𑀦…  𑀚𑀺𑀯𑁆𑀳𑀸…  𑀓𑀸𑀬…  𑀫𑀦𑁄𑀲𑀫𑁆𑀧𑀤𑀸𑀬 𑀩𑀤𑁆𑀥𑀸, 𑀯𑀺𑀩𑀤𑁆𑀥𑀸 𑀆𑀩𑀤𑁆𑀥𑀸 𑀮𑀕𑁆𑀕𑀸 𑀮𑀕𑁆𑀕𑀺𑀢𑀸 𑀧𑀮𑀺𑀩𑀤𑁆𑀥𑀸𑀢𑀺—  𑀇𑀘𑁆𑀙𑀸𑀦𑀺𑀤𑀸𑀦𑀸 𑀪𑀯𑀲𑀸𑀢𑀩𑀤𑁆𑀥𑀸𑁇

109\. **𑀢𑁂 𑀤𑀼𑀧𑁆𑀧𑀫𑀼𑀜𑁆𑀘𑀸 𑀦 𑀳𑀺 𑀅𑀜𑁆𑀜𑀫𑁄𑀓𑁆𑀔𑀸**𑀢𑀺 𑀢𑁂 𑀯𑀸 𑀪𑀯𑀲𑀸𑀢𑀯𑀢𑁆𑀣𑀽 𑀤𑀼𑀧𑁆𑀧𑀫𑀼𑀜𑁆𑀘𑀸, 𑀲𑀢𑁆𑀢𑀸 𑀯𑀸 𑀏𑀢𑁆𑀢𑁄 𑀤𑀼𑀫𑁆𑀫𑁄𑀘𑀬𑀸𑁇 𑀓𑀣𑀁 𑀢𑁂 𑀪𑀯𑀲𑀸𑀢𑀯𑀢𑁆𑀣𑀽 𑀤𑀼𑀧𑁆𑀧𑀫𑀼𑀜𑁆𑀘𑀸? 𑀲𑀼𑀔𑀸 𑀯𑁂𑀤𑀦𑀸 𑀤𑀼𑀧𑁆𑀧𑀫𑀼𑀜𑁆𑀘𑀸, 𑀇𑀝𑁆𑀞𑀁 𑀯𑀢𑁆𑀣𑀼 𑀤𑀼𑀧𑁆𑀧𑀫𑀼𑀜𑁆𑀘𑀁, 𑀬𑁄𑀩𑁆𑀩𑀜𑁆𑀜𑀁 𑀤𑀼𑀧𑁆𑀧𑀫𑀼𑀜𑁆𑀘𑀁, 𑀆𑀭𑁄𑀕𑁆𑀬𑀁 𑀤𑀼𑀧𑁆𑀧𑀫𑀼𑀜𑁆𑀘𑀁, 𑀚𑀻𑀯𑀺𑀢𑀁 𑀤𑀼𑀧𑁆𑀧𑀫𑀼𑀜𑁆𑀘𑀁, 𑀮𑀸𑀪𑁄 𑀤𑀼𑀧𑁆𑀧𑀫𑀼𑀜𑁆𑀘𑁄, 𑀬𑀲𑁄 𑀤𑀼𑀧𑁆𑀧𑀫𑀼𑀜𑁆𑀘𑁄, 𑀧𑀲𑀁𑀲𑀸 𑀤𑀼𑀧𑁆𑀧𑀫𑀼𑀜𑁆𑀘𑀸, 𑀲𑀼𑀔𑀁 𑀤𑀼𑀧𑁆𑀧𑀫𑀼𑀜𑁆𑀘𑀁, 𑀫𑀦𑀸𑀧𑀺𑀓𑀸 𑀭𑀽𑀧𑀸 𑀤𑀼𑀧𑁆𑀧𑀫𑀼𑀜𑁆𑀘𑀸, 𑀫𑀦𑀸𑀧𑀺𑀓𑀸 𑀲𑀤𑁆𑀤𑀸…  𑀕𑀦𑁆𑀥𑀸…  𑀭𑀲𑀸…  𑀨𑁄𑀝𑁆𑀞𑀩𑁆𑀩𑀸 𑀤𑀼𑀧𑁆𑀧𑀫𑀼𑀜𑁆𑀘𑀸, 𑀘𑀓𑁆𑀔𑀼𑀲𑀫𑁆𑀧𑀤𑀸 𑀤𑀼𑀧𑁆𑀧𑀫𑀼𑀜𑁆𑀘𑀸, 𑀲𑁄𑀢…  𑀖𑀸𑀦…  𑀚𑀺𑀯𑁆𑀳𑀸…  𑀓𑀸𑀬…  𑀫𑀦𑁄𑀲𑀫𑁆𑀧𑀤𑀸 𑀤𑀼𑀧𑁆𑀧𑀫𑀼𑀜𑁆𑀘𑀸 𑀤𑀼𑀫𑁆𑀫𑁄𑀘𑀬𑀸 𑀤𑀼𑀧𑁆𑀧𑀫𑁄𑀘𑀬𑀸 𑀤𑀼𑀦𑁆𑀦𑀺𑀯𑁂𑀞𑀬𑀸 𑀤𑀼𑀩𑁆𑀩𑀺𑀦𑀺𑀯𑁂𑀞𑀬𑀸, 𑀤𑀼𑀢𑁆𑀢𑀭𑀸 𑀤𑀼𑀧𑁆𑀧𑀢𑀭𑀸 𑀤𑀼𑀲𑁆𑀲𑀫𑀢𑀺𑀓𑁆𑀓𑀫𑀸 𑀤𑀼𑀩𑁆𑀩𑀺𑀦𑀺𑀯𑀢𑁆𑀢𑀸𑁇 𑀏𑀯𑀁 𑀢𑁂 𑀪𑀯𑀲𑀸𑀢𑀯𑀢𑁆𑀣𑀽 𑀤𑀼𑀧𑁆𑀧𑀫𑀼𑀜𑁆𑀘𑀸𑁇

110\. 𑀓𑀣𑀁 𑀲𑀢𑁆𑀢𑀸 𑀏𑀢𑁆𑀢𑁄 𑀤𑀼𑀫𑁆𑀫𑁄𑀘𑀬𑀸? 𑀲𑀼𑀔𑀸𑀬 𑀯𑁂𑀤𑀦𑀸𑀬 𑀲𑀢𑁆𑀢𑀸 𑀤𑀼𑀫𑁆𑀫𑁄𑀘𑀬𑀸, 𑀇𑀝𑁆𑀞𑀲𑁆𑀫𑀸 𑀯𑀢𑁆𑀣𑀼𑀲𑁆𑀫𑀸 𑀤𑀼𑀫𑁆𑀫𑁄𑀘𑀬𑀸, 𑀬𑁄𑀩𑁆𑀩𑀜𑁆𑀜𑀸 𑀤𑀼𑀫𑁆𑀫𑁄𑀘𑀬𑀸, 𑀆𑀭𑁄𑀕𑁆𑀬𑀸 𑀤𑀼𑀫𑁆𑀫𑁄𑀘𑀬𑀸, 𑀚𑀻𑀯𑀺𑀢𑀸 𑀤𑀼𑀫𑁆𑀫𑁄𑀘𑀬𑀸, 𑀮𑀸𑀪𑀸 𑀤𑀼𑀫𑁆𑀫𑁄𑀘𑀬𑀸, 𑀬𑀲𑀸 𑀤𑀼𑀫𑁆𑀫𑁄𑀘𑀬𑀸, 𑀧𑀲𑀁𑀲𑀸𑀬 𑀤𑀼𑀫𑁆𑀫𑁄𑀘𑀬𑀸, 𑀲𑀼𑀔𑀸 𑀤𑀼𑀫𑁆𑀫𑁄𑀘𑀬𑀸, 𑀫𑀦𑀸𑀧𑀺𑀓𑁂𑀳𑀺 𑀭𑀽𑀧𑁂𑀳𑀺 𑀤𑀼𑀫𑁆𑀫𑁄𑀘𑀬𑀸, 𑀫𑀦𑀸𑀧𑀺𑀓𑁂𑀳𑀺 𑀲𑀤𑁆𑀤𑁂𑀳𑀺…  𑀕𑀦𑁆𑀥𑁂𑀳𑀺…  𑀭𑀲𑁂𑀳𑀺…  𑀨𑁄𑀝𑁆𑀞𑀩𑁆𑀩𑁂𑀳𑀺 𑀤𑀼𑀫𑁆𑀫𑁄𑀘𑀬𑀸, 𑀘𑀓𑁆𑀔𑀼𑀲𑀫𑁆𑀧𑀤𑀸𑀬 𑀤𑀼𑀫𑁆𑀫𑁄𑀘𑀬𑀸, 𑀲𑁄𑀢…  𑀖𑀸𑀦…  𑀚𑀺𑀯𑁆𑀳𑀸…  𑀓𑀸𑀬…  𑀫𑀦𑁄𑀲𑀫𑁆𑀧𑀤𑀸𑀬 𑀤𑀼𑀫𑁆𑀫𑁄𑀘𑀬𑀸 𑀤𑀼𑀭𑀼𑀤𑁆𑀥𑀭𑀸, 𑀤𑀼𑀲𑁆𑀲𑀫𑀼𑀤𑁆𑀥𑀭𑀸 𑀤𑀼𑀩𑁆𑀩𑀼𑀝𑁆𑀞𑀸𑀧𑀬𑀸 𑀤𑀼𑀲𑁆𑀲𑀫𑀼𑀝𑁆𑀞𑀸𑀧𑀬𑀸 𑀤𑀼𑀦𑁆𑀦𑀺𑀯𑁂𑀞𑀬𑀸 𑀤𑀼𑀩𑁆𑀩𑀺𑀦𑀺𑀯𑁂𑀞𑀬𑀸 𑀤𑀼𑀢𑁆𑀢𑀭𑀸 𑀤𑀼𑀧𑁆𑀧𑀢𑀭𑀸 𑀤𑀼𑀲𑁆𑀲𑀫𑀢𑀺𑀓𑁆𑀓𑀫𑀸 𑀤𑀼𑀩𑁆𑀩𑀺𑀦𑀺𑀯𑀢𑁆𑀢𑀸𑁇 𑀏𑀯𑀁 𑀲𑀢𑁆𑀢𑀸 𑀏𑀢𑁆𑀢𑁄 𑀤𑀼𑀫𑁆𑀫𑁄𑀘𑀬𑀸𑀢𑀺—  𑀢𑁂 𑀤𑀼𑀧𑁆𑀧𑀫𑀼𑀜𑁆𑀘𑀸𑁇

111\. **𑀦 𑀳𑀺 𑀅𑀜𑁆𑀜𑀫𑁄𑀓𑁆𑀔𑀸**𑀢𑀺 𑀢𑁂 𑀅𑀢𑁆𑀢𑀦𑀸 𑀧𑀮𑀺𑀧𑀧𑀮𑀺𑀧𑀦𑁆𑀦𑀸 𑀦 𑀲𑀓𑁆𑀓𑁄𑀦𑁆𑀢𑀺 𑀧𑀭𑀁 𑀧𑀮𑀺𑀧𑀧𑀮𑀺𑀧𑀦𑁆𑀦𑀁 𑀉𑀤𑁆𑀥𑀭𑀺𑀢𑀼𑀁𑁇 𑀯𑀼𑀢𑁆𑀢𑀜𑁆𑀳𑁂𑀢𑀁 𑀪𑀕𑀯𑀢𑀸—  “𑀲𑁄 𑀯𑀢, 𑀘𑀼𑀦𑁆𑀤, 𑀅𑀢𑁆𑀢𑀦𑀸 𑀧𑀮𑀺𑀧𑀧𑀮𑀺𑀧𑀦𑁆𑀦𑁄 𑀧𑀭𑀁 𑀧𑀮𑀺𑀧𑀧𑀮𑀺𑀧𑀦𑁆𑀦𑀁 𑀉𑀤𑁆𑀥𑀭𑀺𑀲𑁆𑀲𑀢𑀻𑀢𑀺 𑀦𑁂𑀢𑀁 𑀞𑀸𑀦𑀁 𑀯𑀺𑀚𑁆𑀚𑀢𑀺𑁇 𑀲𑁄 𑀯𑀢, 𑀘𑀼𑀦𑁆𑀤, 𑀅𑀢𑁆𑀢𑀦𑀸 𑀅𑀤𑀦𑁆𑀢𑁄 𑀅𑀯𑀺𑀦𑀻𑀢𑁄 𑀅𑀧𑀭𑀺𑀦𑀺𑀩𑁆𑀩𑀼𑀢𑁄 𑀧𑀭𑀁 𑀤𑀫𑁂𑀲𑁆𑀲𑀢𑀺 𑀯𑀺𑀦𑁂𑀲𑁆𑀲𑀢𑀺 𑀧𑀭𑀺𑀦𑀺𑀩𑁆𑀩𑀸𑀧𑁂𑀲𑁆𑀲𑀢𑀻𑀢𑀺 𑀦𑁂𑀢𑀁 𑀞𑀸𑀦𑀁 𑀯𑀺𑀚𑁆𑀚𑀢𑀻”𑀢𑀺𑁇 𑀏𑀯𑀫𑁆𑀧𑀺 𑀦 𑀳𑀺 𑀅𑀜𑁆𑀜𑀫𑁄𑀓𑁆𑀔𑀸𑁇

112\. 𑀅𑀣 𑀯𑀸 𑀦𑀢𑁆𑀣𑀜𑁆𑀜𑁄 𑀓𑁄𑀘𑀺 𑀫𑁄𑀘𑁂𑀢𑀸𑁇 𑀢𑁂 𑀬𑀤𑀺 𑀫𑀼𑀜𑁆𑀘𑁂𑀬𑁆𑀬𑀼𑀁, 𑀲𑀓𑁂𑀦 𑀣𑀸𑀫𑁂𑀦 𑀲𑀓𑁂𑀦 𑀩𑀮𑁂𑀦 𑀲𑀓𑁂𑀦 𑀯𑀻𑀭𑀺𑀬𑁂𑀦 𑀲𑀓𑁂𑀦 𑀧𑀭𑀓𑁆𑀓𑀫𑁂𑀦 𑀲𑀓𑁂𑀦 𑀧𑀼𑀭𑀺𑀲𑀣𑀸𑀫𑁂𑀦 𑀲𑀓𑁂𑀦 𑀧𑀼𑀭𑀺𑀲𑀩𑀮𑁂𑀦 𑀲𑀓𑁂𑀦 𑀧𑀼𑀭𑀺𑀲𑀯𑀻𑀭𑀺𑀬𑁂𑀦 𑀲𑀓𑁂𑀦 𑀧𑀼𑀭𑀺𑀲𑀧𑀭𑀓𑁆𑀓𑀫𑁂𑀦 𑀅𑀢𑁆𑀢𑀦𑀸 𑀲𑀫𑁆𑀫𑀸𑀧𑀝𑀺𑀧𑀤𑀁 𑀅𑀦𑀼𑀮𑁄𑀫𑀧𑀝𑀺𑀧𑀤𑀁 𑀅𑀧𑀘𑁆𑀘𑀦𑀻𑀓𑀧𑀝𑀺𑀧𑀤𑀁 𑀅𑀦𑁆𑀯𑀢𑁆𑀣𑀧𑀝𑀺𑀧𑀤𑀁 𑀥𑀫𑁆𑀫𑀸𑀦𑀼𑀥𑀫𑁆𑀫𑀧𑀝𑀺𑀧𑀤𑀁 𑀧𑀝𑀺𑀧𑀚𑁆𑀚𑀫𑀸𑀦𑀸 𑀫𑀼𑀜𑁆𑀘𑁂𑀬𑁆𑀬𑀼𑀦𑁆𑀢𑀺𑁇 𑀏𑀯𑀫𑁆𑀧𑀺 𑀦 𑀳𑀺 𑀅𑀜𑁆𑀜𑀫𑁄𑀓𑁆𑀔𑀸𑁇

113\. 𑀯𑀼𑀢𑁆𑀢𑀫𑁆𑀧𑀺 𑀳𑁂𑀢𑀁 𑀪𑀕𑀯𑀢𑀸—

114\. _“𑀦𑀸𑀳𑀁 𑀲𑀳𑀺𑀲𑁆𑀲𑀸𑀫𑀺 𑀧𑀫𑁄𑀘𑀦𑀸𑀬,_  
_𑀓𑀣𑀁𑀓𑀣𑀺𑀁 𑀥𑁄𑀢𑀓 𑀓𑀺𑀜𑁆𑀘𑀺 𑀮𑁄𑀓𑁂;_  
_𑀥𑀫𑁆𑀫𑀜𑁆𑀘 𑀲𑁂𑀝𑁆𑀞𑀁 𑀅𑀪𑀺𑀚𑀸𑀦𑀫𑀸𑀦𑁄,_  
_𑀏𑀯𑀁 𑀢𑀼𑀯𑀁 𑀑𑀖𑀫𑀺𑀫𑀁 𑀢𑀭𑁂𑀲𑀻”𑀢𑀺𑁇_  


115\. 𑀏𑀯𑀫𑁆𑀧𑀺 𑀦 𑀳𑀺 𑀅𑀜𑁆𑀜𑀫𑁄𑀓𑁆𑀔𑀸𑁇

116\. 𑀯𑀼𑀢𑁆𑀢𑀫𑁆𑀧𑀺 𑀳𑁂𑀢𑀁 𑀪𑀕𑀯𑀢𑀸—

117\. _“𑀅𑀢𑁆𑀢𑀦𑀸 𑀳𑀺 𑀓𑀢𑀁 𑀧𑀸𑀧𑀁,_  
_𑀅𑀢𑁆𑀢𑀦𑀸 𑀲𑀗𑁆𑀓𑀺𑀮𑀺𑀲𑁆𑀲𑀢𑀺;_  
_𑀅𑀢𑁆𑀢𑀦𑀸 𑀅𑀓𑀢𑀁 𑀧𑀸𑀧𑀁,_  
_𑀅𑀢𑁆𑀢𑀦𑀸𑀯 𑀯𑀺𑀲𑀼𑀚𑁆𑀛𑀢𑀺;_  
_𑀲𑀼𑀤𑁆𑀥𑀻 𑀅𑀲𑀼𑀤𑁆𑀥𑀺 𑀧𑀘𑁆𑀘𑀢𑁆𑀢𑀁,_  
_𑀦𑀸𑀜𑁆𑀜𑁄 𑀅𑀜𑁆𑀜𑀁 𑀯𑀺𑀲𑁄𑀥𑀬𑁂”𑀢𑀺𑁇_  


118\. 𑀏𑀯𑀫𑁆𑀧𑀺 𑀦 𑀳𑀺 𑀅𑀜𑁆𑀜𑀫𑁄𑀓𑁆𑀔𑀸𑁇

119\. 𑀯𑀼𑀢𑁆𑀢𑀫𑁆𑀧𑀺 𑀳𑁂𑀢𑀁 𑀪𑀕𑀯𑀢𑀸—  “𑀏𑀯𑀫𑁂𑀯𑀁 𑀔𑁄, 𑀩𑁆𑀭𑀸𑀳𑁆𑀫𑀡, 𑀢𑀺𑀝𑁆𑀞𑀢𑁂𑀯 𑀦𑀺𑀩𑁆𑀩𑀸𑀦𑀁, 𑀢𑀺𑀝𑁆𑀞𑀢𑀺 𑀦𑀺𑀩𑁆𑀩𑀸𑀦𑀕𑀸𑀫𑀻 𑀫𑀕𑁆𑀕𑁄, 𑀢𑀺𑀝𑁆𑀞𑀸𑀫𑀳𑀁 𑀲𑀫𑀸𑀤𑀧𑁂𑀢𑀸𑁇 𑀅𑀣 𑀘 𑀧𑀦 𑀫𑀫 𑀲𑀸𑀯𑀓𑀸 𑀫𑀬𑀸 𑀏𑀯𑀁 𑀑𑀯𑀤𑀺𑀬𑀫𑀸𑀦𑀸 𑀏𑀯𑀁 𑀅𑀦𑀼𑀲𑀸𑀲𑀺𑀬𑀫𑀸𑀦𑀸 𑀅𑀧𑁆𑀧𑁂𑀓𑀘𑁆𑀘𑁂 𑀅𑀘𑁆𑀘𑀦𑁆𑀢𑀦𑀺𑀝𑁆𑀞𑀁 𑀦𑀺𑀩𑁆𑀩𑀸𑀦𑀁 𑀆𑀭𑀸𑀥𑁂𑀦𑁆𑀢𑀺, 𑀏𑀓𑀘𑁆𑀘𑁂 𑀦𑀸𑀭𑀸𑀥𑁂𑀦𑁆𑀢𑀺𑁇 𑀏𑀢𑁆𑀣 𑀓𑁆𑀬𑀸𑀳𑀁, 𑀩𑁆𑀭𑀸𑀳𑁆𑀫𑀡, 𑀓𑀭𑁄𑀫𑀺? 𑀫𑀕𑁆𑀕𑀓𑁆𑀔𑀸𑀬𑀻, 𑀩𑁆𑀭𑀸𑀳𑁆𑀫𑀡, 𑀢𑀣𑀸𑀕𑀢𑁄𑁇 𑀫𑀕𑁆𑀕𑀁 𑀩𑀼𑀤𑁆𑀥𑁄 𑀆𑀘𑀺𑀓𑁆𑀔𑀢𑀺𑁇 𑀅𑀢𑁆𑀢𑀦𑀸 𑀧𑀝𑀺𑀧𑀚𑁆𑀚𑀫𑀸𑀦𑀸 𑀫𑀼𑀘𑁆𑀘𑁂𑀬𑁆𑀬𑀼𑀦𑁆”𑀢𑀺𑁇 𑀏𑀯𑀫𑁆𑀧𑀺 𑀦 𑀳𑀺 𑀅𑀜𑁆𑀜𑀫𑁄𑀓𑁆𑀔𑀸𑀢𑀺—  𑀢𑁂 𑀤𑀼𑀧𑁆𑀧𑀫𑀼𑀜𑁆𑀘𑀸 𑀦 𑀳𑀺 𑀅𑀜𑁆𑀜𑀫𑁄𑀓𑁆𑀔𑀸𑁇

120\. **𑀧𑀘𑁆𑀙𑀸 𑀧𑀼𑀭𑁂 𑀯𑀸𑀧𑀺 𑀅𑀧𑁂𑀓𑁆𑀔𑀫𑀸𑀦𑀸**𑀢𑀺𑁇 **𑀧𑀘𑁆𑀙𑀸** 𑀯𑀼𑀘𑁆𑀘𑀢𑀺 𑀅𑀦𑀸𑀕𑀢𑀁, **𑀧𑀼𑀭𑁂** 𑀯𑀼𑀘𑁆𑀘𑀢𑀺 𑀅𑀢𑀻𑀢𑀁𑁇 𑀅𑀧𑀺 𑀘 𑀅𑀢𑀻𑀢𑀁 𑀉𑀧𑀸𑀤𑀸𑀬 𑀅𑀦𑀸𑀕𑀢𑀜𑁆𑀘 𑀧𑀘𑁆𑀘𑀼𑀧𑁆𑀧𑀦𑁆𑀦𑀜𑁆𑀘 𑀧𑀘𑁆𑀙𑀸, 𑀅𑀦𑀸𑀕𑀢𑀁 𑀉𑀧𑀸𑀤𑀸𑀬 𑀅𑀢𑀻𑀢𑀜𑁆𑀘 𑀧𑀘𑁆𑀘𑀼𑀧𑁆𑀧𑀦𑁆𑀦𑀜𑁆𑀘 𑀧𑀼𑀭𑁂𑁇 𑀓𑀣𑀁 𑀧𑀼𑀭𑁂 𑀅𑀧𑁂𑀓𑁆𑀔𑀁 𑀓𑀭𑁄𑀢𑀺? “𑀏𑀯𑀁𑀭𑀽𑀧𑁄 𑀅𑀳𑁄𑀲𑀺𑀁 𑀅𑀢𑀻𑀢𑀫𑀤𑁆𑀥𑀸𑀦𑀦𑁆”𑀢𑀺 𑀢𑀢𑁆𑀣 𑀦𑀦𑁆𑀤𑀺𑀁 𑀲𑀫𑀦𑁆𑀦𑀸𑀦𑁂𑀢𑀺𑁇 “𑀏𑀯𑀁𑀯𑁂𑀤𑀦𑁄 𑀅𑀳𑁄𑀲𑀺𑀁…  𑀏𑀯𑀁𑀲𑀜𑁆𑀜𑁄 𑀅𑀳𑁄𑀲𑀺𑀁…  𑀏𑀯𑀁𑀲𑀗𑁆𑀔𑀸𑀭𑁄 𑀅𑀳𑁄𑀲𑀺𑀁…  𑀏𑀯𑀁𑀯𑀺𑀜𑁆𑀜𑀸𑀡𑁄 𑀅𑀳𑁄𑀲𑀺𑀁 𑀅𑀢𑀻𑀢𑀫𑀤𑁆𑀥𑀸𑀦𑀦𑁆”𑀢𑀺 𑀢𑀢𑁆𑀣 𑀦𑀦𑁆𑀤𑀺𑀁 𑀲𑀫𑀦𑁆𑀦𑀸𑀦𑁂𑀢𑀺𑁇 𑀏𑀯𑀫𑁆𑀧𑀺 𑀧𑀼𑀭𑁂 𑀅𑀧𑁂𑀓𑁆𑀔𑀁 𑀓𑀭𑁄𑀢𑀺𑁇

121\. 𑀅𑀣 𑀯𑀸 “𑀇𑀢𑀺 𑀫𑁂 𑀘𑀓𑁆𑀔𑀼 𑀅𑀳𑁄𑀲𑀺 𑀅𑀢𑀻𑀢𑀫𑀤𑁆𑀥𑀸𑀦𑀁, 𑀇𑀢𑀺 𑀭𑀽𑀧𑀸”𑀢𑀺—  𑀢𑀢𑁆𑀣 𑀙𑀦𑁆𑀤𑀭𑀸𑀕𑀧𑀝𑀺𑀩𑀤𑁆𑀥𑀁 𑀳𑁄𑀢𑀺 𑀯𑀺𑀜𑁆𑀜𑀸𑀡𑀁𑁇 𑀙𑀦𑁆𑀤𑀭𑀸𑀕𑀧𑀝𑀺𑀩𑀤𑁆𑀥𑀢𑁆𑀢𑀸 𑀯𑀺𑀜𑁆𑀜𑀸𑀡𑀲𑁆𑀲 𑀢𑀤𑀪𑀺𑀦𑀦𑁆𑀤𑀢𑀺𑁇 𑀢𑀤𑀪𑀺𑀦𑀦𑁆𑀤𑀦𑁆𑀢𑁄 𑀏𑀯𑀫𑁆𑀧𑀺 𑀧𑀼𑀭𑁂 𑀅𑀧𑁂𑀓𑁆𑀔𑀁 𑀓𑀭𑁄𑀢𑀺𑁇 “𑀇𑀢𑀺 𑀫𑁂 𑀲𑁄𑀢𑀁 𑀅𑀳𑁄𑀲𑀺 𑀅𑀢𑀻𑀢𑀫𑀤𑁆𑀥𑀸𑀦𑀁, 𑀇𑀢𑀺 𑀲𑀤𑁆𑀤𑀸”𑀢𑀺…𑀧𑁂…  “𑀇𑀢𑀺 𑀫𑁂 𑀖𑀸𑀦𑀁 𑀅𑀳𑁄𑀲𑀺 𑀅𑀢𑀻𑀢𑀫𑀤𑁆𑀥𑀸𑀦𑀁, 𑀇𑀢𑀺 𑀕𑀦𑁆𑀥𑀸”𑀢𑀺…  “𑀇𑀢𑀺 𑀫𑁂 𑀚𑀺𑀯𑁆𑀳𑀸 𑀅𑀳𑁄𑀲𑀺 𑀅𑀢𑀻𑀢𑀫𑀤𑁆𑀥𑀸𑀦𑀁, 𑀇𑀢𑀺 𑀭𑀲𑀸”𑀢𑀺…  “𑀇𑀢𑀺 𑀫𑁂 𑀓𑀸𑀬𑁄 𑀅𑀳𑁄𑀲𑀺 𑀅𑀢𑀻𑀢𑀫𑀤𑁆𑀥𑀸𑀦𑀁, 𑀇𑀢𑀺 𑀨𑁄𑀝𑁆𑀞𑀩𑁆𑀩𑀸”𑀢𑀺…  “𑀇𑀢𑀺 𑀫𑁂 𑀫𑀦𑁄 𑀅𑀳𑁄𑀲𑀺 𑀅𑀢𑀻𑀢𑀫𑀤𑁆𑀥𑀸𑀦𑀁, 𑀇𑀢𑀺 𑀥𑀫𑁆𑀫𑀸”𑀢𑀺—  𑀢𑀢𑁆𑀣 𑀙𑀦𑁆𑀤𑀭𑀸𑀕𑀧𑀝𑀺𑀩𑀤𑁆𑀥𑀁 𑀳𑁄𑀢𑀺 𑀯𑀺𑀜𑁆𑀜𑀸𑀡𑀁𑁇 𑀙𑀦𑁆𑀤𑀭𑀸𑀕𑀧𑀝𑀺𑀩𑀤𑁆𑀥𑀢𑁆𑀢𑀸 𑀯𑀺𑀜𑁆𑀜𑀸𑀡𑀲𑁆𑀲 𑀢𑀤𑀪𑀺𑀦𑀦𑁆𑀤𑀢𑀺𑁇 𑀢𑀤𑀪𑀺𑀦𑀦𑁆𑀤𑀦𑁆𑀢𑁄 𑀏𑀯𑀫𑁆𑀧𑀺 𑀧𑀼𑀭𑁂 𑀅𑀧𑁂𑀓𑁆𑀔𑀁 𑀓𑀭𑁄𑀢𑀺𑁇

122\. 𑀅𑀣 𑀯𑀸 𑀬𑀸𑀦𑀺𑀲𑁆𑀲 𑀢𑀸𑀦𑀺 𑀧𑀼𑀩𑁆𑀩𑁂 𑀫𑀸𑀢𑀼𑀕𑀸𑀫𑁂𑀦 𑀲𑀤𑁆𑀥𑀺𑀁 𑀳𑀲𑀺𑀢𑀮𑀧𑀺𑀢𑀓𑀻𑀍𑀇𑀢𑀸𑀦𑀺 𑀢𑀤𑀲𑁆𑀲𑀸𑀤𑁂𑀢𑀺 𑀢𑀁 𑀦𑀺𑀓𑀸𑀫𑁂𑀢𑀺, 𑀢𑁂𑀦 𑀘 𑀯𑀺𑀢𑁆𑀢𑀺𑀁 𑀆𑀧𑀚𑁆𑀚𑀢𑀺𑁇 𑀏𑀯𑀫𑁆𑀧𑀺 𑀧𑀼𑀭𑁂 𑀅𑀧𑁂𑀓𑁆𑀔𑀁 𑀓𑀭𑁄𑀢𑀺𑁇

123\. 𑀓𑀣𑀁 𑀧𑀘𑁆𑀙𑀸 𑀅𑀧𑁂𑀓𑁆𑀔𑀁 𑀓𑀭𑁄𑀢𑀺? “𑀏𑀯𑀁𑀭𑀽𑀧𑁄 𑀲𑀺𑀬𑀁 𑀅𑀦𑀸𑀕𑀢𑀫𑀤𑁆𑀥𑀸𑀦𑀦𑁆”𑀢𑀺 𑀢𑀢𑁆𑀣 𑀦𑀦𑁆𑀤𑀺𑀁 𑀲𑀫𑀦𑁆𑀦𑀸𑀦𑁂𑀢𑀺𑁇 “𑀏𑀯𑀁𑀯𑁂𑀤𑀦𑁄 𑀲𑀺𑀬𑀁…  𑀏𑀯𑀁𑀲𑀜𑁆𑀜𑁄 𑀲𑀺𑀬𑀁…  𑀏𑀯𑀁𑀲𑀗𑁆𑀔𑀸𑀭𑁄 𑀲𑀺𑀬𑀁…  𑀏𑀯𑀁𑀯𑀺𑀜𑁆𑀜𑀸𑀡𑁄 𑀲𑀺𑀬𑀁 𑀅𑀦𑀸𑀕𑀢𑀫𑀤𑁆𑀥𑀸𑀦𑀦𑁆”𑀢𑀺 𑀢𑀢𑁆𑀣 𑀦𑀦𑁆𑀤𑀺𑀁 𑀲𑀫𑀦𑁆𑀦𑀸𑀦𑁂𑀢𑀺𑁇 𑀏𑀯𑀫𑁆𑀧𑀺 𑀧𑀘𑁆𑀙𑀸 𑀅𑀧𑁂𑀓𑁆𑀔𑀁 𑀓𑀭𑁄𑀢𑀺𑁇

124\. 𑀅𑀣 𑀯𑀸 “𑀇𑀢𑀺 𑀫𑁂 𑀘𑀓𑁆𑀔𑀼 𑀲𑀺𑀬𑀸 𑀅𑀦𑀸𑀕𑀢𑀫𑀤𑁆𑀥𑀸𑀦𑀁, 𑀇𑀢𑀺 𑀭𑀽𑀧𑀸”𑀢𑀺—  𑀅𑀧𑁆𑀧𑀝𑀺𑀮𑀤𑁆𑀥𑀲𑁆𑀲 𑀧𑀝𑀺𑀮𑀸𑀪𑀸𑀬 𑀘𑀺𑀢𑁆𑀢𑀁 𑀧𑀡𑀺𑀤𑀳𑀢𑀺𑁇 𑀘𑁂𑀢𑀲𑁄 𑀧𑀡𑀺𑀥𑀸𑀦𑀧𑀘𑁆𑀘𑀬𑀸 𑀢𑀤𑀪𑀺𑀦𑀦𑁆𑀤𑀢𑀺𑁇 𑀢𑀤𑀪𑀺𑀦𑀦𑁆𑀤𑀦𑁆𑀢𑁄 𑀏𑀯𑀫𑁆𑀧𑀺 𑀧𑀘𑁆𑀙𑀸 𑀅𑀧𑁂𑀓𑁆𑀔𑀁 𑀓𑀭𑁄𑀢𑀺𑁇 “𑀇𑀢𑀺 𑀫𑁂 𑀲𑁄𑀢𑀁 𑀲𑀺𑀬𑀸 𑀅𑀦𑀸𑀕𑀢𑀫𑀤𑁆𑀥𑀸𑀦𑀁, 𑀇𑀢𑀺 𑀲𑀤𑁆𑀤𑀸”𑀢𑀺…  “𑀇𑀢𑀺 𑀫𑁂 𑀖𑀸𑀦𑀁 𑀲𑀺𑀬𑀸 𑀅𑀦𑀸𑀕𑀢𑀫𑀤𑁆𑀥𑀸𑀦𑀁, 𑀇𑀢𑀺 𑀕𑀦𑁆𑀥𑀸”𑀢𑀺…  “𑀇𑀢𑀺 𑀫𑁂 𑀚𑀺𑀯𑁆𑀳𑀸 𑀲𑀺𑀬𑀸 𑀅𑀦𑀸𑀕𑀢𑀫𑀤𑁆𑀥𑀸𑀦𑀁, 𑀇𑀢𑀺 𑀭𑀲𑀸”𑀢𑀺…  “𑀇𑀢𑀺 𑀫𑁂 𑀓𑀸𑀬𑁄 𑀲𑀺𑀬𑀸 𑀅𑀦𑀸𑀕𑀢𑀫𑀤𑁆𑀥𑀸𑀦𑀁, 𑀇𑀢𑀺 𑀨𑁄𑀝𑁆𑀞𑀩𑁆𑀩𑀸”𑀢𑀺…  “𑀇𑀢𑀺 𑀫𑁂 𑀫𑀦𑁄 𑀲𑀺𑀬𑀸 𑀅𑀦𑀸𑀕𑀢𑀫𑀤𑁆𑀥𑀸𑀦𑀁, 𑀇𑀢𑀺 𑀥𑀫𑁆𑀫𑀸”𑀢𑀺—  𑀅𑀧𑁆𑀧𑀝𑀺𑀮𑀤𑁆𑀥𑀲𑁆𑀲 𑀧𑀝𑀺𑀮𑀸𑀪𑀸𑀬 𑀘𑀺𑀢𑁆𑀢𑀁 𑀧𑀡𑀺𑀤𑀳𑀢𑀺𑁇 𑀘𑁂𑀢𑀲𑁄 𑀧𑀡𑀺𑀥𑀸𑀦𑀧𑀘𑁆𑀘𑀬𑀸 𑀢𑀤𑀪𑀺𑀦𑀦𑁆𑀤𑀢𑀺𑁇 𑀢𑀤𑀪𑀺𑀦𑀦𑁆𑀤𑀦𑁆𑀢𑁄 𑀏𑀯𑀫𑁆𑀧𑀺 𑀧𑀘𑁆𑀙𑀸 𑀅𑀧𑁂𑀓𑁆𑀔𑀁 𑀓𑀭𑁄𑀢𑀺𑁇

125\. 𑀅𑀣 𑀯𑀸 “𑀇𑀫𑀺𑀦𑀸𑀳𑀁 𑀲𑀻𑀮𑁂𑀦 𑀯𑀸 𑀯𑀢𑁂𑀦 𑀯𑀸 𑀢𑀧𑁂𑀦 𑀯𑀸 𑀩𑁆𑀭𑀳𑁆𑀫𑀘𑀭𑀺𑀬𑁂𑀦 𑀯𑀸 𑀤𑁂𑀯𑁄 𑀯𑀸 𑀪𑀯𑀺𑀲𑁆𑀲𑀸𑀫𑀺 𑀤𑁂𑀯𑀜𑁆𑀜𑀢𑀭𑁄 𑀯𑀸”𑀢𑀺—  𑀅𑀧𑁆𑀧𑀝𑀺𑀮𑀤𑁆𑀥𑀲𑁆𑀲 𑀧𑀝𑀺𑀮𑀸𑀪𑀸𑀬 𑀘𑀺𑀢𑁆𑀢𑀁 𑀧𑀡𑀺𑀤𑀳𑀢𑀺𑁇 𑀘𑁂𑀢𑀲𑁄 𑀧𑀡𑀺𑀥𑀸𑀦𑀧𑀘𑁆𑀘𑀬𑀸 𑀢𑀤𑀪𑀺𑀦𑀦𑁆𑀤𑀢𑀺𑁇 𑀢𑀤𑀪𑀺𑀦𑀦𑁆𑀤𑀦𑁆𑀢𑁄 𑀏𑀯𑀫𑁆𑀧𑀺 𑀧𑀘𑁆𑀙𑀸 𑀅𑀧𑁂𑀓𑁆𑀔𑀁 𑀓𑀭𑁄𑀢𑀻𑀢𑀺—  𑀧𑀘𑁆𑀙𑀸 𑀧𑀼𑀭𑁂 𑀯𑀸𑀧𑀺 𑀅𑀧𑁂𑀓𑁆𑀔𑀫𑀸𑀦𑀸𑁇

126\. **𑀇𑀫𑁂 𑀯 𑀓𑀸𑀫𑁂 𑀧𑀼𑀭𑀺𑀫𑁂 𑀯 𑀚𑀧𑁆𑀧𑀦𑁆**𑀢𑀺𑁇 **𑀇𑀫𑁂 𑀯 𑀓𑀸𑀫𑁂**𑀢𑀺 𑀧𑀘𑁆𑀘𑀼𑀧𑁆𑀧𑀦𑁆𑀦𑁂 𑀧𑀜𑁆𑀘 𑀓𑀸𑀫𑀕𑀼𑀡𑁂 𑀇𑀘𑁆𑀙𑀦𑁆𑀢𑀸 𑀲𑀸𑀤𑀺𑀬𑀦𑁆𑀢𑀸 𑀧𑀢𑁆𑀣𑀬𑀦𑁆𑀢𑀸 𑀧𑀺𑀳𑀬𑀦𑁆𑀢𑀸 𑀅𑀪𑀺𑀚𑀧𑁆𑀧𑀦𑁆𑀢𑀸𑁇 𑀧𑀼𑀭𑀺𑀫𑁂 𑀯 𑀚𑀧𑁆𑀧𑀦𑁆𑀢𑀺 𑀅𑀢𑀻𑀢𑁂 𑀧𑀜𑁆𑀘 𑀓𑀸𑀫𑀕𑀼𑀡𑁂 𑀚𑀧𑁆𑀧𑀦𑁆𑀢𑀸 𑀧𑀚𑀧𑁆𑀧𑀦𑁆𑀢𑀸 𑀅𑀪𑀺𑀚𑀧𑁆𑀧𑀦𑁆𑀢𑀸𑀢𑀺—  𑀇𑀫𑁂 𑀯 𑀓𑀸𑀫𑁂 𑀧𑀼𑀭𑀺𑀫𑁂 𑀯 𑀚𑀧𑁆𑀧𑀁𑁇

127\. 𑀢𑁂𑀦𑀸𑀳 𑀪𑀕𑀯𑀸—

128\. _“𑀇𑀘𑁆𑀙𑀸𑀦𑀺𑀤𑀸𑀦𑀸 𑀪𑀯𑀲𑀸𑀢𑀩𑀤𑁆𑀥𑀸,_  
_𑀢𑁂 𑀤𑀼𑀧𑁆𑀧𑀫𑀼𑀜𑁆𑀘𑀸 𑀦 𑀳𑀺 𑀅𑀜𑁆𑀜𑀫𑁄𑀓𑁆𑀔𑀸;_  
_𑀧𑀘𑁆𑀙𑀸 𑀧𑀼𑀭𑁂 𑀯𑀸𑀧𑀺 𑀅𑀧𑁂𑀓𑁆𑀔𑀫𑀸𑀦𑀸,_  
_𑀇𑀫𑁂 𑀯 𑀓𑀸𑀫𑁂 𑀧𑀼𑀭𑀺𑀫𑁂 𑀯 𑀚𑀧𑁆𑀧𑀦𑁆”𑀢𑀺𑁇_  


(9.)

129\. _**𑀓𑀸𑀫𑁂𑀲𑀼 𑀕𑀺𑀤𑁆𑀥𑀸 𑀧𑀲𑀼𑀢𑀸 𑀧𑀫𑀽𑀍𑀳𑀸,**_  
_**𑀅𑀯𑀤𑀸𑀦𑀺𑀬𑀸 𑀢𑁂 𑀯𑀺𑀲𑀫𑁂 𑀦𑀺𑀯𑀺𑀝𑁆𑀞𑀸;**_  
_**𑀤𑀼𑀓𑁆𑀔𑀽𑀧𑀦𑀻𑀢𑀸 𑀧𑀭𑀺𑀤𑁂𑀯𑀬𑀦𑁆𑀢𑀺,**_  
_**𑀓𑀺𑀁𑀲𑀽 𑀪𑀯𑀺𑀲𑁆𑀲𑀸𑀫 𑀇𑀢𑁄 𑀘𑀼𑀢𑀸𑀲𑁂𑁇**_  


130\. **𑀓𑀸𑀫𑁂𑀲𑀼 𑀕𑀺𑀤𑁆𑀥𑀸 𑀧𑀲𑀼𑀢𑀸 𑀧𑀫𑀽𑀍𑀳𑀸**𑀢𑀺𑁇 **𑀓𑀸𑀫𑀸**𑀢𑀺 𑀉𑀤𑁆𑀤𑀸𑀦𑀢𑁄 𑀤𑁆𑀯𑁂 𑀓𑀸𑀫𑀸—  𑀯𑀢𑁆𑀣𑀼𑀓𑀸𑀫𑀸 𑀘 𑀓𑀺𑀮𑁂𑀲𑀓𑀸𑀫𑀸 𑀘…𑀧𑁂…  𑀇𑀫𑁂 𑀯𑀼𑀘𑁆𑀘𑀦𑁆𑀢𑀺 𑀯𑀢𑁆𑀣𑀼𑀓𑀸𑀫𑀸…𑀧𑁂…  𑀇𑀫𑁂 𑀯𑀼𑀘𑁆𑀘𑀦𑁆𑀢𑀺 𑀓𑀺𑀮𑁂𑀲𑀓𑀸𑀫𑀸𑁇 **𑀕𑁂𑀥𑁄** 𑀯𑀼𑀘𑁆𑀘𑀢𑀺 𑀢𑀡𑁆𑀳𑀸𑁇 𑀬𑁄 𑀭𑀸𑀕𑁄 𑀲𑀸𑀭𑀸𑀕𑁄…𑀧𑁂…  𑀅𑀪𑀺𑀚𑁆𑀛𑀸 𑀮𑁄𑀪𑁄 𑀅𑀓𑀼𑀲𑀮𑀫𑀽𑀮𑀁𑁇 𑀓𑀺𑀮𑁂𑀲𑀓𑀸𑀫𑁂𑀦 𑀯𑀢𑁆𑀣𑀼𑀓𑀸𑀫𑁂𑀲𑀼 𑀭𑀢𑁆𑀢𑀸 𑀕𑀺𑀤𑁆𑀥𑀸 𑀕𑀥𑀺𑀢𑀸 𑀫𑀼𑀘𑁆𑀙𑀺𑀢𑀸 𑀅𑀚𑁆𑀛𑁄𑀲𑀦𑁆𑀦𑀸 𑀮𑀕𑁆𑀕𑀸 𑀮𑀕𑁆𑀕𑀺𑀢𑀸 𑀧𑀮𑀺𑀩𑀼𑀤𑁆𑀥𑀸𑀢𑀺—  𑀓𑀸𑀫𑁂𑀲𑀼 𑀕𑀺𑀤𑁆𑀥𑀸𑁇

131\. **𑀧𑀲𑀼𑀢𑀸**𑀢𑀺 𑀬𑁂𑀧𑀺 𑀓𑀸𑀫𑁂 𑀏𑀲𑀦𑁆𑀢𑀺 𑀕𑀯𑁂𑀲𑀦𑁆𑀢𑀺 𑀧𑀭𑀺𑀬𑁂𑀲𑀦𑁆𑀢𑀺, 𑀢𑀘𑁆𑀘𑀭𑀺𑀢𑀸 𑀢𑀩𑁆𑀩𑀳𑀼𑀮𑀸 𑀢𑀕𑁆𑀕𑀭𑀼𑀓𑀸, 𑀢𑀦𑁆𑀦𑀺𑀦𑁆𑀦𑀸 𑀢𑀧𑁆𑀧𑁄𑀡𑀸 𑀢𑀧𑁆𑀧𑀩𑁆𑀪𑀸𑀭𑀸 𑀢𑀤𑀥𑀺𑀫𑀼𑀢𑁆𑀢𑀸 𑀢𑀤𑀥𑀺𑀧𑀢𑁂𑀬𑁆𑀬𑀸, 𑀢𑁂𑀧𑀺 𑀓𑀸𑀫𑀧𑀲𑀼𑀢𑀸𑁇 𑀬𑁂𑀧𑀺 𑀢𑀡𑁆𑀳𑀸𑀯𑀲𑁂𑀦 𑀭𑀽𑀧𑁂 𑀏𑀲𑀦𑁆𑀢𑀺 𑀕𑀯𑁂𑀲𑀦𑁆𑀢𑀺 𑀧𑀭𑀺𑀬𑁂𑀲𑀦𑁆𑀢𑀺…  𑀲𑀤𑁆𑀤𑁂…  𑀕𑀦𑁆𑀥𑁂…  𑀭𑀲𑁂…  𑀨𑁄𑀝𑁆𑀞𑀩𑁆𑀩𑁂…𑀧𑁂…  𑀧𑀭𑀺𑀬𑁂𑀲𑀦𑁆𑀢𑀺 𑀢𑀘𑁆𑀘𑀭𑀺𑀢𑀸 𑀢𑀩𑁆𑀩𑀳𑀼𑀮𑀸 𑀢𑀕𑁆𑀕𑀭𑀼𑀓𑀸, 𑀢𑀦𑁆𑀦𑀺𑀦𑁆𑀦𑀸 𑀢𑀧𑁆𑀧𑁄𑀡𑀸 𑀢𑀧𑁆𑀧𑀩𑁆𑀪𑀸𑀭𑀸 𑀢𑀤𑀥𑀺𑀫𑀼𑀢𑁆𑀢𑀸 𑀢𑀤𑀥𑀺𑀧𑀢𑁂𑀬𑁆𑀬𑀸, 𑀢𑁂𑀧𑀺 𑀓𑀸𑀫𑀧𑀲𑀼𑀢𑀸𑁇 𑀬𑁂𑀧𑀺 𑀢𑀡𑁆𑀳𑀸𑀯𑀲𑁂𑀦 𑀭𑀽𑀧𑁂 𑀧𑀝𑀺𑀮𑀪𑀦𑁆𑀢𑀺…  𑀲𑀤𑁆𑀤𑁂…  𑀕𑀦𑁆𑀥𑁂…  𑀭𑀲𑁂…  𑀨𑁄𑀝𑁆𑀞𑀩𑁆𑀩𑁂 𑀧𑀝𑀺𑀮𑀪𑀦𑁆𑀢𑀺 𑀢𑀘𑁆𑀘𑀭𑀺𑀢𑀸 𑀢𑀩𑁆𑀩𑀳𑀼𑀮𑀸 𑀢𑀕𑁆𑀕𑀭𑀼𑀓𑀸, 𑀢𑀦𑁆𑀦𑀺𑀦𑁆𑀦𑀸 𑀢𑀧𑁆𑀧𑁄𑀡𑀸 𑀢𑀧𑁆𑀧𑀩𑁆𑀪𑀸𑀭𑀸 𑀢𑀤𑀥𑀺𑀫𑀼𑀢𑁆𑀢𑀸 𑀢𑀤𑀥𑀺𑀧𑀢𑁂𑀬𑁆𑀬𑀸, 𑀢𑁂𑀧𑀺 𑀓𑀸𑀫𑀧𑀲𑀼𑀢𑀸𑁇 𑀬𑁂𑀧𑀺 𑀢𑀡𑁆𑀳𑀸𑀯𑀲𑁂𑀦 𑀭𑀽𑀧𑁂 𑀧𑀭𑀺𑀪𑀼𑀜𑁆𑀚𑀦𑁆𑀢𑀺…  𑀲𑀤𑁆𑀤𑁂…  𑀕𑀦𑁆𑀥𑁂…  𑀭𑀲𑁂…  𑀨𑁄𑀝𑁆𑀞𑀩𑁆𑀩𑁂 𑀧𑀭𑀺𑀪𑀼𑀜𑁆𑀚𑀦𑁆𑀢𑀺 𑀢𑀘𑁆𑀘𑀭𑀺𑀢𑀸 𑀢𑀩𑁆𑀩𑀳𑀼𑀮𑀸 𑀢𑀕𑁆𑀕𑀭𑀼𑀓𑀸, 𑀢𑀦𑁆𑀦𑀺𑀦𑁆𑀦𑀸 𑀢𑀧𑁆𑀧𑁄𑀡𑀸 𑀢𑀧𑁆𑀧𑀩𑁆𑀪𑀸𑀭𑀸 𑀢𑀤𑀥𑀺𑀫𑀼𑀢𑁆𑀢𑀸 𑀢𑀤𑀥𑀺𑀧𑀢𑁂𑀬𑁆𑀬𑀸, 𑀢𑁂𑀧𑀺 𑀓𑀸𑀫𑀧𑀲𑀼𑀢𑀸𑁇 𑀬𑀣𑀸 𑀓𑀮𑀳𑀓𑀸𑀭𑀓𑁄 𑀓𑀮𑀳𑀧𑀲𑀼𑀢𑁄, 𑀓𑀫𑁆𑀫𑀓𑀸𑀭𑀓𑁄 𑀓𑀫𑁆𑀫𑀧𑀲𑀼𑀢𑁄, 𑀕𑁄𑀘𑀭𑁂 𑀘𑀭𑀦𑁆𑀢𑁄 𑀕𑁄𑀘𑀭𑀧𑀲𑀼𑀢𑁄, 𑀛𑀸𑀬𑀻 𑀛𑀸𑀦𑀧𑀲𑀼𑀢𑁄; 𑀏𑀯𑀫𑁂𑀯𑀁 𑀬𑁂𑀧𑀺 𑀓𑀸𑀫𑁂 𑀏𑀲𑀦𑁆𑀢𑀺 𑀕𑀯𑁂𑀲𑀦𑁆𑀢𑀺 𑀧𑀭𑀺𑀬𑁂𑀲𑀦𑁆𑀢𑀺, 𑀢𑀘𑁆𑀘𑀭𑀺𑀢𑀸 𑀢𑀩𑁆𑀩𑀳𑀼𑀮𑀸 𑀢𑀕𑁆𑀕𑀭𑀼𑀓𑀸 𑀢𑀦𑁆𑀦𑀺𑀦𑁆𑀦𑀸 𑀢𑀧𑁆𑀧𑁄𑀡𑀸 𑀢𑀧𑁆𑀧𑀩𑁆𑀪𑀸𑀭𑀸 𑀢𑀤𑀥𑀺𑀫𑀼𑀢𑁆𑀢𑀸 𑀢𑀤𑀥𑀺𑀧𑀢𑁂𑀬𑁆𑀬𑀸, 𑀢𑁂𑀧𑀺 𑀓𑀸𑀫𑀧𑀲𑀼𑀢𑀸𑁇 𑀬𑁂𑀧𑀺 𑀢𑀡𑁆𑀳𑀸𑀯𑀲𑁂𑀦 𑀭𑀽𑀧𑁂 𑀏𑀲𑀦𑁆𑀢𑀺 𑀕𑀯𑁂𑀲𑀦𑁆𑀢𑀺 𑀧𑀭𑀺𑀬𑁂𑀲𑀦𑁆𑀢𑀺…  𑀲𑀤𑁆𑀤𑁂…  𑀕𑀦𑁆𑀥𑁂…  𑀭𑀲𑁂…  𑀨𑁄𑀝𑁆𑀞𑀩𑁆𑀩𑁂…𑀧𑁂…  𑀧𑀭𑀺𑀬𑁂𑀲𑀦𑁆𑀢𑀺 𑀢𑀘𑁆𑀘𑀭𑀺𑀢𑀸 𑀢𑀩𑁆𑀩𑀳𑀼𑀮𑀸 𑀢𑀕𑁆𑀕𑀭𑀼𑀓𑀸 𑀢𑀦𑁆𑀦𑀺𑀦𑁆𑀦𑀸 𑀢𑀧𑁆𑀧𑁄𑀡𑀸 𑀢𑀧𑁆𑀧𑀩𑁆𑀪𑀸𑀭𑀸 𑀢𑀤𑀥𑀺𑀫𑀼𑀢𑁆𑀢𑀸 𑀢𑀤𑀥𑀺𑀧𑀢𑁂𑀬𑁆𑀬𑀸, 𑀢𑁂𑀧𑀺 𑀓𑀸𑀫𑀧𑀲𑀼𑀢𑀸𑁇 𑀬𑁂𑀧𑀺 𑀢𑀡𑁆𑀳𑀸𑀯𑀲𑁂𑀦 𑀭𑀽𑀧𑁂 𑀧𑀝𑀺𑀮𑀪𑀦𑁆𑀢𑀺…  𑀲𑀤𑁆𑀤𑁂…  𑀕𑀦𑁆𑀥𑁂…  𑀭𑀲𑁂…  𑀨𑁄𑀝𑁆𑀞𑀩𑁆𑀩𑁂 𑀧𑀝𑀺𑀮𑀪𑀦𑁆𑀢𑀺 𑀢𑀘𑁆𑀘𑀭𑀺𑀢𑀸 𑀢𑀩𑁆𑀩𑀳𑀼𑀮𑀸 𑀢𑀕𑁆𑀕𑀭𑀼𑀓𑀸, 𑀢𑀦𑁆𑀦𑀺𑀦𑁆𑀦𑀸 𑀢𑀧𑁆𑀧𑁄𑀡𑀸 𑀢𑀧𑁆𑀧𑀩𑁆𑀪𑀸𑀭𑀸 𑀢𑀤𑀥𑀺𑀫𑀼𑀢𑁆𑀢𑀸 𑀢𑀤𑀥𑀺𑀧𑀢𑁂𑀬𑁆𑀬𑀸, 𑀢𑁂𑀧𑀺 𑀓𑀸𑀫𑀧𑀲𑀼𑀢𑀸𑁇 𑀬𑁂𑀧𑀺 𑀢𑀡𑁆𑀳𑀸𑀯𑀲𑁂𑀦 𑀭𑀽𑀧𑁂 𑀧𑀭𑀺𑀪𑀼𑀜𑁆𑀚𑀦𑁆𑀢𑀺…  𑀲𑀤𑁆𑀤𑁂…  𑀕𑀦𑁆𑀥𑁂…  𑀭𑀲𑁂…  𑀨𑁄𑀝𑁆𑀞𑀩𑁆𑀩𑁂 𑀧𑀭𑀺𑀪𑀼𑀜𑁆𑀚𑀦𑁆𑀢𑀺 𑀢𑀘𑁆𑀘𑀭𑀺𑀢𑀸 𑀢𑀩𑁆𑀩𑀳𑀼𑀮𑀸 𑀢𑀕𑁆𑀕𑀭𑀼𑀓𑀸, 𑀢𑀦𑁆𑀦𑀺𑀦𑁆𑀦𑀸 𑀢𑀧𑁆𑀧𑁄𑀡𑀸 𑀢𑀧𑁆𑀧𑀩𑁆𑀪𑀸𑀭𑀸 𑀢𑀤𑀥𑀺𑀫𑀼𑀢𑁆𑀢𑀸 𑀢𑀤𑀥𑀺𑀧𑀢𑁂𑀬𑁆𑀬𑀸, 𑀢𑁂𑀧𑀺 𑀓𑀸𑀫𑀧𑀲𑀼𑀢𑀸𑁇

132\. **𑀧𑀫𑀽𑀍𑀳𑀸**𑀢𑀺 𑀬𑁂𑀪𑀼𑀬𑁆𑀬𑁂𑀦 𑀤𑁂𑀯𑀫𑀦𑀼𑀲𑁆𑀲𑀸 𑀧𑀜𑁆𑀘𑀲𑀼 𑀓𑀸𑀫𑀕𑀼𑀡𑁂𑀲𑀼 𑀫𑀼𑀬𑁆𑀳𑀦𑁆𑀢𑀺 𑀲𑀫𑁆𑀫𑀼𑀬𑁆𑀳𑀦𑁆𑀢𑀺 𑀲𑀫𑁆𑀧𑀫𑀼𑀬𑁆𑀳𑀦𑁆𑀢𑀺 𑀫𑀽𑀍𑀳𑀸 𑀲𑀫𑁆𑀫𑀽𑀍𑀳𑀸 𑀲𑀫𑁆𑀧𑀫𑀽𑀍𑀳𑀸 𑀅𑀯𑀺𑀚𑁆𑀚𑀸𑀬 𑀅𑀦𑁆𑀥𑀻𑀓𑀢𑀸 𑀆𑀯𑀼𑀢𑀸 𑀦𑀺𑀯𑀼𑀢𑀸 𑀑𑀯𑀼𑀢𑀸 𑀧𑀺𑀳𑀺𑀢𑀸 𑀧𑀝𑀺𑀘𑁆𑀙𑀦𑁆𑀦𑀸 𑀧𑀝𑀺𑀓𑀼𑀚𑁆𑀚𑀺𑀢𑀸𑀢𑀺—  𑀓𑀸𑀫𑁂𑀲𑀼 𑀕𑀺𑀤𑁆𑀥𑀸 𑀧𑀲𑀼𑀢𑀸 𑀧𑀫𑀽𑀍𑀳𑀸𑁇

133\. **𑀅𑀯𑀤𑀸𑀦𑀺𑀬𑀸 𑀢𑁂 𑀯𑀺𑀲𑀫𑁂 𑀦𑀺𑀯𑀺𑀝𑁆𑀞𑀸**𑀢𑀺𑁇 **𑀅𑀯𑀤𑀸𑀦𑀺𑀬𑀸**𑀢𑀺 𑀅𑀯𑀕𑀘𑁆𑀙𑀦𑁆𑀢𑀻𑀢𑀺𑀧𑀺 𑀅𑀯𑀤𑀸𑀦𑀺𑀬𑀸, 𑀫𑀘𑁆𑀙𑀭𑀺𑀦𑁄𑀧𑀺 𑀯𑀼𑀘𑁆𑀘𑀦𑁆𑀢𑀺 𑀅𑀯𑀤𑀸𑀦𑀺𑀬𑀸, 𑀩𑀼𑀤𑁆𑀥𑀸𑀦𑀁 𑀲𑀸𑀯𑀓𑀸𑀦𑀁 𑀯𑀘𑀦𑀁 𑀩𑁆𑀬𑀧𑁆𑀧𑀣𑀁 𑀤𑁂𑀲𑀦𑀁 𑀅𑀦𑀼𑀲𑀺𑀝𑁆𑀞𑀺𑀁 𑀦𑀸𑀤𑀺𑀬𑀦𑁆𑀢𑀻𑀢𑀺—  𑀅𑀯𑀤𑀸𑀦𑀺𑀬𑀸𑁇 𑀓𑀣𑀁 𑀅𑀯𑀕𑀘𑁆𑀙𑀦𑁆𑀢𑀻𑀢𑀺 𑀅𑀯𑀤𑀸𑀦𑀺𑀬𑀸? 𑀦𑀺𑀭𑀬𑀁 𑀕𑀘𑁆𑀙𑀦𑁆𑀢𑀺, 𑀢𑀺𑀭𑀘𑁆𑀙𑀸𑀦𑀬𑁄𑀦𑀺𑀁 𑀕𑀘𑁆𑀙𑀦𑁆𑀢𑀺, 𑀧𑁂𑀢𑁆𑀢𑀺𑀯𑀺𑀲𑀬𑀁 𑀕𑀘𑁆𑀙𑀦𑁆𑀢𑀻𑀢𑀺, 𑀏𑀯𑀁 𑀅𑀯𑀕𑀘𑁆𑀙𑀦𑁆𑀢𑀻𑀢𑀺—  𑀅𑀯𑀤𑀸𑀦𑀺𑀬𑀸𑁇 𑀓𑀣𑀁 𑀫𑀘𑁆𑀙𑀭𑀺𑀦𑁄 𑀯𑀼𑀘𑁆𑀘𑀦𑁆𑀢𑀺 𑀅𑀯𑀤𑀸𑀦𑀺𑀬𑀸? 𑀧𑀜𑁆𑀘 𑀫𑀘𑁆𑀙𑀭𑀺𑀬𑀸𑀦𑀺—  𑀆𑀯𑀸𑀲𑀫𑀘𑁆𑀙𑀭𑀺𑀬𑀁, 𑀓𑀼𑀮𑀫𑀘𑁆𑀙𑀭𑀺𑀬𑀁, 𑀮𑀸𑀪𑀫𑀘𑁆𑀙𑀭𑀺𑀬𑀁, 𑀯𑀡𑁆𑀡𑀫𑀘𑁆𑀙𑀭𑀺𑀬𑀁, 𑀥𑀫𑁆𑀫𑀫𑀘𑁆𑀙𑀭𑀺𑀬𑀁𑁇 𑀬𑀁 𑀏𑀯𑀭𑀽𑀧𑀁 𑀫𑀘𑁆𑀙𑀭𑀺𑀬𑀁 𑀫𑀘𑁆𑀙𑀭𑀸𑀬𑀦𑀸 𑀫𑀘𑁆𑀙𑀭𑀸𑀬𑀺𑀢𑀢𑁆𑀢𑀁 𑀯𑁂𑀯𑀺𑀘𑁆𑀙𑀁 𑀓𑀤𑀭𑀺𑀬𑀁 𑀓𑀝𑀼𑀓𑀜𑁆𑀘𑀼𑀓𑀢𑀸 𑀅𑀕𑁆𑀕𑀳𑀺𑀢𑀢𑁆𑀢𑀁 𑀘𑀺𑀢𑁆𑀢𑀲𑁆𑀲, 𑀇𑀤𑀁 𑀯𑀼𑀘𑁆𑀘𑀢𑀺 𑀫𑀘𑁆𑀙𑀭𑀺𑀬𑀁𑁇 𑀅𑀧𑀺 𑀘 𑀔𑀦𑁆𑀥𑀫𑀘𑁆𑀙𑀭𑀺𑀬𑀫𑁆𑀧𑀺 𑀫𑀘𑁆𑀙𑀭𑀺𑀬𑀁, 𑀥𑀸𑀢𑀼𑀫𑀘𑁆𑀙𑀭𑀺𑀬𑀫𑁆𑀧𑀺 𑀫𑀘𑁆𑀙𑀭𑀺𑀬𑀁, 𑀆𑀬𑀢𑀦𑀫𑀘𑁆𑀙𑀭𑀺𑀬𑀫𑁆𑀧𑀺 𑀫𑀘𑁆𑀙𑀭𑀺𑀬𑀁 𑀕𑀸𑀳𑁄𑁇 𑀇𑀤𑀁 𑀯𑀼𑀘𑁆𑀘𑀢𑀺 𑀫𑀘𑁆𑀙𑀭𑀺𑀬𑀁𑁇 𑀇𑀫𑀺𑀦𑀸 𑀫𑀘𑁆𑀙𑀭𑀺𑀬𑁂𑀦 𑀅𑀯𑀤𑀜𑁆𑀜𑀼𑀢𑀸𑀬 𑀲𑀫𑀦𑁆𑀦𑀸𑀕𑀢𑀸 𑀚𑀦𑀸 𑀧𑀫𑀢𑁆𑀢𑀸𑁇 𑀏𑀯𑀁 𑀫𑀘𑁆𑀙𑀭𑀺𑀦𑁄 𑀯𑀼𑀘𑁆𑀘𑀦𑁆𑀢𑀺 𑀅𑀯𑀤𑀸𑀦𑀺𑀬𑀸𑁇 𑀓𑀣𑀁 𑀩𑀼𑀤𑁆𑀥𑀸𑀦𑀁 𑀲𑀸𑀯𑀓𑀸𑀦𑀁 𑀯𑀘𑀦𑀁 𑀩𑁆𑀬𑀧𑁆𑀧𑀣𑀁 𑀤𑁂𑀲𑀦𑀁 𑀅𑀦𑀼𑀲𑀺𑀝𑁆𑀞𑀺𑀁 𑀦𑀸𑀤𑀺𑀬𑀦𑁆𑀢𑀻𑀢𑀺—  𑀅𑀯𑀤𑀸𑀦𑀺𑀬𑀸? 𑀩𑀼𑀤𑁆𑀥𑀸𑀦𑀁 𑀲𑀸𑀯𑀓𑀸𑀦𑀁 𑀯𑀘𑀦𑀁 𑀩𑁆𑀬𑀧𑁆𑀧𑀣𑀁 𑀤𑁂𑀲𑀦𑀁 𑀅𑀦𑀼𑀲𑀺𑀝𑁆𑀞𑀺𑀁 𑀦 𑀆𑀤𑀺𑀬𑀦𑁆𑀢𑀺 𑀦 𑀲𑀼𑀲𑁆𑀲𑀽𑀲𑀦𑁆𑀢𑀺, 𑀦 𑀲𑁄𑀢𑀁 𑀑𑀤𑀳𑀦𑁆𑀢𑀺, 𑀦 𑀅𑀜𑁆𑀜𑀸 𑀘𑀺𑀢𑁆𑀢𑀁 𑀉𑀧𑀝𑁆𑀞𑀧𑁂𑀦𑁆𑀢𑀺, 𑀅𑀦𑀲𑁆𑀲𑀯𑀸 𑀅𑀯𑀘𑀦𑀓𑀭𑀸 𑀧𑀝𑀺𑀮𑁄𑀫𑀯𑀼𑀢𑁆𑀢𑀺𑀦𑁄, 𑀅𑀜𑁆𑀜𑁂𑀦𑁂𑀯 𑀫𑀼𑀔𑀁 𑀓𑀭𑁄𑀦𑁆𑀢𑀺𑁇 𑀏𑀯𑀁 𑀩𑀼𑀤𑁆𑀥𑀸𑀦𑀁 𑀲𑀸𑀯𑀓𑀸𑀦𑀁 𑀯𑀘𑀦𑀁 𑀩𑁆𑀬𑀧𑁆𑀧𑀣𑀁 𑀤𑁂𑀲𑀦𑀁 𑀅𑀦𑀼𑀲𑀺𑀝𑁆𑀞𑀺𑀁 𑀦𑀸𑀤𑀺𑀬𑀦𑁆𑀢𑀻𑀢𑀺 𑀅𑀯𑀤𑀸𑀦𑀺𑀬𑀸𑀢𑀺—  𑀅𑀯𑀤𑀸𑀦𑀺𑀬𑀸𑁇

134\. **𑀢𑁂 𑀯𑀺𑀲𑀫𑁂 𑀦𑀺𑀯𑀺𑀝𑁆𑀞𑀸**𑀢𑀺 𑀯𑀺𑀲𑀫𑁂 𑀓𑀸𑀬𑀓𑀫𑁆𑀫𑁂 𑀦𑀺𑀯𑀺𑀝𑁆𑀞𑀸, 𑀯𑀺𑀲𑀫𑁂 𑀯𑀘𑀻𑀓𑀫𑁆𑀫𑁂 𑀦𑀺𑀯𑀺𑀝𑁆𑀞𑀸, 𑀯𑀺𑀲𑀫𑁂 𑀫𑀦𑁄𑀓𑀫𑁆𑀫𑁂 𑀦𑀺𑀯𑀺𑀝𑁆𑀞𑀸, 𑀯𑀺𑀲𑀫𑁂 𑀧𑀸𑀡𑀸𑀢𑀺𑀧𑀸𑀢𑁂 𑀦𑀺𑀯𑀺𑀝𑁆𑀞𑀸, 𑀯𑀺𑀲𑀫𑁂 𑀅𑀤𑀺𑀦𑁆𑀦𑀸𑀤𑀸𑀦𑁂 𑀦𑀺𑀯𑀺𑀝𑁆𑀞𑀸, 𑀯𑀺𑀲𑀫𑁂 𑀓𑀸𑀫𑁂𑀲𑀼𑀫𑀺𑀘𑁆𑀙𑀸𑀘𑀸𑀭𑁂 𑀦𑀺𑀯𑀺𑀝𑁆𑀞𑀸, 𑀯𑀺𑀲𑀫𑁂 𑀫𑀼𑀲𑀸𑀯𑀸𑀤𑁂 𑀦𑀺𑀯𑀺𑀝𑁆𑀞𑀸, 𑀯𑀺𑀲𑀫𑀸𑀬 𑀧𑀺𑀲𑀼𑀡𑀸𑀬 𑀯𑀸𑀘𑀸𑀬…  𑀯𑀺𑀲𑀫𑀸𑀬 𑀨𑀭𑀼𑀲𑀸𑀬 𑀯𑀸𑀘𑀸𑀬…  𑀯𑀺𑀲𑀫𑁂 𑀲𑀫𑁆𑀨𑀧𑁆𑀧𑀮𑀸𑀧𑁂…  𑀯𑀺𑀲𑀫𑀸𑀬 𑀅𑀪𑀺𑀚𑁆𑀛𑀸𑀬 𑀦𑀺𑀯𑀺𑀝𑁆𑀞𑀸, 𑀯𑀺𑀲𑀫𑁂 𑀩𑁆𑀬𑀸𑀧𑀸𑀤𑁂…  𑀯𑀺𑀲𑀫𑀸𑀬 𑀫𑀺𑀘𑁆𑀙𑀸𑀤𑀺𑀝𑁆𑀞𑀺𑀬𑀸 𑀦𑀺𑀯𑀺𑀝𑁆𑀞𑀸, 𑀯𑀺𑀲𑀫𑁂𑀲𑀼 𑀲𑀗𑁆𑀔𑀸𑀭𑁂𑀲𑀼 𑀦𑀺𑀯𑀺𑀝𑁆𑀞𑀸, 𑀯𑀺𑀲𑀫𑁂𑀲𑀼 𑀧𑀜𑁆𑀘𑀲𑀼 𑀓𑀸𑀫𑀕𑀼𑀡𑁂𑀲𑀼 𑀦𑀺𑀯𑀺𑀝𑁆𑀞𑀸, 𑀯𑀺𑀲𑀫𑁂𑀲𑀼 𑀧𑀜𑁆𑀘𑀲𑀼 𑀦𑀻𑀯𑀭𑀡𑁂𑀲𑀼 𑀦𑀺𑀯𑀺𑀝𑁆𑀞𑀸 𑀯𑀺𑀦𑀺𑀯𑀺𑀝𑁆𑀞𑀸 𑀧𑀢𑀺𑀝𑁆𑀞𑀺𑀢𑀸 𑀅𑀮𑁆𑀮𑀻𑀦𑀸 𑀉𑀧𑀕𑀢𑀸 𑀅𑀚𑁆𑀛𑁄𑀲𑀺𑀢𑀸 𑀅𑀥𑀺𑀫𑀼𑀢𑁆𑀢𑀸 𑀮𑀕𑁆𑀕𑀸 𑀮𑀕𑁆𑀕𑀺𑀢𑀸 𑀧𑀮𑀺𑀩𑀼𑀤𑁆𑀥𑀸𑀢𑀺—  𑀅𑀯𑀤𑀸𑀦𑀺𑀬𑀸 𑀢𑁂 𑀯𑀺𑀲𑀫𑁂 𑀦𑀺𑀯𑀺𑀝𑁆𑀞𑀸𑁇

135\. **𑀤𑀼𑀓𑁆𑀔𑀽𑀧𑀦𑀻𑀢𑀸 𑀧𑀭𑀺𑀤𑁂𑀯𑀬𑀦𑁆𑀢𑀻**𑀢𑀺𑁇 **𑀤𑀼𑀓𑁆𑀔𑀽𑀧𑀦𑀻𑀢𑀸**𑀢𑀺 𑀤𑀼𑀓𑁆𑀔𑀧𑁆𑀧𑀢𑁆𑀢𑀸 𑀤𑀼𑀓𑁆𑀔𑀲𑀫𑁆𑀧𑀢𑁆𑀢𑀸 𑀤𑀼𑀓𑁆𑀔𑀽𑀧𑀕𑀢𑀸, 𑀫𑀸𑀭𑀧𑁆𑀧𑀢𑁆𑀢𑀸 𑀫𑀸𑀭𑀲𑀫𑁆𑀧𑀢𑁆𑀢𑀸 𑀫𑀸𑀭𑀽𑀧𑀕𑀢𑀸, 𑀫𑀭𑀡𑀧𑁆𑀧𑀢𑁆𑀢𑀸 𑀫𑀭𑀡𑀲𑀫𑁆𑀧𑀢𑁆𑀢𑀸 𑀫𑀭𑀡𑀽𑀧𑀕𑀢𑀸𑁇 **𑀧𑀭𑀺𑀤𑁂𑀯𑀬𑀦𑁆𑀢𑀻**𑀢𑀺 𑀮𑀧𑀦𑁆𑀢𑀺 𑀮𑀸𑀮𑀧𑀦𑁆𑀢𑀺, 𑀲𑁄𑀘𑀦𑁆𑀢𑀺 𑀓𑀺𑀮𑀫𑀦𑁆𑀢𑀺 𑀧𑀭𑀺𑀤𑁂𑀯𑀦𑁆𑀢𑀺 𑀉𑀭𑀢𑁆𑀢𑀸𑀍𑀇𑀁 𑀓𑀦𑁆𑀤𑀦𑁆𑀢𑀺 𑀲𑀫𑁆𑀫𑁄𑀳𑀁 𑀆𑀧𑀚𑁆𑀚𑀦𑁆𑀢𑀻𑀢𑀺—  𑀤𑀼𑀓𑁆𑀔𑀽𑀧𑀦𑀻𑀢𑀸 𑀧𑀭𑀺𑀤𑁂𑀯𑀬𑀦𑁆𑀢𑀺𑁇

136\. **𑀓𑀺𑀁𑀲𑀽 𑀪𑀯𑀺𑀲𑁆𑀲𑀸𑀫 𑀇𑀢𑁄 𑀘𑀼𑀢𑀸𑀲𑁂**𑀢𑀺 𑀇𑀢𑁄 𑀘𑀼𑀢𑀸 𑀓𑀺𑀁 𑀪𑀯𑀺𑀲𑁆𑀲𑀸𑀫? 𑀦𑁂𑀭𑀬𑀺𑀓𑀸 𑀪𑀯𑀺𑀲𑁆𑀲𑀸𑀫, 𑀢𑀺𑀭𑀘𑁆𑀙𑀸𑀦𑀬𑁄𑀦𑀺𑀓𑀸 𑀪𑀯𑀺𑀲𑁆𑀲𑀸𑀫, 𑀧𑁂𑀢𑁆𑀢𑀺𑀯𑀺𑀲𑀬𑀺𑀓𑀸 𑀪𑀯𑀺𑀲𑁆𑀲𑀸𑀫, 𑀫𑀦𑀼𑀲𑁆𑀲𑀸 𑀪𑀯𑀺𑀲𑁆𑀲𑀸𑀫, 𑀤𑁂𑀯𑀸 𑀪𑀯𑀺𑀲𑁆𑀲𑀸𑀫, 𑀭𑀽𑀧𑀻 𑀪𑀯𑀺𑀲𑁆𑀲𑀸𑀫, 𑀅𑀭𑀽𑀧𑀻 𑀪𑀯𑀺𑀲𑁆𑀲𑀸𑀫, 𑀲𑀜𑁆𑀜𑀻 𑀪𑀯𑀺𑀲𑁆𑀲𑀸𑀫, 𑀅𑀲𑀜𑁆𑀜𑀻 𑀪𑀯𑀺𑀲𑁆𑀲𑀸𑀫, 𑀦𑁂𑀯𑀲𑀜𑁆𑀜𑀻𑀦𑀸𑀲𑀜𑁆𑀜𑀻 𑀪𑀯𑀺𑀲𑁆𑀲𑀸𑀫, “𑀪𑀯𑀺𑀲𑁆𑀲𑀸𑀫 𑀦𑀼 𑀔𑁄 𑀫𑀬𑀁 𑀅𑀦𑀸𑀕𑀢𑀫𑀤𑁆𑀥𑀸𑀦𑀁, 𑀦𑀦𑀼 𑀔𑁄 𑀪𑀯𑀺𑀲𑁆𑀲𑀸𑀫 𑀅𑀦𑀸𑀕𑀢𑀫𑀤𑁆𑀥𑀸𑀦𑀁, 𑀓𑀺𑀁 𑀦𑀼 𑀔𑁄 𑀪𑀯𑀺𑀲𑁆𑀲𑀸𑀫 𑀅𑀦𑀸𑀕𑀢𑀫𑀤𑁆𑀥𑀸𑀦𑀁, 𑀓𑀣𑀁 𑀦𑀼 𑀔𑁄 𑀪𑀯𑀺𑀲𑁆𑀲𑀸𑀫 𑀅𑀦𑀸𑀕𑀢𑀫𑀤𑁆𑀥𑀸𑀦𑀁, 𑀓𑀺𑀁 𑀳𑀼𑀢𑁆𑀯𑀸 𑀓𑀺𑀁 𑀪𑀯𑀺𑀲𑁆𑀲𑀸𑀫 𑀦𑀼 𑀔𑁄 𑀫𑀬𑀁 𑀅𑀦𑀸𑀕𑀢𑀫𑀤𑁆𑀥𑀸𑀦𑀦𑁆”𑀢𑀺 𑀲𑀁𑀲𑀬𑀧𑀓𑁆𑀔𑀦𑁆𑀤𑀸 𑀯𑀺𑀫𑀢𑀺𑀧𑀓𑁆𑀔𑀦𑁆𑀤𑀸 𑀤𑁆𑀯𑁂𑀍𑀳𑀓𑀚𑀸𑀢𑀸 𑀮𑀧𑀦𑁆𑀢𑀺 𑀮𑀸𑀮𑀧𑀦𑁆𑀢𑀺, 𑀲𑁄𑀘𑀦𑁆𑀢𑀺 𑀓𑀺𑀮𑀫𑀦𑁆𑀢𑀺 𑀧𑀭𑀺𑀤𑁂𑀯𑀦𑁆𑀢𑀺 𑀉𑀭𑀢𑁆𑀢𑀸𑀍𑀇𑀁 𑀓𑀦𑁆𑀤𑀦𑁆𑀢𑀺 𑀲𑀫𑁆𑀫𑁄𑀳𑀁 𑀆𑀧𑀚𑁆𑀚𑀦𑁆𑀢𑀻𑀢𑀺—  𑀓𑀺𑀁𑀲𑀽 𑀪𑀯𑀺𑀲𑁆𑀲𑀸𑀫 𑀇𑀢𑁄 𑀘𑀼𑀢𑀸𑀲𑁂𑁇

137\. 𑀢𑁂𑀦𑀸𑀳 𑀪𑀕𑀯𑀸—

138\. _“𑀓𑀸𑀫𑁂𑀲𑀼 𑀕𑀺𑀤𑁆𑀥𑀸 𑀧𑀲𑀼𑀢𑀸 𑀧𑀫𑀽𑀍𑀳𑀸,_  
_𑀅𑀯𑀤𑀸𑀦𑀺𑀬𑀸 𑀢𑁂 𑀯𑀺𑀲𑀫𑁂 𑀦𑀺𑀯𑀺𑀝𑁆𑀞𑀸;_  
_𑀤𑀼𑀓𑁆𑀔𑀽𑀧𑀦𑀻𑀢𑀸 𑀧𑀭𑀺𑀤𑁂𑀯𑀬𑀦𑁆𑀢𑀺,_  
_𑀓𑀺𑀁𑀲𑀽 𑀪𑀯𑀺𑀲𑁆𑀲𑀸𑀫 𑀇𑀢𑁄 𑀘𑀼𑀢𑀸𑀲𑁂”𑀢𑀺𑁇_  


(10.)

139\. _**𑀢𑀲𑁆𑀫𑀸 𑀳𑀺 𑀲𑀺𑀓𑁆𑀔𑁂𑀣 𑀇𑀥𑁂𑀯 𑀚𑀦𑁆𑀢𑀼,**_  
_**𑀬𑀁 𑀓𑀺𑀜𑁆𑀘𑀺 𑀚𑀜𑁆𑀜𑀸 𑀯𑀺𑀲𑀫𑀦𑁆𑀢𑀺 𑀮𑁄𑀓𑁂;**_  
_**𑀦 𑀢𑀲𑁆𑀲 𑀳𑁂𑀢𑀽 𑀯𑀺𑀲𑀫𑀁 𑀘𑀭𑁂𑀬𑁆𑀬,**_  
_**𑀅𑀧𑁆𑀧𑀜𑁆𑀳𑀺𑀤𑀁 𑀚𑀻𑀯𑀺𑀢𑀫𑀸𑀳𑀼 𑀥𑀻𑀭𑀸𑁇**_  


140\. **𑀢𑀲𑁆𑀫𑀸 𑀳𑀺 𑀲𑀺𑀓𑁆𑀔𑁂𑀣 𑀇𑀥𑁂𑀯 𑀚𑀦𑁆𑀢𑀽**𑀢𑀺𑁇 **𑀢𑀲𑁆𑀫𑀸**𑀢𑀺 𑀢𑀁𑀓𑀸𑀭𑀡𑀸 𑀢𑀁𑀳𑁂𑀢𑀼 𑀢𑀧𑁆𑀧𑀘𑁆𑀘𑀬𑀸 𑀢𑀁𑀦𑀺𑀤𑀸𑀦𑀸, 𑀏𑀢𑀫𑀸𑀤𑀻𑀦𑀯𑀁 𑀲𑀫𑁆𑀧𑀲𑁆𑀲𑀫𑀸𑀦𑁄 𑀓𑀸𑀫𑁂𑀲𑀽𑀢𑀺—  𑀢𑀲𑁆𑀫𑀸𑁇 **𑀲𑀺𑀓𑁆𑀔𑁂𑀣𑀸**𑀢𑀺 𑀢𑀺𑀲𑁆𑀲𑁄 𑀲𑀺𑀓𑁆𑀔𑀸—  𑀅𑀥𑀺𑀲𑀻𑀮𑀲𑀺𑀓𑁆𑀔𑀸, 𑀅𑀥𑀺𑀘𑀺𑀢𑁆𑀢𑀲𑀺𑀓𑁆𑀔𑀸, 𑀅𑀥𑀺𑀧𑀜𑁆𑀜𑀸𑀲𑀺𑀓𑁆𑀔𑀸𑁇

141\. 𑀓𑀢𑀫𑀸 𑀅𑀥𑀺𑀲𑀻𑀮𑀲𑀺𑀓𑁆𑀔𑀸? 𑀇𑀥 𑀪𑀺𑀓𑁆𑀔𑀼 𑀲𑀻𑀮𑀯𑀸 𑀳𑁄𑀢𑀺, 𑀧𑀸𑀢𑀺𑀫𑁄𑀓𑁆𑀔𑀲𑀁𑀯𑀭𑀲𑀁𑀯𑀼𑀢𑁄 𑀯𑀺𑀳𑀭𑀢𑀺 𑀆𑀘𑀸𑀭𑀕𑁄𑀘𑀭𑀲𑀫𑁆𑀧𑀦𑁆𑀦𑁄, 𑀅𑀡𑀼𑀫𑀢𑁆𑀢𑁂𑀲𑀼 𑀯𑀚𑁆𑀚𑁂𑀲𑀼 𑀪𑀬𑀤𑀲𑁆𑀲𑀸𑀯𑀻, 𑀲𑀫𑀸𑀤𑀸𑀬 𑀲𑀺𑀓𑁆𑀔𑀢𑀺 𑀲𑀺𑀓𑁆𑀔𑀸𑀧𑀤𑁂𑀲𑀼𑁇 𑀔𑀼𑀤𑁆𑀤𑀓𑁄 𑀲𑀻𑀮𑀓𑁆𑀔𑀦𑁆𑀥𑁄, 𑀫𑀳𑀦𑁆𑀢𑁄 𑀲𑀻𑀮𑀓𑁆𑀔𑀦𑁆𑀥𑁄, 𑀲𑀻𑀮𑀁 𑀧𑀢𑀺𑀝𑁆𑀞𑀸 𑀆𑀤𑀺 𑀘𑀭𑀡𑀁 𑀲𑀁𑀬𑀫𑁄 𑀲𑀁𑀯𑀭𑁄 𑀫𑁄𑀓𑁆𑀔𑀁 𑀧𑀸𑀫𑁄𑀓𑁆𑀔𑀁 𑀓𑀼𑀲𑀮𑀸𑀦𑀁 𑀥𑀫𑁆𑀫𑀸𑀦𑀁 𑀲𑀫𑀸𑀧𑀢𑁆𑀢𑀺𑀬𑀸—  𑀅𑀬𑀁 𑀅𑀥𑀺𑀲𑀻𑀮𑀲𑀺𑀓𑁆𑀔𑀸𑁇

142\. 𑀓𑀢𑀫𑀸 𑀅𑀥𑀺𑀘𑀺𑀢𑁆𑀢𑀲𑀺𑀓𑁆𑀔𑀸? 𑀇𑀥 𑀪𑀺𑀓𑁆𑀔𑀼 𑀯𑀺𑀯𑀺𑀘𑁆𑀘𑁂𑀯 𑀓𑀸𑀫𑁂𑀳𑀺 𑀯𑀺𑀯𑀺𑀘𑁆𑀘 𑀅𑀓𑀼𑀲𑀮𑁂𑀳𑀺 𑀥𑀫𑁆𑀫𑁂𑀳𑀺 𑀲𑀯𑀺𑀢𑀓𑁆𑀓𑀁 𑀲𑀯𑀺𑀘𑀸𑀭𑀁 𑀯𑀺𑀯𑁂𑀓𑀚𑀁 𑀧𑀻𑀢𑀺𑀲𑀼𑀔𑀁 𑀧𑀞𑀫𑀁 𑀛𑀸𑀦𑀁 𑀉𑀧𑀲𑀫𑁆𑀧𑀚𑁆𑀚 𑀯𑀺𑀳𑀭𑀢𑀺𑁇 𑀯𑀺𑀢𑀓𑁆𑀓𑀯𑀺𑀘𑀸𑀭𑀸𑀦𑀁 𑀯𑀽𑀧𑀲𑀫𑀸 𑀅𑀚𑁆𑀛𑀢𑁆𑀢𑀁 𑀲𑀫𑁆𑀧𑀲𑀸𑀤𑀦𑀁 𑀘𑁂𑀢𑀲𑁄 𑀏𑀓𑁄𑀤𑀺𑀪𑀸𑀯𑀁 𑀅𑀯𑀺𑀢𑀓𑁆𑀓𑀁 𑀅𑀯𑀺𑀘𑀸𑀭𑀁 𑀲𑀫𑀸𑀥𑀺𑀚𑀁 𑀧𑀻𑀢𑀺𑀲𑀼𑀔𑀁 𑀤𑀼𑀢𑀺𑀬𑀁 𑀛𑀸𑀦𑀁 𑀉𑀧𑀲𑀫𑁆𑀧𑀚𑁆𑀚 𑀯𑀺𑀳𑀭𑀢𑀺𑁇 𑀧𑀻𑀢𑀺𑀬𑀸 𑀘 𑀯𑀺𑀭𑀸𑀕𑀸 𑀉𑀧𑁂𑀓𑁆𑀔𑀓𑁄 𑀘 𑀯𑀺𑀳𑀭𑀢𑀺 𑀲𑀢𑁄 𑀘 𑀲𑀫𑁆𑀧𑀚𑀸𑀦𑁄 𑀲𑀼𑀔𑀜𑁆𑀘 𑀓𑀸𑀬𑁂𑀦 𑀧𑀝𑀺𑀲𑀁𑀯𑁂𑀤𑁂𑀢𑀺, 𑀬𑀁 𑀢𑀁 𑀅𑀭𑀺𑀬𑀸 𑀆𑀘𑀺𑀓𑁆𑀔𑀦𑁆𑀢𑀺—  “𑀉𑀧𑁂𑀓𑁆𑀔𑀓𑁄 𑀲𑀢𑀺𑀫𑀸 𑀲𑀼𑀔𑀯𑀺𑀳𑀸𑀭𑀻”𑀢𑀺 𑀢𑀢𑀺𑀬𑀁 𑀛𑀸𑀦𑀁 𑀉𑀧𑀲𑀫𑁆𑀧𑀚𑁆𑀚 𑀯𑀺𑀳𑀭𑀢𑀺𑁇 𑀲𑀼𑀔𑀲𑁆𑀲 𑀘 𑀧𑀳𑀸𑀦𑀸 𑀤𑀼𑀓𑁆𑀔𑀲𑁆𑀲 𑀘 𑀧𑀳𑀸𑀦𑀸 𑀧𑀼𑀩𑁆𑀩𑁂𑀯 𑀲𑁄𑀫𑀦𑀲𑁆𑀲𑀤𑁄𑀫𑀦𑀲𑁆𑀲𑀸𑀦𑀁 𑀅𑀢𑁆𑀣𑀗𑁆𑀕𑀫𑀸 𑀅𑀤𑀼𑀓𑁆𑀔𑀫𑀲𑀼𑀔𑀁 𑀉𑀧𑁂𑀓𑁆𑀔𑀸𑀲𑀢𑀺𑀧𑀸𑀭𑀺𑀲𑀼𑀤𑁆𑀥𑀺𑀁 𑀘𑀢𑀼𑀢𑁆𑀣𑀁 𑀛𑀸𑀦𑀁 𑀉𑀧𑀲𑀫𑁆𑀧𑀚𑁆𑀚 𑀯𑀺𑀳𑀭𑀢𑀺—  𑀅𑀬𑀁 𑀅𑀥𑀺𑀘𑀺𑀢𑁆𑀢𑀲𑀺𑀓𑁆𑀔𑀸𑁇

143\. 𑀓𑀢𑀫𑀸 𑀅𑀥𑀺𑀧𑀜𑁆𑀜𑀸𑀲𑀺𑀓𑁆𑀔𑀸? 𑀇𑀥 𑀪𑀺𑀓𑁆𑀔𑀼 𑀧𑀜𑁆𑀜𑀯𑀸 𑀳𑁄𑀢𑀺 𑀉𑀤𑀬𑀢𑁆𑀣𑀕𑀸𑀫𑀺𑀦𑀺𑀬𑀸 𑀧𑀜𑁆𑀜𑀸𑀬 𑀲𑀫𑀦𑁆𑀦𑀸𑀕𑀢𑁄, 𑀅𑀭𑀺𑀬𑀸𑀬 𑀦𑀺𑀩𑁆𑀩𑁂𑀥𑀺𑀓𑀸𑀬 𑀲𑀫𑁆𑀫𑀸𑀤𑀼𑀓𑁆𑀔𑀓𑁆𑀔𑀬𑀕𑀸𑀫𑀺𑀦𑀺𑀬𑀸𑁇 𑀲𑁄 “𑀇𑀤𑀁 𑀤𑀼𑀓𑁆𑀔𑀦𑁆”𑀢𑀺 𑀬𑀣𑀸𑀪𑀽𑀢𑀁 𑀧𑀚𑀸𑀦𑀸𑀢𑀺, “𑀅𑀬𑀁 𑀤𑀼𑀓𑁆𑀔𑀲𑀫𑀼𑀤𑀬𑁄”𑀢𑀺 𑀬𑀣𑀸𑀪𑀽𑀢𑀁 𑀧𑀚𑀸𑀦𑀸𑀢𑀺, “𑀅𑀬𑀁 𑀤𑀼𑀓𑁆𑀔𑀦𑀺𑀭𑁄𑀥𑁄”𑀢𑀺 𑀬𑀣𑀸𑀪𑀽𑀢𑀁 𑀧𑀚𑀸𑀦𑀸𑀢𑀺, “𑀅𑀬𑀁 𑀤𑀼𑀓𑁆𑀔𑀦𑀺𑀭𑁄𑀥𑀕𑀸𑀫𑀺𑀦𑀻 𑀧𑀝𑀺𑀧𑀤𑀸”𑀢𑀺 𑀬𑀣𑀸𑀪𑀽𑀢𑀁 𑀧𑀚𑀸𑀦𑀸𑀢𑀺𑁇 “𑀇𑀫𑁂 𑀆𑀲𑀯𑀸”𑀢𑀺 𑀬𑀣𑀸𑀪𑀽𑀢𑀁 𑀧𑀚𑀸𑀦𑀸𑀢𑀺, “𑀅𑀬𑀁 𑀆𑀲𑀯𑀲𑀫𑀼𑀤𑀬𑁄”𑀢𑀺 𑀬𑀣𑀸𑀪𑀽𑀢𑀁 𑀧𑀚𑀸𑀦𑀸𑀢𑀺, “𑀅𑀬𑀁 𑀆𑀲𑀯𑀦𑀺𑀭𑁄𑀥𑁄”𑀢𑀺 𑀬𑀣𑀸𑀪𑀽𑀢𑀁 𑀧𑀚𑀸𑀦𑀸𑀢𑀺, “𑀅𑀬𑀁 𑀆𑀲𑀯𑀦𑀺𑀭𑁄𑀥𑀕𑀸𑀫𑀺𑀦𑀻 𑀧𑀝𑀺𑀧𑀤𑀸”𑀢𑀺 𑀬𑀣𑀸𑀪𑀽𑀢𑀁 𑀧𑀚𑀸𑀦𑀸𑀢𑀺—  𑀅𑀬𑀁 𑀅𑀥𑀺𑀧𑀜𑁆𑀜𑀸𑀲𑀺𑀓𑁆𑀔𑀸𑁇

144\. 𑀇𑀫𑀸 𑀢𑀺𑀲𑁆𑀲𑁄 𑀲𑀺𑀓𑁆𑀔𑀸𑀬𑁄 𑀆𑀯𑀚𑁆𑀚𑀦𑁆𑀢𑁄 𑀲𑀺𑀓𑁆𑀔𑁂𑀬𑁆𑀬, 𑀚𑀸𑀦𑀦𑁆𑀢𑁄 𑀲𑀺𑀓𑁆𑀔𑁂𑀬𑁆𑀬, 𑀧𑀲𑁆𑀲𑀦𑁆𑀢𑁄 𑀲𑀺𑀓𑁆𑀔𑁂𑀬𑁆𑀬, 𑀧𑀘𑁆𑀘𑀯𑁂𑀓𑁆𑀔𑀦𑁆𑀢𑁄 𑀲𑀺𑀓𑁆𑀔𑁂𑀬𑁆𑀬, 𑀘𑀺𑀢𑁆𑀢𑀁 𑀅𑀥𑀺𑀝𑁆𑀞𑀳𑀦𑁆𑀢𑁄 𑀲𑀺𑀓𑁆𑀔𑁂𑀬𑁆𑀬, 𑀲𑀤𑁆𑀥𑀸𑀬 𑀅𑀥𑀺𑀫𑀼𑀘𑁆𑀘𑀦𑁆𑀢𑁄 𑀲𑀺𑀓𑁆𑀔𑁂𑀬𑁆𑀬, 𑀯𑀻𑀭𑀺𑀬𑀁 𑀧𑀕𑁆𑀕𑀡𑁆𑀳𑀦𑁆𑀢𑁄 𑀲𑀺𑀓𑁆𑀔𑁂𑀬𑁆𑀬, 𑀲𑀢𑀺𑀁 𑀉𑀧𑀝𑁆𑀞𑀧𑁂𑀦𑁆𑀢𑁄 𑀲𑀺𑀓𑁆𑀔𑁂𑀬𑁆𑀬, 𑀘𑀺𑀢𑁆𑀢𑀁 𑀲𑀫𑀸𑀤𑀳𑀦𑁆𑀢𑁄 𑀲𑀺𑀓𑁆𑀔𑁂𑀬𑁆𑀬, 𑀧𑀜𑁆𑀜𑀸𑀬 𑀧𑀚𑀸𑀦𑀦𑁆𑀢𑁄 𑀲𑀺𑀓𑁆𑀔𑁂𑀬𑁆𑀬, 𑀅𑀪𑀺𑀜𑁆𑀜𑁂𑀬𑁆𑀬𑀁 𑀅𑀪𑀺𑀚𑀸𑀦𑀦𑁆𑀢𑁄 𑀲𑀺𑀓𑁆𑀔𑁂𑀬𑁆𑀬, 𑀧𑀭𑀺𑀜𑁆𑀜𑁂𑀬𑁆𑀬𑀁 𑀧𑀭𑀺𑀚𑀸𑀦𑀦𑁆𑀢𑁄 𑀲𑀺𑀓𑁆𑀔𑁂𑀬𑁆𑀬, 𑀧𑀳𑀸𑀢𑀩𑁆𑀩𑀁 𑀧𑀚𑀳𑀦𑁆𑀢𑁄 𑀲𑀺𑀓𑁆𑀔𑁂𑀬𑁆𑀬, 𑀪𑀸𑀯𑁂𑀢𑀩𑁆𑀩𑀁 𑀪𑀸𑀯𑁂𑀦𑁆𑀢𑁄 𑀲𑀺𑀓𑁆𑀔𑁂𑀬𑁆𑀬, 𑀲𑀘𑁆𑀙𑀺𑀓𑀸𑀢𑀩𑁆𑀩𑀁 𑀲𑀘𑁆𑀙𑀺𑀓𑀭𑁄𑀦𑁆𑀢𑁄 𑀲𑀺𑀓𑁆𑀔𑁂𑀬𑁆𑀬 𑀆𑀘𑀭𑁂𑀬𑁆𑀬 𑀲𑀫𑀸𑀘𑀭𑁂𑀬𑁆𑀬 𑀲𑀫𑀸𑀤𑀸𑀬 𑀯𑀢𑁆𑀢𑁂𑀬𑁆𑀬𑁇

145\. **𑀇𑀥𑀸**𑀢𑀺 𑀇𑀫𑀺𑀲𑁆𑀲𑀸 𑀤𑀺𑀝𑁆𑀞𑀺𑀬𑀸 𑀇𑀫𑀺𑀲𑁆𑀲𑀸 𑀔𑀦𑁆𑀢𑀺𑀬𑀸 𑀇𑀫𑀺𑀲𑁆𑀲𑀸 𑀭𑀼𑀘𑀺𑀬𑀸 𑀇𑀫𑀲𑁆𑀫𑀺𑀁 𑀆𑀤𑀸𑀬𑁂 𑀇𑀫𑀲𑁆𑀫𑀺𑀁 𑀥𑀫𑁆𑀫𑁂 𑀇𑀫𑀲𑁆𑀫𑀺𑀁 𑀯𑀺𑀦𑀬𑁂 𑀇𑀫𑀲𑁆𑀫𑀺𑀁 𑀥𑀫𑁆𑀫𑀯𑀺𑀦𑀬𑁂 𑀇𑀫𑀲𑁆𑀫𑀺𑀁 𑀧𑀸𑀯𑀘𑀦𑁂 𑀇𑀫𑀲𑁆𑀫𑀺𑀁 𑀩𑁆𑀭𑀳𑁆𑀫𑀘𑀭𑀺𑀬𑁂 𑀇𑀫𑀲𑁆𑀫𑀺𑀁 𑀲𑀢𑁆𑀣𑀼𑀲𑀸𑀲𑀦𑁂 𑀇𑀫𑀲𑁆𑀫𑀺𑀁 𑀅𑀢𑁆𑀢𑀪𑀸𑀯𑁂 𑀇𑀫𑀲𑁆𑀫𑀺𑀁 𑀫𑀦𑀼𑀲𑁆𑀲𑀮𑁄𑀓𑁂—  𑀢𑁂𑀦 𑀯𑀼𑀘𑁆𑀘𑀢𑀺 𑀇𑀥𑀸𑀢𑀺𑁇 **𑀚𑀦𑁆𑀢𑀽**𑀢𑀺 𑀲𑀢𑁆𑀢𑁄 𑀦𑀭𑁄…𑀧𑁂…  𑀫𑀦𑀼𑀚𑁄𑀢𑀺—  𑀢𑀲𑁆𑀫𑀸 𑀳𑀺 𑀲𑀺𑀓𑁆𑀔𑁂𑀣 𑀇𑀥𑁂𑀯 𑀚𑀦𑁆𑀢𑀼𑁇

146\. **𑀬𑀁 𑀓𑀺𑀜𑁆𑀘𑀺 𑀚𑀜𑁆𑀜𑀸 𑀯𑀺𑀲𑀫𑀦𑁆𑀢𑀺 𑀮𑁄𑀓𑁂**𑀢𑀺𑁇 **𑀬𑀁 𑀓𑀺𑀜𑁆𑀘𑀻**𑀢𑀺 𑀲𑀩𑁆𑀩𑁂𑀦 𑀲𑀩𑁆𑀩𑀁 𑀲𑀩𑁆𑀩𑀣𑀸 𑀲𑀩𑁆𑀩𑀁 𑀅𑀲𑁂𑀲𑀁 𑀦𑀺𑀲𑁆𑀲𑁂𑀲𑀁 𑀧𑀭𑀺𑀬𑀸𑀤𑀺𑀬𑀦𑀯𑀘𑀦𑀫𑁂𑀢𑀁—  𑀬𑀁 𑀓𑀺𑀜𑁆𑀘𑀻𑀢𑀺𑁇 **𑀯𑀺𑀲𑀫𑀦𑁆𑀢𑀺 𑀚𑀜𑁆𑀜𑀸**𑀢𑀺 𑀯𑀺𑀲𑀫𑀁 𑀓𑀸𑀬𑀓𑀫𑁆𑀫𑀁 𑀯𑀺𑀲𑀫𑀦𑁆𑀢𑀺 𑀚𑀸𑀦𑁂𑀬𑁆𑀬, 𑀯𑀺𑀲𑀫𑀁 𑀯𑀘𑀻𑀓𑀫𑁆𑀫𑀁 𑀯𑀺𑀲𑀫𑀦𑁆𑀢𑀺 𑀚𑀸𑀦𑁂𑀬𑁆𑀬, 𑀯𑀺𑀲𑀫𑀁 𑀫𑀦𑁄𑀓𑀫𑁆𑀫𑀁 𑀯𑀺𑀲𑀫𑀦𑁆𑀢𑀺 𑀚𑀸𑀦𑁂𑀬𑁆𑀬, 𑀯𑀺𑀲𑀫𑀁 𑀧𑀸𑀡𑀸𑀢𑀺𑀧𑀸𑀢𑀁 𑀯𑀺𑀲𑀫𑁄𑀢𑀺 𑀚𑀸𑀦𑁂𑀬𑁆𑀬, 𑀯𑀺𑀲𑀫𑀁 𑀅𑀤𑀺𑀦𑁆𑀦𑀸𑀤𑀸𑀦𑀁 𑀯𑀺𑀲𑀫𑀦𑁆𑀢𑀺 𑀚𑀸𑀦𑁂𑀬𑁆𑀬, 𑀯𑀺𑀲𑀫𑀁 𑀓𑀸𑀫𑁂𑀲𑀼𑀫𑀺𑀘𑁆𑀙𑀸𑀘𑀸𑀭𑀁 𑀯𑀺𑀲𑀫𑁄𑀢𑀺 𑀚𑀸𑀦𑁂𑀬𑁆𑀬, 𑀯𑀺𑀲𑀫𑀁 𑀫𑀼𑀲𑀸𑀯𑀸𑀤𑀁 𑀯𑀺𑀲𑀫𑁄𑀢𑀺 𑀚𑀸𑀦𑁂𑀬𑁆𑀬, 𑀯𑀺𑀲𑀫𑀁 𑀧𑀺𑀲𑀼𑀡𑀁 𑀯𑀸𑀘𑀁 𑀯𑀺𑀲𑀫𑀸𑀢𑀺 𑀚𑀸𑀦𑁂𑀬𑁆𑀬, 𑀯𑀺𑀲𑀫𑀁 𑀨𑀭𑀼𑀲𑀁 𑀯𑀸𑀘𑀁 𑀯𑀺𑀲𑀫𑀸𑀢𑀺 𑀚𑀸𑀦𑁂𑀬𑁆𑀬, 𑀯𑀺𑀲𑀫𑀁 𑀲𑀫𑁆𑀨𑀧𑁆𑀧𑀮𑀸𑀧𑀁 𑀯𑀺𑀲𑀫𑁄𑀢𑀺 𑀚𑀸𑀦𑁂𑀬𑁆𑀬, 𑀯𑀺𑀲𑀫𑀁 𑀅𑀪𑀺𑀚𑁆𑀛𑀁 𑀯𑀺𑀲𑀫𑀸𑀢𑀺 𑀚𑀸𑀦𑁂𑀬𑁆𑀬, 𑀯𑀺𑀲𑀫𑀁 𑀩𑁆𑀬𑀸𑀧𑀸𑀤𑀁 𑀯𑀺𑀲𑀫𑁄𑀢𑀺 𑀚𑀸𑀦𑁂𑀬𑁆𑀬, 𑀯𑀺𑀲𑀫𑀁 𑀫𑀺𑀘𑁆𑀙𑀸𑀤𑀺𑀝𑁆𑀞𑀺𑀁 𑀯𑀺𑀲𑀫𑀸𑀢𑀺 𑀚𑀸𑀦𑁂𑀬𑁆𑀬, 𑀯𑀺𑀲𑀫𑁂 𑀲𑀗𑁆𑀔𑀸𑀭𑁂 𑀯𑀺𑀲𑀫𑀸𑀢𑀺 𑀚𑀸𑀦𑁂𑀬𑁆𑀬, 𑀯𑀺𑀲𑀫𑁂 𑀧𑀜𑁆𑀘 𑀓𑀸𑀫𑀕𑀼𑀡𑁂 𑀯𑀺𑀲𑀫𑀸𑀢𑀺 𑀚𑀸𑀦𑁂𑀬𑁆𑀬, 𑀯𑀺𑀲𑀫𑁂 𑀧𑀜𑁆𑀘 𑀦𑀻𑀯𑀭𑀡𑁂 𑀯𑀺𑀲𑀫𑀸𑀢𑀺 𑀚𑀸𑀦𑁂𑀬𑁆𑀬 𑀆𑀚𑀸𑀦𑁂𑀬𑁆𑀬 𑀯𑀺𑀚𑀸𑀦𑁂𑀬𑁆𑀬 𑀧𑀝𑀺𑀯𑀺𑀚𑀸𑀦𑁂𑀬𑁆𑀬 𑀧𑀝𑀺𑀯𑀺𑀚𑁆𑀛𑁂𑀬𑁆𑀬𑁇 **𑀮𑁄𑀓𑁂**𑀢𑀺 𑀅𑀧𑀸𑀬𑀮𑁄𑀓𑁂…𑀧𑁂…  𑀆𑀬𑀢𑀦𑀮𑁄𑀓𑁂𑀢𑀺—  𑀬𑀁 𑀓𑀺𑀜𑁆𑀘𑀺 𑀚𑀜𑁆𑀜𑀸 𑀯𑀺𑀲𑀫𑀦𑁆𑀢𑀺 𑀮𑁄𑀓𑁂𑁇

147\. **𑀦 𑀢𑀲𑁆𑀲 𑀳𑁂𑀢𑀽 𑀯𑀺𑀲𑀫𑀁 𑀘𑀭𑁂𑀬𑁆𑀬𑀸**𑀢𑀺𑁇 𑀯𑀺𑀲𑀫𑀲𑁆𑀲 𑀓𑀸𑀬𑀓𑀫𑁆𑀫𑀲𑁆𑀲 𑀳𑁂𑀢𑀼 𑀯𑀺𑀲𑀫𑀁 𑀦 𑀘𑀭𑁂𑀬𑁆𑀬, 𑀯𑀺𑀲𑀫𑀲𑁆𑀲 𑀯𑀘𑀻𑀓𑀫𑁆𑀫𑀲𑁆𑀲 𑀳𑁂𑀢𑀼 𑀯𑀺𑀲𑀫𑀁 𑀦 𑀘𑀭𑁂𑀬𑁆𑀬, 𑀯𑀺𑀲𑀫𑀲𑁆𑀲 𑀫𑀦𑁄𑀓𑀫𑁆𑀫𑀲𑁆𑀲 𑀳𑁂𑀢𑀼 𑀯𑀺𑀲𑀫𑀁 𑀦 𑀘𑀭𑁂𑀬𑁆𑀬, 𑀯𑀺𑀲𑀫𑀲𑁆𑀲 𑀧𑀸𑀡𑀸𑀢𑀺𑀧𑀸𑀢𑀲𑁆𑀲 𑀳𑁂𑀢𑀼 𑀯𑀺𑀲𑀫𑀁 𑀦 𑀘𑀭𑁂𑀬𑁆𑀬, 𑀯𑀺𑀲𑀫𑀲𑁆𑀲 𑀅𑀤𑀺𑀦𑁆𑀦𑀸𑀤𑀸𑀦𑀲𑁆𑀲 𑀳𑁂𑀢𑀼 𑀯𑀺𑀲𑀫𑀁 𑀦 𑀘𑀭𑁂𑀬𑁆𑀬, 𑀯𑀺𑀲𑀫𑀲𑁆𑀲 𑀓𑀸𑀫𑁂𑀲𑀼𑀫𑀺𑀘𑁆𑀙𑀸𑀘𑀸𑀭𑀲𑁆𑀲 𑀳𑁂𑀢𑀼 𑀯𑀺𑀲𑀫𑀁 𑀦 𑀘𑀭𑁂𑀬𑁆𑀬, 𑀯𑀺𑀲𑀫𑀲𑁆𑀲 𑀫𑀼𑀲𑀸𑀯𑀸𑀤𑀲𑁆𑀲 𑀳𑁂𑀢𑀼 𑀯𑀺𑀲𑀫𑀁 𑀦 𑀘𑀭𑁂𑀬𑁆𑀬, 𑀯𑀺𑀲𑀫𑀸𑀬 𑀧𑀺𑀲𑀼𑀡𑀸𑀬 𑀯𑀸𑀘𑀸𑀬 𑀳𑁂𑀢𑀼 𑀯𑀺𑀲𑀫𑀁 𑀦 𑀘𑀭𑁂𑀬𑁆𑀬, 𑀯𑀺𑀲𑀫𑀸𑀬 𑀨𑀭𑀼𑀲𑀸𑀬 𑀯𑀸𑀘𑀸𑀬 𑀳𑁂𑀢𑀼 𑀯𑀺𑀲𑀫𑀁 𑀦 𑀘𑀭𑁂𑀬𑁆𑀬, 𑀯𑀺𑀲𑀫𑀲𑁆𑀲 𑀲𑀫𑁆𑀨𑀧𑁆𑀧𑀮𑀸𑀧𑀲𑁆𑀲 𑀳𑁂𑀢𑀼 𑀯𑀺𑀲𑀫𑀁 𑀦 𑀘𑀭𑁂𑀬𑁆𑀬, 𑀯𑀺𑀲𑀫𑀸𑀬 𑀅𑀪𑀺𑀚𑁆𑀛𑀸𑀬 𑀳𑁂𑀢𑀼 𑀯𑀺𑀲𑀫𑀁 𑀦 𑀘𑀭𑁂𑀬𑁆𑀬, 𑀯𑀺𑀲𑀫𑀲𑁆𑀲 𑀩𑁆𑀬𑀸𑀧𑀸𑀤𑀲𑁆𑀲 𑀳𑁂𑀢𑀼 𑀯𑀺𑀲𑀫𑀁 𑀦 𑀘𑀭𑁂𑀬𑁆𑀬, 𑀯𑀺𑀲𑀫𑀸𑀬 𑀫𑀺𑀘𑁆𑀙𑀸𑀤𑀺𑀝𑁆𑀞𑀺𑀬𑀸 𑀳𑁂𑀢𑀼 𑀯𑀺𑀲𑀫𑀁 𑀦 𑀘𑀭𑁂𑀬𑁆𑀬, 𑀯𑀺𑀲𑀫𑀸𑀦𑀁 𑀲𑀗𑁆𑀔𑀸𑀭𑀸𑀦𑀁 𑀳𑁂𑀢𑀼 𑀯𑀺𑀲𑀫𑀁 𑀦 𑀘𑀭𑁂𑀬𑁆𑀬, 𑀯𑀺𑀲𑀫𑀸𑀦𑀁 𑀧𑀜𑁆𑀘𑀦𑁆𑀦𑀁 𑀓𑀸𑀫𑀕𑀼𑀡𑀸𑀦𑀁 𑀳𑁂𑀢𑀼 𑀯𑀺𑀲𑀫𑀁 𑀦 𑀘𑀭𑁂𑀬𑁆𑀬, 𑀯𑀺𑀲𑀫𑀸𑀦𑀁 𑀧𑀜𑁆𑀘𑀦𑁆𑀦𑀁 𑀦𑀻𑀯𑀭𑀡𑀸𑀦𑀁 𑀳𑁂𑀢𑀼 𑀯𑀺𑀲𑀫𑀁 𑀦 𑀘𑀭𑁂𑀬𑁆𑀬, 𑀯𑀺𑀲𑀫𑀸𑀬 𑀘𑁂𑀢𑀦𑀸𑀬 𑀳𑁂𑀢𑀼 𑀯𑀺𑀲𑀫𑀁 𑀦 𑀘𑀭𑁂𑀬𑁆𑀬, 𑀯𑀺𑀲𑀫𑀸𑀬 𑀧𑀢𑁆𑀣𑀦𑀸𑀬 𑀳𑁂𑀢𑀼 𑀯𑀺𑀲𑀫𑀁 𑀦 𑀘𑀭𑁂𑀬𑁆𑀬, 𑀯𑀺𑀲𑀫𑀸𑀬 𑀧𑀡𑀺𑀥𑀺𑀬𑀸 𑀳𑁂𑀢𑀼 𑀯𑀺𑀲𑀫𑀁 𑀦 𑀘𑀭𑁂𑀬𑁆𑀬 𑀦 𑀆𑀘𑀭𑁂𑀬𑁆𑀬 𑀦 𑀲𑀫𑀸𑀘𑀭𑁂𑀬𑁆𑀬 𑀦 𑀲𑀫𑀸𑀤𑀸𑀬 𑀯𑀢𑁆𑀢𑁂𑀬𑁆𑀬𑀸𑀢𑀺—  𑀦 𑀢𑀲𑁆𑀲 𑀳𑁂𑀢𑀽 𑀯𑀺𑀲𑀫𑀁 𑀘𑀭𑁂𑀬𑁆𑀬𑁇

148\. **𑀅𑀧𑁆𑀧𑀜𑁆𑀳𑀺𑀤𑀁 𑀚𑀻𑀯𑀺𑀢𑀫𑀸𑀳𑀼 𑀥𑀻𑀭𑀸**𑀢𑀺𑁇 **𑀚𑀻𑀯𑀺𑀢𑀦𑁆**𑀢𑀺 𑀆𑀬𑀼 𑀞𑀺𑀢𑀺 𑀬𑀧𑀦𑀸 𑀬𑀸𑀧𑀦𑀸 𑀇𑀭𑀺𑀬𑀦𑀸 𑀯𑀢𑁆𑀢𑀦𑀸 𑀧𑀸𑀮𑀦𑀸 𑀚𑀻𑀯𑀺𑀢𑀁 𑀚𑀻𑀯𑀺𑀢𑀺𑀦𑁆𑀤𑁆𑀭𑀺𑀬𑀁𑁇 𑀅𑀧𑀺 𑀘 𑀤𑁆𑀯𑀻𑀳𑀺 𑀓𑀸𑀭𑀡𑁂𑀳𑀺 𑀅𑀧𑁆𑀧𑀓𑀁 𑀚𑀻𑀯𑀺𑀢𑀁—  𑀞𑀺𑀢𑀺𑀧𑀭𑀺𑀢𑁆𑀢𑀢𑀸𑀬 𑀯𑀸 𑀅𑀧𑁆𑀧𑀓𑀁 𑀚𑀻𑀯𑀺𑀢𑀁, 𑀲𑀭𑀲𑀧𑀭𑀺𑀢𑁆𑀢𑀢𑀸𑀬 𑀯𑀸 𑀅𑀧𑁆𑀧𑀓𑀁 𑀚𑀻𑀯𑀺𑀢𑀁𑁇 𑀓𑀣𑀁 𑀞𑀺𑀢𑀺𑀧𑀭𑀺𑀢𑁆𑀢𑀢𑀸𑀬 𑀅𑀧𑁆𑀧𑀓𑀁 𑀚𑀻𑀯𑀺𑀢𑀁? 𑀅𑀢𑀻𑀢𑁂 𑀘𑀺𑀢𑁆𑀢𑀓𑁆𑀔𑀡𑁂 𑀚𑀻𑀯𑀺𑀢𑁆𑀣, 𑀦 𑀚𑀻𑀯𑀢𑀺 𑀦 𑀚𑀻𑀯𑀺𑀲𑁆𑀲𑀢𑀺; 𑀅𑀦𑀸𑀕𑀢𑁂 𑀘𑀺𑀢𑁆𑀢𑀓𑁆𑀔𑀡𑁂 𑀚𑀻𑀯𑀺𑀲𑁆𑀲𑀢𑀺, 𑀦 𑀚𑀻𑀯𑀢𑀺 𑀦 𑀚𑀻𑀯𑀺𑀢𑁆𑀣; 𑀧𑀘𑁆𑀘𑀼𑀧𑁆𑀧𑀦𑁆𑀦𑁂 𑀘𑀺𑀢𑁆𑀢𑀓𑁆𑀔𑀡𑁂 𑀚𑀻𑀯𑀢𑀺, 𑀦 𑀚𑀻𑀯𑀺𑀢𑁆𑀣 𑀦 𑀚𑀻𑀯𑀺𑀲𑁆𑀲𑀢𑀺𑁇

149\. _“𑀚𑀻𑀯𑀺𑀢𑀁 𑀅𑀢𑁆𑀢𑀪𑀸𑀯𑁄 𑀘,_  
_𑀲𑀼𑀔𑀤𑀼𑀓𑁆𑀔𑀸 𑀘 𑀓𑁂𑀯𑀮𑀸;_  
_𑀏𑀓𑀘𑀺𑀢𑁆𑀢𑀲𑀫𑀸𑀬𑀼𑀢𑁆𑀢𑀸,_  
_𑀮𑀳𑀼𑀲𑁄 𑀯𑀢𑁆𑀢𑀢𑁂 𑀔𑀡𑁄𑁇_  


150\. _𑀘𑀼𑀮𑁆𑀮𑀸𑀲𑀻𑀢𑀺𑀲𑀳𑀲𑁆𑀲𑀸𑀦𑀺,_  
_𑀓𑀧𑁆𑀧𑀸 𑀢𑀺𑀝𑁆𑀞𑀦𑁆𑀢𑀺 𑀬𑁂 𑀫𑀭𑀽;_  
_𑀦 𑀢𑁆𑀯𑁂𑀯 𑀢𑁂𑀧𑀺 𑀚𑀻𑀯𑀦𑁆𑀢𑀺,_  
_𑀤𑁆𑀯𑀻𑀳𑀺 𑀘𑀺𑀢𑁆𑀢𑁂𑀳𑀺 𑀲𑀁𑀬𑀼𑀢𑀸𑁇_  


151\. _𑀬𑁂 𑀦𑀺𑀭𑀼𑀤𑁆𑀥𑀸 𑀫𑀭𑀦𑁆𑀢𑀲𑁆𑀲,_  
_𑀢𑀺𑀝𑁆𑀞𑀫𑀸𑀦𑀲𑁆𑀲 𑀯𑀸 𑀇𑀥;_  
_𑀲𑀩𑁆𑀩𑁂𑀧𑀺 𑀲𑀤𑀺𑀲𑀸 𑀔𑀦𑁆𑀥𑀸,_  
_𑀕𑀢𑀸 𑀅𑀧𑁆𑀧𑀝𑀺𑀲𑀦𑁆𑀥𑀺𑀓𑀸𑁇_  


152\. _𑀅𑀦𑀦𑁆𑀢𑀭𑀸 𑀘 𑀬𑁂 𑀪𑀕𑁆𑀕𑀸,_  
_𑀬𑁂 𑀘 𑀪𑀕𑁆𑀕𑀸 𑀅𑀦𑀸𑀕𑀢𑀸;_  
_𑀢𑀤𑀦𑁆𑀢𑀭𑁂 𑀦𑀺𑀭𑀼𑀤𑁆𑀥𑀸𑀦𑀁,_  
_𑀯𑁂𑀲𑀫𑀁 𑀦𑀢𑁆𑀣𑀺 𑀮𑀓𑁆𑀔𑀡𑁂𑁇_  


153\. _𑀅𑀦𑀺𑀩𑁆𑀩𑀢𑁆𑀢𑁂𑀦 𑀦 𑀚𑀸𑀢𑁄,_  
_𑀧𑀘𑁆𑀘𑀼𑀧𑁆𑀧𑀦𑁆𑀦𑁂𑀦 𑀚𑀻𑀯𑀢𑀺;_  
_𑀘𑀺𑀢𑁆𑀢𑀪𑀕𑁆𑀕𑀸 𑀫𑀢𑁄 𑀮𑁄𑀓𑁄,_  
_𑀧𑀜𑁆𑀜𑀢𑁆𑀢𑀺 𑀧𑀭𑀫𑀢𑁆𑀣𑀺𑀬𑀸𑁇_  


154\. _𑀬𑀣𑀸 𑀦𑀺𑀦𑁆𑀦𑀸 𑀧𑀯𑀢𑁆𑀢𑀦𑁆𑀢𑀺,_  
_𑀙𑀦𑁆𑀤𑁂𑀦 𑀧𑀭𑀺𑀡𑀸𑀫𑀺𑀢𑀸;_  
_𑀅𑀘𑁆𑀙𑀺𑀦𑁆𑀦𑀥𑀸𑀭𑀸 𑀯𑀢𑁆𑀢𑀦𑁆𑀢𑀺,_  
_𑀲𑀍𑀆𑀬𑀢𑀦𑀧𑀘𑁆𑀘𑀬𑀸𑁇_  


155\. _𑀅𑀦𑀺𑀥𑀸𑀦𑀕𑀢𑀸 𑀪𑀕𑁆𑀕𑀸,_  
_𑀧𑀼𑀜𑁆𑀚𑁄 𑀦𑀢𑁆𑀣𑀺 𑀅𑀦𑀸𑀕𑀢𑁂;_  
_𑀦𑀺𑀩𑁆𑀩𑀢𑁆𑀢𑀸 𑀬𑁂 𑀘 𑀢𑀺𑀝𑁆𑀞𑀦𑁆𑀢𑀺,_  
_𑀆𑀭𑀕𑁆𑀕𑁂 𑀲𑀸𑀲𑀧𑀽𑀧𑀫𑀸𑁇_  


156\. _𑀦𑀺𑀩𑁆𑀩𑀢𑁆𑀢𑀸𑀦𑀜𑁆𑀘 𑀥𑀫𑁆𑀫𑀸𑀦𑀁,_  
_𑀪𑀗𑁆𑀕𑁄 𑀦𑁂𑀲𑀁 𑀧𑀼𑀭𑀓𑁆𑀔𑀢𑁄;_  
_𑀧𑀮𑁄𑀓𑀥𑀫𑁆𑀫𑀸 𑀢𑀺𑀝𑁆𑀞𑀦𑁆𑀢𑀺,_  
_𑀧𑀼𑀭𑀸𑀡𑁂𑀳𑀺 𑀅𑀫𑀺𑀲𑁆𑀲𑀺𑀢𑀸𑁇_  


157\. _𑀅𑀤𑀲𑁆𑀲𑀦𑀢𑁄 𑀆𑀬𑀦𑁆𑀢𑀺,_  
_𑀪𑀗𑁆𑀕𑀸 𑀕𑀘𑁆𑀙𑀦𑁆𑀢𑁆𑀬𑀤𑀲𑁆𑀲𑀦𑀁;_  
_𑀯𑀺𑀚𑁆𑀚𑀼𑀧𑁆𑀧𑀸𑀤𑁄𑀯 𑀆𑀓𑀸𑀲𑁂,_  
_𑀉𑀧𑁆𑀧𑀚𑁆𑀚𑀦𑁆𑀢𑀺 𑀯𑀬𑀦𑁆𑀢𑀺 𑀘𑀸”𑀢𑀺𑁇_  


158\. 𑀏𑀯𑀁 𑀞𑀺𑀢𑀺𑀧𑀭𑀺𑀢𑁆𑀢𑀢𑀸𑀬 𑀅𑀧𑁆𑀧𑀓𑀁 𑀚𑀻𑀯𑀺𑀢𑀁𑁇

159\. 𑀓𑀣𑀁 𑀲𑀭𑀲𑀧𑀭𑀺𑀢𑁆𑀢𑀢𑀸𑀬 𑀅𑀧𑁆𑀧𑀓𑀁 𑀚𑀻𑀯𑀺𑀢𑀁? 𑀅𑀲𑁆𑀲𑀸𑀲𑀽𑀧𑀦𑀺𑀩𑀦𑁆𑀥𑀁 𑀚𑀻𑀯𑀺𑀢𑀁, 𑀧𑀲𑁆𑀲𑀸𑀲𑀽𑀧𑀦𑀺𑀩𑀦𑁆𑀥𑀁 𑀚𑀻𑀯𑀺𑀢𑀁, 𑀅𑀲𑁆𑀲𑀸𑀲𑀧𑀲𑁆𑀲𑀸𑀲𑀽𑀧𑀦𑀺𑀩𑀦𑁆𑀥𑀁 𑀚𑀻𑀯𑀺𑀢𑀁, 𑀫𑀳𑀸𑀪𑀽𑀢𑀽𑀧𑀦𑀺𑀩𑀦𑁆𑀥𑀁 𑀚𑀻𑀯𑀺𑀢𑀁, 𑀓𑀩𑀍𑀈𑀓𑀸𑀭𑀸𑀳𑀸𑀭𑀽𑀧𑀦𑀺𑀩𑀦𑁆𑀥𑀁 𑀚𑀻𑀯𑀺𑀢𑀁, 𑀉𑀲𑁆𑀫𑀽𑀧𑀦𑀺𑀩𑀦𑁆𑀥𑀁 𑀚𑀻𑀯𑀺𑀢𑀁, 𑀯𑀺𑀜𑁆𑀜𑀸𑀡𑀽𑀧𑀦𑀺𑀩𑀦𑁆𑀥𑀁 𑀚𑀻𑀯𑀺𑀢𑀁𑁇 𑀫𑀽𑀮𑀫𑁆𑀧𑀺 𑀇𑀫𑁂𑀲𑀁 𑀤𑀼𑀩𑁆𑀩𑀮𑀁, 𑀧𑀼𑀩𑁆𑀩𑀳𑁂𑀢𑀽𑀧𑀺 𑀇𑀫𑁂𑀲𑀁 𑀤𑀼𑀩𑁆𑀩𑀮𑀸𑁇 𑀬𑁂 𑀧𑀘𑁆𑀘𑀬𑀸 𑀢𑁂𑀧𑀺 𑀤𑀼𑀩𑁆𑀩𑀮𑀸, 𑀬𑁂𑀧𑀺 𑀧𑀪𑀸𑀯𑀺𑀓𑀸 𑀢𑁂𑀧𑀺 𑀤𑀼𑀩𑁆𑀩𑀮𑀸𑁇 𑀲𑀳𑀪𑀽𑀧𑀺 𑀇𑀫𑁂𑀲𑀁 𑀤𑀼𑀩𑁆𑀩𑀮𑀸, 𑀲𑀫𑁆𑀧𑀬𑁄𑀕𑀸𑀧𑀺 𑀇𑀫𑁂𑀲𑀁 𑀤𑀼𑀩𑁆𑀩𑀮𑀸, 𑀲𑀳𑀚𑀸𑀧𑀺 𑀇𑀫𑁂𑀲𑀁 𑀤𑀼𑀩𑁆𑀩𑀮𑀸, 𑀬𑀸𑀧𑀺 𑀧𑀬𑁄𑀚𑀺𑀓𑀸 𑀲𑀸𑀧𑀺 𑀤𑀼𑀩𑁆𑀩𑀮𑀸, 𑀅𑀜𑁆𑀜𑀫𑀜𑁆𑀜𑀁 𑀇𑀫𑁂 𑀦𑀺𑀘𑁆𑀘𑀤𑀼𑀩𑁆𑀩𑀮𑀸, 𑀅𑀜𑁆𑀜𑀫𑀜𑁆𑀜𑀁 𑀅𑀦𑀯𑀝𑁆𑀞𑀺𑀢𑀸 𑀇𑀫𑁂𑁇 𑀅𑀜𑁆𑀜𑀫𑀜𑁆𑀜𑀁 𑀧𑀭𑀺𑀧𑀸𑀢𑀬𑀦𑁆𑀢𑀺 𑀇𑀫𑁂, 𑀅𑀜𑁆𑀜𑀫𑀜𑁆𑀜𑀲𑁆𑀲 𑀳𑀺 𑀦𑀢𑁆𑀣𑀺 𑀢𑀸𑀬𑀺𑀢𑀸, 𑀦 𑀘𑀸𑀧𑀺 𑀞𑀧𑁂𑀦𑁆𑀢𑀺 𑀅𑀜𑁆𑀜𑀫𑀜𑁆𑀜𑀁 𑀇𑀫𑁂𑁇 𑀬𑁄𑀧𑀺 𑀦𑀺𑀩𑁆𑀩𑀢𑁆𑀢𑀓𑁄 𑀲𑁄 𑀦 𑀯𑀺𑀚𑁆𑀚𑀢𑀺𑁇

160\. _“𑀦 𑀘 𑀓𑁂𑀦𑀘𑀺 𑀓𑁄𑀘𑀺 𑀳𑀸𑀬𑀢𑀺,_  
_𑀕𑀦𑁆𑀥𑀩𑁆𑀩𑀸 𑀘 𑀇𑀫𑁂 𑀳𑀺 𑀲𑀩𑁆𑀩𑀲𑁄;_  
_𑀧𑀼𑀭𑀺𑀫𑁂𑀳𑀺 𑀧𑀪𑀸𑀯𑀺𑀓𑀸 𑀇𑀫𑁂,_  
_𑀬𑁂𑀧𑀺 𑀧𑀪𑀸𑀯𑀺𑀓𑀸 𑀢𑁂 𑀧𑀼𑀭𑁂 𑀫𑀢𑀸;_  
_𑀧𑀼𑀭𑀺𑀫𑀸𑀧𑀺 𑀘 𑀧𑀘𑁆𑀙𑀺𑀫𑀸𑀧𑀺 𑀘,_  
_𑀅𑀜𑁆𑀜𑀫𑀜𑁆𑀜𑀁 𑀦 𑀓𑀤𑀸𑀘𑀺 𑀫𑀤𑁆𑀤𑀲𑀁𑀲𑀽”𑀢𑀺𑁇_  


161\. 𑀏𑀯𑀁 𑀲𑀭𑀲𑀧𑀭𑀺𑀢𑁆𑀢𑀢𑀸𑀬 𑀅𑀧𑁆𑀧𑀓𑀁 𑀚𑀻𑀯𑀺𑀢𑀁𑁇

162\. 𑀅𑀧𑀺 𑀘 𑀘𑀸𑀢𑀼𑀫𑀳𑀸𑀭𑀸𑀚𑀺𑀓𑀸𑀦𑀁 𑀤𑁂𑀯𑀸𑀦𑀁 𑀚𑀻𑀯𑀺𑀢𑀁 𑀉𑀧𑀸𑀤𑀸𑀬 𑀫𑀦𑀼𑀲𑁆𑀲𑀸𑀦𑀁 𑀅𑀧𑁆𑀧𑀓𑀁 𑀚𑀻𑀯𑀺𑀢𑀁 𑀧𑀭𑀺𑀢𑁆𑀢𑀓𑀁 𑀚𑀻𑀯𑀺𑀢𑀁 𑀣𑁄𑀓𑀁 𑀚𑀻𑀯𑀺𑀢𑀁 𑀔𑀡𑀺𑀓𑀁 𑀚𑀻𑀯𑀺𑀢𑀁 𑀮𑀳𑀼𑀓𑀁 𑀚𑀻𑀯𑀺𑀢𑀁 𑀇𑀢𑁆𑀢𑀭𑀁 𑀚𑀻𑀯𑀺𑀢𑀁 𑀅𑀦𑀤𑁆𑀥𑀦𑀻𑀬𑀁 𑀚𑀻𑀯𑀺𑀢𑀁 𑀦𑀘𑀺𑀭𑀝𑁆𑀞𑀺𑀢𑀺𑀓𑀁 𑀚𑀻𑀯𑀺𑀢𑀁𑁇 𑀢𑀸𑀯𑀢𑀺𑀁𑀲𑀸𑀦𑀁 𑀤𑁂𑀯𑀸𑀦𑀁…𑀧𑁂…  𑀬𑀸𑀫𑀸𑀦𑀁 𑀤𑁂𑀯𑀸𑀦𑀁…  𑀢𑀼𑀲𑀺𑀢𑀸𑀦𑀁 𑀤𑁂𑀯𑀸𑀦𑀁…  𑀦𑀺𑀫𑁆𑀫𑀸𑀦𑀭𑀢𑀻𑀦𑀁 𑀤𑁂𑀯𑀸𑀦𑀁…  𑀧𑀭𑀦𑀺𑀫𑁆𑀫𑀺𑀢𑀯𑀲𑀯𑀢𑁆𑀢𑀻𑀦𑀁 𑀤𑁂𑀯𑀸𑀦𑀁…  𑀩𑁆𑀭𑀳𑁆𑀫𑀓𑀸𑀬𑀺𑀓𑀸𑀦𑀁 𑀤𑁂𑀯𑀸𑀦𑀁 𑀚𑀻𑀯𑀺𑀢𑀁 𑀉𑀧𑀸𑀤𑀸𑀬 𑀫𑀦𑀼𑀲𑁆𑀲𑀸𑀦𑀁 𑀅𑀧𑁆𑀧𑀓𑀁 𑀚𑀻𑀯𑀺𑀢𑀁 𑀧𑀭𑀺𑀢𑁆𑀢𑀓𑀁 𑀚𑀻𑀯𑀺𑀢𑀁 𑀣𑁄𑀓𑀁 𑀚𑀻𑀯𑀺𑀢𑀁 𑀔𑀡𑀺𑀓𑀁 𑀚𑀻𑀯𑀺𑀢𑀁 𑀮𑀳𑀼𑀓𑀁 𑀚𑀻𑀯𑀺𑀢𑀁 𑀇𑀢𑁆𑀢𑀭𑀁 𑀚𑀻𑀯𑀺𑀢𑀁 𑀅𑀦𑀤𑁆𑀥𑀦𑀻𑀬𑀁 𑀚𑀻𑀯𑀺𑀢𑀁 𑀦𑀘𑀺𑀭𑀝𑁆𑀞𑀺𑀢𑀺𑀓𑀁 𑀚𑀻𑀯𑀺𑀢𑀁𑁇

163\. 𑀯𑀼𑀢𑁆𑀢𑀜𑁆𑀳𑁂𑀢𑀁 𑀪𑀕𑀯𑀢𑀸—

164\. “𑀅𑀧𑁆𑀧𑀫𑀺𑀤𑀁, 𑀪𑀺𑀓𑁆𑀔𑀯𑁂, 𑀫𑀦𑀼𑀲𑁆𑀲𑀸𑀦𑀁 𑀆𑀬𑀼𑁇 𑀕𑀫𑀦𑀺𑀬𑁄 𑀲𑀫𑁆𑀧𑀭𑀸𑀬𑁄 𑀫𑀦𑁆𑀢𑀸𑀬 𑀩𑁄𑀤𑁆𑀥𑀩𑁆𑀩𑀁, 𑀓𑀢𑁆𑀢𑀩𑁆𑀩𑀁 𑀓𑀼𑀲𑀮𑀁, 𑀘𑀭𑀺𑀢𑀩𑁆𑀩𑀁 𑀩𑁆𑀭𑀳𑁆𑀫𑀘𑀭𑀺𑀬𑀁, 𑀦𑀢𑁆𑀣𑀺 𑀚𑀸𑀢𑀲𑁆𑀲 𑀅𑀫𑀭𑀡𑀁𑁇 𑀬𑁄, 𑀪𑀺𑀓𑁆𑀔𑀯𑁂, 𑀘𑀺𑀭𑀁 𑀚𑀻𑀯𑀢𑀺 𑀲𑁄 𑀯𑀲𑁆𑀲𑀲𑀢𑀁 𑀅𑀧𑁆𑀧𑀁 𑀯𑀸 𑀪𑀺𑀬𑁆𑀬𑁄𑁇

165\. _𑀅𑀧𑁆𑀧𑀫𑀸𑀬𑀼 𑀫𑀦𑀼𑀲𑁆𑀲𑀸𑀦𑀁,_  
_𑀳𑀻𑀍𑀏𑀬𑁆𑀬 𑀦𑀁 𑀲𑀼𑀧𑁄𑀭𑀺𑀲𑁄;_  
_𑀘𑀭𑁂𑀬𑁆𑀬𑀸𑀤𑀺𑀢𑁆𑀢𑀲𑀻𑀲𑁄𑀯,_  
_𑀦𑀢𑁆𑀣𑀺 𑀫𑀘𑁆𑀘𑀼𑀲𑁆𑀲𑀦𑀸𑀕𑀫𑁄𑁇_  


166\. _𑀅𑀘𑁆𑀘𑀬𑀦𑁆𑀢𑀺 𑀅𑀳𑁄𑀭𑀢𑁆𑀢𑀸,_  
_𑀚𑀻𑀯𑀺𑀢𑀁 𑀉𑀧𑀭𑀼𑀚𑁆𑀛𑀢𑀺;_  
_𑀆𑀬𑀼 𑀔𑀺𑀬𑁆𑀬𑀢𑀺 𑀫𑀘𑁆𑀘𑀸𑀦𑀁,_  
_𑀓𑀼𑀦𑁆𑀦𑀤𑀻𑀦𑀁𑀯 𑀑𑀤𑀓𑀦𑁆”𑀢𑀺𑁇_  


167\. **𑀅𑀧𑁆𑀧𑀜𑁆𑀳𑀺𑀤𑀁 𑀚𑀻𑀯𑀺𑀢𑀫𑀸𑀳𑀼 𑀥𑀻𑀭𑀸**𑀢𑀺𑁇 𑀥𑀻𑀭𑀸𑀢𑀺 𑀥𑀻𑀭𑀸, 𑀥𑀺𑀢𑀺𑀫𑀸𑀢𑀺 𑀥𑀻𑀭𑀸, 𑀥𑀺𑀢𑀺𑀲𑀫𑁆𑀧𑀦𑁆𑀦𑀸𑀢𑀺 𑀥𑀻𑀭𑀸, 𑀥𑀻𑀓𑀢𑀧𑀸𑀧𑀸𑀢𑀺 𑀥𑀻𑀭𑀸𑁇 **𑀥𑀻** 𑀯𑀼𑀘𑁆𑀘𑀢𑀺 𑀧𑀜𑁆𑀜𑀸𑁇 𑀬𑀸 𑀧𑀜𑁆𑀜𑀸 𑀧𑀚𑀸𑀦𑀦𑀸 𑀯𑀺𑀘𑀬𑁄 𑀧𑀯𑀺𑀘𑀬𑁄 𑀥𑀫𑁆𑀫𑀯𑀺𑀘𑀬𑁄 𑀲𑀮𑁆𑀮𑀓𑁆𑀔𑀡𑀸 𑀉𑀧𑀮𑀓𑁆𑀔𑀡𑀸 𑀧𑀘𑁆𑀘𑀼𑀧𑀮𑀓𑁆𑀔𑀡𑀸 𑀧𑀡𑁆𑀟𑀺𑀘𑁆𑀘𑀁 𑀓𑁄𑀲𑀮𑁆𑀮𑀁 𑀦𑁂𑀧𑀼𑀜𑁆𑀜𑀁 𑀯𑁂𑀪𑀩𑁆𑀬𑀸 𑀘𑀺𑀦𑁆𑀢𑀸 𑀉𑀧𑀧𑀭𑀺𑀓𑁆𑀔𑀸 𑀪𑀽𑀭𑀺 𑀫𑁂𑀥𑀸 𑀧𑀭𑀺𑀡𑀸𑀬𑀺𑀓𑀸 𑀯𑀺𑀧𑀲𑁆𑀲𑀦𑀸 𑀲𑀫𑁆𑀧𑀚𑀜𑁆𑀜𑀁 𑀧𑀢𑁄𑀤𑁄 𑀧𑀜𑁆𑀜𑀸 𑀧𑀜𑁆𑀜𑀺𑀦𑁆𑀤𑁆𑀭𑀺𑀬𑀁 𑀧𑀜𑁆𑀜𑀸𑀩𑀮𑀁 𑀧𑀜𑁆𑀜𑀸𑀲𑀢𑁆𑀣𑀁 𑀧𑀜𑁆𑀜𑀸𑀧𑀸𑀲𑀸𑀤𑁄 𑀧𑀜𑁆𑀜𑀸𑀆𑀮𑁄𑀓𑁄 𑀧𑀜𑁆𑀜𑀸𑀑𑀪𑀸𑀲𑁄 𑀧𑀜𑁆𑀜𑀸𑀧𑀚𑁆𑀚𑁄𑀢𑁄 𑀧𑀜𑁆𑀜𑀸𑀭𑀢𑀦𑀁 𑀅𑀫𑁄𑀳𑁄 𑀥𑀫𑁆𑀫𑀯𑀺𑀘𑀬𑁄 𑀲𑀫𑁆𑀫𑀸𑀤𑀺𑀝𑁆𑀞𑀺, 𑀢𑀸𑀬 𑀧𑀜𑁆𑀜𑀸𑀬 𑀲𑀫𑀦𑁆𑀦𑀸𑀕𑀢𑀢𑁆𑀢𑀸 𑀥𑀻𑀭𑀸𑁇 𑀅𑀧𑀺 𑀘 𑀔𑀦𑁆𑀥𑀥𑀻𑀭𑀸 𑀥𑀸𑀢𑀼𑀥𑀻𑀭𑀸 𑀆𑀬𑀢𑀦𑀥𑀻𑀭𑀸, 𑀧𑀝𑀺𑀘𑁆𑀘𑀲𑀫𑀼𑀧𑁆𑀧𑀸𑀤𑀥𑀻𑀭𑀸 𑀲𑀢𑀺𑀧𑀝𑁆𑀞𑀸𑀦𑀥𑀻𑀭𑀸 𑀲𑀫𑁆𑀫𑀧𑁆𑀧𑀥𑀸𑀦𑀥𑀻𑀭𑀸 𑀇𑀤𑁆𑀥𑀺𑀧𑀸𑀤𑀥𑀻𑀭𑀸, 𑀇𑀦𑁆𑀤𑁆𑀭𑀺𑀬𑀥𑀻𑀭𑀸 𑀩𑀮𑀥𑀻𑀭𑀸 𑀩𑁄𑀚𑁆𑀛𑀗𑁆𑀕𑀥𑀻𑀭𑀸 𑀫𑀕𑁆𑀕𑀥𑀻𑀭𑀸 𑀨𑀮𑀥𑀻𑀭𑀸 𑀦𑀺𑀩𑁆𑀩𑀸𑀦𑀥𑀻𑀭𑀸𑁇 𑀢𑁂 𑀥𑀻𑀭𑀸 𑀏𑀯𑀫𑀸𑀳𑀁𑀲𑀼—  “𑀫𑀦𑀼𑀲𑁆𑀲𑀸𑀦𑀁 𑀅𑀧𑁆𑀧𑀓𑀁 𑀚𑀻𑀯𑀺𑀢𑀁, 𑀧𑀭𑀺𑀢𑁆𑀢𑀓𑀁 𑀚𑀻𑀯𑀺𑀢𑀁, 𑀣𑁄𑀓𑀁 𑀚𑀻𑀯𑀺𑀢𑀁, 𑀔𑀡𑀺𑀓𑀁 𑀚𑀻𑀯𑀺𑀢𑀁, 𑀮𑀳𑀼𑀓𑀁 𑀚𑀻𑀯𑀺𑀢𑀁, 𑀇𑀢𑁆𑀢𑀭𑀁 𑀚𑀻𑀯𑀺𑀢𑀁, 𑀅𑀦𑀤𑁆𑀥𑀦𑀻𑀬𑀁 𑀚𑀻𑀯𑀺𑀢𑀁, 𑀦𑀘𑀺𑀭𑀝𑁆𑀞𑀺𑀢𑀺𑀓𑀁 𑀚𑀻𑀯𑀺𑀢𑀦𑁆”𑀢𑀺𑁇 𑀏𑀯𑀫𑀸𑀳𑀁𑀲𑀼 𑀏𑀯𑀁 𑀓𑀣𑁂𑀦𑁆𑀢𑀺 𑀏𑀯𑀁 𑀪𑀡𑀦𑁆𑀢𑀺 𑀏𑀯𑀁 𑀤𑀻𑀧𑀬𑀦𑁆𑀢𑀺 𑀏𑀯𑀁 𑀯𑁄𑀳𑀭𑀦𑁆𑀢𑀻𑀢𑀺—  𑀅𑀧𑁆𑀧𑀜𑁆𑀳𑀺𑀤𑀁 𑀚𑀻𑀯𑀺𑀢𑀫𑀸𑀳𑀼 𑀥𑀻𑀭𑀸𑁇

168\. 𑀢𑁂𑀦𑀸𑀳 𑀪𑀕𑀯𑀸—

169\. _“𑀢𑀲𑁆𑀫𑀸 𑀳𑀺 𑀲𑀺𑀓𑁆𑀔𑁂𑀣 𑀇𑀥𑁂𑀯 𑀚𑀦𑁆𑀢𑀼,_  
_𑀬𑀁 𑀓𑀺𑀜𑁆𑀘𑀺 𑀚𑀜𑁆𑀜𑀸 𑀯𑀺𑀲𑀫𑀦𑁆𑀢𑀺 𑀮𑁄𑀓𑁂;_  
_𑀦 𑀢𑀲𑁆𑀲 𑀳𑁂𑀢𑀽 𑀯𑀺𑀲𑀫𑀁 𑀘𑀭𑁂𑀬𑁆𑀬,_  
_𑀅𑀧𑁆𑀧𑀜𑁆𑀳𑀺𑀤𑀁 𑀚𑀻𑀯𑀺𑀢𑀫𑀸𑀳𑀼 𑀥𑀻𑀭𑀸”𑀢𑀺𑁇_  


(11.)

170\. _**𑀧𑀲𑁆𑀲𑀸𑀫𑀺 𑀮𑁄𑀓𑁂 𑀧𑀭𑀺𑀨𑀦𑁆𑀤𑀫𑀸𑀦𑀁,**_  
_**𑀧𑀚𑀁 𑀇𑀫𑀁 𑀢𑀡𑁆𑀳𑀕𑀢𑀁 𑀪𑀯𑁂𑀲𑀼;**_  
_**𑀳𑀻𑀦𑀸 𑀦𑀭𑀸 𑀫𑀘𑁆𑀘𑀼𑀫𑀼𑀔𑁂 𑀮𑀧𑀦𑁆𑀢𑀺,**_  
_**𑀅𑀯𑀻𑀢𑀢𑀡𑁆𑀳𑀸𑀲𑁂 𑀪𑀯𑀸𑀪𑀯𑁂𑀲𑀼𑁇**_  


171\. **𑀧𑀲𑁆𑀲𑀸𑀫𑀺 𑀮𑁄𑀓𑁂 𑀧𑀭𑀺𑀨𑀦𑁆𑀤𑀫𑀸𑀦𑀦𑁆**𑀢𑀺𑁇 **𑀧𑀲𑁆𑀲𑀸𑀫𑀻**𑀢𑀺 𑀫𑀁𑀲𑀘𑀓𑁆𑀔𑀼𑀦𑀸𑀧𑀺 𑀧𑀲𑁆𑀲𑀸𑀫𑀺, 𑀤𑀺𑀩𑁆𑀩𑀘𑀓𑁆𑀔𑀼𑀦𑀸𑀧𑀺 𑀧𑀲𑁆𑀲𑀸𑀫𑀺, 𑀧𑀜𑁆𑀜𑀸𑀘𑀓𑁆𑀔𑀼𑀦𑀸𑀧𑀺 𑀧𑀲𑁆𑀲𑀸𑀫𑀺, 𑀩𑀼𑀤𑁆𑀥𑀘𑀓𑁆𑀔𑀼𑀦𑀸𑀧𑀺 𑀧𑀲𑁆𑀲𑀸𑀫𑀺, 𑀲𑀫𑀦𑁆𑀢𑀘𑀓𑁆𑀔𑀼𑀦𑀸𑀧𑀺 𑀧𑀲𑁆𑀲𑀸𑀫𑀺 𑀤𑀓𑁆𑀔𑀸𑀫𑀺 𑀑𑀮𑁄𑀓𑁂𑀫𑀺 𑀦𑀺𑀚𑁆𑀛𑀸𑀬𑀸𑀫𑀺 𑀉𑀧𑀧𑀭𑀺𑀓𑁆𑀔𑀸𑀫𑀺𑁇 **𑀮𑁄𑀓𑁂**𑀢𑀺 𑀅𑀧𑀸𑀬𑀮𑁄𑀓𑁂 𑀫𑀦𑀼𑀲𑁆𑀲𑀮𑁄𑀓𑁂 𑀤𑁂𑀯𑀮𑁄𑀓𑁂 𑀔𑀦𑁆𑀥𑀮𑁄𑀓𑁂 𑀥𑀸𑀢𑀼𑀮𑁄𑀓𑁂 𑀆𑀬𑀢𑀦𑀮𑁄𑀓𑁂𑁇

172\. **𑀧𑀭𑀺𑀨𑀦𑁆𑀤𑀫𑀸𑀦𑀦𑁆**𑀢𑀺 𑀢𑀡𑁆𑀳𑀸𑀨𑀦𑁆𑀤𑀦𑀸𑀬 𑀨𑀦𑁆𑀤𑀫𑀸𑀦𑀁, 𑀤𑀺𑀝𑁆𑀞𑀺𑀨𑀦𑁆𑀤𑀦𑀸𑀬 𑀨𑀦𑁆𑀤𑀫𑀸𑀦𑀁, 𑀓𑀺𑀮𑁂𑀲𑀨𑀦𑁆𑀤𑀦𑀸𑀬 𑀨𑀦𑁆𑀤𑀫𑀸𑀦𑀁, 𑀧𑀬𑁄𑀕𑀨𑀦𑁆𑀤𑀦𑀸𑀬 𑀨𑀦𑁆𑀤𑀫𑀸𑀦𑀁, 𑀯𑀺𑀧𑀸𑀓𑀨𑀦𑁆𑀤𑀦𑀸𑀬 𑀨𑀦𑁆𑀤𑀫𑀸𑀦𑀁, 𑀤𑀼𑀘𑁆𑀘𑀭𑀺𑀢𑀨𑀦𑁆𑀤𑀦𑀸𑀬 𑀨𑀦𑁆𑀤𑀫𑀸𑀦𑀁, 𑀭𑀢𑁆𑀢𑀁 𑀭𑀸𑀕𑁂𑀦 𑀨𑀦𑁆𑀤𑀫𑀸𑀦𑀁, 𑀤𑀼𑀝𑁆𑀞𑀁 𑀤𑁄𑀲𑁂𑀦 𑀨𑀦𑁆𑀤𑀫𑀸𑀦𑀁, 𑀫𑀽𑀍𑀳𑀁 𑀫𑁄𑀳𑁂𑀦 𑀨𑀦𑁆𑀤𑀫𑀸𑀦𑀁, 𑀯𑀺𑀦𑀺𑀩𑀤𑁆𑀥𑀁 𑀫𑀸𑀦𑁂𑀦 𑀨𑀦𑁆𑀤𑀫𑀸𑀦𑀁, 𑀧𑀭𑀸𑀫𑀝𑁆𑀞𑀁 𑀤𑀺𑀝𑁆𑀞𑀺𑀬𑀸 𑀨𑀦𑁆𑀤𑀫𑀸𑀦𑀁, 𑀯𑀺𑀓𑁆𑀔𑁂𑀧𑀕𑀢𑀁 𑀉𑀤𑁆𑀥𑀘𑁆𑀘𑁂𑀦 𑀨𑀦𑁆𑀤𑀫𑀸𑀦𑀁, 𑀅𑀦𑀺𑀝𑁆𑀞𑀗𑁆𑀕𑀢𑀁 𑀯𑀺𑀘𑀺𑀓𑀺𑀘𑁆𑀙𑀸𑀬 𑀨𑀦𑁆𑀤𑀫𑀸𑀦𑀁, 𑀣𑀸𑀫𑀕𑀢𑀁 𑀅𑀦𑀼𑀲𑀬𑁂𑀳𑀺 𑀨𑀦𑁆𑀤𑀫𑀸𑀦𑀁, 𑀮𑀸𑀪𑁂𑀦 𑀨𑀦𑁆𑀤𑀫𑀸𑀦𑀁, 𑀅𑀮𑀸𑀪𑁂𑀦 𑀨𑀦𑁆𑀤𑀫𑀸𑀦𑀁, 𑀬𑀲𑁂𑀦 𑀨𑀦𑁆𑀤𑀫𑀸𑀦𑀁, 𑀅𑀬𑀲𑁂𑀦 𑀨𑀦𑁆𑀤𑀫𑀸𑀦𑀁, 𑀧𑀲𑀁𑀲𑀸𑀬 𑀨𑀦𑁆𑀤𑀫𑀸𑀦𑀁, 𑀦𑀺𑀦𑁆𑀤𑀸𑀬 𑀨𑀦𑁆𑀤𑀫𑀸𑀦𑀁, 𑀲𑀼𑀔𑁂𑀦 𑀨𑀦𑁆𑀤𑀫𑀸𑀦𑀁, 𑀤𑀼𑀓𑁆𑀔𑁂𑀦 𑀨𑀦𑁆𑀤𑀫𑀸𑀦𑀁, 𑀚𑀸𑀢𑀺𑀬𑀸 𑀨𑀦𑁆𑀤𑀫𑀸𑀦𑀁, 𑀚𑀭𑀸𑀬 𑀨𑀦𑁆𑀤𑀫𑀸𑀦𑀁, 𑀩𑁆𑀬𑀸𑀥𑀺𑀦𑀸 𑀨𑀦𑁆𑀤𑀫𑀸𑀦𑀁, 𑀫𑀭𑀡𑁂𑀦 𑀨𑀦𑁆𑀤𑀫𑀸𑀦𑀁, 𑀲𑁄𑀓𑀧𑀭𑀺𑀤𑁂𑀯𑀤𑀼𑀓𑁆𑀔𑀤𑁄𑀫𑀦𑀲𑁆𑀲𑀼𑀧𑀸𑀬𑀸𑀲𑁂𑀳𑀺 𑀨𑀦𑁆𑀤𑀫𑀸𑀦𑀁, 𑀦𑁂𑀭𑀬𑀺𑀓𑁂𑀦 𑀤𑀼𑀓𑁆𑀔𑁂𑀦 𑀨𑀦𑁆𑀤𑀫𑀸𑀦𑀁, 𑀢𑀺𑀭𑀘𑁆𑀙𑀸𑀦𑀬𑁄𑀦𑀺𑀓𑁂𑀦 𑀤𑀼𑀓𑁆𑀔𑁂𑀦 𑀨𑀦𑁆𑀤𑀫𑀸𑀦𑀁, 𑀧𑁂𑀢𑁆𑀢𑀺𑀯𑀺𑀲𑀬𑀺𑀓𑁂𑀦 𑀤𑀼𑀓𑁆𑀔𑁂𑀦 𑀨𑀦𑁆𑀤𑀫𑀸𑀦𑀁, 𑀫𑀸𑀦𑀼𑀲𑀺𑀓𑁂𑀦 𑀤𑀼𑀓𑁆𑀔𑁂𑀦 𑀨𑀦𑁆𑀤𑀫𑀸𑀦𑀁, 𑀕𑀩𑁆𑀪𑁄𑀓𑁆𑀓𑀦𑁆𑀢𑀺𑀫𑀽𑀮𑀓𑁂𑀦 𑀤𑀼𑀓𑁆𑀔𑁂𑀦 𑀨𑀦𑁆𑀤𑀫𑀸𑀦𑀁, 𑀕𑀩𑁆𑀪𑁂 𑀞𑀺𑀢𑀺𑀫𑀽𑀮𑀓𑁂𑀦 𑀤𑀼𑀓𑁆𑀔𑁂𑀦 𑀨𑀦𑁆𑀤𑀫𑀸𑀦𑀁, 𑀕𑀩𑁆𑀪𑀸 𑀯𑀼𑀝𑁆𑀞𑀸𑀦𑀫𑀽𑀮𑀓𑁂𑀦 𑀤𑀼𑀓𑁆𑀔𑁂𑀦 𑀨𑀦𑁆𑀤𑀫𑀸𑀦𑀁, 𑀚𑀸𑀢𑀲𑁆𑀲𑀽𑀧𑀦𑀺𑀩𑀦𑁆𑀥𑀓𑁂𑀦 𑀤𑀼𑀓𑁆𑀔𑁂𑀦 𑀨𑀦𑁆𑀤𑀫𑀸𑀦𑀁, 𑀚𑀸𑀢𑀲𑁆𑀲 𑀧𑀭𑀸𑀥𑁂𑀬𑁆𑀬𑀓𑁂𑀦 𑀤𑀼𑀓𑁆𑀔𑁂𑀦 𑀨𑀦𑁆𑀤𑀫𑀸𑀦𑀁, 𑀅𑀢𑁆𑀢𑀽𑀧𑀓𑁆𑀓𑀫𑁂𑀦 𑀤𑀼𑀓𑁆𑀔𑁂𑀦 𑀨𑀦𑁆𑀤𑀫𑀸𑀦𑀁, 𑀧𑀭𑀽𑀧𑀓𑁆𑀓𑀫𑁂𑀦 𑀤𑀼𑀓𑁆𑀔𑁂𑀦 𑀨𑀦𑁆𑀤𑀫𑀸𑀦𑀁, 𑀤𑀼𑀓𑁆𑀔𑀤𑀼𑀓𑁆𑀔𑁂𑀦 𑀨𑀦𑁆𑀤𑀫𑀸𑀦𑀁, 𑀲𑀗𑁆𑀔𑀸𑀭𑀤𑀼𑀓𑁆𑀔𑁂𑀦 𑀨𑀦𑁆𑀤𑀫𑀸𑀦𑀁, 𑀯𑀺𑀧𑀭𑀺𑀡𑀸𑀫𑀤𑀼𑀓𑁆𑀔𑁂𑀦 𑀨𑀦𑁆𑀤𑀫𑀸𑀦𑀁, 𑀘𑀓𑁆𑀔𑀼𑀭𑁄𑀕𑁂𑀦 𑀤𑀼𑀓𑁆𑀔𑁂𑀦 𑀨𑀦𑁆𑀤𑀫𑀸𑀦𑀁, 𑀲𑁄𑀢𑀭𑁄𑀕𑁂𑀦 𑀤𑀼𑀓𑁆𑀔𑁂𑀦 𑀨𑀦𑁆𑀤𑀫𑀸𑀦𑀁, 𑀖𑀸𑀦𑀭𑁄𑀕𑁂𑀦 𑀤𑀼𑀓𑁆𑀔𑁂𑀦…𑀧𑁂…  𑀚𑀺𑀯𑁆𑀳𑀸𑀭𑁄𑀕𑁂𑀦…  𑀓𑀸𑀬𑀭𑁄𑀕𑁂𑀦…  𑀲𑀻𑀲𑀭𑁄𑀕𑁂𑀦…  𑀓𑀡𑁆𑀡𑀭𑁄𑀕𑁂𑀦…  𑀫𑀼𑀔𑀭𑁄𑀕𑁂𑀦…  𑀤𑀦𑁆𑀢𑀭𑁄𑀕𑁂𑀦…  𑀓𑀸𑀲𑁂𑀦…  𑀲𑀸𑀲𑁂𑀦…  𑀧𑀺𑀦𑀸𑀲𑁂𑀦…  𑀤𑀸𑀳𑁂𑀦…  𑀚𑀭𑁂𑀦…  𑀓𑀼𑀘𑁆𑀙𑀺𑀭𑁄𑀕𑁂𑀦…  𑀫𑀼𑀘𑁆𑀙𑀸𑀬…  𑀧𑀓𑁆𑀔𑀦𑁆𑀤𑀺𑀓𑀸𑀬…  𑀲𑀽𑀮𑀸𑀬…  𑀯𑀺𑀲𑀼𑀘𑀺𑀓𑀸𑀬…  𑀓𑀼𑀝𑁆𑀞𑁂𑀦…  𑀕𑀡𑁆𑀟𑁂𑀦…  𑀓𑀺𑀮𑀸𑀲𑁂𑀦…  𑀲𑁄𑀲𑁂𑀦…  𑀅𑀧𑀫𑀸𑀭𑁂𑀦…  𑀤𑀤𑁆𑀤𑀼𑀬𑀸…  𑀓𑀡𑁆𑀟𑀼𑀬𑀸…  𑀓𑀘𑁆𑀙𑀼𑀬𑀸…  𑀭𑀔𑀲𑀸𑀬…  𑀯𑀺𑀢𑀘𑁆𑀙𑀺𑀓𑀸𑀬…  𑀮𑁄𑀳𑀺𑀢𑁂𑀦…  𑀧𑀺𑀢𑁆𑀢𑁂𑀦…  𑀫𑀥𑀼𑀫𑁂𑀳𑁂𑀦…  𑀅𑀁𑀲𑀸𑀬…  𑀧𑀺𑀍𑀅𑀓𑀸𑀬…  𑀪𑀕𑀦𑁆𑀤𑀮𑀸𑀬…  𑀧𑀺𑀢𑁆𑀢𑀲𑀫𑀼𑀝𑁆𑀞𑀸𑀦𑁂𑀦 𑀆𑀩𑀸𑀥𑁂𑀦…  𑀲𑁂𑀫𑁆𑀳𑀲𑀫𑀼𑀝𑁆𑀞𑀸𑀦𑁂𑀦 𑀆𑀩𑀸𑀥𑁂𑀦…  𑀯𑀸𑀢𑀲𑀫𑀼𑀝𑁆𑀞𑀸𑀦𑁂𑀦 𑀆𑀩𑀸𑀥𑁂𑀦…  𑀲𑀦𑁆𑀦𑀺𑀧𑀸𑀢𑀺𑀓𑁂𑀦 𑀆𑀩𑀸𑀥𑁂𑀦…  𑀉𑀢𑀼𑀧𑀭𑀺𑀡𑀸𑀫𑀚𑁂𑀦 𑀆𑀩𑀸𑀥𑁂𑀦…  𑀯𑀺𑀲𑀫𑀧𑀭𑀺𑀳𑀸𑀭𑀚𑁂𑀦 𑀆𑀩𑀸𑀥𑁂𑀦…  𑀑𑀧𑀓𑁆𑀓𑀫𑀺𑀓𑁂𑀦 𑀆𑀩𑀸𑀥𑁂𑀦 …  𑀓𑀫𑁆𑀫𑀯𑀺𑀧𑀸𑀓𑀚𑁂𑀦 𑀆𑀩𑀸𑀥𑁂𑀦…  𑀲𑀻𑀢𑁂𑀦…  𑀉𑀡𑁆𑀳𑁂𑀦…  𑀚𑀺𑀖𑀘𑁆𑀙𑀸𑀬…  𑀧𑀺𑀧𑀸𑀲𑀸𑀬…  𑀉𑀘𑁆𑀘𑀸𑀭𑁂𑀦…  𑀧𑀲𑁆𑀲𑀸𑀯𑁂𑀦…  𑀟𑀁𑀲𑀫𑀓𑀲𑀯𑀸𑀢𑀸𑀢𑀧𑀲𑀭𑀻𑀲𑀧𑀲𑀫𑁆𑀨𑀲𑁆𑀲𑁂𑀦 𑀤𑀼𑀓𑁆𑀔𑁂𑀦…  𑀫𑀸𑀢𑀼𑀫𑀭𑀡𑁂𑀦 𑀤𑀼𑀓𑁆𑀔𑁂𑀦…  𑀧𑀺𑀢𑀼𑀫𑀭𑀡𑁂𑀦 𑀤𑀼𑀓𑁆𑀔𑁂𑀦…  𑀪𑀸𑀢𑀼𑀫𑀭𑀡𑁂𑀦 𑀤𑀼𑀓𑁆𑀔𑁂𑀦…  𑀪𑀕𑀺𑀦𑀺𑀫𑀭𑀡𑁂𑀦 𑀤𑀼𑀓𑁆𑀔𑁂𑀦…  𑀧𑀼𑀢𑁆𑀢𑀫𑀭𑀡𑁂𑀦 𑀤𑀼𑀓𑁆𑀔𑁂𑀦…  𑀥𑀻𑀢𑀼𑀫𑀭𑀡𑁂𑀦 𑀤𑀼𑀓𑁆𑀔𑁂𑀦…  𑀜𑀸𑀢𑀺𑀩𑁆𑀬𑀲𑀦𑁂𑀦…  𑀪𑁄𑀕𑀩𑁆𑀬𑀲𑀦𑁂𑀦…  𑀭𑁄𑀕𑀩𑁆𑀬𑀲𑀦𑁂𑀦…  𑀲𑀻𑀮𑀩𑁆𑀬𑀲𑀦𑁂𑀦…  𑀤𑀺𑀝𑁆𑀞𑀺𑀩𑁆𑀬𑀲𑀦𑁂𑀦 𑀤𑀼𑀓𑁆𑀔𑁂𑀦 𑀨𑀦𑁆𑀤𑀫𑀸𑀦𑀁 𑀲𑀫𑁆𑀨𑀦𑁆𑀤𑀫𑀸𑀦𑀁 𑀯𑀺𑀧𑁆𑀨𑀦𑁆𑀤𑀫𑀸𑀦𑀁 𑀯𑁂𑀥𑀫𑀸𑀦𑀁 𑀧𑀯𑁂𑀥𑀫𑀸𑀦𑀁 𑀲𑀫𑁆𑀧𑀯𑁂𑀥𑀫𑀸𑀦𑀁 𑀧𑀲𑁆𑀲𑀸𑀫𑀺 𑀤𑀓𑁆𑀔𑀸𑀫𑀺 𑀑𑀮𑁄𑀓𑁂𑀫𑀺 𑀦𑀺𑀚𑁆𑀛𑀸𑀬𑀸𑀫𑀺 𑀉𑀧𑀧𑀭𑀺𑀓𑁆𑀔𑀸𑀫𑀻𑀢𑀺—  𑀧𑀲𑁆𑀲𑀸𑀫𑀺 𑀮𑁄𑀓𑁂 𑀧𑀭𑀺𑀨𑀦𑁆𑀤𑀫𑀸𑀦𑀁𑁇

173\. **𑀧𑀚𑀁 𑀇𑀫𑀁 𑀢𑀡𑁆𑀳𑀕𑀢𑀁 𑀪𑀯𑁂𑀲𑀽**𑀢𑀺𑁇 **𑀧𑀚𑀸**𑀢𑀺 𑀲𑀢𑁆𑀢𑀸𑀥𑀺𑀯𑀘𑀦𑀁𑁇 **𑀢𑀡𑁆𑀳𑀸**𑀢𑀺 𑀭𑀽𑀧𑀢𑀡𑁆𑀳𑀸, 𑀲𑀤𑁆𑀤𑀢𑀡𑁆𑀳𑀸, 𑀕𑀦𑁆𑀥𑀢𑀡𑁆𑀳𑀸, 𑀭𑀲𑀢𑀡𑁆𑀳𑀸, 𑀨𑁄𑀝𑁆𑀞𑀩𑁆𑀩𑀢𑀡𑁆𑀳𑀸, 𑀥𑀫𑁆𑀫𑀢𑀡𑁆𑀳𑀸𑁇 **𑀢𑀡𑁆𑀳𑀕𑀢𑀦𑁆**𑀢𑀺 𑀢𑀡𑁆𑀳𑀸𑀕𑀢𑀁 𑀢𑀡𑁆𑀳𑀸𑀦𑀼𑀕𑀢𑀁 𑀢𑀡𑁆𑀳𑀸𑀬𑀸𑀦𑀼𑀲𑀝𑀁 𑀢𑀡𑁆𑀳𑀸𑀬𑀸𑀲𑀦𑁆𑀦𑀁 𑀢𑀡𑁆𑀳𑀸𑀬 𑀧𑀸𑀢𑀺𑀢𑀁 𑀅𑀪𑀺𑀪𑀽𑀢𑀁 𑀧𑀭𑀺𑀬𑀸𑀤𑀺𑀦𑁆𑀦𑀘𑀺𑀢𑁆𑀢𑀁𑁇 **𑀪𑀯𑁂𑀲𑀽**𑀢𑀺 𑀓𑀸𑀫𑀪𑀯𑁂 𑀭𑀽𑀧𑀪𑀯𑁂 𑀅𑀭𑀽𑀧𑀪𑀯𑁂𑀢𑀺—  𑀧𑀚𑀁 𑀇𑀫𑀁 𑀢𑀡𑁆𑀳𑀕𑀢𑀁 𑀪𑀯𑁂𑀲𑀼𑁇

174\. **𑀳𑀻𑀦𑀸 𑀦𑀭𑀸 𑀫𑀘𑁆𑀘𑀼𑀫𑀼𑀔𑁂 𑀮𑀧𑀦𑁆𑀢𑀻**𑀢𑀺𑁇 **𑀳𑀻𑀦𑀸 𑀦𑀭𑀸**𑀢𑀺 𑀳𑀻𑀦𑀸 𑀦𑀭𑀸 𑀳𑀻𑀦𑁂𑀦 𑀓𑀸𑀬𑀓𑀫𑁆𑀫𑁂𑀦 𑀲𑀫𑀦𑁆𑀦𑀸𑀕𑀢𑀸𑀢𑀺 𑀳𑀻𑀦𑀸 𑀦𑀭𑀸, 𑀳𑀻𑀦𑁂𑀦 𑀯𑀘𑀻𑀓𑀫𑁆𑀫𑁂𑀦 𑀲𑀫𑀦𑁆𑀦𑀸𑀕𑀢𑀸𑀢𑀺 𑀳𑀻𑀦𑀸 𑀦𑀭𑀸, 𑀳𑀻𑀦𑁂𑀦 𑀫𑀦𑁄𑀓𑀫𑁆𑀫𑁂𑀦 𑀲𑀫𑀦𑁆𑀦𑀸𑀕𑀢𑀸𑀢𑀺 𑀳𑀻𑀦𑀸 𑀦𑀭𑀸, 𑀳𑀻𑀦𑁂𑀦 𑀧𑀸𑀡𑀸𑀢𑀺𑀧𑀸𑀢𑁂𑀦 𑀲𑀫𑀦𑁆𑀦𑀸𑀕𑀢𑀸𑀢𑀺 𑀳𑀻𑀦𑀸 𑀦𑀭𑀸, 𑀳𑀻𑀦𑁂𑀦 𑀅𑀤𑀺𑀦𑁆𑀦𑀸𑀤𑀸𑀦𑁂𑀦…  𑀳𑀻𑀦𑁂𑀦 𑀓𑀸𑀫𑁂𑀲𑀼𑀫𑀺𑀘𑁆𑀙𑀸𑀘𑀸𑀭𑁂𑀦…  𑀳𑀻𑀦𑁂𑀦 𑀫𑀼𑀲𑀸𑀯𑀸𑀤𑁂𑀦…  𑀳𑀻𑀦𑀸𑀬 𑀧𑀺𑀲𑀼𑀡𑀸𑀬 𑀯𑀸𑀘𑀸𑀬…  𑀳𑀻𑀦𑀸𑀬 𑀨𑀭𑀼𑀲𑀸𑀬 𑀯𑀸𑀘𑀸𑀬…  𑀳𑀻𑀦𑁂𑀦 𑀲𑀫𑁆𑀨𑀧𑁆𑀧𑀮𑀸𑀧𑁂𑀦…  𑀳𑀻𑀦𑀸𑀬 𑀅𑀪𑀺𑀚𑁆𑀛𑀸𑀬…  𑀳𑀻𑀦𑁂𑀦 𑀩𑁆𑀬𑀸𑀧𑀸𑀤𑁂𑀦…  𑀳𑀻𑀦𑀸𑀬 𑀫𑀺𑀘𑁆𑀙𑀸𑀤𑀺𑀝𑁆𑀞𑀺𑀬𑀸…  𑀳𑀻𑀦𑁂𑀳𑀺 𑀲𑀗𑁆𑀔𑀸𑀭𑁂𑀳𑀺…  𑀳𑀻𑀦𑁂𑀳𑀺 𑀧𑀜𑁆𑀘𑀳𑀺 𑀓𑀸𑀫𑀕𑀼𑀡𑁂𑀳𑀺 𑀦𑀻𑀯𑀭𑀡𑁂𑀳𑀺…  𑀳𑀻𑀦𑀸𑀬 𑀘𑁂𑀢𑀦𑀸𑀬…  𑀳𑀻𑀦𑀸𑀬 𑀧𑀢𑁆𑀣𑀦𑀸𑀬…  𑀳𑀻𑀦𑀸𑀬 𑀧𑀡𑀺𑀥𑀺𑀬𑀸 𑀲𑀫𑀦𑁆𑀦𑀸𑀕𑀢𑀸𑀢𑀺 𑀳𑀻𑀦𑀸 𑀦𑀭𑀸 𑀳𑀻𑀦𑀸 𑀦𑀺𑀳𑀻𑀦𑀸 𑀑𑀳𑀻𑀦𑀸 𑀑𑀫𑀓𑀸 𑀮𑀸𑀫𑀓𑀸 𑀙𑀢𑀼𑀓𑁆𑀓𑀸 𑀧𑀭𑀺𑀢𑁆𑀢𑀸𑀢𑀺—  𑀳𑀻𑀦𑀸 𑀦𑀭𑀸𑁇 **𑀫𑀘𑁆𑀘𑀼𑀫𑀼𑀔𑁂 𑀮𑀧𑀦𑁆𑀢𑀻**𑀢𑀺𑁇 **𑀫𑀘𑁆𑀘𑀼𑀫𑀼𑀔𑁂**𑀢𑀺 𑀫𑀸𑀭𑀫𑀼𑀔𑁂 𑀫𑀭𑀡𑀫𑀼𑀔𑁂, 𑀫𑀘𑁆𑀘𑀼𑀧𑁆𑀧𑀢𑁆𑀢𑀸 𑀫𑀘𑁆𑀘𑀼𑀲𑀫𑁆𑀧𑀢𑁆𑀢𑀸 𑀫𑀘𑁆𑀘𑀽𑀧𑀸𑀕𑀢𑀸, 𑀫𑀸𑀭𑀧𑁆𑀧𑀢𑁆𑀢𑀸 𑀫𑀸𑀭𑀲𑀫𑁆𑀧𑀢𑁆𑀢𑀸 𑀫𑀸𑀭𑀽𑀧𑀸𑀕𑀢𑀸, 𑀫𑀭𑀡𑀧𑁆𑀧𑀢𑁆𑀢𑀸 𑀫𑀭𑀡𑀲𑀫𑁆𑀧𑀢𑁆𑀢𑀸 𑀫𑀭𑀡𑀽𑀧𑀸𑀕𑀢𑀸 𑀮𑀧𑀦𑁆𑀢𑀺 𑀮𑀸𑀮𑀧𑀦𑁆𑀢𑀺 𑀲𑁄𑀘𑀦𑁆𑀢𑀺 𑀓𑀺𑀮𑀫𑀦𑁆𑀢𑀺 𑀧𑀭𑀺𑀤𑁂𑀯𑀦𑁆𑀢𑀺 𑀉𑀭𑀢𑁆𑀢𑀸𑀍𑀇𑀁 𑀓𑀦𑁆𑀤𑀦𑁆𑀢𑀺 𑀲𑀫𑁆𑀫𑁄𑀳𑀁 𑀆𑀧𑀚𑁆𑀚𑀦𑁆𑀢𑀻𑀢𑀺—  𑀳𑀻𑀦𑀸 𑀦𑀭𑀸 𑀫𑀘𑁆𑀘𑀼𑀫𑀼𑀔𑁂 𑀮𑀧𑀦𑁆𑀢𑀺𑁇

175\. **𑀅𑀯𑀻𑀢𑀢𑀡𑁆𑀳𑀸𑀲𑁂 𑀪𑀯𑀸𑀪𑀯𑁂𑀲𑀽**𑀢𑀺𑁇 **𑀢𑀡𑁆𑀳𑀸**𑀢𑀺 𑀭𑀽𑀧𑀢𑀡𑁆𑀳𑀸…𑀧𑁂…  𑀥𑀫𑁆𑀫𑀢𑀡𑁆𑀳𑀸𑁇 **𑀪𑀯𑀸𑀪𑀯𑁂𑀲𑀽**𑀢𑀺 𑀪𑀯𑀸𑀪𑀯𑁂 𑀓𑀫𑁆𑀫𑀪𑀯𑁂 𑀧𑀼𑀦𑀩𑁆𑀪𑀯𑁂 𑀓𑀸𑀫𑀪𑀯𑁂, 𑀓𑀫𑁆𑀫𑀪𑀯𑁂 𑀓𑀸𑀫𑀪𑀯𑁂 𑀧𑀼𑀦𑀩𑁆𑀪𑀯𑁂 𑀭𑀽𑀧𑀪𑀯𑁂, 𑀓𑀫𑁆𑀫𑀪𑀯𑁂 𑀭𑀽𑀧𑀪𑀯𑁂 𑀧𑀼𑀦𑀩𑁆𑀪𑀯𑁂 𑀅𑀭𑀽𑀧𑀪𑀯𑁂, 𑀓𑀫𑁆𑀫𑀪𑀯𑁂 𑀅𑀭𑀽𑀧𑀪𑀯𑁂 𑀧𑀼𑀦𑀩𑁆𑀪𑀯𑁂 𑀧𑀼𑀦𑀧𑁆𑀧𑀼𑀦𑀩𑁆𑀪𑀯𑁂, 𑀧𑀼𑀦𑀧𑁆𑀧𑀼𑀦𑀕𑀢𑀺𑀬𑀸 𑀧𑀼𑀦𑀧𑁆𑀧𑀼𑀦𑁅𑀧𑀧𑀢𑁆𑀢𑀺𑀬𑀸 𑀧𑀼𑀦𑀧𑁆𑀧𑀼𑀦𑀧𑀝𑀺𑀲𑀦𑁆𑀥𑀺𑀬𑀸 𑀧𑀼𑀦𑀧𑁆𑀧𑀼𑀦𑀅𑀢𑁆𑀢𑀪𑀸𑀯𑀸𑀪𑀺𑀦𑀺𑀩𑁆𑀩𑀢𑁆𑀢𑀺𑀬𑀸, 𑀅𑀯𑀻𑀢𑀢𑀡𑁆𑀳𑀸 𑀅𑀯𑀺𑀕𑀢𑀢𑀡𑁆𑀳𑀸 𑀅𑀘𑀢𑁆𑀢𑀢𑀡𑁆𑀳𑀸 𑀅𑀯𑀦𑁆𑀢𑀢𑀡𑁆𑀳𑀸𑁇 𑀅𑀫𑀼𑀢𑁆𑀢𑀢𑀡𑁆𑀳𑀸 𑀅𑀧𑁆𑀧𑀳𑀻𑀦𑀢𑀡𑁆𑀳𑀸 𑀅𑀧𑁆𑀧𑀝𑀺𑀦𑀺𑀲𑁆𑀲𑀝𑁆𑀞𑀢𑀡𑁆𑀳𑀸𑀢𑀺—  𑀅𑀯𑀻𑀢𑀢𑀡𑁆𑀳𑀸𑀲𑁂 𑀪𑀯𑀸𑀪𑀯𑁂𑀲𑀼𑁇

176\. 𑀢𑁂𑀦𑀸𑀳 𑀪𑀕𑀯𑀸—

177\. _“𑀧𑀲𑁆𑀲𑀸𑀫𑀺 𑀮𑁄𑀓𑁂 𑀧𑀭𑀺𑀨𑀦𑁆𑀤𑀫𑀸𑀦𑀁,_  
_𑀧𑀚𑀁 𑀇𑀫𑀁 𑀢𑀡𑁆𑀳𑀕𑀢𑀁 𑀪𑀯𑁂𑀲𑀼;_  
_𑀳𑀻𑀦𑀸 𑀦𑀭𑀸 𑀫𑀘𑁆𑀘𑀼𑀫𑀼𑀔𑁂 𑀮𑀧𑀦𑁆𑀢𑀺,_  
_𑀅𑀯𑀻𑀢𑀢𑀡𑁆𑀳𑀸𑀲𑁂 𑀪𑀯𑀸𑀪𑀯𑁂𑀲𑀽”𑀢𑀺𑁇_  


(12.)

178\. _**𑀫𑀫𑀸𑀬𑀺𑀢𑁂 𑀧𑀲𑁆𑀲𑀣 𑀨𑀦𑁆𑀤𑀫𑀸𑀦𑁂,**_  
_**𑀫𑀘𑁆𑀙𑁂𑀯 𑀅𑀧𑁆𑀧𑁄𑀤𑀓𑁂 𑀔𑀻𑀡𑀲𑁄𑀢𑁂;**_  
_**𑀏𑀢𑀫𑁆𑀧𑀺 𑀤𑀺𑀲𑁆𑀯𑀸 𑀅𑀫𑀫𑁄 𑀘𑀭𑁂𑀬𑁆𑀬,**_  
_**𑀪𑀯𑁂𑀲𑀼 𑀆𑀲𑀢𑁆𑀢𑀺𑀫𑀓𑀼𑀩𑁆𑀩𑀫𑀸𑀦𑁄𑁇**_  


179\. **𑀫𑀫𑀸𑀬𑀺𑀢𑁂 𑀧𑀲𑁆𑀲𑀣 𑀨𑀦𑁆𑀤𑀫𑀸𑀦𑁂**𑀢𑀺𑁇 **𑀫𑀫𑀢𑁆𑀢𑀸**𑀢𑀺 𑀤𑁆𑀯𑁂 𑀫𑀫𑀢𑁆𑀢𑀸—  𑀢𑀡𑁆𑀳𑀸𑀫𑀫𑀢𑁆𑀢𑀜𑁆𑀘 𑀤𑀺𑀝𑁆𑀞𑀺𑀫𑀫𑀢𑁆𑀢𑀜𑁆𑀘𑁇 𑀓𑀢𑀫𑀁 𑀢𑀡𑁆𑀳𑀸𑀫𑀫𑀢𑁆𑀢𑀁? 𑀬𑀸𑀯𑀢𑀸 𑀢𑀡𑁆𑀳𑀸𑀲𑀗𑁆𑀔𑀸𑀢𑁂𑀦 𑀲𑀻𑀫𑀓𑀢𑀁 𑀫𑀭𑀺𑀬𑀸𑀤𑀺𑀓𑀢𑀁 𑀑𑀥𑀺𑀓𑀢𑀁 𑀧𑀭𑀺𑀬𑀦𑁆𑀢𑀓𑀢𑀁 𑀧𑀭𑀺𑀕𑁆𑀕𑀳𑀺𑀢𑀁 𑀫𑀫𑀸𑀬𑀺𑀢𑀁𑁇 𑀇𑀤𑀁 𑀫𑀫𑀁, 𑀏𑀢𑀁 𑀫𑀫𑀁, 𑀏𑀢𑁆𑀢𑀓𑀁 𑀫𑀫𑀁, 𑀏𑀢𑁆𑀢𑀸𑀯𑀢𑀸 𑀫𑀫𑀁, 𑀫𑀫 𑀭𑀽𑀧𑀸 𑀲𑀤𑁆𑀤𑀸 𑀕𑀦𑁆𑀥𑀸 𑀭𑀲𑀸 𑀨𑁄𑀝𑁆𑀞𑀩𑁆𑀩𑀸, 𑀅𑀢𑁆𑀣𑀭𑀡𑀸 𑀧𑀸𑀯𑀼𑀭𑀡𑀸 𑀤𑀸𑀲𑀺𑀤𑀸𑀲𑀸 𑀅𑀚𑁂𑀍𑀅𑀓𑀸 𑀓𑀼𑀓𑁆𑀓𑀼𑀝𑀲𑀽𑀓𑀭𑀸 𑀳𑀢𑁆𑀣𑀺𑀕𑀯𑀸𑀲𑁆𑀲𑀯𑀍𑀅𑀯𑀸 𑀔𑁂𑀢𑁆𑀢𑀁 𑀯𑀢𑁆𑀣𑀼 𑀳𑀺𑀭𑀜𑁆𑀜𑀁 𑀲𑀼𑀯𑀡𑁆𑀡𑀁 𑀕𑀸𑀫𑀦𑀺𑀕𑀫𑀭𑀸𑀚𑀥𑀸𑀦𑀺𑀬𑁄 𑀭𑀝𑁆𑀞𑀜𑁆𑀘 𑀚𑀦𑀧𑀤𑁄 𑀘 𑀓𑁄𑀲𑁄 𑀘 𑀓𑁄𑀝𑁆𑀞𑀸𑀕𑀸𑀭𑀜𑁆𑀘, 𑀓𑁂𑀯𑀮𑀫𑁆𑀧𑀺 𑀫𑀳𑀸𑀧𑀣𑀯𑀺𑀁 𑀢𑀡𑁆𑀳𑀸𑀯𑀲𑁂𑀦 𑀫𑀫𑀸𑀬𑀢𑀺𑁇 𑀬𑀸𑀯𑀢𑀸 𑀅𑀝𑁆𑀞𑀲𑀢𑀁 𑀢𑀡𑁆𑀳𑀸𑀯𑀺𑀘𑀭𑀺𑀢𑀁, 𑀇𑀤𑀁 𑀢𑀡𑁆𑀳𑀸𑀫𑀫𑀢𑁆𑀢𑀁𑁇

180\. 𑀓𑀢𑀫𑀁 𑀤𑀺𑀝𑁆𑀞𑀺𑀫𑀫𑀢𑁆𑀢𑀁? 𑀯𑀻𑀲𑀢𑀺𑀯𑀢𑁆𑀣𑀼𑀓𑀸 𑀲𑀓𑁆𑀓𑀸𑀬𑀤𑀺𑀝𑁆𑀞𑀺, 𑀤𑀲𑀯𑀢𑁆𑀣𑀼𑀓𑀸 𑀫𑀺𑀘𑁆𑀙𑀸𑀤𑀺𑀝𑁆𑀞𑀺, 𑀤𑀲𑀯𑀢𑁆𑀣𑀼𑀓𑀸 𑀅𑀦𑁆𑀢𑀕𑁆𑀕𑀸𑀳𑀺𑀓𑀸 𑀤𑀺𑀝𑁆𑀞𑀺; 𑀬𑀸 𑀏𑀯𑀭𑀽𑀧𑀸 𑀤𑀺𑀝𑁆𑀞𑀺 𑀤𑀺𑀝𑁆𑀞𑀺𑀕𑀢𑀁 𑀤𑀺𑀝𑁆𑀞𑀺𑀕𑀳𑀦𑀁 𑀤𑀺𑀝𑁆𑀞𑀺𑀓𑀦𑁆𑀢𑀸𑀭𑁄 𑀤𑀺𑀝𑁆𑀞𑀺𑀯𑀺𑀲𑀽𑀓𑀸𑀬𑀺𑀓𑀁 𑀤𑀺𑀝𑁆𑀞𑀺𑀯𑀺𑀧𑁆𑀨𑀦𑁆𑀤𑀺𑀓𑀁 𑀤𑀺𑀝𑁆𑀞𑀺𑀲𑀁𑀬𑁄𑀚𑀦𑀁 𑀕𑀸𑀳𑁄 𑀧𑀝𑀺𑀕𑁆𑀕𑀸𑀳𑁄 𑀅𑀪𑀺𑀦𑀺𑀯𑁂𑀲𑁄 𑀧𑀭𑀸𑀫𑀸𑀲𑁄 𑀓𑀼𑀫𑁆𑀫𑀕𑁆𑀕𑁄 𑀫𑀺𑀘𑁆𑀙𑀸𑀧𑀣𑁄 𑀫𑀺𑀘𑁆𑀙𑀢𑁆𑀢𑀁 𑀢𑀺𑀢𑁆𑀣𑀸𑀬𑀢𑀦𑀁 𑀯𑀺𑀧𑀭𑀺𑀬𑁂𑀲𑀕𑁆𑀕𑀸𑀳𑁄 𑀯𑀺𑀧𑀭𑀻𑀢𑀕𑁆𑀕𑀸𑀳𑁄 𑀯𑀺𑀧𑀮𑁆𑀮𑀸𑀲𑀕𑁆𑀕𑀸𑀳𑁄 𑀫𑀺𑀘𑁆𑀙𑀸𑀕𑀸𑀳𑁄 “𑀅𑀬𑀸𑀣𑀸𑀯𑀓𑀲𑁆𑀫𑀺𑀁 𑀬𑀸𑀣𑀸𑀯𑀓𑀦𑁆”𑀢𑀺 𑀕𑀸𑀳𑁄𑁇 𑀬𑀸𑀯𑀢𑀸 𑀤𑁆𑀯𑀸𑀲𑀝𑁆𑀞𑀺𑀤𑀺𑀝𑁆𑀞𑀺𑀕𑀢𑀸𑀦𑀺, 𑀇𑀤𑀁 𑀤𑀺𑀝𑁆𑀞𑀺𑀫𑀫𑀢𑁆𑀢𑀁𑁇 **𑀫𑀫𑀸𑀬𑀺𑀢𑁂 𑀧𑀲𑁆𑀲𑀣 𑀨𑀦𑁆𑀤𑀫𑀸𑀦𑁂**𑀢𑀺 𑀫𑀫𑀸𑀬𑀺𑀢𑀁 𑀯𑀢𑁆𑀣𑀼𑀁 𑀅𑀘𑁆𑀙𑁂𑀤𑀲𑀁𑀓𑀺𑀦𑁄𑀧𑀺 𑀨𑀦𑁆𑀤𑀦𑁆𑀢𑀺, 𑀅𑀘𑁆𑀙𑀺𑀦𑁆𑀤𑀦𑁆𑀢𑁂𑀧𑀺 𑀨𑀦𑁆𑀤𑀦𑁆𑀢𑀺, 𑀅𑀘𑁆𑀙𑀺𑀦𑁆𑀦𑁂𑀧𑀺 𑀨𑀦𑁆𑀤𑀦𑁆𑀢𑀺, 𑀫𑀫𑀸𑀬𑀺𑀢𑀁 𑀯𑀢𑁆𑀣𑀼𑀁 𑀯𑀺𑀧𑀭𑀺𑀡𑀸𑀫𑀲𑀁𑀓𑀺𑀦𑁄𑀧𑀺 𑀨𑀦𑁆𑀤𑀦𑁆𑀢𑀺, 𑀯𑀺𑀧𑀭𑀺𑀡𑀸𑀫𑀦𑁆𑀢𑁂𑀧𑀺 𑀨𑀦𑁆𑀤𑀦𑁆𑀢𑀺, 𑀯𑀺𑀧𑀭𑀺𑀡𑀢𑁂𑀧𑀺 𑀨𑀦𑁆𑀤𑀦𑁆𑀢𑀺 𑀧𑀨𑀦𑁆𑀤𑀦𑁆𑀢𑀺 𑀲𑀫𑁆𑀨𑀦𑁆𑀤𑀦𑁆𑀢𑀺 𑀯𑀺𑀧𑁆𑀨𑀦𑁆𑀤𑀦𑁆𑀢𑀺 𑀯𑁂𑀥𑀦𑁆𑀢𑀺 𑀧𑀯𑁂𑀥𑀦𑁆𑀢𑀺 𑀲𑀫𑁆𑀧𑀯𑁂𑀥𑀦𑁆𑀢𑀺𑁇 𑀏𑀯𑀁 𑀨𑀦𑁆𑀤𑀫𑀸𑀦𑁂 𑀧𑀨𑀦𑁆𑀤𑀫𑀸𑀦𑁂 𑀲𑀫𑁆𑀨𑀦𑁆𑀤𑀫𑀸𑀦𑁂 𑀯𑀺𑀧𑁆𑀨𑀦𑁆𑀤𑀫𑀸𑀦𑁂 𑀯𑁂𑀥𑀫𑀸𑀦𑁂 𑀧𑀯𑁂𑀥𑀫𑀸𑀦𑁂 𑀲𑀫𑁆𑀧𑀯𑁂𑀥𑀫𑀸𑀦𑁂 𑀧𑀲𑁆𑀲𑀣 𑀤𑀓𑁆𑀔𑀣 𑀑𑀮𑁄𑀓𑁂𑀣 𑀦𑀺𑀚𑁆𑀛𑀸𑀬𑀣 𑀉𑀧𑀧𑀭𑀺𑀓𑁆𑀔𑀣𑀸𑀢𑀺—  𑀫𑀫𑀸𑀬𑀺𑀢𑁂 𑀧𑀲𑁆𑀲𑀣 𑀨𑀦𑁆𑀤𑀫𑀸𑀦𑁂𑁇

181\. **𑀫𑀘𑁆𑀙𑁂𑀯 𑀅𑀧𑁆𑀧𑁄𑀤𑀓𑁂 𑀔𑀻𑀡𑀲𑁄𑀢𑁂**𑀢𑀺𑁇 𑀬𑀣𑀸 𑀫𑀘𑁆𑀙𑀸 𑀅𑀧𑁆𑀧𑁄𑀤𑀓𑁂 𑀧𑀭𑀺𑀢𑁆𑀢𑁄𑀤𑀓𑁂 𑀉𑀤𑀓𑀧𑀭𑀺𑀬𑀸𑀤𑀸𑀦𑁂 𑀓𑀸𑀓𑁂𑀳𑀺 𑀯𑀸 𑀓𑀼𑀮𑀮𑁂𑀳𑀺 𑀯𑀸 𑀩𑀮𑀸𑀓𑀸𑀳𑀺 𑀯𑀸 𑀧𑀭𑀺𑀧𑀸𑀢𑀺𑀬𑀫𑀸𑀦𑀸 𑀉𑀓𑁆𑀔𑀺𑀧𑀺𑀬𑀫𑀸𑀦𑀸 𑀔𑀚𑁆𑀚𑀫𑀸𑀦𑀸 𑀨𑀦𑁆𑀤𑀦𑁆𑀢𑀺 𑀧𑀨𑀦𑁆𑀤𑀦𑁆𑀢𑀺 𑀲𑀫𑁆𑀨𑀦𑁆𑀤𑀦𑁆𑀢𑀺 𑀯𑀺𑀧𑁆𑀨𑀦𑁆𑀤𑀦𑁆𑀢𑀺 𑀯𑁂𑀥𑀦𑁆𑀢𑀺 𑀧𑀯𑁂𑀥𑀦𑁆𑀢𑀺 𑀲𑀫𑁆𑀧𑀯𑁂𑀥𑀦𑁆𑀢𑀺; 𑀏𑀯𑀫𑁂𑀯𑀁 𑀧𑀚𑀸 𑀫𑀫𑀸𑀬𑀺𑀢𑀁 𑀯𑀢𑁆𑀣𑀼𑀁 𑀅𑀘𑁆𑀙𑁂𑀤𑀲𑀁𑀓𑀺𑀦𑁄𑀧𑀺 𑀨𑀦𑁆𑀤𑀦𑁆𑀢𑀺, 𑀅𑀘𑁆𑀙𑀺𑀦𑁆𑀤𑀦𑁆𑀢𑁂𑀧𑀺 𑀨𑀦𑁆𑀤𑀦𑁆𑀢𑀺, 𑀅𑀘𑁆𑀙𑀺𑀦𑁆𑀦𑁂𑀧𑀺 𑀨𑀦𑁆𑀤𑀦𑁆𑀢𑀺, 𑀫𑀫𑀸𑀬𑀺𑀢𑀁 𑀯𑀢𑁆𑀣𑀼𑀁 𑀯𑀺𑀧𑀭𑀺𑀡𑀸𑀫𑀲𑀁𑀓𑀺𑀦𑁄𑀧𑀺 𑀨𑀦𑁆𑀤𑀦𑁆𑀢𑀺, 𑀯𑀺𑀧𑀭𑀺𑀡𑀸𑀫𑀦𑁆𑀢𑁂𑀧𑀺 𑀨𑀦𑁆𑀤𑀦𑁆𑀢𑀺, 𑀯𑀺𑀧𑀭𑀺𑀡𑀢𑁂𑀧𑀺 𑀨𑀦𑁆𑀤𑀦𑁆𑀢𑀺 𑀧𑀨𑀦𑁆𑀤𑀦𑁆𑀢𑀺 𑀲𑀫𑁆𑀨𑀦𑁆𑀤𑀦𑁆𑀢𑀺 𑀯𑀺𑀧𑁆𑀨𑀦𑁆𑀤𑀦𑁆𑀢𑀺 𑀯𑁂𑀥𑀦𑁆𑀢𑀺 𑀧𑀯𑁂𑀥𑀦𑁆𑀢𑀺 𑀲𑀫𑁆𑀧𑀯𑁂𑀥𑀦𑁆𑀢𑀻𑀢𑀺—  𑀫𑀘𑁆𑀙𑁂𑀯 𑀅𑀧𑁆𑀧𑁄𑀤𑀓𑁂 𑀔𑀻𑀡𑀲𑁄𑀢𑁂𑁇

182\. **𑀏𑀢𑀫𑁆𑀧𑀺 𑀤𑀺𑀲𑁆𑀯𑀸 𑀅𑀫𑀫𑁄 𑀘𑀭𑁂𑀬𑁆𑀬𑀸**𑀢𑀺𑁇 𑀏𑀢𑀁 𑀆𑀤𑀻𑀦𑀯𑀁 𑀤𑀺𑀲𑁆𑀯𑀸 𑀧𑀲𑁆𑀲𑀺𑀢𑁆𑀯𑀸 𑀢𑀼𑀮𑀬𑀺𑀢𑁆𑀯𑀸 𑀢𑀻𑀭𑀬𑀺𑀢𑁆𑀯𑀸 𑀯𑀺𑀪𑀸𑀯𑀬𑀺𑀢𑁆𑀯𑀸 𑀯𑀺𑀪𑀽𑀢𑀁 𑀓𑀢𑁆𑀯𑀸 𑀫𑀫𑀢𑁆𑀢𑁂𑀲𑀽𑀢𑀺—  𑀏𑀢𑀫𑁆𑀧𑀺 𑀤𑀺𑀲𑁆𑀯𑀸𑁇 **𑀅𑀫𑀫𑁄 𑀘𑀭𑁂𑀬𑁆𑀬𑀸**𑀢𑀺 **𑀫𑀫𑀢𑁆𑀢𑀸**𑀢𑀺 𑀤𑁆𑀯𑁂 𑀫𑀫𑀢𑁆𑀢𑀸—  𑀢𑀡𑁆𑀳𑀸𑀫𑀫𑀢𑁆𑀢𑀜𑁆𑀘 𑀤𑀺𑀝𑁆𑀞𑀺𑀫𑀫𑀢𑁆𑀢𑀜𑁆𑀘…𑀧𑁂…  𑀇𑀤𑀁 𑀢𑀡𑁆𑀳𑀸𑀫𑀫𑀢𑁆𑀢𑀁…𑀧𑁂…  𑀇𑀤𑀁 𑀤𑀺𑀝𑁆𑀞𑀺𑀫𑀫𑀢𑁆𑀢𑀁𑁇 𑀢𑀡𑁆𑀳𑀸𑀫𑀫𑀢𑁆𑀢𑀁 𑀧𑀳𑀸𑀬 𑀤𑀺𑀝𑁆𑀞𑀺𑀫𑀫𑀢𑁆𑀢𑀁 𑀧𑀝𑀺𑀦𑀺𑀲𑁆𑀲𑀚𑁆𑀚𑀺𑀢𑁆𑀯𑀸 𑀘𑀓𑁆𑀔𑀼𑀁 𑀅𑀫𑀫𑀸𑀬𑀦𑁆𑀢𑁄 𑀲𑁄𑀢𑀁 𑀅𑀫𑀫𑀸𑀬𑀦𑁆𑀢𑁄 𑀖𑀸𑀦𑀁 𑀅𑀫𑀫𑀸𑀬𑀦𑁆𑀢𑁄 𑀚𑀺𑀯𑁆𑀳𑀁 𑀅𑀫𑀫𑀸𑀬𑀦𑁆𑀢𑁄 𑀓𑀸𑀬𑀁 𑀅𑀫𑀫𑀸𑀬𑀦𑁆𑀢𑁄 𑀫𑀦𑀁 𑀅𑀫𑀫𑀸𑀬𑀦𑁆𑀢𑁄 𑀭𑀽𑀧𑁂…  𑀲𑀤𑁆𑀤𑁂…  𑀕𑀦𑁆𑀥𑁂…  𑀭𑀲𑁂…  𑀨𑁄𑀝𑁆𑀞𑀩𑁆𑀩𑁂…  𑀥𑀫𑁆𑀫𑁂…  𑀓𑀼𑀮𑀁…  𑀕𑀡𑀁…  𑀆𑀯𑀸𑀲𑀁…  𑀮𑀸𑀪𑀁…  𑀬𑀲𑀁…  𑀧𑀲𑀁𑀲𑀁…  𑀲𑀼𑀔𑀁…  𑀘𑀻𑀯𑀭𑀁…  𑀧𑀺𑀡𑁆𑀟𑀧𑀸𑀢𑀁…  𑀲𑁂𑀦𑀸𑀲𑀦𑀁…  𑀕𑀺𑀮𑀸𑀦𑀧𑀘𑁆𑀘𑀬𑀪𑁂𑀲𑀚𑁆𑀚𑀧𑀭𑀺𑀓𑁆𑀔𑀸𑀭𑀁…  𑀓𑀸𑀫𑀥𑀸𑀢𑀼𑀁…  𑀭𑀽𑀧𑀥𑀸𑀢𑀼𑀁…  𑀅𑀭𑀽𑀧𑀥𑀸𑀢𑀼𑀁…  𑀓𑀸𑀫𑀪𑀯𑀁…  𑀭𑀽𑀧𑀪𑀯𑀁…  𑀅𑀭𑀽𑀧𑀪𑀯𑀁…  𑀲𑀜𑁆𑀜𑀸𑀪𑀯𑀁…  𑀅𑀲𑀜𑁆𑀜𑀸𑀪𑀯𑀁…  𑀦𑁂𑀯𑀲𑀜𑁆𑀜𑀸𑀦𑀸𑀲𑀜𑁆𑀜𑀸𑀪𑀯𑀁…  𑀏𑀓𑀯𑁄𑀓𑀸𑀭𑀪𑀯𑀁…  𑀘𑀢𑀼𑀯𑁄𑀓𑀸𑀭𑀪𑀯𑀁…  𑀧𑀜𑁆𑀘𑀯𑁄𑀓𑀸𑀭𑀪𑀯𑀁…  𑀅𑀢𑀻𑀢𑀁…  𑀅𑀦𑀸𑀕𑀢𑀁…  𑀧𑀘𑁆𑀘𑀼𑀧𑁆𑀧𑀦𑁆𑀦𑀁…  𑀤𑀺𑀝𑁆𑀞𑀲𑀼𑀢𑀫𑀼𑀢𑀯𑀺𑀜𑁆𑀜𑀸𑀢𑀩𑁆𑀩𑁂 𑀥𑀫𑁆𑀫𑁂 𑀅𑀫𑀫𑀸𑀬𑀦𑁆𑀢𑁄 𑀅𑀕𑀡𑁆𑀳𑀦𑁆𑀢𑁄 𑀅𑀧𑀭𑀸𑀫𑀲𑀦𑁆𑀢𑁄 𑀅𑀦𑀪𑀺𑀦𑀺𑀯𑀺𑀲𑀦𑁆𑀢𑁄 𑀘𑀭𑁂𑀬𑁆𑀬 𑀯𑀺𑀳𑀭𑁂𑀬𑁆𑀬 𑀇𑀭𑀺𑀬𑁂𑀬𑁆𑀬 𑀯𑀢𑁆𑀢𑁂𑀬𑁆𑀬 𑀧𑀸𑀮𑁂𑀬𑁆𑀬 𑀬𑀧𑁂𑀬𑁆𑀬 𑀬𑀸𑀧𑁂𑀬𑁆𑀬𑀸𑀢𑀺—  𑀏𑀢𑀫𑁆𑀧𑀺 𑀤𑀺𑀲𑁆𑀯𑀸 𑀅𑀫𑀫𑁄 𑀘𑀭𑁂𑀬𑁆𑀬𑁇

183\. **𑀪𑀯𑁂𑀲𑀼 𑀆𑀲𑀢𑁆𑀢𑀺𑀫𑀓𑀼𑀩𑁆𑀩𑀫𑀸𑀦𑁄**𑀢𑀺𑁇 **𑀪𑀯𑁂𑀲𑀽**𑀢𑀺 𑀓𑀸𑀫𑀪𑀯𑁂 𑀭𑀽𑀧𑀪𑀯𑁂 𑀅𑀭𑀽𑀧𑀪𑀯𑁂𑁇 **𑀆𑀲𑀢𑁆𑀢𑀺** 𑀯𑀼𑀘𑁆𑀘𑀢𑀺 𑀢𑀡𑁆𑀳𑀸𑁇 𑀬𑁄 𑀭𑀸𑀕𑁄 𑀲𑀸𑀭𑀸𑀕𑁄…𑀧𑁂…  𑀅𑀪𑀺𑀚𑁆𑀛𑀸 𑀮𑁄𑀪𑁄 𑀅𑀓𑀼𑀲𑀮𑀫𑀽𑀮𑀁𑁇 **𑀪𑀯𑁂𑀲𑀼 𑀆𑀲𑀢𑁆𑀢𑀺𑀫𑀓𑀼𑀩𑁆𑀩𑀫𑀸𑀦𑁄**𑀢𑀺𑁇 𑀪𑀯𑁂𑀲𑀼 𑀆𑀲𑀢𑁆𑀢𑀺𑀁 𑀅𑀓𑀼𑀩𑁆𑀩𑀫𑀸𑀦𑁄, 𑀙𑀦𑁆𑀤𑀁 𑀧𑁂𑀫𑀁 𑀭𑀸𑀕𑀁 𑀔𑀦𑁆𑀢𑀺𑀁 𑀅𑀓𑀼𑀩𑁆𑀩𑀫𑀸𑀦𑁄 𑀅𑀚𑀦𑀬𑀫𑀸𑀦𑁄 𑀅𑀲𑀜𑁆𑀚𑀦𑀬𑀫𑀸𑀦𑁄 𑀅𑀦𑀺𑀩𑁆𑀩𑀢𑁆𑀢𑀬𑀫𑀸𑀦𑁄 𑀅𑀦𑀪𑀺𑀦𑀺𑀩𑁆𑀩𑀢𑁆𑀢𑀬𑀫𑀸𑀦𑁄𑀢𑀺—  𑀪𑀯𑁂𑀲𑀼 𑀆𑀲𑀢𑁆𑀢𑀺𑀫𑀓𑀼𑀩𑁆𑀩𑀫𑀸𑀦𑁄𑁇

184\. 𑀢𑁂𑀦𑀸𑀳 𑀪𑀕𑀯𑀸—

185\. _“𑀫𑀫𑀸𑀬𑀺𑀢𑁂 𑀧𑀲𑁆𑀲𑀣 𑀨𑀦𑁆𑀤𑀫𑀸𑀦𑁂,_  
_𑀫𑀘𑁆𑀙𑁂𑀯 𑀅𑀧𑁆𑀧𑁄𑀤𑀓𑁂 𑀔𑀻𑀡𑀲𑁄𑀢𑁂;_  
_𑀏𑀢𑀫𑁆𑀧𑀺 𑀤𑀺𑀲𑁆𑀯𑀸 𑀅𑀫𑀫𑁄 𑀘𑀭𑁂𑀬𑁆𑀬,_  
_𑀪𑀯𑁂𑀲𑀼 𑀆𑀲𑀢𑁆𑀢𑀺𑀫𑀓𑀼𑀩𑁆𑀩𑀫𑀸𑀦𑁄”𑀢𑀺𑁇_  


(13.)

186\. _**𑀉𑀪𑁄𑀲𑀼 𑀅𑀦𑁆𑀢𑁂𑀲𑀼 𑀯𑀺𑀦𑁂𑀬𑁆𑀬 𑀙𑀦𑁆𑀤𑀁,**_  
_**𑀨𑀲𑁆𑀲𑀁 𑀧𑀭𑀺𑀜𑁆𑀜𑀸𑀬 𑀅𑀦𑀸𑀦𑀼𑀕𑀺𑀤𑁆𑀥𑁄;**_  
_**𑀬𑀤𑀢𑁆𑀢𑀕𑀭𑀳𑀻 𑀢𑀤𑀓𑀼𑀩𑁆𑀩𑀫𑀸𑀦𑁄,**_  
_**𑀦 𑀮𑀺𑀫𑁆𑀧𑀢𑀻 𑀤𑀺𑀝𑁆𑀞𑀲𑀼𑀢𑁂𑀲𑀼 𑀥𑀻𑀭𑁄𑁇**_  


187\. **𑀉𑀪𑁄𑀲𑀼 𑀅𑀦𑁆𑀢𑁂𑀲𑀼 𑀯𑀺𑀦𑁂𑀬𑁆𑀬 𑀙𑀦𑁆𑀤𑀦𑁆**𑀢𑀺𑁇 **𑀅𑀦𑁆𑀢𑀸**𑀢𑀺 𑀨𑀲𑁆𑀲𑁄 𑀏𑀓𑁄 𑀅𑀦𑁆𑀢𑁄 𑀨𑀲𑁆𑀲𑀲𑀫𑀼𑀤𑀬𑁄 𑀤𑀼𑀢𑀺𑀬𑁄 𑀅𑀦𑁆𑀢𑁄, 𑀅𑀢𑀻𑀢𑁄 𑀏𑀓𑁄 𑀅𑀦𑁆𑀢𑁄 𑀅𑀦𑀸𑀕𑀢𑁄 𑀤𑀼𑀢𑀺𑀬𑁄 𑀅𑀦𑁆𑀢𑁄, 𑀲𑀼𑀔𑀸 𑀯𑁂𑀤𑀦𑀸 𑀏𑀓𑁄 𑀅𑀦𑁆𑀢𑁄 𑀤𑀼𑀓𑁆𑀔𑀸 𑀯𑁂𑀤𑀦𑀸 𑀤𑀼𑀢𑀺𑀬𑁄 𑀅𑀦𑁆𑀢𑁄, 𑀦𑀸𑀫𑀁 𑀏𑀓𑁄 𑀅𑀦𑁆𑀢𑁄 𑀭𑀽𑀧𑀁 𑀤𑀼𑀢𑀺𑀬𑁄 𑀅𑀦𑁆𑀢𑁄, 𑀙 𑀅𑀚𑁆𑀛𑀢𑁆𑀢𑀺𑀓𑀸𑀦𑀺 𑀆𑀬𑀢𑀦𑀸𑀦𑀺 𑀏𑀓𑁄 𑀅𑀦𑁆𑀢𑁄 𑀙 𑀩𑀸𑀳𑀺𑀭𑀸𑀦𑀺 𑀆𑀬𑀢𑀦𑀸𑀦𑀺 𑀤𑀼𑀢𑀺𑀬𑁄 𑀅𑀦𑁆𑀢𑁄, 𑀲𑀓𑁆𑀓𑀸𑀬𑁄 𑀏𑀓𑁄 𑀅𑀦𑁆𑀢𑁄 𑀲𑀓𑁆𑀓𑀸𑀬𑀲𑀫𑀼𑀤𑀬𑁄 𑀤𑀼𑀢𑀺𑀬𑁄 𑀅𑀦𑁆𑀢𑁄𑁇 **𑀙𑀦𑁆𑀤𑁄**𑀢𑀺 𑀬𑁄 𑀓𑀸𑀫𑁂𑀲𑀼 𑀓𑀸𑀫𑀘𑁆𑀙𑀦𑁆𑀤𑁄 𑀓𑀸𑀫𑀭𑀸𑀕𑁄 𑀓𑀸𑀫𑀦𑀦𑁆𑀤𑀻 𑀓𑀸𑀫𑀢𑀡𑁆𑀳𑀸 𑀓𑀸𑀫𑀲𑁆𑀦𑁂𑀳𑁄 𑀓𑀸𑀫𑀧𑀭𑀺𑀍𑀆𑀳𑁄 𑀓𑀸𑀫𑀫𑀼𑀘𑁆𑀙𑀸 𑀓𑀸𑀫𑀚𑁆𑀛𑁄𑀲𑀸𑀦𑀁 𑀓𑀸𑀫𑁄𑀖𑁄 𑀓𑀸𑀫𑀬𑁄𑀕𑁄 𑀓𑀸𑀫𑀼𑀧𑀸𑀤𑀸𑀦𑀁 𑀓𑀸𑀫𑀘𑁆𑀙𑀦𑁆𑀤𑀦𑀻𑀯𑀭𑀡𑀁𑁇 **𑀉𑀪𑁄𑀲𑀼 𑀅𑀦𑁆𑀢𑁂𑀲𑀼 𑀯𑀺𑀦𑁂𑀬𑁆𑀬 𑀙𑀦𑁆𑀤𑀦𑁆**𑀢𑀺 𑀉𑀪𑁄𑀲𑀼 𑀅𑀦𑁆𑀢𑁂𑀲𑀼 𑀙𑀦𑁆𑀤𑀁 𑀯𑀺𑀦𑁂𑀬𑁆𑀬 𑀧𑀝𑀺𑀯𑀺𑀦𑁂𑀬𑁆𑀬 𑀧𑀚𑀳𑁂𑀬𑁆𑀬 𑀯𑀺𑀦𑁄𑀤𑁂𑀬𑁆𑀬 𑀩𑁆𑀬𑀦𑁆𑀢𑀺𑀁 𑀓𑀭𑁂𑀬𑁆𑀬 𑀅𑀦𑀪𑀸𑀯𑀁 𑀕𑀫𑁂𑀬𑁆𑀬𑀸𑀢𑀺—  𑀉𑀪𑁄𑀲𑀼 𑀅𑀦𑁆𑀢𑁂𑀲𑀼 𑀯𑀺𑀦𑁂𑀬𑁆𑀬 𑀙𑀦𑁆𑀤𑀁𑁇

188\. **𑀨𑀲𑁆𑀲𑀁 𑀧𑀭𑀺𑀜𑁆𑀜𑀸𑀬 𑀅𑀦𑀸𑀦𑀼𑀕𑀺𑀤𑁆𑀥𑁄**𑀢𑀺𑁇 **𑀨𑀲𑁆𑀲𑁄**𑀢𑀺 𑀘𑀓𑁆𑀔𑀼𑀲𑀫𑁆𑀨𑀲𑁆𑀲𑁄 𑀲𑁄𑀢𑀲𑀫𑁆𑀨𑀲𑁆𑀲𑁄 𑀖𑀸𑀦𑀲𑀫𑁆𑀨𑀲𑁆𑀲𑁄 𑀚𑀺𑀯𑁆𑀳𑀸𑀲𑀫𑁆𑀨𑀲𑁆𑀲𑁄 𑀓𑀸𑀬𑀲𑀫𑁆𑀨𑀲𑁆𑀲𑁄 𑀫𑀦𑁄𑀲𑀫𑁆𑀨𑀲𑁆𑀲𑁄, 𑀅𑀥𑀺𑀯𑀘𑀦𑀲𑀫𑁆𑀨𑀲𑁆𑀲𑁄, 𑀧𑀝𑀺𑀖𑀲𑀫𑁆𑀨𑀲𑁆𑀲𑁄, 𑀲𑀼𑀔𑀯𑁂𑀤𑀦𑀻𑀬𑁄 𑀲𑀫𑁆𑀨𑀲𑁆𑀲𑁄 𑀤𑀼𑀓𑁆𑀔𑀯𑁂𑀤𑀦𑀻𑀬𑁄 𑀲𑀫𑁆𑀨𑀲𑁆𑀲𑁄 𑀅𑀤𑀼𑀓𑁆𑀔𑀫𑀲𑀼𑀔𑀯𑁂𑀤𑀦𑀻𑀬𑁄 𑀲𑀫𑁆𑀨𑀲𑁆𑀲𑁄, 𑀓𑀼𑀲𑀮𑁄 𑀨𑀲𑁆𑀲𑁄 𑀅𑀓𑀼𑀲𑀮𑁄 𑀨𑀲𑁆𑀲𑁄 𑀅𑀩𑁆𑀬𑀸𑀓𑀢𑁄 𑀨𑀲𑁆𑀲𑁄, 𑀓𑀸𑀫𑀸𑀯𑀘𑀭𑁄 𑀨𑀲𑁆𑀲𑁄 𑀭𑀽𑀧𑀸𑀯𑀘𑀭𑁄 𑀨𑀲𑁆𑀲𑁄 𑀅𑀭𑀽𑀧𑀸𑀯𑀘𑀭𑁄 𑀨𑀲𑁆𑀲𑁄, 𑀲𑀼𑀜𑁆𑀜𑀢𑁄 𑀨𑀲𑁆𑀲𑁄 𑀅𑀦𑀺𑀫𑀺𑀢𑁆𑀢𑁄 𑀨𑀲𑁆𑀲𑁄 𑀅𑀧𑁆𑀧𑀡𑀺𑀳𑀺𑀢𑁄 𑀨𑀲𑁆𑀲𑁄, 𑀮𑁄𑀓𑀺𑀬𑁄 𑀨𑀲𑁆𑀲𑁄 𑀮𑁄𑀓𑀼𑀢𑁆𑀢𑀭𑁄 𑀨𑀲𑁆𑀲𑁄, 𑀅𑀢𑀻𑀢𑁄 𑀨𑀲𑁆𑀲𑁄 𑀅𑀦𑀸𑀕𑀢𑁄 𑀨𑀲𑁆𑀲𑁄 𑀧𑀘𑁆𑀘𑀼𑀧𑁆𑀧𑀦𑁆𑀦𑁄 𑀨𑀲𑁆𑀲𑁄, 𑀬𑁄 𑀏𑀯𑀭𑀽𑀧𑁄 𑀨𑀲𑁆𑀲𑁄 𑀨𑀼𑀲𑀦𑀸 𑀲𑀫𑁆𑀨𑀼𑀲𑀦𑀸 𑀲𑀫𑁆𑀨𑀼𑀲𑀺𑀢𑀢𑁆𑀢𑀁—  𑀅𑀬𑀁 𑀯𑀼𑀘𑁆𑀘𑀢𑀺 𑀨𑀲𑁆𑀲𑁄𑁇

189\. **𑀨𑀲𑁆𑀲𑀁 𑀧𑀭𑀺𑀜𑁆𑀜𑀸𑀬𑀸**𑀢𑀺 𑀨𑀲𑁆𑀲𑀁 𑀢𑀻𑀳𑀺 𑀧𑀭𑀺𑀜𑁆𑀜𑀸𑀳𑀺 𑀧𑀭𑀺𑀚𑀸𑀦𑀺𑀢𑁆𑀯𑀸—  𑀜𑀸𑀢𑀧𑀭𑀺𑀜𑁆𑀜𑀸𑀬, 𑀢𑀻𑀭𑀡𑀧𑀭𑀺𑀜𑁆𑀜𑀸𑀬, 𑀧𑀳𑀸𑀦𑀧𑀭𑀺𑀜𑁆𑀜𑀸𑀬𑁇 𑀓𑀢𑀫𑀸 𑀜𑀸𑀢𑀧𑀭𑀺𑀜𑁆𑀜𑀸? 𑀨𑀲𑁆𑀲𑀁 𑀚𑀸𑀦𑀸𑀢𑀺—  𑀅𑀬𑀁 𑀘𑀓𑁆𑀔𑀼𑀲𑀫𑁆𑀨𑀲𑁆𑀲𑁄, 𑀅𑀬𑀁 𑀲𑁄𑀢𑀲𑀫𑁆𑀨𑀲𑁆𑀲𑁄, 𑀅𑀬𑀁 𑀖𑀸𑀦𑀲𑀫𑁆𑀨𑀲𑁆𑀲𑁄, 𑀅𑀬𑀁 𑀚𑀺𑀯𑁆𑀳𑀸𑀲𑀫𑁆𑀨𑀲𑁆𑀲𑁄, 𑀅𑀬𑀁 𑀓𑀸𑀬𑀲𑀫𑁆𑀨𑀲𑁆𑀲𑁄, 𑀅𑀬𑀁 𑀫𑀦𑁄𑀲𑀫𑁆𑀨𑀲𑁆𑀲𑁄, 𑀅𑀬𑀁 𑀅𑀥𑀺𑀯𑀘𑀦𑀲𑀫𑁆𑀨𑀲𑁆𑀲𑁄, 𑀅𑀬𑀁 𑀧𑀝𑀺𑀖𑀲𑀫𑁆𑀨𑀲𑁆𑀲𑁄, 𑀅𑀬𑀁 𑀲𑀼𑀔𑀯𑁂𑀤𑀦𑀻𑀬𑁄 𑀨𑀲𑁆𑀲𑁄, 𑀅𑀬𑀁 𑀤𑀼𑀓𑁆𑀔𑀯𑁂𑀤𑀦𑀻𑀬𑁄 𑀨𑀲𑁆𑀲𑁄, 𑀅𑀬𑀁 𑀅𑀤𑀼𑀓𑁆𑀔𑀫𑀲𑀼𑀔𑀯𑁂𑀤𑀦𑀻𑀬𑁄 𑀨𑀲𑁆𑀲𑁄, 𑀅𑀬𑀁 𑀓𑀼𑀲𑀮𑁄 𑀨𑀲𑁆𑀲𑁄, 𑀅𑀬𑀁 𑀅𑀓𑀼𑀲𑀮𑁄 𑀨𑀲𑁆𑀲𑁄, 𑀅𑀬𑀁 𑀅𑀩𑁆𑀬𑀸𑀓𑀢𑁄 𑀨𑀲𑁆𑀲𑁄, 𑀅𑀬𑀁 𑀓𑀸𑀫𑀸𑀯𑀘𑀭𑁄 𑀨𑀲𑁆𑀲𑁄, 𑀅𑀬𑀁 𑀭𑀽𑀧𑀸𑀯𑀘𑀭𑁄 𑀨𑀲𑁆𑀲𑁄, 𑀅𑀬𑀁 𑀅𑀭𑀽𑀧𑀸𑀯𑀘𑀭𑁄 𑀨𑀲𑁆𑀲𑁄, 𑀅𑀬𑀁 𑀲𑀼𑀜𑁆𑀜𑀢𑁄 𑀨𑀲𑁆𑀲𑁄, 𑀅𑀬𑀁 𑀅𑀦𑀺𑀫𑀺𑀢𑁆𑀢𑁄 𑀨𑀲𑁆𑀲𑁄, 𑀅𑀬𑀁 𑀅𑀧𑁆𑀧𑀡𑀺𑀳𑀺𑀢𑁄 𑀨𑀲𑁆𑀲𑁄, 𑀅𑀬𑀁 𑀮𑁄𑀓𑀺𑀬𑁄 𑀨𑀲𑁆𑀲𑁄, 𑀅𑀬𑀁 𑀮𑁄𑀓𑀼𑀢𑁆𑀢𑀭𑁄 𑀨𑀲𑁆𑀲𑁄, 𑀅𑀬𑀁 𑀅𑀢𑀻𑀢𑁄 𑀨𑀲𑁆𑀲𑁄, 𑀅𑀬𑀁 𑀅𑀦𑀸𑀕𑀢𑁄 𑀨𑀲𑁆𑀲𑁄, 𑀅𑀬𑀁 𑀧𑀘𑁆𑀘𑀼𑀧𑁆𑀧𑀦𑁆𑀦𑁄 𑀨𑀲𑁆𑀲𑁄𑀢𑀺 𑀚𑀸𑀦𑀸𑀢𑀺 𑀧𑀲𑁆𑀲𑀢𑀺—  𑀅𑀬𑀁 𑀜𑀸𑀢𑀧𑀭𑀺𑀜𑁆𑀜𑀸𑁇

190\. 𑀓𑀢𑀫𑀸 𑀢𑀻𑀭𑀡𑀧𑀭𑀺𑀜𑁆𑀜𑀸? 𑀏𑀯𑀁 𑀜𑀸𑀢𑀁 𑀓𑀢𑁆𑀯𑀸 𑀨𑀲𑁆𑀲𑀁 𑀢𑀻𑀭𑁂𑀢𑀺𑁇 𑀅𑀦𑀺𑀘𑁆𑀘𑀢𑁄 𑀤𑀼𑀓𑁆𑀔𑀢𑁄 𑀭𑁄𑀕𑀢𑁄 𑀕𑀡𑁆𑀟𑀢𑁄 𑀲𑀮𑁆𑀮𑀢𑁄 𑀅𑀖𑀢𑁄 𑀆𑀩𑀸𑀥𑀢𑁄 𑀧𑀭𑀢𑁄 𑀧𑀮𑁄𑀓𑀢𑁄 𑀈𑀢𑀺𑀢𑁄 𑀉𑀧𑀤𑁆𑀤𑀯𑀢𑁄 𑀪𑀬𑀢𑁄 𑀉𑀧𑀲𑀕𑁆𑀕𑀢𑁄 𑀘𑀮𑀢𑁄 𑀧𑀪𑀗𑁆𑀕𑀼𑀢𑁄 𑀅𑀥𑀼𑀯𑀢𑁄 𑀅𑀢𑀸𑀡𑀢𑁄 𑀅𑀮𑁂𑀡𑀢𑁄 𑀅𑀲𑀭𑀡𑀢𑁄 𑀭𑀺𑀢𑁆𑀢𑀢𑁄 𑀢𑀼𑀘𑁆𑀙𑀢𑁄 𑀲𑀼𑀜𑁆𑀜𑀢𑁄 𑀅𑀦𑀢𑁆𑀢𑀢𑁄 𑀆𑀤𑀻𑀦𑀯𑀢𑁄 𑀯𑀺𑀧𑀭𑀺𑀡𑀸𑀫𑀥𑀫𑁆𑀫𑀢𑁄 𑀅𑀲𑀸𑀭𑀓𑀢𑁄 𑀅𑀖𑀫𑀽𑀮𑀢𑁄 𑀯𑀥𑀓𑀢𑁄 𑀯𑀺𑀪𑀯𑀢𑁄 𑀲𑀸𑀲𑀯𑀢𑁄 𑀲𑀗𑁆𑀔𑀢𑀢𑁄 𑀫𑀸𑀭𑀸𑀫𑀺𑀲𑀢𑁄 𑀚𑀸𑀢𑀺𑀚𑀭𑀸𑀩𑁆𑀬𑀸𑀥𑀺𑀫𑀭𑀡𑀥𑀫𑁆𑀫𑀢𑁄 𑀲𑁄𑀓𑀧𑀭𑀺𑀤𑁂𑀯𑀤𑀼𑀓𑁆𑀔𑀤𑁄𑀫𑀦𑀲𑁆𑀲𑀼𑀧𑀸𑀬𑀸𑀲𑀥𑀫𑁆𑀫𑀢𑁄 𑀲𑀁𑀓𑀺𑀮𑁂𑀲𑀥𑀫𑁆𑀫𑀢𑁄 𑀲𑀫𑀼𑀤𑀬𑀢𑁄 𑀅𑀢𑁆𑀣𑀗𑁆𑀕𑀫𑀢𑁄 𑀅𑀲𑁆𑀲𑀸𑀤𑀢𑁄 𑀆𑀤𑀻𑀦𑀯𑀢𑁄 𑀦𑀺𑀲𑁆𑀲𑀭𑀡𑀢𑁄 𑀢𑀻𑀭𑁂𑀢𑀺—  𑀅𑀬𑀁 𑀢𑀻𑀭𑀡𑀧𑀭𑀺𑀜𑁆𑀜𑀸𑁇

191\. 𑀓𑀢𑀫𑀸 𑀧𑀳𑀸𑀦𑀧𑀭𑀺𑀜𑁆𑀜𑀸? 𑀏𑀯𑀁 𑀢𑀻𑀭𑀬𑀺𑀢𑁆𑀯𑀸 𑀨𑀲𑁆𑀲𑁂 𑀙𑀦𑁆𑀤𑀭𑀸𑀕𑀁 𑀧𑀚𑀳𑀢𑀺 𑀯𑀺𑀦𑁄𑀤𑁂𑀢𑀺 𑀩𑁆𑀬𑀦𑁆𑀢𑀺𑀁 𑀓𑀭𑁄𑀢𑀺 𑀅𑀦𑀪𑀸𑀯𑀁 𑀕𑀫𑁂𑀢𑀺𑁇 𑀯𑀼𑀢𑁆𑀢𑀜𑁆𑀳𑁂𑀢𑀁 𑀪𑀕𑀯𑀢𑀸—  “𑀬𑁄, 𑀪𑀺𑀓𑁆𑀔𑀯𑁂, 𑀨𑀲𑁆𑀲𑁂𑀲𑀼 𑀙𑀦𑁆𑀤𑀭𑀸𑀕𑁄 𑀢𑀁 𑀧𑀚𑀳𑀣𑁇 𑀏𑀯𑀁 𑀲𑁄 𑀨𑀲𑁆𑀲𑁄 𑀧𑀳𑀻𑀦𑁄 𑀪𑀯𑀺𑀲𑁆𑀲𑀢𑀺 𑀉𑀘𑁆𑀙𑀺𑀦𑁆𑀦𑀫𑀽𑀮𑁄 𑀢𑀸𑀮𑀸𑀯𑀢𑁆𑀣𑀼𑀓𑀢𑁄 𑀅𑀦𑀪𑀸𑀯𑀁 𑀓𑀢𑁄 𑀆𑀬𑀢𑀺𑀁 𑀅𑀦𑀼𑀧𑁆𑀧𑀸𑀤𑀥𑀫𑁆𑀫𑁄”𑀢𑀺—  𑀅𑀬𑀁 𑀧𑀳𑀸𑀦𑀧𑀭𑀺𑀜𑁆𑀜𑀸𑁇 **𑀨𑀲𑁆𑀲𑀁 𑀧𑀭𑀺𑀜𑁆𑀜𑀸𑀬𑀸**𑀢𑀺𑁇 𑀨𑀲𑁆𑀲𑀁 𑀇𑀫𑀸𑀳𑀺 𑀢𑀻𑀳𑀺 𑀧𑀭𑀺𑀜𑁆𑀜𑀸𑀳𑀺 𑀧𑀭𑀺𑀚𑀸𑀦𑀺𑀢𑁆𑀯𑀸𑁇 **𑀅𑀦𑀸𑀦𑀼𑀕𑀺𑀤𑁆𑀥𑁄**𑀢𑀺𑁇 **𑀕𑁂𑀥𑁄** 𑀯𑀼𑀘𑁆𑀘𑀢𑀺 𑀢𑀡𑁆𑀳𑀸𑁇 𑀬𑁄 𑀭𑀸𑀕𑁄 𑀲𑀸𑀭𑀸𑀕𑁄…𑀧𑁂…  𑀅𑀪𑀺𑀚𑁆𑀛𑀸 𑀮𑁄𑀪𑁄 𑀅𑀓𑀼𑀲𑀮𑀫𑀽𑀮𑀁𑁇 𑀬𑀲𑁆𑀲𑁂𑀲𑁄 𑀕𑁂𑀥𑁄 𑀧𑀳𑀻𑀦𑁄 𑀲𑀫𑀼𑀘𑁆𑀙𑀺𑀦𑁆𑀦𑁄 𑀯𑀽𑀧𑀲𑀦𑁆𑀢𑁄 𑀧𑀝𑀺𑀧𑀲𑁆𑀲𑀤𑁆𑀥𑁄 𑀅𑀪𑀩𑁆𑀩𑀼𑀧𑁆𑀧𑀢𑁆𑀢𑀺𑀓𑁄 𑀜𑀸𑀡𑀕𑁆𑀕𑀺𑀦𑀸 𑀤𑀟𑁆𑀠𑁄, 𑀲𑁄 𑀯𑀼𑀘𑁆𑀘𑀢𑀺 𑀅𑀕𑀺𑀤𑁆𑀥𑁄𑁇 𑀲𑁄 𑀭𑀽𑀧𑁂 𑀅𑀕𑀺𑀤𑁆𑀥𑁄 𑀲𑀤𑁆𑀤𑁂 𑀅𑀕𑀺𑀤𑁆𑀥𑁄 𑀕𑀦𑁆𑀥𑁂 𑀅𑀕𑀺𑀤𑁆𑀥𑁄 𑀭𑀲𑁂 𑀅𑀕𑀺𑀤𑁆𑀥𑁄 𑀨𑁄𑀝𑁆𑀞𑀩𑁆𑀩𑁂 𑀅𑀕𑀺𑀤𑁆𑀥𑁄 𑀓𑀼𑀮𑁂…  𑀕𑀡𑁂…  𑀆𑀯𑀸𑀲𑁂…  𑀮𑀸𑀪𑁂…  𑀬𑀲𑁂…  𑀧𑀲𑀁𑀲𑀸𑀬…  𑀲𑀼𑀔𑁂…  𑀘𑀻𑀯𑀭𑁂…  𑀧𑀺𑀡𑁆𑀟𑀧𑀸𑀢𑁂…  𑀲𑁂𑀦𑀸𑀲𑀦𑁂…  𑀕𑀺𑀮𑀸𑀦𑀧𑀘𑁆𑀘𑀬𑀪𑁂𑀲𑀚𑁆𑀚𑀧𑀭𑀺𑀓𑁆𑀔𑀸𑀭𑁂 𑀓𑀸𑀫𑀥𑀸𑀢𑀼𑀬𑀸…  𑀭𑀽𑀧𑀥𑀸𑀢𑀼𑀬𑀸…  𑀅𑀭𑀽𑀧𑀥𑀸𑀢𑀼𑀬𑀸…  𑀓𑀸𑀫𑀪𑀯𑁂…  𑀭𑀽𑀧𑀪𑀯𑁂…  𑀅𑀭𑀽𑀧𑀪𑀯𑁂…  𑀲𑀜𑁆𑀜𑀸𑀪𑀯𑁂…  𑀅𑀲𑀜𑁆𑀜𑀸𑀪𑀯𑁂…  𑀦𑁂𑀯𑀲𑀜𑁆𑀜𑀸𑀦𑀸𑀲𑀜𑁆𑀜𑀸𑀪𑀯𑁂…  𑀏𑀓𑀯𑁄𑀓𑀸𑀭𑀪𑀯𑁂…  𑀘𑀢𑀼𑀯𑁄𑀓𑀸𑀭𑀪𑀯𑁂…  𑀧𑀜𑁆𑀘𑀯𑁄𑀓𑀸𑀭𑀪𑀯𑁂…  𑀅𑀢𑀻𑀢𑁂…  𑀅𑀦𑀸𑀕𑀢𑁂…  𑀧𑀘𑁆𑀘𑀼𑀧𑁆𑀧𑀦𑁆𑀦𑁂…  𑀤𑀺𑀝𑁆𑀞𑀲𑀼𑀢𑀫𑀼𑀢𑀯𑀺𑀜𑁆𑀜𑀸𑀢𑀩𑁆𑀩𑁂𑀲𑀼 𑀥𑀫𑁆𑀫𑁂𑀲𑀼 𑀅𑀕𑀺𑀤𑁆𑀥𑁄 𑀅𑀕𑀥𑀺𑀢𑁄 𑀅𑀫𑀼𑀘𑁆𑀙𑀺𑀢𑁄 𑀅𑀦𑀚𑁆𑀛𑁄𑀲𑀦𑁆𑀦𑁄 𑀯𑀻𑀢𑀕𑁂𑀥𑁄 𑀯𑀺𑀕𑀢𑀕𑁂𑀥𑁄 𑀘𑀢𑁆𑀢𑀕𑁂𑀥𑁄 𑀯𑀦𑁆𑀢𑀕𑁂𑀥𑁄 𑀫𑀼𑀢𑁆𑀢𑀕𑁂𑀥𑁄 𑀧𑀳𑀻𑀦𑀕𑁂𑀥𑁄 𑀧𑀝𑀺𑀦𑀺𑀲𑁆𑀲𑀝𑁆𑀞𑀕𑁂𑀥𑁄 𑀯𑀻𑀢𑀭𑀸𑀕𑁄 𑀯𑀺𑀕𑀢𑀭𑀸𑀕𑁄 𑀘𑀢𑁆𑀢𑀭𑀸𑀕𑁄 𑀯𑀦𑁆𑀢𑀭𑀸𑀕𑁄 𑀫𑀼𑀢𑁆𑀢𑀭𑀸𑀕𑁄 𑀧𑀳𑀻𑀦𑀭𑀸𑀕𑁄 𑀧𑀝𑀺𑀦𑀺𑀲𑁆𑀲𑀝𑁆𑀞𑀭𑀸𑀕𑁄 𑀦𑀺𑀘𑁆𑀙𑀸𑀢𑁄 𑀦𑀺𑀩𑁆𑀩𑀼𑀢𑁄 𑀲𑀻𑀢𑀺𑀪𑀽𑀢𑁄 𑀲𑀼𑀔𑀧𑀝𑀺𑀲𑀁𑀯𑁂𑀤𑀻 𑀩𑁆𑀭𑀳𑁆𑀫𑀪𑀽𑀢𑁂𑀦 𑀅𑀢𑁆𑀢𑀦𑀸 𑀯𑀺𑀳𑀭𑀢𑀻𑀢𑀺—  𑀨𑀲𑁆𑀲𑀁 𑀧𑀭𑀺𑀜𑁆𑀜𑀸𑀬 𑀅𑀦𑀸𑀦𑀼𑀕𑀺𑀤𑁆𑀥𑁄𑁇

192\. **𑀬𑀤𑀢𑁆𑀢𑀕𑀭𑀳𑀻 𑀢𑀤𑀓𑀼𑀩𑁆𑀩𑀫𑀸𑀦𑁄**𑀢𑀺𑁇 **𑀬𑀤𑀺**𑀢𑀺 𑀬𑀁𑁇 **𑀅𑀢𑁆𑀢𑀕𑀭𑀳𑀻**𑀢𑀺 𑀤𑁆𑀯𑀻𑀳𑀺 𑀓𑀸𑀭𑀡𑁂𑀳𑀺 𑀅𑀢𑁆𑀢𑀸𑀦𑀁 𑀕𑀭𑀳𑀢𑀺—  𑀓𑀢𑀢𑁆𑀢𑀸 𑀘 𑀅𑀓𑀢𑀢𑁆𑀢𑀸 𑀘𑁇 𑀓𑀣𑀁 𑀓𑀢𑀢𑁆𑀢𑀸 𑀘 𑀅𑀓𑀢𑀢𑁆𑀢𑀸 𑀘 𑀅𑀢𑁆𑀢𑀸𑀦𑀁 𑀕𑀭𑀳𑀢𑀺? 𑀓𑀢𑀁 𑀫𑁂 𑀓𑀸𑀬𑀤𑀼𑀘𑁆𑀘𑀭𑀺𑀢𑀁, 𑀅𑀓𑀢𑀁 𑀫𑁂 𑀓𑀸𑀬𑀲𑀼𑀘𑀭𑀺𑀢𑀦𑁆𑀢𑀺—  𑀅𑀢𑁆𑀢𑀸𑀦𑀁 𑀕𑀭𑀳𑀢𑀺𑁇 𑀓𑀢𑀁 𑀫𑁂 𑀯𑀘𑀻𑀤𑀼𑀘𑁆𑀘𑀭𑀺𑀢𑀁, 𑀅𑀓𑀢𑀁 𑀫𑁂 𑀯𑀘𑀻𑀲𑀼𑀘𑀭𑀺𑀢𑀦𑁆𑀢𑀺—  𑀅𑀢𑁆𑀢𑀸𑀦𑀁 𑀕𑀭𑀳𑀢𑀺𑁇 𑀓𑀢𑀁 𑀫𑁂 𑀫𑀦𑁄𑀤𑀼𑀘𑁆𑀘𑀭𑀺𑀢𑀁, 𑀅𑀓𑀢𑀁 𑀫𑁂 𑀫𑀦𑁄𑀲𑀼𑀘𑀭𑀺𑀢𑀦𑁆𑀢𑀺—  𑀅𑀢𑁆𑀢𑀸𑀦𑀁 𑀕𑀭𑀳𑀢𑀺𑁇 𑀓𑀢𑁄 𑀫𑁂 𑀧𑀸𑀡𑀸𑀢𑀺𑀧𑀸𑀢𑁄, 𑀅𑀓𑀢𑀸 𑀫𑁂 𑀧𑀸𑀡𑀸𑀢𑀺𑀧𑀸𑀢𑀸 𑀯𑁂𑀭𑀫𑀡𑀻𑀢𑀺—  𑀅𑀢𑁆𑀢𑀸𑀦𑀁 𑀕𑀭𑀳𑀢𑀺𑁇 𑀓𑀢𑀁 𑀫𑁂 𑀅𑀤𑀺𑀦𑁆𑀦𑀸𑀤𑀸𑀦𑀁, 𑀅𑀓𑀢𑀸 𑀫𑁂 𑀅𑀤𑀺𑀦𑁆𑀦𑀸𑀤𑀸𑀦𑀸 𑀯𑁂𑀭𑀫𑀡𑀻𑀢𑀺—  𑀅𑀢𑁆𑀢𑀸𑀦𑀁 𑀕𑀭𑀳𑀢𑀺𑁇 𑀓𑀢𑁄 𑀫𑁂 𑀓𑀸𑀫𑁂𑀲𑀼𑀫𑀺𑀘𑁆𑀙𑀸𑀘𑀸𑀭𑁄, 𑀅𑀓𑀢𑀸 𑀫𑁂 𑀓𑀸𑀫𑁂𑀲𑀼𑀫𑀺𑀘𑁆𑀙𑀸𑀘𑀸𑀭𑀸 𑀯𑁂𑀭𑀫𑀡𑀻𑀢𑀺—  𑀅𑀢𑁆𑀢𑀸𑀦𑀁 𑀕𑀭𑀳𑀢𑀺𑁇 𑀓𑀢𑁄 𑀫𑁂 𑀫𑀼𑀲𑀸𑀯𑀸𑀤𑁄, 𑀅𑀓𑀢𑀸 𑀫𑁂 𑀫𑀼𑀲𑀸𑀯𑀸𑀤𑀸 𑀯𑁂𑀭𑀫𑀡𑀻𑀢𑀺—  𑀅𑀢𑁆𑀢𑀸𑀦𑀁 𑀕𑀭𑀳𑀢𑀺𑁇 𑀓𑀢𑀸 𑀫𑁂 𑀧𑀺𑀲𑀼𑀡𑀸 𑀯𑀸𑀘𑀸, 𑀅𑀓𑀢𑀸 𑀫𑁂 𑀧𑀺𑀲𑀼𑀡𑀸𑀬 𑀯𑀸𑀘𑀸𑀬 𑀯𑁂𑀭𑀫𑀡𑀻𑀢𑀺—  𑀅𑀢𑁆𑀢𑀸𑀦𑀁 𑀕𑀭𑀳𑀢𑀺𑁇 𑀓𑀢𑀸 𑀫𑁂 𑀨𑀭𑀼𑀲𑀸 𑀯𑀸𑀘𑀸, 𑀅𑀓𑀢𑀸 𑀫𑁂 𑀨𑀭𑀼𑀲𑀸𑀬 𑀯𑀸𑀘𑀸𑀬 𑀯𑁂𑀭𑀫𑀡𑀻𑀢𑀺—  𑀅𑀢𑁆𑀢𑀸𑀦𑀁 𑀕𑀭𑀳𑀢𑀺𑁇 𑀓𑀢𑁄 𑀫𑁂 𑀲𑀫𑁆𑀨𑀧𑁆𑀧𑀮𑀸𑀧𑁄, 𑀅𑀓𑀢𑀸 𑀫𑁂 𑀲𑀫𑁆𑀨𑀧𑁆𑀧𑀮𑀸𑀧𑀸 𑀯𑁂𑀭𑀫𑀡𑀻𑀢𑀺—  𑀅𑀢𑁆𑀢𑀸𑀦𑀁 𑀕𑀭𑀳𑀢𑀺𑁇 𑀓𑀢𑀸 𑀫𑁂 𑀅𑀪𑀺𑀚𑁆𑀛𑀸, 𑀅𑀓𑀢𑀸 𑀫𑁂 𑀅𑀦𑀪𑀺𑀚𑁆𑀛𑀸𑀢𑀺—  𑀅𑀢𑁆𑀢𑀸𑀦𑀁 𑀕𑀭𑀳𑀢𑀺𑁇 𑀓𑀢𑁄 𑀫𑁂 𑀩𑁆𑀬𑀸𑀧𑀸𑀤𑁄, 𑀅𑀓𑀢𑁄 𑀫𑁂 𑀅𑀩𑁆𑀬𑀸𑀧𑀸𑀤𑁄𑀢𑀺—  𑀅𑀢𑁆𑀢𑀸𑀦𑀁 𑀕𑀭𑀳𑀢𑀺𑁇 𑀓𑀢𑀸 𑀫𑁂 𑀫𑀺𑀘𑁆𑀙𑀸𑀤𑀺𑀝𑁆𑀞𑀺, 𑀅𑀓𑀢𑀸 𑀫𑁂 𑀲𑀫𑁆𑀫𑀸𑀤𑀺𑀝𑁆𑀞𑀻𑀢𑀺—  𑀅𑀢𑁆𑀢𑀸𑀦𑀁 𑀕𑀭𑀳𑀢𑀺𑁇 𑀏𑀯𑀁 𑀓𑀢𑀢𑁆𑀢𑀸 𑀘 𑀅𑀓𑀢𑀢𑁆𑀢𑀸 𑀘 𑀅𑀢𑁆𑀢𑀸𑀦𑀁 𑀕𑀭𑀳𑀢𑀺𑁇 𑀅𑀣 𑀯𑀸 𑀲𑀻𑀮𑁂𑀲𑀼𑀫𑁆𑀳𑀺 𑀦 𑀧𑀭𑀺𑀧𑀽𑀭𑀓𑀸𑀭𑀻𑀢𑀺—  𑀅𑀢𑁆𑀢𑀸𑀦𑀁 𑀕𑀭𑀳𑀢𑀺𑁇 𑀇𑀦𑁆𑀤𑁆𑀭𑀺𑀬𑁂𑀲𑀼𑀫𑁆𑀳𑀺 𑀅𑀕𑀼𑀢𑁆𑀢𑀤𑁆𑀯𑀸𑀭𑁄𑀢𑀺—  𑀅𑀢𑁆𑀢𑀸𑀦𑀁 𑀕𑀭𑀳𑀢𑀺𑁇 𑀪𑁄𑀚𑀦𑁂𑀫𑁆𑀳𑀺 𑀅𑀫𑀢𑁆𑀢𑀜𑁆𑀜𑀽𑀢𑀺—  𑀅𑀢𑁆𑀢𑀸𑀦𑀁 𑀕𑀭𑀳𑀢𑀺𑁇 𑀚𑀸𑀕𑀭𑀺𑀬𑀁 𑀅𑀦𑀦𑀼𑀬𑀼𑀢𑁆𑀢𑁄𑀢𑀺—  𑀅𑀢𑁆𑀢𑀸𑀦𑀁 𑀕𑀭𑀳𑀢𑀺𑁇 𑀲𑀢𑀺𑀲𑀫𑁆𑀧𑀚𑀜𑁆𑀜𑁂𑀦 𑀅𑀲𑀫𑀦𑁆𑀦𑀸𑀕𑀢𑁄𑀢𑀺—  𑀅𑀢𑁆𑀢𑀸𑀦𑀁 𑀕𑀭𑀳𑀢𑀺𑁇 𑀅𑀪𑀸𑀯𑀺𑀢𑀸 𑀫𑁂 𑀘𑀢𑁆𑀢𑀸𑀭𑁄 𑀲𑀢𑀺𑀧𑀝𑁆𑀞𑀸𑀦𑀸𑀢𑀺—  𑀅𑀢𑁆𑀢𑀸𑀦𑀁 𑀕𑀭𑀳𑀢𑀺𑁇 𑀅𑀪𑀸𑀯𑀺𑀢𑀸 𑀫𑁂 𑀘𑀢𑁆𑀢𑀸𑀭𑁄 𑀲𑀫𑁆𑀫𑀧𑁆𑀧𑀥𑀸𑀦𑀸𑀢𑀺—  𑀅𑀢𑁆𑀢𑀸𑀦𑀁 𑀕𑀭𑀳𑀢𑀺𑁇 𑀅𑀪𑀸𑀯𑀺𑀢𑀸 𑀫𑁂 𑀘𑀢𑁆𑀢𑀸𑀭𑁄 𑀇𑀤𑁆𑀥𑀺𑀧𑀸𑀤𑀸𑀢𑀺—  𑀅𑀢𑁆𑀢𑀸𑀦𑀁 𑀕𑀭𑀳𑀢𑀺𑁇 𑀅𑀪𑀸𑀯𑀺𑀢𑀸𑀦𑀺 𑀫𑁂 𑀧𑀜𑁆𑀘𑀺𑀦𑁆𑀤𑁆𑀭𑀺𑀬𑀸𑀦𑀻𑀢𑀺—  𑀅𑀢𑁆𑀢𑀸𑀦𑀁 𑀕𑀭𑀳𑀢𑀺𑁇 𑀅𑀪𑀸𑀯𑀺𑀢𑀸𑀦𑀺 𑀫𑁂 𑀧𑀜𑁆𑀘 𑀩𑀮𑀸𑀦𑀻𑀢𑀺—  𑀅𑀢𑁆𑀢𑀸𑀦𑀁 𑀕𑀭𑀳𑀢𑀺𑁇 𑀅𑀪𑀸𑀯𑀺𑀢𑀸 𑀫𑁂 𑀲𑀢𑁆𑀢 𑀩𑁄𑀚𑁆𑀛𑀗𑁆𑀕𑀸𑀢𑀺—  𑀅𑀢𑁆𑀢𑀸𑀦𑀁 𑀕𑀭𑀳𑀢𑀺𑁇 𑀅𑀪𑀸𑀯𑀺𑀢𑁄 𑀫𑁂 𑀅𑀭𑀺𑀬𑁄 𑀅𑀝𑁆𑀞𑀗𑁆𑀕𑀺𑀓𑁄 𑀫𑀕𑁆𑀕𑁄𑀢𑀺—  𑀅𑀢𑁆𑀢𑀸𑀦𑀁 𑀕𑀭𑀳𑀢𑀺𑁇 𑀤𑀼𑀓𑁆𑀔𑀁 𑀫𑁂 𑀅𑀧𑀭𑀺𑀜𑁆𑀜𑀸𑀢𑀦𑁆𑀢𑀺—  𑀅𑀢𑁆𑀢𑀸𑀦𑀁 𑀕𑀭𑀳𑀢𑀺𑁇 𑀲𑀫𑀼𑀤𑀬𑁄 𑀫𑁂 𑀅𑀧𑁆𑀧𑀳𑀻𑀦𑁄𑀢𑀺—  𑀅𑀢𑁆𑀢𑀸𑀦𑀁 𑀕𑀭𑀳𑀢𑀺𑁇 𑀫𑀕𑁆𑀕𑁄 𑀫𑁂 𑀅𑀪𑀸𑀯𑀺𑀢𑁄𑀢𑀺—  𑀅𑀢𑁆𑀢𑀸𑀦𑀁 𑀕𑀭𑀳𑀢𑀺𑁇 𑀦𑀺𑀭𑁄𑀥𑁄 𑀫𑁂 𑀅𑀲𑀘𑁆𑀙𑀺𑀓𑀢𑁄𑀢𑀺—  𑀅𑀢𑁆𑀢𑀸𑀦𑀁 𑀕𑀭𑀳𑀢𑀺𑁇 𑀏𑀯𑀁 𑀓𑀢𑀢𑁆𑀢𑀸 𑀘 𑀅𑀓𑀢𑀢𑁆𑀢𑀸 𑀘 𑀅𑀢𑁆𑀢𑀸𑀦𑀁 𑀕𑀭𑀳𑀢𑀺𑁇 𑀏𑀯𑀁 𑀅𑀢𑁆𑀢𑀕𑀭𑀳𑀺𑀢𑀁 𑀓𑀫𑁆𑀫𑀁 𑀅𑀓𑀼𑀩𑁆𑀩𑀫𑀸𑀦𑁄 𑀅𑀚𑀦𑀬𑀫𑀸𑀦𑁄 𑀅𑀲𑀜𑁆𑀚𑀦𑀬𑀫𑀸𑀦𑁄 𑀅𑀦𑀺𑀩𑁆𑀩𑀢𑁆𑀢𑀬𑀫𑀸𑀦𑁄 𑀅𑀦𑀪𑀺𑀦𑀺𑀩𑁆𑀩𑀢𑁆𑀢𑀬𑀫𑀸𑀦𑁄𑀢𑀺—  𑀬𑀤𑀢𑁆𑀢𑀕𑀭𑀳𑀻 𑀢𑀤𑀓𑀼𑀩𑁆𑀩𑀫𑀸𑀦𑁄𑁇 **𑀦 𑀮𑀺𑀫𑁆𑀧𑀢𑀻 𑀤𑀺𑀝𑁆𑀞𑀲𑀼𑀢𑁂𑀲𑀼 𑀥𑀻𑀭𑁄**𑀢𑀺𑁇 **𑀮𑁂𑀧𑁄**𑀢𑀺 𑀤𑁆𑀯𑁂 𑀮𑁂𑀧𑀸—  𑀢𑀡𑁆𑀳𑀸𑀮𑁂𑀧𑁄 𑀘 𑀤𑀺𑀝𑁆𑀞𑀺𑀮𑁂𑀧𑁄 𑀘…𑀧𑁂…  𑀅𑀬𑀁 𑀢𑀡𑁆𑀳𑀸𑀮𑁂𑀧𑁄…𑀧𑁂…  𑀅𑀬𑀁 𑀤𑀺𑀝𑁆𑀞𑀺𑀮𑁂𑀧𑁄𑁇 **𑀥𑀻𑀭𑁄**𑀢𑀺 𑀧𑀡𑁆𑀟𑀺𑀢𑁄 𑀧𑀜𑁆𑀜𑀯𑀸 𑀩𑀼𑀤𑁆𑀥𑀺𑀫𑀸 𑀜𑀸𑀡𑀻 𑀯𑀺𑀪𑀸𑀯𑀻 𑀫𑁂𑀥𑀸𑀯𑀻𑁇 𑀥𑀻𑀭𑁄 𑀢𑀡𑁆𑀳𑀸𑀮𑁂𑀧𑀁 𑀧𑀳𑀸𑀬 𑀤𑀺𑀝𑁆𑀞𑀺𑀮𑁂𑀧𑀁 𑀧𑀝𑀺𑀦𑀺𑀲𑁆𑀲𑀚𑁆𑀚𑀺𑀢𑁆𑀯𑀸 𑀤𑀺𑀝𑁆𑀞𑁂 𑀦 𑀮𑀺𑀫𑁆𑀧𑀢𑀺, 𑀲𑀼𑀢𑁂 𑀦 𑀮𑀺𑀫𑁆𑀧𑀢𑀺, 𑀫𑀼𑀢𑁂 𑀦 𑀮𑀺𑀫𑁆𑀧𑀢𑀺, 𑀯𑀺𑀜𑁆𑀜𑀸𑀢𑁂 𑀦 𑀮𑀺𑀫𑁆𑀧𑀢𑀺, 𑀦 𑀧𑀮𑀺𑀫𑁆𑀧𑀢𑀺, 𑀦 𑀉𑀧𑀮𑀺𑀫𑁆𑀧𑀢𑀺𑁇 𑀅𑀮𑀺𑀢𑁆𑀢𑁄 𑀅𑀧𑀮𑀺𑀢𑁆𑀢𑁄 𑀅𑀦𑀼𑀧𑀮𑀺𑀢𑁆𑀢𑁄 𑀦𑀺𑀓𑁆𑀔𑀦𑁆𑀢𑁄 𑀦𑀺𑀲𑁆𑀲𑀝𑁄 𑀯𑀺𑀧𑁆𑀧𑀫𑀼𑀢𑁆𑀢𑁄 𑀯𑀺𑀲𑀜𑁆𑀜𑀼𑀢𑁆𑀢𑁄 𑀯𑀺𑀫𑀭𑀺𑀬𑀸𑀤𑀺𑀓𑀢𑁂𑀦 𑀘𑁂𑀢𑀲𑀸 𑀯𑀺𑀳𑀭𑀢𑀻𑀢𑀺—  𑀦 𑀮𑀺𑀫𑁆𑀧𑀢𑀻 𑀤𑀺𑀝𑁆𑀞𑀲𑀼𑀢𑁂𑀲𑀼 𑀥𑀻𑀭𑁄𑀢𑀺𑁇

193\. 𑀢𑁂𑀦𑀸𑀳 𑀪𑀕𑀯𑀸—

194\. _“𑀉𑀪𑁄𑀲𑀼 𑀅𑀦𑁆𑀢𑁂𑀲𑀼 𑀯𑀺𑀦𑁂𑀬𑁆𑀬 𑀙𑀦𑁆𑀤𑀁,_  
_𑀨𑀲𑁆𑀲𑀁 𑀧𑀭𑀺𑀜𑁆𑀜𑀸𑀬 𑀅𑀦𑀸𑀦𑀼𑀕𑀺𑀤𑁆𑀥𑁄;_  
_𑀬𑀤𑀢𑁆𑀢𑀕𑀭𑀳𑀻 𑀢𑀤𑀓𑀼𑀩𑁆𑀩𑀫𑀸𑀦𑁄,_  
_𑀦 𑀮𑀺𑀫𑁆𑀧𑀢𑀻 𑀤𑀺𑀝𑁆𑀞𑀲𑀼𑀢𑁂𑀲𑀼 𑀥𑀻𑀭𑁄”𑀢𑀺𑁇_  


(14.)

195\. _**𑀲𑀜𑁆𑀜𑀁 𑀧𑀭𑀺𑀜𑁆𑀜𑀸 𑀯𑀺𑀢𑀭𑁂𑀬𑁆𑀬 𑀑𑀖𑀁,**_  
_**𑀧𑀭𑀺𑀕𑁆𑀕𑀳𑁂𑀲𑀼 𑀫𑀼𑀦𑀺 𑀦𑁄𑀧𑀮𑀺𑀢𑁆𑀢𑁄;**_  
_**𑀅𑀩𑁆𑀩𑀽𑀍𑀳𑀲𑀮𑁆𑀮𑁄 𑀘𑀭𑀫𑀧𑁆𑀧𑀫𑀢𑁆𑀢𑁄,**_  
_**𑀦𑀸𑀲𑀻𑀲𑀢𑀻 𑀮𑁄𑀓𑀫𑀺𑀫𑀁 𑀧𑀭𑀜𑁆𑀘𑁇**_  


196\. **𑀲𑀜𑁆𑀜𑀁 𑀧𑀭𑀺𑀜𑁆𑀜𑀸 𑀯𑀺𑀢𑀭𑁂𑀬𑁆𑀬 𑀑𑀖𑀦𑁆**𑀢𑀺𑁇 **𑀲𑀜𑁆𑀜𑀸**𑀢𑀺 𑀓𑀸𑀫𑀲𑀜𑁆𑀜𑀸 𑀩𑁆𑀬𑀸𑀧𑀸𑀤𑀲𑀜𑁆𑀜𑀸 𑀯𑀺𑀳𑀺𑀁𑀲𑀸𑀲𑀜𑁆𑀜𑀸 𑀦𑁂𑀓𑁆𑀔𑀫𑁆𑀫𑀲𑀜𑁆𑀜𑀸 𑀅𑀩𑁆𑀬𑀸𑀧𑀸𑀤𑀲𑀜𑁆𑀜𑀸 𑀅𑀯𑀺𑀳𑀺𑀁𑀲𑀸𑀲𑀜𑁆𑀜𑀸 𑀭𑀽𑀧𑀲𑀜𑁆𑀜𑀸 𑀲𑀤𑁆𑀤𑀲𑀜𑁆𑀜𑀸 𑀕𑀦𑁆𑀥𑀲𑀜𑁆𑀜𑀸 𑀭𑀲𑀲𑀜𑁆𑀜𑀸 𑀨𑁄𑀝𑁆𑀞𑀩𑁆𑀩𑀲𑀜𑁆𑀜𑀸 𑀥𑀫𑁆𑀫𑀲𑀜𑁆𑀜𑀸—  𑀬𑀸 𑀏𑀯𑀭𑀽𑀧𑀸 𑀲𑀜𑁆𑀜𑀸 𑀲𑀜𑁆𑀚𑀦𑀦𑀸 𑀲𑀜𑁆𑀚𑀸𑀦𑀺𑀢𑀢𑁆𑀢𑀁—  𑀅𑀬𑀁 𑀯𑀼𑀘𑁆𑀘𑀢𑀺 𑀲𑀜𑁆𑀜𑀸𑁇 **𑀲𑀜𑁆𑀜𑀁 𑀧𑀭𑀺𑀜𑁆𑀜𑀸**𑀢𑀺 𑀲𑀜𑁆𑀜𑀁 𑀢𑀻𑀳𑀺 𑀧𑀭𑀺𑀜𑁆𑀜𑀸𑀳𑀺 𑀧𑀭𑀺𑀚𑀸𑀦𑀺𑀢𑁆𑀯𑀸—  𑀜𑀸𑀢𑀧𑀭𑀺𑀜𑁆𑀜𑀸𑀬, 𑀢𑀻𑀭𑀡𑀧𑀭𑀺𑀜𑁆𑀜𑀸𑀬, 𑀧𑀳𑀸𑀦𑀧𑀭𑀺𑀜𑁆𑀜𑀸𑀬𑁇

197\. 𑀓𑀢𑀫𑀸 𑀜𑀸𑀢𑀧𑀭𑀺𑀜𑁆𑀜𑀸? 𑀲𑀜𑁆𑀜𑀁 𑀚𑀸𑀦𑀸𑀢𑀺—  𑀅𑀬𑀁 𑀓𑀸𑀫𑀲𑀜𑁆𑀜𑀸, 𑀅𑀬𑀁 𑀩𑁆𑀬𑀸𑀧𑀸𑀤𑀲𑀜𑁆𑀜𑀸, 𑀅𑀬𑀁 𑀯𑀺𑀳𑀺𑀁𑀲𑀸𑀲𑀜𑁆𑀜𑀸, 𑀅𑀬𑀁 𑀦𑁂𑀓𑁆𑀔𑀫𑁆𑀫𑀲𑀜𑁆𑀜𑀸, 𑀅𑀬𑀁 𑀅𑀩𑁆𑀬𑀸𑀧𑀸𑀤𑀲𑀜𑁆𑀜𑀸, 𑀅𑀬𑀁 𑀅𑀯𑀺𑀳𑀺𑀁𑀲𑀸𑀲𑀜𑁆𑀜𑀸, 𑀅𑀬𑀁 𑀭𑀽𑀧𑀲𑀜𑁆𑀜𑀸, 𑀅𑀬𑀁 𑀲𑀤𑁆𑀤𑀲𑀜𑁆𑀜𑀸, 𑀅𑀬𑀁 𑀕𑀦𑁆𑀥𑀲𑀜𑁆𑀜𑀸, 𑀅𑀬𑀁 𑀭𑀲𑀲𑀜𑁆𑀜𑀸, 𑀅𑀬𑀁 𑀨𑁄𑀝𑁆𑀞𑀩𑁆𑀩𑀲𑀜𑁆𑀜𑀸, 𑀅𑀬𑀁 𑀥𑀫𑁆𑀫𑀲𑀜𑁆𑀜𑀸𑀢𑀺 𑀚𑀸𑀦𑀸𑀢𑀺 𑀧𑀲𑁆𑀲𑀢𑀺—  𑀅𑀬𑀁 𑀜𑀸𑀢𑀧𑀭𑀺𑀜𑁆𑀜𑀸𑁇

198\. 𑀓𑀢𑀫𑀸 𑀢𑀻𑀭𑀡𑀧𑀭𑀺𑀜𑁆𑀜𑀸? 𑀏𑀯𑀁 𑀜𑀸𑀢𑀁 𑀓𑀢𑁆𑀯𑀸 𑀲𑀜𑁆𑀜𑀁 𑀢𑀻𑀭𑁂𑀢𑀺𑁇 𑀅𑀦𑀺𑀘𑁆𑀘𑀢𑁄 𑀤𑀼𑀓𑁆𑀔𑀢𑁄 𑀭𑁄𑀕𑀢𑁄 𑀕𑀡𑁆𑀟𑀢𑁄 𑀲𑀮𑁆𑀮𑀢𑁄 𑀅𑀖𑀢𑁄 𑀆𑀩𑀸𑀥𑀢𑁄 𑀧𑀭𑀢𑁄 𑀧𑀮𑁄𑀓𑀢𑁄 𑀈𑀢𑀺𑀢𑁄 𑀉𑀧𑀤𑁆𑀤𑀯𑀢𑁄 𑀪𑀬𑀢𑁄 𑀉𑀧𑀲𑀕𑁆𑀕𑀢𑁄 𑀘𑀮𑀢𑁄 𑀧𑀪𑀗𑁆𑀕𑀼𑀢𑁄…𑀧𑁂…  𑀲𑀫𑀼𑀤𑀬𑀢𑁄 𑀅𑀢𑁆𑀣𑀗𑁆𑀕𑀫𑀢𑁄 𑀅𑀲𑁆𑀲𑀸𑀤𑀢𑁄 𑀆𑀤𑀻𑀦𑀯𑀢𑁄 𑀦𑀺𑀲𑁆𑀲𑀭𑀡𑀢𑁄 𑀢𑀻𑀭𑁂𑀢𑀺—  𑀅𑀬𑀁 𑀢𑀻𑀭𑀡𑀧𑀭𑀺𑀜𑁆𑀜𑀸𑁇

199\. 𑀓𑀢𑀫𑀸 𑀧𑀳𑀸𑀦𑀧𑀭𑀺𑀜𑁆𑀜𑀸? 𑀏𑀯𑀁 𑀢𑀻𑀭𑀬𑀺𑀢𑁆𑀯𑀸 𑀲𑀜𑁆𑀜𑀸𑀬 𑀙𑀦𑁆𑀤𑀭𑀸𑀕𑀁 𑀧𑀚𑀳𑀢𑀺 𑀯𑀺𑀦𑁄𑀤𑁂𑀢𑀺 𑀅𑀦𑀪𑀸𑀯𑀁 𑀕𑀫𑁂𑀢𑀺𑁇 𑀯𑀼𑀢𑁆𑀢𑀫𑁆𑀧𑀺 𑀳𑁂𑀢𑀁 𑀪𑀕𑀯𑀢𑀸—  “𑀬𑁄, 𑀪𑀺𑀓𑁆𑀔𑀯𑁂, 𑀲𑀜𑁆𑀜𑀸𑀬 𑀙𑀦𑁆𑀤𑀭𑀸𑀕𑁄, 𑀢𑀁 𑀧𑀚𑀳𑀣𑁇 𑀏𑀯𑀁 𑀲𑀸 𑀲𑀜𑁆𑀜𑀸 𑀧𑀳𑀻𑀦𑀸 𑀪𑀯𑀺𑀲𑁆𑀲𑀢𑀺 𑀉𑀘𑁆𑀙𑀺𑀦𑁆𑀦𑀫𑀽𑀮𑀸 𑀢𑀸𑀮𑀸𑀯𑀢𑁆𑀣𑀼𑀓𑀢𑀸 𑀅𑀦𑀪𑀸𑀯𑀁 𑀓𑀢𑀸 𑀆𑀬𑀢𑀺𑀁 𑀅𑀦𑀼𑀧𑁆𑀧𑀸𑀤𑀥𑀫𑁆𑀫𑀸”𑀢𑀺—  𑀅𑀬𑀁 𑀧𑀳𑀸𑀦𑀧𑀭𑀺𑀜𑁆𑀜𑀸𑁇 **𑀲𑀜𑁆𑀜𑀁 𑀧𑀭𑀺𑀜𑁆𑀜𑀸**𑀢𑀺 𑀲𑀜𑁆𑀜𑀁 𑀇𑀫𑀸𑀳𑀺 𑀢𑀻𑀳𑀺 𑀧𑀭𑀺𑀜𑁆𑀜𑀸𑀳𑀺 𑀧𑀭𑀺𑀚𑀸𑀦𑀺𑀢𑁆𑀯𑀸𑁇 **𑀯𑀺𑀢𑀭𑁂𑀬𑁆𑀬** **𑀑𑀖𑀦𑁆**𑀢𑀺 𑀓𑀸𑀫𑁄𑀖𑀁 𑀪𑀯𑁄𑀖𑀁 𑀤𑀺𑀝𑁆𑀞𑁄𑀖𑀁 𑀅𑀯𑀺𑀚𑁆𑀚𑁄𑀖𑀁 𑀢𑀭𑁂𑀬𑁆𑀬 𑀉𑀢𑁆𑀢𑀭𑁂𑀬𑁆𑀬 𑀧𑀢𑀭𑁂𑀬𑁆𑀬 𑀲𑀫𑀢𑀺𑀓𑁆𑀓𑀫𑁂𑀬𑁆𑀬 𑀯𑀻𑀢𑀺𑀯𑀢𑁆𑀢𑁂𑀬𑁆𑀬𑀸𑀢𑀺—  𑀲𑀜𑁆𑀜𑀁 𑀧𑀭𑀺𑀜𑁆𑀜𑀸 𑀯𑀺𑀢𑀭𑁂𑀬𑁆𑀬 𑀑𑀖𑀁𑁇

200\. **𑀧𑀭𑀺𑀕𑁆𑀕𑀳𑁂𑀲𑀼 𑀫𑀼𑀦𑀺 𑀦𑁄𑀧𑀮𑀺𑀢𑁆𑀢𑁄**𑀢𑀺𑁇 **𑀧𑀭𑀺𑀕𑁆𑀕𑀳𑀸**𑀢𑀺 𑀤𑁆𑀯𑁂 𑀧𑀭𑀺𑀕𑁆𑀕𑀳𑀸—  𑀢𑀡𑁆𑀳𑀸𑀧𑀭𑀺𑀕𑁆𑀕𑀳𑁄 𑀘 𑀤𑀺𑀝𑁆𑀞𑀺𑀧𑀭𑀺𑀕𑁆𑀕𑀳𑁄 𑀘…𑀧𑁂…  𑀅𑀬𑀁 𑀢𑀡𑁆𑀳𑀸𑀧𑀭𑀺𑀕𑁆𑀕𑀳𑁄…𑀧𑁂…  𑀅𑀬𑀁 𑀤𑀺𑀝𑁆𑀞𑀺𑀧𑀭𑀺𑀕𑁆𑀕𑀳𑁄𑁇 **𑀫𑀼𑀦𑀻**𑀢𑀺𑁇 𑀫𑁄𑀦𑀁 𑀯𑀼𑀘𑁆𑀘𑀢𑀺 𑀜𑀸𑀡𑀁𑁇 𑀬𑀸 𑀧𑀜𑁆𑀜𑀸 𑀧𑀚𑀸𑀦𑀦𑀸…𑀧𑁂…  𑀅𑀫𑁄𑀳𑁄 𑀥𑀫𑁆𑀫𑀯𑀺𑀘𑀬𑁄 𑀲𑀫𑁆𑀫𑀸𑀤𑀺𑀝𑁆𑀞𑀺, 𑀢𑁂𑀦 𑀜𑀸𑀡𑁂𑀦 𑀲𑀫𑀦𑁆𑀦𑀸𑀕𑀢𑁄 𑀫𑀼𑀦𑀺 𑀫𑁄𑀦𑀧𑁆𑀧𑀢𑁆𑀢𑁄𑀢𑀺𑁇 𑀢𑀻𑀡𑀺 𑀫𑁄𑀦𑁂𑀬𑁆𑀬𑀸𑀦𑀺—  𑀓𑀸𑀬𑀫𑁄𑀦𑁂𑀬𑁆𑀬𑀁, 𑀯𑀘𑀻𑀫𑁄𑀦𑁂𑀬𑁆𑀬𑀁, 𑀫𑀦𑁄𑀫𑁄𑀦𑁂𑀬𑁆𑀬𑀁𑁇

201\. 𑀓𑀢𑀫𑀁 𑀓𑀸𑀬𑀫𑁄𑀦𑁂𑀬𑁆𑀬𑀁? 𑀢𑀺𑀯𑀺𑀥𑀸𑀦𑀁 𑀓𑀸𑀬𑀤𑀼𑀘𑁆𑀘𑀭𑀺𑀢𑀸𑀦𑀁 𑀧𑀳𑀸𑀦𑀁 𑀓𑀸𑀬𑀫𑁄𑀦𑁂𑀬𑁆𑀬𑀁, 𑀢𑀺𑀯𑀺𑀥𑀁 𑀓𑀸𑀬𑀲𑀼𑀘𑀭𑀺𑀢𑀁 𑀓𑀸𑀬𑀫𑁄𑀦𑁂𑀬𑁆𑀬𑀁, 𑀓𑀸𑀬𑀸𑀭𑀫𑁆𑀫𑀡𑁂 𑀜𑀸𑀡𑀁 𑀓𑀸𑀬𑀫𑁄𑀦𑁂𑀬𑁆𑀬𑀁, 𑀓𑀸𑀬𑀧𑀭𑀺𑀜𑁆𑀜𑀸 𑀓𑀸𑀬𑀫𑁄𑀦𑁂𑀬𑁆𑀬𑀁, 𑀧𑀭𑀺𑀜𑁆𑀜𑀸𑀲𑀳𑀕𑀢𑁄 𑀫𑀕𑁆𑀕𑁄 𑀓𑀸𑀬𑀫𑁄𑀦𑁂𑀬𑁆𑀬𑀁, 𑀓𑀸𑀬𑁂 𑀙𑀦𑁆𑀤𑀭𑀸𑀕𑀲𑁆𑀲 𑀧𑀳𑀸𑀦𑀁 𑀓𑀸𑀬𑀫𑁄𑀦𑁂𑀬𑁆𑀬𑀁, 𑀓𑀸𑀬𑀲𑀗𑁆𑀔𑀸𑀭𑀦𑀺𑀭𑁄𑀥𑁄 𑀘𑀢𑀼𑀢𑁆𑀣𑀚𑁆𑀛𑀸𑀦𑀲𑀫𑀸𑀧𑀢𑁆𑀢𑀺 𑀓𑀸𑀬𑀫𑁄𑀦𑁂𑀬𑁆𑀬𑀁—  𑀇𑀤𑀁 𑀓𑀸𑀬𑀫𑁄𑀦𑁂𑀬𑁆𑀬𑀁𑁇

202\. 𑀓𑀢𑀫𑀁 𑀯𑀘𑀻𑀫𑁄𑀦𑁂𑀬𑁆𑀬𑀁? 𑀘𑀢𑀼𑀩𑁆𑀩𑀺𑀥𑀸𑀦𑀁 𑀯𑀘𑀻𑀤𑀼𑀘𑁆𑀘𑀭𑀺𑀢𑀸𑀦𑀁 𑀧𑀳𑀸𑀦𑀁 𑀯𑀘𑀻𑀫𑁄𑀦𑁂𑀬𑁆𑀬𑀁, 𑀘𑀢𑀼𑀩𑁆𑀩𑀺𑀥𑀁 𑀯𑀘𑀻𑀲𑀼𑀘𑀭𑀺𑀢𑀁 𑀯𑀘𑀻𑀫𑁄𑀦𑁂𑀬𑁆𑀬𑀁, 𑀯𑀸𑀘𑀸𑀭𑀫𑁆𑀫𑀡𑁂 𑀜𑀸𑀡𑀁 𑀯𑀘𑀻𑀫𑁄𑀦𑁂𑀬𑁆𑀬𑀁, 𑀯𑀸𑀘𑀸𑀧𑀭𑀺𑀜𑁆𑀜𑀸 𑀯𑀘𑀻𑀫𑁄𑀦𑁂𑀬𑁆𑀬𑀁, 𑀧𑀭𑀺𑀜𑁆𑀜𑀸𑀲𑀳𑀕𑀢𑁄 𑀫𑀕𑁆𑀕𑁄 𑀯𑀘𑀻𑀫𑁄𑀦𑁂𑀬𑁆𑀬𑀁, 𑀯𑀸𑀘𑀸𑀬 𑀙𑀦𑁆𑀤𑀭𑀸𑀕𑀲𑁆𑀲 𑀧𑀳𑀸𑀦𑀁 𑀯𑀘𑀻𑀫𑁄𑀦𑁂𑀬𑁆𑀬𑀁, 𑀯𑀘𑀻𑀲𑀗𑁆𑀔𑀸𑀭𑀦𑀺𑀭𑁄𑀥𑁄 𑀤𑀼𑀢𑀺𑀬𑀚𑁆𑀛𑀸𑀦𑀲𑀫𑀸𑀧𑀢𑁆𑀢𑀺 𑀯𑀘𑀻𑀫𑁄𑀦𑁂𑀬𑁆𑀬𑀁—  𑀇𑀤𑀁 𑀯𑀘𑀻𑀫𑁄𑀦𑁂𑀬𑁆𑀬𑀁𑁇

203\. 𑀓𑀢𑀫𑀁 𑀫𑀦𑁄𑀫𑁄𑀦𑁂𑀬𑁆𑀬𑀁? 𑀢𑀺𑀯𑀺𑀥𑀸𑀦𑀁 𑀫𑀦𑁄𑀤𑀼𑀘𑁆𑀘𑀭𑀺𑀢𑀸𑀦𑀁 𑀧𑀳𑀸𑀦𑀁 𑀫𑀦𑁄𑀫𑁄𑀦𑁂𑀬𑁆𑀬𑀁, 𑀢𑀺𑀯𑀺𑀥𑀁 𑀫𑀦𑁄𑀲𑀼𑀘𑀭𑀺𑀢𑀁 𑀫𑀦𑁄𑀫𑁄𑀦𑁂𑀬𑁆𑀬𑀁, 𑀘𑀺𑀢𑁆𑀢𑀸𑀭𑀫𑁆𑀫𑀡𑁂 𑀜𑀸𑀡𑀁 𑀫𑀦𑁄𑀫𑁄𑀦𑁂𑀬𑁆𑀬𑀁, 𑀘𑀺𑀢𑁆𑀢𑀧𑀭𑀺𑀜𑁆𑀜𑀸 𑀫𑀦𑁄𑀫𑁄𑀦𑁂𑀬𑁆𑀬𑀁, 𑀧𑀭𑀺𑀜𑁆𑀜𑀸𑀲𑀳𑀕𑀢𑁄 𑀫𑀕𑁆𑀕𑁄 𑀫𑀦𑁄𑀫𑁄𑀦𑁂𑀬𑁆𑀬𑀁, 𑀘𑀺𑀢𑁆𑀢𑁂 𑀙𑀦𑁆𑀤𑀭𑀸𑀕𑀲𑁆𑀲 𑀧𑀳𑀸𑀦𑀁 𑀫𑀦𑁄𑀫𑁄𑀦𑁂𑀬𑁆𑀬𑀁, 𑀘𑀺𑀢𑁆𑀢𑀲𑀗𑁆𑀔𑀸𑀭𑀦𑀺𑀭𑁄𑀥𑁄 𑀲𑀜𑁆𑀜𑀸𑀯𑁂𑀤𑀬𑀺𑀢𑀦𑀺𑀭𑁄𑀥𑀁 𑀫𑀦𑁄𑀫𑁄𑀦𑁂𑀬𑁆𑀬𑀁—  𑀇𑀤𑀁 𑀫𑀦𑁄𑀫𑁄𑀦𑁂𑀬𑁆𑀬𑀁𑁇

204\. _“𑀓𑀸𑀬𑀫𑀼𑀦𑀺𑀁 𑀯𑀸𑀘𑀸𑀫𑀼𑀦𑀺𑀁,_  
_𑀫𑀦𑁄𑀫𑀼𑀦𑀺𑀫𑀦𑀸𑀲𑀯𑀁;_  
_𑀫𑀼𑀦𑀺𑀁 𑀫𑁄𑀦𑁂𑀬𑁆𑀬𑀲𑀫𑁆𑀧𑀦𑁆𑀦𑀁,_  
_𑀆𑀳𑀼 𑀲𑀩𑁆𑀩𑀧𑁆𑀧𑀳𑀸𑀬𑀺𑀦𑀁𑁇_  


205\. _𑀓𑀸𑀬𑀫𑀼𑀦𑀺𑀁 𑀯𑀸𑀘𑀸𑀫𑀼𑀦𑀺𑀁,_  
_𑀫𑀦𑁄𑀫𑀼𑀦𑀺𑀫𑀦𑀸𑀲𑀯𑀁;_  
_𑀫𑀼𑀦𑀺𑀁 𑀫𑁄𑀦𑁂𑀬𑁆𑀬𑀲𑀫𑁆𑀧𑀦𑁆𑀦𑀁,_  
_𑀆𑀳𑀼 𑀦𑀺𑀦𑁆𑀳𑀸𑀢𑀧𑀸𑀧𑀓𑀦𑁆”𑀢𑀺𑁇_  


206\. 𑀇𑀫𑁂𑀳𑀺 𑀢𑀻𑀳𑀺 𑀫𑁄𑀦𑁂𑀬𑁆𑀬𑁂𑀳𑀺 𑀥𑀫𑁆𑀫𑁂𑀳𑀺 𑀲𑀫𑀦𑁆𑀦𑀸𑀕𑀢𑀸 𑀙 𑀫𑀼𑀦𑀺𑀦𑁄—  𑀅𑀕𑀸𑀭𑀫𑀼𑀦𑀺𑀦𑁄, 𑀅𑀦𑀕𑀸𑀭𑀫𑀼𑀦𑀺𑀦𑁄, 𑀲𑁂𑀔𑀫𑀼𑀦𑀺𑀦𑁄, 𑀅𑀲𑁂𑀔𑀫𑀼𑀦𑀺𑀦𑁄, 𑀧𑀘𑁆𑀘𑁂𑀓𑀫𑀼𑀦𑀺𑀦𑁄, 𑀫𑀼𑀦𑀺𑀫𑀼𑀦𑀺𑀦𑁄𑀢𑀺𑁇 𑀓𑀢𑀫𑁂 𑀅𑀕𑀸𑀭𑀫𑀼𑀦𑀺𑀦𑁄? 𑀬𑁂 𑀢𑁂 𑀅𑀕𑀸𑀭𑀺𑀓𑀸 𑀤𑀺𑀝𑁆𑀞𑀧𑀤𑀸 𑀯𑀺𑀜𑁆𑀜𑀸𑀢𑀲𑀸𑀲𑀦𑀸—  𑀇𑀫𑁂 𑀅𑀕𑀸𑀭𑀫𑀼𑀦𑀺𑀦𑁄𑁇 𑀓𑀢𑀫𑁂 𑀅𑀦𑀕𑀸𑀭𑀫𑀼𑀦𑀺𑀦𑁄? 𑀬𑁂 𑀢𑁂 𑀧𑀩𑁆𑀩𑀚𑀺𑀢𑀸 𑀤𑀺𑀝𑁆𑀞𑀧𑀤𑀸 𑀯𑀺𑀜𑁆𑀜𑀸𑀢𑀲𑀸𑀲𑀦𑀸—  𑀇𑀫𑁂 𑀅𑀦𑀕𑀸𑀭𑀫𑀼𑀦𑀺𑀦𑁄𑁇 𑀲𑀢𑁆𑀢 𑀲𑁂𑀔𑀸 𑀲𑁂𑀔𑀫𑀼𑀦𑀺𑀦𑁄𑁇 𑀅𑀭𑀳𑀦𑁆𑀢𑁄 𑀅𑀲𑁂𑀔𑀫𑀼𑀦𑀺𑀦𑁄𑁇 𑀧𑀘𑁆𑀘𑁂𑀓𑀩𑀼𑀤𑁆𑀥𑀸 𑀧𑀘𑁆𑀘𑁂𑀓𑀫𑀼𑀦𑀺𑀦𑁄𑁇 𑀫𑀼𑀦𑀺𑀫𑀼𑀦𑀺𑀦𑁄 𑀯𑀼𑀘𑁆𑀘𑀦𑁆𑀢𑀺 𑀢𑀣𑀸𑀕𑀢𑀸 𑀅𑀭𑀳𑀦𑁆𑀢𑁄 𑀲𑀫𑁆𑀫𑀸𑀲𑀫𑁆𑀩𑀼𑀤𑁆𑀥𑀸𑁇

207\. _“𑀦 𑀫𑁄𑀦𑁂𑀦 𑀫𑀼𑀦𑀻 𑀳𑁄𑀢𑀺,_  
_𑀫𑀽𑀍𑀳𑀭𑀽𑀧𑁄 𑀅𑀯𑀺𑀤𑁆𑀤𑀲𑀼;_  
_𑀬𑁄 𑀘 𑀢𑀼𑀮𑀁𑀯 𑀧𑀕𑁆𑀕𑀬𑁆𑀳,_  
_𑀯𑀭𑀫𑀸𑀤𑀸𑀬 𑀧𑀡𑁆𑀟𑀺𑀢𑁄𑁇_  


208\. _𑀧𑀸𑀧𑀸𑀦𑀺 𑀧𑀭𑀺𑀯𑀚𑁆𑀚𑁂𑀢𑀺,_  
_𑀲 𑀫𑀼𑀦𑀻 𑀢𑁂𑀦 𑀲𑁄 𑀫𑀼𑀦𑀺;_  
_𑀬𑁄 𑀫𑀼𑀦𑀸𑀢𑀺 𑀉𑀪𑁄 𑀮𑁄𑀓𑁂,_  
_𑀫𑀼𑀦𑀺 𑀢𑁂𑀦 𑀧𑀯𑀼𑀘𑁆𑀘𑀢𑀺𑁇_  


209\. _𑀅𑀲𑀢𑀜𑁆𑀘 𑀲𑀢𑀜𑁆𑀘 𑀜𑀢𑁆𑀯𑀸 𑀥𑀫𑁆𑀫𑀁,_  
_𑀅𑀚𑁆𑀛𑀢𑁆𑀢𑀁 𑀩𑀳𑀺𑀤𑁆𑀥𑀸 𑀘 𑀲𑀩𑁆𑀩𑀮𑁄𑀓𑁂;_  
_𑀤𑁂𑀯𑀫𑀦𑀼𑀲𑁆𑀲𑁂𑀳𑀺 𑀧𑀽𑀚𑀦𑀻𑀬𑁄,_  
_𑀲𑀗𑁆𑀕𑀚𑀸𑀮𑀫𑀢𑀺𑀘𑁆𑀘 𑀲𑁄 𑀫𑀼𑀦𑀻”𑀢𑀺𑁇_  


210\. **𑀮𑁂𑀧𑀸**𑀢𑀺 𑀤𑁆𑀯𑁂 𑀮𑁂𑀧𑀸—  𑀢𑀡𑁆𑀳𑀸𑀮𑁂𑀧𑁄 𑀘 𑀤𑀺𑀝𑁆𑀞𑀺𑀮𑁂𑀧𑁄 𑀘…𑀧𑁂…  𑀅𑀬𑀁 𑀢𑀡𑁆𑀳𑀸𑀮𑁂𑀧𑁄…𑀧𑁂…  𑀅𑀬𑀁 𑀤𑀺𑀝𑁆𑀞𑀺𑀮𑁂𑀧𑁄𑁇 𑀫𑀼𑀦𑀺 𑀢𑀡𑁆𑀳𑀸𑀮𑁂𑀧𑀁 𑀧𑀳𑀸𑀬 𑀤𑀺𑀝𑁆𑀞𑀺𑀮𑁂𑀧𑀁 𑀧𑀝𑀺𑀦𑀺𑀲𑁆𑀲𑀚𑁆𑀚𑀺𑀢𑁆𑀯𑀸 𑀧𑀭𑀺𑀕𑁆𑀕𑀳𑁂𑀲𑀼 𑀦 𑀮𑀺𑀫𑁆𑀧𑀢𑀺 𑀦 𑀧𑀮𑀺𑀫𑁆𑀧𑀢𑀺 𑀦 𑀉𑀧𑀮𑀺𑀫𑁆𑀧𑀢𑀺𑁇 𑀅𑀮𑀺𑀢𑁆𑀢𑁄 𑀅𑀧𑀮𑀺𑀢𑁆𑀢𑁄 𑀅𑀦𑀼𑀧𑀮𑀺𑀢𑁆𑀢𑁄 𑀦𑀺𑀓𑁆𑀔𑀦𑁆𑀢𑁄 𑀦𑀺𑀲𑁆𑀲𑀝𑁄 𑀯𑀺𑀧𑁆𑀧𑀫𑀼𑀢𑁆𑀢𑁄 𑀯𑀺𑀲𑀜𑁆𑀜𑀼𑀢𑁆𑀢𑁄 𑀯𑀺𑀫𑀭𑀺𑀬𑀸𑀤𑀺𑀓𑀢𑁂𑀦 𑀘𑁂𑀢𑀲𑀸 𑀯𑀺𑀳𑀭𑀢𑀻𑀢𑀺—  𑀧𑀭𑀺𑀕𑁆𑀕𑀳𑁂𑀲𑀼 𑀫𑀼𑀦𑀺 𑀦𑁄𑀧𑀮𑀺𑀢𑁆𑀢𑁄𑁇

211\. **𑀅𑀩𑁆𑀩𑀽𑀍𑀳𑀲𑀮𑁆𑀮𑁄 𑀘𑀭𑀫𑀧𑁆𑀧𑀫𑀢𑁆𑀢𑁄**𑀢𑀺𑁇 **𑀲𑀮𑁆𑀮𑀦𑁆**𑀢𑀺 𑀲𑀢𑁆𑀢 𑀲𑀮𑁆𑀮𑀸𑀦𑀺—  𑀭𑀸𑀕𑀲𑀮𑁆𑀮𑀁, 𑀤𑁄𑀲𑀲𑀮𑁆𑀮𑀁, 𑀫𑁄𑀳𑀲𑀮𑁆𑀮𑀁, 𑀫𑀸𑀦𑀲𑀮𑁆𑀮𑀁, 𑀤𑀺𑀝𑁆𑀞𑀺𑀲𑀮𑁆𑀮𑀁, 𑀲𑁄𑀓𑀲𑀮𑁆𑀮𑀁, 𑀓𑀣𑀁𑀓𑀣𑀸𑀲𑀮𑁆𑀮𑀁𑁇 𑀬𑀲𑁆𑀲𑁂𑀢𑁂 𑀲𑀮𑁆𑀮𑀸 𑀧𑀳𑀻𑀦𑀸 𑀲𑀫𑀼𑀘𑁆𑀙𑀺𑀦𑁆𑀦𑀸 𑀯𑀽𑀧𑀲𑀦𑁆𑀢𑀸 𑀧𑀝𑀺𑀧𑀲𑁆𑀲𑀤𑁆𑀥𑀸 𑀅𑀪𑀩𑁆𑀩𑀼𑀧𑁆𑀧𑀢𑁆𑀢𑀺𑀓𑀸 𑀜𑀸𑀡𑀕𑁆𑀕𑀺𑀦𑀸 𑀤𑀟𑁆𑀠𑀸, 𑀲𑁄 𑀯𑀼𑀘𑁆𑀘𑀢𑀺 𑀅𑀩𑁆𑀩𑀽𑀍𑀳𑀲𑀮𑁆𑀮𑁄 𑀅𑀩𑁆𑀩𑀳𑀺𑀢𑀲𑀮𑁆𑀮𑁄 𑀉𑀤𑁆𑀥𑀢𑀲𑀮𑁆𑀮𑁄 𑀲𑀫𑀼𑀤𑁆𑀥𑀢𑀲𑀮𑁆𑀮𑁄 𑀉𑀧𑁆𑀧𑀸𑀝𑀺𑀢𑀲𑀮𑁆𑀮𑁄 𑀲𑀫𑀼𑀧𑁆𑀧𑀸𑀝𑀺𑀢𑀲𑀮𑁆𑀮𑁄 𑀘𑀢𑁆𑀢𑀲𑀮𑁆𑀮𑁄 𑀯𑀦𑁆𑀢𑀲𑀮𑁆𑀮𑁄 𑀫𑀼𑀢𑁆𑀢𑀲𑀮𑁆𑀮𑁄 𑀧𑀳𑀻𑀦𑀲𑀮𑁆𑀮𑁄 𑀧𑀝𑀺𑀦𑀺𑀲𑁆𑀲𑀝𑁆𑀞𑀲𑀮𑁆𑀮𑁄 𑀦𑀺𑀘𑁆𑀙𑀸𑀢𑁄 𑀦𑀺𑀩𑁆𑀩𑀼𑀢𑁄 𑀲𑀻𑀢𑀺𑀪𑀽𑀢𑁄 𑀲𑀼𑀔𑀧𑀝𑀺𑀲𑀁𑀯𑁂𑀤𑀻 𑀩𑁆𑀭𑀳𑁆𑀫𑀪𑀽𑀢𑁂𑀦 𑀅𑀢𑁆𑀢𑀦𑀸 𑀯𑀺𑀳𑀭𑀢𑀻𑀢𑀺—  𑀅𑀩𑁆𑀩𑀽𑀍𑀳𑀲𑀮𑁆𑀮𑁄𑁇

212\. **𑀘𑀭𑀦𑁆**𑀢𑀺 𑀘𑀭𑀦𑁆𑀢𑁄 𑀯𑀺𑀳𑀭𑀦𑁆𑀢𑁄 𑀇𑀭𑀺𑀬𑀦𑁆𑀢𑁄 𑀯𑀢𑁆𑀢𑀦𑁆𑀢𑁄 𑀧𑀸𑀮𑁂𑀦𑁆𑀢𑁄 𑀬𑀧𑁂𑀦𑁆𑀢𑁄 𑀬𑀸𑀧𑁂𑀦𑁆𑀢𑁄𑁇 **𑀅𑀧𑁆𑀧𑀫𑀢𑁆𑀢𑁄**𑀢𑀺 𑀲𑀓𑁆𑀓𑀘𑁆𑀘𑀓𑀸𑀭𑀻 𑀲𑀸𑀢𑀘𑁆𑀘𑀓𑀸𑀭𑀻 𑀅𑀝𑁆𑀞𑀺𑀢𑀓𑀸𑀭𑀻 𑀅𑀦𑁄𑀮𑀻𑀦𑀯𑀼𑀢𑁆𑀢𑀺𑀓𑁄 𑀅𑀦𑀺𑀓𑁆𑀔𑀺𑀢𑁆𑀢𑀘𑁆𑀙𑀦𑁆𑀤𑁄 𑀅𑀦𑀺𑀓𑁆𑀔𑀺𑀢𑁆𑀢𑀥𑀼𑀭𑁄 𑀓𑀼𑀲𑀮𑁂𑀲𑀼 𑀥𑀫𑁆𑀫𑁂𑀲𑀼𑁇 “𑀓𑀣𑀸𑀳𑀁 𑀅𑀧𑀭𑀺𑀧𑀽𑀭𑀁 𑀯𑀸 𑀲𑀻𑀮𑀓𑁆𑀔𑀦𑁆𑀥𑀁 𑀧𑀭𑀺𑀧𑀽𑀭𑁂𑀬𑁆𑀬𑀁, 𑀧𑀭𑀺𑀧𑀽𑀭𑀁 𑀯𑀸 𑀲𑀻𑀮𑀓𑁆𑀔𑀦𑁆𑀥𑀁 𑀢𑀢𑁆𑀣 𑀢𑀢𑁆𑀣 𑀧𑀜𑁆𑀜𑀸𑀬 𑀅𑀦𑀼𑀕𑁆𑀕𑀡𑁆𑀳𑁂𑀬𑁆𑀬𑀦𑁆”𑀢𑀺 𑀬𑁄 𑀢𑀢𑁆𑀣 𑀙𑀦𑁆𑀤𑁄 𑀘 𑀯𑀸𑀬𑀸𑀫𑁄 𑀘 𑀉𑀲𑁆𑀲𑀸𑀳𑁄 𑀘 𑀉𑀲𑁆𑀲𑁄𑀍𑀳𑀻 𑀘 𑀅𑀧𑁆𑀧𑀝𑀺𑀯𑀸𑀦𑀻 𑀘 𑀲𑀢𑀺 𑀘 𑀲𑀫𑁆𑀧𑀚𑀜𑁆𑀜𑀜𑁆𑀘 𑀆𑀢𑀧𑁆𑀧𑀁 𑀧𑀥𑀸𑀦𑀁 𑀅𑀥𑀺𑀝𑁆𑀞𑀸𑀦𑀁 𑀅𑀦𑀼𑀬𑁄𑀕𑁄 𑀅𑀧𑁆𑀧𑀫𑀸𑀤𑁄 𑀓𑀼𑀲𑀮𑁂𑀲𑀼 𑀥𑀫𑁆𑀫𑁂𑀲𑀼𑁇 “𑀓𑀣𑀸𑀳𑀁 𑀅𑀧𑀭𑀺𑀧𑀽𑀭𑀁 𑀯𑀸 𑀲𑀫𑀸𑀥𑀺𑀓𑁆𑀔𑀦𑁆𑀥𑀁 𑀧𑀭𑀺𑀧𑀽𑀭𑁂𑀬𑁆𑀬𑀁, 𑀧𑀭𑀺𑀧𑀽𑀭𑀁 𑀯𑀸 𑀲𑀫𑀸𑀥𑀺𑀓𑁆𑀔𑀦𑁆𑀥𑀁 𑀢𑀢𑁆𑀣 𑀢𑀢𑁆𑀣 𑀧𑀜𑁆𑀜𑀸𑀬 𑀅𑀦𑀼𑀕𑁆𑀕𑀡𑁆𑀳𑁂𑀬𑁆𑀬𑀁…𑀧𑁂…  𑀓𑀼𑀲𑀮𑁂𑀲𑀼 𑀥𑀫𑁆𑀫𑁂𑀲𑀼𑁇 “𑀓𑀣𑀸𑀳𑀁 𑀅𑀧𑀭𑀺𑀧𑀽𑀭𑀁 𑀯𑀸 𑀧𑀜𑁆𑀜𑀸𑀓𑁆𑀔𑀦𑁆𑀥𑀁 𑀧𑀭𑀺𑀧𑀽𑀭𑁂𑀬𑁆𑀬𑀁…  𑀯𑀺𑀫𑀼𑀢𑁆𑀢𑀺𑀓𑁆𑀔𑀦𑁆𑀥𑀁…  𑀯𑀺𑀫𑀼𑀢𑁆𑀢𑀺𑀜𑀸𑀡𑀤𑀲𑁆𑀲𑀦𑀓𑁆𑀔𑀦𑁆𑀥𑀁 𑀧𑀭𑀺𑀧𑀽𑀭𑁂𑀬𑁆𑀬𑀁, 𑀧𑀭𑀺𑀧𑀽𑀭𑀁 𑀯𑀸 𑀯𑀺𑀫𑀼𑀢𑁆𑀢𑀺𑀜𑀸𑀡𑀤𑀲𑁆𑀲𑀦𑀓𑁆𑀔𑀦𑁆𑀥𑀁 𑀢𑀢𑁆𑀣 𑀢𑀢𑁆𑀣 𑀧𑀜𑁆𑀜𑀸𑀬 𑀅𑀦𑀼𑀕𑁆𑀕𑀡𑁆𑀳𑁂𑀬𑁆𑀬𑀦𑁆”𑀢𑀺 𑀬𑁄 𑀢𑀢𑁆𑀣 𑀙𑀦𑁆𑀤𑁄 𑀘 𑀯𑀸𑀬𑀸𑀫𑁄 𑀘 𑀉𑀲𑁆𑀲𑀸𑀳𑁄 𑀘 𑀉𑀲𑁆𑀲𑁄𑀍𑀳𑀻 𑀘 𑀅𑀧𑁆𑀧𑀝𑀺𑀯𑀸𑀦𑀻 𑀘 𑀲𑀢𑀺 𑀘 𑀲𑀫𑁆𑀧𑀚𑀜𑁆𑀜𑀜𑁆𑀘 𑀆𑀢𑀧𑁆𑀧𑀁 𑀧𑀥𑀸𑀦𑀁 𑀅𑀥𑀺𑀝𑁆𑀞𑀸𑀦𑀁 𑀅𑀦𑀼𑀬𑁄𑀕𑁄 𑀅𑀧𑁆𑀧𑀫𑀸𑀤𑁄 𑀓𑀼𑀲𑀮𑁂𑀲𑀼 𑀥𑀫𑁆𑀫𑁂𑀲𑀼𑁇 “𑀓𑀣𑀸𑀳𑀁 𑀅𑀧𑀭𑀺𑀜𑁆𑀜𑀸𑀢𑀁 𑀯𑀸 𑀤𑀼𑀓𑁆𑀔𑀁 𑀧𑀭𑀺𑀚𑀸𑀦𑁂𑀬𑁆𑀬𑀁, 𑀅𑀧𑁆𑀧𑀳𑀻𑀦𑁂 𑀯𑀸 𑀓𑀺𑀮𑁂𑀲𑁂 𑀧𑀚𑀳𑁂𑀬𑁆𑀬𑀁, 𑀅𑀪𑀸𑀯𑀺𑀢𑀁 𑀯𑀸 𑀫𑀕𑁆𑀕𑀁 𑀪𑀸𑀯𑁂𑀬𑁆𑀬𑀁, 𑀅𑀲𑀘𑁆𑀙𑀺𑀓𑀢𑀁 𑀯𑀸 𑀦𑀺𑀭𑁄𑀥𑀁 𑀲𑀘𑁆𑀙𑀺𑀓𑀭𑁂𑀬𑁆𑀬𑀦𑁆”𑀢𑀺 𑀬𑁄 𑀢𑀢𑁆𑀣 𑀙𑀦𑁆𑀤𑁄 𑀘 𑀯𑀸𑀬𑀸𑀫𑁄 𑀘 𑀉𑀲𑁆𑀲𑀸𑀳𑁄 𑀘 𑀉𑀲𑁆𑀲𑁄𑀍𑀳𑀻 𑀘 𑀅𑀧𑁆𑀧𑀝𑀺𑀯𑀸𑀦𑀻 𑀘 𑀲𑀢𑀺 𑀘 𑀲𑀫𑁆𑀧𑀚𑀜𑁆𑀜𑀜𑁆𑀘 𑀆𑀢𑀧𑁆𑀧𑀁 𑀧𑀥𑀸𑀦𑀁 𑀅𑀥𑀺𑀝𑁆𑀞𑀸𑀦𑀁 𑀅𑀦𑀼𑀬𑁄𑀕𑁄 𑀅𑀧𑁆𑀧𑀫𑀸𑀤𑁄 𑀓𑀼𑀲𑀮𑁂𑀲𑀼 𑀥𑀫𑁆𑀫𑁂𑀲𑀽𑀢𑀺—  𑀅𑀩𑁆𑀩𑀽𑀍𑀳𑀲𑀮𑁆𑀮𑁄 𑀘𑀭𑀫𑀧𑁆𑀧𑀫𑀢𑁆𑀢𑁄𑁇

213\. **𑀦𑀸𑀲𑀻𑀲𑀢𑀻 𑀮𑁄𑀓𑀫𑀺𑀫𑀁 𑀧𑀭𑀜𑁆𑀘𑀸**𑀢𑀺 𑀇𑀫𑀁 𑀮𑁄𑀓𑀁 𑀦𑀸𑀲𑀻𑀲𑀢𑀺 𑀲𑀓𑀢𑁆𑀢𑀪𑀸𑀯𑀁, 𑀧𑀭𑀮𑁄𑀓𑀁 𑀦𑀸𑀲𑀻𑀲𑀢𑀺 𑀧𑀭𑀢𑁆𑀢𑀪𑀸𑀯𑀁; 𑀇𑀫𑀁 𑀮𑁄𑀓𑀁 𑀦𑀸𑀲𑀻𑀲𑀢𑀺 𑀲𑀓𑀭𑀽𑀧𑀯𑁂𑀤𑀦𑀸𑀲𑀜𑁆𑀜𑀸𑀲𑀗𑁆𑀔𑀸𑀭𑀯𑀺𑀜𑁆𑀜𑀸𑀡𑀁, 𑀧𑀭𑀁 𑀮𑁄𑀓𑀁 𑀦𑀸𑀲𑀻𑀲𑀢𑀺 𑀧𑀭𑀭𑀽𑀧𑀯𑁂𑀤𑀦𑀸𑀲𑀜𑁆𑀜𑀸𑀲𑀗𑁆𑀔𑀸𑀭𑀯𑀺𑀜𑁆𑀜𑀸𑀡𑀁; 𑀇𑀫𑀁 𑀮𑁄𑀓𑀁 𑀦𑀸𑀲𑀻𑀲𑀢𑀺 𑀙 𑀅𑀚𑁆𑀛𑀢𑁆𑀢𑀺𑀓𑀸𑀦𑀺 𑀆𑀬𑀢𑀦𑀸𑀦𑀺, 𑀧𑀭𑀁 𑀮𑁄𑀓𑀁 𑀦𑀸𑀲𑀻𑀲𑀢𑀺 𑀙 𑀩𑀸𑀳𑀺𑀭𑀸𑀦𑀺 𑀆𑀬𑀢𑀦𑀸𑀦𑀺; 𑀇𑀫𑀁 𑀮𑁄𑀓𑀁 𑀦𑀸𑀲𑀻𑀲𑀢𑀺 𑀫𑀦𑀼𑀲𑁆𑀲𑀮𑁄𑀓𑀁, 𑀧𑀭𑀁 𑀮𑁄𑀓𑀁 𑀦𑀸𑀲𑀻𑀲𑀢𑀺 𑀤𑁂𑀯𑀮𑁄𑀓𑀁𑁇 𑀇𑀫𑀁 𑀮𑁄𑀓𑀁 𑀦𑀸𑀲𑀻𑀲𑀢𑀺 𑀓𑀸𑀫𑀥𑀸𑀢𑀼𑀁, 𑀧𑀭𑀁 𑀮𑁄𑀓𑀁 𑀦𑀸𑀲𑀻𑀲𑀢𑀺 𑀭𑀽𑀧𑀥𑀸𑀢𑀼𑀁 𑀅𑀭𑀽𑀧𑀥𑀸𑀢𑀼𑀁; 𑀇𑀫𑀁 𑀮𑁄𑀓𑀁 𑀦𑀸𑀲𑀻𑀲𑀢𑀺 𑀓𑀸𑀫𑀥𑀸𑀢𑀼𑀁 𑀭𑀽𑀧𑀥𑀸𑀢𑀼𑀁, 𑀧𑀭𑀁 𑀮𑁄𑀓𑀁 𑀦𑀸𑀲𑀻𑀲𑀢𑀺 𑀅𑀭𑀽𑀧𑀥𑀸𑀢𑀼𑀁𑁇 𑀧𑀼𑀦 𑀕𑀢𑀺𑀁 𑀯𑀸 𑀉𑀧𑀧𑀢𑁆𑀢𑀺𑀁 𑀯𑀸 𑀧𑀝𑀺𑀲𑀦𑁆𑀥𑀺𑀁 𑀯𑀸 𑀪𑀯𑀁 𑀯𑀸 𑀲𑀁𑀲𑀸𑀭𑀁 𑀯𑀸 𑀯𑀝𑁆𑀝𑀁 𑀯𑀸 𑀦𑀸𑀲𑀻𑀲𑀢𑀺 𑀦 𑀇𑀘𑁆𑀙𑀢𑀺 𑀦 𑀲𑀸𑀤𑀺𑀬𑀢𑀺 𑀦 𑀧𑀢𑁆𑀣𑁂𑀢𑀺 𑀦 𑀧𑀺𑀳𑁂𑀢𑀺 𑀦𑀸𑀢𑀺𑀚𑀧𑁆𑀧𑀢𑀻𑀢𑀺—  𑀦𑀸𑀲𑀻𑀲𑀢𑀻 𑀮𑁄𑀓𑀫𑀺𑀫𑀁 𑀧𑀭𑀜𑁆𑀘𑀸𑀢𑀺𑁇

214\. 𑀢𑁂𑀦𑀸𑀳 𑀪𑀕𑀯𑀸—

215\. _“𑀲𑀜𑁆𑀜𑀁 𑀧𑀭𑀺𑀜𑁆𑀜𑀸 𑀯𑀺𑀢𑀭𑁂𑀬𑁆𑀬 𑀑𑀖𑀁,_  
_𑀧𑀭𑀺𑀕𑁆𑀕𑀳𑁂𑀲𑀼 𑀫𑀼𑀦𑀺 𑀦𑁄𑀧𑀮𑀺𑀢𑁆𑀢𑁄;_  
_𑀅𑀩𑁆𑀩𑀽𑀍𑀳𑀲𑀮𑁆𑀮𑁄 𑀘𑀭𑀫𑀧𑁆𑀧𑀫𑀢𑁆𑀢𑁄,_  
_𑀦𑀸𑀲𑀻𑀲𑀢𑀻 𑀮𑁄𑀓𑀫𑀺𑀫𑀁 𑀧𑀭𑀜𑁆𑀘𑀸”𑀢𑀺𑁇_  


---

216\. 𑀕𑀼𑀳𑀝𑁆𑀞𑀓𑀲𑀼𑀢𑁆𑀢𑀦𑀺𑀤𑁆𑀤𑁂𑀲𑁄 𑀤𑀼𑀢𑀺𑀬𑁄𑁇



[Go to previous page (1.1 Kāmasuttaniddesa)](1.1.md) / [Go to parent page (1 Aṭṭhakavagga)](../24Mn/1.md) / [Go to next page (1.3 Duṭṭhaṭṭhakasuttaniddesa)](1.3.md)


