
[Home](/) / [24Mn Mahāniddesapāḷi](../../24Mn.md) / [1 Aṭṭhakavagga](../1.md)

# 𑁧𑁇𑁧𑁧 𑀓𑀮𑀳𑀯𑀺𑀯𑀸𑀤𑀲𑀼𑀢𑁆𑀢𑀦𑀺𑀤𑁆𑀤𑁂𑀲

### 𑀅𑀝𑁆𑀞𑀓𑀯𑀕𑁆𑀕

### 𑀓𑀮𑀳𑀯𑀺𑀯𑀸𑀤𑀲𑀼𑀢𑁆𑀢𑀦𑀺𑀤𑁆𑀤𑁂𑀲

940\. 𑀅𑀣 𑀓𑀮𑀳𑀯𑀺𑀯𑀸𑀤𑀲𑀼𑀢𑁆𑀢𑀦𑀺𑀤𑁆𑀤𑁂𑀲𑀁 𑀯𑀓𑁆𑀔𑀢𑀺—

(97.)

941\. _**𑀓𑀼𑀢𑁄𑀧𑀳𑀽𑀢𑀸 𑀓𑀮𑀳𑀸 𑀯𑀺𑀯𑀸𑀤𑀸,**_  
_**𑀧𑀭𑀺𑀤𑁂𑀯𑀲𑁄𑀓𑀸 𑀲𑀳𑀫𑀘𑁆𑀙𑀭𑀸 𑀘;**_  
_**𑀫𑀸𑀦𑀸𑀢𑀺𑀫𑀸𑀦𑀸 𑀲𑀳𑀧𑁂𑀲𑀼𑀡𑀸 𑀘,**_  
_**𑀓𑀼𑀢𑁄𑀧𑀳𑀽𑀢𑀸 𑀢𑁂 𑀢𑀤𑀺𑀗𑁆𑀖 𑀩𑁆𑀭𑀽𑀳𑀺𑁇**_  


942\. **𑀓𑀼𑀢𑁄𑀧𑀳𑀽𑀢𑀸 𑀓𑀮𑀳𑀸 𑀯𑀺𑀯𑀸𑀤𑀸**𑀢𑀺𑁇 **𑀓𑀮𑀳𑁄**𑀢𑀺 𑀏𑀓𑁂𑀦 𑀆𑀓𑀸𑀭𑁂𑀦 𑀓𑀮𑀳𑁄; **𑀯𑀺𑀯𑀸𑀤𑁄**𑀢𑀺𑀧𑀺 𑀢𑀜𑁆𑀜𑁂𑀯𑁇 𑀬𑁄 𑀓𑀮𑀳𑁄 𑀲𑁄 𑀯𑀺𑀯𑀸𑀤𑁄, 𑀬𑁄 𑀯𑀺𑀯𑀸𑀤𑁄 𑀲𑁄 𑀓𑀮𑀳𑁄𑁇 𑀅𑀣 𑀯𑀸 𑀅𑀧𑀭𑁂𑀦 𑀆𑀓𑀸𑀭𑁂𑀦 𑀯𑀺𑀯𑀸𑀤𑁄 𑀯𑀼𑀘𑁆𑀘𑀢𑀺 𑀓𑀮𑀳𑀲𑁆𑀲 𑀧𑀼𑀩𑁆𑀩𑀪𑀸𑀕𑁄 𑀯𑀺𑀯𑀸𑀤𑁄𑁇 𑀭𑀸𑀚𑀸𑀦𑁄𑀧𑀺 𑀭𑀸𑀚𑀽𑀳𑀺 𑀯𑀺𑀯𑀤𑀦𑁆𑀢𑀺, 𑀔𑀢𑁆𑀢𑀺𑀬𑀸𑀧𑀺 𑀔𑀢𑁆𑀢𑀺𑀬𑁂𑀳𑀺 𑀯𑀺𑀯𑀤𑀦𑁆𑀢𑀺, 𑀩𑁆𑀭𑀸𑀳𑁆𑀫𑀡𑀸𑀧𑀺 𑀩𑁆𑀭𑀸𑀳𑁆𑀫𑀡𑁂𑀳𑀺 𑀯𑀺𑀯𑀤𑀦𑁆𑀢𑀺, 𑀕𑀳𑀧𑀢𑀻𑀧𑀺 𑀕𑀳𑀧𑀢𑀻𑀳𑀺 𑀯𑀺𑀯𑀤𑀦𑁆𑀢𑀺, 𑀫𑀸𑀢𑀸𑀧𑀺 𑀧𑀼𑀢𑁆𑀢𑁂𑀦 𑀯𑀺𑀯𑀤𑀢𑀺, 𑀧𑀼𑀢𑁆𑀢𑁄𑀧𑀺 𑀫𑀸𑀢𑀭𑀸 𑀯𑀺𑀯𑀤𑀢𑀺, 𑀧𑀺𑀢𑀸𑀧𑀺 𑀧𑀼𑀢𑁆𑀢𑁂𑀦 𑀯𑀺𑀯𑀤𑀢𑀺, 𑀧𑀼𑀢𑁆𑀢𑁄𑀧𑀺 𑀧𑀺𑀢𑀭𑀸 𑀯𑀺𑀯𑀤𑀢𑀺, 𑀪𑀸𑀢𑀸𑀧𑀺 𑀪𑀸𑀢𑀭𑀸 𑀯𑀺𑀯𑀤𑀢𑀺, 𑀪𑀸𑀢𑀸𑀧𑀺 𑀪𑀕𑀺𑀦𑀺𑀬𑀸 𑀯𑀺𑀯𑀤𑀢𑀺, 𑀪𑀕𑀺𑀦𑀻𑀧𑀺 𑀪𑀸𑀢𑀭𑀸 𑀯𑀺𑀯𑀤𑀢𑀺, 𑀲𑀳𑀸𑀬𑁄𑀧𑀺 𑀲𑀳𑀸𑀬𑁂𑀦 𑀯𑀺𑀯𑀤𑀢𑀺—  𑀅𑀬𑀁 𑀯𑀺𑀯𑀸𑀤𑁄𑁇 𑀓𑀢𑀫𑁄 𑀓𑀮𑀳𑁄? 𑀆𑀕𑀸𑀭𑀺𑀓𑀸 𑀤𑀡𑁆𑀟𑀧𑀲𑀼𑀢𑀸 𑀓𑀸𑀬𑁂𑀦 𑀯𑀸𑀘𑀸𑀬 𑀓𑀮𑀳𑀁 𑀓𑀭𑁄𑀦𑁆𑀢𑀺, 𑀧𑀩𑁆𑀩𑀚𑀺𑀢𑀸 𑀆𑀧𑀢𑁆𑀢𑀺𑀁 𑀆𑀧𑀚𑁆𑀚𑀦𑁆𑀢𑀸 𑀓𑀸𑀬𑁂𑀦 𑀯𑀸𑀘𑀸𑀬 𑀓𑀮𑀳𑀁 𑀓𑀭𑁄𑀦𑁆𑀢𑀺—  𑀅𑀬𑀁 𑀓𑀮𑀳𑁄𑁇

943\. **𑀓𑀼𑀢𑁄𑀧𑀳𑀽𑀢𑀸 𑀓𑀮𑀳𑀸 𑀯𑀺𑀯𑀸𑀤𑀸**𑀢𑀺𑁇 𑀓𑀮𑀳𑀸 𑀘 𑀯𑀺𑀯𑀸𑀤𑀸 𑀘 𑀓𑀼𑀢𑁄𑀧𑀳𑀽𑀢𑀸 𑀓𑀼𑀢𑁄𑀚𑀸𑀢𑀸 𑀓𑀼𑀢𑁄𑀲𑀜𑁆𑀚𑀸𑀢𑀸 𑀓𑀼𑀢𑁄𑀦𑀺𑀩𑁆𑀩𑀢𑁆𑀢𑀸 𑀓𑀼𑀢𑁄𑀅𑀪𑀺𑀦𑀺𑀩𑁆𑀩𑀢𑁆𑀢𑀸 𑀓𑀼𑀢𑁄𑀧𑀸𑀢𑀼𑀪𑀽𑀢𑀸, 𑀓𑀺𑀁𑀦𑀺𑀤𑀸𑀦𑀸 𑀓𑀺𑀁𑀲𑀫𑀼𑀤𑀬𑀸 𑀓𑀺𑀁𑀚𑀸𑀢𑀺𑀓𑀸 𑀓𑀺𑀁𑀧𑀪𑀯𑀸𑀢𑀺 𑀓𑀮𑀳𑀲𑁆𑀲 𑀘 𑀯𑀺𑀯𑀸𑀤𑀲𑁆𑀲 𑀘 𑀫𑀽𑀮𑀁 𑀧𑀼𑀘𑁆𑀙𑀢𑀺, 𑀳𑁂𑀢𑀼𑀁 𑀧𑀼𑀘𑁆𑀙𑀢𑀺, 𑀦𑀺𑀤𑀸𑀦𑀁 𑀧𑀼𑀘𑁆𑀙𑀢𑀺, 𑀲𑀫𑁆𑀪𑀯𑀁 𑀧𑀼𑀘𑁆𑀙𑀢𑀺, 𑀧𑀪𑀯𑀁 𑀧𑀼𑀘𑁆𑀙𑀢𑀺, 𑀲𑀫𑀼𑀝𑁆𑀞𑀸𑀦𑀁 𑀧𑀼𑀘𑁆𑀙𑀢𑀺, 𑀆𑀳𑀸𑀭𑀁 𑀧𑀼𑀘𑁆𑀙𑀢𑀺, 𑀆𑀭𑀫𑁆𑀫𑀡𑀁 𑀧𑀼𑀘𑁆𑀙𑀢𑀺, 𑀧𑀘𑁆𑀘𑀬𑀁 𑀧𑀼𑀘𑁆𑀙𑀢𑀺, 𑀲𑀫𑀼𑀤𑀬𑀁 𑀧𑀼𑀘𑁆𑀙𑀢𑀺 𑀧𑀧𑀼𑀘𑁆𑀙𑀢𑀺 𑀬𑀸𑀘𑀢𑀺 𑀅𑀚𑁆𑀛𑁂𑀲𑀢𑀺 𑀧𑀲𑀸𑀤𑁂𑀢𑀻𑀢𑀺—  𑀓𑀼𑀢𑁄𑀧𑀳𑀽𑀢𑀸 𑀓𑀮𑀳𑀸 𑀯𑀺𑀯𑀸𑀤𑀸𑁇

944\. **𑀧𑀭𑀺𑀤𑁂𑀯𑀲𑁄𑀓𑀸 𑀲𑀳𑀫𑀘𑁆𑀙𑀭𑀸 𑀘𑀸**𑀢𑀺𑁇 **𑀧𑀭𑀺𑀤𑁂𑀯𑁄**𑀢𑀺 𑀜𑀸𑀢𑀺𑀩𑁆𑀬𑀲𑀦𑁂𑀦 𑀯𑀸 𑀨𑀼𑀝𑁆𑀞𑀲𑁆𑀲, 𑀪𑁄𑀕𑀩𑁆𑀬𑀲𑀦𑁂𑀦 𑀯𑀸 𑀨𑀼𑀝𑁆𑀞𑀲𑁆𑀲, 𑀭𑁄𑀕𑀩𑁆𑀬𑀲𑀦𑁂𑀦 𑀯𑀸 𑀨𑀼𑀝𑁆𑀞𑀲𑁆𑀲, 𑀲𑀻𑀮𑀩𑁆𑀬𑀲𑀦𑁂𑀦 𑀯𑀸 𑀨𑀼𑀝𑁆𑀞𑀲𑁆𑀲, 𑀤𑀺𑀝𑁆𑀞𑀺𑀩𑁆𑀬𑀲𑀦𑁂𑀦 𑀯𑀸 𑀨𑀼𑀝𑁆𑀞𑀲𑁆𑀲, 𑀅𑀜𑁆𑀜𑀢𑀭𑀜𑁆𑀜𑀢𑀭𑁂𑀦 𑀯𑀸 𑀩𑁆𑀬𑀲𑀦𑁂𑀦 𑀲𑀫𑀦𑁆𑀦𑀸𑀕𑀢𑀲𑁆𑀲, 𑀅𑀜𑁆𑀜𑀢𑀭𑀜𑁆𑀜𑀢𑀭𑁂𑀦 𑀯𑀸 𑀤𑀼𑀓𑁆𑀔𑀥𑀫𑁆𑀫𑁂𑀦 𑀨𑀼𑀝𑁆𑀞𑀲𑁆𑀲, 𑀆𑀤𑁂𑀯𑁄 𑀧𑀭𑀺𑀤𑁂𑀯𑁄, 𑀆𑀤𑁂𑀯𑀦𑀸 𑀧𑀭𑀺𑀤𑁂𑀯𑀦𑀸, 𑀆𑀤𑁂𑀯𑀺𑀢𑀢𑁆𑀢𑀁 𑀧𑀭𑀺𑀤𑁂𑀯𑀺𑀢𑀢𑁆𑀢𑀁, 𑀯𑀸𑀘𑀸 𑀧𑀮𑀸𑀧𑁄 𑀯𑀺𑀧𑁆𑀧𑀮𑀸𑀧𑁄 𑀮𑀸𑀮𑀧𑁆𑀧𑁄 𑀮𑀸𑀮𑀧𑁆𑀧𑀸𑀬𑀦𑀸 𑀮𑀸𑀮𑀧𑁆𑀧𑀸𑀬𑀺𑀢𑀢𑁆𑀢𑀁𑁇 **𑀲𑁄𑀓𑁄**𑀢𑀺 𑀜𑀸𑀢𑀺𑀩𑁆𑀬𑀲𑀦𑁂𑀦 𑀯𑀸 𑀨𑀼𑀝𑁆𑀞𑀲𑁆𑀲, 𑀪𑁄𑀕𑀭𑁄𑀕𑀲𑀻𑀮𑀤𑀺𑀝𑁆𑀞𑀺𑀩𑁆𑀬𑀲𑀦𑁂𑀦 𑀯𑀸 𑀨𑀼𑀝𑁆𑀞𑀲𑁆𑀲, 𑀅𑀜𑁆𑀜𑀢𑀭𑀜𑁆𑀜𑀢𑀭𑁂𑀦 𑀯𑀸 𑀩𑁆𑀬𑀲𑀦𑁂𑀦 𑀲𑀫𑀦𑁆𑀦𑀸𑀕𑀢𑀲𑁆𑀲, 𑀅𑀜𑁆𑀜𑀢𑀭𑀜𑁆𑀜𑀢𑀭𑁂𑀦 𑀯𑀸 𑀤𑀼𑀓𑁆𑀔𑀥𑀫𑁆𑀫𑁂𑀦 𑀨𑀼𑀝𑁆𑀞𑀲𑁆𑀲, 𑀲𑁄𑀓𑁄 𑀲𑁄𑀘𑀦𑀸 𑀲𑁄𑀘𑀺𑀢𑀢𑁆𑀢𑀁, 𑀅𑀦𑁆𑀢𑁄𑀲𑁄𑀓𑁄 𑀅𑀦𑁆𑀢𑁄𑀧𑀭𑀺𑀲𑁄𑀓𑁄, 𑀅𑀦𑁆𑀢𑁄𑀟𑀸𑀳𑁄 𑀅𑀦𑁆𑀢𑁄𑀧𑀭𑀺𑀟𑀸𑀳𑁄, 𑀘𑁂𑀢𑀲𑁄 𑀧𑀭𑀺𑀚𑁆𑀛𑀸𑀬𑀦𑀸 𑀤𑁄𑀫𑀦𑀲𑁆𑀲𑀁 𑀲𑁄𑀓𑀲𑀮𑁆𑀮𑀁𑁇 **𑀫𑀘𑁆𑀙𑀭𑀦𑁆**𑀢𑀺 𑀧𑀜𑁆𑀘 𑀫𑀘𑁆𑀙𑀭𑀺𑀬𑀸𑀦𑀺—  𑀆𑀯𑀸𑀲𑀫𑀘𑁆𑀙𑀭𑀺𑀬𑀁, 𑀓𑀼𑀮𑀫𑀘𑁆𑀙𑀭𑀺𑀬𑀁, 𑀮𑀸𑀪𑀫𑀘𑁆𑀙𑀭𑀺𑀬𑀁, 𑀯𑀡𑁆𑀡𑀫𑀘𑁆𑀙𑀭𑀺𑀬𑀁, 𑀥𑀫𑁆𑀫𑀫𑀘𑁆𑀙𑀭𑀺𑀬𑀁𑁇 𑀬𑀁 𑀏𑀯𑀭𑀽𑀧𑀁 𑀫𑀘𑁆𑀙𑀭𑀺𑀬𑀁 𑀫𑀘𑁆𑀙𑀭𑀸𑀬𑀦𑀁 𑀫𑀘𑁆𑀙𑀭𑀸𑀬𑀺𑀢𑀢𑁆𑀢𑀁 𑀯𑁂𑀯𑀺𑀘𑁆𑀙𑀁 𑀓𑀤𑀭𑀺𑀬𑀁 𑀓𑀝𑀼𑀓𑀜𑁆𑀘𑀼𑀓𑀢𑀸 𑀅𑀕𑁆𑀕𑀳𑀺𑀢𑀢𑁆𑀢𑀁 𑀘𑀺𑀢𑁆𑀢𑀲𑁆𑀲—  𑀇𑀤𑀁 𑀯𑀼𑀘𑁆𑀘𑀢𑀺 𑀫𑀘𑁆𑀙𑀭𑀺𑀬𑀁𑁇 𑀅𑀧𑀺 𑀘, 𑀔𑀦𑁆𑀥𑀫𑀘𑁆𑀙𑀭𑀺𑀬𑀫𑁆𑀧𑀺 𑀫𑀘𑁆𑀙𑀭𑀺𑀬𑀁, 𑀥𑀸𑀢𑀼𑀫𑀘𑁆𑀙𑀭𑀺𑀬𑀫𑁆𑀧𑀺 𑀫𑀘𑁆𑀙𑀭𑀺𑀬𑀁, 𑀆𑀬𑀢𑀦𑀫𑀘𑁆𑀙𑀭𑀺𑀬𑀫𑁆𑀧𑀺 𑀫𑀘𑁆𑀙𑀭𑀺𑀬𑀁 𑀕𑀸𑀳𑁄𑁇 𑀇𑀤𑀁 𑀯𑀼𑀘𑁆𑀘𑀢𑀺 𑀫𑀘𑁆𑀙𑀭𑀺𑀬𑀦𑁆𑀢𑀺—  𑀧𑀭𑀺𑀤𑁂𑀯𑀲𑁄𑀓𑀸 𑀲𑀳𑀫𑀘𑁆𑀙𑀭𑀸 𑀘𑁇

945\. **𑀫𑀸𑀦𑀸𑀢𑀺𑀫𑀸𑀦𑀸 𑀲𑀳𑀧𑁂𑀲𑀼𑀡𑀸 𑀘𑀸**𑀢𑀺𑁇 **𑀫𑀸𑀦𑁄**𑀢𑀺 𑀇𑀥𑁂𑀓𑀘𑁆𑀘𑁄 𑀫𑀸𑀦𑀁 𑀚𑀦𑁂𑀢𑀺 𑀚𑀸𑀢𑀺𑀬𑀸 𑀯𑀸 𑀕𑁄𑀢𑁆𑀢𑁂𑀦 𑀯𑀸 𑀓𑁄𑀮𑀧𑀼𑀢𑁆𑀢𑀺𑀬𑁂𑀦 𑀯𑀸 𑀯𑀡𑁆𑀡𑀧𑁄𑀓𑁆𑀔𑀭𑀢𑀸𑀬 𑀯𑀸 𑀥𑀦𑁂𑀦 𑀯𑀸 𑀅𑀚𑁆𑀛𑁂𑀦𑁂𑀦 𑀯𑀸 𑀓𑀫𑁆𑀫𑀸𑀬𑀢𑀦𑁂𑀦 𑀯𑀸 𑀲𑀺𑀧𑁆𑀧𑀸𑀬𑀢𑀦𑁂𑀦 𑀯𑀸 𑀯𑀺𑀚𑁆𑀚𑀸𑀝𑁆𑀞𑀸𑀦𑁂𑀦 𑀯𑀸 𑀲𑀼𑀢𑁂𑀦 𑀯𑀸 𑀧𑀝𑀺𑀪𑀸𑀦𑁂𑀦 𑀯𑀸 𑀅𑀜𑁆𑀜𑀢𑀭𑀜𑁆𑀜𑀢𑀭𑁂𑀦 𑀯𑀸 𑀯𑀢𑁆𑀣𑀼𑀦𑀸𑁇 **𑀅𑀢𑀺𑀫𑀸𑀦𑁄**𑀢𑀺 𑀇𑀥𑁂𑀓𑀘𑁆𑀘𑁄 𑀧𑀭𑀁 𑀅𑀢𑀺𑀫𑀜𑁆𑀜𑀢𑀺 𑀚𑀸𑀢𑀺𑀬𑀸 𑀯𑀸 𑀕𑁄𑀢𑁆𑀢𑁂𑀦 𑀯𑀸…𑀧𑁂…  𑀅𑀜𑁆𑀜𑀢𑀭𑀜𑁆𑀜𑀢𑀭𑁂𑀦 𑀯𑀸 𑀯𑀢𑁆𑀣𑀼𑀦𑀸𑁇 **𑀧𑁂𑀲𑀼𑀜𑁆𑀜𑀦𑁆**𑀢𑀺 𑀇𑀥𑁂𑀓𑀘𑁆𑀘𑁄 𑀧𑀺𑀲𑀼𑀡𑀯𑀸𑀘𑁄 𑀳𑁄𑀢𑀺—  𑀇𑀢𑁄 𑀲𑀼𑀢𑁆𑀯𑀸 𑀅𑀫𑀼𑀢𑁆𑀭 𑀅𑀓𑁆𑀔𑀸𑀢𑀸 𑀇𑀫𑁂𑀲𑀁 𑀪𑁂𑀤𑀸𑀬, 𑀅𑀫𑀼𑀢𑁆𑀭 𑀯𑀸 𑀲𑀼𑀢𑁆𑀯𑀸 𑀇𑀫𑁂𑀲𑀁 𑀅𑀓𑁆𑀔𑀸𑀢𑀸 𑀅𑀫𑀽𑀲𑀁 𑀪𑁂𑀤𑀸𑀬𑁇 𑀇𑀢𑀺 𑀲𑀫𑀕𑁆𑀕𑀸𑀦𑀁 𑀯𑀸 𑀪𑁂𑀢𑁆𑀢𑀸, 𑀪𑀺𑀦𑁆𑀦𑀸𑀦𑀁 𑀯𑀸 𑀅𑀦𑀼𑀧𑁆𑀧𑀤𑀸𑀢𑀸, 𑀯𑀕𑁆𑀕𑀸𑀭𑀸𑀫𑁄 𑀯𑀕𑁆𑀕𑀭𑀢𑁄 𑀯𑀕𑁆𑀕𑀦𑀦𑁆𑀤𑀻 𑀯𑀕𑁆𑀕𑀓𑀭𑀡𑀺𑀁 𑀯𑀸𑀘𑀁 𑀪𑀸𑀲𑀺𑀢𑀸 𑀳𑁄𑀢𑀺—  𑀇𑀤𑀁 𑀯𑀼𑀘𑁆𑀘𑀢𑀺 𑀧𑁂𑀲𑀼𑀜𑁆𑀜𑀁𑁇 𑀅𑀧𑀺 𑀘 𑀤𑁆𑀯𑀻𑀳𑀺 𑀓𑀸𑀭𑀡𑁂𑀳𑀺 𑀧𑁂𑀲𑀼𑀜𑁆𑀜𑀁 𑀉𑀧𑀲𑀁𑀳𑀭𑀢𑀺—  𑀧𑀺𑀬𑀓𑀫𑁆𑀬𑀢𑀸𑀬 𑀯𑀸 𑀪𑁂𑀤𑀸𑀥𑀺𑀧𑁆𑀧𑀸𑀬𑁂𑀦 𑀯𑀸𑁇 𑀓𑀣𑀁 𑀧𑀺𑀬𑀓𑀫𑁆𑀬𑀢𑀸𑀬 𑀧𑁂𑀲𑀼𑀜𑁆𑀜𑀁 𑀉𑀧𑀲𑀁𑀳𑀭𑀢𑀺? 𑀇𑀫𑀲𑁆𑀲 𑀧𑀺𑀬𑁄 𑀪𑀯𑀺𑀲𑁆𑀲𑀸𑀫𑀺, 𑀫𑀦𑀸𑀧𑁄 𑀪𑀯𑀺𑀲𑁆𑀲𑀸𑀫𑀺, 𑀯𑀺𑀲𑁆𑀲𑀸𑀲𑀺𑀓𑁄 𑀪𑀯𑀺𑀲𑁆𑀲𑀸𑀫𑀺, 𑀅𑀩𑁆𑀪𑀦𑁆𑀢𑀭𑀺𑀓𑁄 𑀪𑀯𑀺𑀲𑁆𑀲𑀸𑀫𑀺, 𑀲𑀼𑀳𑀤𑀬𑁄 𑀪𑀯𑀺𑀲𑁆𑀲𑀸𑀫𑀻𑀢𑀺—  𑀏𑀯𑀁 𑀧𑀺𑀬𑀓𑀫𑁆𑀬𑀢𑀸𑀬 𑀧𑁂𑀲𑀼𑀜𑁆𑀜𑀁 𑀉𑀧𑀲𑀁𑀳𑀭𑀢𑀺𑁇 𑀓𑀣𑀁 𑀪𑁂𑀤𑀸𑀥𑀺𑀧𑁆𑀧𑀸𑀬𑁂𑀦 𑀧𑁂𑀲𑀼𑀜𑁆𑀜𑀁 𑀉𑀧𑀲𑀁𑀳𑀭𑀢𑀺? 𑀓𑀣𑀁 𑀇𑀫𑁂 𑀦𑀸𑀦𑀸 𑀅𑀲𑁆𑀲𑀼, 𑀯𑀺𑀦𑀸 𑀅𑀲𑁆𑀲𑀼, 𑀯𑀕𑁆𑀕𑀸 𑀅𑀲𑁆𑀲𑀼, 𑀤𑁆𑀯𑀺𑀥𑀸 𑀅𑀲𑁆𑀲𑀼, 𑀤𑁆𑀯𑁂𑀚𑁆𑀛𑀸 𑀅𑀲𑁆𑀲𑀼, 𑀤𑁆𑀯𑁂 𑀧𑀓𑁆𑀔𑀸 𑀅𑀲𑁆𑀲𑀼, 𑀪𑀺𑀚𑁆𑀚𑁂𑀬𑁆𑀬𑀼𑀁 𑀦 𑀲𑀫𑀸𑀕𑀘𑁆𑀙𑁂𑀬𑁆𑀬𑀼𑀁, 𑀤𑀼𑀓𑁆𑀔𑀁 𑀦 𑀨𑀸𑀲𑀼 𑀯𑀺𑀳𑀭𑁂𑀬𑁆𑀬𑀼𑀦𑁆𑀢𑀺—  𑀏𑀯𑀁 𑀪𑁂𑀤𑀸𑀥𑀺𑀧𑁆𑀧𑀸𑀬𑁂𑀦 𑀧𑁂𑀲𑀼𑀜𑁆𑀜𑀁 𑀉𑀧𑀲𑀁𑀳𑀭𑀢𑀻𑀢𑀺—  𑀫𑀸𑀦𑀸𑀢𑀺𑀫𑀸𑀦𑀸 𑀲𑀳𑀧𑁂𑀲𑀼𑀡𑀸 𑀘𑁇

946\. **𑀓𑀼𑀢𑁄𑀧𑀳𑀽𑀢𑀸 𑀢𑁂 𑀢𑀤𑀺𑀗𑁆𑀖 𑀩𑁆𑀭𑀽𑀳𑀻**𑀢𑀺𑁇 𑀓𑀮𑀳𑁄 𑀘 𑀯𑀺𑀯𑀸𑀤𑁄 𑀘 𑀧𑀭𑀺𑀤𑁂𑀯𑁄 𑀘 𑀲𑁄𑀓𑁄 𑀘 𑀫𑀘𑁆𑀙𑀭𑀺𑀬𑀜𑁆𑀘 𑀫𑀸𑀦𑁄 𑀘 𑀅𑀢𑀺𑀫𑀸𑀦𑁄 𑀘 𑀧𑁂𑀲𑀼𑀜𑁆𑀜𑀜𑁆𑀘𑀸𑀢𑀺—  𑀇𑀫𑁂 𑀅𑀝𑁆𑀞 𑀓𑀺𑀮𑁂𑀲𑀸 𑀓𑀼𑀢𑁄𑀧𑀳𑀽𑀢𑀸 𑀓𑀼𑀢𑁄𑀚𑀸𑀢𑀸 𑀓𑀼𑀢𑁄𑀲𑀜𑁆𑀚𑀸𑀢𑀸 𑀓𑀼𑀢𑁄𑀦𑀺𑀩𑁆𑀩𑀢𑁆𑀢𑀸 𑀓𑀼𑀢𑁄𑀅𑀪𑀺𑀦𑀺𑀩𑁆𑀩𑀢𑁆𑀢𑀸 𑀓𑀼𑀢𑁄𑀧𑀸𑀢𑀼𑀪𑀽𑀢𑀸, 𑀓𑀺𑀁𑀦𑀺𑀤𑀸𑀦𑀸 𑀓𑀺𑀁𑀲𑀫𑀼𑀤𑀬𑀸 𑀓𑀺𑀁𑀚𑀸𑀢𑀺𑀓𑀸 𑀓𑀺𑀁𑀧𑀪𑀯𑀸𑀢𑀺𑁇 𑀇𑀫𑁂𑀲𑀁 𑀅𑀝𑁆𑀞𑀦𑁆𑀦𑀁 𑀓𑀺𑀮𑁂𑀲𑀸𑀦𑀁 𑀫𑀽𑀮𑀁 𑀧𑀼𑀘𑁆𑀙𑀢𑀺, 𑀳𑁂𑀢𑀼𑀁 𑀧𑀼𑀘𑁆𑀙𑀢𑀺, 𑀦𑀺𑀤𑀸𑀦𑀁 𑀧𑀼𑀘𑁆𑀙𑀢𑀺, 𑀲𑀫𑁆𑀪𑀯𑀁 𑀧𑀼𑀘𑁆𑀙𑀢𑀺, 𑀧𑀪𑀯𑀁 𑀧𑀼𑀘𑁆𑀙𑀢𑀺, 𑀲𑀫𑀼𑀝𑁆𑀞𑀸𑀦𑀁 𑀧𑀼𑀘𑁆𑀙𑀢𑀺, 𑀆𑀳𑀸𑀭𑀁 𑀧𑀼𑀘𑁆𑀙𑀢𑀺, 𑀆𑀭𑀫𑁆𑀫𑀡𑀁 𑀧𑀼𑀘𑁆𑀙𑀢𑀺, 𑀧𑀘𑁆𑀘𑀬𑀁 𑀧𑀼𑀘𑁆𑀙𑀢𑀺, 𑀲𑀫𑀼𑀤𑀬𑀁 𑀧𑀼𑀘𑁆𑀙𑀢𑀺 𑀧𑀧𑀼𑀘𑁆𑀙𑀢𑀺 𑀬𑀸𑀘𑀢𑀺 𑀅𑀚𑁆𑀛𑁂𑀲𑀢𑀺 𑀧𑀲𑀸𑀤𑁂𑀢𑀻𑀢𑀺—  𑀓𑀼𑀢𑁄𑀧𑀳𑀽𑀢𑀸 𑀢𑁂 𑀢𑀤𑀺𑀗𑁆𑀖 𑀩𑁆𑀭𑀽𑀳𑀻𑀢𑀺𑁇 𑀇𑀗𑁆𑀖 𑀩𑁆𑀭𑀽𑀳𑀺 𑀆𑀘𑀺𑀓𑁆𑀔 𑀤𑁂𑀲𑁂𑀳𑀺 𑀧𑀜𑁆𑀜𑀧𑁂𑀳𑀺 𑀧𑀝𑁆𑀞𑀧𑁂𑀳𑀺 𑀯𑀺𑀯𑀭 𑀯𑀺𑀪𑀚 𑀉𑀢𑁆𑀢𑀸𑀦𑀻𑀓𑀭𑁄𑀳𑀺 𑀧𑀓𑀸𑀲𑁂𑀳𑀻𑀢𑀺—  𑀓𑀼𑀢𑁄𑀧𑀳𑀽𑀢𑀸 𑀢𑁂 𑀢𑀤𑀺𑀗𑁆𑀖 𑀩𑁆𑀭𑀽𑀳𑀺𑁇

947\. 𑀢𑁂𑀦𑀸𑀳 𑀲𑁄 𑀦𑀺𑀫𑁆𑀫𑀺𑀢𑁄—

948\. _“𑀓𑀼𑀢𑁄𑀧𑀳𑀽𑀢𑀸 𑀓𑀮𑀳𑀸 𑀯𑀺𑀯𑀸𑀤𑀸,_  
_𑀧𑀭𑀺𑀤𑁂𑀯𑀲𑁄𑀓𑀸 𑀲𑀳𑀫𑀘𑁆𑀙𑀭𑀸 𑀘;_  
_𑀫𑀸𑀦𑀸𑀢𑀺𑀫𑀸𑀦𑀸 𑀲𑀳𑀧𑁂𑀲𑀼𑀡𑀸 𑀘,_  
_𑀓𑀼𑀢𑁄𑀧𑀳𑀽𑀢𑀸 𑀢𑁂 𑀢𑀤𑀺𑀗𑁆𑀖 𑀩𑁆𑀭𑀽𑀳𑀻”𑀢𑀺𑁇_  


(98.)

949\. _**𑀧𑀺𑀬𑀧𑁆𑀧𑀳𑀽𑀢𑀸 𑀓𑀮𑀳𑀸 𑀯𑀺𑀯𑀸𑀤𑀸,**_  
_**𑀧𑀭𑀺𑀤𑁂𑀯𑀲𑁄𑀓𑀸 𑀲𑀳𑀫𑀘𑁆𑀙𑀭𑀸 𑀘;**_  
_**𑀫𑀸𑀦𑀸𑀢𑀺𑀫𑀸𑀦𑀸 𑀲𑀳𑀧𑁂𑀲𑀼𑀡𑀸 𑀘,**_  
_**𑀫𑀘𑁆𑀙𑁂𑀭𑀬𑀼𑀢𑁆𑀢𑀸 𑀓𑀮𑀳𑀸 𑀯𑀺𑀯𑀸𑀤𑀸;**_  
_**𑀯𑀺𑀯𑀸𑀤𑀚𑀸𑀢𑁂𑀲𑀼 𑀘 𑀧𑁂𑀲𑀼𑀡𑀸𑀦𑀺𑁇**_  


950\. **𑀧𑀺𑀬𑀧𑁆𑀧𑀳𑀽𑀢𑀸 𑀓𑀮𑀳𑀸 𑀯𑀺𑀯𑀸𑀤𑀸, 𑀧𑀭𑀺𑀤𑁂𑀯𑀲𑁄𑀓𑀸 𑀲𑀳𑀫𑀘𑁆𑀙𑀭𑀸 𑀘𑀸**𑀢𑀺𑁇 **𑀧𑀺𑀬𑀸**𑀢𑀺 𑀤𑁆𑀯𑁂 𑀧𑀺𑀬𑀸—  𑀲𑀢𑁆𑀢𑀸 𑀯𑀸 𑀲𑀗𑁆𑀔𑀸𑀭𑀸 𑀯𑀸𑁇 𑀓𑀢𑀫𑁂 𑀲𑀢𑁆𑀢𑀸 𑀧𑀺𑀬𑀸? 𑀇𑀥 𑀬𑀲𑁆𑀲 𑀢𑁂 𑀳𑁄𑀦𑁆𑀢𑀺 𑀅𑀢𑁆𑀣𑀓𑀸𑀫𑀸 𑀳𑀺𑀢𑀓𑀸𑀫𑀸 𑀨𑀸𑀲𑀼𑀓𑀸𑀫𑀸 𑀬𑁄𑀕𑀓𑁆𑀔𑁂𑀫𑀓𑀸𑀫𑀸 𑀫𑀸𑀢𑀸 𑀯𑀸 𑀧𑀺𑀢𑀸 𑀯𑀸 𑀪𑀸𑀢𑀸 𑀯𑀸 𑀪𑀕𑀺𑀦𑀻 𑀯𑀸 𑀧𑀼𑀢𑁆𑀢𑁄 𑀯𑀸 𑀥𑀻𑀢𑀸 𑀯𑀸 𑀫𑀺𑀢𑁆𑀢𑀸 𑀯𑀸 𑀅𑀫𑀘𑁆𑀘𑀸 𑀯𑀸 𑀜𑀸𑀢𑀻 𑀯𑀸 𑀲𑀸𑀮𑁄𑀳𑀺𑀢𑀸 𑀯𑀸—  𑀇𑀫𑁂 𑀲𑀢𑁆𑀢𑀸 𑀧𑀺𑀬𑀸𑁇 𑀓𑀢𑀫𑁂 𑀲𑀗𑁆𑀔𑀸𑀭𑀸 𑀧𑀺𑀬𑀸? 𑀫𑀦𑀸𑀧𑀺𑀓𑀸 𑀭𑀽𑀧𑀸 𑀫𑀦𑀸𑀧𑀺𑀓𑀸 𑀲𑀤𑁆𑀤𑀸 𑀫𑀦𑀸𑀧𑀺𑀓𑀸 𑀕𑀦𑁆𑀥𑀸 𑀫𑀦𑀸𑀧𑀺𑀓𑀸 𑀭𑀲𑀸 𑀫𑀦𑀸𑀧𑀺𑀓𑀸 𑀨𑁄𑀝𑁆𑀞𑀩𑁆𑀩𑀸—  𑀇𑀫𑁂 𑀲𑀗𑁆𑀔𑀸𑀭𑀸 𑀧𑀺𑀬𑀸𑁇

951\. 𑀧𑀺𑀬𑀁 𑀯𑀢𑁆𑀣𑀼𑀁 𑀅𑀘𑁆𑀙𑁂𑀤𑀲𑀗𑁆𑀓𑀺𑀦𑁄𑀧𑀺 𑀓𑀮𑀳𑀁 𑀓𑀭𑁄𑀦𑁆𑀢𑀺, 𑀅𑀘𑁆𑀙𑀺𑀚𑁆𑀚𑀦𑁆𑀢𑁂𑀧𑀺 𑀓𑀮𑀳𑀁 𑀓𑀭𑁄𑀦𑁆𑀢𑀺, 𑀅𑀘𑁆𑀙𑀺𑀦𑁆𑀦𑁂𑀧𑀺 𑀓𑀮𑀳𑀁 𑀓𑀭𑁄𑀦𑁆𑀢𑀺𑁇 𑀧𑀺𑀬𑀁 𑀯𑀢𑁆𑀣𑀼𑀁 𑀯𑀺𑀧𑀭𑀺𑀡𑀸𑀫𑀲𑀗𑁆𑀓𑀺𑀦𑁄𑀧𑀺 𑀓𑀮𑀳𑀁 𑀓𑀭𑁄𑀦𑁆𑀢𑀺, 𑀯𑀺𑀧𑀭𑀺𑀡𑀸𑀫𑀦𑁆𑀢𑁂𑀧𑀺 𑀓𑀮𑀳𑀁 𑀓𑀭𑁄𑀦𑁆𑀢𑀺, 𑀯𑀺𑀧𑀭𑀺𑀡𑀢𑁂𑀧𑀺 𑀓𑀮𑀳𑀁 𑀓𑀭𑁄𑀦𑁆𑀢𑀺𑁇 𑀧𑀺𑀬𑀁 𑀯𑀢𑁆𑀣𑀼𑀁 𑀅𑀘𑁆𑀙𑁂𑀤𑀲𑀗𑁆𑀓𑀺𑀦𑁄𑀧𑀺 𑀯𑀺𑀯𑀤𑀦𑁆𑀢𑀺, 𑀅𑀘𑁆𑀙𑀺𑀚𑁆𑀚𑀦𑁆𑀢𑁂𑀧𑀺 𑀯𑀺𑀯𑀤𑀦𑁆𑀢𑀺, 𑀅𑀘𑁆𑀙𑀺𑀦𑁆𑀦𑁂𑀧𑀺 𑀯𑀺𑀯𑀤𑀦𑁆𑀢𑀺𑁇 𑀧𑀺𑀬𑀁 𑀯𑀢𑁆𑀣𑀼𑀁 𑀯𑀺𑀧𑀭𑀺𑀡𑀸𑀫𑀲𑀗𑁆𑀓𑀺𑀦𑁄𑀧𑀺 𑀯𑀺𑀯𑀤𑀦𑁆𑀢𑀺, 𑀯𑀺𑀧𑀭𑀺𑀡𑀸𑀫𑀦𑁆𑀢𑁂𑀧𑀺 𑀯𑀺𑀯𑀤𑀦𑁆𑀢𑀺, 𑀯𑀺𑀧𑀭𑀺𑀡𑀢𑁂𑀧𑀺 𑀯𑀺𑀯𑀤𑀦𑁆𑀢𑀺𑁇 𑀧𑀺𑀬𑀁 𑀯𑀢𑁆𑀣𑀼𑀁 𑀅𑀘𑁆𑀙𑁂𑀤𑀲𑀗𑁆𑀓𑀺𑀦𑁄𑀧𑀺 𑀧𑀭𑀺𑀤𑁂𑀯𑀦𑁆𑀢𑀺, 𑀅𑀘𑁆𑀙𑀺𑀚𑁆𑀚𑀦𑁆𑀢𑁂𑀧𑀺 𑀧𑀭𑀺𑀤𑁂𑀯𑀦𑁆𑀢𑀺, 𑀅𑀘𑁆𑀙𑀺𑀦𑁆𑀦𑁂𑀧𑀺 𑀧𑀭𑀺𑀤𑁂𑀯𑀦𑁆𑀢𑀺𑁇 𑀧𑀺𑀬𑀁 𑀯𑀢𑁆𑀣𑀼𑀁 𑀯𑀺𑀧𑀭𑀺𑀡𑀸𑀫𑀲𑀗𑁆𑀓𑀺𑀦𑁄𑀧𑀺 𑀧𑀭𑀺𑀤𑁂𑀯𑀦𑁆𑀢𑀺, 𑀯𑀺𑀧𑀭𑀺𑀡𑀸𑀫𑀦𑁆𑀢𑁂𑀧𑀺 𑀧𑀭𑀺𑀤𑁂𑀯𑀦𑁆𑀢𑀺, 𑀯𑀺𑀧𑀭𑀺𑀡𑀢𑁂𑀧𑀺 𑀧𑀭𑀺𑀤𑁂𑀯𑀦𑁆𑀢𑀺𑁇 𑀧𑀺𑀬𑀁 𑀯𑀢𑁆𑀣𑀼𑀁 𑀅𑀘𑁆𑀙𑁂𑀤𑀲𑀗𑁆𑀓𑀺𑀦𑁄𑀧𑀺 𑀲𑁄𑀘𑀦𑁆𑀢𑀺, 𑀅𑀘𑁆𑀙𑀺𑀚𑁆𑀚𑀦𑁆𑀢𑁂𑀧𑀺 𑀲𑁄𑀘𑀦𑁆𑀢𑀺, 𑀅𑀘𑁆𑀙𑀺𑀦𑁆𑀦𑁂𑀧𑀺 𑀲𑁄𑀘𑀦𑁆𑀢𑀺𑁇 𑀧𑀺𑀬𑀁 𑀯𑀢𑁆𑀣𑀼𑀁 𑀯𑀺𑀧𑀭𑀺𑀡𑀸𑀫𑀲𑀗𑁆𑀓𑀺𑀦𑁄𑀧𑀺 𑀲𑁄𑀘𑀦𑁆𑀢𑀺, 𑀯𑀺𑀧𑀭𑀺𑀡𑀸𑀫𑀦𑁆𑀢𑁂𑀧𑀺 𑀲𑁄𑀘𑀦𑁆𑀢𑀺, 𑀯𑀺𑀧𑀭𑀺𑀡𑀢𑁂𑀧𑀺 𑀲𑁄𑀘𑀦𑁆𑀢𑀺𑁇 𑀧𑀺𑀬𑀁 𑀯𑀢𑁆𑀣𑀼𑀁 𑀭𑀓𑁆𑀔𑀦𑁆𑀢𑀺 𑀕𑁄𑀧𑁂𑀦𑁆𑀢𑀺 𑀧𑀭𑀺𑀕𑁆𑀕𑀡𑁆𑀳𑀦𑁆𑀢𑀺 𑀫𑀫𑀸𑀬𑀦𑁆𑀢𑀺 𑀫𑀘𑁆𑀙𑀭𑀸𑀬𑀦𑁆𑀢𑀺𑁇

952\. **𑀫𑀸𑀦𑀸𑀢𑀺𑀫𑀸𑀦𑀸 𑀲𑀳𑀧𑁂𑀲𑀼𑀡𑀸 𑀘𑀸**𑀢𑀺𑁇 𑀧𑀺𑀬𑀁 𑀯𑀢𑁆𑀣𑀼𑀁 𑀦𑀺𑀲𑁆𑀲𑀸𑀬 𑀫𑀸𑀦𑀁 𑀚𑀦𑁂𑀦𑁆𑀢𑀺, 𑀧𑀺𑀬𑀁 𑀯𑀢𑁆𑀣𑀼𑀁 𑀦𑀺𑀲𑁆𑀲𑀸𑀬 𑀅𑀢𑀺𑀫𑀸𑀦𑀁 𑀚𑀦𑁂𑀦𑁆𑀢𑀺𑁇 𑀓𑀣𑀁 𑀧𑀺𑀬𑀁 𑀯𑀢𑁆𑀣𑀼𑀁 𑀦𑀺𑀲𑁆𑀲𑀸𑀬 𑀫𑀸𑀦𑀁 𑀚𑀦𑁂𑀦𑁆𑀢𑀺? 𑀫𑀬𑀁 𑀮𑀸𑀪𑀺𑀦𑁄 𑀫𑀦𑀸𑀧𑀺𑀓𑀸𑀦𑀁 𑀭𑀽𑀧𑀸𑀦𑀁 𑀲𑀤𑁆𑀤𑀸𑀦𑀁 𑀕𑀦𑁆𑀥𑀸𑀦𑀁 𑀭𑀲𑀸𑀦𑀁 𑀨𑁄𑀝𑁆𑀞𑀩𑁆𑀩𑀸𑀦𑀦𑁆𑀢𑀺𑁇 𑀏𑀯𑀁 𑀧𑀺𑀬𑀁 𑀯𑀢𑁆𑀣𑀼𑀁 𑀦𑀺𑀲𑁆𑀲𑀸𑀬 𑀫𑀸𑀦𑀁 𑀚𑀦𑁂𑀦𑁆𑀢𑀺𑁇 𑀓𑀣𑀁 𑀧𑀺𑀬𑀁 𑀯𑀢𑁆𑀣𑀼𑀁 𑀦𑀺𑀲𑁆𑀲𑀸𑀬 𑀅𑀢𑀺𑀫𑀸𑀦𑀁 𑀚𑀦𑁂𑀦𑁆𑀢𑀺? 𑀫𑀬𑀁 𑀮𑀸𑀪𑀺𑀦𑁄 𑀫𑀦𑀸𑀧𑀺𑀓𑀸𑀦𑀁 𑀭𑀽𑀧𑀸𑀦𑀁 𑀲𑀤𑁆𑀤𑀸𑀦𑀁 𑀕𑀦𑁆𑀥𑀸𑀦𑀁 𑀭𑀲𑀸𑀦𑀁 𑀨𑁄𑀝𑁆𑀞𑀩𑁆𑀩𑀸𑀦𑀁, 𑀇𑀫𑁂 𑀧𑀦𑀜𑁆𑀜𑁂 𑀦 𑀮𑀸𑀪𑀺𑀦𑁄 𑀫𑀦𑀸𑀧𑀺𑀓𑀸𑀦𑀁 𑀭𑀽𑀧𑀸𑀦𑀁 𑀲𑀤𑁆𑀤𑀸𑀦𑀁 𑀕𑀦𑁆𑀥𑀸𑀦𑀁 𑀭𑀲𑀸𑀦𑀁 𑀨𑁄𑀝𑁆𑀞𑀩𑁆𑀩𑀸𑀦𑀦𑁆𑀢𑀺𑁇 𑀏𑀯𑀁 𑀧𑀺𑀬𑀁 𑀯𑀢𑁆𑀣𑀼𑀁 𑀦𑀺𑀲𑁆𑀲𑀸𑀬 𑀅𑀢𑀺𑀫𑀸𑀦𑀁 𑀚𑀦𑁂𑀦𑁆𑀢𑀺𑁇 **𑀧𑁂𑀲𑀼𑀜𑁆𑀜𑀦𑁆**𑀢𑀺 𑀇𑀥𑁂𑀓𑀘𑁆𑀘𑁄 𑀧𑀺𑀲𑀼𑀡𑀯𑀸𑀘𑁄 𑀳𑁄𑀢𑀺, 𑀇𑀢𑁄 𑀲𑀼𑀢𑁆𑀯𑀸 𑀅𑀫𑀼𑀢𑁆𑀭 𑀅𑀓𑁆𑀔𑀸𑀢𑀸 𑀇𑀫𑁂𑀲𑀁 𑀪𑁂𑀤𑀸𑀬…𑀧𑁂…  𑀏𑀯𑀁 𑀪𑁂𑀤𑀸𑀥𑀺𑀧𑁆𑀧𑀸𑀬𑁂𑀦 𑀧𑁂𑀲𑀼𑀜𑁆𑀜𑀁 𑀉𑀧𑀲𑀁𑀳𑀭𑀢𑀻𑀢𑀺…𑀧𑁂…  𑀫𑀸𑀦𑀸𑀢𑀺𑀫𑀸𑀦𑀸 𑀲𑀳𑀧𑁂𑀲𑀼𑀡𑀸 𑀘𑁇

953\. **𑀫𑀘𑁆𑀙𑁂𑀭𑀬𑀼𑀢𑁆𑀢𑀸 𑀓𑀮𑀳𑀸 𑀯𑀺𑀯𑀸𑀤𑀸**𑀢𑀺𑁇 𑀓𑀮𑀳𑁄 𑀘 𑀯𑀺𑀯𑀸𑀤𑁄 𑀘 𑀧𑀭𑀺𑀤𑁂𑀯𑁄 𑀘 𑀲𑁄𑀓𑁄 𑀘 𑀫𑀸𑀦𑁄 𑀘 𑀅𑀢𑀺𑀫𑀸𑀦𑁄 𑀘 𑀧𑁂𑀲𑀼𑀜𑁆𑀜𑀜𑁆𑀘𑀸𑀢𑀺—  𑀇𑀫𑁂 𑀲𑀢𑁆𑀢 𑀓𑀺𑀮𑁂𑀲𑀸 𑀫𑀘𑁆𑀙𑀭𑀺𑀬𑁂 𑀬𑀼𑀢𑁆𑀢𑀸 𑀧𑀬𑀼𑀢𑁆𑀢𑀸 𑀆𑀬𑀼𑀢𑁆𑀢𑀸 𑀲𑀫𑀸𑀬𑀼𑀢𑁆𑀢𑀸𑀢𑀺—  𑀫𑀘𑁆𑀙𑁂𑀭𑀬𑀼𑀢𑁆𑀢𑀸 𑀓𑀮𑀳𑀸 𑀯𑀺𑀯𑀸𑀤𑀸𑁇

954\. **𑀯𑀺𑀯𑀸𑀤𑀚𑀸𑀢𑁂𑀲𑀼 𑀘 𑀧𑁂𑀲𑀼𑀡𑀸𑀦𑀻**𑀢𑀺𑁇 𑀯𑀺𑀯𑀸𑀤𑁂 𑀚𑀸𑀢𑁂 𑀲𑀜𑁆𑀚𑀸𑀢𑁂 𑀦𑀺𑀩𑁆𑀩𑀢𑁆𑀢𑁂 𑀅𑀪𑀺𑀦𑀺𑀩𑁆𑀩𑀢𑁆𑀢𑁂 𑀧𑀸𑀢𑀼𑀪𑀽𑀢𑁂 𑀧𑁂𑀲𑀼𑀜𑁆𑀜𑀁 𑀉𑀧𑀲𑀁𑀳𑀭𑀦𑁆𑀢𑀺; 𑀇𑀢𑁄 𑀲𑀼𑀢𑁆𑀯𑀸 𑀅𑀫𑀼𑀢𑁆𑀭 𑀅𑀓𑁆𑀔𑀸𑀬𑀦𑁆𑀢𑀺 𑀇𑀫𑁂𑀲𑀁 𑀪𑁂𑀤𑀸𑀬, 𑀅𑀫𑀼𑀢𑁆𑀭 𑀯𑀸 𑀲𑀼𑀢𑁆𑀯𑀸 𑀇𑀫𑁂𑀲𑀁 𑀅𑀓𑁆𑀔𑀸𑀬𑀦𑁆𑀢𑀺 𑀅𑀫𑀽𑀲𑀁 𑀪𑁂𑀤𑀸𑀬𑁇 𑀇𑀢𑀺 𑀲𑀫𑀕𑁆𑀕𑀸𑀦𑀁 𑀯𑀸 𑀪𑁂𑀢𑁆𑀢𑀸𑀭𑁄, 𑀪𑀺𑀦𑁆𑀦𑀸𑀦𑀁 𑀯𑀸 𑀅𑀦𑀼𑀧𑁆𑀧𑀤𑀸𑀢𑀸𑀭𑁄, 𑀯𑀕𑁆𑀕𑀸𑀭𑀸𑀫𑀸 𑀯𑀕𑁆𑀕𑀭𑀢𑀸 𑀯𑀕𑁆𑀕𑀦𑀦𑁆𑀤𑀻 𑀯𑀕𑁆𑀕𑀓𑀭𑀡𑀺𑀁 𑀯𑀸𑀘𑀁 𑀪𑀸𑀲𑀺𑀢𑀸𑀭𑁄 𑀳𑁄𑀦𑁆𑀢𑀺—  𑀇𑀤𑀁 𑀯𑀼𑀘𑁆𑀘𑀢𑀺 𑀧𑁂𑀲𑀼𑀜𑁆𑀜𑀁𑁇 𑀅𑀧𑀺 𑀘 𑀤𑁆𑀯𑀻𑀳𑀺 𑀓𑀸𑀭𑀡𑁂𑀳𑀺 𑀧𑁂𑀲𑀼𑀜𑁆𑀜𑀁 𑀉𑀧𑀲𑀁𑀳𑀭𑀦𑁆𑀢𑀺—  𑀧𑀺𑀬𑀓𑀫𑁆𑀬𑀢𑀸𑀬 𑀯𑀸 𑀪𑁂𑀤𑀸𑀥𑀺𑀧𑁆𑀧𑀸𑀬𑁂𑀦 𑀯𑀸𑁇 𑀓𑀣𑀁 𑀧𑀺𑀬𑀓𑀫𑁆𑀬𑀢𑀸𑀬 𑀧𑁂𑀲𑀼𑀜𑁆𑀜𑀁 𑀉𑀧𑀲𑀁𑀳𑀭𑀦𑁆𑀢𑀺? 𑀇𑀫𑀲𑁆𑀲 𑀧𑀺𑀬𑀸 𑀪𑀯𑀺𑀲𑁆𑀲𑀸𑀫, 𑀫𑀦𑀸𑀧𑀸 𑀪𑀯𑀺𑀲𑁆𑀲𑀸𑀫, 𑀯𑀺𑀲𑁆𑀲𑀸𑀲𑀺𑀓𑀸 𑀪𑀯𑀺𑀲𑁆𑀲𑀸𑀫, 𑀅𑀩𑁆𑀪𑀦𑁆𑀢𑀭𑀺𑀓𑀸 𑀪𑀯𑀺𑀲𑁆𑀲𑀸𑀫, 𑀲𑀼𑀳𑀤𑀬𑀸 𑀪𑀯𑀺𑀲𑁆𑀲𑀸𑀫𑀸𑀢𑀺𑁇 𑀏𑀯𑀁 𑀧𑀺𑀬𑀓𑀫𑁆𑀬𑀢𑀸𑀬 𑀧𑁂𑀲𑀼𑀜𑁆𑀜𑀁 𑀉𑀧𑀲𑀁𑀳𑀭𑀦𑁆𑀢𑀺𑁇 𑀓𑀣𑀁 𑀪𑁂𑀤𑀸𑀥𑀺𑀧𑁆𑀧𑀸𑀬𑁂𑀦 𑀧𑁂𑀲𑀼𑀜𑁆𑀜𑀁 𑀉𑀧𑀲𑀁𑀳𑀭𑀦𑁆𑀢𑀺? “𑀓𑀣𑀁 𑀇𑀫𑁂 𑀦𑀸𑀦𑀸 𑀅𑀲𑁆𑀲𑀼, 𑀯𑀺𑀦𑀸 𑀅𑀲𑁆𑀲𑀼, 𑀯𑀕𑁆𑀕𑀸 𑀅𑀲𑁆𑀲𑀼, 𑀤𑁆𑀯𑁂𑀥𑀸 𑀅𑀲𑁆𑀲𑀼, 𑀤𑁆𑀯𑁂𑀚𑁆𑀛𑀸 𑀅𑀲𑁆𑀲𑀼, 𑀤𑁆𑀯𑁂 𑀧𑀓𑁆𑀔𑀸 𑀅𑀲𑁆𑀲𑀼, 𑀪𑀺𑀚𑁆𑀚𑁂𑀬𑁆𑀬𑀼𑀁 𑀦 𑀲𑀫𑀸𑀕𑀘𑁆𑀙𑁂𑀬𑁆𑀬𑀼𑀁, 𑀤𑀼𑀓𑁆𑀔𑀁 𑀦 𑀨𑀸𑀲𑀼 𑀯𑀺𑀳𑀭𑁂𑀬𑁆𑀬𑀼𑀦𑁆”𑀢𑀺—  𑀏𑀯𑀁 𑀪𑁂𑀤𑀸𑀥𑀺𑀧𑁆𑀧𑀸𑀬𑁂𑀦 𑀧𑁂𑀲𑀼𑀜𑁆𑀜𑀁 𑀉𑀧𑀲𑀁𑀳𑀭𑀦𑁆𑀢𑀻𑀢𑀺—  𑀯𑀺𑀯𑀸𑀤𑀚𑀸𑀢𑁂𑀲𑀼 𑀘 𑀧𑁂𑀲𑀼𑀡𑀸𑀦𑀺𑁇

955\. 𑀢𑁂𑀦𑀸𑀳 𑀪𑀕𑀯𑀸—

956\. _“𑀧𑀺𑀬𑀧𑁆𑀧𑀳𑀽𑀢𑀸 𑀓𑀮𑀳𑀸 𑀯𑀺𑀯𑀸𑀤𑀸,_  
_𑀧𑀭𑀺𑀤𑁂𑀯𑀲𑁄𑀓𑀸 𑀲𑀳𑀫𑀘𑁆𑀙𑀭𑀸 𑀘;_  
_𑀫𑀸𑀦𑀸𑀢𑀺𑀫𑀸𑀦𑀸 𑀲𑀳𑀧𑁂𑀲𑀼𑀡𑀸 𑀘,_  
_𑀫𑀘𑁆𑀙𑁂𑀭𑀬𑀼𑀢𑁆𑀢𑀸 𑀓𑀮𑀳𑀸 𑀯𑀺𑀯𑀸𑀤𑀸;_  
_𑀯𑀺𑀯𑀸𑀤𑀚𑀸𑀢𑁂𑀲𑀼 𑀘 𑀧𑁂𑀲𑀼𑀡𑀸𑀦𑀻”𑀢𑀺𑁇_  


(99.)

957\. _**𑀧𑀺𑀬𑀸 𑀲𑀼 𑀮𑁄𑀓𑀲𑁆𑀫𑀺𑀁 𑀓𑀼𑀢𑁄𑀦𑀺𑀤𑀸𑀦𑀸,**_  
_**𑀬𑁂 𑀘𑀸𑀧𑀺 𑀮𑁄𑀪𑀸 𑀯𑀺𑀘𑀭𑀦𑁆𑀢𑀺 𑀮𑁄𑀓𑁂;**_  
_**𑀆𑀲𑀸 𑀘 𑀦𑀺𑀝𑁆𑀞𑀸 𑀘 𑀓𑀼𑀢𑁄𑀦𑀺𑀤𑀸𑀦𑀸,**_  
_**𑀬𑁂 𑀲𑀫𑁆𑀧𑀭𑀸𑀬𑀸𑀬 𑀦𑀭𑀲𑁆𑀲 𑀳𑁄𑀦𑁆𑀢𑀺𑁇**_  


958\. **𑀧𑀺𑀬𑀸 𑀲𑀼 𑀮𑁄𑀓𑀲𑁆𑀫𑀺𑀁 𑀓𑀼𑀢𑁄𑀦𑀺𑀤𑀸𑀦𑀸**𑀢𑀺𑁇 𑀧𑀺𑀬𑀸 𑀓𑀼𑀢𑁄𑀦𑀺𑀤𑀸𑀦𑀸 𑀓𑀼𑀢𑁄𑀚𑀸𑀢𑀸 𑀓𑀼𑀢𑁄𑀲𑀜𑁆𑀚𑀸𑀢𑀸 𑀓𑀼𑀢𑁄𑀦𑀺𑀩𑁆𑀩𑀢𑁆𑀢𑀸 𑀓𑀼𑀢𑁄𑀅𑀪𑀺𑀦𑀺𑀩𑁆𑀩𑀢𑁆𑀢𑀸 𑀓𑀼𑀢𑁄𑀧𑀸𑀢𑀼𑀪𑀽𑀢𑀸, 𑀓𑀺𑀁𑀦𑀺𑀤𑀸𑀦𑀸 𑀓𑀺𑀁𑀲𑀫𑀼𑀤𑀬𑀸 𑀓𑀺𑀁𑀚𑀸𑀢𑀺𑀓𑀸 𑀓𑀺𑀁𑀧𑀪𑀯𑀸𑀢𑀺 𑀧𑀺𑀬𑀸𑀦𑀁 𑀫𑀽𑀮𑀁 𑀧𑀼𑀘𑁆𑀙𑀢𑀺…𑀧𑁂…  𑀲𑀫𑀼𑀤𑀬𑀁 𑀧𑀼𑀘𑁆𑀙𑀢𑀺 𑀧𑀧𑀼𑀘𑁆𑀙𑀢𑀺 𑀬𑀸𑀘𑀢𑀺 𑀅𑀚𑁆𑀛𑁂𑀲𑀢𑀺 𑀧𑀲𑀸𑀤𑁂𑀢𑀻𑀢𑀺—  𑀧𑀺𑀬𑀸 𑀲𑀼 𑀮𑁄𑀓𑀲𑁆𑀫𑀺𑀁 𑀓𑀼𑀢𑁄𑀦𑀺𑀤𑀸𑀦𑀸𑁇

959\. **𑀬𑁂 𑀘𑀸𑀧𑀺 𑀮𑁄𑀪𑀸 𑀯𑀺𑀘𑀭𑀦𑁆𑀢𑀺 𑀮𑁄𑀓𑁂**𑀢𑀺𑁇 **𑀬𑁂 𑀘𑀸𑀧𑀻**𑀢𑀺 𑀔𑀢𑁆𑀢𑀺𑀬𑀸 𑀘 𑀩𑁆𑀭𑀸𑀳𑁆𑀫𑀡𑀸 𑀘 𑀯𑁂𑀲𑁆𑀲𑀸 𑀘 𑀲𑀼𑀤𑁆𑀤𑀸 𑀘 𑀕𑀳𑀝𑁆𑀞𑀸 𑀘 𑀧𑀩𑁆𑀩𑀚𑀺𑀢𑀸 𑀘 𑀤𑁂𑀯𑀸 𑀘 𑀫𑀦𑀼𑀲𑁆𑀲𑀸 𑀘𑁇 **𑀮𑁄𑀪𑀸**𑀢𑀺 𑀬𑁄 𑀮𑁄𑀪𑁄 𑀮𑀼𑀩𑁆𑀪𑀦𑀸 𑀮𑀼𑀩𑁆𑀪𑀺𑀢𑀢𑁆𑀢𑀁 𑀲𑀸𑀭𑀸𑀕𑁄 𑀲𑀸𑀭𑀚𑁆𑀚𑀦𑀸 𑀲𑀸𑀭𑀚𑁆𑀚𑀺𑀢𑀢𑁆𑀢𑀁 𑀅𑀪𑀺𑀚𑁆𑀛𑀸 𑀮𑁄𑀪𑁄 𑀅𑀓𑀼𑀲𑀮𑀫𑀽𑀮𑀁𑁇 **𑀯𑀺𑀘𑀭𑀦𑁆𑀢𑀻**𑀢𑀺 𑀯𑀺𑀘𑀭𑀦𑁆𑀢𑀺 𑀯𑀺𑀳𑀭𑀦𑁆𑀢𑀺 𑀇𑀭𑀺𑀬𑀦𑁆𑀢𑀺 𑀯𑀢𑁆𑀢𑀦𑁆𑀢𑀺 𑀧𑀸𑀮𑁂𑀦𑁆𑀢𑀺 𑀬𑀧𑁂𑀦𑁆𑀢𑀺 𑀬𑀸𑀧𑁂𑀦𑁆𑀢𑀺𑁇 **𑀮𑁄𑀓𑁂**𑀢𑀺 𑀅𑀧𑀸𑀬𑀮𑁄𑀓𑁂 𑀫𑀦𑀼𑀲𑁆𑀲𑀮𑁄𑀓𑁂 𑀤𑁂𑀯𑀮𑁄𑀓𑁂 𑀔𑀦𑁆𑀥𑀮𑁄𑀓𑁂 𑀥𑀸𑀢𑀼𑀮𑁄𑀓𑁂 𑀆𑀬𑀢𑀦𑀮𑁄𑀓𑁂𑀢𑀺—  𑀬𑁂 𑀘𑀸𑀧𑀺 𑀮𑁄𑀪𑀸 𑀯𑀺𑀘𑀭𑀦𑁆𑀢𑀺 𑀮𑁄𑀓𑁂𑁇

960\. **𑀆𑀲𑀸 𑀘 𑀦𑀺𑀝𑁆𑀞𑀸 𑀘 𑀓𑀼𑀢𑁄𑀦𑀺𑀤𑀸𑀦𑀸**𑀢𑀺𑁇 𑀆𑀲𑀸 𑀘 𑀦𑀺𑀝𑁆𑀞𑀸 𑀘 𑀓𑀼𑀢𑁄𑀦𑀺𑀤𑀸𑀦𑀸 𑀓𑀼𑀢𑁄𑀚𑀸𑀢𑀸 𑀓𑀼𑀢𑁄𑀲𑀜𑁆𑀚𑀸𑀢𑀸 𑀓𑀼𑀢𑁄𑀦𑀺𑀩𑁆𑀩𑀢𑁆𑀢𑀸 𑀓𑀼𑀢𑁄𑀅𑀪𑀺𑀦𑀺𑀩𑁆𑀩𑀢𑁆𑀢𑀸 𑀓𑀼𑀢𑁄𑀧𑀸𑀢𑀼𑀪𑀽𑀢𑀸, 𑀓𑀺𑀁𑀦𑀺𑀤𑀸𑀦𑀸 𑀓𑀺𑀁𑀲𑀫𑀼𑀤𑀬𑀸 𑀓𑀺𑀁𑀚𑀸𑀢𑀺𑀓𑀸 𑀓𑀺𑀁𑀧𑀪𑀯𑀸𑀢𑀺 𑀆𑀲𑀸𑀬 𑀘 𑀦𑀺𑀝𑁆𑀞𑀸𑀬 𑀘 𑀫𑀽𑀮𑀁 𑀧𑀼𑀘𑁆𑀙𑀢𑀺…𑀧𑁂…  𑀲𑀫𑀼𑀤𑀬𑀁 𑀧𑀼𑀘𑁆𑀙𑀢𑀺 𑀧𑀧𑀼𑀘𑁆𑀙𑀢𑀺 𑀬𑀸𑀘𑀢𑀺 𑀅𑀚𑁆𑀛𑁂𑀲𑀢𑀺 𑀧𑀲𑀸𑀤𑁂𑀢𑀻𑀢𑀺—  𑀆𑀲𑀸 𑀘 𑀦𑀺𑀝𑁆𑀞𑀸 𑀘 𑀓𑀼𑀢𑁄𑀦𑀺𑀤𑀸𑀦𑀸𑁇 **𑀬𑁂 𑀲𑀫𑁆𑀧𑀭𑀸𑀬𑀸𑀬 𑀦𑀭𑀲𑁆𑀲 𑀳𑁄𑀦𑁆𑀢𑀻**𑀢𑀺𑁇 𑀬𑁂 𑀦𑀭𑀲𑁆𑀲 𑀧𑀭𑀸𑀬𑀦𑀸 𑀳𑁄𑀦𑁆𑀢𑀺 𑀤𑀻𑀧𑀸 𑀳𑁄𑀦𑁆𑀢𑀺 𑀢𑀸𑀡𑀸 𑀳𑁄𑀦𑁆𑀢𑀺 𑀮𑁂𑀡𑀸 𑀳𑁄𑀦𑁆𑀢𑀺 𑀲𑀭𑀡𑀸 𑀳𑁄𑀦𑁆𑀢𑀺 𑀦𑀺𑀝𑁆𑀞𑀸 𑀧𑀭𑀸𑀬𑀦𑀸 𑀳𑁄𑀦𑁆𑀢𑀻𑀢𑀺—  𑀬𑁂 𑀲𑀫𑁆𑀧𑀭𑀸𑀬𑀸𑀬 𑀦𑀭𑀲𑁆𑀲 𑀳𑁄𑀦𑁆𑀢𑀺𑁇

961\. 𑀢𑁂𑀦𑀸𑀳 𑀲𑁄 𑀦𑀺𑀫𑁆𑀫𑀺𑀢𑁄—

962\. _“𑀧𑀺𑀬𑀸 𑀲𑀼 𑀮𑁄𑀓𑀲𑁆𑀫𑀺𑀁 𑀓𑀼𑀢𑁄𑀦𑀺𑀤𑀸𑀦𑀸,_  
_𑀬𑁂 𑀘𑀸𑀧𑀺 𑀮𑁄𑀪𑀸 𑀯𑀺𑀘𑀭𑀦𑁆𑀢𑀺 𑀮𑁄𑀓𑁂;_  
_𑀆𑀲𑀸 𑀘 𑀦𑀺𑀝𑁆𑀞𑀸 𑀘 𑀓𑀼𑀢𑁄𑀦𑀺𑀤𑀸𑀦𑀸,_  
_𑀬𑁂 𑀲𑀫𑁆𑀧𑀭𑀸𑀬𑀸𑀬 𑀦𑀭𑀲𑁆𑀲 𑀳𑁄𑀦𑁆𑀢𑀻”𑀢𑀺𑁇_  


(100.)

963\. _**𑀙𑀦𑁆𑀤𑀸𑀦𑀺𑀤𑀸𑀦𑀸𑀦𑀺 𑀧𑀺𑀬𑀸𑀦𑀺 𑀮𑁄𑀓𑁂,**_  
_**𑀬𑁂 𑀘𑀸𑀧𑀺 𑀮𑁄𑀪𑀸 𑀯𑀺𑀘𑀭𑀦𑁆𑀢𑀺 𑀮𑁄𑀓𑁂;**_  
_**𑀆𑀲𑀸 𑀘 𑀦𑀺𑀝𑁆𑀞𑀸 𑀘 𑀇𑀢𑁄𑀦𑀺𑀤𑀸𑀦𑀸,**_  
_**𑀬𑁂 𑀲𑀫𑁆𑀧𑀭𑀸𑀬𑀸𑀬 𑀦𑀭𑀲𑁆𑀲 𑀳𑁄𑀦𑁆𑀢𑀺𑁇**_  


964\. **𑀙𑀦𑁆𑀤𑀸𑀦𑀺𑀤𑀸𑀦𑀸𑀦𑀺 𑀧𑀺𑀬𑀸𑀦𑀺 𑀮𑁄𑀓𑁂**𑀢𑀺𑁇 **𑀙𑀦𑁆𑀤𑁄**𑀢𑀺 𑀬𑁄 𑀓𑀸𑀫𑁂𑀲𑀼 𑀓𑀸𑀫𑀘𑁆𑀙𑀦𑁆𑀤𑁄 𑀓𑀸𑀫𑀭𑀸𑀕𑁄 𑀓𑀸𑀫𑀦𑀦𑁆𑀤𑀻 𑀓𑀸𑀫𑀢𑀡𑁆𑀳𑀸 𑀓𑀸𑀫𑀲𑁆𑀦𑁂𑀳𑁄 𑀓𑀸𑀫𑀧𑀭𑀺𑀍𑀆𑀳𑁄 𑀓𑀸𑀫𑀫𑀼𑀘𑁆𑀙𑀸 𑀓𑀸𑀫𑀚𑁆𑀛𑁄𑀲𑀸𑀦𑀁 𑀓𑀸𑀫𑁄𑀖𑁄 𑀓𑀸𑀫𑀬𑁄𑀕𑁄 𑀓𑀸𑀫𑀼𑀧𑀸𑀤𑀸𑀦𑀁 𑀓𑀸𑀫𑀘𑁆𑀙𑀦𑁆𑀤𑀦𑀻𑀯𑀭𑀡𑀁𑁇 𑀅𑀧𑀺 𑀘 𑀧𑀜𑁆𑀘 𑀙𑀦𑁆𑀤𑀸—  𑀧𑀭𑀺𑀬𑁂𑀲𑀦𑀘𑁆𑀙𑀦𑁆𑀤𑁄, 𑀧𑀝𑀺𑀮𑀸𑀪𑀘𑁆𑀙𑀦𑁆𑀤𑁄, 𑀧𑀭𑀺𑀪𑁄𑀕𑀘𑁆𑀙𑀦𑁆𑀤𑁄, 𑀲𑀦𑁆𑀦𑀺𑀥𑀺𑀘𑁆𑀙𑀦𑁆𑀤𑁄, 𑀯𑀺𑀲𑀚𑁆𑀚𑀦𑀘𑁆𑀙𑀦𑁆𑀤𑁄𑁇 𑀓𑀢𑀫𑁄 𑀧𑀭𑀺𑀬𑁂𑀲𑀦𑀘𑁆𑀙𑀦𑁆𑀤𑁄? 𑀇𑀥𑁂𑀓𑀘𑁆𑀘𑁄 𑀅𑀚𑁆𑀛𑁄𑀲𑀺𑀢𑁄𑀬𑁂𑀯 𑀅𑀢𑁆𑀣𑀺𑀓𑁄 𑀙𑀦𑁆𑀤𑀚𑀸𑀢𑁄 𑀭𑀽𑀧𑁂 𑀧𑀭𑀺𑀬𑁂𑀲𑀢𑀺, 𑀲𑀤𑁆𑀤𑁂…  𑀕𑀦𑁆𑀥𑁂…  𑀭𑀲𑁂…  𑀨𑁄𑀝𑁆𑀞𑀩𑁆𑀩𑁂 𑀧𑀭𑀺𑀬𑁂𑀲𑀢𑀺—  𑀅𑀬𑀁 𑀧𑀭𑀺𑀬𑁂𑀲𑀦𑀘𑁆𑀙𑀦𑁆𑀤𑁄𑁇 𑀓𑀢𑀫𑁄 𑀧𑀝𑀺𑀮𑀸𑀪𑀘𑁆𑀙𑀦𑁆𑀤𑁄? 𑀇𑀥𑁂𑀓𑀘𑁆𑀘𑁄 𑀅𑀚𑁆𑀛𑁄𑀲𑀺𑀢𑁄𑀬𑁂𑀯 𑀅𑀢𑁆𑀣𑀺𑀓𑁄 𑀙𑀦𑁆𑀤𑀚𑀸𑀢𑁄 𑀭𑀽𑀧𑁂 𑀧𑀝𑀺𑀮𑀪𑀢𑀺, 𑀲𑀤𑁆𑀤𑁂…  𑀕𑀦𑁆𑀥𑁂…  𑀭𑀲𑁂…  𑀨𑁄𑀝𑁆𑀞𑀩𑁆𑀩𑁂 𑀧𑀝𑀺𑀮𑀪𑀢𑀺—  𑀅𑀬𑀁 𑀧𑀝𑀺𑀮𑀸𑀪𑀘𑁆𑀙𑀦𑁆𑀤𑁄𑁇 𑀓𑀢𑀫𑁄 𑀧𑀭𑀺𑀪𑁄𑀕𑀘𑁆𑀙𑀦𑁆𑀤𑁄? 𑀇𑀥𑁂𑀓𑀘𑁆𑀘𑁄 𑀅𑀚𑁆𑀛𑁄𑀲𑀺𑀢𑁄𑀬𑁂𑀯 𑀅𑀢𑁆𑀣𑀺𑀓𑁄 𑀙𑀦𑁆𑀤𑀚𑀸𑀢𑁄 𑀭𑀽𑀧𑁂 𑀧𑀭𑀺𑀪𑀼𑀜𑁆𑀚𑀢𑀺, 𑀲𑀤𑁆𑀤𑁂…  𑀕𑀦𑁆𑀥𑁂…  𑀭𑀲𑁂…  𑀨𑁄𑀝𑁆𑀞𑀩𑁆𑀩𑁂 𑀧𑀭𑀺𑀪𑀼𑀜𑁆𑀚𑀢𑀺—  𑀅𑀬𑀁 𑀧𑀭𑀺𑀪𑁄𑀕𑀘𑁆𑀙𑀦𑁆𑀤𑁄𑁇 𑀓𑀢𑀫𑁄 𑀲𑀦𑁆𑀦𑀺𑀥𑀺𑀘𑁆𑀙𑀦𑁆𑀤𑁄? 𑀇𑀥𑁂𑀓𑀘𑁆𑀘𑁄 𑀅𑀚𑁆𑀛𑁄𑀲𑀺𑀢𑁄𑀬𑁂𑀯 𑀅𑀢𑁆𑀣𑀺𑀓𑁄 𑀙𑀦𑁆𑀤𑀚𑀸𑀢𑁄 𑀥𑀦𑀲𑀦𑁆𑀦𑀺𑀘𑀬𑀁 𑀓𑀭𑁄𑀢𑀺 “𑀆𑀧𑀤𑀸𑀲𑀼 𑀪𑀯𑀺𑀲𑁆𑀲𑀢𑀻”𑀢𑀺—  𑀅𑀬𑀁 𑀲𑀦𑁆𑀦𑀺𑀥𑀺𑀘𑁆𑀙𑀦𑁆𑀤𑁄𑁇 𑀓𑀢𑀫𑁄 𑀯𑀺𑀲𑀚𑁆𑀚𑀦𑀘𑁆𑀙𑀦𑁆𑀤𑁄? 𑀇𑀥𑁂𑀓𑀘𑁆𑀘𑁄 𑀅𑀚𑁆𑀛𑁄𑀲𑀺𑀢𑁄𑀬𑁂𑀯 𑀅𑀢𑁆𑀣𑀺𑀓𑁄 𑀙𑀦𑁆𑀤𑀚𑀸𑀢𑁄 𑀥𑀦𑀁 𑀯𑀺𑀲𑀚𑁆𑀚𑁂𑀢𑀺 𑀳𑀢𑁆𑀣𑀸𑀭𑁄𑀳𑀸𑀦𑀁 𑀅𑀲𑁆𑀲𑀸𑀭𑁄𑀳𑀸𑀦𑀁 𑀭𑀣𑀺𑀓𑀸𑀦𑀁 𑀥𑀦𑀼𑀕𑁆𑀕𑀳𑀸𑀦𑀁 𑀧𑀢𑁆𑀢𑀺𑀓𑀸𑀦𑀁 “𑀇𑀫𑁂 𑀫𑀁 𑀭𑀓𑁆𑀔𑀺𑀲𑁆𑀲𑀦𑁆𑀢𑀺 𑀕𑁄𑀧𑀺𑀲𑁆𑀲𑀦𑁆𑀢𑀺 𑀲𑀫𑁆𑀧𑀭𑀺𑀯𑀸𑀭𑀺𑀲𑁆𑀲𑀦𑁆𑀢𑀻”𑀢𑀺—  𑀅𑀬𑀁 𑀯𑀺𑀲𑀚𑁆𑀚𑀦𑀘𑁆𑀙𑀦𑁆𑀤𑁄𑁇 **𑀧𑀺𑀬𑀸𑀦𑀻**𑀢𑀺 𑀤𑁆𑀯𑁂 𑀧𑀺𑀬𑀸—  𑀲𑀢𑁆𑀢𑀸 𑀯𑀸 𑀲𑀗𑁆𑀔𑀸𑀭𑀸 𑀯𑀸…𑀧𑁂…  𑀇𑀫𑁂 𑀲𑀢𑁆𑀢𑀸 𑀧𑀺𑀬𑀸…𑀧𑁂…  𑀇𑀫𑁂 𑀲𑀗𑁆𑀔𑀸𑀭𑀸 𑀧𑀺𑀬𑀸𑁇 **𑀙𑀦𑁆𑀤𑀸𑀦𑀺𑀤𑀸𑀦𑀸𑀦𑀺 𑀧𑀺𑀬𑀸𑀦𑀺 𑀮𑁄𑀓𑁂**𑀢𑀺𑁇 𑀧𑀺𑀬𑀸 𑀙𑀦𑁆𑀤𑀦𑀺𑀤𑀸𑀦𑀸 𑀙𑀦𑁆𑀤𑀲𑀫𑀼𑀤𑀬𑀸 𑀙𑀦𑁆𑀤𑀚𑀸𑀢𑀺𑀓𑀸 𑀙𑀦𑁆𑀤𑀧𑀪𑀯𑀸𑀢𑀺—  𑀙𑀦𑁆𑀤𑀸𑀦𑀺𑀤𑀸𑀦𑀸𑀦𑀺 𑀧𑀺𑀬𑀸𑀦𑀺 𑀮𑁄𑀓𑁂𑁇

965\. **𑀬𑁂 𑀘𑀸𑀧𑀺 𑀮𑁄𑀪𑀸 𑀯𑀺𑀘𑀭𑀦𑁆𑀢𑀺 𑀮𑁄𑀓𑁂**𑀢𑀺𑁇 **𑀬𑁂 𑀘𑀸𑀧𑀻**𑀢𑀺 𑀔𑀢𑁆𑀢𑀺𑀬𑀸 𑀘 𑀩𑁆𑀭𑀸𑀳𑁆𑀫𑀡𑀸 𑀘 𑀯𑁂𑀲𑁆𑀲𑀸 𑀘 𑀲𑀼𑀤𑁆𑀤𑀸 𑀘 𑀕𑀳𑀝𑁆𑀞𑀸 𑀘 𑀧𑀩𑁆𑀩𑀚𑀺𑀢𑀸 𑀘 𑀤𑁂𑀯𑀸 𑀘 𑀫𑀦𑀼𑀲𑁆𑀲𑀸 𑀘𑁇 **𑀮𑁄𑀪𑀸**𑀢𑀺 𑀬𑁄 𑀮𑁄𑀪𑁄 𑀮𑀼𑀩𑁆𑀪𑀦𑀸 𑀮𑀼𑀩𑁆𑀪𑀺𑀢𑀢𑁆𑀢𑀁 𑀲𑀸𑀭𑀸𑀕𑁄 𑀲𑀸𑀭𑀚𑁆𑀚𑀦𑀸 𑀲𑀸𑀭𑀚𑁆𑀚𑀺𑀢𑀢𑁆𑀢𑀁 𑀅𑀪𑀺𑀚𑁆𑀛𑀸 𑀮𑁄𑀪𑁄 𑀅𑀓𑀼𑀲𑀮𑀫𑀽𑀮𑀁𑁇 **𑀯𑀺𑀘𑀭𑀦𑁆𑀢𑀻**𑀢𑀺 𑀯𑀺𑀘𑀭𑀦𑁆𑀢𑀺 𑀯𑀺𑀳𑀭𑀦𑁆𑀢𑀺 𑀇𑀭𑀺𑀬𑀦𑁆𑀢𑀺 𑀯𑀢𑁆𑀢𑀦𑁆𑀢𑀺 𑀧𑀸𑀮𑁂𑀦𑁆𑀢𑀺 𑀬𑀧𑁂𑀦𑁆𑀢𑀺 𑀬𑀸𑀧𑁂𑀦𑁆𑀢𑀺𑁇 **𑀮𑁄𑀓𑁂**𑀢𑀺 𑀅𑀧𑀸𑀬𑀮𑁄𑀓𑁂…𑀧𑁂…  𑀆𑀬𑀢𑀦𑀮𑁄𑀓𑁂𑀢𑀺—  𑀬𑁂 𑀘𑀸𑀧𑀺 𑀮𑁄𑀪𑀸 𑀯𑀺𑀘𑀭𑀦𑁆𑀢𑀺 𑀮𑁄𑀓𑁂𑁇

966\. **𑀆𑀲𑀸 𑀘 𑀦𑀺𑀝𑁆𑀞𑀸 𑀘 𑀇𑀢𑁄𑀦𑀺𑀤𑀸𑀦𑀸**𑀢𑀺𑁇 𑀆𑀲𑀸 𑀯𑀼𑀘𑁆𑀘𑀢𑀺 𑀢𑀡𑁆𑀳𑀸𑁇 𑀬𑁄 𑀭𑀸𑀕𑁄 𑀲𑀸𑀭𑀸𑀕𑁄…𑀧𑁂…  𑀅𑀪𑀺𑀚𑁆𑀛𑀸 𑀮𑁄𑀪𑁄 𑀅𑀓𑀼𑀲𑀮𑀫𑀽𑀮𑀁𑁇 **𑀦𑀺𑀝𑁆𑀞𑀸**𑀢𑀺 𑀇𑀥𑁂𑀓𑀘𑁆𑀘𑁄 𑀭𑀽𑀧𑁂 𑀧𑀭𑀺𑀬𑁂𑀲𑀦𑁆𑀢𑁄 𑀭𑀽𑀧𑀁 𑀧𑀝𑀺𑀮𑀪𑀢𑀺, 𑀭𑀽𑀧𑀦𑀺𑀝𑁆𑀞𑁄 𑀳𑁄𑀢𑀺, 𑀲𑀤𑁆𑀤𑁂…  𑀕𑀦𑁆𑀥𑁂…  𑀭𑀲𑁂…  𑀨𑁄𑀝𑁆𑀞𑀩𑁆𑀩𑁂…  𑀓𑀼𑀮𑀁…  𑀕𑀡𑀁…  𑀆𑀯𑀸𑀲𑀁…  𑀮𑀸𑀪𑀁…  𑀬𑀲𑀁…  𑀧𑀲𑀁𑀲𑀁…  𑀲𑀼𑀔𑀁…  𑀘𑀻𑀯𑀭𑀁…  𑀧𑀺𑀡𑁆𑀟𑀧𑀸𑀢𑀁…  𑀲𑁂𑀦𑀸𑀲𑀦𑀁…  𑀕𑀺𑀮𑀸𑀦𑀧𑀘𑁆𑀘𑀬𑀪𑁂𑀲𑀚𑁆𑀚𑀧𑀭𑀺𑀓𑁆𑀔𑀸𑀭𑀁…  𑀲𑀼𑀢𑁆𑀢𑀦𑁆𑀢𑀁…  𑀯𑀺𑀦𑀬𑀁…  𑀅𑀪𑀺𑀥𑀫𑁆𑀫𑀁…  𑀆𑀭𑀜𑁆𑀜𑀺𑀓𑀗𑁆𑀕𑀁…  𑀧𑀺𑀡𑁆𑀟𑀧𑀸𑀢𑀺𑀓𑀗𑁆𑀕𑀁…  𑀧𑀁𑀲𑀼𑀓𑀽𑀮𑀺𑀓𑀗𑁆𑀕𑀁…  𑀢𑁂𑀘𑀻𑀯𑀭𑀺𑀓𑀗𑁆𑀕𑀁…  𑀲𑀧𑀤𑀸𑀦𑀘𑀸𑀭𑀺𑀓𑀗𑁆𑀕𑀁…  𑀔𑀮𑀼𑀧𑀘𑁆𑀙𑀸𑀪𑀢𑁆𑀢𑀺𑀓𑀗𑁆𑀕𑀁…  𑀦𑁂𑀲𑀚𑁆𑀚𑀺𑀓𑀗𑁆𑀕𑀁…  𑀬𑀣𑀸𑀲𑀦𑁆𑀣𑀢𑀺𑀓𑀗𑁆𑀕𑀁…  𑀧𑀞𑀫𑀁 𑀛𑀸𑀦𑀁…  𑀤𑀼𑀢𑀺𑀬𑀁 𑀛𑀸𑀦𑀁…  𑀢𑀢𑀺𑀬𑀁 𑀛𑀸𑀦𑀁…  𑀘𑀢𑀼𑀢𑁆𑀣𑀁 𑀛𑀸𑀦𑀁…  𑀆𑀓𑀸𑀲𑀸𑀦𑀜𑁆𑀘𑀸𑀬𑀢𑀦𑀲𑀫𑀸𑀧𑀢𑁆𑀢𑀺𑀁…  𑀯𑀺𑀜𑁆𑀜𑀸𑀡𑀜𑁆𑀘𑀸𑀬𑀢𑀦𑀲𑀫𑀸𑀧𑀢𑁆𑀢𑀺𑀁…  𑀆𑀓𑀺𑀜𑁆𑀘𑀜𑁆𑀜𑀸𑀬𑀢𑀦𑀲𑀫𑀸𑀧𑀢𑁆𑀢𑀺𑀁 …  𑀦𑁂𑀯𑀲𑀜𑁆𑀜𑀸𑀦𑀸𑀲𑀜𑁆𑀜𑀸𑀬𑀢𑀦𑀲𑀫𑀸𑀧𑀢𑁆𑀢𑀺𑀁 𑀧𑀭𑀺𑀬𑁂𑀲𑀦𑁆𑀢𑁄 𑀦𑁂𑀯𑀲𑀜𑁆𑀜𑀸𑀦𑀸𑀲𑀜𑁆𑀜𑀸𑀬𑀢𑀦𑀲𑀫𑀸𑀧𑀢𑁆𑀢𑀺𑀁 𑀧𑀝𑀺𑀮𑀪𑀢𑀺, 𑀦𑁂𑀯𑀲𑀜𑁆𑀜𑀸𑀦𑀸𑀲𑀜𑁆𑀜𑀸𑀬𑀢𑀦𑀲𑀫𑀸𑀧𑀢𑁆𑀢𑀺𑀦𑀺𑀝𑁆𑀞𑁄 𑀳𑁄𑀢𑀺𑁇

967\. _“𑀆𑀲𑀸𑀬 𑀓𑀲𑀢𑁂 𑀔𑁂𑀢𑁆𑀢𑀁,_  
_𑀩𑀻𑀚𑀁 𑀆𑀲𑀸𑀬 𑀯𑀧𑁆𑀧𑀢𑀺;_  
_𑀆𑀲𑀸𑀬 𑀯𑀸𑀡𑀺𑀚𑀸 𑀬𑀦𑁆𑀢𑀺,_  
_𑀲𑀫𑀼𑀤𑁆𑀤𑀁 𑀥𑀦𑀳𑀸𑀭𑀓𑀸;_  
_𑀬𑀸𑀬 𑀆𑀲𑀸𑀬 𑀢𑀺𑀝𑁆𑀞𑀸𑀫𑀺,_  
_𑀲𑀸 𑀫𑁂 𑀆𑀲𑀸 𑀲𑀫𑀺𑀚𑁆𑀛𑀢𑀻”𑀢𑀺𑁇_  


968\. 𑀆𑀲𑀸𑀬 𑀲𑀫𑀺𑀤𑁆𑀥𑀺 𑀯𑀼𑀘𑁆𑀘𑀢𑁂 𑀦𑀺𑀝𑁆𑀞𑀸𑁇 **𑀆𑀲𑀸** **𑀘 𑀦𑀺𑀝𑁆𑀞𑀸 𑀘 𑀇𑀢𑁄𑀦𑀺𑀤𑀸𑀦𑀸**𑀢𑀺𑁇 𑀆𑀲𑀸 𑀘 𑀦𑀺𑀝𑁆𑀞𑀸 𑀘 𑀇𑀢𑁄 𑀙𑀦𑁆𑀤𑀦𑀺𑀤𑀸𑀦𑀸 𑀙𑀦𑁆𑀤𑀲𑀫𑀼𑀤𑀬𑀸 𑀙𑀦𑁆𑀤𑀚𑀸𑀢𑀺𑀓𑀸 𑀙𑀦𑁆𑀤𑀧𑀪𑀯𑀸𑀢𑀺—  𑀆𑀲𑀸 𑀘 𑀦𑀺𑀝𑁆𑀞𑀸 𑀘 𑀇𑀢𑁄𑀦𑀺𑀤𑀸𑀦𑀸𑁇

969\. **𑀬𑁂 𑀲𑀫𑁆𑀧𑀭𑀸𑀬𑀸𑀬 𑀦𑀭𑀲𑁆𑀲 𑀳𑁄𑀦𑁆𑀢𑀻**𑀢𑀺𑁇 𑀬𑁂 𑀦𑀭𑀲𑁆𑀲 𑀧𑀭𑀸𑀬𑀦𑀸 𑀳𑁄𑀦𑁆𑀢𑀺 𑀤𑀻𑀧𑀸 𑀳𑁄𑀦𑁆𑀢𑀺 𑀢𑀸𑀡𑀸 𑀳𑁄𑀦𑁆𑀢𑀺 𑀮𑁂𑀡𑀸 𑀳𑁄𑀦𑁆𑀢𑀺 𑀲𑀭𑀡𑀸 𑀳𑁄𑀦𑁆𑀢𑀺 𑀦𑀺𑀝𑁆𑀞𑀸 𑀧𑀭𑀸𑀬𑀦𑀸 𑀳𑁄𑀦𑁆𑀢𑀻𑀢𑀺—  𑀬𑁂 𑀲𑀫𑁆𑀧𑀭𑀸𑀬𑀸𑀬 𑀦𑀭𑀲𑁆𑀲 𑀳𑁄𑀦𑁆𑀢𑀺𑁇

970\. 𑀢𑁂𑀦𑀸𑀳 𑀪𑀕𑀯𑀸—

971\. _“𑀙𑀦𑁆𑀤𑀸𑀦𑀺𑀤𑀸𑀦𑀸𑀦𑀺 𑀧𑀺𑀬𑀸𑀦𑀺 𑀮𑁄𑀓𑁂,_  
_𑀬𑁂 𑀘𑀸𑀧𑀺 𑀮𑁄𑀪𑀸 𑀯𑀺𑀘𑀭𑀦𑁆𑀢𑀺 𑀮𑁄𑀓𑁂;_  
_𑀆𑀲𑀸 𑀘 𑀦𑀺𑀝𑁆𑀞𑀸 𑀘 𑀇𑀢𑁄𑀦𑀺𑀤𑀸𑀦𑀸,_  
_𑀬𑁂 𑀲𑀫𑁆𑀧𑀭𑀸𑀬𑀸𑀬 𑀦𑀭𑀲𑁆𑀲 𑀳𑁄𑀦𑁆𑀢𑀻”𑀢𑀺𑁇_  


(101.)

972\. _**𑀙𑀦𑁆𑀤𑁄 𑀦𑀼 𑀮𑁄𑀓𑀲𑁆𑀫𑀺𑀁 𑀓𑀼𑀢𑁄𑀦𑀺𑀤𑀸𑀦𑁄,**_  
_**𑀯𑀺𑀦𑀺𑀘𑁆𑀙𑀬𑀸 𑀘𑀸𑀧𑀺 𑀓𑀼𑀢𑁄𑀧𑀳𑀽𑀢𑀸;**_  
_**𑀓𑁄𑀥𑁄 𑀫𑁄𑀲𑀯𑀚𑁆𑀚𑀜𑁆𑀘 𑀓𑀣𑀁𑀓𑀣𑀸 𑀘,**_  
_**𑀬𑁂 𑀘𑀸𑀧𑀺 𑀥𑀫𑁆𑀫𑀸 𑀲𑀫𑀡𑁂𑀦 𑀯𑀼𑀢𑁆𑀢𑀸𑁇**_  


973\. **𑀙𑀦𑁆𑀤𑁄 𑀦𑀼 𑀮𑁄𑀓𑀲𑁆𑀫𑀺𑀁 𑀓𑀼𑀢𑁄𑀦𑀺𑀤𑀸𑀦𑁄**𑀢𑀺𑁇 𑀙𑀦𑁆𑀤𑁄 𑀓𑀼𑀢𑁄𑀦𑀺𑀤𑀸𑀦𑁄 𑀓𑀼𑀢𑁄𑀚𑀸𑀢𑁄 𑀓𑀼𑀢𑁄𑀲𑀜𑁆𑀚𑀸𑀢𑁄 𑀓𑀼𑀢𑁄𑀦𑀺𑀩𑁆𑀩𑀢𑁆𑀢𑁄 𑀓𑀼𑀢𑁄𑀅𑀪𑀺𑀦𑀺𑀩𑁆𑀩𑀢𑁆𑀢𑁄 𑀓𑀼𑀢𑁄𑀧𑀸𑀢𑀼𑀪𑀽𑀢𑁄, 𑀓𑀺𑀁𑀦𑀺𑀤𑀸𑀦𑁄 𑀓𑀺𑀁𑀲𑀫𑀼𑀤𑀬𑁄 𑀓𑀺𑀁𑀚𑀸𑀢𑀺𑀓𑁄 𑀓𑀺𑀁𑀧𑀪𑀯𑁄𑀢𑀺 𑀙𑀦𑁆𑀤𑀲𑁆𑀲 𑀫𑀽𑀮𑀁 𑀧𑀼𑀘𑁆𑀙𑀢𑀺…𑀧𑁂…  𑀲𑀫𑀼𑀤𑀬𑀁 𑀧𑀼𑀘𑁆𑀙𑀢𑀺 𑀧𑀧𑀼𑀘𑁆𑀙𑀢𑀺 𑀬𑀸𑀘𑀢𑀺 𑀅𑀚𑁆𑀛𑁂𑀲𑀢𑀺 𑀧𑀲𑀸𑀤𑁂𑀢𑀻𑀢𑀺—  𑀙𑀦𑁆𑀤𑁄 𑀦𑀼 𑀮𑁄𑀓𑀲𑁆𑀫𑀺𑀁 𑀓𑀼𑀢𑁄𑀦𑀺𑀤𑀸𑀦𑁄𑁇

974\. **𑀯𑀺𑀦𑀺𑀘𑁆𑀙𑀬𑀸 𑀘𑀸𑀧𑀺 𑀓𑀼𑀢𑁄𑀧𑀳𑀽𑀢𑀸**𑀢𑀺𑁇 𑀯𑀺𑀦𑀺𑀘𑁆𑀙𑀬𑀸 𑀓𑀼𑀢𑁄𑀧𑀳𑀽𑀢𑀸 𑀓𑀼𑀢𑁄𑀚𑀸𑀢𑀸 𑀓𑀼𑀢𑁄𑀲𑀜𑁆𑀚𑀸𑀢𑀸 𑀓𑀼𑀢𑁄𑀦𑀺𑀩𑁆𑀩𑀢𑁆𑀢𑀸 𑀓𑀼𑀢𑁄𑀅𑀪𑀺𑀦𑀺𑀩𑁆𑀩𑀢𑁆𑀢𑀸 𑀓𑀼𑀢𑁄𑀧𑀸𑀢𑀼𑀪𑀽𑀢𑀸, 𑀓𑀺𑀁𑀦𑀺𑀤𑀸𑀦𑀸 𑀓𑀺𑀁𑀲𑀫𑀼𑀤𑀬𑀸 𑀓𑀺𑀁𑀚𑀸𑀢𑀺𑀓𑀸 𑀓𑀺𑀁𑀧𑀪𑀯𑀸𑀢𑀺 𑀯𑀺𑀦𑀺𑀘𑁆𑀙𑀬𑀸𑀦𑀁 𑀫𑀽𑀮𑀁 𑀧𑀼𑀘𑁆𑀙𑀢𑀺…𑀧𑁂…  𑀲𑀫𑀼𑀤𑀬𑀁 𑀧𑀼𑀘𑁆𑀙𑀢𑀺 𑀧𑀧𑀼𑀘𑁆𑀙𑀢𑀺 𑀬𑀸𑀘𑀢𑀺 𑀅𑀚𑁆𑀛𑁂𑀲𑀢𑀺 𑀧𑀲𑀸𑀤𑁂𑀢𑀻𑀢𑀺—  𑀯𑀺𑀦𑀺𑀘𑁆𑀙𑀬𑀸 𑀘𑀸𑀧𑀺 𑀓𑀼𑀢𑁄𑀧𑀳𑀽𑀢𑀸𑁇

975\. **𑀓𑁄𑀥𑁄 𑀫𑁄𑀲𑀯𑀚𑁆𑀚𑀜𑁆𑀘 𑀓𑀣𑀁𑀓𑀣𑀸 𑀘𑀸**𑀢𑀺𑁇 **𑀓𑁄𑀥𑁄**𑀢𑀺 𑀬𑁄 𑀏𑀯𑀭𑀽𑀧𑁄 𑀘𑀺𑀢𑁆𑀢𑀲𑁆𑀲 𑀆𑀖𑀸𑀢𑁄 𑀧𑀝𑀺𑀖𑀸𑀢𑁄, 𑀧𑀝𑀺𑀖𑀁 𑀧𑀝𑀺𑀯𑀺𑀭𑁄𑀥𑁄, 𑀓𑁄𑀧𑁄 𑀧𑀓𑁄𑀧𑁄 𑀲𑀫𑁆𑀧𑀓𑁄𑀧𑁄, 𑀤𑁄𑀲𑁄 𑀧𑀤𑁄𑀲𑁄 𑀲𑀫𑁆𑀧𑀤𑁄𑀲𑁄, 𑀘𑀺𑀢𑁆𑀢𑀲𑁆𑀲 𑀩𑁆𑀬𑀸𑀧𑀢𑁆𑀢𑀺 𑀫𑀦𑁄𑀧𑀤𑁄𑀲𑁄, 𑀓𑁄𑀥𑁄 𑀓𑀼𑀚𑁆𑀛𑀦𑀸 𑀓𑀼𑀚𑁆𑀛𑀺𑀢𑀢𑁆𑀢𑀁, 𑀤𑁄𑀲𑁄 𑀤𑀼𑀲𑁆𑀲𑀦𑀸 𑀤𑀼𑀲𑁆𑀲𑀺𑀢𑀢𑁆𑀢𑀁, 𑀩𑁆𑀬𑀸𑀧𑀢𑁆𑀢𑀺 𑀩𑁆𑀬𑀸𑀧𑀚𑁆𑀚𑀦𑀸 𑀩𑁆𑀬𑀸𑀧𑀚𑁆𑀚𑀺𑀢𑀢𑁆𑀢𑀁, 𑀯𑀺𑀭𑁄𑀥𑁄 𑀧𑀝𑀺𑀯𑀺𑀭𑁄𑀥𑁄, 𑀘𑀡𑁆𑀟𑀺𑀓𑁆𑀓𑀁 𑀅𑀲𑀼𑀭𑁄𑀧𑁄 𑀅𑀦𑀢𑁆𑀢𑀫𑀦𑀢𑀸 𑀘𑀺𑀢𑁆𑀢𑀲𑁆𑀲𑁇 **𑀫𑁄𑀲𑀯𑀚𑁆𑀚𑀁** 𑀯𑀼𑀘𑁆𑀘𑀢𑀺 𑀫𑀼𑀲𑀸𑀯𑀸𑀤𑁄𑁇 **𑀓𑀣𑀁𑀓𑀣𑀸** 𑀯𑀼𑀘𑁆𑀘𑀢𑀺 𑀯𑀺𑀘𑀺𑀓𑀺𑀘𑁆𑀙𑀸𑀢𑀺—  𑀓𑁄𑀥𑁄 𑀫𑁄𑀲𑀯𑀚𑁆𑀚𑀜𑁆𑀘 𑀓𑀣𑀁𑀓𑀣𑀸 𑀘𑁇

976\. **𑀬𑁂 𑀘𑀸𑀧𑀺 𑀥𑀫𑁆𑀫𑀸 𑀲𑀫𑀡𑁂𑀦 𑀯𑀼𑀢𑁆𑀢𑀸**𑀢𑀺𑁇 **𑀬𑁂 𑀘𑀸𑀧𑀻**𑀢𑀺 𑀬𑁂 𑀓𑁄𑀥𑁂𑀦 𑀘 𑀫𑁄𑀲𑀯𑀚𑁆𑀚𑁂𑀦 𑀘 𑀓𑀣𑀁𑀓𑀣𑀸𑀬 𑀘 𑀲𑀳𑀕𑀢𑀸 𑀲𑀳𑀚𑀸𑀢𑀸 𑀲𑀁𑀲𑀝𑁆𑀞𑀸 𑀲𑀫𑁆𑀧𑀬𑀼𑀢𑁆𑀢𑀸, 𑀏𑀓𑀼𑀧𑁆𑀧𑀸𑀤𑀸 𑀏𑀓𑀦𑀺𑀭𑁄𑀥𑀸 𑀏𑀓𑀯𑀢𑁆𑀣𑀼𑀓𑀸 𑀏𑀓𑀸𑀭𑀫𑁆𑀫𑀡𑀸—  𑀇𑀫𑁂 𑀯𑀼𑀘𑁆𑀘𑀦𑁆𑀢𑀺 𑀬𑁂 𑀘𑀸𑀧𑀺 𑀥𑀫𑁆𑀫𑀸𑁇 𑀅𑀣 𑀯𑀸 𑀬𑁂 𑀢𑁂 𑀓𑀺𑀮𑁂𑀲𑀸 𑀅𑀜𑁆𑀜𑀚𑀸𑀢𑀺𑀓𑀸 𑀅𑀜𑁆𑀜𑀯𑀺𑀳𑀺𑀢𑀓𑀸—  𑀇𑀫𑁂 𑀯𑀼𑀘𑁆𑀘𑀦𑁆𑀢𑀺 𑀬𑁂 𑀘𑀸𑀧𑀺 𑀥𑀫𑁆𑀫𑀸𑁇 **𑀲𑀫𑀡𑁂𑀦 𑀯𑀼𑀢𑁆𑀢𑀸**𑀢𑀺 𑀲𑀫𑀡𑁂𑀦 𑀲𑀫𑀺𑀢𑀧𑀸𑀧𑁂𑀦 𑀩𑁆𑀭𑀸𑀳𑁆𑀫𑀡𑁂𑀦 𑀩𑀸𑀳𑀺𑀢𑀧𑀸𑀧𑀥𑀫𑁆𑀫𑁂𑀦 𑀪𑀺𑀓𑁆𑀔𑀼𑀦𑀸 𑀪𑀺𑀦𑁆𑀦𑀓𑀺𑀮𑁂𑀲𑀫𑀽𑀮𑁂𑀦 𑀲𑀩𑁆𑀩𑀸𑀓𑀼𑀲𑀮𑀫𑀽𑀮𑀩𑀦𑁆𑀥𑀦𑀸 𑀧𑀫𑀼𑀢𑁆𑀢𑁂𑀦 𑀯𑀼𑀢𑁆𑀢𑀸 𑀧𑀯𑀼𑀢𑁆𑀢𑀸 𑀆𑀘𑀺𑀓𑁆𑀔𑀺𑀢𑀸 𑀤𑁂𑀲𑀺𑀢𑀸 𑀧𑀜𑁆𑀜𑀧𑀺𑀢𑀸 𑀧𑀝𑁆𑀞𑀧𑀺𑀢𑀸 𑀯𑀺𑀯𑀝𑀸 𑀯𑀺𑀪𑀢𑁆𑀢𑀸 𑀉𑀢𑁆𑀢𑀸𑀦𑀻𑀓𑀢𑀸 𑀧𑀓𑀸𑀲𑀺𑀢𑀸𑀢𑀺—  𑀬𑁂 𑀘𑀸𑀧𑀺 𑀥𑀫𑁆𑀫𑀸 𑀲𑀫𑀡𑁂𑀦 𑀯𑀼𑀢𑁆𑀢𑀸𑁇

977\. 𑀢𑁂𑀦𑀸𑀳 𑀲𑁄 𑀦𑀺𑀫𑁆𑀫𑀺𑀢𑁄—

978\. _“𑀙𑀦𑁆𑀤𑁄 𑀦𑀼 𑀮𑁄𑀓𑀲𑁆𑀫𑀺𑀁 𑀓𑀼𑀢𑁄𑀦𑀺𑀤𑀸𑀦𑁄,_  
_𑀯𑀺𑀦𑀺𑀘𑁆𑀙𑀬𑀸 𑀘𑀸𑀧𑀺 𑀓𑀼𑀢𑁄𑀧𑀳𑀽𑀢𑀸;_  
_𑀓𑁄𑀥𑁄 𑀫𑁄𑀲𑀯𑀚𑁆𑀚𑀜𑁆𑀘 𑀓𑀣𑀁𑀓𑀣𑀸 𑀘,_  
_𑀬𑁂 𑀘𑀸𑀧𑀺 𑀥𑀫𑁆𑀫𑀸 𑀲𑀫𑀡𑁂𑀦 𑀯𑀼𑀢𑁆𑀢𑀸”𑀢𑀺𑁇_  


(102.)

979\. _**𑀲𑀸𑀢𑀁 𑀅𑀲𑀸𑀢𑀦𑁆𑀢𑀺 𑀬𑀫𑀸𑀳𑀼 𑀮𑁄𑀓𑁂,**_  
_**𑀢𑀫𑀽𑀧𑀦𑀺𑀲𑁆𑀲𑀸𑀬 𑀧𑀳𑁄𑀢𑀺 𑀙𑀦𑁆𑀤𑁄;**_  
_**𑀭𑀽𑀧𑁂𑀲𑀼 𑀤𑀺𑀲𑁆𑀯𑀸 𑀯𑀺𑀪𑀯𑀁 𑀪𑀯𑀜𑁆𑀘,**_  
_**𑀯𑀺𑀦𑀺𑀘𑁆𑀙𑀬𑀁 𑀓𑀼𑀩𑁆𑀩𑀢𑀺 𑀚𑀦𑁆𑀢𑀼 𑀮𑁄𑀓𑁂𑁇**_  


980\. **𑀲𑀸𑀢𑀁 𑀅𑀲𑀸𑀢𑀦𑁆𑀢𑀺 𑀬𑀫𑀸𑀳𑀼 𑀮𑁄𑀓𑁂**𑀢𑀺𑁇 **𑀲𑀸𑀢𑀦𑁆**𑀢𑀺 𑀲𑀼𑀔𑀸 𑀘 𑀯𑁂𑀤𑀦𑀸, 𑀇𑀝𑁆𑀞𑀜𑁆𑀘 𑀯𑀢𑁆𑀣𑀼𑁇 **𑀅𑀲𑀸𑀢𑀦𑁆**𑀢𑀺 𑀤𑀼𑀓𑁆𑀔𑀸 𑀘 𑀯𑁂𑀤𑀦𑀸, 𑀅𑀦𑀺𑀝𑁆𑀞𑀜𑁆𑀘 𑀯𑀢𑁆𑀣𑀼𑁇 **𑀬𑀫𑀸𑀳𑀼 𑀮𑁄𑀓𑁂**𑀢𑀺 𑀬𑀁 𑀆𑀳𑀁𑀲𑀼 𑀬𑀁 𑀓𑀣𑁂𑀦𑁆𑀢𑀺 𑀬𑀁 𑀪𑀡𑀦𑁆𑀢𑀺 𑀬𑀁 𑀤𑀻𑀧𑁂𑀦𑁆𑀢𑀺 𑀬𑀁 𑀯𑁄𑀳𑀭𑀦𑁆𑀢𑀻𑀢𑀺—  𑀲𑀸𑀢𑀁 𑀅𑀲𑀸𑀢𑀦𑁆𑀢𑀺 𑀬𑀫𑀸𑀳𑀼 𑀮𑁄𑀓𑁂𑁇

981\. **𑀢𑀫𑀽𑀧𑀦𑀺𑀲𑁆𑀲𑀸𑀬 𑀧𑀳𑁄𑀢𑀺 𑀙𑀦𑁆𑀤𑁄**𑀢𑀺𑁇 𑀲𑀸𑀢𑀸𑀲𑀸𑀢𑀁 𑀦𑀺𑀲𑁆𑀲𑀸𑀬, 𑀲𑀼𑀔𑀤𑀼𑀓𑁆𑀔𑀁 𑀦𑀺𑀲𑁆𑀲𑀸𑀬, 𑀲𑁄𑀫𑀦𑀲𑁆𑀲𑀤𑁄𑀫𑀦𑀲𑁆𑀲𑀁 𑀦𑀺𑀲𑁆𑀲𑀸𑀬, 𑀇𑀝𑁆𑀞𑀸𑀦𑀺𑀝𑁆𑀞𑀁 𑀦𑀺𑀲𑁆𑀲𑀸𑀬, 𑀅𑀦𑀼𑀦𑀬𑀧𑀝𑀺𑀖𑀁 𑀦𑀺𑀲𑁆𑀲𑀸𑀬 𑀙𑀦𑁆𑀤𑁄 𑀧𑀳𑁄𑀢𑀺 𑀧𑀪𑀯𑀢𑀺 𑀚𑀸𑀬𑀢𑀺 𑀲𑀜𑁆𑀚𑀸𑀬𑀢𑀺 𑀦𑀺𑀩𑁆𑀩𑀢𑁆𑀢𑀢𑀺 𑀅𑀪𑀺𑀦𑀺𑀩𑁆𑀩𑀢𑁆𑀢𑀢𑀻𑀢𑀺—  𑀢𑀫𑀽𑀧𑀦𑀺𑀲𑁆𑀲𑀸𑀬 𑀧𑀳𑁄𑀢𑀺 𑀙𑀦𑁆𑀤𑁄𑁇

982\. **𑀭𑀽𑀧𑁂𑀲𑀼 𑀤𑀺𑀲𑁆𑀯𑀸 𑀯𑀺𑀪𑀯𑀁 𑀪𑀯𑀜𑁆𑀘𑀸**𑀢𑀺𑁇 **𑀭𑀽𑀧𑁂𑀲𑀽**𑀢𑀺 𑀘𑀢𑁆𑀢𑀸𑀭𑁄 𑀘 𑀫𑀳𑀸𑀪𑀽𑀢𑀸 𑀘𑀢𑀼𑀦𑁆𑀦𑀜𑁆𑀘 𑀫𑀳𑀸𑀪𑀽𑀢𑀸𑀦𑀁 𑀉𑀧𑀸𑀤𑀸𑀬 𑀭𑀽𑀧𑀁𑁇 𑀓𑀢𑀫𑁄 𑀭𑀽𑀧𑀸𑀦𑀁 𑀪𑀯𑁄? 𑀬𑁄 𑀭𑀽𑀧𑀸𑀦𑀁 𑀪𑀯𑁄 𑀚𑀸𑀢𑀺 𑀲𑀜𑁆𑀚𑀸𑀢𑀺 𑀦𑀺𑀩𑁆𑀩𑀢𑁆𑀢𑀺 𑀅𑀪𑀺𑀦𑀺𑀩𑁆𑀩𑀢𑁆𑀢𑀺 𑀧𑀸𑀢𑀼𑀪𑀸𑀯𑁄—  𑀅𑀬𑀁 𑀭𑀽𑀧𑀸𑀦𑀁 𑀪𑀯𑁄𑁇 𑀓𑀢𑀫𑁄 𑀭𑀽𑀧𑀸𑀦𑀁 𑀯𑀺𑀪𑀯𑁄? 𑀬𑁄 𑀭𑀽𑀧𑀸𑀦𑀁 𑀔𑀬𑁄 𑀯𑀬𑁄 𑀪𑁂𑀤𑁄 𑀧𑀭𑀺𑀪𑁂𑀤𑁄 𑀅𑀦𑀺𑀘𑁆𑀘𑀢𑀸 𑀅𑀦𑁆𑀢𑀭𑀥𑀸𑀦𑀁—  𑀅𑀬𑀁 𑀭𑀽𑀧𑀸𑀦𑀁 𑀯𑀺𑀪𑀯𑁄𑁇 **𑀭𑀽𑀧𑁂𑀲𑀼 𑀤𑀺𑀲𑁆𑀯𑀸 𑀯𑀺𑀪𑀯𑀁 𑀪𑀯𑀜𑁆𑀘𑀸**𑀢𑀺 𑀭𑀽𑀧𑁂𑀲𑀼 𑀪𑀯𑀜𑁆𑀘 𑀯𑀺𑀪𑀯𑀜𑁆𑀘 𑀤𑀺𑀲𑁆𑀯𑀸 𑀧𑀲𑁆𑀲𑀺𑀢𑁆𑀯𑀸 𑀢𑀼𑀮𑀬𑀺𑀢𑁆𑀯𑀸 𑀢𑀻𑀭𑀬𑀺𑀢𑁆𑀯𑀸 𑀯𑀺𑀪𑀸𑀯𑀬𑀺𑀢𑁆𑀯𑀸 𑀯𑀺𑀪𑀽𑀢𑀁 𑀓𑀢𑁆𑀯𑀸𑀢𑀺—  𑀭𑀽𑀧𑁂𑀲𑀼 𑀤𑀺𑀲𑁆𑀯𑀸 𑀯𑀺𑀪𑀯𑀁 𑀪𑀯𑀜𑁆𑀘𑁇

983\. **𑀯𑀺𑀦𑀺𑀘𑁆𑀙𑀬𑀁 𑀓𑀼𑀩𑁆𑀩𑀢𑀺 𑀚𑀦𑁆𑀢𑀼 𑀮𑁄𑀓𑁂**𑀢𑀺𑁇 **𑀯𑀺𑀦𑀺𑀘𑁆𑀙𑀬𑀸**𑀢𑀺 𑀤𑁆𑀯𑁂 𑀯𑀺𑀦𑀺𑀘𑁆𑀙𑀬𑀸—  𑀢𑀡𑁆𑀳𑀸𑀯𑀺𑀦𑀺𑀘𑁆𑀙𑀬𑁄 𑀘, 𑀤𑀺𑀝𑁆𑀞𑀺𑀯𑀺𑀦𑀺𑀘𑁆𑀙𑀬𑁄 𑀘𑁇 𑀓𑀣𑀁 𑀢𑀡𑁆𑀳𑀸𑀯𑀺𑀦𑀺𑀘𑁆𑀙𑀬𑀁 𑀓𑀭𑁄𑀢𑀺? 𑀇𑀥𑁂𑀓𑀘𑁆𑀘𑀲𑁆𑀲 𑀅𑀦𑀼𑀧𑁆𑀧𑀦𑁆𑀦𑀸 𑀘𑁂𑀯 𑀪𑁄𑀕𑀸 𑀦 𑀉𑀧𑁆𑀧𑀚𑁆𑀚𑀦𑁆𑀢𑀺, 𑀉𑀧𑁆𑀧𑀦𑁆𑀦𑀸 𑀘 𑀪𑁄𑀕𑀸 𑀧𑀭𑀺𑀓𑁆𑀔𑀬𑀁 𑀕𑀘𑁆𑀙𑀦𑁆𑀢𑀺𑁇 𑀢𑀲𑁆𑀲 𑀏𑀯𑀁 𑀳𑁄𑀢𑀺—  “𑀓𑁂𑀦 𑀦𑀼 𑀔𑁄 𑀫𑁂 𑀉𑀧𑀸𑀬𑁂𑀦 𑀅𑀦𑀼𑀧𑁆𑀧𑀦𑁆𑀦𑀸 𑀘𑁂𑀯 𑀪𑁄𑀕𑀸 𑀦 𑀉𑀧𑁆𑀧𑀚𑁆𑀚𑀦𑁆𑀢𑀺, 𑀉𑀧𑁆𑀧𑀦𑁆𑀦𑀸 𑀘 𑀪𑁄𑀕𑀸 𑀧𑀭𑀺𑀓𑁆𑀔𑀬𑀁 𑀕𑀘𑁆𑀙𑀦𑁆𑀢𑀻”𑀢𑀺𑁇 𑀢𑀲𑁆𑀲 𑀧𑀦 𑀏𑀯𑀁 𑀳𑁄𑀢𑀺 “𑀲𑀼𑀭𑀸𑀫𑁂𑀭𑀬𑀫𑀚𑁆𑀚𑀧𑁆𑀧𑀫𑀸𑀤𑀝𑁆𑀞𑀸𑀦𑀸𑀦𑀼𑀬𑁄𑀕𑀁 𑀅𑀦𑀼𑀬𑀼𑀢𑁆𑀢𑀲𑁆𑀲 𑀫𑁂 𑀅𑀦𑀼𑀧𑁆𑀧𑀦𑁆𑀦𑀸 𑀘𑁂𑀯 𑀪𑁄𑀕𑀸 𑀦 𑀉𑀧𑁆𑀧𑀚𑁆𑀚𑀦𑁆𑀢𑀺, 𑀉𑀧𑁆𑀧𑀦𑁆𑀦𑀸 𑀘 𑀪𑁄𑀕𑀸 𑀧𑀭𑀺𑀓𑁆𑀔𑀬𑀁 𑀕𑀘𑁆𑀙𑀦𑁆𑀢𑀺; 𑀯𑀺𑀓𑀸𑀮𑀯𑀺𑀲𑀺𑀔𑀸𑀘𑀭𑀺𑀬𑀸𑀦𑀼𑀬𑁄𑀕𑀁 𑀅𑀦𑀼𑀬𑀼𑀢𑁆𑀢𑀲𑁆𑀲 𑀫𑁂 𑀅𑀦𑀼𑀧𑁆𑀧𑀦𑁆𑀦𑀸 𑀘𑁂𑀯 𑀪𑁄𑀕𑀸 𑀦 𑀉𑀧𑁆𑀧𑀚𑁆𑀚𑀦𑁆𑀢𑀺, 𑀉𑀧𑁆𑀧𑀦𑁆𑀦𑀸 𑀘 𑀪𑁄𑀕𑀸 𑀧𑀭𑀺𑀓𑁆𑀔𑀬𑀁 𑀕𑀘𑁆𑀙𑀦𑁆𑀢𑀺; 𑀲𑀫𑀚𑁆𑀚𑀸𑀪𑀺𑀘𑀭𑀡𑀁 𑀅𑀦𑀼𑀬𑀼𑀢𑁆𑀢𑀲𑁆𑀲 𑀫𑁂…  𑀚𑀼𑀢𑀧𑁆𑀧𑀫𑀸𑀤𑀝𑁆𑀞𑀸𑀦𑀸𑀦𑀼𑀬𑁄𑀕𑀁 𑀅𑀦𑀼𑀬𑀼𑀢𑁆𑀢𑀲𑁆𑀲 𑀫𑁂…  𑀧𑀸𑀧𑀫𑀺𑀢𑁆𑀢𑀸𑀦𑀼𑀬𑁄𑀕𑀁 𑀅𑀦𑀼𑀬𑀼𑀢𑁆𑀢𑀲𑁆𑀲 𑀫𑁂 𑀅𑀦𑀼𑀧𑁆𑀧𑀦𑁆𑀦𑀸 𑀘𑁂𑀯 𑀪𑁄𑀕𑀸 𑀦 𑀉𑀧𑁆𑀧𑀚𑁆𑀚𑀦𑁆𑀢𑀺, 𑀉𑀧𑁆𑀧𑀦𑁆𑀦𑀸 𑀘 𑀪𑁄𑀕𑀸 𑀧𑀭𑀺𑀓𑁆𑀔𑀬𑀁 𑀕𑀘𑁆𑀙𑀦𑁆𑀢𑀺; 𑀆𑀮𑀲𑁆𑀬𑀸𑀦𑀼𑀬𑁄𑀕𑀁 𑀅𑀦𑀼𑀬𑀼𑀢𑁆𑀢𑀲𑁆𑀲 𑀫𑁂 𑀅𑀦𑀼𑀧𑁆𑀧𑀦𑁆𑀦𑀸 𑀘𑁂𑀯 𑀪𑁄𑀕𑀸 𑀦 𑀉𑀧𑁆𑀧𑀚𑁆𑀚𑀦𑁆𑀢𑀺, 𑀉𑀧𑁆𑀧𑀦𑁆𑀦𑀸 𑀘 𑀪𑁄𑀕𑀸 𑀧𑀭𑀺𑀓𑁆𑀔𑀬𑀁 𑀕𑀘𑁆𑀙𑀦𑁆𑀢𑀻”𑀢𑀺 𑀏𑀯𑀁 𑀜𑀸𑀡𑀁 𑀓𑀢𑁆𑀯𑀸 𑀙 𑀪𑁄𑀕𑀸𑀦𑀁 𑀅𑀧𑀸𑀬𑀫𑀼𑀔𑀸𑀦𑀺 𑀦 𑀲𑁂𑀯𑀢𑀺, 𑀙 𑀪𑁄𑀕𑀸𑀦𑀁 𑀆𑀬𑀫𑀼𑀔𑀸𑀦𑀺 𑀲𑁂𑀯𑀢𑀺𑁇 𑀏𑀯𑀫𑁆𑀧𑀺 𑀢𑀡𑁆𑀳𑀸𑀯𑀺𑀦𑀺𑀘𑁆𑀙𑀬𑀁 𑀓𑀭𑁄𑀢𑀺𑁇

984\. 𑀅𑀣 𑀯𑀸 𑀓𑀲𑀺𑀬𑀸 𑀯𑀸 𑀯𑀡𑀺𑀚𑁆𑀚𑀸𑀬 𑀯𑀸 𑀕𑁄𑀭𑀓𑁆𑀔𑁂𑀦 𑀯𑀸 𑀇𑀲𑁆𑀲𑀢𑁆𑀣𑁂𑀦 𑀯𑀸 𑀭𑀸𑀚𑀧𑁄𑀭𑀺𑀲𑁂𑀦 𑀯𑀸 𑀲𑀺𑀧𑁆𑀧𑀜𑁆𑀜𑀢𑀭𑁂𑀦 𑀯𑀸 𑀧𑀝𑀺𑀧𑀚𑁆𑀚𑀢𑀺𑁇 𑀏𑀯𑀫𑁆𑀧𑀺 𑀢𑀡𑁆𑀳𑀸𑀯𑀺𑀦𑀺𑀘𑁆𑀙𑀬𑀁 𑀓𑀭𑁄𑀢𑀺𑁇 𑀓𑀣𑀁 𑀤𑀺𑀝𑁆𑀞𑀺𑀯𑀺𑀦𑀺𑀘𑁆𑀙𑀬𑀁 𑀓𑀭𑁄𑀢𑀺? 𑀘𑀓𑁆𑀔𑀼𑀲𑁆𑀫𑀺𑀁 𑀉𑀧𑁆𑀧𑀦𑁆𑀦𑁂 𑀚𑀸𑀦𑀸𑀢𑀺—  “𑀅𑀢𑁆𑀢𑀸 𑀫𑁂 𑀉𑀧𑁆𑀧𑀦𑁆𑀦𑁄”𑀢𑀺, 𑀘𑀓𑁆𑀔𑀼𑀲𑁆𑀫𑀺𑀁 𑀅𑀦𑁆𑀢𑀭𑀳𑀺𑀢𑁂 𑀚𑀸𑀦𑀸𑀢𑀺—  “𑀅𑀢𑁆𑀢𑀸 𑀫𑁂 𑀅𑀦𑁆𑀢𑀭𑀳𑀺𑀢𑁄 𑀯𑀺𑀕𑀢𑁄 𑀫𑁂 𑀅𑀢𑁆𑀢𑀸”𑀢𑀺𑁇 𑀏𑀯𑀫𑁆𑀧𑀺 𑀤𑀺𑀝𑁆𑀞𑀺𑀯𑀺𑀦𑀺𑀘𑁆𑀙𑀬𑀁 𑀓𑀭𑁄𑀢𑀺𑁇 𑀲𑁄𑀢𑀲𑁆𑀫𑀺𑀁…  𑀖𑀸𑀦𑀲𑁆𑀫𑀺𑀁…  𑀚𑀺𑀯𑁆𑀳𑀸𑀬…  𑀓𑀸𑀬𑀲𑁆𑀫𑀺𑀁…  𑀭𑀽𑀧𑀲𑁆𑀫𑀺𑀁…  𑀲𑀤𑁆𑀤𑀲𑁆𑀫𑀺𑀁…  𑀕𑀦𑁆𑀥𑀲𑁆𑀫𑀺𑀁…  𑀭𑀲𑀲𑁆𑀫𑀺𑀁…  𑀨𑁄𑀝𑁆𑀞𑀩𑁆𑀩𑀲𑁆𑀫𑀺𑀁 𑀉𑀧𑁆𑀧𑀦𑁆𑀦𑁂 𑀚𑀸𑀦𑀸𑀢𑀺—  “𑀅𑀢𑁆𑀢𑀸 𑀫𑁂 𑀉𑀧𑁆𑀧𑀦𑁆𑀦𑁄”𑀢𑀺, 𑀨𑁄𑀝𑁆𑀞𑀩𑁆𑀩𑀲𑁆𑀫𑀺𑀁 𑀅𑀦𑁆𑀢𑀭𑀳𑀺𑀢𑁂 𑀚𑀸𑀦𑀸𑀢𑀺—  “𑀅𑀢𑁆𑀢𑀸 𑀫𑁂 𑀅𑀦𑁆𑀢𑀭𑀳𑀺𑀢𑁄 𑀯𑀺𑀕𑀢𑁄 𑀫𑁂 𑀅𑀢𑁆𑀢𑀸”𑀢𑀺𑁇 𑀏𑀯𑀫𑁆𑀧𑀺 𑀤𑀺𑀝𑁆𑀞𑀺𑀯𑀺𑀦𑀺𑀘𑁆𑀙𑀬𑀁 𑀓𑀭𑁄𑀢𑀺 𑀚𑀦𑁂𑀢𑀺 𑀲𑀜𑁆𑀚𑀦𑁂𑀢𑀺 𑀦𑀺𑀩𑁆𑀩𑀢𑁆𑀢𑁂𑀢𑀺 𑀅𑀪𑀺𑀦𑀺𑀩𑁆𑀩𑀢𑁆𑀢𑁂𑀢𑀺𑁇 **𑀚𑀦𑁆𑀢𑀽**𑀢𑀺 𑀲𑀢𑁆𑀢𑁄 𑀦𑀭𑁄 𑀫𑀸𑀦𑀯𑁄…𑀧𑁂…  𑀫𑀦𑀼𑀚𑁄𑁇 **𑀮𑁄𑀓𑁂**𑀢𑀺 𑀅𑀧𑀸𑀬𑀮𑁄𑀓𑁂…𑀧𑁂…  𑀆𑀬𑀢𑀦𑀮𑁄𑀓𑁂𑀢𑀺—  𑀯𑀺𑀦𑀺𑀘𑁆𑀙𑀬𑀁 𑀓𑀼𑀩𑁆𑀩𑀢𑀺 𑀚𑀦𑁆𑀢𑀼 𑀮𑁄𑀓𑁂𑁇

985\. 𑀢𑁂𑀦𑀸𑀳 𑀪𑀕𑀯𑀸—

986\. _“𑀲𑀸𑀢𑀁 𑀅𑀲𑀸𑀢𑀦𑁆𑀢𑀺 𑀬𑀫𑀸𑀳𑀼 𑀮𑁄𑀓𑁂,_  
_𑀢𑀫𑀽𑀧𑀦𑀺𑀲𑁆𑀲𑀸𑀬 𑀧𑀳𑁄𑀢𑀺 𑀙𑀦𑁆𑀤𑁄;_  
_𑀭𑀽𑀧𑁂𑀲𑀼 𑀤𑀺𑀲𑁆𑀯𑀸 𑀯𑀺𑀪𑀯𑀁 𑀪𑀯𑀜𑁆𑀘,_  
_𑀯𑀺𑀦𑀺𑀘𑁆𑀙𑀬𑀁 𑀓𑀼𑀩𑁆𑀩𑀢𑀺 𑀚𑀦𑁆𑀢𑀼 𑀮𑁄𑀓𑁂”𑀢𑀺𑁇_  


(103.)

987\. _**𑀓𑁄𑀥𑁄 𑀫𑁄𑀲𑀯𑀚𑁆𑀚𑀜𑁆𑀘 𑀓𑀣𑀁𑀓𑀣𑀸 𑀘,**_  
_**𑀏𑀢𑁂𑀧𑀺 𑀥𑀫𑁆𑀫𑀸 𑀤𑁆𑀯𑀬𑀫𑁂𑀯 𑀲𑀦𑁆𑀢𑁂;**_  
_**𑀓𑀣𑀁𑀓𑀣𑀻 𑀜𑀸𑀡𑀧𑀣𑀸𑀬 𑀲𑀺𑀓𑁆𑀔𑁂,**_  
_**𑀜𑀢𑁆𑀯𑀸 𑀧𑀯𑀼𑀢𑁆𑀢𑀸 𑀲𑀫𑀡𑁂𑀦 𑀥𑀫𑁆𑀫𑀸𑁇**_  


988\. **𑀓𑁄𑀥𑁄 𑀫𑁄𑀲𑀯𑀚𑁆𑀚𑀜𑁆𑀘 𑀓𑀣𑀁𑀓𑀣𑀸 𑀘𑀸**𑀢𑀺𑁇 **𑀓𑁄𑀥𑁄**𑀢𑀺 𑀬𑁄 𑀏𑀯𑀭𑀽𑀧𑁄 𑀘𑀺𑀢𑁆𑀢𑀲𑁆𑀲 𑀆𑀖𑀸𑀢𑁄 𑀧𑀝𑀺𑀖𑀸𑀢𑁄…𑀧𑁂…  **𑀫𑁄𑀲𑀯𑀚𑁆𑀚𑀁** 𑀯𑀼𑀘𑁆𑀘𑀢𑀺 𑀫𑀼𑀲𑀸𑀯𑀸𑀤𑁄𑁇 **𑀓𑀣𑀁𑀓𑀣𑀸** 𑀯𑀼𑀘𑁆𑀘𑀢𑀺 𑀯𑀺𑀘𑀺𑀓𑀺𑀘𑁆𑀙𑀸𑁇 𑀇𑀝𑁆𑀞𑀁 𑀯𑀢𑁆𑀣𑀼𑀁 𑀦𑀺𑀲𑁆𑀲𑀸𑀬𑀧𑀺 𑀓𑁄𑀥𑁄 𑀚𑀸𑀬𑀢𑀺, 𑀅𑀦𑀺𑀝𑁆𑀞𑀁 𑀯𑀢𑁆𑀣𑀼𑀁 𑀦𑀺𑀲𑁆𑀲𑀸𑀬𑀧𑀺 𑀓𑁄𑀥𑁄 𑀚𑀸𑀬𑀢𑀺𑁇 𑀇𑀝𑁆𑀞𑀁 𑀯𑀢𑁆𑀣𑀼𑀁 𑀦𑀺𑀲𑁆𑀲𑀸𑀬𑀧𑀺 𑀫𑀼𑀲𑀸𑀯𑀸𑀤𑁄 𑀉𑀧𑁆𑀧𑀚𑁆𑀚𑀢𑀺, 𑀅𑀦𑀺𑀝𑁆𑀞𑀁 𑀯𑀢𑁆𑀣𑀼𑀁 𑀦𑀺𑀲𑁆𑀲𑀸𑀬𑀧𑀺 𑀫𑀼𑀲𑀸𑀯𑀸𑀤𑁄 𑀉𑀧𑁆𑀧𑀚𑁆𑀚𑀢𑀺𑁇 𑀇𑀝𑁆𑀞𑀁 𑀯𑀢𑁆𑀣𑀼𑀁 𑀦𑀺𑀲𑁆𑀲𑀸𑀬𑀧𑀺 𑀓𑀣𑀁𑀓𑀣𑀸 𑀉𑀧𑁆𑀧𑀚𑁆𑀚𑀢𑀺, 𑀅𑀦𑀺𑀝𑁆𑀞𑀁 𑀯𑀢𑁆𑀣𑀼𑀁 𑀦𑀺𑀲𑁆𑀲𑀸𑀬𑀧𑀺 𑀓𑀣𑀁𑀓𑀣𑀸 𑀉𑀧𑁆𑀧𑀚𑁆𑀚𑀢𑀺𑁇

989\. 𑀓𑀣𑀁 𑀅𑀦𑀺𑀝𑁆𑀞𑀁 𑀯𑀢𑁆𑀣𑀼𑀁 𑀦𑀺𑀲𑁆𑀲𑀸𑀬 𑀓𑁄𑀥𑁄 𑀚𑀸𑀬𑀢𑀺? 𑀧𑀓𑀢𑀺𑀬𑀸 𑀅𑀦𑀺𑀝𑁆𑀞𑀁 𑀯𑀢𑁆𑀣𑀼𑀁 𑀦𑀺𑀲𑁆𑀲𑀸𑀬 𑀓𑁄𑀥𑁄 𑀚𑀸𑀬𑀢𑀺𑁇 𑀅𑀦𑀢𑁆𑀣𑀁 𑀫𑁂 𑀅𑀘𑀭𑀻𑀢𑀺 𑀓𑁄𑀥𑁄 𑀚𑀸𑀬𑀢𑀺, 𑀅𑀦𑀢𑁆𑀣𑀁 𑀫𑁂 𑀘𑀭𑀢𑀻𑀢𑀺 𑀓𑁄𑀥𑁄 𑀚𑀸𑀬𑀢𑀺, 𑀅𑀦𑀢𑁆𑀣𑀁 𑀫𑁂 𑀘𑀭𑀺𑀲𑁆𑀲𑀢𑀻𑀢𑀺 𑀓𑁄𑀥𑁄 𑀚𑀸𑀬𑀢𑀺; 𑀧𑀺𑀬𑀲𑁆𑀲 𑀫𑁂 𑀫𑀦𑀸𑀧𑀲𑁆𑀲 𑀅𑀦𑀢𑁆𑀣𑀁 𑀅𑀘𑀭𑀺…  𑀅𑀦𑀢𑁆𑀣𑀁 𑀘𑀭𑀢𑀺…  𑀅𑀦𑀢𑁆𑀣𑀁 𑀘𑀭𑀺𑀲𑁆𑀲𑀢𑀻𑀢𑀺 𑀓𑁄𑀥𑁄 𑀚𑀸𑀬𑀢𑀺; 𑀅𑀧𑁆𑀧𑀺𑀬𑀲𑁆𑀲 𑀫𑁂 𑀅𑀫𑀦𑀸𑀧𑀲𑁆𑀲 𑀅𑀢𑁆𑀣𑀁 𑀅𑀘𑀭𑀺…  𑀅𑀢𑁆𑀣𑀁 𑀘𑀭𑀢𑀺…  𑀅𑀢𑁆𑀣𑀁 𑀘𑀭𑀺𑀲𑁆𑀲𑀢𑀻𑀢𑀺 𑀓𑁄𑀥𑁄 𑀚𑀸𑀬𑀢𑀺𑁇 𑀏𑀯𑀁 𑀅𑀦𑀺𑀝𑁆𑀞𑀁 𑀯𑀢𑁆𑀣𑀼𑀁 𑀦𑀺𑀲𑁆𑀲𑀸𑀬 𑀓𑁄𑀥𑁄 𑀚𑀸𑀬𑀢𑀺𑁇

990\. 𑀓𑀣𑀁 𑀇𑀝𑁆𑀞𑀁 𑀯𑀢𑁆𑀣𑀼𑀁 𑀦𑀺𑀲𑁆𑀲𑀸𑀬 𑀓𑁄𑀥𑁄 𑀚𑀸𑀬𑀢𑀺? 𑀇𑀝𑁆𑀞𑀁 𑀯𑀢𑁆𑀣𑀼𑀁 𑀅𑀘𑁆𑀙𑁂𑀤𑀲𑀗𑁆𑀓𑀺𑀦𑁄𑀧𑀺 𑀓𑁄𑀥𑁄 𑀚𑀸𑀬𑀢𑀺, 𑀅𑀘𑁆𑀙𑀺𑀚𑁆𑀚𑀦𑁆𑀢𑁂𑀧𑀺 𑀓𑁄𑀥𑁄 𑀚𑀸𑀬𑀢𑀺, 𑀅𑀘𑁆𑀙𑀺𑀦𑁆𑀦𑁂𑀧𑀺 𑀓𑁄𑀥𑁄 𑀚𑀸𑀬𑀢𑀺𑁇 𑀇𑀝𑁆𑀞𑀁 𑀯𑀢𑁆𑀣𑀼𑀁 𑀯𑀺𑀧𑀭𑀺𑀡𑀸𑀫𑀲𑀗𑁆𑀓𑀺𑀦𑁄𑀧𑀺 𑀓𑁄𑀥𑁄 𑀚𑀸𑀬𑀢𑀺, 𑀯𑀺𑀧𑀭𑀺𑀡𑀸𑀫𑀦𑁆𑀢𑁂𑀧𑀺 𑀓𑁄𑀥𑁄 𑀚𑀸𑀬𑀢𑀺, 𑀯𑀺𑀧𑀭𑀺𑀡𑀢𑁂𑀧𑀺 𑀓𑁄𑀥𑁄 𑀚𑀸𑀬𑀢𑀺𑁇 𑀏𑀯𑀁 𑀇𑀝𑁆𑀞𑀁 𑀯𑀢𑁆𑀣𑀼𑀁 𑀦𑀺𑀲𑁆𑀲𑀸𑀬 𑀓𑁄𑀥𑁄 𑀚𑀸𑀬𑀢𑀺𑁇

991\. 𑀓𑀣𑀁 𑀅𑀦𑀺𑀝𑁆𑀞𑀁 𑀯𑀢𑁆𑀣𑀼𑀁 𑀦𑀺𑀲𑁆𑀲𑀸𑀬 𑀫𑀼𑀲𑀸𑀯𑀸𑀤𑁄 𑀉𑀧𑁆𑀧𑀚𑁆𑀚𑀢𑀺? 𑀇𑀥𑁂𑀓𑀘𑁆𑀘𑁄 𑀅𑀦𑁆𑀤𑀼𑀩𑀦𑁆𑀥𑀦𑁂𑀦 𑀯𑀸 𑀩𑀤𑁆𑀥𑁄; 𑀢𑀲𑁆𑀲 𑀩𑀦𑁆𑀥𑀦𑀲𑁆𑀲 𑀫𑁄𑀓𑁆𑀔𑀢𑁆𑀣𑀸𑀬 𑀲𑀫𑁆𑀧𑀚𑀸𑀦𑀫𑀼𑀲𑀸 𑀪𑀸𑀲𑀢𑀺…  𑀭𑀚𑁆𑀚𑀼𑀩𑀦𑁆𑀥𑀦𑁂𑀦 𑀯𑀸 𑀩𑀤𑁆𑀥𑁄…  𑀲𑀗𑁆𑀔𑀮𑀺𑀓𑀩𑀦𑁆𑀥𑀦𑁂𑀦 𑀯𑀸 𑀩𑀤𑁆𑀥𑁄…  𑀯𑁂𑀢𑁆𑀢𑀩𑀦𑁆𑀥𑀦𑁂𑀦 𑀯𑀸 𑀩𑀤𑁆𑀥𑁄…  𑀮𑀢𑀸𑀩𑀦𑁆𑀥𑀦𑁂𑀦 𑀯𑀸 𑀩𑀤𑁆𑀥𑁄…  𑀧𑀓𑁆𑀔𑁂𑀧𑀩𑀦𑁆𑀥𑀦𑁂𑀦 𑀯𑀸 𑀩𑀤𑁆𑀥𑁄…  𑀧𑀭𑀺𑀓𑁆𑀔𑁂𑀧𑀩𑀦𑁆𑀥𑀦𑁂𑀦 𑀯𑀸 𑀩𑀤𑁆𑀥𑁄…  𑀕𑀸𑀫𑀦𑀺𑀕𑀫𑀦𑀕𑀭𑀭𑀝𑁆𑀞𑀩𑀦𑁆𑀥𑀦𑁂𑀦 𑀯𑀸 𑀩𑀤𑁆𑀥𑁄…  𑀚𑀦𑀧𑀤𑀩𑀦𑁆𑀥𑀦𑁂𑀦 𑀯𑀸 𑀩𑀤𑁆𑀥𑁄; 𑀢𑀲𑁆𑀲 𑀩𑀦𑁆𑀥𑀦𑀲𑁆𑀲 𑀫𑁄𑀓𑁆𑀔𑀢𑁆𑀣𑀸𑀬 𑀲𑀫𑁆𑀧𑀚𑀸𑀦𑀫𑀼𑀲𑀸 𑀪𑀸𑀲𑀢𑀺𑁇 𑀏𑀯𑀁 𑀅𑀦𑀺𑀝𑁆𑀞𑀁 𑀯𑀢𑁆𑀣𑀼𑀁 𑀦𑀺𑀲𑁆𑀲𑀸𑀬 𑀫𑀼𑀲𑀸𑀯𑀸𑀤𑁄 𑀉𑀧𑁆𑀧𑀚𑁆𑀚𑀢𑀻𑀢𑀺𑁇

992\. 𑀓𑀣𑀁 𑀇𑀝𑁆𑀞𑀁 𑀯𑀢𑁆𑀣𑀼𑀁 𑀦𑀺𑀲𑁆𑀲𑀸𑀬 𑀫𑀼𑀲𑀸𑀯𑀸𑀤𑁄 𑀉𑀧𑁆𑀧𑀚𑁆𑀚𑀢𑀺? 𑀇𑀥𑁂𑀓𑀘𑁆𑀘𑁄 𑀫𑀦𑀸𑀧𑀺𑀓𑀸𑀦𑀁 𑀭𑀽𑀧𑀸𑀦𑀁 𑀳𑁂𑀢𑀼 𑀲𑀫𑁆𑀧𑀚𑀸𑀦𑀫𑀼𑀲𑀸 𑀪𑀸𑀲𑀢𑀺…  𑀫𑀦𑀸𑀧𑀺𑀓𑀸𑀦𑀁 𑀲𑀤𑁆𑀤𑀸𑀦𑀁…  𑀕𑀦𑁆𑀥𑀸𑀦𑀁…  𑀭𑀲𑀸𑀦𑀁…  𑀨𑁄𑀝𑁆𑀞𑀩𑁆𑀩𑀸𑀦𑀁 𑀳𑁂𑀢𑀼…  𑀘𑀻𑀯𑀭𑀳𑁂𑀢𑀼…  𑀧𑀺𑀡𑁆𑀟𑀧𑀸𑀢𑀳𑁂𑀢𑀼…  𑀲𑁂𑀦𑀸𑀲𑀦𑀳𑁂𑀢𑀼…  𑀕𑀺𑀮𑀸𑀦𑀧𑀘𑁆𑀘𑀬𑀪𑁂𑀲𑀚𑁆𑀚𑀧𑀭𑀺𑀓𑁆𑀔𑀸𑀭𑀳𑁂𑀢𑀼 𑀲𑀫𑁆𑀧𑀚𑀸𑀦𑀫𑀼𑀲𑀸 𑀪𑀸𑀲𑀢𑀺𑁇 𑀏𑀯𑀁 𑀇𑀝𑁆𑀞𑀁 𑀯𑀢𑁆𑀣𑀼𑀁 𑀦𑀺𑀲𑁆𑀲𑀸𑀬 𑀫𑀼𑀲𑀸𑀯𑀸𑀤𑁄 𑀉𑀧𑁆𑀧𑀚𑁆𑀚𑀢𑀺𑁇

993\. 𑀓𑀣𑀁 𑀅𑀦𑀺𑀝𑁆𑀞𑀁 𑀯𑀢𑁆𑀣𑀼𑀁 𑀦𑀺𑀲𑁆𑀲𑀸𑀬 𑀓𑀣𑀁𑀓𑀣𑀸 𑀉𑀧𑁆𑀧𑀚𑁆𑀚𑀢𑀺? “𑀫𑀼𑀘𑁆𑀘𑀺𑀲𑁆𑀲𑀸𑀫𑀺 𑀦𑀼 𑀔𑁄 𑀘𑀓𑁆𑀔𑀼𑀭𑁄𑀕𑀢𑁄, 𑀦 𑀦𑀼 𑀔𑁄 𑀫𑀼𑀘𑁆𑀘𑀺𑀲𑁆𑀲𑀸𑀫𑀺 𑀘𑀓𑁆𑀔𑀼𑀭𑁄𑀕𑀢𑁄𑁇 𑀫𑀼𑀘𑁆𑀘𑀺𑀲𑁆𑀲𑀸𑀫𑀺 𑀦𑀼 𑀔𑁄 𑀲𑁄𑀢𑀭𑁄𑀕𑀢𑁄…  𑀖𑀸𑀦𑀭𑁄𑀕𑀢𑁄…  𑀚𑀺𑀯𑁆𑀳𑀸𑀭𑁄𑀕𑀢𑁄…  𑀓𑀸𑀬𑀭𑁄𑀕𑀢𑁄…  𑀲𑀻𑀲𑀭𑁄𑀕𑀢𑁄…  𑀓𑀡𑁆𑀡𑀭𑁄𑀕𑀢𑁄…  𑀫𑀼𑀔𑀭𑁄𑀕𑀢𑁄…  𑀫𑀼𑀘𑁆𑀘𑀺𑀲𑁆𑀲𑀸𑀫𑀺 𑀦𑀼 𑀔𑁄 𑀤𑀦𑁆𑀢𑀭𑁄𑀕𑀢𑁄, 𑀦 𑀦𑀼 𑀔𑁄 𑀫𑀼𑀘𑁆𑀘𑀺𑀲𑁆𑀲𑀸𑀫𑀺 𑀤𑀦𑁆𑀢𑀭𑁄𑀕𑀢𑁄”𑀢𑀺𑁇 𑀏𑀯𑀁 𑀅𑀦𑀺𑀝𑁆𑀞𑀁 𑀯𑀢𑁆𑀣𑀼𑀁 𑀦𑀺𑀲𑁆𑀲𑀸𑀬 𑀓𑀣𑀁𑀓𑀣𑀸 𑀉𑀧𑁆𑀧𑀚𑁆𑀚𑀢𑀺𑁇

994\. 𑀓𑀣𑀁 𑀇𑀝𑁆𑀞𑀁 𑀯𑀢𑁆𑀣𑀼𑀁 𑀦𑀺𑀲𑁆𑀲𑀸𑀬 𑀓𑀣𑀁𑀓𑀣𑀸 𑀉𑀧𑁆𑀧𑀚𑁆𑀚𑀢𑀺? “𑀮𑀪𑀺𑀲𑁆𑀲𑀸𑀫𑀺 𑀦𑀼 𑀔𑁄 𑀫𑀦𑀸𑀧𑀺𑀓𑁂 𑀭𑀽𑀧𑁂, 𑀦 𑀦𑀼 𑀔𑁄 𑀮𑀪𑀺𑀲𑁆𑀲𑀸𑀫𑀺 𑀫𑀦𑀸𑀧𑀺𑀓𑁂 𑀭𑀽𑀧𑁂𑁇 𑀮𑀪𑀺𑀲𑁆𑀲𑀸𑀫𑀺 𑀦𑀼 𑀔𑁄 𑀫𑀦𑀸𑀧𑀺𑀓𑁂 𑀲𑀤𑁆𑀤𑁂…  𑀕𑀦𑁆𑀥𑁂…  𑀭𑀲𑁂…  𑀨𑁄𑀝𑁆𑀞𑀩𑁆𑀩𑁂…  𑀓𑀼𑀮𑀁…  𑀕𑀡𑀁…  𑀆𑀯𑀸𑀲𑀁…  𑀮𑀸𑀪𑀁…  𑀬𑀲𑀁…  𑀧𑀲𑀁𑀲𑀁…  𑀲𑀼𑀔𑀁…  𑀘𑀻𑀯𑀭𑀁…  𑀧𑀺𑀡𑁆𑀟𑀧𑀸𑀢𑀁…  𑀲𑁂𑀦𑀸𑀲𑀦𑀁…  𑀕𑀺𑀮𑀸𑀦𑀧𑀘𑁆𑀘𑀬𑀪𑁂𑀲𑀚𑁆𑀚𑀧𑀭𑀺𑀓𑁆𑀔𑀸𑀭𑀦𑁆”𑀢𑀺𑁇 𑀏𑀯𑀁 𑀇𑀝𑁆𑀞𑀁 𑀯𑀢𑁆𑀣𑀼𑀁 𑀦𑀺𑀲𑁆𑀲𑀸𑀬 𑀓𑀣𑀁𑀓𑀣𑀸 𑀉𑀧𑁆𑀧𑀚𑁆𑀚𑀢𑀻𑀢𑀺—  𑀓𑁄𑀥𑁄 𑀫𑁄𑀲𑀯𑀚𑁆𑀚𑀜𑁆𑀘 𑀓𑀣𑀁𑀓𑀣𑀸 𑀘𑁇

995\. **𑀏𑀢𑁂𑀧𑀺 𑀥𑀫𑁆𑀫𑀸 𑀤𑁆𑀯𑀬𑀫𑁂𑀯 𑀲𑀦𑁆𑀢𑁂**𑀢𑀺𑁇 𑀲𑀸𑀢𑀸𑀲𑀸𑀢𑁂 𑀲𑀦𑁆𑀢𑁂, 𑀲𑀼𑀔𑀤𑀼𑀓𑁆𑀔𑁂 𑀲𑀦𑁆𑀢𑁂, 𑀲𑁄𑀫𑀦𑀲𑁆𑀲𑀤𑁄𑀫𑀦𑀲𑁆𑀲𑁂 𑀲𑀦𑁆𑀢𑁂, 𑀇𑀝𑁆𑀞𑀸𑀦𑀺𑀝𑁆𑀞𑁂 𑀲𑀦𑁆𑀢𑁂, 𑀅𑀦𑀼𑀦𑀬𑀧𑀝𑀺𑀖𑁂 𑀲𑀦𑁆𑀢𑁂 𑀲𑀁𑀯𑀺𑀚𑁆𑀚𑀫𑀸𑀦𑁂 𑀅𑀢𑁆𑀣𑀺 𑀉𑀧𑀮𑀩𑁆𑀪𑀫𑀸𑀦𑁂𑀢𑀺—  𑀏𑀢𑁂𑀧𑀺 𑀥𑀫𑁆𑀫𑀸 𑀤𑁆𑀯𑀬𑀫𑁂𑀯 𑀲𑀦𑁆𑀢𑁂𑁇

996\. **𑀓𑀣𑀁𑀓𑀣𑀻 𑀜𑀸𑀡𑀧𑀣𑀸𑀬 𑀲𑀺𑀓𑁆𑀔𑁂**𑀢𑀺𑁇 𑀜𑀸𑀡𑀫𑁆𑀧𑀺 𑀜𑀸𑀡𑀧𑀣𑁄, 𑀜𑀸𑀡𑀲𑁆𑀲 𑀆𑀭𑀫𑁆𑀫𑀡𑀫𑁆𑀧𑀺 𑀜𑀸𑀡𑀧𑀣𑁄, 𑀜𑀸𑀡𑀲𑀳𑀪𑀼𑀦𑁄𑀧𑀺 𑀥𑀫𑁆𑀫𑀸 𑀜𑀸𑀡𑀧𑀣𑁄𑁇 𑀬𑀣𑀸 𑀅𑀭𑀺𑀬𑀫𑀕𑁆𑀕𑁄 𑀅𑀭𑀺𑀬𑀧𑀣𑁄, 𑀤𑁂𑀯𑀫𑀕𑁆𑀕𑁄 𑀤𑁂𑀯𑀧𑀣𑁄, 𑀩𑁆𑀭𑀳𑁆𑀫𑀫𑀕𑁆𑀕𑁄 𑀩𑁆𑀭𑀳𑁆𑀫𑀧𑀣𑁄; 𑀏𑀯𑀫𑁂𑀯𑀁 𑀜𑀸𑀡𑀫𑁆𑀧𑀺 𑀜𑀸𑀡𑀧𑀣𑁄, 𑀜𑀸𑀡𑀲𑁆𑀲 𑀆𑀭𑀫𑁆𑀫𑀡𑀫𑁆𑀧𑀺 𑀜𑀸𑀡𑀧𑀣𑁄, 𑀜𑀸𑀡𑀲𑀳𑀪𑀼𑀦𑁄𑀧𑀺 𑀥𑀫𑁆𑀫𑀸 𑀜𑀸𑀡𑀧𑀣𑁄𑁇

997\. **𑀲𑀺𑀓𑁆𑀔𑁂**𑀢𑀺 𑀢𑀺𑀲𑁆𑀲𑁄 𑀲𑀺𑀓𑁆𑀔𑀸—  𑀅𑀥𑀺𑀲𑀻𑀮𑀲𑀺𑀓𑁆𑀔𑀸, 𑀅𑀥𑀺𑀘𑀺𑀢𑁆𑀢𑀲𑀺𑀓𑁆𑀔𑀸, 𑀅𑀥𑀺𑀧𑀜𑁆𑀜𑀸𑀲𑀺𑀓𑁆𑀔𑀸𑁇 𑀓𑀢𑀫𑀸 𑀅𑀥𑀺𑀲𑀻𑀮𑀲𑀺𑀓𑁆𑀔𑀸? 𑀇𑀥 𑀪𑀺𑀓𑁆𑀔𑀼 𑀲𑀻𑀮𑀯𑀸 𑀳𑁄𑀢𑀺, 𑀧𑀸𑀢𑀺𑀫𑁄𑀓𑁆𑀔𑀲𑀁𑀯𑀭𑀲𑀁𑀯𑀼𑀢𑁄 𑀯𑀺𑀳𑀭𑀢𑀺 𑀆𑀘𑀸𑀭𑀕𑁄𑀘𑀭𑀲𑀫𑁆𑀧𑀦𑁆𑀦𑁄, 𑀅𑀡𑀼𑀫𑀢𑁆𑀢𑁂𑀲𑀼 𑀯𑀚𑁆𑀚𑁂𑀲𑀼 𑀪𑀬𑀤𑀲𑁆𑀲𑀸𑀯𑀻, 𑀲𑀫𑀸𑀤𑀸𑀬 𑀲𑀺𑀓𑁆𑀔𑀢𑀺 𑀲𑀺𑀓𑁆𑀔𑀸𑀧𑀤𑁂𑀲𑀼, 𑀔𑀼𑀤𑁆𑀤𑀓𑁄 𑀲𑀻𑀮𑀓𑁆𑀔𑀦𑁆𑀥𑁄…  𑀫𑀳𑀦𑁆𑀢𑁄 𑀲𑀻𑀮𑀓𑁆𑀔𑀦𑁆𑀥𑁄…  𑀲𑀻𑀮𑀁 𑀧𑀢𑀺𑀝𑁆𑀞𑀸 𑀆𑀤𑀺 𑀘𑀭𑀡𑀁 𑀲𑀁𑀬𑀫𑁄 𑀲𑀁𑀯𑀭𑁄 𑀫𑀼𑀔𑀁 𑀧𑀫𑀼𑀔𑀁 𑀓𑀼𑀲𑀮𑀸𑀦𑀁 𑀥𑀫𑁆𑀫𑀸𑀦𑀁 𑀲𑀫𑀸𑀧𑀢𑁆𑀢𑀺𑀬𑀸—  𑀅𑀬𑀁 𑀅𑀥𑀺𑀲𑀻𑀮𑀲𑀺𑀓𑁆𑀔𑀸𑁇 𑀓𑀢𑀫𑀸 𑀅𑀥𑀺𑀘𑀺𑀢𑁆𑀢𑀲𑀺𑀓𑁆𑀔𑀸? 𑀇𑀥 𑀪𑀺𑀓𑁆𑀔𑀼 𑀯𑀺𑀯𑀺𑀘𑁆𑀘𑁂𑀯 𑀓𑀸𑀫𑁂𑀳𑀺…𑀧𑁂…  𑀘𑀢𑀼𑀢𑁆𑀣𑀁 𑀛𑀸𑀦𑀁 𑀉𑀧𑀲𑀫𑁆𑀧𑀚𑁆𑀚 𑀯𑀺𑀳𑀭𑀢𑀺—  𑀅𑀬𑀁 𑀅𑀥𑀺𑀘𑀺𑀢𑁆𑀢𑀲𑀺𑀓𑁆𑀔𑀸𑁇 𑀓𑀢𑀫𑀸 𑀅𑀥𑀺𑀧𑀜𑁆𑀜𑀸𑀲𑀺𑀓𑁆𑀔𑀸? 𑀇𑀥 𑀪𑀺𑀓𑁆𑀔𑀼 𑀧𑀜𑁆𑀜𑀯𑀸 𑀳𑁄𑀢𑀺, 𑀉𑀤𑀬𑀢𑁆𑀣𑀕𑀸𑀫𑀺𑀦𑀺𑀬𑀸 𑀧𑀜𑁆𑀜𑀸𑀬 𑀲𑀫𑀦𑁆𑀦𑀸𑀕𑀢𑁄 𑀅𑀭𑀺𑀬𑀸𑀬 𑀦𑀺𑀩𑁆𑀩𑁂𑀥𑀺𑀓𑀸𑀬 𑀲𑀫𑁆𑀫𑀸𑀤𑀼𑀓𑁆𑀔𑀓𑁆𑀔𑀬𑀕𑀸𑀫𑀺𑀦𑀺𑀬𑀸𑁇 𑀲𑁄 “𑀇𑀤𑀁 𑀤𑀼𑀓𑁆𑀔𑀦𑁆”𑀢𑀺 𑀬𑀣𑀸𑀪𑀽𑀢𑀁 𑀧𑀚𑀸𑀦𑀸𑀢𑀺…𑀧𑁂…  “𑀅𑀬𑀁 𑀤𑀼𑀓𑁆𑀔𑀦𑀺𑀭𑁄𑀥𑀕𑀸𑀫𑀺𑀦𑀻 𑀧𑀝𑀺𑀧𑀤𑀸”𑀢𑀺 𑀬𑀣𑀸𑀪𑀽𑀢𑀁 𑀧𑀚𑀸𑀦𑀸𑀢𑀺, “𑀇𑀫𑁂 𑀆𑀲𑀯𑀸”𑀢𑀺 𑀬𑀣𑀸𑀪𑀽𑀢𑀁 𑀧𑀚𑀸𑀦𑀸𑀢𑀺…𑀧𑁂…  “𑀅𑀬𑀁 𑀆𑀲𑀯𑀦𑀺𑀭𑁄𑀥𑀕𑀸𑀫𑀺𑀦𑀻 𑀧𑀝𑀺𑀧𑀤𑀸”𑀢𑀺 𑀬𑀣𑀸𑀪𑀽𑀢𑀁 𑀧𑀚𑀸𑀦𑀸𑀢𑀺—  𑀅𑀬𑀁 𑀅𑀥𑀺𑀧𑀜𑁆𑀜𑀸𑀲𑀺𑀓𑁆𑀔𑀸𑁇

998\. **𑀓𑀣𑀁𑀓𑀣𑀻 𑀜𑀸𑀡𑀧𑀣𑀸𑀬 𑀲𑀺𑀓𑁆𑀔𑁂**𑀢𑀺𑁇 𑀓𑀣𑀁𑀓𑀣𑀻 𑀧𑀼𑀕𑁆𑀕𑀮𑁄 𑀲𑀓𑀗𑁆𑀔𑁄 𑀲𑀯𑀺𑀮𑁂𑀔𑁄 𑀲𑀤𑁆𑀯𑁂𑀍𑀳𑀓𑁄 𑀲𑀯𑀺𑀘𑀺𑀓𑀺𑀘𑁆𑀙𑁄, 𑀜𑀸𑀡𑀸𑀥𑀺𑀕𑀫𑀸𑀬 𑀜𑀸𑀡𑀨𑀼𑀲𑀦𑀸𑀬 𑀜𑀸𑀡𑀲𑀘𑁆𑀙𑀺𑀓𑀺𑀭𑀺𑀬𑀸𑀬 𑀅𑀥𑀺𑀲𑀻𑀮𑀫𑁆𑀧𑀺 𑀲𑀺𑀓𑁆𑀔𑁂𑀬𑁆𑀬, 𑀅𑀥𑀺𑀘𑀺𑀢𑁆𑀢𑀫𑁆𑀧𑀺 𑀲𑀺𑀓𑁆𑀔𑁂𑀬𑁆𑀬, 𑀅𑀥𑀺𑀧𑀜𑁆𑀜𑀫𑁆𑀧𑀺 𑀲𑀺𑀓𑁆𑀔𑁂𑀬𑁆𑀬; 𑀇𑀫𑀸 𑀢𑀺𑀲𑁆𑀲𑁄 𑀲𑀺𑀓𑁆𑀔𑀸𑀬𑁄 𑀆𑀯𑀚𑁆𑀚𑀦𑁆𑀢𑁄 𑀲𑀺𑀓𑁆𑀔𑁂𑀬𑁆𑀬, 𑀚𑀸𑀦𑀦𑁆𑀢𑁄 𑀲𑀺𑀓𑁆𑀔𑁂𑀬𑁆𑀬, 𑀧𑀲𑁆𑀲𑀦𑁆𑀢𑁄 𑀲𑀺𑀓𑁆𑀔𑁂𑀬𑁆𑀬, 𑀧𑀘𑁆𑀘𑀯𑁂𑀓𑁆𑀔𑀦𑁆𑀢𑁄 𑀲𑀺𑀓𑁆𑀔𑁂𑀬𑁆𑀬, 𑀘𑀺𑀢𑁆𑀢𑀁 𑀅𑀥𑀺𑀝𑁆𑀞𑀳𑀦𑁆𑀢𑁄 𑀲𑀺𑀓𑁆𑀔𑁂𑀬𑁆𑀬, 𑀲𑀤𑁆𑀥𑀸𑀬 𑀅𑀥𑀺𑀫𑀼𑀘𑁆𑀘𑀦𑁆𑀢𑁄 𑀲𑀺𑀓𑁆𑀔𑁂𑀬𑁆𑀬, 𑀯𑀻𑀭𑀺𑀬𑀁 𑀧𑀕𑁆𑀕𑀡𑁆𑀳𑀦𑁆𑀢𑁄 𑀲𑀺𑀓𑁆𑀔𑁂𑀬𑁆𑀬, 𑀲𑀢𑀺𑀁 𑀉𑀧𑀝𑁆𑀞𑀳𑀦𑁆𑀢𑁄 𑀲𑀺𑀓𑁆𑀔𑁂𑀬𑁆𑀬, 𑀘𑀺𑀢𑁆𑀢𑀁 𑀲𑀫𑀸𑀤𑀳𑀦𑁆𑀢𑁄 𑀲𑀺𑀓𑁆𑀔𑁂𑀬𑁆𑀬, 𑀧𑀜𑁆𑀜𑀸𑀬 𑀧𑀚𑀸𑀦𑀦𑁆𑀢𑁄 𑀲𑀺𑀓𑁆𑀔𑁂𑀬𑁆𑀬, 𑀅𑀪𑀺𑀜𑁆𑀜𑁂𑀬𑁆𑀬𑀁 𑀅𑀪𑀺𑀚𑀸𑀦𑀦𑁆𑀢𑁄 𑀲𑀺𑀓𑁆𑀔𑁂𑀬𑁆𑀬, 𑀧𑀭𑀺𑀜𑁆𑀜𑁂𑀬𑁆𑀬𑀁 𑀧𑀭𑀺𑀚𑀸𑀦𑀦𑁆𑀢𑁄 𑀲𑀺𑀓𑁆𑀔𑁂𑀬𑁆𑀬, 𑀧𑀳𑀸𑀢𑀩𑁆𑀩𑀁 𑀧𑀚𑀳𑀦𑁆𑀢𑁄 𑀲𑀺𑀓𑁆𑀔𑁂𑀬𑁆𑀬, 𑀪𑀸𑀯𑁂𑀢𑀩𑁆𑀩𑀁 𑀪𑀸𑀯𑁂𑀦𑁆𑀢𑁄 𑀲𑀺𑀓𑁆𑀔𑁂𑀬𑁆𑀬, 𑀲𑀘𑁆𑀙𑀺𑀓𑀸𑀢𑀩𑁆𑀩𑀁 𑀲𑀘𑁆𑀙𑀺𑀓𑀭𑁄𑀦𑁆𑀢𑁄 𑀲𑀺𑀓𑁆𑀔𑁂𑀬𑁆𑀬 𑀆𑀘𑀭𑁂𑀬𑁆𑀬 𑀲𑀫𑀸𑀘𑀭𑁂𑀬𑁆𑀬 𑀲𑀫𑀸𑀤𑀸𑀬 𑀯𑀢𑁆𑀢𑁂𑀬𑁆𑀬𑀸𑀢𑀺—  𑀓𑀣𑀁𑀓𑀣𑀻 𑀜𑀸𑀡𑀧𑀣𑀸𑀬 𑀲𑀺𑀓𑁆𑀔𑁂𑁇

999\. **𑀜𑀢𑁆𑀯𑀸 𑀧𑀯𑀼𑀢𑁆𑀢𑀸 𑀲𑀫𑀡𑁂𑀦 𑀥𑀫𑁆𑀫𑀸**𑀢𑀺𑁇 **𑀜𑀢𑁆𑀯𑀸**𑀢𑀺 𑀜𑀢𑁆𑀯𑀸 𑀚𑀸𑀦𑀺𑀢𑁆𑀯𑀸 𑀢𑀼𑀮𑀬𑀺𑀢𑁆𑀯𑀸 𑀢𑀻𑀭𑀬𑀺𑀢𑁆𑀯𑀸 𑀯𑀺𑀪𑀸𑀯𑀬𑀺𑀢𑁆𑀯𑀸 𑀯𑀺𑀪𑀽𑀢𑀁 𑀓𑀢𑁆𑀯𑀸 𑀯𑀼𑀢𑁆𑀢𑀸 𑀧𑀯𑀼𑀢𑁆𑀢𑀸 𑀆𑀘𑀺𑀓𑁆𑀔𑀺𑀢𑀸 𑀤𑁂𑀲𑀺𑀢𑀸 𑀧𑀜𑁆𑀜𑀧𑀺𑀢𑀸 𑀧𑀝𑁆𑀞𑀧𑀺𑀢𑀸 𑀯𑀺𑀯𑀝𑀸 𑀯𑀺𑀪𑀢𑁆𑀢𑀸 𑀉𑀢𑁆𑀢𑀸𑀦𑀻𑀓𑀢𑀸 𑀧𑀓𑀸𑀲𑀺𑀢𑀸𑁇 “𑀲𑀩𑁆𑀩𑁂 𑀲𑀗𑁆𑀔𑀸𑀭𑀸 𑀅𑀦𑀺𑀘𑁆𑀘𑀸”𑀢𑀺 𑀜𑀢𑁆𑀯𑀸 𑀚𑀸𑀦𑀺𑀢𑁆𑀯𑀸 𑀢𑀼𑀮𑀬𑀺𑀢𑁆𑀯𑀸 𑀢𑀻𑀭𑀬𑀺𑀢𑁆𑀯𑀸 𑀯𑀺𑀪𑀸𑀯𑀬𑀺𑀢𑁆𑀯𑀸 𑀯𑀺𑀪𑀽𑀢𑀁 𑀓𑀢𑁆𑀯𑀸 𑀯𑀼𑀢𑁆𑀢𑀸 𑀧𑀯𑀼𑀢𑁆𑀢𑀸 𑀆𑀘𑀺𑀓𑁆𑀔𑀺𑀢𑀸 𑀤𑁂𑀲𑀺𑀢𑀸 𑀧𑀜𑁆𑀜𑀧𑀺𑀢𑀸 𑀧𑀝𑁆𑀞𑀧𑀺𑀢𑀸 𑀯𑀺𑀯𑀝𑀸 𑀯𑀺𑀪𑀢𑁆𑀢𑀸 𑀉𑀢𑁆𑀢𑀸𑀦𑀻𑀓𑀢𑀸 𑀧𑀓𑀸𑀲𑀺𑀢𑀸, “𑀲𑀩𑁆𑀩𑁂 𑀲𑀗𑁆𑀔𑀸𑀭𑀸 𑀤𑀼𑀓𑁆𑀔𑀸”𑀢𑀺…  “𑀲𑀩𑁆𑀩𑁂 𑀥𑀫𑁆𑀫𑀸 𑀅𑀦𑀢𑁆𑀢𑀸”𑀢𑀺…  “𑀅𑀯𑀺𑀚𑁆𑀚𑀸𑀧𑀘𑁆𑀘𑀬𑀸 𑀲𑀗𑁆𑀔𑀸𑀭𑀸”𑀢𑀺…𑀧𑁂…  “𑀚𑀸𑀢𑀺𑀧𑀘𑁆𑀘𑀬𑀸 𑀚𑀭𑀸𑀫𑀭𑀡𑀦𑁆”𑀢𑀺…  “𑀅𑀯𑀺𑀚𑁆𑀚𑀸𑀦𑀺𑀭𑁄𑀥𑀸 𑀲𑀗𑁆𑀔𑀸𑀭𑀦𑀺𑀭𑁄𑀥𑁄”𑀢𑀺…𑀧𑁂…  “𑀚𑀸𑀢𑀺𑀦𑀺𑀭𑁄𑀥𑀸 𑀚𑀭𑀸𑀫𑀭𑀡𑀦𑀺𑀭𑁄𑀥𑁄”𑀢𑀺…  “𑀇𑀤𑀁 𑀤𑀼𑀓𑁆𑀔𑀦𑁆”𑀢𑀺…𑀧𑁂…  “𑀅𑀬𑀁 𑀤𑀼𑀓𑁆𑀔𑀦𑀺𑀭𑁄𑀥𑀕𑀸𑀫𑀺𑀦𑀻 𑀧𑀝𑀺𑀧𑀤𑀸”𑀢𑀺…  “𑀇𑀫𑁂 𑀆𑀲𑀯𑀸”𑀢𑀺…𑀧𑁂…  “𑀅𑀬𑀁 𑀆𑀲𑀯𑀦𑀺𑀭𑁄𑀥𑀕𑀸𑀫𑀺𑀦𑀻 𑀧𑀝𑀺𑀧𑀤𑀸”𑀢𑀺…  “𑀇𑀫𑁂 𑀥𑀫𑁆𑀫𑀸 𑀅𑀪𑀺𑀜𑁆𑀜𑁂𑀬𑁆𑀬𑀸”𑀢𑀺…  “𑀇𑀫𑁂 𑀥𑀫𑁆𑀫𑀸 𑀧𑀭𑀺𑀜𑁆𑀜𑁂𑀬𑁆𑀬𑀸”𑀢𑀺…  “𑀇𑀫𑁂 𑀥𑀫𑁆𑀫𑀸 𑀧𑀳𑀸𑀢𑀩𑁆𑀩𑀸”𑀢𑀺…  “𑀇𑀫𑁂 𑀥𑀫𑁆𑀫𑀸 𑀪𑀸𑀯𑁂𑀢𑀩𑁆𑀩𑀸”𑀢𑀺…  “𑀇𑀫𑁂 𑀥𑀫𑁆𑀫𑀸 𑀲𑀘𑁆𑀙𑀺𑀓𑀸𑀢𑀩𑁆𑀩𑀸”𑀢𑀺…  𑀙𑀦𑁆𑀦𑀁 𑀨𑀲𑁆𑀲𑀸𑀬𑀢𑀦𑀸𑀦𑀁 𑀲𑀫𑀼𑀤𑀬𑀜𑁆𑀘 𑀅𑀢𑁆𑀣𑀗𑁆𑀕𑀫𑀜𑁆𑀘 𑀅𑀲𑁆𑀲𑀸𑀤𑀜𑁆𑀘 𑀆𑀤𑀻𑀦𑀯𑀜𑁆𑀘 𑀦𑀺𑀲𑁆𑀲𑀭𑀡𑀜𑁆𑀘…  𑀧𑀜𑁆𑀘𑀦𑁆𑀦𑀁 𑀉𑀧𑀸𑀤𑀸𑀦𑀓𑁆𑀔𑀦𑁆𑀥𑀸𑀦𑀁…  𑀘𑀢𑀼𑀦𑁆𑀦𑀁 𑀫𑀳𑀸𑀪𑀽𑀢𑀸𑀦𑀁…  “𑀬𑀁 𑀓𑀺𑀜𑁆𑀘𑀺 𑀲𑀫𑀼𑀤𑀬𑀥𑀫𑁆𑀫𑀁 𑀲𑀩𑁆𑀩𑀁 𑀢𑀁 𑀦𑀺𑀭𑁄𑀥𑀥𑀫𑁆𑀫𑀦𑁆”𑀢𑀺 𑀜𑀢𑁆𑀯𑀸 𑀚𑀸𑀦𑀺𑀢𑁆𑀯𑀸 𑀢𑀼𑀮𑀬𑀺𑀢𑁆𑀯𑀸 𑀢𑀻𑀭𑀬𑀺𑀢𑁆𑀯𑀸 𑀯𑀺𑀪𑀸𑀯𑀬𑀺𑀢𑁆𑀯𑀸 𑀯𑀺𑀪𑀽𑀢𑀁 𑀓𑀢𑁆𑀯𑀸 𑀯𑀼𑀢𑁆𑀢𑀸 𑀧𑀯𑀼𑀢𑁆𑀢𑀸 𑀆𑀘𑀺𑀓𑁆𑀔𑀺𑀢𑀸 𑀤𑁂𑀲𑀺𑀢𑀸 𑀧𑀜𑁆𑀜𑀧𑀺𑀢𑀸 𑀧𑀝𑁆𑀞𑀧𑀺𑀢𑀸 𑀯𑀺𑀯𑀝𑀸 𑀯𑀺𑀪𑀢𑁆𑀢𑀸 𑀉𑀢𑁆𑀢𑀸𑀦𑀻𑀓𑀢𑀸 𑀧𑀓𑀸𑀲𑀺𑀢𑀸𑁇

1000\. 𑀯𑀼𑀢𑁆𑀢𑀜𑁆𑀳𑁂𑀢𑀁 𑀪𑀕𑀯𑀢𑀸—  “𑀅𑀪𑀺𑀜𑁆𑀜𑀸𑀬𑀸𑀳𑀁, 𑀪𑀺𑀓𑁆𑀔𑀯𑁂, 𑀥𑀫𑁆𑀫𑀁 𑀤𑁂𑀲𑁂𑀫𑀺, 𑀦𑁄 𑀅𑀦𑀪𑀺𑀜𑁆𑀜𑀸𑀬𑁇 𑀲𑀦𑀺𑀤𑀸𑀦𑀸𑀳𑀁, 𑀪𑀺𑀓𑁆𑀔𑀯𑁂, 𑀥𑀫𑁆𑀫𑀁 𑀤𑁂𑀲𑁂𑀫𑀺, 𑀦𑁄 𑀅𑀦𑀺𑀤𑀸𑀦𑀁𑁇 𑀲𑀧𑁆𑀧𑀸𑀝𑀺𑀳𑀸𑀭𑀺𑀬𑀸𑀳𑀁, 𑀪𑀺𑀓𑁆𑀔𑀯𑁂, 𑀥𑀫𑁆𑀫𑀁 𑀤𑁂𑀲𑁂𑀫𑀺, 𑀦𑁄 𑀅𑀧𑁆𑀧𑀸𑀝𑀺𑀳𑀸𑀭𑀺𑀬𑀁𑁇 𑀢𑀲𑁆𑀲 𑀫𑀬𑁆𑀳𑀁, 𑀪𑀺𑀓𑁆𑀔𑀯𑁂, 𑀅𑀪𑀺𑀜𑁆𑀜𑀸𑀬 𑀥𑀫𑁆𑀫𑀁 𑀤𑁂𑀲𑀬𑀢𑁄, 𑀦𑁄 𑀅𑀦𑀪𑀺𑀜𑁆𑀜𑀸𑀬, 𑀲𑀦𑀺𑀤𑀸𑀦𑀁 𑀥𑀫𑁆𑀫𑀁 𑀤𑁂𑀲𑀬𑀢𑁄, 𑀦𑁄 𑀅𑀦𑀺𑀤𑀸𑀦𑀁, 𑀲𑀧𑁆𑀧𑀸𑀝𑀺𑀳𑀸𑀭𑀺𑀬𑀁 𑀥𑀫𑁆𑀫𑀁 𑀤𑁂𑀲𑀬𑀢𑁄, 𑀦𑁄 𑀅𑀧𑁆𑀧𑀸𑀝𑀺𑀳𑀸𑀭𑀺𑀬𑀁, 𑀓𑀭𑀡𑀻𑀬𑁄 𑀑𑀯𑀸𑀤𑁄, 𑀓𑀭𑀡𑀻𑀬𑀸 𑀅𑀦𑀼𑀲𑀸𑀲𑀦𑀻𑁇 𑀅𑀮𑀜𑁆𑀘 𑀧𑀦, 𑀪𑀺𑀓𑁆𑀔𑀯𑁂, 𑀯𑁄 𑀢𑀼𑀝𑁆𑀞𑀺𑀬𑀸 𑀅𑀮𑀁 𑀧𑀸𑀫𑁄𑀚𑁆𑀚𑀸𑀬 𑀅𑀮𑀁 𑀲𑁄𑀫𑀦𑀲𑁆𑀲𑀸𑀬 𑀲𑀫𑁆𑀫𑀸𑀲𑀫𑁆𑀩𑀼𑀤𑁆𑀥𑁄 𑀪𑀕𑀯𑀸, 𑀲𑁆𑀯𑀸𑀓𑁆𑀔𑀸𑀢𑁄 𑀥𑀫𑁆𑀫𑁄, 𑀲𑀼𑀧𑁆𑀧𑀝𑀺𑀧𑀦𑁆𑀦𑁄 𑀲𑀁𑀖𑁄𑀢𑀺…𑀧𑁂… 𑁇 𑀇𑀫𑀲𑁆𑀫𑀺𑀜𑁆𑀘 𑀧𑀦 𑀯𑁂𑀬𑁆𑀬𑀸𑀓𑀭𑀡𑀲𑁆𑀫𑀺𑀁 𑀪𑀜𑁆𑀜𑀫𑀸𑀦𑁂 𑀤𑀲𑀲𑀳𑀲𑁆𑀲𑀻 𑀮𑁄𑀓𑀥𑀸𑀢𑀼 𑀅𑀓𑀫𑁆𑀧𑀺𑀢𑁆𑀣𑀸”𑀢𑀺—  𑀜𑀢𑁆𑀯𑀸 𑀧𑀯𑀼𑀢𑁆𑀢𑀸 𑀲𑀫𑀡𑁂𑀦 𑀥𑀫𑁆𑀫𑀸𑁇

1001\. 𑀢𑁂𑀦𑀸𑀳 𑀪𑀕𑀯𑀸—

1002\. _“𑀓𑁄𑀥𑁄 𑀫𑁄𑀲𑀯𑀚𑁆𑀚𑀜𑁆𑀘 𑀓𑀣𑀁𑀓𑀣𑀸 𑀘,_  
_𑀏𑀢𑁂𑀧𑀺 𑀥𑀫𑁆𑀫𑀸 𑀤𑁆𑀯𑀬𑀫𑁂𑀯 𑀲𑀦𑁆𑀢𑁂;_  
_𑀓𑀣𑀁𑀓𑀣𑀻 𑀜𑀸𑀡𑀧𑀣𑀸𑀬 𑀲𑀺𑀓𑁆𑀔𑁂,_  
_𑀜𑀢𑁆𑀯𑀸 𑀧𑀯𑀼𑀢𑁆𑀢𑀸 𑀲𑀫𑀡𑁂𑀦 𑀥𑀫𑁆𑀫𑀸”𑀢𑀺𑁇_  


(104.)

1003\. _**𑀲𑀸𑀢𑀁 𑀅𑀲𑀸𑀢𑀜𑁆𑀘 𑀓𑀼𑀢𑁄𑀦𑀺𑀤𑀸𑀦𑀸,**_  
_**𑀓𑀺𑀲𑁆𑀫𑀺𑀁 𑀅𑀲𑀦𑁆𑀢𑁂 𑀦 𑀪𑀯𑀦𑁆𑀢𑀺 𑀳𑁂𑀢𑁂;**_  
_**𑀯𑀺𑀪𑀯𑀁 𑀪𑀯𑀜𑁆𑀘𑀸𑀧𑀺 𑀬𑀫𑁂𑀢𑀫𑀢𑁆𑀣𑀁,**_  
_**𑀏𑀢𑀁 𑀫𑁂 𑀧𑀩𑁆𑀭𑀽𑀳𑀺 𑀬𑀢𑁄𑀦𑀺𑀤𑀸𑀦𑀁𑁇**_  


1004\. **𑀲𑀸𑀢𑀁 𑀅𑀲𑀸𑀢𑀜𑁆𑀘 𑀓𑀼𑀢𑁄𑀦𑀺𑀤𑀸𑀦𑀸**𑀢𑀺𑁇 𑀲𑀸𑀢𑀸 𑀅𑀲𑀸𑀢𑀸 𑀓𑀼𑀢𑁄𑀦𑀺𑀤𑀸𑀦𑀸 𑀓𑀼𑀢𑁄𑀚𑀸𑀢𑀸 𑀓𑀼𑀢𑁄𑀲𑀜𑁆𑀚𑀸𑀢𑀸 𑀓𑀼𑀢𑁄𑀦𑀺𑀩𑁆𑀩𑀢𑁆𑀢𑀸 𑀓𑀼𑀢𑁄𑀅𑀪𑀺𑀦𑀺𑀩𑁆𑀩𑀢𑁆𑀢𑀸 𑀓𑀼𑀢𑁄𑀧𑀸𑀢𑀼𑀪𑀽𑀢𑀸, 𑀓𑀺𑀁𑀦𑀺𑀤𑀸𑀦𑀸 𑀓𑀺𑀁𑀲𑀫𑀼𑀤𑀬𑀸 𑀓𑀺𑀁𑀚𑀸𑀢𑀺𑀓𑀸 𑀓𑀺𑀁𑀧𑀪𑀯𑀸𑀢𑀺 𑀲𑀸𑀢𑀸𑀲𑀸𑀢𑀸𑀦𑀁 𑀫𑀽𑀮𑀁 𑀧𑀼𑀘𑁆𑀙𑀢𑀺…𑀧𑁂…  𑀲𑀫𑀼𑀤𑀬𑀁 𑀧𑀼𑀘𑁆𑀙𑀢𑀺 𑀧𑀧𑀼𑀘𑁆𑀙𑀢𑀺 𑀬𑀸𑀘𑀢𑀺 𑀅𑀚𑁆𑀛𑁂𑀲𑀢𑀺 𑀧𑀲𑀸𑀤𑁂𑀢𑀻𑀢𑀺—  𑀲𑀸𑀢𑀁 𑀅𑀲𑀸𑀢𑀜𑁆𑀘 𑀓𑀼𑀢𑁄𑀦𑀺𑀤𑀸𑀦𑀸𑁇

1005\. **𑀓𑀺𑀲𑁆𑀫𑀺𑀁 𑀅𑀲𑀦𑁆𑀢𑁂 𑀦 𑀪𑀯𑀦𑁆𑀢𑀺 𑀳𑁂𑀢𑁂**𑀢𑀺𑁇 𑀓𑀺𑀲𑁆𑀫𑀺𑀁 𑀅𑀲𑀦𑁆𑀢𑁂 𑀅𑀲𑀁𑀯𑀺𑀚𑁆𑀚𑀫𑀸𑀦𑁂 𑀦𑀢𑁆𑀣𑀺 𑀅𑀦𑀼𑀧𑀮𑀩𑁆𑀪𑀫𑀸𑀦𑁂 𑀲𑀸𑀢𑀸𑀲𑀸𑀢𑀸 𑀦 𑀪𑀯𑀦𑁆𑀢𑀺 𑀦𑀧𑁆𑀧𑀪𑀯𑀦𑁆𑀢𑀺 𑀦 𑀚𑀸𑀬𑀦𑁆𑀢𑀺 𑀦 𑀲𑀜𑁆𑀚𑀸𑀬𑀦𑁆𑀢𑀺 𑀦 𑀦𑀺𑀩𑁆𑀩𑀢𑁆𑀢𑀦𑁆𑀢𑀺 𑀦 𑀅𑀪𑀺𑀦𑀺𑀩𑁆𑀩𑀢𑁆𑀢𑀦𑁆𑀢𑀻𑀢𑀺—  𑀓𑀺𑀲𑁆𑀫𑀺𑀁 𑀅𑀲𑀦𑁆𑀢𑁂 𑀦 𑀪𑀯𑀦𑁆𑀢𑀺 𑀳𑁂𑀢𑁂𑁇

1006\. **𑀯𑀺𑀪𑀯𑀁 𑀪𑀯𑀜𑁆𑀘𑀸𑀧𑀺 𑀬𑀫𑁂𑀢𑀫𑀢𑁆𑀣𑀦𑁆**𑀢𑀺𑁇 𑀓𑀢𑀫𑁄 𑀲𑀸𑀢𑀸𑀲𑀸𑀢𑀸𑀦𑀁 𑀪𑀯𑁄? 𑀬𑁄 𑀲𑀸𑀢𑀸𑀲𑀸𑀢𑀸𑀦𑀁 𑀪𑀯𑁄 𑀧𑀪𑀯𑁄 𑀚𑀸𑀢𑀺 𑀲𑀜𑁆𑀚𑀸𑀢𑀺 𑀦𑀺𑀩𑁆𑀩𑀢𑁆𑀢𑀺 𑀅𑀪𑀺𑀦𑀺𑀩𑁆𑀩𑀢𑁆𑀢𑀺 𑀧𑀸𑀢𑀼𑀪𑀸𑀯𑁄—  𑀅𑀬𑀁 𑀲𑀸𑀢𑀸𑀲𑀸𑀢𑀸𑀦𑀁 𑀪𑀯𑁄𑁇 𑀓𑀢𑀫𑁄 𑀲𑀸𑀢𑀸𑀲𑀸𑀢𑀸𑀦𑀁 𑀯𑀺𑀪𑀯𑁄? 𑀬𑁄 𑀲𑀸𑀢𑀸𑀲𑀸𑀢𑀸𑀦𑀁 𑀔𑀬𑁄 𑀯𑀬𑁄 𑀪𑁂𑀤𑁄 𑀧𑀭𑀺𑀪𑁂𑀤𑁄 𑀅𑀦𑀺𑀘𑁆𑀘𑀢𑀸 𑀅𑀦𑁆𑀢𑀭𑀥𑀸𑀦𑀁—  𑀅𑀬𑀁 𑀲𑀸𑀢𑀸𑀲𑀸𑀢𑀸𑀦𑀁 𑀯𑀺𑀪𑀯𑁄𑁇 **𑀬𑀫𑁂𑀢𑀫𑀢𑁆𑀣𑀦𑁆**𑀢𑀺 𑀬𑀁 𑀧𑀭𑀫𑀢𑁆𑀣𑀦𑁆𑀢𑀺—  𑀯𑀺𑀪𑀯𑀁 𑀪𑀯𑀜𑁆𑀘𑀸𑀧𑀺 𑀬𑀫𑁂𑀢𑀫𑀢𑁆𑀣𑀁𑁇

1007\. **𑀏𑀢𑀁 𑀫𑁂 𑀧𑀩𑁆𑀭𑀽𑀳𑀺 𑀬𑀢𑁄𑀦𑀺𑀤𑀸𑀦𑀦𑁆**𑀢𑀺𑁇 **𑀏𑀢𑀦𑁆**𑀢𑀺 𑀬𑀁 𑀧𑀼𑀘𑁆𑀙𑀸𑀫𑀺 𑀬𑀁 𑀬𑀸𑀘𑀸𑀫𑀺 𑀬𑀁 𑀅𑀚𑁆𑀛𑁂𑀲𑀸𑀫𑀺 𑀬𑀁 𑀧𑀲𑀸𑀤𑁂𑀫𑀺𑁇 **𑀧𑀩𑁆𑀭𑀽𑀳𑀻**𑀢𑀺 𑀩𑁆𑀭𑀽𑀳𑀺 𑀯𑀤𑁂𑀳𑀺 𑀆𑀘𑀺𑀓𑁆𑀔 𑀤𑁂𑀲𑁂𑀳𑀺 𑀧𑀜𑁆𑀜𑀧𑁂𑀳𑀺 𑀧𑀝𑁆𑀞𑀧𑁂𑀳𑀺 𑀯𑀺𑀯𑀭 𑀯𑀺𑀪𑀚 𑀉𑀢𑁆𑀢𑀸𑀦𑀻𑀓𑀭𑁄𑀳𑀺 𑀧𑀓𑀸𑀲𑁂𑀳𑀻𑀢𑀺—  𑀏𑀢𑀁 𑀫𑁂 𑀧𑀩𑁆𑀭𑀽𑀳𑀺𑁇 **𑀬𑀢𑁄𑀦𑀺𑀤𑀸𑀦𑀦𑁆**𑀢𑀺 𑀬𑀁𑀦𑀺𑀤𑀸𑀦𑀁 𑀬𑀁𑀲𑀫𑀼𑀤𑀬𑀁 𑀬𑀁𑀚𑀸𑀢𑀺𑀓𑀁 𑀬𑀁𑀧𑀪𑀯𑀦𑁆𑀢𑀺—  𑀏𑀢𑀁 𑀫𑁂 𑀧𑀩𑁆𑀭𑀽𑀳𑀺 𑀬𑀢𑁄𑀦𑀺𑀤𑀸𑀦𑀁𑁇

1008\. 𑀢𑁂𑀦𑀸𑀳 𑀲𑁄 𑀦𑀺𑀫𑁆𑀫𑀺𑀢𑁄—

1009\. _“𑀲𑀸𑀢𑀁 𑀅𑀲𑀸𑀢𑀜𑁆𑀘 𑀓𑀼𑀢𑁄𑀦𑀺𑀤𑀸𑀦𑀸,_  
_𑀓𑀺𑀲𑁆𑀫𑀺𑀁 𑀅𑀲𑀦𑁆𑀢𑁂 𑀦 𑀪𑀯𑀦𑁆𑀢𑀺 𑀳𑁂𑀢𑁂;_  
_𑀯𑀺𑀪𑀯𑀁 𑀪𑀯𑀜𑁆𑀘𑀸𑀧𑀺 𑀬𑀫𑁂𑀢𑀫𑀢𑁆𑀣𑀁,_  
_𑀏𑀢𑀁 𑀫𑁂 𑀧𑀩𑁆𑀭𑀽𑀳𑀺 𑀬𑀢𑁄𑀦𑀺𑀤𑀸𑀦𑀦𑁆”𑀢𑀺𑁇_  


(105.)

1010\. _**𑀨𑀲𑁆𑀲𑀦𑀺𑀤𑀸𑀦𑀁 𑀲𑀸𑀢𑀁 𑀅𑀲𑀸𑀢𑀁,**_  
_**𑀨𑀲𑁆𑀲𑁂 𑀅𑀲𑀦𑁆𑀢𑁂 𑀦 𑀪𑀯𑀦𑁆𑀢𑀺 𑀳𑁂𑀢𑁂;**_  
_**𑀯𑀺𑀪𑀯𑀁 𑀪𑀯𑀜𑁆𑀘𑀸𑀧𑀺 𑀬𑀫𑁂𑀢𑀫𑀢𑁆𑀣𑀁,**_  
_**𑀏𑀢𑀁 𑀢𑁂 𑀧𑀩𑁆𑀭𑀽𑀫𑀺 𑀇𑀢𑁄𑀦𑀺𑀤𑀸𑀦𑀁𑁇**_  


1011\. **𑀨𑀲𑁆𑀲𑀦𑀺𑀤𑀸𑀦𑀁 𑀲𑀸𑀢𑀁 𑀅𑀲𑀸𑀢𑀦𑁆**𑀢𑀺𑁇 𑀲𑀼𑀔𑀯𑁂𑀤𑀦𑀻𑀬𑀁 𑀨𑀲𑁆𑀲𑀁 𑀧𑀝𑀺𑀘𑁆𑀘 𑀉𑀧𑁆𑀧𑀚𑁆𑀚𑀢𑀺 𑀲𑀼𑀔𑀸 𑀯𑁂𑀤𑀦𑀸𑁇 𑀬𑀸 𑀢𑀲𑁆𑀲𑁂𑀯 𑀲𑀼𑀔𑀯𑁂𑀤𑀦𑀻𑀬𑀲𑁆𑀲 𑀨𑀲𑁆𑀲𑀲𑁆𑀲 𑀦𑀺𑀭𑁄𑀥𑀸, 𑀬𑀁 𑀢𑀚𑁆𑀚𑀁 𑀯𑁂𑀤𑀬𑀺𑀢𑀁 𑀲𑀼𑀔𑀯𑁂𑀤𑀦𑀻𑀬𑀁 𑀨𑀲𑁆𑀲𑀁 𑀧𑀝𑀺𑀘𑁆𑀘 𑀉𑀧𑁆𑀧𑀦𑁆𑀦𑀸 𑀲𑀼𑀔𑀸 𑀯𑁂𑀤𑀦𑀸 𑀲𑀸 𑀦𑀺𑀭𑀼𑀚𑁆𑀛𑀢𑀺, 𑀲𑀸 𑀯𑀽𑀧𑀲𑀫𑁆𑀫𑀢𑀺𑁇 𑀤𑀼𑀓𑁆𑀔𑀯𑁂𑀤𑀦𑀻𑀬𑀁 𑀨𑀲𑁆𑀲𑀁 𑀧𑀝𑀺𑀘𑁆𑀘 𑀉𑀧𑁆𑀧𑀚𑁆𑀚𑀢𑀺 𑀤𑀼𑀓𑁆𑀔𑀸 𑀯𑁂𑀤𑀦𑀸𑁇 𑀬𑀸 𑀢𑀲𑁆𑀲𑁂𑀯 𑀤𑀼𑀓𑁆𑀔𑀯𑁂𑀤𑀦𑀻𑀬𑀲𑁆𑀲 𑀨𑀲𑁆𑀲𑀲𑁆𑀲 𑀦𑀺𑀭𑁄𑀥𑀸, 𑀬𑀁 𑀢𑀚𑁆𑀚𑀁 𑀯𑁂𑀤𑀬𑀺𑀢𑀁 𑀤𑀼𑀓𑁆𑀔𑀯𑁂𑀤𑀦𑀻𑀬𑀁 𑀨𑀲𑁆𑀲𑀁 𑀧𑀝𑀺𑀘𑁆𑀘 𑀉𑀧𑁆𑀧𑀦𑁆𑀦𑀸 𑀤𑀼𑀓𑁆𑀔𑀸 𑀯𑁂𑀤𑀦𑀸 𑀲𑀸 𑀦𑀺𑀭𑀼𑀚𑁆𑀛𑀢𑀺, 𑀲𑀸 𑀯𑀽𑀧𑀲𑀫𑁆𑀫𑀢𑀺𑁇 𑀅𑀤𑀼𑀓𑁆𑀔𑀫𑀲𑀼𑀔𑀯𑁂𑀤𑀦𑀻𑀬𑀁 𑀨𑀲𑁆𑀲𑀁 𑀧𑀝𑀺𑀘𑁆𑀘 𑀉𑀧𑁆𑀧𑀚𑁆𑀚𑀢𑀺 𑀅𑀤𑀼𑀓𑁆𑀔𑀫𑀲𑀼𑀔𑀸 𑀯𑁂𑀤𑀦𑀸𑁇 𑀬𑀸 𑀢𑀲𑁆𑀲𑁂𑀯 𑀅𑀤𑀼𑀓𑁆𑀔𑀫𑀲𑀼𑀔𑀯𑁂𑀤𑀦𑀻𑀬𑀲𑁆𑀲 𑀨𑀲𑁆𑀲𑀲𑁆𑀲 𑀦𑀺𑀭𑁄𑀥𑀸, 𑀬𑀁 𑀢𑀚𑁆𑀚𑀁 𑀯𑁂𑀤𑀬𑀺𑀢𑀁 𑀅𑀤𑀼𑀓𑁆𑀔𑀫𑀲𑀼𑀔𑀯𑁂𑀤𑀦𑀻𑀬𑀁 𑀨𑀲𑁆𑀲𑀁 𑀧𑀝𑀺𑀘𑁆𑀘 𑀉𑀧𑁆𑀧𑀦𑁆𑀦𑀸 𑀅𑀤𑀼𑀓𑁆𑀔𑀫𑀲𑀼𑀔𑀸 𑀯𑁂𑀤𑀦𑀸 𑀲𑀸 𑀦𑀺𑀭𑀼𑀚𑁆𑀛𑀢𑀺, 𑀯𑀽𑀧𑀲𑀫𑁆𑀫𑀢𑀺𑁇 **𑀨𑀲𑁆𑀲𑀦𑀺𑀤𑀸𑀦𑀁 𑀲𑀸𑀢𑀁 𑀅𑀲𑀸𑀢𑀦𑁆**𑀢𑀺𑁇 𑀲𑀸𑀢𑀸𑀲𑀸𑀢𑀸 𑀨𑀲𑁆𑀲𑀦𑀺𑀤𑀸𑀦𑀸 𑀨𑀲𑁆𑀲𑀲𑀫𑀼𑀤𑀬𑀸 𑀨𑀲𑁆𑀲𑀚𑀸𑀢𑀺𑀓𑀸 𑀨𑀲𑁆𑀲𑀧𑁆𑀧𑀪𑀯𑀸𑀢𑀺—  𑀨𑀲𑁆𑀲𑀦𑀺𑀤𑀸𑀦𑀁 𑀲𑀸𑀢𑀁 𑀅𑀲𑀸𑀢𑀁𑁇

1012\. **𑀨𑀲𑁆𑀲𑁂 𑀅𑀲𑀦𑁆𑀢𑁂 𑀦 𑀪𑀯𑀦𑁆𑀢𑀺 𑀳𑁂𑀢𑁂**𑀢𑀺𑁇 𑀨𑀲𑁆𑀲𑁂 𑀅𑀲𑀦𑁆𑀢𑁂 𑀅𑀲𑀁𑀯𑀺𑀚𑁆𑀚𑀫𑀸𑀦𑁂 𑀦𑀢𑁆𑀣𑀺 𑀅𑀦𑀼𑀧𑀮𑀩𑁆𑀪𑀫𑀸𑀦𑁂 𑀲𑀸𑀢𑀸𑀲𑀸𑀢𑀸 𑀦 𑀪𑀯𑀦𑁆𑀢𑀺 𑀦𑀧𑁆𑀧𑀪𑀯𑀦𑁆𑀢𑀺 𑀦 𑀚𑀸𑀬𑀦𑁆𑀢𑀺 𑀦 𑀲𑀜𑁆𑀚𑀸𑀬𑀦𑁆𑀢𑀺 𑀦 𑀦𑀺𑀩𑁆𑀩𑀢𑁆𑀢𑀦𑁆𑀢𑀺 𑀦𑀸𑀪𑀺𑀦𑀺𑀩𑁆𑀩𑀢𑁆𑀢𑀦𑁆𑀢𑀺 𑀦 𑀧𑀸𑀢𑀼𑀪𑀯𑀦𑁆𑀢𑀻𑀢𑀺—  𑀨𑀲𑁆𑀲𑁂 𑀅𑀲𑀦𑁆𑀢𑁂 𑀦 𑀪𑀯𑀦𑁆𑀢𑀺 𑀳𑁂𑀢𑁂𑁇

1013\. **𑀯𑀺𑀪𑀯𑀁 𑀪𑀯𑀜𑁆𑀘𑀸𑀧𑀺 𑀬𑀫𑁂𑀢𑀫𑀢𑁆𑀣𑀦𑁆**𑀢𑀺𑁇 𑀪𑀯𑀤𑀺𑀝𑁆𑀞𑀺𑀧𑀺 𑀨𑀲𑁆𑀲𑀦𑀺𑀤𑀸𑀦𑀸, 𑀯𑀺𑀪𑀯𑀤𑀺𑀝𑁆𑀞𑀺𑀧𑀺 𑀨𑀲𑁆𑀲𑀦𑀺𑀤𑀸𑀦𑀸𑁇 **𑀬𑀫𑁂𑀢𑀫𑀢𑁆𑀣𑀦𑁆**𑀢𑀺 𑀬𑀁 𑀧𑀭𑀫𑀢𑁆𑀣𑀦𑁆𑀢𑀺—  𑀯𑀺𑀪𑀯𑀁 𑀪𑀯𑀜𑁆𑀘𑀸𑀧𑀺 𑀬𑀫𑁂𑀢𑀫𑀢𑁆𑀣𑀁𑁇

1014\. **𑀏𑀢𑀁 𑀢𑁂 𑀧𑀩𑁆𑀭𑀽𑀫𑀺 𑀇𑀢𑁄𑀦𑀺𑀤𑀸𑀦𑀦𑁆**𑀢𑀺𑁇 **𑀏𑀢𑀦𑁆**𑀢𑀺 𑀬𑀁 𑀧𑀼𑀘𑁆𑀙𑀲𑀺 𑀬𑀁 𑀬𑀸𑀘𑀲𑀺 𑀬𑀁 𑀅𑀚𑁆𑀛𑁂𑀲𑀲𑀺 𑀬𑀁 𑀧𑀲𑀸𑀤𑁂𑀲𑀺𑁇 **𑀧𑀩𑁆𑀭𑀽𑀫𑀻**𑀢𑀺 𑀩𑁆𑀭𑀽𑀫𑀺 𑀆𑀘𑀺𑀓𑁆𑀔𑀸𑀫𑀺 𑀤𑁂𑀲𑁂𑀫𑀺 𑀧𑀜𑁆𑀜𑀧𑁂𑀫𑀺 𑀧𑀝𑁆𑀞𑀧𑁂𑀫𑀺 𑀯𑀺𑀯𑀭𑀸𑀫𑀺 𑀯𑀺𑀪𑀚𑀸𑀫𑀺 𑀉𑀢𑁆𑀢𑀸𑀦𑀻𑀓𑀭𑁄𑀫𑀺 𑀧𑀓𑀸𑀲𑁂𑀫𑀻𑀢𑀺—  𑀏𑀢𑀁 𑀢𑁂 𑀧𑀩𑁆𑀭𑀽𑀫𑀺𑁇 **𑀇𑀢𑁄𑀦𑀺𑀤𑀸𑀦𑀦𑁆**𑀢𑀺 𑀇𑀢𑁄 𑀨𑀲𑁆𑀲𑀦𑀺𑀤𑀸𑀦𑀁 𑀨𑀲𑁆𑀲𑀲𑀫𑀼𑀤𑀬𑀁 𑀨𑀲𑁆𑀲𑀚𑀸𑀢𑀺𑀓𑀁 𑀨𑀲𑁆𑀲𑀧𑁆𑀧𑀪𑀯𑀦𑁆𑀢𑀺—  𑀏𑀢𑀁 𑀢𑁂 𑀧𑀩𑁆𑀭𑀽𑀫𑀺 𑀇𑀢𑁄𑀦𑀺𑀤𑀸𑀦𑀁𑁇

1015\. 𑀢𑁂𑀦𑀸𑀳 𑀪𑀕𑀯𑀸—

1016\. _“𑀨𑀲𑁆𑀲𑀦𑀺𑀤𑀸𑀦𑀁 𑀲𑀸𑀢𑀁 𑀅𑀲𑀸𑀢𑀁,_  
_𑀨𑀲𑁆𑀲𑁂 𑀅𑀲𑀦𑁆𑀢𑁂 𑀦 𑀪𑀯𑀦𑁆𑀢𑀺 𑀳𑁂𑀢𑁂;_  
_𑀯𑀺𑀪𑀯𑀁 𑀪𑀯𑀜𑁆𑀘𑀸𑀧𑀺 𑀬𑀫𑁂𑀢𑀫𑀢𑁆𑀣𑀁,_  
_𑀏𑀢𑀁 𑀢𑁂 𑀧𑀩𑁆𑀭𑀽𑀫𑀺 𑀇𑀢𑁄𑀦𑀺𑀤𑀸𑀦𑀦𑁆”𑀢𑀺𑁇_  


(106.)

1017\. _**𑀨𑀲𑁆𑀲𑁄 𑀦𑀼 𑀮𑁄𑀓𑀲𑁆𑀫𑀺𑀁 𑀓𑀼𑀢𑁄𑀦𑀺𑀤𑀸𑀦𑁄,**_  
_**𑀧𑀭𑀺𑀕𑁆𑀕𑀳𑀸 𑀘𑀸𑀧𑀺 𑀓𑀼𑀢𑁄𑀧𑀳𑀽𑀢𑀸;**_  
_**𑀓𑀺𑀲𑁆𑀫𑀺𑀁 𑀅𑀲𑀦𑁆𑀢𑁂 𑀦 𑀫𑀫𑀢𑁆𑀢𑀫𑀢𑁆𑀣𑀺,**_  
_**𑀓𑀺𑀲𑁆𑀫𑀺𑀁 𑀯𑀺𑀪𑀽𑀢𑁂 𑀦 𑀨𑀼𑀲𑀦𑁆𑀢𑀺 𑀨𑀲𑁆𑀲𑀸𑁇**_  


1018\. **𑀨𑀲𑁆𑀲𑁄 𑀦𑀼 𑀮𑁄𑀓𑀲𑁆𑀫𑀺𑀁 𑀓𑀼𑀢𑁄𑀦𑀺𑀤𑀸𑀦𑁄**𑀢𑀺𑁇 𑀨𑀲𑁆𑀲𑁄 𑀓𑀼𑀢𑁄𑀦𑀺𑀤𑀸𑀦𑁄 𑀓𑀼𑀢𑁄𑀚𑀸𑀢𑁄 𑀓𑀼𑀢𑁄𑀲𑀜𑁆𑀚𑀸𑀢𑁄 𑀓𑀼𑀢𑁄𑀦𑀺𑀩𑁆𑀩𑀢𑁆𑀢𑁄 𑀓𑀼𑀢𑁄𑀅𑀪𑀺𑀦𑀺𑀩𑁆𑀩𑀢𑁆𑀢𑁄 𑀓𑀼𑀢𑁄𑀧𑀸𑀢𑀼𑀪𑀽𑀢𑁄, 𑀓𑀺𑀁𑀦𑀺𑀤𑀸𑀦𑁄 𑀓𑀺𑀁𑀲𑀫𑀼𑀤𑀬𑁄 𑀓𑀺𑀁𑀚𑀸𑀢𑀺𑀓𑁄 𑀓𑀺𑀁𑀧𑀪𑀯𑁄𑀢𑀺 𑀨𑀲𑁆𑀲𑀲𑁆𑀲 𑀫𑀽𑀮𑀁 𑀧𑀼𑀘𑁆𑀙𑀢𑀺 𑀳𑁂𑀢𑀼𑀁 𑀧𑀼𑀘𑁆𑀙𑀢𑀺…𑀧𑁂…  𑀲𑀫𑀼𑀤𑀬𑀁 𑀧𑀼𑀘𑁆𑀙𑀢𑀺 𑀧𑀧𑀼𑀘𑁆𑀙𑀢𑀺 𑀬𑀸𑀘𑀢𑀺 𑀅𑀚𑁆𑀛𑁂𑀲𑀢𑀺 𑀧𑀲𑀸𑀤𑁂𑀢𑀻𑀢𑀺—  𑀨𑀲𑁆𑀲𑁄 𑀦𑀼 𑀮𑁄𑀓𑀲𑁆𑀫𑀺𑀁 𑀓𑀼𑀢𑁄𑀦𑀺𑀤𑀸𑀦𑁄𑁇

1019\. **𑀧𑀭𑀺𑀕𑁆𑀕𑀳𑀸 𑀘𑀸𑀧𑀺 𑀓𑀼𑀢𑁄𑀧𑀳𑀽𑀢𑀸**𑀢𑀺 𑀧𑀭𑀺𑀕𑁆𑀕𑀳𑀸 𑀓𑀼𑀢𑁄𑀧𑀳𑀽𑀢𑀸 𑀓𑀼𑀢𑁄𑀚𑀸𑀢𑀸 𑀓𑀼𑀢𑁄𑀲𑀜𑁆𑀚𑀸𑀢𑀸 𑀓𑀼𑀢𑁄𑀦𑀺𑀩𑁆𑀩𑀢𑁆𑀢𑀸 𑀓𑀼𑀢𑁄𑀅𑀪𑀺𑀦𑀺𑀩𑁆𑀩𑀢𑁆𑀢𑀸 𑀓𑀼𑀢𑁄𑀧𑀸𑀢𑀼𑀪𑀽𑀢𑀸, 𑀓𑀺𑀁𑀦𑀺𑀤𑀸𑀦𑀸 𑀓𑀺𑀁𑀲𑀫𑀼𑀤𑀬𑀸 𑀓𑀺𑀁𑀚𑀸𑀢𑀺𑀓𑀸 𑀓𑀺𑀁𑀧𑀪𑀯𑀸𑀢𑀺 𑀧𑀭𑀺𑀕𑁆𑀕𑀳𑀸𑀦𑀁 𑀫𑀽𑀮𑀁 𑀧𑀼𑀘𑁆𑀙𑀢𑀺 𑀳𑁂𑀢𑀼𑀁 𑀧𑀼𑀘𑁆𑀙𑀢𑀺…𑀧𑁂…  𑀲𑀫𑀼𑀤𑀬𑀁 𑀧𑀼𑀘𑁆𑀙𑀢𑀺 𑀧𑀧𑀼𑀘𑁆𑀙𑀢𑀺 𑀬𑀸𑀘𑀢𑀺 𑀅𑀚𑁆𑀛𑁂𑀲𑀢𑀺 𑀧𑀲𑀸𑀤𑁂𑀢𑀻𑀢𑀺—  𑀧𑀭𑀺𑀕𑁆𑀕𑀳𑀸 𑀘𑀸𑀧𑀺 𑀓𑀼𑀢𑁄𑀧𑀳𑀽𑀢𑀸𑁇

1020\. **𑀓𑀺𑀲𑁆𑀫𑀺𑀁 𑀅𑀲𑀦𑁆𑀢𑁂 𑀦 𑀫𑀫𑀢𑁆𑀢𑀫𑀢𑁆𑀣𑀻**𑀢𑀺𑁇 𑀓𑀺𑀲𑁆𑀫𑀺𑀁 𑀅𑀲𑀦𑁆𑀢𑁂 𑀅𑀲𑀁𑀯𑀺𑀚𑁆𑀚𑀫𑀸𑀦𑁂 𑀦𑀢𑁆𑀣𑀺 𑀅𑀦𑀼𑀧𑀮𑀩𑁆𑀪𑀫𑀸𑀦𑁂 𑀫𑀫𑀢𑁆𑀢𑀸 𑀦𑀢𑁆𑀣𑀺 𑀦 𑀲𑀦𑁆𑀢𑀺 𑀦 𑀲𑀁𑀯𑀺𑀚𑁆𑀚𑀦𑁆𑀢𑀺 𑀦𑀼𑀧𑀮𑀩𑁆𑀪𑀦𑁆𑀢𑀺, 𑀧𑀳𑀻𑀦𑀸 𑀲𑀫𑀼𑀘𑁆𑀙𑀺𑀦𑁆𑀦𑀸 𑀯𑀽𑀧𑀲𑀦𑁆𑀢𑀸 𑀧𑀝𑀺𑀧𑀲𑁆𑀲𑀤𑁆𑀥𑀸 𑀅𑀪𑀩𑁆𑀩𑀼𑀧𑁆𑀧𑀢𑁆𑀢𑀺𑀓𑀸 𑀜𑀸𑀡𑀕𑁆𑀕𑀺𑀦𑀸 𑀤𑀟𑁆𑀠𑀸𑀢𑀺—  𑀓𑀺𑀲𑁆𑀫𑀺𑀁 𑀅𑀲𑀦𑁆𑀢𑁂 𑀦 𑀫𑀫𑀢𑁆𑀢𑀫𑀢𑁆𑀣𑀺𑁇

1021\. **𑀓𑀺𑀲𑁆𑀫𑀺𑀁 𑀯𑀺𑀪𑀽𑀢𑁂 𑀦 𑀨𑀼𑀲𑀦𑁆𑀢𑀺 𑀨𑀲𑁆𑀲𑀸**𑀢𑀺𑁇 𑀓𑀺𑀲𑁆𑀫𑀺𑀁 𑀯𑀺𑀪𑀽𑀢𑁂 𑀯𑀺𑀪𑀯𑀺𑀢𑁂 𑀅𑀢𑀺𑀓𑁆𑀓𑀦𑁆𑀢𑁂 𑀲𑀫𑀢𑀺𑀓𑁆𑀓𑀦𑁆𑀢𑁂 𑀯𑀻𑀢𑀺𑀯𑀢𑁆𑀢𑁂 𑀨𑀲𑁆𑀲𑀸 𑀦 𑀨𑀼𑀲𑀦𑁆𑀢𑀻𑀢𑀺—  𑀓𑀺𑀲𑁆𑀫𑀺𑀁 𑀯𑀺𑀪𑀽𑀢𑁂 𑀦 𑀨𑀼𑀲𑀦𑁆𑀢𑀺 𑀨𑀲𑁆𑀲𑀸𑁇

1022\. 𑀢𑁂𑀦𑀸𑀳 𑀲𑁄 𑀦𑀺𑀫𑁆𑀫𑀺𑀢𑁄—

1023\. _“𑀨𑀲𑁆𑀲𑁄 𑀦𑀼 𑀮𑁄𑀓𑀲𑁆𑀫𑀺𑀁 𑀓𑀼𑀢𑁄𑀦𑀺𑀤𑀸𑀦𑁄,_  
_𑀧𑀭𑀺𑀕𑁆𑀕𑀳𑀸 𑀘𑀸𑀧𑀺 𑀓𑀼𑀢𑁄𑀧𑀳𑀽𑀢𑀸;_  
_𑀓𑀺𑀲𑁆𑀫𑀺𑀁 𑀅𑀲𑀦𑁆𑀢𑁂 𑀦 𑀫𑀫𑀢𑁆𑀢𑀫𑀢𑁆𑀣𑀺,_  
_𑀓𑀺𑀲𑁆𑀫𑀺𑀁 𑀯𑀺𑀪𑀽𑀢𑁂 𑀦 𑀨𑀼𑀲𑀦𑁆𑀢𑀺 𑀨𑀲𑁆𑀲𑀸”𑀢𑀺𑁇_  


(107.)

1024\. _**𑀦𑀸𑀫𑀜𑁆𑀘 𑀭𑀽𑀧𑀜𑁆𑀘 𑀧𑀝𑀺𑀘𑁆𑀘 𑀨𑀲𑁆𑀲𑁄,**_  
_**𑀇𑀘𑁆𑀙𑀸𑀦𑀺𑀤𑀸𑀦𑀸𑀦𑀺 𑀧𑀭𑀺𑀕𑁆𑀕𑀳𑀸𑀦𑀺;**_  
_**𑀇𑀘𑁆𑀙𑀸𑀬𑀲𑀦𑁆𑀢𑁆𑀬𑀸 𑀦 𑀫𑀫𑀢𑁆𑀢𑀫𑀢𑁆𑀣𑀺,**_  
_**𑀭𑀽𑀧𑁂 𑀯𑀺𑀪𑀽𑀢𑁂 𑀦 𑀨𑀼𑀲𑀦𑁆𑀢𑀺 𑀨𑀲𑁆𑀲𑀸𑁇**_  


1025\. **𑀦𑀸𑀫𑀜𑁆𑀘 𑀭𑀽𑀧𑀜𑁆𑀘 𑀧𑀝𑀺𑀘𑁆𑀘 𑀨𑀲𑁆𑀲𑁄**𑀢𑀺𑁇 𑀘𑀓𑁆𑀔𑀼𑀜𑁆𑀘 𑀧𑀝𑀺𑀘𑁆𑀘 𑀭𑀽𑀧𑁂 𑀘 𑀉𑀧𑁆𑀧𑀚𑁆𑀚𑀢𑀺 𑀘𑀓𑁆𑀔𑀼𑀯𑀺𑀜𑁆𑀜𑀸𑀡𑀁, 𑀢𑀺𑀡𑁆𑀡𑀁 𑀲𑀗𑁆𑀕𑀢𑀺 𑀨𑀲𑁆𑀲𑁄𑁇 𑀘𑀓𑁆𑀔𑀼 𑀘 𑀭𑀽𑀧𑀸 𑀘 𑀭𑀽𑀧𑀲𑁆𑀫𑀺𑀁 𑀘𑀓𑁆𑀔𑀼𑀲𑀫𑁆𑀨𑀲𑁆𑀲𑀁 𑀞𑀧𑁂𑀢𑁆𑀯𑀸 𑀲𑀫𑁆𑀧𑀬𑀼𑀢𑁆𑀢𑀓𑀸 𑀥𑀫𑁆𑀫𑀸 𑀦𑀸𑀫𑀲𑁆𑀫𑀺𑀁𑁇 𑀏𑀯𑀫𑁆𑀧𑀺 𑀦𑀸𑀫𑀜𑁆𑀘 𑀭𑀽𑀧𑀜𑁆𑀘 𑀧𑀝𑀺𑀘𑁆𑀘 𑀨𑀲𑁆𑀲𑁄𑁇 𑀲𑁄𑀢𑀜𑁆𑀘 𑀧𑀝𑀺𑀘𑁆𑀘 𑀲𑀤𑁆𑀤𑁂 𑀘 𑀉𑀧𑁆𑀧𑀚𑁆𑀚𑀢𑀺 𑀲𑁄𑀢𑀯𑀺𑀜𑁆𑀜𑀸𑀡𑀁, 𑀢𑀺𑀡𑁆𑀡𑀁 𑀲𑀗𑁆𑀕𑀢𑀺 𑀨𑀲𑁆𑀲𑁄𑁇 𑀲𑁄𑀢𑀜𑁆𑀘 𑀲𑀤𑁆𑀤𑀸 𑀘 𑀭𑀽𑀧𑀲𑁆𑀫𑀺𑀁 𑀲𑁄𑀢𑀲𑀫𑁆𑀨𑀲𑁆𑀲𑀁 𑀞𑀧𑁂𑀢𑁆𑀯𑀸 𑀲𑀫𑁆𑀧𑀬𑀼𑀢𑁆𑀢𑀓𑀸 𑀥𑀫𑁆𑀫𑀸 𑀦𑀸𑀫𑀲𑁆𑀫𑀺𑀁𑁇 𑀏𑀯𑀫𑁆𑀧𑀺 𑀦𑀸𑀫𑀜𑁆𑀘 𑀭𑀽𑀧𑀜𑁆𑀘 𑀧𑀝𑀺𑀘𑁆𑀘 𑀨𑀲𑁆𑀲𑁄𑁇 𑀖𑀸𑀦𑀜𑁆𑀘 𑀧𑀝𑀺𑀘𑁆𑀘 𑀕𑀦𑁆𑀥𑁂 𑀘 𑀉𑀧𑁆𑀧𑀚𑁆𑀚𑀢𑀺 𑀖𑀸𑀦𑀯𑀺𑀜𑁆𑀜𑀸𑀡𑀁, 𑀢𑀺𑀡𑁆𑀡𑀁 𑀲𑀗𑁆𑀕𑀢𑀺 𑀨𑀲𑁆𑀲𑁄𑁇 𑀖𑀸𑀦𑀜𑁆𑀘 𑀕𑀦𑁆𑀥𑀸 𑀘 𑀭𑀽𑀧𑀲𑁆𑀫𑀺𑀁 𑀖𑀸𑀦𑀲𑀫𑁆𑀨𑀲𑁆𑀲𑀁 𑀞𑀧𑁂𑀢𑁆𑀯𑀸 𑀲𑀫𑁆𑀧𑀬𑀼𑀢𑁆𑀢𑀓𑀸 𑀥𑀫𑁆𑀫𑀸 𑀦𑀸𑀫𑀲𑁆𑀫𑀺𑀁𑁇 𑀏𑀯𑀫𑁆𑀧𑀺 𑀦𑀸𑀫𑀜𑁆𑀘 𑀭𑀽𑀧𑀜𑁆𑀘 𑀧𑀝𑀺𑀘𑁆𑀘 𑀨𑀲𑁆𑀲𑁄𑁇 𑀚𑀺𑀯𑁆𑀳𑀜𑁆𑀘 𑀧𑀝𑀺𑀘𑁆𑀘 𑀭𑀲𑁂 𑀘 𑀉𑀧𑁆𑀧𑀚𑁆𑀚𑀢𑀺 𑀚𑀺𑀯𑁆𑀳𑀸𑀯𑀺𑀜𑁆𑀜𑀸𑀡𑀁, 𑀢𑀺𑀡𑁆𑀡𑀁 𑀲𑀗𑁆𑀕𑀢𑀺 𑀨𑀲𑁆𑀲𑁄𑁇 𑀚𑀺𑀯𑁆𑀳𑀸 𑀘 𑀭𑀲𑀸 𑀘 𑀭𑀽𑀧𑀲𑁆𑀫𑀺𑀁 𑀚𑀺𑀯𑁆𑀳𑀸𑀲𑀫𑁆𑀨𑀲𑁆𑀲𑀁 𑀞𑀧𑁂𑀢𑁆𑀯𑀸 𑀲𑀫𑁆𑀧𑀬𑀼𑀢𑁆𑀢𑀓𑀸 𑀥𑀫𑁆𑀫𑀸 𑀦𑀸𑀫𑀲𑁆𑀫𑀺𑀁𑁇 𑀏𑀯𑀫𑁆𑀧𑀺 𑀦𑀸𑀫𑀜𑁆𑀘 𑀭𑀽𑀧𑀜𑁆𑀘 𑀧𑀝𑀺𑀘𑁆𑀘 𑀨𑀲𑁆𑀲𑁄𑁇 𑀓𑀸𑀬𑀜𑁆𑀘 𑀧𑀝𑀺𑀘𑁆𑀘 𑀨𑁄𑀝𑁆𑀞𑀩𑁆𑀩𑁂 𑀘 𑀉𑀧𑁆𑀧𑀚𑁆𑀚𑀢𑀺 𑀓𑀸𑀬𑀯𑀺𑀜𑁆𑀜𑀸𑀡𑀁, 𑀢𑀺𑀡𑁆𑀡𑀁 𑀲𑀗𑁆𑀕𑀢𑀺 𑀨𑀲𑁆𑀲𑁄𑁇 𑀓𑀸𑀬𑁄 𑀘 𑀨𑁄𑀝𑁆𑀞𑀩𑁆𑀩𑀸 𑀘 𑀭𑀽𑀧𑀲𑁆𑀫𑀺𑀁 𑀓𑀸𑀬𑀲𑀫𑁆𑀨𑀲𑁆𑀲𑀁 𑀞𑀧𑁂𑀢𑁆𑀯𑀸 𑀲𑀫𑁆𑀧𑀬𑀼𑀢𑁆𑀢𑀓𑀸 𑀥𑀫𑁆𑀫𑀸 𑀦𑀸𑀫𑀲𑁆𑀫𑀺𑀁𑁇 𑀏𑀯𑀫𑁆𑀧𑀺 𑀦𑀸𑀫𑀜𑁆𑀘 𑀭𑀽𑀧𑀜𑁆𑀘 𑀧𑀝𑀺𑀘𑁆𑀘 𑀨𑀲𑁆𑀲𑁄𑁇 𑀫𑀦𑀜𑁆𑀘 𑀧𑀝𑀺𑀘𑁆𑀘 𑀥𑀫𑁆𑀫𑁂 𑀘 𑀉𑀧𑁆𑀧𑀚𑁆𑀚𑀢𑀺 𑀫𑀦𑁄𑀯𑀺𑀜𑁆𑀜𑀸𑀡𑀁, 𑀢𑀺𑀡𑁆𑀡𑀁 𑀲𑀗𑁆𑀕𑀢𑀺 𑀨𑀲𑁆𑀲𑁄𑁇 𑀯𑀢𑁆𑀣𑀼 𑀭𑀽𑀧𑀁 𑀭𑀽𑀧𑀲𑁆𑀫𑀺𑀁, 𑀥𑀫𑁆𑀫𑀸 𑀭𑀽𑀧𑀺𑀦𑁄 𑀭𑀽𑀧𑀲𑁆𑀫𑀺𑀁 𑀫𑀦𑁄𑀲𑀫𑁆𑀨𑀲𑁆𑀲𑀁 𑀞𑀧𑁂𑀢𑁆𑀯𑀸 𑀲𑀫𑁆𑀧𑀬𑀼𑀢𑁆𑀢𑀓𑀸 𑀥𑀫𑁆𑀫𑀸 𑀦𑀸𑀫𑀲𑁆𑀫𑀺𑀁𑁇 𑀏𑀯𑀫𑁆𑀧𑀺 𑀦𑀸𑀫𑀜𑁆𑀘 𑀭𑀽𑀧𑀜𑁆𑀘 𑀧𑀝𑀺𑀘𑁆𑀘 𑀨𑀲𑁆𑀲𑁄𑁇

1026\. **𑀇𑀘𑁆𑀙𑀸𑀦𑀺𑀤𑀸𑀦𑀸𑀦𑀺 𑀧𑀭𑀺𑀕𑁆𑀕𑀳𑀸𑀦𑀻**𑀢𑀺𑁇 𑀇𑀘𑁆𑀙𑀸 𑀯𑀼𑀘𑁆𑀘𑀢𑀺 𑀢𑀡𑁆𑀳𑀸𑁇 𑀬𑁄 𑀭𑀸𑀕𑁄 𑀲𑀸𑀭𑀸𑀕𑁄…𑀧𑁂…  𑀅𑀪𑀺𑀚𑁆𑀛𑀸 𑀮𑁄𑀪𑁄 𑀅𑀓𑀼𑀲𑀮𑀫𑀽𑀮𑀁𑁇 **𑀧𑀭𑀺𑀕𑁆𑀕𑀳𑀸**𑀢𑀺 𑀤𑁆𑀯𑁂 𑀧𑀭𑀺𑀕𑁆𑀕𑀳𑀸—  𑀢𑀡𑁆𑀳𑀸𑀧𑀭𑀺𑀕𑁆𑀕𑀳𑁄 𑀘 𑀤𑀺𑀝𑁆𑀞𑀺𑀧𑀭𑀺𑀕𑁆𑀕𑀳𑁄 𑀘…𑀧𑁂…  𑀅𑀬𑀁 𑀢𑀡𑁆𑀳𑀸𑀧𑀭𑀺𑀕𑁆𑀕𑀳𑁄…𑀧𑁂…  𑀅𑀬𑀁 𑀤𑀺𑀝𑁆𑀞𑀺𑀧𑀭𑀺𑀕𑁆𑀕𑀳𑁄𑁇 **𑀇𑀘𑁆𑀙𑀸𑀦𑀺𑀤𑀸𑀦𑀸𑀦𑀺 𑀧𑀭𑀺𑀕𑁆𑀕𑀳𑀸𑀦𑀻**𑀢𑀺𑁇 𑀧𑀭𑀺𑀕𑁆𑀕𑀳𑀸 𑀇𑀘𑁆𑀙𑀸𑀦𑀺𑀤𑀸𑀦𑀸 𑀇𑀘𑁆𑀙𑀸𑀳𑁂𑀢𑀼𑀓𑀸 𑀇𑀘𑁆𑀙𑀸𑀧𑀘𑁆𑀘𑀬𑀸 𑀇𑀘𑁆𑀙𑀸𑀓𑀸𑀭𑀡𑀸 𑀇𑀘𑁆𑀙𑀸𑀧𑀪𑀯𑀸𑀢𑀺—  𑀇𑀘𑁆𑀙𑀸𑀦𑀺𑀤𑀸𑀦𑀸𑀦𑀺 𑀧𑀭𑀺𑀕𑁆𑀕𑀳𑀸𑀦𑀺𑁇

1027\. **𑀇𑀘𑁆𑀙𑀸𑀬𑀲𑀦𑁆𑀢𑁆𑀬𑀸 𑀦 𑀫𑀫𑀢𑁆𑀢𑀫𑀢𑁆𑀣𑀻**𑀢𑀺𑁇 𑀇𑀘𑁆𑀙𑀸 𑀯𑀼𑀘𑁆𑀘𑀢𑀺 𑀢𑀡𑁆𑀳𑀸𑁇 𑀬𑁄 𑀭𑀸𑀕𑁄 𑀲𑀸𑀭𑀸𑀕𑁄…𑀧𑁂…  𑀅𑀪𑀺𑀚𑁆𑀛𑀸 𑀮𑁄𑀪𑁄 𑀅𑀓𑀼𑀲𑀮𑀫𑀽𑀮𑀁𑁇 **𑀫𑀫𑀢𑁆𑀢𑀸**𑀢𑀺 𑀤𑁆𑀯𑁂 𑀫𑀫𑀢𑁆𑀢𑀸—  𑀢𑀡𑁆𑀳𑀸𑀫𑀫𑀢𑁆𑀢𑀜𑁆𑀘 𑀤𑀺𑀝𑁆𑀞𑀺𑀫𑀫𑀢𑁆𑀢𑀜𑁆𑀘 …𑀧𑁂…  𑀇𑀤𑀁 𑀢𑀡𑁆𑀳𑀸𑀫𑀫𑀢𑁆𑀢𑀁…𑀧𑁂…  𑀇𑀤𑀁 𑀤𑀺𑀝𑁆𑀞𑀺𑀫𑀫𑀢𑁆𑀢𑀁𑁇 **𑀇𑀘𑁆𑀙𑀸𑀬𑀲𑀦𑁆𑀢𑁆𑀬𑀸 𑀦 𑀫𑀫𑀢𑁆𑀢𑀫𑀢𑁆𑀣𑀻**𑀢𑀺𑁇 𑀇𑀘𑁆𑀙𑀸𑀬 𑀅𑀲𑀦𑁆𑀢𑁆𑀬𑀸 𑀅𑀲𑀁𑀯𑀺𑀚𑁆𑀚𑀫𑀸𑀦𑀸𑀬 𑀦𑀢𑁆𑀣𑀺 𑀅𑀦𑀼𑀧𑀮𑀩𑁆𑀪𑀫𑀸𑀦𑀸𑀬 𑀫𑀫𑀢𑁆𑀢𑀸 𑀦𑀢𑁆𑀣𑀺 𑀦 𑀲𑀦𑁆𑀢𑀺 𑀦 𑀲𑀁𑀯𑀺𑀚𑁆𑀚𑀦𑁆𑀢𑀺 𑀦𑀼𑀧𑀮𑀩𑁆𑀪𑀦𑁆𑀢𑀺, 𑀧𑀳𑀻𑀦𑀸 𑀲𑀫𑀼𑀘𑁆𑀙𑀺𑀦𑁆𑀦𑀸 𑀯𑀽𑀧𑀲𑀦𑁆𑀢𑀸 𑀧𑀝𑀺𑀧𑀲𑁆𑀲𑀤𑁆𑀥𑀸 𑀅𑀪𑀩𑁆𑀩𑀼𑀧𑁆𑀧𑀢𑁆𑀢𑀺𑀓𑀸 𑀜𑀸𑀡𑀕𑁆𑀕𑀺𑀦𑀸 𑀤𑀟𑁆𑀠𑀸𑀢𑀺—  𑀇𑀘𑁆𑀙𑀸𑀬𑀲𑀦𑁆𑀢𑁆𑀬𑀸 𑀦 𑀫𑀫𑀢𑁆𑀢𑀫𑀢𑁆𑀣𑀺𑁇

1028\. **𑀭𑀽𑀧𑁂 𑀯𑀺𑀪𑀽𑀢𑁂 𑀦 𑀨𑀼𑀲𑀦𑁆𑀢𑀺 𑀨𑀲𑁆𑀲𑀸**𑀢𑀺𑁇 **𑀭𑀽𑀧𑁂**𑀢𑀺 𑀘𑀢𑁆𑀢𑀸𑀭𑁄 𑀘 𑀫𑀳𑀸𑀪𑀽𑀢𑀸 𑀘𑀢𑀼𑀦𑁆𑀦𑀜𑁆𑀘 𑀫𑀳𑀸𑀪𑀽𑀢𑀸𑀦𑀁 𑀉𑀧𑀸𑀤𑀸𑀬 𑀭𑀽𑀧𑀁𑁇 **𑀭𑀽𑀧𑁂 𑀯𑀺𑀪𑀽𑀢𑁂**𑀢𑀺 𑀘𑀢𑀽𑀳𑀸𑀓𑀸𑀭𑁂𑀳𑀺 𑀭𑀽𑀧𑀁 𑀯𑀺𑀪𑀽𑀢𑀁 𑀳𑁄𑀢𑀺—  𑀜𑀸𑀢𑀯𑀺𑀪𑀽𑀢𑁂𑀦, 𑀢𑀻𑀭𑀡𑀯𑀺𑀪𑀽𑀢𑁂𑀦, 𑀧𑀳𑀸𑀦𑀯𑀺𑀪𑀽𑀢𑁂𑀦, 𑀲𑀫𑀢𑀺𑀓𑁆𑀓𑀫𑀯𑀺𑀪𑀽𑀢𑁂𑀦𑁇 𑀓𑀣𑀁 𑀜𑀸𑀢𑀯𑀺𑀪𑀽𑀢𑁂𑀦 𑀭𑀽𑀧𑀁 𑀯𑀺𑀪𑀽𑀢𑀁 𑀳𑁄𑀢𑀺? 𑀭𑀽𑀧𑀁 𑀚𑀸𑀦𑀸𑀢𑀺—  “𑀬𑀁 𑀓𑀺𑀜𑁆𑀘𑀺 𑀭𑀽𑀧𑀁 𑀲𑀩𑁆𑀩𑀁 𑀭𑀽𑀧𑀁 𑀘𑀢𑁆𑀢𑀸𑀭𑀺 𑀘 𑀫𑀳𑀸𑀪𑀽𑀢𑀸𑀦𑀺 𑀘𑀢𑀼𑀦𑁆𑀦𑀜𑁆𑀘 𑀫𑀳𑀸𑀪𑀽𑀢𑀸𑀦𑀁 𑀉𑀧𑀸𑀤𑀸𑀬 𑀭𑀽𑀧𑀦𑁆”𑀢𑀺 𑀚𑀸𑀦𑀸𑀢𑀺 𑀧𑀲𑁆𑀲𑀢𑀺𑁇 𑀏𑀯𑀁 𑀜𑀸𑀢𑀯𑀺𑀪𑀽𑀢𑁂𑀦 𑀭𑀽𑀧𑀁 𑀯𑀺𑀪𑀽𑀢𑀁 𑀳𑁄𑀢𑀺𑁇

1029\. 𑀓𑀣𑀁 𑀢𑀻𑀭𑀡𑀯𑀺𑀪𑀽𑀢𑁂𑀦 𑀭𑀽𑀧𑀁 𑀯𑀺𑀪𑀽𑀢𑀁 𑀳𑁄𑀢𑀺? 𑀏𑀯𑀁 𑀜𑀸𑀢𑀁 𑀓𑀢𑁆𑀯𑀸 𑀭𑀽𑀧𑀁 𑀢𑀻𑀭𑁂𑀢𑀺, 𑀅𑀦𑀺𑀘𑁆𑀘𑀢𑁄 𑀤𑀼𑀓𑁆𑀔𑀢𑁄 𑀭𑁄𑀕𑀢𑁄 𑀕𑀡𑁆𑀟𑀢𑁄 𑀲𑀮𑁆𑀮𑀢𑁄 𑀅𑀖𑀢𑁄 𑀆𑀩𑀸𑀥𑀢𑁄 𑀧𑀭𑀢𑁄 𑀧𑀮𑁄𑀓𑀢𑁄 𑀈𑀢𑀺𑀢𑁄 𑀉𑀧𑀤𑁆𑀤𑀯𑀢𑁄 𑀪𑀬𑀢𑁄 𑀉𑀧𑀲𑀕𑁆𑀕𑀢𑁄 𑀘𑀮𑀢𑁄 𑀧𑀪𑀗𑁆𑀕𑀼𑀢𑁄 𑀅𑀥𑀼𑀯𑀢𑁄 𑀅𑀢𑀸𑀡𑀢𑁄 𑀅𑀮𑁂𑀡𑀢𑁄 𑀅𑀲𑀭𑀡𑀢𑁄 𑀭𑀺𑀢𑁆𑀢𑀢𑁄 𑀢𑀼𑀘𑁆𑀙𑀢𑁄 𑀲𑀼𑀜𑁆𑀜𑀢𑁄 𑀅𑀦𑀢𑁆𑀢𑀢𑁄 𑀆𑀤𑀻𑀦𑀯𑀢𑁄 𑀯𑀺𑀧𑀭𑀺𑀡𑀸𑀫𑀥𑀫𑁆𑀫𑀢𑁄 𑀅𑀲𑀸𑀭𑀓𑀢𑁄 𑀅𑀖𑀫𑀽𑀮𑀢𑁄 𑀯𑀥𑀓𑀢𑁄 𑀯𑀺𑀪𑀯𑀢𑁄 𑀲𑀸𑀲𑀯𑀢𑁄 𑀲𑀗𑁆𑀔𑀢𑀢𑁄 𑀫𑀸𑀭𑀸𑀫𑀺𑀲𑀢𑁄 𑀚𑀸𑀢𑀺𑀥𑀫𑁆𑀫𑀢𑁄 𑀚𑀭𑀸𑀥𑀫𑁆𑀫𑀢𑁄 𑀩𑁆𑀬𑀸𑀥𑀺𑀥𑀫𑁆𑀫𑀢𑁄 𑀫𑀭𑀡𑀥𑀫𑁆𑀫𑀢𑁄, 𑀲𑁄𑀓𑀧𑀭𑀺𑀤𑁂𑀯𑀤𑀼𑀓𑁆𑀔𑀤𑁄𑀫𑀦𑀲𑁆𑀲𑀼𑀧𑀸𑀬𑀸𑀲𑀥𑀫𑁆𑀫𑀢𑁄 𑀲𑀁𑀓𑀺𑀮𑁂𑀲𑀺𑀓𑀥𑀫𑁆𑀫𑀢𑁄 𑀲𑀫𑀼𑀤𑀬𑀢𑁄 𑀅𑀢𑁆𑀣𑀗𑁆𑀕𑀫𑀢𑁄, 𑀅𑀲𑁆𑀲𑀸𑀤𑀢𑁄 𑀆𑀤𑀻𑀦𑀯𑀢𑁄 𑀦𑀺𑀲𑁆𑀲𑀭𑀡𑀢𑁄 𑀢𑀻𑀭𑁂𑀢𑀺𑁇 𑀏𑀯𑀁 𑀢𑀻𑀭𑀡𑀯𑀺𑀪𑀽𑀢𑁂𑀦 𑀭𑀽𑀧𑀁 𑀯𑀺𑀪𑀽𑀢𑀁 𑀳𑁄𑀢𑀺𑁇

1030\. 𑀓𑀣𑀁 𑀧𑀳𑀸𑀦𑀯𑀺𑀪𑀽𑀢𑁂𑀦 𑀭𑀽𑀧𑀁 𑀯𑀺𑀪𑀽𑀢𑀁 𑀳𑁄𑀢𑀺? 𑀏𑀯𑀁 𑀢𑀻𑀭𑀬𑀺𑀢𑁆𑀯𑀸 𑀭𑀽𑀧𑁂 𑀙𑀦𑁆𑀤𑀭𑀸𑀕𑀁 𑀧𑀚𑀳𑀢𑀺 𑀯𑀺𑀦𑁄𑀤𑁂𑀢𑀺 𑀩𑁆𑀬𑀦𑁆𑀢𑀺𑀁 𑀓𑀭𑁄𑀢𑀺 𑀅𑀦𑀪𑀸𑀯𑀁 𑀕𑀫𑁂𑀢𑀺𑁇 𑀯𑀼𑀢𑁆𑀢𑀜𑁆𑀳𑁂𑀢𑀁 𑀪𑀕𑀯𑀢𑀸—  “𑀬𑁄, 𑀪𑀺𑀓𑁆𑀔𑀯𑁂, 𑀭𑀽𑀧𑀲𑁆𑀫𑀺𑀁 𑀙𑀦𑁆𑀤𑀭𑀸𑀕𑁄 𑀢𑀁 𑀧𑀚𑀳𑀣𑁇 𑀏𑀯𑀁 𑀢𑀁 𑀭𑀽𑀧𑀁 𑀧𑀳𑀻𑀦𑀁 𑀪𑀯𑀺𑀲𑁆𑀲𑀢𑀺 𑀉𑀘𑁆𑀙𑀺𑀦𑁆𑀦𑀫𑀽𑀮𑀁 𑀢𑀸𑀮𑀸𑀯𑀢𑁆𑀣𑀼𑀓𑀢𑀁 𑀅𑀦𑀪𑀸𑀯𑀁𑀓𑀢𑀁 𑀆𑀬𑀢𑀺𑀁 𑀅𑀦𑀼𑀧𑁆𑀧𑀸𑀤𑀥𑀫𑁆𑀫𑀦𑁆”𑀢𑀺𑁇 𑀏𑀯𑀁 𑀧𑀳𑀸𑀦𑀯𑀺𑀪𑀽𑀢𑁂𑀦 𑀭𑀽𑀧𑀁 𑀯𑀺𑀪𑀽𑀢𑀁 𑀳𑁄𑀢𑀺𑁇

1031\. 𑀓𑀣𑀁 𑀲𑀫𑀢𑀺𑀓𑁆𑀓𑀫𑀯𑀺𑀪𑀽𑀢𑁂𑀦 𑀭𑀽𑀧𑀁 𑀯𑀺𑀪𑀽𑀢𑀁 𑀳𑁄𑀢𑀺𑁇 𑀘𑀢𑀲𑁆𑀲𑁄 𑀅𑀭𑀽𑀧𑀲𑀫𑀸𑀧𑀢𑁆𑀢𑀺𑀬𑁄 𑀧𑀝𑀺𑀮𑀤𑁆𑀥𑀲𑁆𑀲 𑀭𑀽𑀧𑀸 𑀯𑀺𑀪𑀽𑀢𑀸 𑀳𑁄𑀦𑁆𑀢𑀺 𑀯𑀺𑀪𑀸𑀯𑀺𑀢𑀸 𑀅𑀢𑀺𑀓𑁆𑀓𑀦𑁆𑀢𑀸 𑀲𑀫𑀢𑀺𑀓𑁆𑀓𑀦𑁆𑀢𑀸 𑀯𑀻𑀢𑀺𑀯𑀢𑁆𑀢𑀸𑁇 𑀏𑀯𑀁 𑀲𑀫𑀢𑀺𑀓𑁆𑀓𑀫𑀯𑀺𑀪𑀽𑀢𑁂𑀦 𑀭𑀽𑀧𑀁 𑀯𑀺𑀪𑀽𑀢𑀁 𑀳𑁄𑀢𑀺𑁇 𑀇𑀫𑁂𑀳𑀺 𑀘𑀢𑀽𑀳𑀺 𑀓𑀸𑀭𑀡𑁂𑀳𑀺 𑀭𑀽𑀧𑀁 𑀯𑀺𑀪𑀽𑀢𑀁 𑀳𑁄𑀢𑀺𑁇

1032\. **𑀭𑀽𑀧𑁂 𑀯𑀺𑀪𑀽𑀢𑁂 𑀦 𑀨𑀼𑀲𑀦𑁆𑀢𑀺 𑀨𑀲𑁆𑀲𑀸**𑀢𑀺𑁇 𑀭𑀽𑀧𑁂 𑀯𑀺𑀪𑀽𑀢𑁂 𑀯𑀺𑀪𑀸𑀯𑀺𑀢𑁂 𑀅𑀢𑀺𑀓𑁆𑀓𑀦𑁆𑀢𑁂 𑀲𑀫𑀢𑀺𑀓𑁆𑀓𑀦𑁆𑀢𑁂 𑀯𑀻𑀢𑀺𑀯𑀢𑁆𑀢𑁂 𑀧𑀜𑁆𑀘 𑀨𑀲𑁆𑀲𑀸 𑀦 𑀨𑀼𑀲𑀦𑁆𑀢𑀺—  𑀘𑀓𑁆𑀔𑀼𑀲𑀫𑁆𑀨𑀲𑁆𑀲𑁄, 𑀲𑁄𑀢𑀲𑀫𑁆𑀨𑀲𑁆𑀲𑁄, 𑀖𑀸𑀦𑀲𑀫𑁆𑀨𑀲𑁆𑀲𑁄, 𑀚𑀺𑀯𑁆𑀳𑀸𑀲𑀫𑁆𑀨𑀲𑁆𑀲𑁄, 𑀓𑀸𑀬𑀲𑀫𑁆𑀨𑀲𑁆𑀲𑁄𑀢𑀺—  𑀭𑀽𑀧𑁂 𑀯𑀺𑀪𑀽𑀢𑁂 𑀦 𑀨𑀼𑀲𑀦𑁆𑀢𑀺 𑀨𑀲𑁆𑀲𑀸𑁇

1033\. 𑀢𑁂𑀦𑀸𑀳 𑀪𑀕𑀯𑀸—

1034\. _“𑀦𑀸𑀫𑀜𑁆𑀘 𑀭𑀽𑀧𑀜𑁆𑀘 𑀧𑀝𑀺𑀘𑁆𑀘 𑀨𑀲𑁆𑀲𑁄,_  
_𑀇𑀘𑁆𑀙𑀸𑀦𑀺𑀤𑀸𑀦𑀸𑀦𑀺 𑀧𑀭𑀺𑀕𑁆𑀕𑀳𑀸𑀦𑀺;_  
_𑀇𑀘𑁆𑀙𑀸𑀬𑀲𑀦𑁆𑀢𑁆𑀬𑀸 𑀦 𑀫𑀫𑀢𑁆𑀢𑀫𑀢𑁆𑀣𑀺,_  
_𑀭𑀽𑀧𑁂 𑀯𑀺𑀪𑀽𑀢𑁂 𑀦 𑀨𑀼𑀲𑀦𑁆𑀢𑀺 𑀨𑀲𑁆𑀲𑀸”𑀢𑀺𑁇_  


(108.)

1035\. _**𑀓𑀣𑀁 𑀲𑀫𑁂𑀢𑀲𑁆𑀲 𑀯𑀺𑀪𑁄𑀢𑀺 𑀭𑀽𑀧𑀁,**_  
_**𑀲𑀼𑀔𑀁 𑀤𑀼𑀔𑀜𑁆𑀘𑀸𑀧𑀺 𑀓𑀣𑀁 𑀯𑀺𑀪𑁄𑀢𑀺;**_  
_**𑀏𑀢𑀁 𑀫𑁂 𑀧𑀩𑁆𑀭𑀽𑀳𑀺 𑀬𑀣𑀸 𑀯𑀺𑀪𑁄𑀢𑀺,**_  
_**𑀢𑀁 𑀚𑀸𑀦𑀺𑀬𑀸𑀫𑀸𑀢𑀺 𑀫𑁂 𑀫𑀦𑁄 𑀅𑀳𑀼𑁇**_  


1036\. **𑀓𑀣𑀁 𑀲𑀫𑁂𑀢𑀲𑁆𑀲 𑀯𑀺𑀪𑁄𑀢𑀺 𑀭𑀽𑀧𑀦𑁆**𑀢𑀺𑁇 **𑀓𑀣𑀁 𑀲𑀫𑁂𑀢𑀲𑁆𑀲𑀸**𑀢𑀺 𑀓𑀣𑀁 𑀲𑀫𑁂𑀢𑀲𑁆𑀲 𑀓𑀣𑀁 𑀧𑀝𑀺𑀧𑀦𑁆𑀦𑀲𑁆𑀲 𑀓𑀣𑀁 𑀇𑀭𑀺𑀬𑀦𑁆𑀢𑀲𑁆𑀲 𑀓𑀣𑀁 𑀯𑀢𑁆𑀢𑁂𑀦𑁆𑀢𑀲𑁆𑀲 𑀓𑀣𑀁 𑀧𑀸𑀮𑁂𑀦𑁆𑀢𑀲𑁆𑀲 𑀓𑀣𑀁 𑀬𑀧𑁂𑀦𑁆𑀢𑀲𑁆𑀲 𑀓𑀣𑀁 𑀬𑀸𑀧𑁂𑀦𑁆𑀢𑀲𑁆𑀲 𑀭𑀽𑀧𑀁 𑀯𑀺𑀪𑁄𑀢𑀺 𑀯𑀺𑀪𑀸𑀯𑀻𑀬𑀢𑀺 𑀅𑀢𑀺𑀓𑁆𑀓𑀫𑀻𑀬𑀢𑀺 𑀲𑀫𑀢𑀺𑀓𑁆𑀓𑀫𑀻𑀬𑀢𑀺 𑀯𑀻𑀢𑀺𑀯𑀢𑁆𑀢𑀻𑀬𑀢𑀻𑀢𑀺—  𑀓𑀣𑀁 𑀲𑀫𑁂𑀢𑀲𑁆𑀲 𑀯𑀺𑀪𑁄𑀢𑀺 𑀭𑀽𑀧𑀁𑁇

1037\. **𑀲𑀼𑀔𑀁 𑀤𑀼𑀔𑀜𑁆𑀘𑀸𑀧𑀺 𑀓𑀣𑀁 𑀯𑀺𑀪𑁄𑀢𑀻**𑀢𑀺 𑀲𑀼𑀔𑀜𑁆𑀘 𑀤𑀼𑀓𑁆𑀔𑀜𑁆𑀘 𑀓𑀣𑀁 𑀯𑀺𑀪𑁄𑀢𑀺 𑀯𑀺𑀪𑀸𑀯𑀻𑀬𑀢𑀺 𑀅𑀢𑀺𑀓𑁆𑀓𑀫𑀻𑀬𑀢𑀺 𑀲𑀫𑀢𑀺𑀓𑁆𑀓𑀫𑀻𑀬𑀢𑀺 𑀯𑀻𑀢𑀺𑀯𑀢𑁆𑀢𑀻𑀬𑀢𑀻𑀢𑀺—  𑀲𑀼𑀔𑀁 𑀤𑀼𑀔𑀜𑁆𑀘𑀸𑀧𑀺 𑀓𑀣𑀁 𑀯𑀺𑀪𑁄𑀢𑀺𑁇

1038\. **𑀏𑀢𑀁 𑀫𑁂 𑀧𑀩𑁆𑀭𑀽𑀳𑀺 𑀬𑀣𑀸 𑀯𑀺𑀪𑁄𑀢𑀻**𑀢𑀺𑁇 **𑀏𑀢𑀦𑁆**𑀢𑀺 𑀬𑀁 𑀧𑀼𑀘𑁆𑀙𑀸𑀫𑀺 𑀬𑀁 𑀬𑀸𑀘𑀸𑀫𑀺 𑀬𑀁 𑀅𑀚𑁆𑀛𑁂𑀲𑀸𑀫𑀺 𑀬𑀁 𑀧𑀲𑀸𑀤𑁂𑀫𑀻𑀢𑀺—  𑀏𑀢𑀁𑁇 **𑀫𑁂 𑀧𑀩𑁆𑀭𑀽𑀳𑀻**𑀢𑀺 𑀫𑁂 𑀧𑀩𑁆𑀭𑀽𑀳𑀺 𑀆𑀘𑀺𑀓𑁆𑀔 𑀤𑁂𑀲𑁂𑀳𑀺 𑀧𑀜𑁆𑀜𑀧𑁂𑀳𑀺 𑀧𑀝𑁆𑀞𑀧𑁂𑀳𑀺 𑀯𑀺𑀯𑀭 𑀯𑀺𑀪𑀚 𑀉𑀢𑁆𑀢𑀸𑀦𑀻𑀓𑀭𑁄𑀳𑀺 𑀧𑀓𑀸𑀲𑁂𑀳𑀻𑀢𑀺—  𑀏𑀢𑀁 𑀫𑁂 𑀧𑀩𑁆𑀭𑀽𑀳𑀺𑁇 **𑀬𑀣𑀸 𑀯𑀺𑀪𑁄𑀢𑀻**𑀢𑀺 𑀬𑀣𑀸 𑀯𑀺𑀪𑁄𑀢𑀺 𑀯𑀺𑀪𑀸𑀯𑀻𑀬𑀢𑀺 𑀅𑀢𑀺𑀓𑁆𑀓𑀫𑀻𑀬𑀢𑀺 𑀲𑀫𑀢𑀺𑀓𑁆𑀓𑀫𑀻𑀬𑀢𑀺 𑀯𑀻𑀢𑀺𑀯𑀢𑁆𑀢𑀻𑀬𑀢𑀻𑀢𑀺—  𑀏𑀢𑀁 𑀫𑁂 𑀧𑀩𑁆𑀭𑀽𑀳𑀺 𑀬𑀣𑀸 𑀯𑀺𑀪𑁄𑀢𑀺𑁇

1039\. **𑀢𑀁 𑀚𑀸𑀦𑀺𑀬𑀸𑀫𑀸𑀢𑀺 𑀫𑁂 𑀫𑀦𑁄 𑀅𑀳𑀽**𑀢𑀺𑁇 **𑀢𑀁 𑀚𑀸𑀦𑀺𑀬𑀸𑀫𑀸**𑀢𑀺 𑀢𑀁 𑀚𑀸𑀦𑁂𑀬𑁆𑀬𑀸𑀫 𑀆𑀚𑀸𑀦𑁂𑀬𑁆𑀬𑀸𑀫 𑀯𑀺𑀚𑀸𑀦𑁂𑀬𑁆𑀬𑀸𑀫 𑀧𑀝𑀺𑀯𑀺𑀚𑀸𑀦𑁂𑀬𑁆𑀬𑀸𑀫 𑀧𑀝𑀺𑀯𑀺𑀚𑁆𑀛𑁂𑀬𑁆𑀬𑀸𑀫𑀸𑀢𑀺—  𑀢𑀁 𑀚𑀸𑀦𑀺𑀬𑀸𑀫𑁇 **𑀇𑀢𑀺 𑀫𑁂 𑀫𑀦𑁄 𑀅𑀳𑀽**𑀢𑀺 𑀇𑀢𑀺 𑀫𑁂 𑀫𑀦𑁄 𑀅𑀳𑀼, 𑀇𑀢𑀺 𑀫𑁂 𑀘𑀺𑀢𑁆𑀢𑀁 𑀅𑀳𑀼, 𑀇𑀢𑀺 𑀫𑁂 𑀲𑀗𑁆𑀓𑀧𑁆𑀧𑁄 𑀅𑀳𑀼, 𑀇𑀢𑀺 𑀫𑁂 𑀯𑀺𑀜𑁆𑀜𑀸𑀡𑀁 𑀅𑀳𑀽𑀢𑀺—  𑀢𑀁 𑀚𑀸𑀦𑀺𑀬𑀸𑀫 𑀇𑀢𑀺 𑀫𑁂 𑀫𑀦𑁄 𑀅𑀳𑀼𑁇

1040\. 𑀢𑁂𑀦𑀸𑀳 𑀲𑁄 𑀦𑀺𑀫𑁆𑀫𑀺𑀢𑁄—

1041\. _“𑀓𑀣𑀁 𑀲𑀫𑁂𑀢𑀲𑁆𑀲 𑀯𑀺𑀪𑁄𑀢𑀺 𑀭𑀽𑀧𑀁,_  
_𑀲𑀼𑀔𑀁 𑀤𑀼𑀔𑀜𑁆𑀘𑀸𑀧𑀺 𑀓𑀣𑀁 𑀯𑀺𑀪𑁄𑀢𑀺;_  
_𑀏𑀢𑀁 𑀫𑁂 𑀧𑀩𑁆𑀭𑀽𑀳𑀺 𑀬𑀣𑀸 𑀯𑀺𑀪𑁄𑀢𑀺,_  
_𑀢𑀁 𑀚𑀸𑀦𑀺𑀬𑀸𑀫𑀸𑀢𑀺 𑀫𑁂 𑀫𑀦𑁄 𑀅𑀳𑀽”𑀢𑀺𑁇_  


(109.)

1042\. _**𑀦 𑀲𑀜𑁆𑀜𑀲𑀜𑁆𑀜𑀻 𑀦 𑀯𑀺𑀲𑀜𑁆𑀜𑀲𑀜𑁆𑀜𑀻,**_  
_**𑀦𑁄𑀧𑀺 𑀅𑀲𑀜𑁆𑀜𑀻 𑀦 𑀯𑀺𑀪𑀽𑀢𑀲𑀜𑁆𑀜𑀻;**_  
_**𑀏𑀯𑀁 𑀲𑀫𑁂𑀢𑀲𑁆𑀲 𑀯𑀺𑀪𑁄𑀢𑀺 𑀭𑀽𑀧𑀁,**_  
_**𑀲𑀜𑁆𑀜𑀸𑀦𑀺𑀤𑀸𑀦𑀸 𑀳𑀺 𑀧𑀧𑀜𑁆𑀘𑀲𑀗𑁆𑀔𑀸𑁇**_  


1043\. **𑀦 𑀲𑀜𑁆𑀜𑀲𑀜𑁆𑀜𑀻 𑀦 𑀯𑀺𑀲𑀜𑁆𑀜𑀲𑀜𑁆𑀜𑀻**𑀢𑀺𑁇 𑀲𑀜𑁆𑀜𑀲𑀜𑁆𑀜𑀺𑀦𑁄 𑀯𑀼𑀘𑁆𑀘𑀦𑁆𑀢𑀺 𑀬𑁂 𑀧𑀓𑀢𑀺𑀲𑀜𑁆𑀜𑀸𑀬 𑀞𑀺𑀢𑀸, 𑀦𑀧𑀺 𑀲𑁄 𑀧𑀓𑀢𑀺𑀲𑀜𑁆𑀜𑀸𑀬 𑀞𑀺𑀢𑁄𑁇 𑀯𑀺𑀲𑀜𑁆𑀜𑀲𑀜𑁆𑀜𑀺𑀦𑁄 𑀯𑀼𑀘𑁆𑀘𑀦𑁆𑀢𑀺 𑀉𑀫𑁆𑀫𑀢𑁆𑀢𑀓𑀸 𑀬𑁂 𑀘 𑀔𑀺𑀢𑁆𑀢𑀘𑀺𑀢𑁆𑀢𑀸, 𑀦𑀧𑀺 𑀲𑁄 𑀉𑀫𑁆𑀫𑀢𑁆𑀢𑀓𑁄, 𑀦𑁄𑀧𑀺 𑀔𑀺𑀢𑁆𑀢𑀘𑀺𑀢𑁆𑀢𑁄𑀢𑀺—  𑀦 𑀲𑀜𑁆𑀜𑀲𑀜𑁆𑀜𑀻 𑀦 𑀯𑀺𑀲𑀜𑁆𑀜𑀲𑀜𑁆𑀜𑀻𑁇

1044\. **𑀦𑁄𑀧𑀺 𑀅𑀲𑀜𑁆𑀜𑀻 𑀦 𑀯𑀺𑀪𑀽𑀢𑀲𑀜𑁆𑀜𑀻**𑀢𑀺𑁇 𑀅𑀲𑀜𑁆𑀜𑀺𑀦𑁄 𑀯𑀼𑀘𑁆𑀘𑀦𑁆𑀢𑀺 𑀦𑀺𑀭𑁄𑀥𑀲𑀫𑀸𑀧𑀦𑁆𑀦𑀸 𑀬𑁂 𑀘 𑀅𑀲𑀜𑁆𑀜𑀲𑀢𑁆𑀢𑀸, 𑀦𑀧𑀺 𑀲𑁄 𑀦𑀺𑀭𑁄𑀥𑀲𑀫𑀸𑀧𑀦𑁆𑀦𑁄, 𑀦𑀧𑀺 𑀅𑀲𑀜𑁆𑀜𑀲𑀢𑁆𑀢𑁄𑁇 𑀯𑀺𑀪𑀽𑀢𑀲𑀜𑁆𑀜𑀺𑀦𑁄 𑀯𑀼𑀘𑁆𑀘𑀦𑁆𑀢𑀺 𑀬𑁂 𑀘𑀢𑀼𑀦𑁆𑀦𑀁 𑀅𑀭𑀽𑀧𑀲𑀫𑀸𑀧𑀢𑁆𑀢𑀻𑀦𑀁 𑀮𑀸𑀪𑀺𑀦𑁄, 𑀦𑀧𑀺 𑀲𑁄 𑀘𑀢𑀼𑀦𑁆𑀦𑀁 𑀅𑀭𑀽𑀧𑀲𑀫𑀸𑀧𑀢𑁆𑀢𑀻𑀦𑀁 𑀮𑀸𑀪𑀻𑀢𑀺—  𑀦𑁄𑀧𑀺 𑀅𑀲𑀜𑁆𑀜𑀻 𑀦 𑀯𑀺𑀪𑀽𑀢𑀲𑀜𑁆𑀜𑀻𑁇

1045\. **𑀏𑀯𑀁 𑀲𑀫𑁂𑀢𑀲𑁆𑀲 𑀯𑀺𑀪𑁄𑀢𑀺 𑀭𑀽𑀧𑀦𑁆**𑀢𑀺𑁇 𑀇𑀥 𑀪𑀺𑀓𑁆𑀔𑀼 𑀲𑀼𑀔𑀲𑁆𑀲 𑀘 𑀧𑀳𑀸𑀦𑀸…𑀧𑁂…  𑀘𑀢𑀼𑀢𑁆𑀣𑀁 𑀛𑀸𑀦𑀁 𑀉𑀧𑀲𑀫𑁆𑀧𑀚𑁆𑀚 𑀯𑀺𑀳𑀭𑀢𑀺𑁇 𑀲𑁄 𑀏𑀯𑀁 𑀲𑀫𑀸𑀳𑀺𑀢𑁂 𑀘𑀺𑀢𑁆𑀢𑁂 𑀧𑀭𑀺𑀲𑀼𑀤𑁆𑀥𑁂 𑀧𑀭𑀺𑀬𑁄𑀤𑀸𑀢𑁂 𑀅𑀦𑀗𑁆𑀕𑀡𑁂 𑀯𑀺𑀕𑀢𑀽𑀧𑀓𑁆𑀓𑀺𑀮𑁂𑀲𑁂 𑀫𑀼𑀤𑀼𑀪𑀽𑀢𑁂 𑀓𑀫𑁆𑀫𑀦𑀺𑀬𑁂 𑀞𑀺𑀢𑁂 𑀆𑀦𑁂𑀜𑁆𑀚𑀧𑁆𑀧𑀢𑁆𑀢𑁂 𑀆𑀓𑀸𑀲𑀸𑀦𑀜𑁆𑀘𑀸𑀬𑀢𑀦𑀲𑀫𑀸𑀧𑀢𑁆𑀢𑀺𑀧𑀝𑀺𑀮𑀸𑀪𑀢𑁆𑀣𑀸𑀬 𑀘𑀺𑀢𑁆𑀢𑀁 𑀅𑀪𑀺𑀦𑀻𑀳𑀭𑀢𑀺 𑀅𑀪𑀺𑀦𑀺𑀦𑁆𑀦𑀸𑀫𑁂𑀢𑀺 𑀆𑀭𑀼𑀧𑁆𑀧𑀫𑀕𑁆𑀕𑀲𑀫𑀗𑁆𑀕𑀻𑀢𑀺𑁇 𑀏𑀯𑀁 𑀲𑀫𑁂𑀢𑀲𑁆𑀲 𑀏𑀯𑀁 𑀧𑀝𑀺𑀧𑀦𑁆𑀦𑀲𑁆𑀲 𑀏𑀯𑀁 𑀇𑀭𑀺𑀬𑀦𑁆𑀢𑀲𑁆𑀲 𑀏𑀯𑀁 𑀯𑀢𑁆𑀢𑁂𑀦𑁆𑀢𑀲𑁆𑀲 𑀏𑀯𑀁 𑀧𑀸𑀮𑁂𑀦𑁆𑀢𑀲𑁆𑀲 𑀏𑀯𑀁 𑀬𑀧𑁂𑀦𑁆𑀢𑀲𑁆𑀲 𑀏𑀯𑀁 𑀬𑀸𑀧𑁂𑀦𑁆𑀢𑀲𑁆𑀲 𑀭𑀽𑀧𑀁 𑀯𑀺𑀪𑁄𑀢𑀺 𑀯𑀺𑀪𑀸𑀯𑀻𑀬𑀢𑀺 𑀅𑀢𑀺𑀓𑁆𑀓𑀫𑀻𑀬𑀢𑀺 𑀲𑀫𑀢𑀺𑀓𑁆𑀓𑀫𑀻𑀬𑀢𑀺 𑀯𑀻𑀢𑀺𑀯𑀢𑁆𑀢𑀻𑀬𑀢𑀻𑀢𑀺—  𑀏𑀯𑀁 𑀲𑀫𑁂𑀢𑀲𑁆𑀲 𑀯𑀺𑀪𑁄𑀢𑀺 𑀭𑀽𑀧𑀁𑁇

1046\. **𑀲𑀜𑁆𑀜𑀸𑀦𑀺𑀤𑀸𑀦𑀸 𑀳𑀺 𑀧𑀧𑀜𑁆𑀘𑀲𑀗𑁆𑀔𑀸**𑀢𑀺𑁇 𑀧𑀧𑀜𑁆𑀘𑀸𑀬𑁂𑀯 𑀧𑀧𑀜𑁆𑀘𑀲𑀗𑁆𑀔𑀸 𑀢𑀡𑁆𑀳𑀸𑀧𑀧𑀜𑁆𑀘𑀲𑀗𑁆𑀔𑀸, 𑀤𑀺𑀝𑁆𑀞𑀺𑀧𑀧𑀜𑁆𑀘𑀲𑀗𑁆𑀔𑀸, 𑀫𑀸𑀦𑀧𑀧𑀜𑁆𑀘𑀲𑀗𑁆𑀔𑀸 𑀲𑀜𑁆𑀜𑀸𑀦𑀺𑀤𑀸𑀦𑀸 𑀲𑀜𑁆𑀜𑀸𑀲𑀫𑀼𑀤𑀬𑀸 𑀲𑀜𑁆𑀜𑀸𑀚𑀸𑀢𑀺𑀓𑀸 𑀲𑀜𑁆𑀜𑀸𑀧𑀪𑀯𑀸𑀢𑀺—  𑀲𑀜𑁆𑀜𑀸𑀦𑀺𑀤𑀸𑀦𑀸 𑀳𑀺 𑀧𑀧𑀜𑁆𑀘𑀲𑀗𑁆𑀔𑀸𑁇

1047\. 𑀢𑁂𑀦𑀸𑀳 𑀪𑀕𑀯𑀸—

1048\. _“𑀦 𑀲𑀜𑁆𑀜𑀲𑀜𑁆𑀜𑀻 𑀦 𑀯𑀺𑀲𑀜𑁆𑀜𑀲𑀜𑁆𑀜𑀻,_  
_𑀦𑁄𑀧𑀺 𑀅𑀲𑀜𑁆𑀜𑀻 𑀦 𑀯𑀺𑀪𑀽𑀢𑀲𑀜𑁆𑀜𑀻;_  
_𑀏𑀯𑀁 𑀲𑀫𑁂𑀢𑀲𑁆𑀲 𑀯𑀺𑀪𑁄𑀢𑀺 𑀭𑀽𑀧𑀁,_  
_𑀲𑀜𑁆𑀜𑀸𑀦𑀺𑀤𑀸𑀦𑀸 𑀳𑀺 𑀧𑀧𑀜𑁆𑀘𑀲𑀗𑁆𑀔𑀸”𑀢𑀺𑁇_  


(110.)

1049\. _**𑀬𑀁 𑀢𑀁 𑀅𑀧𑀼𑀘𑁆𑀙𑀺𑀫𑁆𑀳 𑀅𑀓𑀺𑀢𑁆𑀢𑀬𑀻 𑀦𑁄,**_  
_**𑀅𑀜𑁆𑀜𑀁 𑀢𑀁 𑀧𑀼𑀘𑁆𑀙𑀸𑀫 𑀢𑀤𑀺𑀗𑁆𑀖 𑀩𑁆𑀭𑀽𑀳𑀺;**_  
_**𑀏𑀢𑁆𑀢𑀸𑀯𑀢𑀕𑁆𑀕𑀁 𑀦𑀼 𑀯𑀤𑀦𑁆𑀢𑀺 𑀳𑁂𑀓𑁂,**_  
_**𑀬𑀓𑁆𑀔𑀲𑁆𑀲 𑀲𑀼𑀤𑁆𑀥𑀺𑀁 𑀇𑀥 𑀧𑀡𑁆𑀟𑀺𑀢𑀸𑀲𑁂;**_  
_**𑀉𑀤𑀸𑀳𑀼 𑀅𑀜𑁆𑀜𑀫𑁆𑀧𑀺 𑀯𑀤𑀦𑁆𑀢𑀺 𑀏𑀢𑁆𑀢𑁄𑁇**_  


1050\. **𑀬𑀁 𑀢𑀁 𑀅𑀧𑀼𑀘𑁆𑀙𑀺𑀫𑁆𑀳 𑀅𑀓𑀺𑀢𑁆𑀢𑀬𑀻 𑀦𑁄**𑀢𑀺𑁇 𑀬𑀁 𑀢𑀁 𑀅𑀧𑀼𑀘𑁆𑀙𑀺𑀫𑁆𑀳 𑀅𑀬𑀸𑀘𑀺𑀫𑁆𑀳 𑀅𑀚𑁆𑀛𑁂𑀲𑀺𑀫𑁆𑀳 𑀧𑀲𑀸𑀤𑀬𑀺𑀫𑁆𑀳𑁇 **𑀅𑀓𑀺𑀢𑁆𑀢𑀬𑀻 𑀦𑁄**𑀢𑀺 𑀓𑀺𑀢𑁆𑀢𑀺𑀢𑀁 𑀧𑀓𑀺𑀢𑁆𑀢𑀺𑀢𑀁 𑀆𑀘𑀺𑀓𑁆𑀔𑀺𑀢𑀁 𑀤𑁂𑀲𑀺𑀢𑀁 𑀧𑀜𑁆𑀜𑀧𑀺𑀢𑀁 𑀧𑀝𑁆𑀞𑀧𑀺𑀢𑀁 𑀯𑀺𑀯𑀝𑀁 𑀯𑀺𑀪𑀢𑁆𑀢𑀁 𑀉𑀢𑁆𑀢𑀸𑀦𑀻𑀓𑀢𑀁 𑀧𑀓𑀸𑀲𑀺𑀢𑀦𑁆𑀢𑀺—  𑀬𑀁 𑀢𑀁 𑀅𑀧𑀼𑀘𑁆𑀙𑀺𑀫𑁆𑀳 𑀅𑀓𑀺𑀢𑁆𑀢𑀬𑀻 𑀦𑁄𑁇

1051\. **𑀅𑀜𑁆𑀜𑀁 𑀢𑀁 𑀧𑀼𑀘𑁆𑀙𑀸𑀫 𑀢𑀤𑀺𑀗𑁆𑀖 𑀩𑁆𑀭𑀽𑀳𑀻**𑀢𑀺𑁇 𑀅𑀜𑁆𑀜𑀁 𑀢𑀁 𑀧𑀼𑀘𑁆𑀙𑀸𑀫, 𑀅𑀜𑁆𑀜𑀁 𑀢𑀁 𑀬𑀸𑀘𑀸𑀫, 𑀅𑀜𑁆𑀜𑀁 𑀢𑀁 𑀅𑀚𑁆𑀛𑁂𑀲𑀸𑀫, 𑀅𑀜𑁆𑀜𑀁 𑀢𑀁 𑀧𑀲𑀸𑀤𑁂𑀫, 𑀉𑀢𑁆𑀢𑀭𑀺𑀁 𑀢𑀁 𑀧𑀼𑀘𑁆𑀙𑀸𑀫𑁇 **𑀢𑀤𑀺𑀗𑁆𑀖 𑀩𑁆𑀭𑀽𑀳𑀻**𑀢𑀺 𑀇𑀗𑁆𑀖 𑀩𑁆𑀭𑀽𑀳𑀺 𑀆𑀘𑀺𑀓𑁆𑀔 𑀤𑁂𑀲𑁂𑀳𑀺 𑀧𑀜𑁆𑀜𑀧𑁂𑀳𑀺 𑀧𑀝𑁆𑀞𑀧𑁂𑀳𑀺 𑀯𑀺𑀯𑀭 𑀯𑀺𑀪𑀚 𑀉𑀢𑁆𑀢𑀸𑀦𑀻𑀓𑀭𑁄𑀳𑀺 𑀧𑀓𑀸𑀲𑁂𑀳𑀻𑀢𑀺—  𑀅𑀜𑁆𑀜𑀁 𑀢𑀁 𑀧𑀼𑀘𑁆𑀙𑀸𑀫 𑀢𑀤𑀺𑀗𑁆𑀖 𑀩𑁆𑀭𑀽𑀳𑀺𑁇

1052\. **𑀏𑀢𑁆𑀢𑀸𑀯𑀢𑀕𑁆𑀕𑀁 𑀦𑀼 𑀯𑀤𑀦𑁆𑀢𑀺 𑀳𑁂𑀓𑁂 𑀬𑀓𑁆𑀔𑀲𑁆𑀲 𑀲𑀼𑀤𑁆𑀥𑀺𑀁 𑀇𑀥 𑀧𑀡𑁆𑀟𑀺𑀢𑀸𑀲𑁂**𑀢𑀺𑁇 𑀏𑀓𑁂 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 𑀏𑀢𑀸 𑀅𑀭𑀽𑀧𑀲𑀫𑀸𑀧𑀢𑁆𑀢𑀺𑀬𑁄 𑀅𑀕𑁆𑀕𑀁 𑀲𑁂𑀝𑁆𑀞𑀁 𑀯𑀺𑀲𑀺𑀝𑁆𑀞𑀁 𑀧𑀸𑀫𑁄𑀓𑁆𑀔𑀁 𑀉𑀢𑁆𑀢𑀫𑀁 𑀧𑀯𑀭𑀁 𑀯𑀤𑀦𑁆𑀢𑀺 𑀓𑀣𑁂𑀦𑁆𑀢𑀺 𑀪𑀡𑀦𑁆𑀢𑀺 𑀤𑀻𑀧𑀬𑀦𑁆𑀢𑀺 𑀯𑁄𑀳𑀭𑀦𑁆𑀢𑀺𑁇 **𑀬𑀓𑁆𑀔𑀲𑁆𑀲𑀸**𑀢𑀺 𑀲𑀢𑁆𑀢𑀲𑁆𑀲 𑀦𑀭𑀲𑁆𑀲 𑀫𑀸𑀦𑀯𑀲𑁆𑀲 𑀧𑁄𑀲𑀲𑁆𑀲 𑀧𑀼𑀕𑁆𑀕𑀮𑀲𑁆𑀲 𑀚𑀻𑀯𑀲𑁆𑀲 𑀚𑀸𑀕𑀼𑀲𑁆𑀲 𑀚𑀦𑁆𑀢𑀼𑀲𑁆𑀲 𑀇𑀦𑁆𑀤𑀕𑀼𑀲𑁆𑀲 𑀫𑀦𑀼𑀚𑀲𑁆𑀲𑁇 **𑀲𑀼𑀤𑁆𑀥𑀺𑀦𑁆**𑀢𑀺 𑀲𑀼𑀤𑁆𑀥𑀺𑀁 𑀯𑀺𑀲𑀼𑀤𑁆𑀥𑀺𑀁 𑀧𑀭𑀺𑀲𑀼𑀤𑁆𑀥𑀺𑀁 𑀫𑀼𑀢𑁆𑀢𑀺𑀁 𑀯𑀺𑀫𑀼𑀢𑁆𑀢𑀺𑀁 𑀧𑀭𑀺𑀫𑀼𑀢𑁆𑀢𑀺𑀁𑁇 **𑀇𑀥 𑀧𑀡𑁆𑀟𑀺𑀢𑀸𑀲𑁂**𑀢𑀺 𑀇𑀥 𑀧𑀡𑁆𑀟𑀺𑀢𑀯𑀸𑀤𑀸 𑀣𑀺𑀭𑀯𑀸𑀤𑀸 𑀜𑀸𑀬𑀯𑀸𑀤𑀸 𑀳𑁂𑀢𑀼𑀯𑀸𑀤𑀸 𑀮𑀓𑁆𑀔𑀡𑀯𑀸𑀤𑀸 𑀓𑀸𑀭𑀡𑀯𑀸𑀤𑀸 𑀞𑀸𑀦𑀯𑀸𑀤𑀸 𑀲𑀓𑀸𑀬 𑀮𑀤𑁆𑀥𑀺𑀬𑀸𑀢𑀺—  𑀏𑀢𑁆𑀢𑀸𑀯𑀢𑀕𑁆𑀕𑀁 𑀦𑀼 𑀯𑀤𑀦𑁆𑀢𑀺 𑀳𑁂𑀓𑁂 𑀬𑀓𑁆𑀔𑀲𑁆𑀲 𑀲𑀼𑀤𑁆𑀥𑀺𑀁 𑀇𑀥 𑀧𑀡𑁆𑀟𑀺𑀢𑀸𑀲𑁂𑁇

1053\. **𑀉𑀤𑀸𑀳𑀼 𑀅𑀜𑁆𑀜𑀫𑁆𑀧𑀺 𑀯𑀤𑀦𑁆𑀢𑀺 𑀏𑀢𑁆𑀢𑁄**𑀢𑀺𑁇 𑀉𑀤𑀸𑀳𑀼 𑀏𑀓𑁂 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 𑀏𑀢𑀸 𑀅𑀭𑀽𑀧𑀲𑀫𑀸𑀧𑀢𑁆𑀢𑀺𑀬𑁄 𑀅𑀢𑀺𑀓𑁆𑀓𑀫𑀺𑀢𑁆𑀯𑀸 𑀲𑀫𑀢𑀺𑀓𑁆𑀓𑀫𑀺𑀢𑁆𑀯𑀸 𑀯𑀻𑀢𑀺𑀯𑀢𑁆𑀢𑁂𑀢𑁆𑀯𑀸 𑀏𑀢𑁆𑀢𑁄 𑀅𑀭𑀽𑀧𑀲𑀫𑀸𑀧𑀢𑁆𑀢𑀺𑀢𑁄 𑀅𑀜𑁆𑀜𑀁 𑀉𑀢𑁆𑀢𑀭𑀺𑀁 𑀬𑀓𑁆𑀔𑀲𑁆𑀲 𑀲𑀼𑀤𑁆𑀥𑀺𑀁 𑀯𑀺𑀲𑀼𑀤𑁆𑀥𑀺𑀁 𑀧𑀭𑀺𑀲𑀼𑀤𑁆𑀥𑀺𑀁 𑀫𑀼𑀢𑁆𑀢𑀺𑀁 𑀯𑀺𑀫𑀼𑀢𑁆𑀢𑀺𑀁 𑀧𑀭𑀺𑀫𑀼𑀢𑁆𑀢𑀺𑀁 𑀯𑀤𑀦𑁆𑀢𑀺 𑀓𑀣𑁂𑀦𑁆𑀢𑀺 𑀪𑀡𑀦𑁆𑀢𑀺 𑀤𑀻𑀧𑀬𑀦𑁆𑀢𑀺 𑀯𑁄𑀳𑀭𑀦𑁆𑀢𑀻𑀢𑀺—  𑀉𑀤𑀸𑀳𑀼 𑀅𑀜𑁆𑀜𑀫𑁆𑀧𑀺 𑀯𑀤𑀦𑁆𑀢𑀺 𑀏𑀢𑁆𑀢𑁄𑁇

1054\. 𑀢𑁂𑀦𑀸𑀳 𑀲𑁄 𑀦𑀺𑀫𑁆𑀫𑀺𑀢𑁄—

1055\. _“𑀬𑀁 𑀢𑀁 𑀅𑀧𑀼𑀘𑁆𑀙𑀺𑀫𑁆𑀳 𑀅𑀓𑀺𑀢𑁆𑀢𑀬𑀻 𑀦𑁄,_  
_𑀅𑀜𑁆𑀜𑀁 𑀢𑀁 𑀧𑀼𑀘𑁆𑀙𑀸𑀫 𑀢𑀤𑀺𑀗𑁆𑀖 𑀩𑁆𑀭𑀽𑀳𑀺;_  
_𑀏𑀢𑁆𑀢𑀸𑀯𑀢𑀕𑁆𑀕𑀁 𑀦𑀼 𑀯𑀤𑀦𑁆𑀢𑀺 𑀳𑁂𑀓𑁂,_  
_𑀬𑀓𑁆𑀔𑀲𑁆𑀲 𑀲𑀼𑀤𑁆𑀥𑀺𑀁 𑀇𑀥 𑀧𑀡𑁆𑀟𑀺𑀢𑀸𑀲𑁂;_  
_𑀉𑀤𑀸𑀳𑀼 𑀅𑀜𑁆𑀜𑀫𑁆𑀧𑀺 𑀯𑀤𑀦𑁆𑀢𑀺 𑀏𑀢𑁆𑀢𑁄”𑀢𑀺𑁇_  


(111.)

1056\. _**𑀏𑀢𑁆𑀢𑀸𑀯𑀢𑀕𑁆𑀕𑀫𑁆𑀧𑀺 𑀯𑀤𑀦𑁆𑀢𑀺 𑀳𑁂𑀓𑁂,**_  
_**𑀬𑀓𑁆𑀔𑀲𑁆𑀲 𑀲𑀼𑀤𑁆𑀥𑀺𑀁 𑀇𑀥 𑀧𑀡𑁆𑀟𑀺𑀢𑀸𑀲𑁂;**_  
_**𑀢𑁂𑀲𑀁 𑀧𑀦𑁂𑀓𑁂 𑀲𑀫𑀬𑀁 𑀯𑀤𑀦𑁆𑀢𑀺,**_  
_**𑀅𑀦𑀼𑀧𑀸𑀤𑀺𑀲𑁂𑀲𑁂 𑀓𑀼𑀲𑀮𑀸𑀯𑀤𑀸𑀦𑀸𑁇**_  


1057\. **𑀏𑀢𑁆𑀢𑀸𑀯𑀢𑀕𑁆𑀕𑀫𑁆𑀧𑀺 𑀯𑀤𑀦𑁆𑀢𑀺 𑀳𑁂𑀓𑁂, 𑀬𑀓𑁆𑀔𑀲𑁆𑀲 𑀲𑀼𑀤𑁆𑀥𑀺𑀁 𑀇𑀥 𑀧𑀡𑁆𑀟𑀺𑀢𑀸𑀲𑁂**𑀢𑀺𑁇 𑀲𑀦𑁆𑀢𑁂𑀓𑁂 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 𑀲𑀲𑁆𑀲𑀢𑀯𑀸𑀤𑀸, 𑀏𑀢𑀸 𑀅𑀭𑀽𑀧𑀲𑀫𑀸𑀧𑀢𑁆𑀢𑀺𑀬𑁄 𑀅𑀕𑁆𑀕𑀁 𑀲𑁂𑀝𑁆𑀞𑀁 𑀯𑀺𑀲𑀺𑀝𑁆𑀞𑀁 𑀧𑀸𑀫𑁄𑀓𑁆𑀔𑀁 𑀉𑀢𑁆𑀢𑀫𑀁 𑀧𑀯𑀭𑀁 𑀯𑀤𑀦𑁆𑀢𑀺 𑀓𑀣𑁂𑀦𑁆𑀢𑀺 𑀪𑀡𑀦𑁆𑀢𑀺 𑀤𑀻𑀧𑀬𑀦𑁆𑀢𑀺 𑀯𑁄𑀳𑀭𑀦𑁆𑀢𑀺𑁇 **𑀬𑀓𑁆𑀔𑀲𑁆𑀲𑀸**𑀢𑀺 𑀲𑀢𑁆𑀢𑀲𑁆𑀲 𑀦𑀭𑀲𑁆𑀲 𑀫𑀸𑀦𑀯𑀲𑁆𑀲 𑀧𑁄𑀲𑀲𑁆𑀲 𑀧𑀼𑀕𑁆𑀕𑀮𑀲𑁆𑀲 𑀚𑀻𑀯𑀲𑁆𑀲 𑀚𑀸𑀕𑀼𑀲𑁆𑀲 𑀚𑀦𑁆𑀢𑀼𑀲𑁆𑀲 𑀇𑀦𑁆𑀤𑀕𑀼𑀲𑁆𑀲 𑀫𑀦𑀼𑀚𑀲𑁆𑀲𑁇 **𑀲𑀼𑀤𑁆𑀥𑀺𑀦𑁆**𑀢𑀺 𑀲𑀼𑀤𑁆𑀥𑀺𑀁 𑀯𑀺𑀲𑀼𑀤𑁆𑀥𑀺𑀁 𑀧𑀭𑀺𑀲𑀼𑀤𑁆𑀥𑀺𑀁, 𑀫𑀼𑀢𑁆𑀢𑀺𑀁 𑀯𑀺𑀫𑀼𑀢𑁆𑀢𑀺𑀁 𑀧𑀭𑀺𑀫𑀼𑀢𑁆𑀢𑀺𑀁𑁇 **𑀇𑀥 𑀧𑀡𑁆𑀟𑀺𑀢𑀸𑀲𑁂**𑀢𑀺 𑀇𑀥 𑀧𑀡𑁆𑀟𑀺𑀢𑀯𑀸𑀤𑀸 𑀣𑀺𑀭𑀯𑀸𑀤𑀸 𑀜𑀸𑀬𑀯𑀸𑀤𑀸 𑀳𑁂𑀢𑀼𑀯𑀸𑀤𑀸 𑀮𑀓𑁆𑀔𑀡𑀯𑀸𑀤𑀸 𑀓𑀸𑀭𑀡𑀯𑀸𑀤𑀸 𑀞𑀸𑀦𑀯𑀸𑀤𑀸 𑀲𑀓𑀸𑀬 𑀮𑀤𑁆𑀥𑀺𑀬𑀸𑀢𑀺—  𑀏𑀢𑁆𑀢𑀸𑀯𑀢𑀕𑁆𑀕𑀫𑁆𑀧𑀺 𑀯𑀤𑀦𑁆𑀢𑀺 𑀳𑁂𑀓𑁂 𑀬𑀓𑁆𑀔𑀲𑁆𑀲 𑀲𑀼𑀤𑁆𑀥𑀺𑀁 𑀇𑀥 𑀧𑀡𑁆𑀟𑀺𑀢𑀸𑀲𑁂𑁇

1058\. **𑀢𑁂𑀲𑀁 𑀧𑀦𑁂𑀓𑁂 𑀲𑀫𑀬𑀁 𑀯𑀤𑀦𑁆𑀢𑀺, 𑀅𑀦𑀼𑀧𑀸𑀤𑀺𑀲𑁂𑀲𑁂 𑀓𑀼𑀲𑀮𑀸𑀯𑀤𑀸𑀦𑀸**𑀢𑀺 𑀢𑁂𑀲𑀁𑀬𑁂𑀯 𑀲𑀫𑀡𑀩𑁆𑀭𑀸𑀳𑁆𑀫𑀡𑀸𑀦𑀁 𑀏𑀓𑁂 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 𑀉𑀘𑁆𑀙𑁂𑀤𑀯𑀸𑀤𑀸 𑀪𑀯𑀢𑀚𑁆𑀚𑀺𑀢𑀸 𑀯𑀺𑀪𑀯𑀁 𑀅𑀪𑀺𑀦𑀦𑁆𑀤𑀦𑁆𑀢𑀺, 𑀢𑁂 𑀲𑀢𑁆𑀢𑀲𑁆𑀲 𑀲𑀫𑀁 𑀉𑀧𑀲𑀫𑀁 𑀯𑀽𑀧𑀲𑀫𑀁 𑀦𑀺𑀭𑁄𑀥𑀁 𑀧𑀝𑀺𑀧𑀲𑁆𑀲𑀤𑁆𑀥𑀺𑀦𑁆𑀢𑀺 𑀯𑀤𑀦𑁆𑀢𑀺, 𑀬𑀢𑁄 𑀓𑀺𑀁, 𑀪𑁄, 𑀅𑀬𑀁 𑀅𑀢𑁆𑀢𑀸 𑀓𑀸𑀬𑀲𑁆𑀲 𑀪𑁂𑀤𑀸 𑀉𑀘𑁆𑀙𑀺𑀚𑁆𑀚𑀢𑀺 𑀯𑀺𑀦𑀲𑁆𑀲𑀢𑀺 𑀦 𑀳𑁄𑀢𑀺 𑀧𑀭𑀁 𑀫𑀭𑀡𑀸, 𑀏𑀢𑁆𑀢𑀸𑀯𑀢𑀸 𑀅𑀦𑀼𑀧𑀸𑀤𑀺𑀲𑁂𑀲𑁄𑀢𑀺𑁇 **𑀓𑀼𑀲𑀮𑀸𑀯𑀤𑀸𑀦𑀸**𑀢𑀺 𑀓𑀼𑀲𑀮𑀯𑀸𑀤𑀸 𑀧𑀡𑁆𑀟𑀺𑀢𑀯𑀸𑀤𑀸 𑀣𑀺𑀭𑀯𑀸𑀤𑀸 𑀜𑀸𑀬𑀯𑀸𑀤𑀸 𑀳𑁂𑀢𑀼𑀯𑀸𑀤𑀸 𑀮𑀓𑁆𑀔𑀡𑀯𑀸𑀤𑀸 𑀓𑀸𑀭𑀡𑀯𑀸𑀤𑀸 𑀞𑀸𑀦𑀯𑀸𑀤𑀸 𑀲𑀓𑀸𑀬 𑀮𑀤𑁆𑀥𑀺𑀬𑀸𑀢𑀺—  𑀢𑁂𑀲𑀁 𑀧𑀦𑁂𑀓𑁂 𑀲𑀫𑀬𑀁 𑀯𑀤𑀦𑁆𑀢𑀺 𑀅𑀦𑀼𑀧𑀸𑀤𑀺𑀲𑁂𑀲𑁂 𑀓𑀼𑀲𑀮𑀸𑀯𑀤𑀸𑀦𑀸𑁇

1059\. 𑀢𑁂𑀦𑀸𑀳 𑀪𑀕𑀯𑀸—

1060\. _“𑀏𑀢𑁆𑀢𑀸𑀯𑀢𑀕𑁆𑀕𑀫𑁆𑀧𑀺 𑀯𑀤𑀦𑁆𑀢𑀺 𑀳𑁂𑀓𑁂,_  
_𑀬𑀓𑁆𑀔𑀲𑁆𑀲 𑀲𑀼𑀤𑁆𑀥𑀺𑀁 𑀇𑀥 𑀧𑀡𑁆𑀟𑀺𑀢𑀸𑀲𑁂;_  
_𑀢𑁂𑀲𑀁 𑀧𑀦𑁂𑀓𑁂 𑀲𑀫𑀬𑀁 𑀯𑀤𑀦𑁆𑀢𑀺,_  
_𑀅𑀦𑀼𑀧𑀸𑀤𑀺𑀲𑁂𑀲𑁂 𑀓𑀼𑀲𑀮𑀸𑀯𑀤𑀸𑀦𑀸”𑀢𑀺𑁇_  


(112.)

1061\. _**𑀏𑀢𑁂 𑀘 𑀜𑀢𑁆𑀯𑀸 𑀉𑀧𑀦𑀺𑀲𑁆𑀲𑀺𑀢𑀸𑀢𑀺,**_  
_**𑀜𑀢𑁆𑀯𑀸 𑀫𑀼𑀦𑀻 𑀦𑀺𑀲𑁆𑀲𑀬𑁂 𑀲𑁄 𑀯𑀺𑀫𑀁𑀲𑀻;**_  
_**𑀜𑀢𑁆𑀯𑀸 𑀯𑀺𑀫𑀼𑀢𑁆𑀢𑁄 𑀦 𑀯𑀺𑀯𑀸𑀤𑀫𑁂𑀢𑀺,**_  
_**𑀪𑀯𑀸𑀪𑀯𑀸𑀬 𑀦 𑀲𑀫𑁂𑀢𑀺 𑀥𑀻𑀭𑁄𑁇**_  


1062\. **𑀏𑀢𑁂 𑀘 𑀜𑀢𑁆𑀯𑀸 𑀉𑀧𑀦𑀺𑀲𑁆𑀲𑀺𑀢𑀸**𑀢𑀺𑁇 **𑀏𑀢𑁂**𑀢𑀺 𑀤𑀺𑀝𑁆𑀞𑀺𑀕𑀢𑀺𑀓𑁂𑁇 **𑀉𑀧𑀦𑀺𑀲𑁆𑀲𑀺𑀢𑀸**𑀢𑀺 𑀲𑀲𑁆𑀲𑀢𑀤𑀺𑀝𑁆𑀞𑀺𑀦𑀺𑀲𑁆𑀲𑀺𑀢𑀸𑀢𑀺 𑀜𑀢𑁆𑀯𑀸, 𑀉𑀘𑁆𑀙𑁂𑀤𑀤𑀺𑀝𑁆𑀞𑀺𑀦𑀺𑀲𑁆𑀲𑀺𑀢𑀸𑀢𑀺 𑀜𑀢𑁆𑀯𑀸, 𑀲𑀲𑁆𑀲𑀢𑀼𑀘𑁆𑀙𑁂𑀤𑀤𑀺𑀝𑁆𑀞𑀺𑀦𑀺𑀲𑁆𑀲𑀺𑀢𑀸𑀢𑀺 𑀜𑀢𑁆𑀯𑀸 𑀚𑀸𑀦𑀺𑀢𑁆𑀯𑀸 𑀢𑀼𑀮𑀬𑀺𑀢𑁆𑀯𑀸 𑀢𑀻𑀭𑀬𑀺𑀢𑁆𑀯𑀸 𑀯𑀺𑀪𑀸𑀯𑀬𑀺𑀢𑁆𑀯𑀸 𑀯𑀺𑀪𑀽𑀢𑀁 𑀓𑀢𑁆𑀯𑀸𑀢𑀺—  𑀏𑀢𑁂 𑀘 𑀜𑀢𑁆𑀯𑀸 𑀉𑀧𑀦𑀺𑀲𑁆𑀲𑀺𑀢𑀸𑀢𑀺𑁇

1063\. **𑀜𑀢𑁆𑀯𑀸 𑀫𑀼𑀦𑀻 𑀦𑀺𑀲𑁆𑀲𑀬𑁂 𑀲𑁄 𑀯𑀺𑀫𑀁𑀲𑀻**𑀢𑀺𑁇 **𑀫𑀼𑀦𑀻**𑀢𑀺𑁇 𑀫𑁄𑀦𑀁 𑀯𑀼𑀘𑁆𑀘𑀢𑀺 𑀜𑀸𑀡𑀁…𑀧𑁂…  𑀲𑀗𑁆𑀕𑀚𑀸𑀮𑀫𑀢𑀺𑀘𑁆𑀘 𑀲𑁄 𑀫𑀼𑀦𑀺𑁇 𑀫𑀼𑀦𑀺 𑀲𑀲𑁆𑀲𑀢𑀤𑀺𑀝𑁆𑀞𑀺𑀦𑀺𑀲𑁆𑀲𑀺𑀢𑀸𑀢𑀺 𑀜𑀢𑁆𑀯𑀸, 𑀉𑀘𑁆𑀙𑁂𑀤𑀤𑀺𑀝𑁆𑀞𑀺𑀦𑀺𑀲𑁆𑀲𑀺𑀢𑀸𑀢𑀺 𑀜𑀢𑁆𑀯𑀸, 𑀲𑀲𑁆𑀲𑀢𑀼𑀘𑁆𑀙𑁂𑀤𑀤𑀺𑀝𑁆𑀞𑀺𑀦𑀺𑀲𑁆𑀲𑀺𑀢𑀸𑀢𑀺 𑀜𑀢𑁆𑀯𑀸 𑀚𑀸𑀦𑀺𑀢𑁆𑀯𑀸 𑀢𑀼𑀮𑀬𑀺𑀢𑁆𑀯𑀸 𑀢𑀻𑀭𑀬𑀺𑀢𑁆𑀯𑀸 𑀯𑀺𑀪𑀸𑀯𑀬𑀺𑀢𑁆𑀯𑀸 𑀯𑀺𑀪𑀽𑀢𑀁 𑀓𑀢𑁆𑀯𑀸𑁇 **𑀲𑁄 𑀯𑀺𑀫𑀁𑀲𑀻**𑀢𑀺 𑀧𑀡𑁆𑀟𑀺𑀢𑁄 𑀧𑀜𑁆𑀜𑀯𑀸 𑀩𑀼𑀤𑁆𑀥𑀺𑀫𑀸 𑀜𑀸𑀡𑀻 𑀯𑀺𑀪𑀸𑀯𑀻 𑀫𑁂𑀥𑀸𑀯𑀻𑀢𑀺 𑀜𑀢𑁆𑀯𑀸 𑀫𑀼𑀦𑀺 𑀦𑀺𑀲𑁆𑀲𑀬𑁂 𑀲𑁄 𑀯𑀺𑀫𑀁𑀲𑀻𑁇 **𑀜𑀢𑁆𑀯𑀸 𑀯𑀺𑀫𑀼𑀢𑁆𑀢𑁄 𑀦 𑀯𑀺𑀯𑀸𑀤𑀫𑁂𑀢𑀻**𑀢𑀺 𑀜𑀢𑁆𑀯𑀸 𑀚𑀸𑀦𑀺𑀢𑁆𑀯𑀸 𑀢𑀼𑀮𑀬𑀺𑀢𑁆𑀯𑀸 𑀢𑀻𑀭𑀬𑀺𑀢𑁆𑀯𑀸 𑀯𑀺𑀪𑀸𑀯𑀬𑀺𑀢𑁆𑀯𑀸 𑀯𑀺𑀪𑀽𑀢𑀁 𑀓𑀢𑁆𑀯𑀸𑁇 **𑀯𑀺𑀫𑀼𑀢𑁆𑀢𑁄**𑀢𑀺 𑀫𑀼𑀢𑁆𑀢𑁄 𑀯𑀺𑀫𑀼𑀢𑁆𑀢𑁄 𑀧𑀭𑀺𑀫𑀼𑀢𑁆𑀢𑁄 𑀲𑀼𑀯𑀺𑀫𑀼𑀢𑁆𑀢𑁄 𑀅𑀘𑁆𑀘𑀦𑁆𑀢𑀅𑀦𑀼𑀧𑀸𑀤𑀸𑀯𑀺𑀫𑁄𑀓𑁆𑀔𑁂𑀦𑁇 “𑀲𑀩𑁆𑀩𑁂 𑀲𑀗𑁆𑀔𑀸𑀭𑀸 𑀅𑀦𑀺𑀘𑁆𑀘𑀸”𑀢𑀺 𑀜𑀢𑁆𑀯𑀸 𑀚𑀸𑀦𑀺𑀢𑁆𑀯𑀸 𑀢𑀼𑀮𑀬𑀺𑀢𑁆𑀯𑀸 𑀢𑀻𑀭𑀬𑀺𑀢𑁆𑀯𑀸 𑀯𑀺𑀪𑀸𑀯𑀬𑀺𑀢𑁆𑀯𑀸 𑀯𑀺𑀪𑀽𑀢𑀁 𑀓𑀢𑁆𑀯𑀸 𑀫𑀼𑀢𑁆𑀢𑁄 𑀯𑀺𑀫𑀼𑀢𑁆𑀢𑁄 𑀧𑀭𑀺𑀫𑀼𑀢𑁆𑀢𑁄 𑀲𑀼𑀯𑀺𑀫𑀼𑀢𑁆𑀢𑁄 𑀅𑀘𑁆𑀘𑀦𑁆𑀢𑀅𑀦𑀼𑀧𑀸𑀤𑀸𑀯𑀺𑀫𑁄𑀓𑁆𑀔𑁂𑀦𑁇 “𑀲𑀩𑁆𑀩𑁂 𑀲𑀗𑁆𑀔𑀸𑀭𑀸 𑀤𑀼𑀓𑁆𑀔𑀸”𑀢𑀺…  “𑀲𑀩𑁆𑀩𑁂 𑀥𑀫𑁆𑀫𑀸 𑀅𑀦𑀢𑁆𑀢𑀸”𑀢𑀺…𑀧𑁂…  “𑀬𑀁 𑀓𑀺𑀜𑁆𑀘𑀺 𑀲𑀫𑀼𑀤𑀬𑀥𑀫𑁆𑀫𑀁 𑀲𑀩𑁆𑀩𑀁 𑀢𑀁 𑀦𑀺𑀭𑁄𑀥𑀥𑀫𑁆𑀫𑀦𑁆”𑀢𑀺 𑀜𑀢𑁆𑀯𑀸 𑀚𑀸𑀦𑀺𑀢𑁆𑀯𑀸 𑀢𑀼𑀮𑀬𑀺𑀢𑁆𑀯𑀸 𑀢𑀻𑀭𑀬𑀺𑀢𑁆𑀯𑀸 𑀯𑀺𑀪𑀸𑀯𑀬𑀺𑀢𑁆𑀯𑀸 𑀯𑀺𑀪𑀽𑀢𑀁 𑀓𑀢𑁆𑀯𑀸 𑀫𑀼𑀢𑁆𑀢𑁄 𑀯𑀺𑀫𑀼𑀢𑁆𑀢𑁄 𑀧𑀭𑀺𑀫𑀼𑀢𑁆𑀢𑁄 𑀲𑀼𑀯𑀺𑀫𑀼𑀢𑁆𑀢𑁄 𑀅𑀘𑁆𑀘𑀦𑁆𑀢𑀅𑀦𑀼𑀧𑀸𑀤𑀸𑀯𑀺𑀫𑁄𑀓𑁆𑀔𑁂𑀦𑀸𑀢𑀺—  𑀜𑀢𑁆𑀯𑀸 𑀯𑀺𑀫𑀼𑀢𑁆𑀢𑁄𑁇 **𑀦 𑀯𑀺𑀯𑀸𑀤𑀫𑁂𑀢𑀻**𑀢𑀺 𑀦 𑀓𑀮𑀳𑀁 𑀓𑀭𑁄𑀢𑀺, 𑀦 𑀪𑀡𑁆𑀟𑀦𑀁 𑀓𑀭𑁄𑀢𑀺, 𑀦 𑀯𑀺𑀕𑁆𑀕𑀳𑀁 𑀓𑀭𑁄𑀢𑀺, 𑀦 𑀯𑀺𑀯𑀸𑀤𑀁 𑀓𑀭𑁄𑀢𑀺, 𑀦 𑀫𑁂𑀥𑀕𑀁 𑀓𑀭𑁄𑀢𑀺𑁇 𑀯𑀼𑀢𑁆𑀢𑀜𑁆𑀳𑁂𑀢𑀁 𑀪𑀕𑀯𑀢𑀸—  “𑀏𑀯𑀁 𑀯𑀺𑀫𑀼𑀢𑁆𑀢𑀘𑀺𑀢𑁆𑀢𑁄 𑀔𑁄, 𑀅𑀕𑁆𑀕𑀺𑀯𑁂𑀲𑁆𑀲𑀦, 𑀪𑀺𑀓𑁆𑀔𑀼 𑀦 𑀓𑁂𑀦𑀘𑀺 𑀲𑀁𑀯𑀤𑀢𑀺, 𑀦 𑀓𑁂𑀦𑀘𑀺 𑀯𑀺𑀯𑀤𑀢𑀺, 𑀬𑀜𑁆𑀘 𑀮𑁄𑀓𑁂 𑀯𑀼𑀢𑁆𑀢𑀁 𑀢𑁂𑀦 𑀘 𑀯𑁄𑀳𑀭𑀢𑀺 𑀅𑀧𑀭𑀸𑀫𑀲𑀦𑁆”𑀢𑀺—  𑀜𑀢𑁆𑀯𑀸 𑀯𑀺𑀫𑀼𑀢𑁆𑀢𑁄 𑀦 𑀯𑀺𑀯𑀸𑀤𑀫𑁂𑀢𑀺𑁇

1064\. **𑀪𑀯𑀸𑀪𑀯𑀸𑀬 𑀦 𑀲𑀫𑁂𑀢𑀺 𑀥𑀻𑀭𑁄**𑀢𑀺𑁇 **𑀪𑀯𑀸𑀪𑀯𑀸𑀬𑀸**𑀢𑀺 𑀪𑀯𑀸𑀬 𑀓𑀫𑁆𑀫𑀪𑀯𑀸𑀬 𑀧𑀼𑀦𑀩𑁆𑀪𑀯𑀸𑀬 𑀓𑀸𑀫𑀪𑀯𑀸𑀬, 𑀓𑀫𑁆𑀫𑀪𑀯𑀸𑀬 𑀓𑀸𑀫𑀪𑀯𑀸𑀬 𑀧𑀼𑀦𑀩𑁆𑀪𑀯𑀸𑀬 𑀭𑀽𑀧𑀪𑀯𑀸𑀬, 𑀓𑀫𑁆𑀫𑀪𑀯𑀸𑀬 𑀭𑀽𑀧𑀪𑀯𑀸𑀬 𑀧𑀼𑀦𑀩𑁆𑀪𑀯𑀸𑀬 𑀅𑀭𑀽𑀧𑀪𑀯𑀸𑀬, 𑀓𑀫𑁆𑀫𑀪𑀯𑀸𑀬 𑀅𑀭𑀽𑀧𑀪𑀯𑀸𑀬 𑀧𑀼𑀦𑀩𑁆𑀪𑀯𑀸𑀬 𑀧𑀼𑀦𑀧𑁆𑀧𑀼𑀦𑀩𑁆𑀪𑀯𑀸𑀬 𑀧𑀼𑀦𑀧𑁆𑀧𑀼𑀦𑀕𑀢𑀺𑀬𑀸 𑀧𑀼𑀦𑀧𑁆𑀧𑀼𑀦𑁅𑀧𑀧𑀢𑁆𑀢𑀺𑀬𑀸 𑀧𑀼𑀦𑀧𑁆𑀧𑀼𑀦𑀧𑀝𑀺𑀲𑀦𑁆𑀥𑀺𑀬𑀸 𑀧𑀼𑀦𑀧𑁆𑀧𑀼𑀦𑀅𑀢𑁆𑀢𑀪𑀸𑀯𑀸𑀬 𑀧𑀼𑀦𑀧𑁆𑀧𑀼𑀦𑀸𑀪𑀺𑀦𑀺𑀩𑁆𑀩𑀢𑁆𑀢𑀺𑀬𑀸 𑀦 𑀲𑀫𑁂𑀢𑀺 𑀦 𑀲𑀫𑀸𑀕𑀘𑁆𑀙𑀢𑀺 𑀦 𑀕𑀡𑁆𑀳𑀸𑀢𑀺 𑀦 𑀧𑀭𑀸𑀫𑀲𑀢𑀺 𑀦𑀸𑀪𑀺𑀦𑀺𑀯𑀺𑀲𑀢𑀺𑁇 **𑀥𑀻𑀭𑁄**𑀢𑀺 𑀥𑀻𑀭𑁄 𑀧𑀡𑁆𑀟𑀺𑀢𑁄 𑀧𑀜𑁆𑀜𑀯𑀸 𑀩𑀼𑀤𑁆𑀥𑀺𑀫𑀸 𑀜𑀸𑀡𑀻 𑀯𑀺𑀪𑀸𑀯𑀻 𑀫𑁂𑀥𑀸𑀯𑀻𑀢𑀺—  𑀪𑀯𑀸𑀪𑀯𑀸𑀬 𑀦 𑀲𑀫𑁂𑀢𑀺 𑀥𑀻𑀭𑁄𑁇

1065\. 𑀢𑁂𑀦𑀸𑀳 𑀪𑀕𑀯𑀸—

1066\. _“𑀏𑀢𑁂 𑀘 𑀜𑀢𑁆𑀯𑀸 𑀉𑀧𑀦𑀺𑀲𑁆𑀲𑀺𑀢𑀸𑀢𑀺,_  
_𑀜𑀢𑁆𑀯𑀸 𑀫𑀼𑀦𑀻 𑀦𑀺𑀲𑁆𑀲𑀬𑁂 𑀲𑁄 𑀯𑀺𑀫𑀁𑀲𑀻;_  
_𑀜𑀢𑁆𑀯𑀸 𑀯𑀺𑀫𑀼𑀢𑁆𑀢𑁄 𑀦 𑀯𑀺𑀯𑀸𑀤𑀫𑁂𑀢𑀺,_  
_𑀪𑀯𑀸𑀪𑀯𑀸𑀬 𑀦 𑀲𑀫𑁂𑀢𑀺 𑀥𑀻𑀭𑁄”𑀢𑀺𑁇_  


---

1067\. 𑀓𑀮𑀳𑀯𑀺𑀯𑀸𑀤𑀲𑀼𑀢𑁆𑀢𑀦𑀺𑀤𑁆𑀤𑁂𑀲𑁄 𑀏𑀓𑀸𑀤𑀲𑀫𑁄𑁇



[Go to previous page (1.10 Purābhedasuttaniddesa)](1.10.md) / [Go to parent page (1 Aṭṭhakavagga)](../1.md) / [Go to next page (1.12 Cūḷabyūhasuttaniddesa)](1.12.md)


