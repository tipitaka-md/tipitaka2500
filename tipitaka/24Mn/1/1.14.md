
[Home](/) / [24Mn Mahāniddesapāḷi](../../24Mn.md) / [1 Aṭṭhakavagga](../1.md)

# 𑁧𑁇𑁧𑁪 𑀢𑀼𑀯𑀝𑀓𑀲𑀼𑀢𑁆𑀢𑀦𑀺𑀤𑁆𑀤𑁂𑀲

### 𑀅𑀝𑁆𑀞𑀓𑀯𑀕𑁆𑀕

### 𑀢𑀼𑀯𑀝𑀓𑀲𑀼𑀢𑁆𑀢𑀦𑀺𑀤𑁆𑀤𑁂𑀲

1344\. 𑀅𑀣 𑀢𑀼𑀯𑀝𑀓𑀲𑀼𑀢𑁆𑀢𑀦𑀺𑀤𑁆𑀤𑁂𑀲𑀁 𑀯𑀓𑁆𑀔𑀢𑀺—

(150.)

1345\. _**𑀧𑀼𑀘𑁆𑀙𑀸𑀫𑀺 𑀢𑀁 𑀆𑀤𑀺𑀘𑁆𑀘𑀩𑀦𑁆𑀥𑀼,**_  
_**𑀯𑀺𑀯𑁂𑀓𑀁 𑀲𑀦𑁆𑀢𑀺𑀧𑀤𑀜𑁆𑀘 𑀫𑀳𑁂𑀲𑀺;**_  
_**𑀓𑀣𑀁 𑀤𑀺𑀲𑁆𑀯𑀸 𑀦𑀺𑀩𑁆𑀩𑀸𑀢𑀺 𑀪𑀺𑀓𑁆𑀔𑀼,**_  
_**𑀅𑀦𑀼𑀧𑀸𑀤𑀺𑀬𑀸𑀦𑁄 𑀮𑁄𑀓𑀲𑁆𑀫𑀺𑀁 𑀓𑀺𑀜𑁆𑀘𑀺𑁇**_  


1346\. **𑀧𑀼𑀘𑁆𑀙𑀸𑀫𑀺 𑀢𑀁 𑀆𑀤𑀺𑀘𑁆𑀘𑀩𑀦𑁆𑀥𑀽**𑀢𑀺𑁇 **𑀧𑀼𑀘𑁆𑀙𑀸**𑀢𑀺 𑀢𑀺𑀲𑁆𑀲𑁄 𑀧𑀼𑀘𑁆𑀙𑀸—  𑀅𑀤𑀺𑀝𑁆𑀞𑀚𑁄𑀢𑀦𑀸 𑀧𑀼𑀘𑁆𑀙𑀸, 𑀤𑀺𑀝𑁆𑀞𑀲𑀁𑀲𑀦𑁆𑀤𑀦𑀸 𑀧𑀼𑀘𑁆𑀙𑀸, 𑀯𑀺𑀫𑀢𑀺𑀘𑁆𑀙𑁂𑀤𑀦𑀸 𑀧𑀼𑀘𑁆𑀙𑀸𑁇 𑀓𑀢𑀫𑀸 𑀅𑀤𑀺𑀝𑁆𑀞𑀚𑁄𑀢𑀦𑀸 𑀧𑀼𑀘𑁆𑀙𑀸? 𑀧𑀓𑀢𑀺𑀬𑀸 𑀮𑀓𑁆𑀔𑀡𑀁 𑀅𑀜𑁆𑀜𑀸𑀢𑀁 𑀳𑁄𑀢𑀺 𑀅𑀤𑀺𑀝𑁆𑀞𑀁 𑀅𑀢𑀼𑀮𑀺𑀢𑀁 𑀅𑀢𑀻𑀭𑀺𑀢𑀁 𑀅𑀯𑀺𑀪𑀽𑀢𑀁 𑀅𑀯𑀺𑀪𑀸𑀯𑀺𑀢𑀁, 𑀢𑀲𑁆𑀲 𑀜𑀸𑀡𑀸𑀬 𑀤𑀲𑁆𑀲𑀦𑀸𑀬 𑀢𑀼𑀮𑀦𑀸𑀬 𑀢𑀻𑀭𑀡𑀸𑀬 𑀯𑀺𑀪𑀸𑀯𑀦𑀸𑀬 𑀧𑀜𑁆𑀳𑀁 𑀧𑀼𑀘𑁆𑀙𑀢𑀺—  𑀅𑀬𑀁 𑀅𑀤𑀺𑀝𑁆𑀞𑀚𑁄𑀢𑀦𑀸 𑀧𑀼𑀘𑁆𑀙𑀸𑁇 𑀓𑀢𑀫𑀸 𑀤𑀺𑀝𑁆𑀞𑀲𑀁𑀲𑀦𑁆𑀤𑀦𑀸 𑀧𑀼𑀘𑁆𑀙𑀸? 𑀧𑀓𑀢𑀺𑀬𑀸 𑀮𑀓𑁆𑀔𑀡𑀁 𑀜𑀸𑀢𑀁 𑀳𑁄𑀢𑀺 𑀤𑀺𑀝𑁆𑀞𑀁 𑀢𑀼𑀮𑀺𑀢𑀁 𑀢𑀻𑀭𑀺𑀢𑀁 𑀯𑀺𑀪𑀽𑀢𑀁 𑀯𑀺𑀪𑀸𑀯𑀺𑀢𑀁, 𑀅𑀜𑁆𑀜𑁂𑀳𑀺 𑀧𑀡𑁆𑀟𑀺𑀢𑁂𑀳𑀺 𑀲𑀤𑁆𑀥𑀺𑀁 𑀲𑀁𑀲𑀦𑁆𑀤𑀦𑀢𑁆𑀣𑀸𑀬 𑀧𑀜𑁆𑀳𑀁 𑀧𑀼𑀘𑁆𑀙𑀢𑀺—  𑀅𑀬𑀁 𑀤𑀺𑀝𑁆𑀞𑀲𑀁𑀲𑀦𑁆𑀤𑀦𑀸 𑀧𑀼𑀘𑁆𑀙𑀸𑁇 𑀓𑀢𑀫𑀸 𑀯𑀺𑀫𑀢𑀺𑀘𑁆𑀙𑁂𑀤𑀦𑀸 𑀧𑀼𑀘𑁆𑀙𑀸? 𑀧𑀓𑀢𑀺𑀬𑀸 𑀲𑀁𑀲𑀬𑀧𑀓𑁆𑀔𑀦𑁆𑀤𑁄 𑀳𑁄𑀢𑀺 𑀯𑀺𑀫𑀢𑀺𑀧𑀓𑁆𑀔𑀦𑁆𑀤𑁄 𑀤𑁆𑀯𑁂𑀍𑀳𑀓𑀚𑀸𑀢𑁄, “𑀏𑀯𑀁 𑀦𑀼 𑀔𑁄, 𑀦 𑀦𑀼 𑀔𑁄, 𑀓𑀺𑀁 𑀦𑀼 𑀔𑁄, 𑀓𑀣𑀁 𑀦𑀼 𑀔𑁄”𑀢𑀺 𑀲𑁄 𑀯𑀺𑀫𑀢𑀺𑀘𑁆𑀙𑁂𑀤𑀦𑀢𑁆𑀣𑀸𑀬 𑀧𑀜𑁆𑀳𑀁 𑀧𑀼𑀘𑁆𑀙𑀢𑀺—  𑀅𑀬𑀁 𑀯𑀺𑀫𑀢𑀺𑀘𑁆𑀙𑁂𑀤𑀦𑀸 𑀧𑀼𑀘𑁆𑀙𑀸𑁇 𑀇𑀫𑀸 𑀢𑀺𑀲𑁆𑀲𑁄 𑀧𑀼𑀘𑁆𑀙𑀸𑁇

1347\. 𑀅𑀧𑀭𑀸𑀧𑀺 𑀢𑀺𑀲𑁆𑀲𑁄 𑀧𑀼𑀘𑁆𑀙𑀸—  𑀫𑀦𑀼𑀲𑁆𑀲𑀧𑀼𑀘𑁆𑀙𑀸, 𑀅𑀫𑀦𑀼𑀲𑁆𑀲𑀧𑀼𑀘𑁆𑀙𑀸, 𑀦𑀺𑀫𑁆𑀫𑀺𑀢𑀧𑀼𑀘𑁆𑀙𑀸𑁇 𑀓𑀢𑀫𑀸 𑀫𑀦𑀼𑀲𑁆𑀲𑀧𑀼𑀘𑁆𑀙𑀸? 𑀫𑀦𑀼𑀲𑁆𑀲𑀸 𑀩𑀼𑀤𑁆𑀥𑀁 𑀪𑀕𑀯𑀦𑁆𑀢𑀁 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀧𑀜𑁆𑀳𑀁 𑀧𑀼𑀘𑁆𑀙𑀦𑁆𑀢𑀺, 𑀪𑀺𑀓𑁆𑀔𑀽 𑀧𑀼𑀘𑁆𑀙𑀦𑁆𑀢𑀺, 𑀪𑀺𑀓𑁆𑀔𑀼𑀦𑀺𑀬𑁄 𑀧𑀼𑀘𑁆𑀙𑀦𑁆𑀢𑀺, 𑀉𑀧𑀸𑀲𑀓𑀸 𑀧𑀼𑀘𑁆𑀙𑀦𑁆𑀢𑀺, 𑀉𑀧𑀸𑀲𑀺𑀓𑀸𑀬𑁄 𑀧𑀼𑀘𑁆𑀙𑀦𑁆𑀢𑀺, 𑀭𑀸𑀚𑀸𑀦𑁄 𑀧𑀼𑀘𑁆𑀙𑀦𑁆𑀢𑀺, 𑀔𑀢𑁆𑀢𑀺𑀬𑀸 𑀧𑀼𑀘𑁆𑀙𑀦𑁆𑀢𑀺, 𑀩𑁆𑀭𑀸𑀳𑁆𑀫𑀡𑀸 𑀧𑀼𑀘𑁆𑀙𑀦𑁆𑀢𑀺, 𑀯𑁂𑀲𑁆𑀲𑀸 𑀧𑀼𑀘𑁆𑀙𑀦𑁆𑀢𑀺, 𑀲𑀼𑀤𑁆𑀤𑀸 𑀧𑀼𑀘𑁆𑀙𑀦𑁆𑀢𑀺, 𑀕𑀳𑀝𑁆𑀞𑀸 𑀧𑀼𑀘𑁆𑀙𑀦𑁆𑀢𑀺, 𑀧𑀩𑁆𑀩𑀚𑀺𑀢𑀸 𑀧𑀼𑀘𑁆𑀙𑀦𑁆𑀢𑀺—  𑀅𑀬𑀁 𑀫𑀦𑀼𑀲𑁆𑀲𑀧𑀼𑀘𑁆𑀙𑀸𑁇 𑀓𑀢𑀫𑀸 𑀅𑀫𑀦𑀼𑀲𑁆𑀲𑀧𑀼𑀘𑁆𑀙𑀸? 𑀅𑀫𑀦𑀼𑀲𑁆𑀲𑀸 𑀩𑀼𑀤𑁆𑀥𑀁 𑀪𑀕𑀯𑀦𑁆𑀢𑀁 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀧𑀜𑁆𑀳𑀁 𑀧𑀼𑀘𑁆𑀙𑀦𑁆𑀢𑀺, 𑀦𑀸𑀕𑀸 𑀧𑀼𑀘𑁆𑀙𑀦𑁆𑀢𑀺, 𑀲𑀼𑀧𑀡𑁆𑀡𑀸 𑀧𑀼𑀘𑁆𑀙𑀦𑁆𑀢𑀺, 𑀬𑀓𑁆𑀔𑀸 𑀧𑀼𑀘𑁆𑀙𑀦𑁆𑀢𑀺, 𑀅𑀲𑀼𑀭𑀸 𑀧𑀼𑀘𑁆𑀙𑀦𑁆𑀢𑀺, 𑀕𑀦𑁆𑀥𑀩𑁆𑀩𑀸 𑀧𑀼𑀘𑁆𑀙𑀦𑁆𑀢𑀺, 𑀫𑀳𑀸𑀭𑀸𑀚𑀸𑀦𑁄 𑀧𑀼𑀘𑁆𑀙𑀦𑁆𑀢𑀺, 𑀇𑀦𑁆𑀤𑀸 𑀧𑀼𑀘𑁆𑀙𑀦𑁆𑀢𑀺, 𑀩𑁆𑀭𑀳𑁆𑀫𑀸𑀦𑁄 𑀧𑀼𑀘𑁆𑀙𑀦𑁆𑀢𑀺, 𑀤𑁂𑀯𑀢𑀸𑀬𑁄 𑀧𑀼𑀘𑁆𑀙𑀦𑁆𑀢𑀺—  𑀅𑀬𑀁 𑀅𑀫𑀦𑀼𑀲𑁆𑀲𑀧𑀼𑀘𑁆𑀙𑀸𑁇 𑀓𑀢𑀫𑀸 𑀦𑀺𑀫𑁆𑀫𑀺𑀢𑀧𑀼𑀘𑁆𑀙𑀸? 𑀬𑀁 𑀪𑀕𑀯𑀸 𑀭𑀽𑀧𑀁 𑀅𑀪𑀺𑀦𑀺𑀫𑁆𑀫𑀺𑀦𑀸𑀢𑀺 𑀫𑀦𑁄𑀫𑀬𑀁 𑀲𑀩𑁆𑀩𑀗𑁆𑀕𑀧𑀘𑁆𑀘𑀗𑁆𑀕𑀁 𑀅𑀳𑀻𑀦𑀺𑀦𑁆𑀤𑁆𑀭𑀺𑀬𑀁 𑀢𑀁 𑀲𑁄 𑀦𑀺𑀫𑁆𑀫𑀺𑀢𑁄 𑀩𑀼𑀤𑁆𑀥𑀁 𑀪𑀕𑀯𑀦𑁆𑀢𑀁 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀧𑀜𑁆𑀳𑀁 𑀧𑀼𑀘𑁆𑀙𑀢𑀺, 𑀪𑀕𑀯𑀸 𑀢𑀲𑁆𑀲 𑀯𑀺𑀲𑀚𑁆𑀚𑁂𑀢𑀺—  𑀅𑀬𑀁 𑀦𑀺𑀫𑁆𑀫𑀺𑀢𑀧𑀼𑀘𑁆𑀙𑀸𑁇 𑀇𑀫𑀸 𑀢𑀺𑀲𑁆𑀲𑁄 𑀧𑀼𑀘𑁆𑀙𑀸𑁇

1348\. 𑀅𑀧𑀭𑀸𑀧𑀺 𑀢𑀺𑀲𑁆𑀲𑁄 𑀧𑀼𑀘𑁆𑀙𑀸—  𑀅𑀢𑁆𑀢𑀢𑁆𑀣𑀧𑀼𑀘𑁆𑀙𑀸, 𑀧𑀭𑀢𑁆𑀣𑀧𑀼𑀘𑁆𑀙𑀸, 𑀉𑀪𑀬𑀢𑁆𑀣𑀧𑀼𑀘𑁆𑀙𑀸𑁇 𑀅𑀧𑀭𑀸𑀧𑀺 𑀢𑀺𑀲𑁆𑀲𑁄 𑀧𑀼𑀘𑁆𑀙𑀸—  𑀤𑀺𑀝𑁆𑀞𑀥𑀫𑁆𑀫𑀺𑀓𑀢𑁆𑀣𑀧𑀼𑀘𑁆𑀙𑀸, 𑀲𑀫𑁆𑀧𑀭𑀸𑀬𑀺𑀓𑀢𑁆𑀣𑀧𑀼𑀘𑁆𑀙𑀸, 𑀧𑀭𑀫𑀢𑁆𑀣𑀧𑀼𑀘𑁆𑀙𑀸𑁇 𑀅𑀧𑀭𑀸𑀧𑀺 𑀢𑀺𑀲𑁆𑀲𑁄 𑀧𑀼𑀘𑁆𑀙𑀸—  𑀅𑀦𑀯𑀚𑁆𑀚𑀢𑁆𑀣𑀧𑀼𑀘𑁆𑀙𑀸, 𑀦𑀺𑀓𑁆𑀓𑀺𑀮𑁂𑀲𑀢𑁆𑀣𑀧𑀼𑀘𑁆𑀙𑀸, 𑀯𑁄𑀤𑀸𑀦𑀢𑁆𑀣𑀧𑀼𑀘𑁆𑀙𑀸𑁇 𑀅𑀧𑀭𑀸𑀧𑀺 𑀢𑀺𑀲𑁆𑀲𑁄 𑀧𑀼𑀘𑁆𑀙𑀸—  𑀅𑀢𑀻𑀢𑀧𑀼𑀘𑁆𑀙𑀸, 𑀅𑀦𑀸𑀕𑀢𑀧𑀼𑀘𑁆𑀙𑀸, 𑀧𑀘𑁆𑀘𑀼𑀧𑁆𑀧𑀦𑁆𑀦𑀧𑀼𑀘𑁆𑀙𑀸𑁇 𑀅𑀧𑀭𑀸𑀧𑀺 𑀢𑀺𑀲𑁆𑀲𑁄 𑀧𑀼𑀘𑁆𑀙𑀸—  𑀅𑀚𑁆𑀛𑀢𑁆𑀢𑀧𑀼𑀘𑁆𑀙𑀸, 𑀩𑀳𑀺𑀤𑁆𑀥𑀸𑀧𑀼𑀘𑁆𑀙𑀸, 𑀅𑀚𑁆𑀛𑀢𑁆𑀢𑀩𑀳𑀺𑀤𑁆𑀥𑀸𑀧𑀼𑀘𑁆𑀙𑀸𑁇 𑀅𑀧𑀭𑀸𑀧𑀺 𑀢𑀺𑀲𑁆𑀲𑁄 𑀧𑀼𑀘𑁆𑀙𑀸—  𑀓𑀼𑀲𑀮𑀧𑀼𑀘𑁆𑀙𑀸, 𑀅𑀓𑀼𑀲𑀮𑀧𑀼𑀘𑁆𑀙𑀸, 𑀅𑀩𑁆𑀬𑀸𑀓𑀢𑀧𑀼𑀘𑁆𑀙𑀸𑁇 𑀅𑀧𑀭𑀸𑀧𑀺 𑀢𑀺𑀲𑁆𑀲𑁄 𑀧𑀼𑀘𑁆𑀙𑀸—  𑀔𑀦𑁆𑀥𑀧𑀼𑀘𑁆𑀙𑀸, 𑀥𑀸𑀢𑀼𑀧𑀼𑀘𑁆𑀙𑀸, 𑀆𑀬𑀢𑀦𑀧𑀼𑀘𑁆𑀙𑀸𑁇 𑀅𑀧𑀭𑀸𑀧𑀺 𑀢𑀺𑀲𑁆𑀲𑁄 𑀧𑀼𑀘𑁆𑀙𑀸—  𑀲𑀢𑀺𑀧𑀝𑁆𑀞𑀸𑀦𑀧𑀼𑀘𑁆𑀙𑀸, 𑀲𑀫𑁆𑀫𑀧𑁆𑀧𑀥𑀸𑀦𑀧𑀼𑀘𑁆𑀙𑀸, 𑀇𑀤𑁆𑀥𑀺𑀧𑀸𑀤𑀧𑀼𑀘𑁆𑀙𑀸𑁇 𑀅𑀧𑀭𑀸𑀧𑀺 𑀢𑀺𑀲𑁆𑀲𑁄 𑀧𑀼𑀘𑁆𑀙𑀸—  𑀇𑀦𑁆𑀤𑁆𑀭𑀺𑀬𑀧𑀼𑀘𑁆𑀙𑀸, 𑀩𑀮𑀧𑀼𑀘𑁆𑀙𑀸, 𑀩𑁄𑀚𑁆𑀛𑀗𑁆𑀕𑀧𑀼𑀘𑁆𑀙𑀸𑁇 𑀅𑀧𑀭𑀸𑀧𑀺 𑀢𑀺𑀲𑁆𑀲𑁄 𑀧𑀼𑀘𑁆𑀙𑀸—  𑀫𑀕𑁆𑀕𑀧𑀼𑀘𑁆𑀙𑀸, 𑀨𑀮𑀧𑀼𑀘𑁆𑀙𑀸, 𑀦𑀺𑀩𑁆𑀩𑀸𑀦𑀧𑀼𑀘𑁆𑀙𑀸𑁇

1349\. **𑀧𑀼𑀘𑁆𑀙𑀸𑀫𑀺 𑀢𑀦𑁆**𑀢𑀺 𑀧𑀼𑀘𑁆𑀙𑀸𑀫𑀺 𑀢𑀁 𑀬𑀸𑀘𑀸𑀫𑀺 𑀢𑀁 𑀅𑀚𑁆𑀛𑁂𑀲𑀸𑀫𑀺 𑀢𑀁 𑀧𑀲𑀸𑀤𑁂𑀫𑀺 𑀢𑀁, “𑀓𑀣𑀬𑀲𑁆𑀲𑀼 𑀫𑁂”𑀢𑀺—  𑀧𑀼𑀘𑁆𑀙𑀸𑀫𑀺 𑀢𑀁𑁇 **𑀆𑀤𑀺𑀘𑁆𑀘𑀩𑀦𑁆𑀥𑀽**𑀢𑀺𑁇 𑀆𑀤𑀺𑀘𑁆𑀘𑁄 𑀯𑀼𑀘𑁆𑀘𑀢𑀺 𑀲𑀽𑀭𑀺𑀬𑁄𑁇 𑀲𑀽𑀭𑀺𑀬𑁄 𑀕𑁄𑀢𑀫𑁄 𑀕𑁄𑀢𑁆𑀢𑁂𑀦, 𑀪𑀕𑀯𑀸𑀧𑀺 𑀕𑁄𑀢𑀫𑁄 𑀕𑁄𑀢𑁆𑀢𑁂𑀦, 𑀪𑀕𑀯𑀸 𑀲𑀽𑀭𑀺𑀬𑀲𑁆𑀲 𑀕𑁄𑀢𑁆𑀢𑀜𑀸𑀢𑀓𑁄 𑀕𑁄𑀢𑁆𑀢𑀩𑀦𑁆𑀥𑀼; 𑀢𑀲𑁆𑀫𑀸 𑀩𑀼𑀤𑁆𑀥𑁄 𑀆𑀤𑀺𑀘𑁆𑀘𑀩𑀦𑁆𑀥𑀽𑀢𑀺—  𑀧𑀼𑀘𑁆𑀙𑀸𑀫𑀺 𑀢𑀁 𑀆𑀤𑀺𑀘𑁆𑀘𑀩𑀦𑁆𑀥𑀼𑁇

1350\. **𑀯𑀺𑀯𑁂𑀓𑀁 𑀲𑀦𑁆𑀢𑀺𑀧𑀤𑀜𑁆𑀘 𑀫𑀳𑁂𑀲𑀻**𑀢𑀺𑁇 **𑀯𑀺𑀯𑁂𑀓𑀸**𑀢𑀺 𑀢𑀬𑁄 𑀯𑀺𑀯𑁂𑀓𑀸—  𑀓𑀸𑀬𑀯𑀺𑀯𑁂𑀓𑁄, 𑀘𑀺𑀢𑁆𑀢𑀯𑀺𑀯𑁂𑀓𑁄, 𑀉𑀧𑀥𑀺𑀯𑀺𑀯𑁂𑀓𑁄𑁇

1351\. 𑀓𑀢𑀫𑁄 𑀓𑀸𑀬𑀯𑀺𑀯𑁂𑀓𑁄? 𑀇𑀥 𑀪𑀺𑀓𑁆𑀔𑀼 𑀯𑀺𑀯𑀺𑀢𑁆𑀢𑀁 𑀲𑁂𑀦𑀸𑀲𑀦𑀁 𑀪𑀚𑀢𑀺 𑀅𑀭𑀜𑁆𑀜𑀁 𑀭𑀼𑀓𑁆𑀔𑀫𑀽𑀮𑀁 𑀧𑀩𑁆𑀩𑀢𑀁 𑀓𑀦𑁆𑀤𑀭𑀁 𑀕𑀺𑀭𑀺𑀕𑀼𑀳𑀁 𑀲𑀼𑀲𑀸𑀦𑀁 𑀯𑀦𑀧𑀢𑁆𑀣𑀁 𑀅𑀩𑁆𑀪𑁄𑀓𑀸𑀲𑀁 𑀧𑀮𑀸𑀮𑀧𑀼𑀜𑁆𑀚𑀁 𑀓𑀸𑀬𑁂𑀦 𑀯𑀺𑀯𑀺𑀢𑁆𑀢𑁂𑀦 𑀯𑀺𑀳𑀭𑀢𑀺𑁇 𑀲𑁄 𑀏𑀓𑁄 𑀕𑀘𑁆𑀙𑀢𑀺, 𑀏𑀓𑁄 𑀢𑀺𑀝𑁆𑀞𑀢𑀺, 𑀏𑀓𑁄 𑀦𑀺𑀲𑀻𑀤𑀢𑀺, 𑀏𑀓𑁄 𑀲𑁂𑀬𑁆𑀬𑀁 𑀓𑀧𑁆𑀧𑁂𑀢𑀺, 𑀏𑀓𑁄 𑀕𑀸𑀫𑀁 𑀧𑀺𑀡𑁆𑀟𑀸𑀬 𑀧𑀯𑀺𑀲𑀢𑀺, 𑀏𑀓𑁄 𑀧𑀝𑀺𑀓𑁆𑀓𑀫𑀢𑀺, 𑀏𑀓𑁄 𑀭𑀳𑁄 𑀦𑀺𑀲𑀻𑀤𑀢𑀺, 𑀏𑀓𑁄 𑀘𑀗𑁆𑀓𑀫𑀁 𑀅𑀥𑀺𑀝𑁆𑀞𑀸𑀢𑀺, 𑀏𑀓𑁄 𑀘𑀭𑀢𑀺 𑀯𑀺𑀳𑀭𑀢𑀺 𑀇𑀭𑀺𑀬𑀢𑀺 𑀯𑀢𑁆𑀢𑀢𑀺 𑀧𑀸𑀮𑁂𑀢𑀺 𑀬𑀧𑁂𑀢𑀺 𑀬𑀸𑀧𑁂𑀢𑀺—  𑀅𑀬𑀁 𑀓𑀸𑀬𑀯𑀺𑀯𑁂𑀓𑁄𑁇

1352\. 𑀓𑀢𑀫𑁄 𑀘𑀺𑀢𑁆𑀢𑀯𑀺𑀯𑁂𑀓𑁄? 𑀧𑀞𑀫𑀁 𑀛𑀸𑀦𑀁 𑀲𑀫𑀸𑀧𑀦𑁆𑀦𑀲𑁆𑀲 𑀦𑀻𑀯𑀭𑀡𑁂𑀳𑀺 𑀘𑀺𑀢𑁆𑀢𑀁 𑀯𑀺𑀯𑀺𑀢𑁆𑀢𑀁 𑀳𑁄𑀢𑀺, 𑀤𑀼𑀢𑀺𑀬𑀁 𑀛𑀸𑀦𑀁 𑀲𑀫𑀸𑀧𑀦𑁆𑀦𑀲𑁆𑀲 𑀯𑀺𑀢𑀓𑁆𑀓𑀯𑀺𑀘𑀸𑀭𑁂𑀳𑀺 𑀘𑀺𑀢𑁆𑀢𑀁 𑀯𑀺𑀯𑀺𑀢𑁆𑀢𑀁 𑀳𑁄𑀢𑀺, 𑀢𑀢𑀺𑀬𑀁 𑀛𑀸𑀦𑀁 𑀲𑀫𑀸𑀧𑀦𑁆𑀦𑀲𑁆𑀲 𑀧𑀻𑀢𑀺𑀬𑀸 𑀘𑀺𑀢𑁆𑀢𑀁 𑀯𑀺𑀯𑀺𑀢𑁆𑀢𑀁 𑀳𑁄𑀢𑀺, 𑀘𑀢𑀼𑀢𑁆𑀣𑀁 𑀛𑀸𑀦𑀁 𑀲𑀫𑀸𑀧𑀦𑁆𑀦𑀲𑁆𑀲 𑀲𑀼𑀔𑀤𑀼𑀓𑁆𑀔𑁂𑀳𑀺 𑀘𑀺𑀢𑁆𑀢𑀁 𑀯𑀺𑀯𑀺𑀢𑁆𑀢𑀁 𑀳𑁄𑀢𑀺, 𑀆𑀓𑀸𑀲𑀸𑀦𑀜𑁆𑀘𑀸𑀬𑀢𑀦𑀁 𑀲𑀫𑀸𑀧𑀦𑁆𑀦𑀲𑁆𑀲 𑀭𑀽𑀧𑀲𑀜𑁆𑀜𑀸𑀬 𑀧𑀝𑀺𑀖𑀲𑀜𑁆𑀜𑀸𑀬 𑀦𑀸𑀦𑀢𑁆𑀢𑀲𑀜𑁆𑀜𑀸𑀬 𑀘𑀺𑀢𑁆𑀢𑀁 𑀯𑀺𑀯𑀺𑀢𑁆𑀢𑀁 𑀳𑁄𑀢𑀺, 𑀯𑀺𑀜𑁆𑀜𑀸𑀡𑀜𑁆𑀘𑀸𑀬𑀢𑀦𑀁 𑀲𑀫𑀸𑀧𑀦𑁆𑀦𑀲𑁆𑀲 𑀆𑀓𑀸𑀲𑀸𑀦𑀜𑁆𑀘𑀸𑀬𑀢𑀦𑀲𑀜𑁆𑀜𑀸𑀬 𑀘𑀺𑀢𑁆𑀢𑀁 𑀯𑀺𑀯𑀺𑀢𑁆𑀢𑀁 𑀳𑁄𑀢𑀺, 𑀆𑀓𑀺𑀜𑁆𑀘𑀜𑁆𑀜𑀸𑀬𑀢𑀦𑀁 𑀲𑀫𑀸𑀧𑀦𑁆𑀦𑀲𑁆𑀲 𑀯𑀺𑀜𑁆𑀜𑀸𑀡𑀜𑁆𑀘𑀸𑀬𑀢𑀦𑀲𑀜𑁆𑀜𑀸𑀬 𑀘𑀺𑀢𑁆𑀢𑀁 𑀯𑀺𑀯𑀺𑀢𑁆𑀢𑀁 𑀳𑁄𑀢𑀺, 𑀦𑁂𑀯𑀲𑀜𑁆𑀜𑀸𑀦𑀸𑀲𑀜𑁆𑀜𑀸𑀬𑀢𑀦𑀁 𑀲𑀫𑀸𑀧𑀦𑁆𑀦𑀲𑁆𑀲 𑀆𑀓𑀺𑀜𑁆𑀘𑀜𑁆𑀜𑀸𑀬𑀢𑀦𑀲𑀜𑁆𑀜𑀸𑀬 𑀘𑀺𑀢𑁆𑀢𑀁 𑀯𑀺𑀯𑀺𑀢𑁆𑀢𑀁 𑀳𑁄𑀢𑀺𑁇 𑀲𑁄𑀢𑀸𑀧𑀦𑁆𑀦𑀲𑁆𑀲 𑀲𑀓𑁆𑀓𑀸𑀬𑀤𑀺𑀝𑁆𑀞𑀺𑀬𑀸 𑀯𑀺𑀘𑀺𑀓𑀺𑀘𑁆𑀙𑀸𑀬 𑀲𑀻𑀮𑀩𑁆𑀩𑀢𑀧𑀭𑀸𑀫𑀸𑀲𑀸 𑀤𑀺𑀝𑁆𑀞𑀸𑀦𑀼𑀲𑀬𑀸 𑀯𑀺𑀘𑀺𑀓𑀺𑀘𑁆𑀙𑀸𑀦𑀼𑀲𑀬𑀸, 𑀢𑀤𑁂𑀓𑀝𑁆𑀞𑁂𑀳𑀺 𑀘 𑀓𑀺𑀮𑁂𑀲𑁂𑀳𑀺 𑀘𑀺𑀢𑁆𑀢𑀁 𑀯𑀺𑀯𑀺𑀢𑁆𑀢𑀁 𑀳𑁄𑀢𑀺𑁇 𑀲𑀓𑀤𑀸𑀕𑀸𑀫𑀺𑀲𑁆𑀲 𑀑𑀍𑀆𑀭𑀺𑀓𑀸 𑀓𑀸𑀫𑀭𑀸𑀕𑀲𑀁𑀬𑁄𑀚𑀦𑀸 𑀧𑀝𑀺𑀖𑀲𑀁𑀬𑁄𑀚𑀦𑀸 𑀑𑀍𑀆𑀭𑀺𑀓𑀸 𑀓𑀸𑀫𑀭𑀸𑀕𑀸𑀦𑀼𑀲𑀬𑀸 𑀧𑀝𑀺𑀖𑀸𑀦𑀼𑀲𑀬𑀸, 𑀢𑀤𑁂𑀓𑀝𑁆𑀞𑁂𑀳𑀺 𑀘 𑀓𑀺𑀮𑁂𑀲𑁂𑀳𑀺 𑀘𑀺𑀢𑁆𑀢𑀁 𑀯𑀺𑀯𑀺𑀢𑁆𑀢𑀁 𑀳𑁄𑀢𑀺𑁇 𑀅𑀦𑀸𑀕𑀸𑀫𑀺𑀲𑁆𑀲 𑀅𑀦𑀼𑀲𑀳𑀕𑀢𑀸 𑀓𑀸𑀫𑀭𑀸𑀕𑀲𑀁𑀬𑁄𑀚𑀦𑀸 𑀧𑀝𑀺𑀖𑀲𑀁𑀬𑁄𑀚𑀦𑀸 𑀅𑀦𑀼𑀲𑀳𑀕𑀢𑀸 𑀓𑀸𑀫𑀭𑀸𑀕𑀸𑀦𑀼𑀲𑀬𑀸 𑀧𑀝𑀺𑀖𑀸𑀦𑀼𑀲𑀬𑀸, 𑀢𑀤𑁂𑀓𑀝𑁆𑀞𑁂𑀳𑀺 𑀘 𑀓𑀺𑀮𑁂𑀲𑁂𑀳𑀺 𑀘𑀺𑀢𑁆𑀢𑀁 𑀯𑀺𑀯𑀺𑀢𑁆𑀢𑀁 𑀳𑁄𑀢𑀺𑁇 𑀅𑀭𑀳𑀢𑁄 𑀭𑀽𑀧𑀭𑀸𑀕𑀸 𑀅𑀭𑀽𑀧𑀭𑀸𑀕𑀸 𑀫𑀸𑀦𑀸 𑀉𑀤𑁆𑀥𑀘𑁆𑀘𑀸 𑀅𑀯𑀺𑀚𑁆𑀚𑀸𑀬 𑀫𑀸𑀦𑀸𑀦𑀼𑀲𑀬𑀸 𑀪𑀯𑀭𑀸𑀕𑀸𑀦𑀼𑀲𑀬𑀸 𑀅𑀯𑀺𑀚𑁆𑀚𑀸𑀦𑀼𑀲𑀬𑀸, 𑀢𑀤𑁂𑀓𑀝𑁆𑀞𑁂𑀳𑀺 𑀘 𑀓𑀺𑀮𑁂𑀲𑁂𑀳𑀺 𑀩𑀳𑀺𑀤𑁆𑀥𑀸 𑀘 𑀲𑀩𑁆𑀩𑀦𑀺𑀫𑀺𑀢𑁆𑀢𑁂𑀳𑀺 𑀘𑀺𑀢𑁆𑀢𑀁 𑀯𑀺𑀯𑀺𑀢𑁆𑀢𑀁 𑀳𑁄𑀢𑀺—  𑀅𑀬𑀁 𑀘𑀺𑀢𑁆𑀢𑀯𑀺𑀯𑁂𑀓𑁄𑁇

1353\. 𑀓𑀢𑀫𑁄 𑀉𑀧𑀥𑀺𑀯𑀺𑀯𑁂𑀓𑁄? **𑀉𑀧𑀥𑀺** 𑀯𑀼𑀘𑁆𑀘𑀦𑁆𑀢𑀺 𑀓𑀺𑀮𑁂𑀲𑀸 𑀘 𑀔𑀦𑁆𑀥𑀸 𑀘 𑀅𑀪𑀺𑀲𑀗𑁆𑀔𑀸𑀭𑀸 𑀘𑁇 𑀉𑀧𑀥𑀺𑀯𑀺𑀯𑁂𑀓𑁄 𑀯𑀼𑀘𑁆𑀘𑀢𑀺 𑀅𑀫𑀢𑀁 𑀦𑀺𑀩𑁆𑀩𑀸𑀦𑀁𑁇 𑀬𑁄 𑀲𑁄 𑀲𑀩𑁆𑀩𑀲𑀗𑁆𑀔𑀸𑀭𑀲𑀫𑀣𑁄 𑀲𑀩𑁆𑀩𑀽𑀧𑀥𑀺𑀧𑀝𑀺𑀦𑀺𑀲𑁆𑀲𑀕𑁆𑀕𑁄 𑀢𑀡𑁆𑀳𑀓𑁆𑀔𑀬𑁄 𑀯𑀺𑀭𑀸𑀕𑁄 𑀦𑀺𑀭𑁄𑀥𑁄 𑀦𑀺𑀩𑁆𑀩𑀸𑀦𑀁—  𑀅𑀬𑀁 𑀉𑀧𑀥𑀺𑀯𑀺𑀯𑁂𑀓𑁄𑁇 𑀓𑀸𑀬𑀯𑀺𑀯𑁂𑀓𑁄 𑀘 𑀯𑀺𑀯𑁂𑀓𑀝𑁆𑀞𑀓𑀸𑀬𑀸𑀦𑀁 𑀦𑁂𑀓𑁆𑀔𑀫𑁆𑀫𑀸𑀪𑀺𑀭𑀢𑀸𑀦𑀁, 𑀘𑀺𑀢𑁆𑀢𑀯𑀺𑀯𑁂𑀓𑁄 𑀘 𑀧𑀭𑀺𑀲𑀼𑀤𑁆𑀥𑀘𑀺𑀢𑁆𑀢𑀸𑀦𑀁 𑀧𑀭𑀫𑀯𑁄𑀤𑀸𑀦𑀧𑁆𑀧𑀢𑁆𑀢𑀸𑀦𑀁, 𑀉𑀧𑀥𑀺𑀯𑀺𑀯𑁂𑀓𑁄 𑀘 𑀦𑀺𑀭𑀼𑀧𑀥𑀻𑀦𑀁 𑀧𑀼𑀕𑁆𑀕𑀮𑀸𑀦𑀁 𑀯𑀺𑀲𑀗𑁆𑀔𑀸𑀭𑀕𑀢𑀸𑀦𑀁𑁇

1354\. **𑀲𑀦𑁆𑀢𑀻**𑀢𑀺 𑀏𑀓𑁂𑀦 𑀆𑀓𑀸𑀭𑁂𑀦 𑀲𑀦𑁆𑀢𑀺𑀧𑀺 𑀲𑀦𑁆𑀢𑀺𑀧𑀤𑀫𑁆𑀧𑀺 𑀢𑀁𑀬𑁂𑀯 𑀅𑀫𑀢𑀁 𑀦𑀺𑀩𑁆𑀩𑀸𑀦𑀁, 𑀬𑁄 𑀲𑁄 𑀲𑀩𑁆𑀩𑀲𑀗𑁆𑀔𑀸𑀭𑀲𑀫𑀣𑁄 𑀲𑀩𑁆𑀩𑀽𑀧𑀥𑀺𑀧𑀝𑀺𑀦𑀺𑀲𑁆𑀲𑀕𑁆𑀕𑁄 𑀢𑀡𑁆𑀳𑀓𑁆𑀔𑀬𑁄 𑀯𑀺𑀭𑀸𑀕𑁄 𑀦𑀺𑀭𑁄𑀥𑁄 𑀦𑀺𑀩𑁆𑀩𑀸𑀦𑀁𑁇 𑀯𑀼𑀢𑁆𑀢𑀜𑁆𑀳𑁂𑀢𑀁 𑀪𑀕𑀯𑀢𑀸—  “𑀲𑀦𑁆𑀢𑀫𑁂𑀢𑀁 𑀧𑀤𑀁, 𑀧𑀡𑀻𑀢𑀫𑁂𑀢𑀁 𑀧𑀤𑀁, 𑀬𑀤𑀺𑀤𑀁 𑀲𑀩𑁆𑀩𑀲𑀗𑁆𑀔𑀸𑀭𑀲𑀫𑀣𑁄 𑀲𑀩𑁆𑀩𑀽𑀧𑀥𑀺𑀧𑀝𑀺𑀦𑀺𑀲𑁆𑀲𑀕𑁆𑀕𑁄 𑀢𑀡𑁆𑀳𑀓𑁆𑀔𑀬𑁄 𑀯𑀺𑀭𑀸𑀕𑁄 𑀦𑀺𑀭𑁄𑀥𑁄 𑀦𑀺𑀩𑁆𑀩𑀸𑀦𑀦𑁆”𑀢𑀺𑁇 𑀅𑀣 𑀅𑀧𑀭𑁂𑀦 𑀆𑀓𑀸𑀭𑁂𑀦 𑀬𑁂 𑀥𑀫𑁆𑀫𑀸 𑀲𑀦𑁆𑀢𑀸𑀥𑀺𑀕𑀫𑀸𑀬 𑀲𑀦𑁆𑀢𑀺𑀨𑀼𑀲𑀦𑀸𑀬 𑀲𑀦𑁆𑀢𑀺𑀲𑀘𑁆𑀙𑀺𑀓𑀺𑀭𑀺𑀬𑀸𑀬 𑀲𑀁𑀯𑀢𑁆𑀢𑀦𑁆𑀢𑀺, 𑀲𑁂𑀬𑁆𑀬𑀣𑀺𑀤𑀁—  𑀘𑀢𑁆𑀢𑀸𑀭𑁄 𑀲𑀢𑀺𑀧𑀝𑁆𑀞𑀸𑀦𑀸, 𑀘𑀢𑁆𑀢𑀸𑀭𑁄 𑀲𑀫𑁆𑀫𑀧𑁆𑀧𑀥𑀸𑀦𑀸, 𑀘𑀢𑁆𑀢𑀸𑀭𑁄 𑀇𑀤𑁆𑀥𑀺𑀧𑀸𑀤𑀸, 𑀧𑀜𑁆𑀘𑀺𑀦𑁆𑀤𑁆𑀭𑀺𑀬𑀸𑀦𑀺, 𑀧𑀜𑁆𑀘 𑀩𑀮𑀸𑀦𑀺, 𑀲𑀢𑁆𑀢 𑀩𑁄𑀚𑁆𑀛𑀗𑁆𑀕𑀸, 𑀅𑀭𑀺𑀬𑁄 𑀅𑀝𑁆𑀞𑀗𑁆𑀕𑀺𑀓𑁄 𑀫𑀕𑁆𑀕𑁄—  𑀇𑀫𑁂 𑀯𑀼𑀘𑁆𑀘𑀦𑁆𑀢𑀺 𑀲𑀦𑁆𑀢𑀺𑀧𑀤𑀁 𑀢𑀸𑀡𑀧𑀤𑀁 𑀮𑁂𑀡𑀧𑀤𑀁 𑀲𑀭𑀡𑀧𑀤𑀁 𑀅𑀪𑀬𑀧𑀤𑀁 𑀅𑀘𑁆𑀘𑀼𑀢𑀧𑀤𑀁 𑀅𑀫𑀢𑀧𑀤𑀁 𑀦𑀺𑀩𑁆𑀩𑀸𑀦𑀧𑀤𑀁𑁇

1355\. **𑀫𑀳𑁂𑀲𑀻**𑀢𑀺 𑀓𑀺𑀁 𑀫𑀳𑁂𑀲𑀺 𑀪𑀕𑀯𑀸𑁇 𑀫𑀳𑀦𑁆𑀢𑀁 𑀲𑀻𑀮𑀓𑁆𑀔𑀦𑁆𑀥𑀁 𑀏𑀲𑀻 𑀕𑀯𑁂𑀲𑀻 𑀧𑀭𑀺𑀬𑁂𑀲𑀻𑀢𑀺 𑀫𑀳𑁂𑀲𑀺, 𑀫𑀳𑀦𑁆𑀢𑀁 𑀲𑀫𑀸𑀥𑀺𑀓𑁆𑀔𑀦𑁆𑀥𑀁…𑀧𑁂…  𑀫𑀳𑀦𑁆𑀢𑀁 𑀧𑀜𑁆𑀜𑀸𑀓𑁆𑀔𑀦𑁆𑀥𑀁…  𑀫𑀳𑀦𑁆𑀢𑀁 𑀯𑀺𑀫𑀼𑀢𑁆𑀢𑀺𑀓𑁆𑀔𑀦𑁆𑀥𑀁…  𑀫𑀳𑀦𑁆𑀢𑀁 𑀯𑀺𑀫𑀼𑀢𑁆𑀢𑀺𑀜𑀸𑀡𑀤𑀲𑁆𑀲𑀦𑀓𑁆𑀔𑀦𑁆𑀥𑀁 𑀏𑀲𑀻 𑀕𑀯𑁂𑀲𑀻 𑀧𑀭𑀺𑀬𑁂𑀲𑀻𑀢𑀺 𑀫𑀳𑁂𑀲𑀺; 𑀫𑀳𑀢𑁄 𑀢𑀫𑁄𑀓𑀸𑀬𑀲𑁆𑀲 𑀧𑀤𑀸𑀮𑀦𑀁, 𑀫𑀳𑀢𑁄 𑀯𑀺𑀧𑀮𑁆𑀮𑀸𑀲𑀲𑁆𑀲 𑀪𑁂𑀤𑀦𑀁, 𑀫𑀳𑀢𑁄 𑀢𑀡𑁆𑀳𑀸𑀲𑀮𑁆𑀮𑀲𑁆𑀲 𑀅𑀩𑁆𑀩𑀳𑀦𑀁, 𑀫𑀳𑀢𑁄 𑀤𑀺𑀝𑁆𑀞𑀺𑀲𑀗𑁆𑀖𑀸𑀝𑀲𑁆𑀲 𑀯𑀺𑀦𑀺𑀯𑁂𑀞𑀦𑀁, 𑀫𑀳𑀢𑁄 𑀫𑀸𑀦𑀥𑀚𑀲𑁆𑀲 𑀧𑀧𑀸𑀢𑀦𑀁, 𑀫𑀳𑀢𑁄 𑀅𑀪𑀺𑀲𑀗𑁆𑀔𑀸𑀭𑀲𑁆𑀲 𑀯𑀽𑀧𑀲𑀫𑀁, 𑀫𑀳𑀢𑁄 𑀑𑀖𑀲𑁆𑀲 𑀦𑀺𑀢𑁆𑀣𑀭𑀡𑀁, 𑀫𑀳𑀢𑁄 𑀪𑀸𑀭𑀲𑁆𑀲 𑀦𑀺𑀓𑁆𑀔𑁂𑀧𑀦𑀁, 𑀫𑀳𑀢𑁄 𑀲𑀁𑀲𑀸𑀭𑀯𑀝𑁆𑀝𑀲𑁆𑀲 𑀉𑀧𑀘𑁆𑀙𑁂𑀤𑀁, 𑀫𑀳𑀢𑁄 𑀲𑀦𑁆𑀢𑀸𑀧𑀲𑁆𑀲 𑀦𑀺𑀩𑁆𑀩𑀸𑀧𑀦𑀁, 𑀫𑀳𑀢𑁄 𑀧𑀭𑀺𑀍𑀆𑀳𑀲𑁆𑀲 𑀧𑀝𑀺𑀧𑀲𑁆𑀲𑀤𑁆𑀥𑀺𑀁, 𑀫𑀳𑀢𑁄 𑀥𑀫𑁆𑀫𑀥𑀚𑀲𑁆𑀲 𑀉𑀲𑁆𑀲𑀸𑀧𑀦𑀁 𑀏𑀲𑀻 𑀕𑀯𑁂𑀲𑀻 𑀧𑀭𑀺𑀬𑁂𑀲𑀻𑀢𑀺 𑀫𑀳𑁂𑀲𑀺, 𑀫𑀳𑀦𑁆𑀢𑁂 𑀲𑀢𑀺𑀧𑀝𑁆𑀞𑀸𑀦𑁂 𑀫𑀳𑀦𑁆𑀢𑁂 𑀲𑀫𑁆𑀫𑀧𑁆𑀧𑀥𑀸𑀦𑁂 𑀫𑀳𑀦𑁆𑀢𑁂 𑀇𑀤𑁆𑀥𑀺𑀧𑀸𑀤𑁂 𑀫𑀳𑀦𑁆𑀢𑀸𑀦𑀺 𑀇𑀦𑁆𑀤𑁆𑀭𑀺𑀬𑀸𑀦𑀺 𑀫𑀳𑀦𑁆𑀢𑀸𑀦𑀺 𑀩𑀮𑀸𑀦𑀺 𑀫𑀳𑀦𑁆𑀢𑁂 𑀩𑁄𑀚𑁆𑀛𑀗𑁆𑀕𑁂 𑀫𑀳𑀦𑁆𑀢𑀁 𑀅𑀭𑀺𑀬𑀁 𑀅𑀝𑁆𑀞𑀗𑁆𑀕𑀺𑀓𑀁 𑀫𑀕𑁆𑀕𑀁 𑀫𑀳𑀦𑁆𑀢𑀁 𑀧𑀭𑀫𑀢𑁆𑀣𑀁 𑀅𑀫𑀢𑀁 𑀦𑀺𑀩𑁆𑀩𑀸𑀦𑀁 𑀏𑀲𑀻 𑀕𑀯𑁂𑀲𑀻 𑀧𑀭𑀺𑀬𑁂𑀲𑀻𑀢𑀺 𑀫𑀳𑁂𑀲𑀺; 𑀫𑀳𑁂𑀲𑀓𑁆𑀔𑁂𑀳𑀺 𑀯𑀸 𑀲𑀢𑁆𑀢𑁂𑀳𑀺 𑀏𑀲𑀺𑀢𑁄 𑀕𑀯𑁂𑀲𑀺𑀢𑁄 𑀧𑀭𑀺𑀬𑁂𑀲𑀺𑀢𑁄 𑀓𑀳𑀁 𑀩𑀼𑀤𑁆𑀥𑁄 𑀓𑀳𑀁 𑀪𑀕𑀯𑀸 𑀓𑀳𑀁 𑀤𑁂𑀯𑀤𑁂𑀯𑁄 𑀓𑀳𑀁 𑀦𑀭𑀸𑀲𑀪𑁄𑀢𑀺 𑀫𑀳𑁂𑀲𑀻𑀢𑀺—  𑀯𑀺𑀯𑁂𑀓𑀁 𑀲𑀦𑁆𑀢𑀺𑀧𑀤𑀜𑁆𑀘 𑀫𑀳𑁂𑀲𑀺𑁇

1356\. **𑀓𑀣𑀁 𑀤𑀺𑀲𑁆𑀯𑀸 𑀦𑀺𑀩𑁆𑀩𑀸𑀢𑀺 𑀪𑀺𑀓𑁆𑀔𑀽**𑀢𑀺𑁇 𑀓𑀣𑀁 𑀤𑀺𑀲𑁆𑀯𑀸 𑀧𑀲𑁆𑀲𑀺𑀢𑁆𑀯𑀸 𑀢𑀼𑀮𑀬𑀺𑀢𑁆𑀯𑀸 𑀢𑀻𑀭𑀬𑀺𑀢𑁆𑀯𑀸 𑀯𑀺𑀪𑀸𑀯𑀬𑀺𑀢𑁆𑀯𑀸 𑀯𑀺𑀪𑀽𑀢𑀁 𑀓𑀢𑁆𑀯𑀸 𑀅𑀢𑁆𑀢𑀦𑁄 𑀭𑀸𑀕𑀁 𑀦𑀺𑀩𑁆𑀩𑀸𑀧𑁂𑀢𑀺, 𑀤𑁄𑀲𑀁 𑀦𑀺𑀩𑁆𑀩𑀸𑀧𑁂𑀢𑀺, 𑀫𑁄𑀳𑀁 𑀦𑀺𑀩𑁆𑀩𑀸𑀧𑁂𑀢𑀺, 𑀓𑁄𑀥𑀁…  𑀉𑀧𑀦𑀸𑀳𑀁…  𑀫𑀓𑁆𑀔𑀁…  𑀧𑀍𑀆𑀲𑀁…  𑀇𑀲𑁆𑀲𑀁…  𑀫𑀘𑁆𑀙𑀭𑀺𑀬𑀁…  𑀫𑀸𑀬𑀁…  𑀲𑀸𑀞𑁂𑀬𑁆𑀬𑀁…  𑀣𑀫𑁆𑀪𑀁…  𑀲𑀸𑀭𑀫𑁆𑀪𑀁…  𑀫𑀸𑀦𑀁…  𑀅𑀢𑀺𑀫𑀸𑀦𑀁…  𑀫𑀤𑀁…  𑀧𑀫𑀸𑀤𑀁…  𑀲𑀩𑁆𑀩𑁂 𑀓𑀺𑀮𑁂𑀲𑁂…  𑀲𑀩𑁆𑀩𑁂 𑀤𑀼𑀘𑁆𑀘𑀭𑀺𑀢𑁂…  𑀲𑀩𑁆𑀩𑁂 𑀤𑀭𑀣𑁂…  𑀲𑀩𑁆𑀩𑁂 𑀧𑀭𑀺𑀍𑀆𑀳𑁂…  𑀲𑀩𑁆𑀩𑁂 𑀲𑀦𑁆𑀢𑀸𑀧𑁂…  𑀲𑀩𑁆𑀩𑀸𑀓𑀼𑀲𑀮𑀸𑀪𑀺𑀲𑀗𑁆𑀔𑀸𑀭𑁂 𑀦𑀺𑀩𑁆𑀩𑀸𑀧𑁂𑀢𑀺 𑀲𑀫𑁂𑀢𑀺 𑀉𑀧𑀲𑀫𑁂𑀢𑀺 𑀯𑀽𑀧𑀲𑀫𑁂𑀢𑀺 𑀧𑀝𑀺𑀧𑀲𑁆𑀲𑀫𑁆𑀪𑁂𑀢𑀺𑁇 **𑀪𑀺𑀓𑁆𑀔𑀽**𑀢𑀺 𑀧𑀼𑀣𑀼𑀚𑁆𑀚𑀦𑀓𑀮𑁆𑀬𑀸𑀡𑀓𑁄 𑀯𑀸 𑀪𑀺𑀓𑁆𑀔𑀼 𑀲𑁂𑀔𑁄 𑀯𑀸 𑀪𑀺𑀓𑁆𑀔𑀽𑀢𑀺—  𑀓𑀣𑀁 𑀤𑀺𑀲𑁆𑀯𑀸 𑀦𑀺𑀩𑁆𑀩𑀸𑀢𑀺 𑀪𑀺𑀓𑁆𑀔𑀼𑁇

1357\. **𑀅𑀦𑀼𑀧𑀸𑀤𑀺𑀬𑀸𑀦𑁄 𑀮𑁄𑀓𑀲𑁆𑀫𑀺𑀁 𑀓𑀺𑀜𑁆𑀘𑀻**𑀢𑀺𑁇 𑀘𑀢𑀽𑀳𑀺 𑀉𑀧𑀸𑀤𑀸𑀦𑁂𑀳𑀺 𑀅𑀦𑀼𑀧𑀸𑀤𑀺𑀬𑀫𑀸𑀦𑁄 𑀅𑀕𑀡𑁆𑀳𑀬𑀫𑀸𑀦𑁄 𑀅𑀧𑀭𑀸𑀫𑀲𑀫𑀸𑀦𑁄 𑀅𑀦𑀪𑀺𑀦𑀺𑀯𑀺𑀲𑀫𑀸𑀦𑁄𑁇 **𑀮𑁄𑀓𑀲𑁆𑀫𑀺𑀦𑁆**𑀢𑀺 𑀅𑀧𑀸𑀬𑀮𑁄𑀓𑁂 𑀫𑀦𑀼𑀲𑁆𑀲𑀮𑁄𑀓𑁂 𑀤𑁂𑀯𑀮𑁄𑀓𑁂, 𑀔𑀦𑁆𑀥𑀮𑁄𑀓𑁂 𑀥𑀸𑀢𑀼𑀮𑁄𑀓𑁂 𑀆𑀬𑀢𑀦𑀮𑁄𑀓𑁂𑁇 **𑀓𑀺𑀜𑁆𑀘𑀻**𑀢𑀺 𑀓𑀺𑀜𑁆𑀘𑀺 𑀭𑀽𑀧𑀕𑀢𑀁 𑀯𑁂𑀤𑀦𑀸𑀕𑀢𑀁 𑀲𑀜𑁆𑀜𑀸𑀕𑀢𑀁 𑀲𑀗𑁆𑀔𑀸𑀭𑀕𑀢𑀁 𑀯𑀺𑀜𑁆𑀜𑀸𑀡𑀕𑀢𑀦𑁆𑀢𑀺—  𑀅𑀦𑀼𑀧𑀸𑀤𑀺𑀬𑀸𑀦𑁄 𑀮𑁄𑀓𑀲𑁆𑀫𑀺𑀁 𑀓𑀺𑀜𑁆𑀘𑀺𑁇

1358\. 𑀢𑁂𑀦𑀸𑀳 𑀲𑁄 𑀦𑀺𑀫𑁆𑀫𑀺𑀢𑁄—

1359\. _“𑀧𑀼𑀘𑁆𑀙𑀸𑀫𑀺 𑀢𑀁 𑀆𑀤𑀺𑀘𑁆𑀘𑀩𑀦𑁆𑀥𑀼,_  
_𑀯𑀺𑀯𑁂𑀓𑀁 𑀲𑀦𑁆𑀢𑀺𑀧𑀤𑀜𑁆𑀘 𑀫𑀳𑁂𑀲𑀺;_  
_𑀓𑀣𑀁 𑀤𑀺𑀲𑁆𑀯𑀸 𑀦𑀺𑀩𑁆𑀩𑀸𑀢𑀺 𑀪𑀺𑀓𑁆𑀔𑀼,_  
_𑀅𑀦𑀼𑀧𑀸𑀤𑀺𑀬𑀸𑀦𑁄 𑀮𑁄𑀓𑀲𑁆𑀫𑀺𑀁 𑀓𑀺𑀜𑁆𑀘𑀻”𑀢𑀺𑁇_  


(151.)

1360\. _**𑀫𑀽𑀮𑀁 𑀧𑀧𑀜𑁆𑀘𑀲𑀗𑁆𑀔𑀸𑀬,** __(𑀇𑀢𑀺 𑀪𑀕𑀯𑀸)___  
_**𑀫𑀦𑁆𑀢𑀸 𑀅𑀲𑁆𑀫𑀻𑀢𑀺 𑀲𑀩𑁆𑀩𑀫𑀼𑀧𑀭𑀼𑀦𑁆𑀥𑁂;**_  
_**𑀬𑀸 𑀓𑀸𑀘𑀺 𑀢𑀡𑁆𑀳𑀸 𑀅𑀚𑁆𑀛𑀢𑁆𑀢𑀁,**_  
_**𑀢𑀸𑀲𑀁 𑀯𑀺𑀦𑀬𑀸 𑀲𑀤𑀸 𑀲𑀢𑁄 𑀲𑀺𑀓𑁆𑀔𑁂𑁇**_  


1361\. **𑀫𑀽𑀮𑀁 𑀧𑀧𑀜𑁆𑀘𑀲𑀗𑁆𑀔𑀸𑀬, (𑀇𑀢𑀺 𑀪𑀕𑀯𑀸) 𑀫𑀦𑁆𑀢𑀸 𑀅𑀲𑁆𑀫𑀻𑀢𑀺 𑀲𑀩𑁆𑀩𑀫𑀼𑀧𑀭𑀼𑀦𑁆𑀥𑁂**𑀢𑀺𑁇 𑀧𑀧𑀜𑁆𑀘𑀸𑀬𑁂𑀯 𑀧𑀧𑀜𑁆𑀘𑀲𑀗𑁆𑀔𑀸𑁇 𑀢𑀡𑁆𑀳𑀸𑀧𑀧𑀜𑁆𑀘𑀲𑀗𑁆𑀔𑀸 𑀤𑀺𑀝𑁆𑀞𑀺𑀧𑀧𑀜𑁆𑀘𑀲𑀗𑁆𑀔𑀸𑁇 𑀓𑀢𑀫𑀁 𑀢𑀡𑁆𑀳𑀸𑀧𑀧𑀜𑁆𑀘𑀲𑁆𑀲 𑀫𑀽𑀮𑀁? 𑀅𑀯𑀺𑀚𑁆𑀚𑀸𑀫𑀽𑀮𑀁, 𑀅𑀬𑁄𑀦𑀺𑀲𑁄𑀫𑀦𑀲𑀺𑀓𑀸𑀭𑁄 𑀫𑀽𑀮𑀁, 𑀅𑀲𑁆𑀫𑀺𑀫𑀸𑀦𑁄 𑀫𑀽𑀮𑀁, 𑀅𑀳𑀺𑀭𑀺𑀓𑀁 𑀫𑀽𑀮𑀁, 𑀅𑀦𑁄𑀢𑁆𑀢𑀧𑁆𑀧𑀁 𑀫𑀽𑀮𑀁, 𑀉𑀤𑁆𑀥𑀘𑁆𑀘𑀁 𑀫𑀽𑀮𑀁—  𑀇𑀤𑀁 𑀢𑀡𑁆𑀳𑀸𑀧𑀧𑀜𑁆𑀘𑀲𑁆𑀲 𑀫𑀽𑀮𑀁𑁇 𑀓𑀢𑀫𑀁 𑀤𑀺𑀝𑁆𑀞𑀺𑀧𑀧𑀜𑁆𑀘𑀲𑁆𑀲 𑀫𑀽𑀮𑀁? 𑀅𑀯𑀺𑀚𑁆𑀚𑀸𑀫𑀽𑀮𑀁, 𑀅𑀬𑁄𑀦𑀺𑀲𑁄𑀫𑀦𑀲𑀺𑀓𑀸𑀭𑁄 𑀫𑀽𑀮𑀁, 𑀅𑀲𑁆𑀫𑀺𑀫𑀸𑀦𑁄 𑀫𑀽𑀮𑀁, 𑀅𑀳𑀺𑀭𑀺𑀓𑀁 𑀫𑀽𑀮𑀁, 𑀅𑀦𑁄𑀢𑁆𑀢𑀧𑁆𑀧𑀁 𑀫𑀽𑀮𑀁, 𑀉𑀤𑁆𑀥𑀘𑁆𑀘𑀁 𑀫𑀽𑀮𑀁—  𑀇𑀤𑀁 𑀤𑀺𑀝𑁆𑀞𑀺𑀧𑀧𑀜𑁆𑀘𑀲𑁆𑀲 𑀫𑀽𑀮𑀁𑁇

1362\. **𑀪𑀕𑀯𑀸**𑀢𑀺 𑀕𑀸𑀭𑀯𑀸𑀥𑀺𑀯𑀘𑀦𑀁𑁇 𑀅𑀧𑀺 𑀘 𑀪𑀕𑁆𑀕𑀭𑀸𑀕𑁄𑀢𑀺 𑀪𑀕𑀯𑀸, 𑀪𑀕𑁆𑀕𑀤𑁄𑀲𑁄𑀢𑀺 𑀪𑀕𑀯𑀸, 𑀪𑀕𑁆𑀕𑀫𑁄𑀳𑁄𑀢𑀺 𑀪𑀕𑀯𑀸, 𑀪𑀕𑁆𑀕𑀫𑀸𑀦𑁄𑀢𑀺 𑀪𑀕𑀯𑀸, 𑀪𑀕𑁆𑀕𑀤𑀺𑀝𑁆𑀞𑀻𑀢𑀺 𑀪𑀕𑀯𑀸, 𑀪𑀕𑁆𑀕𑀓𑀡𑁆𑀟𑀓𑁄𑀢𑀺 𑀪𑀕𑀯𑀸, 𑀪𑀕𑁆𑀕𑀓𑀺𑀮𑁂𑀲𑁄𑀢𑀺 𑀪𑀕𑀯𑀸, 𑀪𑀚𑀺 𑀯𑀺𑀪𑀚𑀺 𑀧𑀯𑀺𑀪𑀚𑀺 𑀥𑀫𑁆𑀫𑀭𑀢𑀦𑀦𑁆𑀢𑀺 𑀪𑀕𑀯𑀸, 𑀪𑀯𑀸𑀦𑀁 𑀅𑀦𑁆𑀢𑀓𑀭𑁄𑀢𑀺 𑀪𑀕𑀯𑀸, 𑀪𑀸𑀯𑀺𑀢𑀓𑀸𑀬𑁄 𑀪𑀸𑀯𑀺𑀢𑀲𑀻𑀮𑁄 𑀪𑀸𑀯𑀺𑀢𑀘𑀺𑀢𑁆𑀢𑁄 𑀪𑀸𑀯𑀺𑀢𑀧𑀜𑁆𑀜𑁄𑀢𑀺 𑀪𑀕𑀯𑀸; 𑀪𑀚𑀺 𑀯𑀸 𑀪𑀕𑀯𑀸 𑀅𑀭𑀜𑁆𑀜𑀯𑀦𑀧𑀢𑁆𑀣𑀸𑀦𑀺 𑀧𑀦𑁆𑀢𑀸𑀦𑀺 𑀲𑁂𑀦𑀸𑀲𑀦𑀸𑀦𑀺 𑀅𑀧𑁆𑀧𑀲𑀤𑁆𑀤𑀸𑀦𑀺 𑀅𑀧𑁆𑀧𑀦𑀺𑀕𑁆𑀖𑁄𑀲𑀸𑀦𑀺 𑀯𑀺𑀚𑀦𑀯𑀸𑀢𑀸𑀦𑀺 𑀫𑀦𑀼𑀲𑁆𑀲𑀭𑀸𑀳𑀲𑁆𑀲𑁂𑀬𑁆𑀬𑀓𑀸𑀦𑀺 𑀧𑀝𑀺𑀲𑀮𑁆𑀮𑀸𑀦𑀲𑀸𑀭𑀼𑀧𑁆𑀧𑀸𑀦𑀻𑀢𑀺 𑀪𑀕𑀯𑀸, 𑀪𑀸𑀕𑀻 𑀯𑀸 𑀪𑀕𑀯𑀸 𑀘𑀻𑀯𑀭𑀧𑀺𑀡𑁆𑀟𑀧𑀸𑀢𑀲𑁂𑀦𑀸𑀲𑀦𑀕𑀺𑀮𑀸𑀦𑀧𑀘𑁆𑀘𑀬𑀪𑁂𑀲𑀚𑁆𑀚𑀧𑀭𑀺𑀓𑁆𑀔𑀸𑀭𑀸𑀦𑀦𑁆𑀢𑀺 𑀪𑀕𑀯𑀸, 𑀪𑀸𑀕𑀻 𑀯𑀸 𑀪𑀕𑀯𑀸 𑀅𑀢𑁆𑀣𑀭𑀲𑀲𑁆𑀲 𑀥𑀫𑁆𑀫𑀭𑀲𑀲𑁆𑀲 𑀯𑀺𑀫𑀼𑀢𑁆𑀢𑀺𑀭𑀲𑀲𑁆𑀲 𑀅𑀥𑀺𑀲𑀻𑀮𑀲𑁆𑀲 𑀅𑀥𑀺𑀘𑀺𑀢𑁆𑀢𑀲𑁆𑀲 𑀅𑀥𑀺𑀧𑀜𑁆𑀜𑀸𑀬𑀸𑀢𑀺 𑀪𑀕𑀯𑀸, 𑀪𑀸𑀕𑀻 𑀯𑀸 𑀪𑀕𑀯𑀸 𑀘𑀢𑀼𑀦𑁆𑀦𑀁 𑀛𑀸𑀦𑀸𑀦𑀁 𑀘𑀢𑀼𑀦𑁆𑀦𑀁 𑀅𑀧𑁆𑀧𑀫𑀜𑁆𑀜𑀸𑀦𑀁 𑀘𑀢𑀼𑀦𑁆𑀦𑀁 𑀅𑀭𑀽𑀧𑀲𑀫𑀸𑀧𑀢𑁆𑀢𑀻𑀦𑀦𑁆𑀢𑀺 𑀪𑀕𑀯𑀸, 𑀪𑀸𑀕𑀻 𑀯𑀸 𑀪𑀕𑀯𑀸 𑀅𑀝𑁆𑀞𑀦𑁆𑀦𑀁 𑀯𑀺𑀫𑁄𑀓𑁆𑀔𑀸𑀦𑀁 𑀅𑀝𑁆𑀞𑀦𑁆𑀦𑀁 𑀅𑀪𑀺𑀪𑀸𑀬𑀢𑀦𑀸𑀦𑀁 𑀦𑀯𑀦𑁆𑀦𑀁 𑀅𑀦𑀼𑀧𑀼𑀩𑁆𑀩𑀯𑀺𑀳𑀸𑀭𑀲𑀫𑀸𑀧𑀢𑁆𑀢𑀻𑀦𑀦𑁆𑀢𑀺 𑀪𑀕𑀯𑀸, 𑀪𑀸𑀕𑀻 𑀯𑀸 𑀪𑀕𑀯𑀸 𑀤𑀲𑀦𑁆𑀦𑀁 𑀲𑀜𑁆𑀜𑀸𑀪𑀸𑀯𑀦𑀸𑀦𑀁 𑀤𑀲𑀦𑁆𑀦𑀁 𑀓𑀲𑀺𑀡𑀲𑀫𑀸𑀧𑀢𑁆𑀢𑀻𑀦𑀁 𑀆𑀦𑀸𑀧𑀸𑀦𑀲𑁆𑀲𑀢𑀺𑀲𑀫𑀸𑀥𑀺𑀲𑁆𑀲 𑀅𑀲𑀼𑀪𑀲𑀫𑀸𑀧𑀢𑁆𑀢𑀺𑀬𑀸𑀢𑀺 𑀪𑀕𑀯𑀸, 𑀪𑀸𑀕𑀻 𑀯𑀸 𑀪𑀕𑀯𑀸 𑀘𑀢𑀼𑀦𑁆𑀦𑀁 𑀲𑀢𑀺𑀧𑀝𑁆𑀞𑀸𑀦𑀸𑀦𑀁 𑀘𑀢𑀼𑀦𑁆𑀦𑀁 𑀲𑀫𑁆𑀫𑀧𑁆𑀧𑀥𑀸𑀦𑀸𑀦𑀁 𑀘𑀢𑀼𑀦𑁆𑀦𑀁 𑀇𑀤𑁆𑀥𑀺𑀧𑀸𑀤𑀸𑀦𑀁 𑀧𑀜𑁆𑀘𑀦𑁆𑀦𑀁 𑀇𑀦𑁆𑀤𑁆𑀭𑀺𑀬𑀸𑀦𑀁 𑀧𑀜𑁆𑀘𑀦𑁆𑀦𑀁 𑀩𑀮𑀸𑀦𑀁 𑀲𑀢𑁆𑀢𑀦𑁆𑀦𑀁 𑀩𑁄𑀚𑁆𑀛𑀗𑁆𑀕𑀸𑀦𑀁 𑀅𑀭𑀺𑀬𑀲𑁆𑀲 𑀅𑀝𑁆𑀞𑀗𑁆𑀕𑀺𑀓𑀲𑁆𑀲 𑀫𑀕𑁆𑀕𑀲𑁆𑀲𑀸𑀢𑀺 𑀪𑀕𑀯𑀸, 𑀪𑀸𑀕𑀻 𑀯𑀸 𑀪𑀕𑀯𑀸 𑀤𑀲𑀦𑁆𑀦𑀁 𑀢𑀣𑀸𑀕𑀢𑀩𑀮𑀸𑀦𑀁 𑀘𑀢𑀼𑀦𑁆𑀦𑀁 𑀯𑁂𑀲𑀸𑀭𑀚𑁆𑀚𑀸𑀦𑀁 𑀘𑀢𑀼𑀦𑁆𑀦𑀁 𑀧𑀝𑀺𑀲𑀫𑁆𑀪𑀺𑀤𑀸𑀦𑀁 𑀙𑀦𑁆𑀦𑀁 𑀅𑀪𑀺𑀜𑁆𑀜𑀸𑀦𑀁 𑀙𑀦𑁆𑀦𑀁 𑀩𑀼𑀤𑁆𑀥𑀥𑀫𑁆𑀫𑀸𑀦𑀦𑁆𑀢𑀺 𑀪𑀕𑀯𑀸, 𑀪𑀕𑀯𑀸𑀢𑀺 𑀦𑁂𑀢𑀁 𑀦𑀸𑀫𑀁 𑀫𑀸𑀢𑀭𑀸 𑀓𑀢𑀁 𑀦 𑀧𑀺𑀢𑀭𑀸 𑀓𑀢𑀁 𑀦 𑀪𑀸𑀢𑀭𑀸 𑀓𑀢𑀁 𑀦 𑀪𑀕𑀺𑀦𑀺𑀬𑀸 𑀓𑀢𑀁 𑀦 𑀫𑀺𑀢𑁆𑀢𑀸𑀫𑀘𑁆𑀘𑁂𑀳𑀺 𑀓𑀢𑀁 𑀦 𑀜𑀸𑀢𑀺𑀲𑀸𑀮𑁄𑀳𑀺𑀢𑁂𑀳𑀺 𑀓𑀢𑀁 𑀦 𑀲𑀫𑀡𑀩𑁆𑀭𑀸𑀳𑁆𑀫𑀡𑁂𑀳𑀺 𑀓𑀢𑀁 𑀦 𑀤𑁂𑀯𑀢𑀸𑀳𑀺 𑀓𑀢𑀁; 𑀯𑀺𑀫𑁄𑀓𑁆𑀔𑀦𑁆𑀢𑀺𑀓𑀫𑁂𑀢𑀁 𑀩𑀼𑀤𑁆𑀥𑀸𑀦𑀁 𑀪𑀕𑀯𑀦𑁆𑀢𑀸𑀦𑀁 𑀩𑁄𑀥𑀺𑀬𑀸 𑀫𑀽𑀮𑁂 𑀲𑀳 𑀲𑀩𑁆𑀩𑀜𑁆𑀜𑀼𑀢𑀜𑀸𑀡𑀲𑁆𑀲 𑀧𑀝𑀺𑀮𑀸𑀪𑀸 𑀲𑀘𑁆𑀙𑀺𑀓𑀸 𑀧𑀜𑁆𑀜𑀢𑁆𑀢𑀺 𑀬𑀤𑀺𑀤𑀁 𑀪𑀕𑀯𑀸𑀢𑀺—  𑀫𑀽𑀮𑀁 𑀧𑀧𑀜𑁆𑀘𑀲𑀗𑁆𑀔𑀸𑀬 𑀇𑀢𑀺 𑀪𑀕𑀯𑀸𑁇

1363\. **𑀫𑀦𑁆𑀢𑀸 𑀅𑀲𑁆𑀫𑀻𑀢𑀺 𑀲𑀩𑁆𑀩𑀫𑀼𑀧𑀭𑀼𑀦𑁆𑀥𑁂**𑀢𑀺𑁇 **𑀫𑀦𑁆𑀢𑀸** 𑀯𑀼𑀘𑁆𑀘𑀢𑀺 𑀧𑀜𑁆𑀜𑀸𑁇 𑀬𑀸 𑀧𑀜𑁆𑀜𑀸 𑀧𑀚𑀸𑀦𑀦𑀸…𑀧𑁂…  𑀅𑀫𑁄𑀳𑁄 𑀥𑀫𑁆𑀫𑀯𑀺𑀘𑀬𑁄 𑀲𑀫𑁆𑀫𑀸𑀤𑀺𑀝𑁆𑀞𑀺𑁇 **𑀅𑀲𑁆𑀫𑀻**𑀢𑀺 𑀭𑀽𑀧𑁂 𑀅𑀲𑁆𑀫𑀻𑀢𑀺 𑀫𑀸𑀦𑁄 𑀅𑀲𑁆𑀫𑀻𑀢𑀺 𑀙𑀦𑁆𑀤𑁄 𑀅𑀲𑁆𑀫𑀻𑀢𑀺 𑀅𑀦𑀼𑀲𑀬𑁄; 𑀯𑁂𑀤𑀦𑀸𑀬…  𑀲𑀜𑁆𑀜𑀸𑀬…  𑀲𑀗𑁆𑀔𑀸𑀭𑁂𑀲𑀼…  𑀯𑀺𑀜𑁆𑀜𑀸𑀡𑁂 𑀅𑀲𑁆𑀫𑀻𑀢𑀺 𑀫𑀸𑀦𑁄 𑀅𑀲𑁆𑀫𑀻𑀢𑀺 𑀙𑀦𑁆𑀤𑁄 𑀅𑀲𑁆𑀫𑀻𑀢𑀺 𑀅𑀦𑀼𑀲𑀬𑁄𑀢𑀺𑁇 𑀫𑀽𑀮𑀁 𑀧𑀧𑀜𑁆𑀘𑀲𑀗𑁆𑀔𑀸𑀬 𑀇𑀢𑀺 𑀪𑀕𑀯𑀸𑁇 **𑀫𑀦𑁆𑀢𑀸 𑀅𑀲𑁆𑀫𑀻𑀢𑀺 𑀲𑀩𑁆𑀩𑀫𑀼𑀧𑀭𑀼𑀦𑁆𑀥𑁂**𑀢𑀺𑁇 𑀧𑀧𑀜𑁆𑀘𑀲𑀗𑁆𑀔𑀸𑀬 𑀫𑀽𑀮𑀜𑁆𑀘 𑀅𑀲𑁆𑀫𑀺𑀫𑀸𑀦𑀜𑁆𑀘 𑀫𑀦𑁆𑀢𑀸𑀬 𑀲𑀩𑁆𑀩𑀁 𑀭𑀼𑀦𑁆𑀥𑁂𑀬𑁆𑀬 𑀉𑀧𑀭𑀼𑀦𑁆𑀥𑁂𑀬𑁆𑀬 𑀦𑀺𑀭𑁄𑀥𑁂𑀬𑁆𑀬 𑀯𑀽𑀧𑀲𑀫𑁂𑀬𑁆𑀬 𑀅𑀢𑁆𑀣𑀗𑁆𑀕𑀫𑁂𑀬𑁆𑀬 𑀧𑀝𑀺𑀧𑀲𑁆𑀲𑀫𑁆𑀪𑁂𑀬𑁆𑀬𑀸𑀢𑀺—  𑀫𑀽𑀮𑀁 𑀧𑀧𑀜𑁆𑀘𑀲𑀗𑁆𑀔𑀸𑀬 𑀇𑀢𑀺 𑀪𑀕𑀯𑀸, 𑀫𑀦𑁆𑀢𑀸 𑀅𑀲𑁆𑀫𑀻𑀢𑀺 𑀲𑀩𑁆𑀩𑀫𑀼𑀧𑀭𑀼𑀦𑁆𑀥𑁂𑁇

1364\. **𑀬𑀸 𑀓𑀸𑀘𑀺 𑀢𑀡𑁆𑀳𑀸 𑀅𑀚𑁆𑀛𑀢𑁆𑀢𑀦𑁆**𑀢𑀺𑁇 **𑀬𑀸 𑀓𑀸𑀘𑀻**𑀢𑀺 𑀲𑀩𑁆𑀩𑁂𑀦 𑀲𑀩𑁆𑀩𑀁 𑀲𑀩𑁆𑀩𑀣𑀸 𑀲𑀩𑁆𑀩𑀁 𑀅𑀲𑁂𑀲𑀁 𑀦𑀺𑀲𑁆𑀲𑁂𑀲𑀁 𑀧𑀭𑀺𑀬𑀸𑀤𑀺𑀬𑀦𑀯𑀘𑀦𑀫𑁂𑀢𑀁—  𑀬𑀸 𑀓𑀸𑀘𑀻𑀢𑀺𑁇 **𑀢𑀡𑁆𑀳𑀸**𑀢𑀺 𑀭𑀽𑀧𑀢𑀡𑁆𑀳𑀸…𑀧𑁂…  𑀥𑀫𑁆𑀫𑀢𑀡𑁆𑀳𑀸𑁇 **𑀅𑀚𑁆𑀛𑀢𑁆𑀢𑀦𑁆**𑀢𑀺 𑀅𑀚𑁆𑀛𑀢𑁆𑀢𑀲𑀫𑀼𑀝𑁆𑀞𑀸𑀦𑀸 𑀯𑀸 𑀲𑀸 𑀢𑀡𑁆𑀳𑀸𑀢𑀺—  𑀅𑀚𑁆𑀛𑀢𑁆𑀢𑀁𑁇 𑀅𑀣 𑀯𑀸 **𑀅𑀚𑁆𑀛𑀢𑁆𑀢𑀺𑀓𑀁** 𑀯𑀼𑀘𑁆𑀘𑀢𑀺 𑀘𑀺𑀢𑁆𑀢𑀁𑁇 𑀬𑀁 𑀘𑀺𑀢𑁆𑀢𑀁 𑀫𑀦𑁄 𑀫𑀸𑀦𑀲𑀁 𑀳𑀤𑀬𑀁 𑀧𑀡𑁆𑀟𑀭𑀁 𑀫𑀦𑁄 𑀫𑀦𑀸𑀬𑀢𑀦𑀁 𑀫𑀦𑀺𑀦𑁆𑀤𑁆𑀭𑀺𑀬𑀁 𑀯𑀺𑀜𑁆𑀜𑀸𑀡𑀁 𑀯𑀺𑀜𑁆𑀜𑀸𑀡𑀓𑁆𑀔𑀦𑁆𑀥𑁄 𑀢𑀚𑁆𑀚𑀸 𑀫𑀦𑁄𑀯𑀺𑀜𑁆𑀜𑀸𑀡𑀥𑀸𑀢𑀼𑁇 𑀘𑀺𑀢𑁆𑀢𑁂𑀦 𑀲𑀸 𑀢𑀡𑁆𑀳𑀸 𑀲𑀳𑀕𑀢𑀸 𑀲𑀳𑀚𑀸𑀢𑀸 𑀲𑀁𑀲𑀝𑁆𑀞𑀸 𑀲𑀫𑁆𑀧𑀬𑀼𑀢𑁆𑀢𑀸 𑀏𑀓𑀼𑀧𑁆𑀧𑀸𑀤𑀸 𑀏𑀓𑀦𑀺𑀭𑁄𑀥𑀸 𑀏𑀓𑀯𑀢𑁆𑀣𑀼𑀓𑀸 𑀏𑀓𑀸𑀭𑀫𑁆𑀫𑀡𑀸𑀢𑀺𑀧𑀺 𑀅𑀚𑁆𑀛𑀢𑁆𑀢𑀦𑁆𑀢𑀺—  𑀬𑀸 𑀓𑀸𑀘𑀺 𑀢𑀡𑁆𑀳𑀸 𑀅𑀚𑁆𑀛𑀢𑁆𑀢𑀁𑁇

1365\. **𑀢𑀸𑀲𑀁 𑀯𑀺𑀦𑀬𑀸 𑀲𑀤𑀸 𑀲𑀢𑁄 𑀲𑀺𑀓𑁆𑀔𑁂**𑀢𑀺𑁇 **𑀲𑀤𑀸**𑀢𑀺 𑀲𑀤𑀸 𑀲𑀩𑁆𑀩𑀤𑀸 𑀲𑀩𑁆𑀩𑀓𑀸𑀮𑀁 𑀦𑀺𑀘𑁆𑀘𑀓𑀸𑀮𑀁 𑀥𑀼𑀯𑀓𑀸𑀮𑀁, 𑀲𑀢𑀢𑀁 𑀲𑀫𑀺𑀢𑀁 𑀅𑀩𑁆𑀩𑁄𑀓𑀺𑀡𑁆𑀡𑀁 𑀧𑁄𑀗𑁆𑀔𑀸𑀦𑀼𑀧𑁄𑀗𑁆𑀔𑀁 𑀉𑀤𑀓𑀽𑀫𑀺𑀕𑀚𑀸𑀢𑀁 𑀅𑀯𑀻𑀘𑀺𑀲𑀦𑁆𑀢𑀢𑀺𑀲𑀳𑀺𑀢𑀁 𑀨𑀼𑀲𑀺𑀢𑀁, 𑀧𑀼𑀭𑁂𑀪𑀢𑁆𑀢𑀁 𑀧𑀘𑁆𑀙𑀸𑀪𑀢𑁆𑀢𑀁, 𑀧𑀼𑀭𑀺𑀫𑀁 𑀬𑀸𑀫𑀁 𑀫𑀚𑁆𑀛𑀺𑀫𑀁 𑀬𑀸𑀫𑀁 𑀧𑀘𑁆𑀙𑀺𑀫𑀁 𑀬𑀸𑀫𑀁, 𑀓𑀸𑀍𑀏 𑀚𑀼𑀡𑁆𑀳𑁂, 𑀯𑀲𑁆𑀲𑁂 𑀳𑁂𑀫𑀦𑁆𑀢𑁂 𑀕𑀺𑀫𑁆𑀳𑁂, 𑀧𑀼𑀭𑀺𑀫𑁂 𑀯𑀬𑁄𑀔𑀦𑁆𑀥𑁂 𑀫𑀚𑁆𑀛𑀺𑀫𑁂 𑀯𑀬𑁄𑀔𑀦𑁆𑀥𑁂 𑀧𑀘𑁆𑀙𑀺𑀫𑁂 𑀯𑀬𑁄𑀔𑀦𑁆𑀥𑁂𑁇 **𑀲𑀢𑁄**𑀢𑀺 𑀘𑀢𑀽𑀳𑀺 𑀓𑀸𑀭𑀡𑁂𑀳𑀺 𑀲𑀢𑁄—  𑀓𑀸𑀬𑁂 𑀓𑀸𑀬𑀸𑀦𑀼𑀧𑀲𑁆𑀲𑀦𑀸𑀲𑀢𑀺𑀧𑀝𑁆𑀞𑀸𑀦𑀁 𑀪𑀸𑀯𑁂𑀦𑁆𑀢𑁄 𑀲𑀢𑁄, 𑀯𑁂𑀤𑀦𑀸𑀲𑀼…𑀧𑁂…  𑀘𑀺𑀢𑁆𑀢𑁂…𑀧𑁂…  𑀥𑀫𑁆𑀫𑁂𑀲𑀼 𑀥𑀫𑁆𑀫𑀸𑀦𑀼𑀧𑀲𑁆𑀲𑀦𑀸𑀲𑀢𑀺𑀧𑀝𑁆𑀞𑀸𑀦𑀁 𑀪𑀸𑀯𑁂𑀦𑁆𑀢𑁄 𑀲𑀢𑁄𑁇 𑀅𑀧𑀭𑁂𑀳𑀺𑀧𑀺 𑀘𑀢𑀽𑀳𑀺 𑀓𑀸𑀭𑀡𑁂𑀳𑀺 𑀲𑀢𑁄—  𑀅𑀲𑀢𑀺 𑀧𑀭𑀺𑀯𑀚𑁆𑀚𑀦𑀸𑀬 𑀲𑀢𑁄, 𑀲𑀢𑀺𑀓𑀭𑀡𑀻𑀬𑀸𑀦𑀁 𑀥𑀫𑁆𑀫𑀸𑀦𑀁 𑀓𑀢𑀢𑁆𑀢𑀸 𑀲𑀢𑁄, 𑀲𑀢𑀺𑀧𑀝𑀺𑀧𑀓𑁆𑀔𑀸𑀦𑀁 𑀥𑀫𑁆𑀫𑀸𑀦𑀁 𑀳𑀢𑀢𑁆𑀢𑀸 𑀲𑀢𑁄, 𑀲𑀢𑀺𑀦𑀺𑀫𑀺𑀢𑁆𑀢𑀸𑀦𑀁 𑀅𑀲𑀫𑁆𑀫𑀼𑀝𑁆𑀞𑀢𑁆𑀢𑀸 𑀲𑀢𑁄𑁇 𑀅𑀧𑀭𑁂𑀳𑀺𑀧𑀺 𑀘𑀢𑀽𑀳𑀺 𑀓𑀸𑀭𑀡𑁂𑀳𑀺 𑀲𑀢𑁄—  𑀲𑀢𑀺𑀬𑀸 𑀲𑀫𑀦𑁆𑀦𑀸𑀕𑀢𑀢𑁆𑀢𑀸 𑀲𑀢𑁄, 𑀲𑀢𑀺𑀬𑀸 𑀯𑀲𑀺𑀢𑀢𑁆𑀢𑀸 𑀲𑀢𑁄, 𑀲𑀢𑀺𑀬𑀸 𑀧𑀸𑀕𑀼𑀜𑁆𑀜𑀢𑀸𑀬 𑀲𑀢𑁄, 𑀲𑀢𑀺𑀬𑀸 𑀅𑀧𑀘𑁆𑀘𑁄𑀭𑁄𑀳𑀡𑀢𑀸𑀬 𑀲𑀢𑁄𑁇 𑀅𑀧𑀭𑁂𑀳𑀺𑀧𑀺 𑀘𑀢𑀽𑀳𑀺 𑀓𑀸𑀭𑀡𑁂𑀳𑀺 𑀲𑀢𑁄—  𑀲𑀢𑁆𑀢𑀢𑁆𑀢𑀸 𑀲𑀢𑁄, 𑀲𑀦𑁆𑀢𑀢𑁆𑀢𑀸 𑀲𑀢𑁄, 𑀲𑀫𑀺𑀢𑀢𑁆𑀢𑀸 𑀲𑀢𑁄, 𑀲𑀦𑁆𑀢𑀥𑀫𑁆𑀫𑀲𑀫𑀦𑁆𑀦𑀸𑀕𑀢𑀢𑁆𑀢𑀸 𑀲𑀢𑁄𑁇 𑀩𑀼𑀤𑁆𑀥𑀸𑀦𑀼𑀲𑁆𑀲𑀢𑀺𑀬𑀸 𑀲𑀢𑁄, 𑀥𑀫𑁆𑀫𑀸𑀦𑀼𑀲𑁆𑀲𑀢𑀺𑀬𑀸 𑀲𑀢𑁄, 𑀲𑀁𑀖𑀸𑀦𑀼𑀲𑁆𑀲𑀢𑀺𑀬𑀸 𑀲𑀢𑁄, 𑀲𑀻𑀮𑀸𑀦𑀼𑀲𑁆𑀲𑀢𑀺𑀬𑀸 𑀲𑀢𑁄, 𑀘𑀸𑀕𑀸𑀦𑀼𑀲𑁆𑀲𑀢𑀺𑀬𑀸 𑀲𑀢𑁄, 𑀤𑁂𑀯𑀢𑀸𑀦𑀼𑀲𑁆𑀲𑀢𑀺𑀬𑀸 𑀲𑀢𑁄, 𑀆𑀦𑀸𑀧𑀸𑀦𑀲𑁆𑀲𑀢𑀺𑀬𑀸 𑀲𑀢𑁄, 𑀫𑀭𑀡𑀲𑁆𑀲𑀢𑀺𑀬𑀸 𑀲𑀢𑁄, 𑀓𑀸𑀬𑀕𑀢𑀸𑀲𑀢𑀺𑀬𑀸 𑀲𑀢𑁄, 𑀉𑀧𑀲𑀫𑀸𑀦𑀼𑀲𑁆𑀲𑀢𑀺𑀬𑀸 𑀲𑀢𑁄𑁇 𑀬𑀸 𑀲𑀢𑀺 𑀅𑀦𑀼𑀲𑁆𑀲𑀢𑀺 𑀧𑀝𑀺𑀲𑁆𑀲𑀢𑀺, 𑀲𑀢𑀺 𑀲𑀭𑀡𑀢𑀸 𑀥𑀸𑀭𑀡𑀢𑀸 𑀅𑀧𑀺𑀮𑀸𑀧𑀦𑀢𑀸 𑀅𑀲𑀫𑁆𑀫𑀼𑀲𑁆𑀲𑀦𑀢𑀸, 𑀲𑀢𑀺 𑀲𑀢𑀺𑀦𑁆𑀤𑁆𑀭𑀺𑀬𑀁 𑀲𑀢𑀺𑀩𑀮𑀁 𑀲𑀫𑁆𑀫𑀸𑀲𑀢𑀺 𑀲𑀢𑀺𑀲𑀫𑁆𑀩𑁄𑀚𑁆𑀛𑀗𑁆𑀕𑁄 𑀏𑀓𑀸𑀬𑀦𑀫𑀕𑁆𑀕𑁄—  𑀅𑀬𑀁 𑀯𑀼𑀘𑁆𑀘𑀢𑀺 𑀲𑀢𑀺𑁇 𑀇𑀫𑀸𑀬 𑀲𑀢𑀺𑀬𑀸 𑀉𑀧𑁂𑀢𑁄 𑀲𑀫𑀼𑀧𑁂𑀢𑁄, 𑀉𑀧𑀕𑀢𑁄 𑀲𑀫𑀼𑀧𑀕𑀢𑁄, 𑀉𑀧𑀧𑀦𑁆𑀦𑁄 𑀲𑀫𑀼𑀧𑀧𑀦𑁆𑀦𑁄, 𑀲𑀫𑀦𑁆𑀦𑀸𑀕𑀢𑁄 𑀲𑁄 𑀯𑀼𑀘𑁆𑀘𑀢𑀺 𑀲𑀢𑁄𑁇

1366\. **𑀲𑀺𑀓𑁆𑀔𑁂**𑀢𑀺 𑀢𑀺𑀲𑁆𑀲𑁄 𑀲𑀺𑀓𑁆𑀔𑀸—  𑀅𑀥𑀺𑀲𑀻𑀮𑀲𑀺𑀓𑁆𑀔𑀸, 𑀅𑀥𑀺𑀘𑀺𑀢𑁆𑀢𑀲𑀺𑀓𑁆𑀔𑀸, 𑀅𑀥𑀺𑀧𑀜𑁆𑀜𑀸𑀲𑀺𑀓𑁆𑀔𑀸𑁇 𑀓𑀢𑀫𑀸 𑀅𑀥𑀺𑀲𑀻𑀮𑀲𑀺𑀓𑁆𑀔𑀸? 𑀇𑀥 𑀪𑀺𑀓𑁆𑀔𑀼 𑀲𑀻𑀮𑀯𑀸 𑀳𑁄𑀢𑀺, 𑀧𑀸𑀢𑀺𑀫𑁄𑀓𑁆𑀔𑀲𑀁𑀯𑀭𑀲𑀁𑀯𑀼𑀢𑁄 𑀯𑀺𑀳𑀭𑀢𑀺 𑀆𑀘𑀸𑀭𑀕𑁄𑀘𑀭𑀲𑀫𑁆𑀧𑀦𑁆𑀦𑁄, 𑀅𑀡𑀼𑀫𑀢𑁆𑀢𑁂𑀲𑀼 𑀯𑀚𑁆𑀚𑁂𑀲𑀼 𑀪𑀬𑀤𑀲𑁆𑀲𑀸𑀯𑀻, 𑀲𑀫𑀸𑀤𑀸𑀬 𑀲𑀺𑀓𑁆𑀔𑀢𑀺 𑀲𑀺𑀓𑁆𑀔𑀸𑀧𑀤𑁂𑀲𑀼, 𑀔𑀼𑀤𑁆𑀤𑀓𑁄 𑀲𑀻𑀮𑀓𑁆𑀔𑀦𑁆𑀥𑁄…  𑀫𑀳𑀦𑁆𑀢𑁄 𑀲𑀻𑀮𑀓𑁆𑀔𑀦𑁆𑀥𑁄, 𑀲𑀻𑀮𑀁 𑀧𑀢𑀺𑀝𑁆𑀞𑀸 𑀆𑀤𑀺 𑀘𑀭𑀡𑀁 𑀲𑀁𑀬𑀫𑁄 𑀲𑀁𑀯𑀭𑁄 𑀫𑀼𑀔𑀁 𑀧𑀫𑀼𑀔𑀁 𑀓𑀼𑀲𑀮𑀸𑀦𑀁 𑀥𑀫𑁆𑀫𑀸𑀦𑀁 𑀲𑀫𑀸𑀧𑀢𑁆𑀢𑀺𑀬𑀸—  𑀅𑀬𑀁 𑀅𑀥𑀺𑀲𑀻𑀮𑀲𑀺𑀓𑁆𑀔𑀸𑁇

1367\. 𑀓𑀢𑀫𑀸 𑀅𑀥𑀺𑀘𑀺𑀢𑁆𑀢𑀲𑀺𑀓𑁆𑀔𑀸? 𑀇𑀥 𑀪𑀺𑀓𑁆𑀔𑀼 𑀯𑀺𑀯𑀺𑀘𑁆𑀘𑁂𑀯 𑀓𑀸𑀫𑁂𑀳𑀺 𑀯𑀺𑀯𑀺𑀘𑁆𑀘 𑀅𑀓𑀼𑀲𑀮𑁂𑀳𑀺 𑀥𑀫𑁆𑀫𑁂𑀳𑀺 𑀲𑀯𑀺𑀢𑀓𑁆𑀓𑀁 𑀲𑀯𑀺𑀘𑀸𑀭𑀁 𑀯𑀺𑀯𑁂𑀓𑀚𑀁 𑀧𑀻𑀢𑀺𑀲𑀼𑀔𑀁 𑀧𑀞𑀫𑀁 𑀛𑀸𑀦𑀁 𑀉𑀧𑀲𑀫𑁆𑀧𑀚𑁆𑀚 𑀯𑀺𑀳𑀭𑀢𑀺𑁇 𑀯𑀺𑀢𑀓𑁆𑀓𑀯𑀺𑀘𑀸𑀭𑀸𑀦𑀁 𑀯𑀽𑀧𑀲𑀫𑀸 𑀅𑀚𑁆𑀛𑀢𑁆𑀢𑀁 𑀲𑀫𑁆𑀧𑀲𑀸𑀤𑀦𑀁 𑀘𑁂𑀢𑀲𑁄 𑀏𑀓𑁄𑀤𑀺𑀪𑀸𑀯𑀁 𑀅𑀯𑀺𑀢𑀓𑁆𑀓𑀁 𑀅𑀯𑀺𑀘𑀸𑀭𑀁 𑀲𑀫𑀸𑀥𑀺𑀚𑀁 𑀧𑀻𑀢𑀺𑀲𑀼𑀔𑀁 𑀤𑀼𑀢𑀺𑀬𑀁 𑀛𑀸𑀦𑀁 𑀉𑀧𑀲𑀫𑁆𑀧𑀚𑁆𑀚 𑀯𑀺𑀳𑀭𑀢𑀺𑁇 𑀧𑀻𑀢𑀺𑀬𑀸 𑀘 𑀯𑀺𑀭𑀸𑀕𑀸 𑀉𑀧𑁂𑀓𑁆𑀔𑀓𑁄 𑀘 𑀯𑀺𑀳𑀭𑀢𑀺 𑀲𑀢𑁄 𑀘 𑀲𑀫𑁆𑀧𑀚𑀸𑀦𑁄 𑀲𑀼𑀔𑀜𑁆𑀘 𑀓𑀸𑀬𑁂𑀦 𑀧𑀝𑀺𑀲𑀁𑀯𑁂𑀤𑁂𑀢𑀺, 𑀬𑀁 𑀢𑀁 𑀅𑀭𑀺𑀬𑀸 𑀆𑀘𑀺𑀓𑁆𑀔𑀦𑁆𑀢𑀺 “𑀉𑀧𑁂𑀓𑁆𑀔𑀓𑁄 𑀲𑀢𑀺𑀫𑀸 𑀲𑀼𑀔𑀯𑀺𑀳𑀸𑀭𑀻”𑀢𑀺 𑀢𑀢𑀺𑀬𑀁 𑀛𑀸𑀦𑀁 𑀉𑀧𑀲𑀫𑁆𑀧𑀚𑁆𑀚 𑀯𑀺𑀳𑀭𑀢𑀺𑁇 𑀲𑀼𑀔𑀲𑁆𑀲 𑀘 𑀧𑀳𑀸𑀦𑀸 𑀤𑀼𑀓𑁆𑀔𑀲𑁆𑀲 𑀘 𑀧𑀳𑀸𑀦𑀸 𑀧𑀼𑀩𑁆𑀩𑁂𑀯 𑀲𑁄𑀫𑀦𑀲𑁆𑀲𑀤𑁄𑀫𑀦𑀲𑁆𑀲𑀸𑀦𑀁 𑀅𑀢𑁆𑀣𑀗𑁆𑀕𑀫𑀸 **𑀅𑀤𑀼𑀓𑁆𑀔𑀫𑀲𑀼𑀔𑀁** 𑀉𑀧𑁂𑀓𑁆𑀔𑀸𑀲𑀢𑀺𑀧𑀸𑀭𑀺𑀲𑀼𑀤𑁆𑀥𑀺𑀁 𑀘𑀢𑀼𑀢𑁆𑀣𑀁 𑀛𑀸𑀦𑀁 𑀉𑀧𑀲𑀫𑁆𑀧𑀚𑁆𑀚 𑀯𑀺𑀳𑀭𑀢𑀺—  𑀅𑀬𑀁 𑀅𑀥𑀺𑀘𑀺𑀢𑁆𑀢𑀲𑀺𑀓𑁆𑀔𑀸𑁇

1368\. 𑀓𑀢𑀫𑀸 𑀅𑀥𑀺𑀧𑀜𑁆𑀜𑀸𑀲𑀺𑀓𑁆𑀔𑀸? 𑀇𑀥 𑀪𑀺𑀓𑁆𑀔𑀼 𑀧𑀜𑁆𑀜𑀯𑀸 𑀳𑁄𑀢𑀺, 𑀉𑀤𑀬𑀢𑁆𑀣𑀕𑀸𑀫𑀺𑀦𑀺𑀬𑀸 𑀧𑀜𑁆𑀜𑀸𑀬 𑀲𑀫𑀦𑁆𑀦𑀸𑀕𑀢𑁄 𑀅𑀭𑀺𑀬𑀸𑀬 𑀦𑀺𑀩𑁆𑀩𑁂𑀥𑀺𑀓𑀸𑀬 𑀲𑀫𑁆𑀫𑀸𑀤𑀼𑀓𑁆𑀔𑀓𑁆𑀔𑀬𑀕𑀸𑀫𑀺𑀦𑀺𑀬𑀸𑁇 𑀲𑁄 “𑀇𑀤𑀁 𑀤𑀼𑀓𑁆𑀔𑀦𑁆”𑀢𑀺 𑀬𑀣𑀸𑀪𑀽𑀢𑀁 𑀧𑀚𑀸𑀦𑀸𑀢𑀺, “𑀅𑀬𑀁 𑀤𑀼𑀓𑁆𑀔𑀲𑀫𑀼𑀤𑀬𑁄”𑀢𑀺 𑀬𑀣𑀸𑀪𑀽𑀢𑀁 𑀧𑀚𑀸𑀦𑀸𑀢𑀺, “𑀅𑀬𑀁 𑀤𑀼𑀓𑁆𑀔𑀦𑀺𑀭𑁄𑀥𑁄”𑀢𑀺 𑀬𑀣𑀸𑀪𑀽𑀢𑀁 𑀧𑀚𑀸𑀦𑀸𑀢𑀺, “𑀅𑀬𑀁 𑀤𑀼𑀓𑁆𑀔𑀦𑀺𑀭𑁄𑀥𑀕𑀸𑀫𑀺𑀦𑀻 𑀧𑀝𑀺𑀧𑀤𑀸”𑀢𑀺 𑀬𑀣𑀸𑀪𑀽𑀢𑀁 𑀧𑀚𑀸𑀦𑀸𑀢𑀺, “𑀇𑀫𑁂 𑀆𑀲𑀯𑀸”𑀢𑀺 𑀬𑀣𑀸𑀪𑀽𑀢𑀁 𑀧𑀚𑀸𑀦𑀸𑀢𑀺, “𑀅𑀬𑀁 𑀆𑀲𑀯𑀲𑀫𑀼𑀤𑀬𑁄”𑀢𑀺 𑀬𑀣𑀸𑀪𑀽𑀢𑀁 𑀧𑀚𑀸𑀦𑀸𑀢𑀺, “𑀅𑀬𑀁 𑀆𑀲𑀯𑀦𑀺𑀭𑁄𑀥𑁄”𑀢𑀺 𑀬𑀣𑀸𑀪𑀽𑀢𑀁 𑀧𑀚𑀸𑀦𑀸𑀢𑀺, “𑀅𑀬𑀁 𑀆𑀲𑀯𑀦𑀺𑀭𑁄𑀥𑀕𑀸𑀫𑀺𑀦𑀻 𑀧𑀝𑀺𑀧𑀤𑀸”𑀢𑀺 𑀬𑀣𑀸𑀪𑀽𑀢𑀁 𑀧𑀚𑀸𑀦𑀸𑀢𑀺—  𑀅𑀬𑀁 𑀅𑀥𑀺𑀧𑀜𑁆𑀜𑀸𑀲𑀺𑀓𑁆𑀔𑀸𑁇

1369\. **𑀢𑀸𑀲𑀁 𑀯𑀺𑀦𑀬𑀸 𑀲𑀤𑀸 𑀲𑀢𑁄 𑀲𑀺𑀓𑁆𑀔𑁂**𑀢𑀺𑁇 𑀢𑀸𑀲𑀁 𑀢𑀡𑁆𑀳𑀸𑀦𑀁 𑀯𑀺𑀦𑀬𑀸𑀬 𑀧𑀝𑀺𑀯𑀺𑀦𑀬𑀸𑀬 𑀧𑀳𑀸𑀦𑀸𑀬 𑀯𑀽𑀧𑀲𑀫𑀸𑀬 𑀧𑀝𑀺𑀦𑀺𑀲𑁆𑀲𑀕𑁆𑀕𑀸𑀬 𑀧𑀝𑀺𑀧𑀲𑁆𑀲𑀤𑁆𑀥𑀺𑀬𑀸 𑀅𑀥𑀺𑀲𑀻𑀮𑀫𑁆𑀧𑀺 𑀲𑀺𑀓𑁆𑀔𑁂𑀬𑁆𑀬, 𑀅𑀥𑀺𑀘𑀺𑀢𑁆𑀢𑀫𑁆𑀧𑀺 𑀲𑀺𑀓𑁆𑀔𑁂𑀬𑁆𑀬, 𑀅𑀥𑀺𑀧𑀜𑁆𑀜𑀫𑁆𑀧𑀺 𑀲𑀺𑀓𑁆𑀔𑁂𑀬𑁆𑀬; 𑀇𑀫𑀸 𑀢𑀺𑀲𑁆𑀲𑁄 𑀲𑀺𑀓𑁆𑀔𑀸𑀬𑁄 𑀆𑀯𑀚𑁆𑀚𑀦𑁆𑀢𑁄 𑀲𑀺𑀓𑁆𑀔𑁂𑀬𑁆𑀬, 𑀧𑀚𑀸𑀦𑀦𑁆𑀢𑁄 𑀲𑀺𑀓𑁆𑀔𑁂𑀬𑁆𑀬, 𑀧𑀲𑁆𑀲𑀦𑁆𑀢𑁄 𑀲𑀺𑀓𑁆𑀔𑁂𑀬𑁆𑀬, 𑀧𑀘𑁆𑀘𑀯𑁂𑀓𑁆𑀔𑀦𑁆𑀢𑁄 𑀲𑀺𑀓𑁆𑀔𑁂𑀬𑁆𑀬, 𑀘𑀺𑀢𑁆𑀢𑀁 𑀅𑀥𑀺𑀝𑁆𑀞𑀳𑀦𑁆𑀢𑁄 𑀲𑀺𑀓𑁆𑀔𑁂𑀬𑁆𑀬, 𑀲𑀤𑁆𑀥𑀸𑀬 𑀅𑀥𑀺𑀫𑀼𑀘𑁆𑀘𑀦𑁆𑀢𑁄 𑀲𑀺𑀓𑁆𑀔𑁂𑀬𑁆𑀬, 𑀯𑀻𑀭𑀺𑀬𑀁 𑀧𑀕𑁆𑀕𑀡𑁆𑀳𑀦𑁆𑀢𑁄 𑀲𑀺𑀓𑁆𑀔𑁂𑀬𑁆𑀬, 𑀲𑀢𑀺𑀁 𑀉𑀧𑀝𑁆𑀞𑀧𑁂𑀦𑁆𑀢𑁄 𑀲𑀺𑀓𑁆𑀔𑁂𑀬𑁆𑀬, 𑀘𑀺𑀢𑁆𑀢𑀁 𑀲𑀫𑀸𑀤𑀳𑀦𑁆𑀢𑁄 𑀲𑀺𑀓𑁆𑀔𑁂𑀬𑁆𑀬, 𑀧𑀜𑁆𑀜𑀸𑀬 𑀧𑀚𑀸𑀦𑀦𑁆𑀢𑁄 𑀲𑀺𑀓𑁆𑀔𑁂𑀬𑁆𑀬, 𑀅𑀪𑀺𑀜𑁆𑀜𑁂𑀬𑁆𑀬𑀁 𑀅𑀪𑀺𑀚𑀸𑀦𑀦𑁆𑀢𑁄 𑀲𑀺𑀓𑁆𑀔𑁂𑀬𑁆𑀬, 𑀧𑀭𑀺𑀜𑁆𑀜𑁂𑀬𑁆𑀬𑀁 𑀧𑀭𑀺𑀚𑀸𑀦𑀦𑁆𑀢𑁄 𑀲𑀺𑀓𑁆𑀔𑁂𑀬𑁆𑀬, 𑀧𑀳𑀸𑀢𑀩𑁆𑀩𑀁 𑀧𑀚𑀳𑀦𑁆𑀢𑁄 𑀲𑀺𑀓𑁆𑀔𑁂𑀬𑁆𑀬, 𑀪𑀸𑀯𑁂𑀢𑀩𑁆𑀩𑀁 𑀪𑀸𑀯𑁂𑀦𑁆𑀢𑁄 𑀲𑀺𑀓𑁆𑀔𑁂𑀬𑁆𑀬, 𑀲𑀘𑁆𑀙𑀺𑀓𑀸𑀢𑀩𑁆𑀩𑀁 𑀲𑀘𑁆𑀙𑀺𑀓𑀭𑁄𑀦𑁆𑀢𑁄 𑀲𑀺𑀓𑁆𑀔𑁂𑀬𑁆𑀬 𑀆𑀘𑀭𑁂𑀬𑁆𑀬 𑀲𑀫𑀸𑀘𑀭𑁂𑀬𑁆𑀬 𑀲𑀫𑀸𑀤𑀸𑀬 𑀯𑀢𑁆𑀢𑁂𑀬𑁆𑀬𑀸𑀢𑀺—  𑀢𑀸𑀲𑀁 𑀯𑀺𑀦𑀬𑀸 𑀲𑀤𑀸 𑀲𑀢𑁄 𑀲𑀺𑀓𑁆𑀔𑁂𑁇

1370\. 𑀢𑁂𑀦𑀸𑀳 𑀪𑀕𑀯𑀸—

1371\. _“𑀫𑀽𑀮𑀁 𑀧𑀧𑀜𑁆𑀘𑀲𑀗𑁆𑀔𑀸𑀬, __(𑀇𑀢𑀺 𑀪𑀕𑀯𑀸)___  
_𑀫𑀦𑁆𑀢𑀸 𑀅𑀲𑁆𑀫𑀻𑀢𑀺 𑀲𑀩𑁆𑀩𑀫𑀼𑀧𑀭𑀼𑀦𑁆𑀥𑁂;_  
_𑀬𑀸 𑀓𑀸𑀘𑀺 𑀢𑀡𑁆𑀳𑀸 𑀅𑀚𑁆𑀛𑀢𑁆𑀢𑀁,_  
_𑀢𑀸𑀲𑀁 𑀯𑀺𑀦𑀬𑀸 𑀲𑀤𑀸 𑀲𑀢𑁄 𑀲𑀺𑀓𑁆𑀔𑁂”𑀢𑀺𑁇_  


(152.)

1372\. _**𑀬𑀁 𑀓𑀺𑀜𑁆𑀘𑀺 𑀥𑀫𑁆𑀫𑀫𑀪𑀺𑀚𑀜𑁆𑀜𑀸,**_  
_**𑀅𑀚𑁆𑀛𑀢𑁆𑀢𑀁 𑀅𑀣 𑀯𑀸𑀧𑀺 𑀩𑀳𑀺𑀤𑁆𑀥𑀸;**_  
_**𑀦 𑀢𑁂𑀦 𑀣𑀸𑀫𑀁 𑀓𑀼𑀩𑁆𑀩𑁂𑀣,**_  
_**𑀦 𑀳𑀺 𑀲𑀸 𑀦𑀺𑀩𑁆𑀩𑀼𑀢𑀺 𑀲𑀢𑀁 𑀯𑀼𑀢𑁆𑀢𑀸𑁇**_  


1373\. **𑀬𑀁 𑀓𑀺𑀜𑁆𑀘𑀺 𑀥𑀫𑁆𑀫𑀫𑀪𑀺𑀚𑀜𑁆𑀜𑀸 𑀅𑀚𑁆𑀛𑀢𑁆𑀢𑀦𑁆**𑀢𑀺𑁇 𑀬𑀁 𑀓𑀺𑀜𑁆𑀘𑀺 𑀅𑀢𑁆𑀢𑀦𑁄 𑀕𑀼𑀡𑀁 𑀚𑀸𑀦𑁂𑀬𑁆𑀬 𑀓𑀼𑀲𑀮𑁂 𑀯𑀸 𑀥𑀫𑁆𑀫𑁂 𑀅𑀩𑁆𑀬𑀸𑀓𑀢𑁂 𑀯𑀸 𑀥𑀫𑁆𑀫𑁂𑁇 𑀓𑀢𑀫𑁂 𑀅𑀢𑁆𑀢𑀦𑁄 𑀕𑀼𑀡𑀸? 𑀉𑀘𑁆𑀘𑀸 𑀓𑀼𑀮𑀸 𑀧𑀩𑁆𑀩𑀚𑀺𑀢𑁄 𑀯𑀸 𑀅𑀲𑁆𑀲𑀁, 𑀫𑀳𑀸𑀪𑁄𑀕𑀓𑀼𑀮𑀸 𑀧𑀩𑁆𑀩𑀚𑀺𑀢𑁄 𑀯𑀸 𑀅𑀲𑁆𑀲𑀁, 𑀉𑀍𑀆𑀭𑀪𑁄𑀕𑀓𑀼𑀮𑀸 𑀧𑀩𑁆𑀩𑀚𑀺𑀢𑁄 𑀯𑀸 𑀅𑀲𑁆𑀲𑀁, 𑀜𑀸𑀢𑁄 𑀬𑀲𑀲𑁆𑀲𑀻 𑀲𑀕𑀳𑀝𑁆𑀞𑀧𑀩𑁆𑀩𑀚𑀺𑀢𑀸𑀦𑀦𑁆𑀢𑀺 𑀯𑀸 𑀅𑀲𑁆𑀲𑀁, 𑀮𑀸𑀪𑀺𑀫𑁆𑀳𑀺 𑀘𑀻𑀯𑀭𑀧𑀺𑀡𑁆𑀟𑀧𑀸𑀢𑀲𑁂𑀦𑀸𑀲𑀦𑀕𑀺𑀮𑀸𑀦𑀧𑀘𑁆𑀘𑀬𑀪𑁂𑀲𑀚𑁆𑀚𑀧𑀭𑀺𑀓𑁆𑀔𑀸𑀭𑀸𑀦𑀦𑁆𑀢𑀺 𑀯𑀸 𑀅𑀲𑁆𑀲𑀁, 𑀲𑀼𑀢𑁆𑀢𑀦𑁆𑀢𑀺𑀓𑁄 𑀯𑀸 𑀅𑀲𑁆𑀲𑀁, 𑀯𑀺𑀦𑀬𑀥𑀭𑁄 𑀯𑀸 𑀅𑀲𑁆𑀲𑀁, 𑀥𑀫𑁆𑀫𑀓𑀣𑀺𑀓𑁄 𑀯𑀸 𑀅𑀲𑁆𑀲𑀁, 𑀆𑀭𑀜𑁆𑀜𑀺𑀓𑁄 𑀯𑀸 𑀅𑀲𑁆𑀲𑀁, 𑀧𑀺𑀡𑁆𑀟𑀧𑀸𑀢𑀺𑀓𑁄 𑀯𑀸 𑀅𑀲𑁆𑀲𑀁, 𑀧𑀁𑀲𑀼𑀓𑀽𑀮𑀺𑀓𑁄 𑀯𑀸 𑀅𑀲𑁆𑀲𑀁, 𑀢𑁂𑀘𑀻𑀯𑀭𑀺𑀓𑁄 𑀯𑀸 𑀅𑀲𑁆𑀲𑀁, 𑀲𑀧𑀤𑀸𑀦𑀘𑀸𑀭𑀺𑀓𑁄 𑀯𑀸 𑀅𑀲𑁆𑀲𑀁, 𑀔𑀮𑀼𑀧𑀘𑁆𑀙𑀸𑀪𑀢𑁆𑀢𑀺𑀓𑁄 𑀯𑀸 𑀅𑀲𑁆𑀲𑀁, 𑀦𑁂𑀲𑀚𑁆𑀚𑀺𑀓𑁄 𑀯𑀸 𑀅𑀲𑁆𑀲𑀁, 𑀬𑀣𑀸𑀲𑀦𑁆𑀣𑀢𑀺𑀓𑁄 𑀯𑀸 𑀅𑀲𑁆𑀲𑀁, 𑀧𑀞𑀫𑀲𑁆𑀲 𑀛𑀸𑀦𑀲𑁆𑀲 𑀮𑀸𑀪𑀻𑀢𑀺 𑀯𑀸 𑀅𑀲𑁆𑀲𑀁, 𑀤𑀼𑀢𑀺𑀬𑀲𑁆𑀲 𑀛𑀸𑀦𑀲𑁆𑀲 𑀮𑀸𑀪𑀻𑀢𑀺 𑀯𑀸 𑀅𑀲𑁆𑀲𑀁, 𑀢𑀢𑀺𑀬𑀲𑁆𑀲 𑀛𑀸𑀦𑀲𑁆𑀲 𑀮𑀸𑀪𑀻𑀢𑀺 𑀯𑀸 𑀅𑀲𑁆𑀲𑀁, 𑀘𑀢𑀼𑀢𑁆𑀣𑀲𑁆𑀲 𑀛𑀸𑀦𑀲𑁆𑀲 𑀮𑀸𑀪𑀻𑀢𑀺 𑀯𑀸 𑀅𑀲𑁆𑀲𑀁, 𑀆𑀓𑀸𑀲𑀸𑀦𑀜𑁆𑀘𑀸𑀬𑀢𑀦𑀲𑀫𑀸𑀧𑀢𑁆𑀢𑀺𑀬𑀸 𑀮𑀸𑀪𑀻𑀢𑀺 𑀯𑀸 𑀅𑀲𑁆𑀲𑀁, 𑀯𑀺𑀜𑁆𑀜𑀸𑀡𑀜𑁆𑀘𑀸𑀬𑀢𑀦𑀲𑀫𑀸𑀧𑀢𑁆𑀢𑀺𑀬𑀸…  𑀆𑀓𑀺𑀜𑁆𑀘𑀜𑁆𑀜𑀸𑀬𑀢𑀦𑀲𑀫𑀸𑀧𑀢𑁆𑀢𑀺𑀬𑀸…  𑀦𑁂𑀯𑀲𑀜𑁆𑀜𑀸𑀦𑀸𑀲𑀜𑁆𑀜𑀸𑀬𑀢𑀦𑀲𑀫𑀸𑀧𑀢𑁆𑀢𑀺𑀬𑀸 𑀮𑀸𑀪𑀻𑀢𑀺 𑀯𑀸 𑀅𑀲𑁆𑀲𑀁—  𑀇𑀫𑁂 𑀯𑀼𑀘𑁆𑀘𑀦𑁆𑀢𑀺 𑀅𑀢𑁆𑀢𑀦𑁄 𑀕𑀼𑀡𑀸𑁇 𑀬𑀁 𑀓𑀺𑀜𑁆𑀘𑀺 𑀅𑀢𑁆𑀢𑀦𑁄 𑀕𑀼𑀡𑀁 𑀚𑀸𑀦𑁂𑀬𑁆𑀬 𑀆𑀚𑀸𑀦𑁂𑀬𑁆𑀬 𑀯𑀺𑀚𑀸𑀦𑁂𑀬𑁆𑀬 𑀧𑀝𑀺𑀯𑀺𑀚𑀸𑀦𑁂𑀬𑁆𑀬 𑀧𑀝𑀺𑀯𑀺𑀚𑁆𑀛𑁂𑀬𑁆𑀬𑀸𑀢𑀺—  𑀬𑀁 𑀓𑀺𑀜𑁆𑀘𑀺 𑀥𑀫𑁆𑀫𑀫𑀪𑀺𑀚𑀜𑁆𑀜𑀸 𑀅𑀚𑁆𑀛𑀢𑁆𑀢𑀁𑁇 **𑀅𑀣 𑀯𑀸𑀧𑀺 𑀩𑀳𑀺𑀤𑁆𑀥𑀸**𑀢𑀺𑁇 𑀉𑀧𑀚𑁆𑀛𑀸𑀬𑀲𑁆𑀲 𑀯𑀸 𑀆𑀘𑀭𑀺𑀬𑀲𑁆𑀲 𑀯𑀸 𑀢𑁂 𑀕𑀼𑀡𑀸 𑀅𑀲𑁆𑀲𑀽𑀢𑀺—  𑀅𑀣 𑀯𑀸𑀧𑀺 𑀩𑀳𑀺𑀤𑁆𑀥𑀸𑁇

1374\. **𑀦 𑀢𑁂𑀦 𑀣𑀸𑀫𑀁 𑀓𑀼𑀩𑁆𑀩𑁂𑀣𑀸**𑀢𑀺𑁇 𑀅𑀢𑁆𑀢𑀦𑁄 𑀯𑀸 𑀕𑀼𑀡𑁂𑀦 𑀧𑀭𑁂𑀲𑀁 𑀯𑀸 𑀕𑀼𑀡𑁂𑀦 𑀣𑀸𑀫𑀁 𑀦 𑀓𑀭𑁂𑀬𑁆𑀬, 𑀣𑀫𑁆𑀪𑀁 𑀦 𑀓𑀭𑁂𑀬𑁆𑀬, 𑀫𑀸𑀦𑀁 𑀦 𑀓𑀭𑁂𑀬𑁆𑀬, 𑀉𑀦𑁆𑀦𑀢𑀺𑀁 𑀦 𑀓𑀭𑁂𑀬𑁆𑀬, 𑀉𑀦𑁆𑀦𑀫𑀁 𑀦 𑀓𑀭𑁂𑀬𑁆𑀬, 𑀦 𑀢𑁂𑀦 𑀫𑀸𑀦𑀁 𑀚𑀦𑁂𑀬𑁆𑀬, 𑀦 𑀢𑁂𑀦 𑀣𑀤𑁆𑀥𑁄 𑀅𑀲𑁆𑀲 𑀧𑀢𑁆𑀣𑀤𑁆𑀥𑁄 𑀧𑀕𑁆𑀕𑀳𑀺𑀢𑀲𑀺𑀭𑁄𑀢𑀺—  𑀦 𑀢𑁂𑀦 𑀣𑀸𑀫𑀁 𑀓𑀼𑀩𑁆𑀩𑁂𑀣𑁇

1375\. **𑀦 𑀳𑀺 𑀲𑀸 𑀦𑀺𑀩𑁆𑀩𑀼𑀢𑀺 𑀲𑀢𑀁 𑀯𑀼𑀢𑁆𑀢𑀸**𑀢𑀺𑁇 𑀲𑀢𑀸𑀦𑀁 𑀲𑀦𑁆𑀢𑀸𑀦𑀁 𑀲𑀧𑁆𑀧𑀼𑀭𑀺𑀲𑀸𑀦𑀁 𑀩𑀼𑀤𑁆𑀥𑀸𑀦𑀁 𑀩𑀼𑀤𑁆𑀥𑀲𑀸𑀯𑀓𑀸𑀦𑀁 𑀧𑀘𑁆𑀘𑁂𑀓𑀩𑀼𑀤𑁆𑀥𑀸𑀦𑀁 𑀲𑀸 𑀦𑀺𑀩𑁆𑀩𑀼𑀢𑀻𑀢𑀺 𑀦 𑀯𑀼𑀢𑁆𑀢𑀸 𑀦 𑀧𑀯𑀼𑀢𑁆𑀢𑀸 𑀦 𑀆𑀘𑀺𑀓𑁆𑀔𑀺𑀢𑀸 𑀦 𑀤𑁂𑀲𑀺𑀢𑀸 𑀦 𑀧𑀜𑁆𑀜𑀧𑀺𑀢𑀸 𑀦 𑀧𑀝𑁆𑀞𑀧𑀺𑀢𑀸 𑀦 𑀯𑀺𑀯𑀝𑀸 𑀦 𑀯𑀺𑀪𑀢𑁆𑀢𑀸 𑀦 𑀉𑀢𑁆𑀢𑀸𑀦𑀻𑀓𑀢𑀸 𑀦𑀧𑁆𑀧𑀓𑀸𑀲𑀺𑀢𑀸𑀢𑀺—  𑀦 𑀳𑀺 𑀲𑀸 𑀦𑀺𑀩𑁆𑀩𑀼𑀢𑀺 𑀲𑀢𑀁 𑀯𑀼𑀢𑁆𑀢𑀸𑁇

1376\. 𑀢𑁂𑀦𑀸𑀳 𑀪𑀕𑀯𑀸—

1377\. _“𑀬𑀁 𑀓𑀺𑀜𑁆𑀘𑀺 𑀥𑀫𑁆𑀫𑀫𑀪𑀺𑀚𑀜𑁆𑀜𑀸,_  
_𑀅𑀚𑁆𑀛𑀢𑁆𑀢𑀁 𑀅𑀣 𑀯𑀸𑀧𑀺 𑀩𑀳𑀺𑀤𑁆𑀥𑀸;_  
_𑀦 𑀢𑁂𑀦 𑀣𑀸𑀫𑀁 𑀓𑀼𑀩𑁆𑀩𑁂𑀣,_  
_𑀦 𑀳𑀺 𑀲𑀸 𑀦𑀺𑀩𑁆𑀩𑀼𑀢𑀺 𑀲𑀢𑀁 𑀯𑀼𑀢𑁆𑀢𑀸”𑀢𑀺𑁇_  


(153.)

1378\. _**𑀲𑁂𑀬𑁆𑀬𑁄 𑀦 𑀢𑁂𑀦 𑀫𑀜𑁆𑀜𑁂𑀬𑁆𑀬,**_  
_**𑀦𑀻𑀘𑁂𑀬𑁆𑀬𑁄 𑀅𑀣 𑀯𑀸𑀧𑀺 𑀲𑀭𑀺𑀓𑁆𑀔𑁄;**_  
_**𑀨𑀼𑀝𑁆𑀞𑁄 𑀅𑀦𑁂𑀓𑀭𑀽𑀧𑁂𑀳𑀺,**_  
_**𑀦𑀸𑀢𑀼𑀫𑀸𑀦𑀁 𑀯𑀺𑀓𑀧𑁆𑀧𑀬𑀁 𑀢𑀺𑀝𑁆𑀞𑁂𑁇**_  


1379\. **𑀲𑁂𑀬𑁆𑀬𑁄 𑀦 𑀢𑁂𑀦 𑀫𑀜𑁆𑀜𑁂𑀬𑁆𑀬𑀸**𑀢𑀺𑁇 “𑀲𑁂𑀬𑁆𑀬𑁄𑀳𑀫𑀲𑁆𑀫𑀻”𑀢𑀺 𑀅𑀢𑀺𑀫𑀸𑀦𑀁 𑀦 𑀚𑀦𑁂𑀬𑁆𑀬 𑀚𑀸𑀢𑀺𑀬𑀸 𑀯𑀸 𑀕𑁄𑀢𑁆𑀢𑁂𑀦 𑀯𑀸 𑀓𑁄𑀮𑀧𑀼𑀢𑁆𑀢𑀺𑀬𑁂𑀦 𑀯𑀸 𑀯𑀡𑁆𑀡𑀧𑁄𑀓𑁆𑀔𑀭𑀢𑀸𑀬 𑀯𑀸 𑀥𑀦𑁂𑀦 𑀯𑀸 𑀅𑀚𑁆𑀛𑁂𑀦𑁂𑀦 𑀯𑀸 𑀓𑀫𑁆𑀫𑀸𑀬𑀢𑀦𑁂𑀦 𑀯𑀸 𑀲𑀺𑀧𑁆𑀧𑀸𑀬𑀢𑀦𑁂𑀦 𑀯𑀸 𑀯𑀺𑀚𑁆𑀚𑀸𑀝𑁆𑀞𑀸𑀦𑁂𑀦 𑀯𑀸 𑀲𑀼𑀢𑁂𑀦 𑀯𑀸 𑀧𑀝𑀺𑀪𑀸𑀦𑁂𑀦 𑀯𑀸 𑀅𑀜𑁆𑀜𑀢𑀭𑀜𑁆𑀜𑀢𑀭𑁂𑀦 𑀯𑀸 𑀯𑀢𑁆𑀣𑀼𑀦𑀸𑀢𑀺—  𑀲𑁂𑀬𑁆𑀬𑁄 𑀦 𑀢𑁂𑀦 𑀫𑀜𑁆𑀜𑁂𑀬𑁆𑀬𑁇

1380\. **𑀦𑀻𑀘𑁂𑀬𑁆𑀬𑁄 𑀅𑀣 𑀯𑀸𑀧𑀺 𑀲𑀭𑀺𑀓𑁆𑀔𑁄**𑀢𑀺𑁇 “𑀳𑀻𑀦𑁄𑀳𑀫𑀲𑁆𑀫𑀻”𑀢𑀺 𑀑𑀫𑀸𑀦𑀁 𑀦 𑀚𑀦𑁂𑀬𑁆𑀬 𑀚𑀸𑀢𑀺𑀬𑀸 𑀯𑀸 𑀕𑁄𑀢𑁆𑀢𑁂𑀦 𑀯𑀸…𑀧𑁂…  𑀅𑀜𑁆𑀜𑀢𑀭𑀜𑁆𑀜𑀢𑀭𑁂𑀦 𑀯𑀸 𑀯𑀢𑁆𑀣𑀼𑀦𑀸𑁇 “𑀲𑀤𑀺𑀲𑁄𑀳𑀫𑀲𑁆𑀫𑀻”𑀢𑀺 𑀫𑀸𑀦𑀁 𑀦 𑀚𑀦𑁂𑀬𑁆𑀬 𑀚𑀸𑀢𑀺𑀬𑀸 𑀯𑀸 𑀕𑁄𑀢𑁆𑀢𑁂𑀦 𑀯𑀸 𑀓𑁄𑀮𑀧𑀼𑀢𑁆𑀢𑀺𑀬𑁂𑀦 𑀯𑀸 𑀯𑀡𑁆𑀡𑀧𑁄𑀓𑁆𑀔𑀭𑀢𑀸𑀬 𑀯𑀸 𑀥𑀦𑁂𑀦 𑀯𑀸 𑀅𑀚𑁆𑀛𑁂𑀦𑁂𑀦 𑀯𑀸 𑀓𑀫𑁆𑀫𑀸𑀬𑀢𑀦𑁂𑀦 𑀯𑀸 𑀲𑀺𑀧𑁆𑀧𑀸𑀬𑀢𑀦𑁂𑀦 𑀯𑀸 𑀯𑀺𑀚𑁆𑀚𑀸𑀝𑁆𑀞𑀸𑀦𑁂𑀦 𑀯𑀸 𑀲𑀼𑀢𑁂𑀦 𑀯𑀸 𑀧𑀝𑀺𑀪𑀸𑀦𑁂𑀦 𑀯𑀸 𑀅𑀜𑁆𑀜𑀢𑀭𑀜𑁆𑀜𑀢𑀭𑁂𑀦 𑀯𑀸 𑀯𑀢𑁆𑀣𑀼𑀦𑀸𑀢𑀺—  𑀦𑀻𑀘𑁂𑀬𑁆𑀬𑁄 𑀅𑀣 𑀯𑀸𑀧𑀺 𑀲𑀭𑀺𑀓𑁆𑀔𑁄𑁇

1381\. **𑀨𑀼𑀝𑁆𑀞𑁄 𑀅𑀦𑁂𑀓𑀭𑀽𑀧𑁂𑀳𑀻**𑀢𑀺𑁇 𑀅𑀦𑁂𑀓𑀯𑀺𑀥𑁂𑀳𑀺 𑀆𑀓𑀸𑀭𑁂𑀳𑀺 𑀨𑀼𑀝𑁆𑀞𑁄 𑀧𑀭𑁂𑀢𑁄 𑀲𑀫𑁄𑀳𑀺𑀢𑁄 𑀲𑀫𑀦𑁆𑀦𑀸𑀕𑀢𑁄𑀢𑀺—  𑀨𑀼𑀝𑁆𑀞𑁄 𑀅𑀦𑁂𑀓𑀭𑀽𑀧𑁂𑀳𑀺𑁇

1382\. **𑀦𑀸𑀢𑀼𑀫𑀸𑀦𑀁 𑀯𑀺𑀓𑀧𑁆𑀧𑀬𑀁 𑀢𑀺𑀝𑁆𑀞𑁂**𑀢𑀺𑁇 **𑀆𑀢𑀼𑀫𑀸** 𑀯𑀼𑀘𑁆𑀘𑀢𑀺 𑀅𑀢𑁆𑀢𑀸𑁇 𑀅𑀢𑁆𑀢𑀸𑀦𑀁 𑀓𑀧𑁆𑀧𑁂𑀦𑁆𑀢𑁄 𑀯𑀺𑀓𑀧𑁆𑀧𑁂𑀦𑁆𑀢𑁄 𑀯𑀺𑀓𑀧𑁆𑀧𑀁 𑀆𑀧𑀚𑁆𑀚𑀦𑁆𑀢𑁄 𑀦 𑀢𑀺𑀝𑁆𑀞𑁂𑀬𑁆𑀬𑀸𑀢𑀺—  𑀦𑀸𑀢𑀼𑀫𑀸𑀦𑀁 𑀯𑀺𑀓𑀧𑁆𑀧𑀬𑀁 𑀢𑀺𑀝𑁆𑀞𑁂𑁇

1383\. 𑀢𑁂𑀦𑀸𑀳 𑀪𑀕𑀯𑀸—

1384\. _“𑀲𑁂𑀬𑁆𑀬𑁄 𑀦 𑀢𑁂𑀦 𑀫𑀜𑁆𑀜𑁂𑀬𑁆𑀬,_  
_𑀦𑀻𑀘𑁂𑀬𑁆𑀬𑁄 𑀅𑀣 𑀯𑀸𑀧𑀺 𑀲𑀭𑀺𑀓𑁆𑀔𑁄;_  
_𑀨𑀼𑀝𑁆𑀞𑁄 𑀅𑀦𑁂𑀓𑀭𑀽𑀧𑁂𑀳𑀺,_  
_𑀦𑀸𑀢𑀼𑀫𑀸𑀦𑀁 𑀯𑀺𑀓𑀧𑁆𑀧𑀬𑀁 𑀢𑀺𑀝𑁆𑀞𑁂”𑀢𑀺𑁇_  


(154.)

1385\. _**𑀅𑀚𑁆𑀛𑀢𑁆𑀢𑀫𑁂𑀯𑀼𑀧𑀲𑀫𑁂,**_  
_**𑀦 𑀅𑀜𑁆𑀜𑀢𑁄 𑀪𑀺𑀓𑁆𑀔𑀼 𑀲𑀦𑁆𑀢𑀺𑀫𑁂𑀲𑁂𑀬𑁆𑀬;**_  
_**𑀅𑀚𑁆𑀛𑀢𑁆𑀢𑀁 𑀉𑀧𑀲𑀦𑁆𑀢𑀲𑁆𑀲,**_  
_**𑀦𑀢𑁆𑀣𑀺 𑀅𑀢𑁆𑀢𑀸 𑀓𑀼𑀢𑁄 𑀦𑀺𑀭𑀢𑁆𑀢𑀸 𑀯𑀸𑁇**_  


1386\. **𑀅𑀚𑁆𑀛𑀢𑁆𑀢𑀫𑁂𑀯𑀼𑀧𑀲𑀫𑁂**𑀢𑀺𑁇 𑀅𑀚𑁆𑀛𑀢𑁆𑀢𑀁 𑀭𑀸𑀕𑀁 𑀲𑀫𑁂𑀬𑁆𑀬, 𑀤𑁄𑀲𑀁 𑀲𑀫𑁂𑀬𑁆𑀬, 𑀫𑁄𑀳𑀁 𑀲𑀫𑁂𑀬𑁆𑀬, 𑀓𑁄𑀥𑀁…  𑀉𑀧𑀦𑀸𑀳𑀁…  𑀫𑀓𑁆𑀔𑀁…  𑀧𑀍𑀆𑀲𑀁…  𑀇𑀲𑁆𑀲𑀁…  𑀫𑀘𑁆𑀙𑀭𑀺𑀬𑀁…  𑀫𑀸𑀬𑀁…  𑀲𑀸𑀞𑁂𑀬𑁆𑀬𑀁…  𑀣𑀫𑁆𑀪𑀁…  𑀲𑀸𑀭𑀫𑁆𑀪𑀁 …  𑀫𑀸𑀦𑀁…  𑀅𑀢𑀺𑀫𑀸𑀦𑀁…  𑀫𑀤𑀁…  𑀧𑀫𑀸𑀤𑀁…  𑀲𑀩𑁆𑀩𑁂 𑀓𑀺𑀮𑁂𑀲𑁂…  𑀲𑀩𑁆𑀩𑁂 𑀤𑀼𑀘𑁆𑀘𑀭𑀺𑀢𑁂…  𑀲𑀩𑁆𑀩𑁂 𑀤𑀭𑀣𑁂…  𑀲𑀩𑁆𑀩𑁂 𑀧𑀭𑀺𑀍𑀆𑀳𑁂…  𑀲𑀩𑁆𑀩𑁂 𑀲𑀦𑁆𑀢𑀸𑀧𑁂…  𑀲𑀩𑁆𑀩𑀸𑀓𑀼𑀲𑀮𑀸𑀪𑀺𑀲𑀗𑁆𑀔𑀸𑀭𑁂 𑀲𑀫𑁂𑀬𑁆𑀬 𑀉𑀧𑀲𑀫𑁂𑀬𑁆𑀬 𑀯𑀽𑀧𑀲𑀫𑁂𑀬𑁆𑀬 𑀦𑀺𑀩𑁆𑀩𑀸𑀧𑁂𑀬𑁆𑀬 𑀧𑀝𑀺𑀧𑀲𑁆𑀲𑀫𑁆𑀪𑁂𑀬𑁆𑀬𑀸𑀢𑀺—  𑀅𑀚𑁆𑀛𑀢𑁆𑀢𑀫𑁂𑀯𑀼𑀧𑀲𑀫𑁂𑁇

1387\. **𑀦 𑀅𑀜𑁆𑀜𑀢𑁄 𑀪𑀺𑀓𑁆𑀔𑀼 𑀲𑀦𑁆𑀢𑀺𑀫𑁂𑀲𑁂𑀬𑁆𑀬𑀸**𑀢𑀺𑁇 𑀅𑀜𑁆𑀜𑀢𑁄 𑀅𑀲𑀼𑀤𑁆𑀥𑀺𑀫𑀕𑁆𑀕𑁂𑀦, 𑀫𑀺𑀘𑁆𑀙𑀸𑀧𑀝𑀺𑀧𑀤𑀸𑀬, 𑀅𑀦𑀺𑀬𑁆𑀬𑀸𑀦𑀧𑀢𑁂𑀦, 𑀅𑀜𑁆𑀜𑀢𑁆𑀭 𑀲𑀢𑀺𑀧𑀝𑁆𑀞𑀸𑀦𑁂𑀳𑀺, 𑀅𑀜𑁆𑀜𑀢𑁆𑀭 𑀲𑀫𑁆𑀫𑀧𑁆𑀧𑀥𑀸𑀦𑁂𑀳𑀺, 𑀅𑀜𑁆𑀜𑀢𑁆𑀭 𑀇𑀤𑁆𑀥𑀺𑀧𑀸𑀤𑁂𑀳𑀺, 𑀅𑀜𑁆𑀜𑀢𑁆𑀭 𑀇𑀦𑁆𑀤𑁆𑀭𑀺𑀬𑁂𑀳𑀺, 𑀅𑀜𑁆𑀜𑀢𑁆𑀭 𑀩𑀮𑁂𑀳𑀺, 𑀅𑀜𑁆𑀜𑀢𑁆𑀭 𑀩𑁄𑀚𑁆𑀛𑀗𑁆𑀕𑁂𑀳𑀺, 𑀅𑀜𑁆𑀜𑀢𑁆𑀭 𑀅𑀭𑀺𑀬𑀸 𑀅𑀝𑁆𑀞𑀗𑁆𑀕𑀺𑀓𑀸 𑀫𑀕𑁆𑀕𑀸 𑀲𑀦𑁆𑀢𑀺𑀁 𑀉𑀧𑀲𑀦𑁆𑀢𑀺𑀁 𑀯𑀽𑀧𑀲𑀦𑁆𑀢𑀺𑀁 𑀦𑀺𑀩𑁆𑀩𑀼𑀢𑀺𑀁 𑀧𑀝𑀺𑀧𑀲𑁆𑀲𑀤𑁆𑀥𑀺𑀁 𑀦 𑀏𑀲𑁂𑀬𑁆𑀬 𑀦 𑀕𑀯𑁂𑀲𑁂𑀬𑁆𑀬 𑀦 𑀧𑀭𑀺𑀬𑁂𑀲𑁂𑀬𑁆𑀬𑀸𑀢𑀺—  𑀦 𑀅𑀜𑁆𑀜𑀢𑁄 𑀪𑀺𑀓𑁆𑀔𑀼 𑀲𑀦𑁆𑀢𑀺𑀫𑁂𑀲𑁂𑀬𑁆𑀬𑁇

1388\. **𑀅𑀚𑁆𑀛𑀢𑁆𑀢𑀁 𑀉𑀧𑀲𑀦𑁆𑀢𑀲𑁆𑀲𑀸**𑀢𑀺𑁇 𑀅𑀚𑁆𑀛𑀢𑁆𑀢𑀁 𑀭𑀸𑀕𑀁 𑀲𑀦𑁆𑀢𑀲𑁆𑀲, 𑀤𑁄𑀲𑀁 𑀲𑀦𑁆𑀢𑀲𑁆𑀲, 𑀫𑁄𑀳𑀁 𑀲𑀦𑁆𑀢𑀲𑁆𑀲…𑀧𑁂…  𑀲𑀩𑁆𑀩𑀸𑀓𑀼𑀲𑀮𑀸𑀪𑀺𑀲𑀗𑁆𑀔𑀸𑀭𑁂 𑀲𑀦𑁆𑀢𑀲𑁆𑀲 𑀉𑀧𑀲𑀦𑁆𑀢𑀲𑁆𑀲 𑀯𑀽𑀧𑀲𑀦𑁆𑀢𑀲𑁆𑀲 𑀦𑀺𑀩𑁆𑀩𑀼𑀢𑀲𑁆𑀲 𑀧𑀝𑀺𑀧𑀲𑁆𑀲𑀤𑁆𑀥𑀺𑀬𑀸𑀢𑀺—  𑀅𑀚𑁆𑀛𑀢𑁆𑀢𑀁 𑀉𑀧𑀲𑀦𑁆𑀢𑀲𑁆𑀲𑁇

1389\. **𑀦𑀢𑁆𑀣𑀺 𑀅𑀢𑁆𑀢𑀸 𑀓𑀼𑀢𑁄 𑀦𑀺𑀭𑀢𑁆𑀢𑀸 𑀯𑀸**𑀢𑀺𑁇 **𑀦𑀢𑁆𑀣𑀻**𑀢𑀺 𑀧𑀝𑀺𑀓𑁆𑀔𑁂𑀧𑁄𑁇 **𑀅𑀢𑁆𑀢𑀸**𑀢𑀺 𑀅𑀢𑁆𑀢𑀤𑀺𑀝𑁆𑀞𑀺 𑀦𑀢𑁆𑀣𑀺; **𑀦𑀺𑀭𑀢𑁆𑀢𑀸**𑀢𑀺 𑀉𑀘𑁆𑀙𑁂𑀤𑀤𑀺𑀝𑁆𑀞𑀺 𑀦𑀢𑁆𑀣𑀺𑁇 **𑀅𑀢𑁆𑀢𑀸**𑀢𑀺 𑀕𑀳𑀺𑀢𑀁 𑀦𑀢𑁆𑀣𑀺; **𑀦𑀺𑀭𑀢𑁆𑀢𑀸**𑀢𑀺 𑀫𑀼𑀜𑁆𑀘𑀺𑀢𑀩𑁆𑀩𑀁 𑀦𑀢𑁆𑀣𑀺𑁇 𑀬𑀲𑁆𑀲𑀢𑁆𑀣𑀺 𑀕𑀳𑀺𑀢𑀁, 𑀢𑀲𑁆𑀲𑀢𑁆𑀣𑀺 𑀫𑀼𑀜𑁆𑀘𑀺𑀢𑀩𑁆𑀩𑀁𑁇 𑀬𑀲𑁆𑀲𑀢𑁆𑀣𑀺 𑀫𑀼𑀜𑁆𑀘𑀺𑀢𑀩𑁆𑀩𑀁, 𑀢𑀲𑁆𑀲 𑀕𑀳𑀺𑀢𑀁 𑀕𑀸𑀳𑀁 𑀫𑀼𑀜𑁆𑀘𑀦𑀁 𑀲𑀫𑀢𑀺𑀓𑁆𑀓𑀦𑁆𑀢𑁄 𑀅𑀭𑀳𑀸 𑀯𑀼𑀤𑁆𑀥𑀺𑀧𑀸𑀭𑀺𑀳𑀸𑀦𑀺𑀯𑀻𑀢𑀺𑀯𑀢𑁆𑀢𑁄𑁇 𑀲𑁄 𑀯𑀼𑀝𑁆𑀞𑀯𑀸𑀲𑁄 𑀘𑀺𑀡𑁆𑀡𑀘𑀭𑀡𑁄…𑀧𑁂…  𑀚𑀸𑀢𑀺𑀫𑀭𑀡𑀲𑀁𑀲𑀸𑀭𑁄, 𑀦𑀢𑁆𑀣𑀺 𑀢𑀲𑁆𑀲 𑀧𑀼𑀦𑀩𑁆𑀪𑀯𑁄𑀢𑀺—  𑀦𑀢𑁆𑀣𑀺 𑀅𑀢𑁆𑀢𑀸 𑀓𑀼𑀢𑁄 𑀦𑀺𑀭𑀢𑁆𑀢𑀸 𑀯𑀸𑁇

1390\. 𑀢𑁂𑀦𑀸𑀳 𑀪𑀕𑀯𑀸—

1391\. _“𑀅𑀚𑁆𑀛𑀢𑁆𑀢𑀫𑁂𑀯𑀼𑀧𑀲𑀫𑁂,_  
_𑀦 𑀅𑀜𑁆𑀜𑀢𑁄 𑀪𑀺𑀓𑁆𑀔𑀼 𑀲𑀦𑁆𑀢𑀺𑀫𑁂𑀲𑁂𑀬𑁆𑀬;_  
_𑀅𑀚𑁆𑀛𑀢𑁆𑀢𑀁 𑀉𑀧𑀲𑀦𑁆𑀢𑀲𑁆𑀲,_  
_𑀦𑀢𑁆𑀣𑀺 𑀅𑀢𑁆𑀢𑀸 𑀓𑀼𑀢𑁄 𑀦𑀺𑀭𑀢𑁆𑀢𑀸 𑀯𑀸”𑀢𑀺𑁇_  


(155.)

1392\. _**𑀫𑀚𑁆𑀛𑁂 𑀬𑀣𑀸 𑀲𑀫𑀼𑀤𑁆𑀤𑀲𑁆𑀲,**_  
_**𑀊𑀫𑀺 𑀦𑁄 𑀚𑀸𑀬𑀢𑀻 𑀞𑀺𑀢𑁄 𑀳𑁄𑀢𑀺;**_  
_**𑀏𑀯𑀁 𑀞𑀺𑀢𑁄 𑀅𑀦𑁂𑀚𑀲𑁆𑀲,**_  
_**𑀉𑀲𑁆𑀲𑀤𑀁 𑀪𑀺𑀓𑁆𑀔𑀼 𑀦 𑀓𑀭𑁂𑀬𑁆𑀬 𑀓𑀼𑀳𑀺𑀜𑁆𑀘𑀺𑁇**_  


1393\. **𑀫𑀚𑁆𑀛𑁂 𑀬𑀣𑀸 𑀲𑀫𑀼𑀤𑁆𑀤𑀲𑁆𑀲, 𑀊𑀫𑀺 𑀦𑁄 𑀚𑀸𑀬𑀢𑀻 𑀞𑀺𑀢𑁄 𑀳𑁄𑀢𑀻**𑀢𑀺𑁇 𑀲𑀫𑀼𑀤𑁆𑀤𑁄 𑀘𑀢𑀼𑀭𑀸𑀲𑀻𑀢𑀺𑀬𑁄𑀚𑀦𑀲𑀳𑀲𑁆𑀲𑀸𑀦𑀺 𑀉𑀩𑁆𑀩𑁂𑀥𑁂𑀦 𑀕𑀫𑁆𑀪𑀻𑀭𑁄𑁇 𑀳𑁂𑀝𑁆𑀞𑀸 𑀘𑀢𑁆𑀢𑀸𑀭𑀻𑀲𑀬𑁄𑀚𑀦𑀲𑀳𑀲𑁆𑀲𑀸𑀦𑀺 𑀉𑀤𑀓𑀁 𑀫𑀘𑁆𑀙𑀓𑀘𑁆𑀙𑀧𑁂𑀳𑀺 𑀓𑀫𑁆𑀧𑀢𑀺𑁇 𑀉𑀧𑀭𑀺 𑀘𑀢𑁆𑀢𑀸𑀭𑀻𑀲𑀬𑁄𑀚𑀦𑀲𑀳𑀲𑁆𑀲𑀸𑀦𑀺 𑀉𑀤𑀓𑀁 𑀯𑀸𑀢𑁂𑀳𑀺 𑀓𑀫𑁆𑀧𑀢𑀺𑁇 𑀫𑀚𑁆𑀛𑁂 𑀘𑀢𑁆𑀢𑀸𑀭𑀻𑀲𑀬𑁄𑀚𑀦𑀲𑀳𑀲𑁆𑀲𑀸𑀦𑀺 𑀉𑀤𑀓𑀁 𑀦 𑀓𑀫𑁆𑀧𑀢𑀺 𑀦 𑀯𑀺𑀓𑀫𑁆𑀧𑀢𑀺 𑀦 𑀘𑀮𑀢𑀺 𑀦 𑀯𑁂𑀥𑀢𑀺 𑀦𑀧𑁆𑀧𑀯𑁂𑀥𑀢𑀺 𑀦 𑀲𑀫𑁆𑀧𑀯𑁂𑀥𑀢𑀺𑁇 𑀅𑀦𑁂𑀭𑀺𑀢𑁄 𑀅𑀖𑀝𑁆𑀝𑀺𑀢𑁄 𑀅𑀘𑀮𑀺𑀢𑁄 𑀅𑀮𑀼𑀍𑀇𑀢𑁄 𑀅𑀪𑀦𑁆𑀢𑁄 𑀯𑀽𑀧𑀲𑀦𑁆𑀢𑁄 𑀢𑀢𑁆𑀭 𑀊𑀫𑀺 𑀦𑁄 𑀚𑀸𑀬𑀢𑀺, 𑀞𑀺𑀢𑁄 𑀳𑁄𑀢𑀺 𑀲𑀫𑀼𑀤𑁆𑀤𑁄𑀢𑀺𑁇 𑀏𑀯𑀫𑁆𑀧𑀺 𑀫𑀚𑁆𑀛𑁂 𑀬𑀣𑀸 𑀲𑀫𑀼𑀤𑁆𑀤𑀲𑁆𑀲 𑀊𑀫𑀺 𑀦𑁄 𑀚𑀸𑀬𑀢𑀻 𑀞𑀺𑀢𑁄 𑀳𑁄𑀢𑀺𑁇

1394\. 𑀅𑀣 𑀯𑀸 𑀲𑀢𑁆𑀢𑀦𑁆𑀦𑀁 𑀧𑀩𑁆𑀩𑀢𑀸𑀦𑀁 𑀅𑀦𑁆𑀢𑀭𑀺𑀓𑀸𑀲𑀼 𑀲𑀢𑁆𑀢𑀲𑀻𑀤𑀦𑁆𑀢𑀭𑀸 𑀫𑀳𑀸𑀲𑀫𑀼𑀤𑁆𑀤𑀸𑁇 𑀢𑀢𑁆𑀭 𑀉𑀤𑀓𑀁 𑀦 𑀓𑀫𑁆𑀧𑀢𑀺 𑀦 𑀯𑀺𑀓𑀫𑁆𑀧𑀢𑀺 𑀦 𑀘𑀮𑀢𑀺 𑀦 𑀯𑁂𑀥𑀢𑀺 𑀦𑀧𑁆𑀧𑀯𑁂𑀥𑀢𑀺 𑀦 𑀲𑀫𑁆𑀧𑀯𑁂𑀥𑀢𑀺𑁇 𑀅𑀦𑁂𑀭𑀺𑀢𑁄 𑀅𑀖𑀝𑁆𑀝𑀺𑀢𑁄 𑀅𑀘𑀮𑀺𑀢𑁄 𑀅𑀮𑀼𑀍𑀇𑀢𑁄 𑀅𑀪𑀦𑁆𑀢𑁄 𑀯𑀽𑀧𑀲𑀦𑁆𑀢𑁄 𑀢𑀢𑁆𑀭 𑀊𑀫𑀺 𑀦𑁄 𑀚𑀸𑀬𑀢𑀺, 𑀞𑀺𑀢𑁄 𑀳𑁄𑀢𑀺 𑀲𑀫𑀼𑀤𑁆𑀤𑁄𑀢𑀺𑁇 𑀏𑀯𑀫𑁆𑀧𑀺 𑀫𑀚𑁆𑀛𑁂 𑀬𑀣𑀸 𑀲𑀫𑀼𑀤𑁆𑀤𑀲𑁆𑀲 𑀊𑀫𑀺 𑀦𑁄 𑀚𑀸𑀬𑀢𑀻 𑀞𑀺𑀢𑁄 𑀳𑁄𑀢𑀺𑁇

1395\. **𑀏𑀯𑀁 𑀞𑀺𑀢𑁄 𑀅𑀦𑁂𑀚𑀲𑁆𑀲𑀸**𑀢𑀺𑁇 **𑀏𑀯𑀦𑁆**𑀢𑀺 𑀑𑀧𑀫𑁆𑀫𑀲𑀫𑁆𑀧𑀝𑀺𑀧𑀸𑀤𑀦𑀁𑁇 **𑀞𑀺𑀢𑁄**𑀢𑀺 𑀮𑀸𑀪𑁂𑀧𑀺 𑀦 𑀓𑀫𑁆𑀧𑀢𑀺, 𑀅𑀮𑀸𑀪𑁂𑀧𑀺 𑀦 𑀓𑀫𑁆𑀧𑀢𑀺, 𑀬𑀲𑁂𑀧𑀺 𑀦 𑀓𑀫𑁆𑀧𑀢𑀺, 𑀅𑀬𑀲𑁂𑀧𑀺 𑀦 𑀓𑀫𑁆𑀧𑀢𑀺, 𑀧𑀲𑀁𑀲𑀸𑀬𑀧𑀺 𑀦 𑀓𑀫𑁆𑀧𑀢𑀺, 𑀦𑀺𑀦𑁆𑀤𑀸𑀬𑀧𑀺 𑀦 𑀓𑀫𑁆𑀧𑀢𑀺, 𑀲𑀼𑀔𑁂𑀧𑀺 𑀦 𑀓𑀫𑁆𑀧𑀢𑀺, 𑀤𑀼𑀓𑁆𑀔𑁂𑀧𑀺 𑀦 𑀓𑀫𑁆𑀧𑀢𑀺 𑀦 𑀯𑀺𑀓𑀫𑁆𑀧𑀢𑀺 𑀦 𑀘𑀮𑀢𑀺 𑀦 𑀯𑁂𑀥𑀢𑀺 𑀦𑀧𑁆𑀧𑀯𑁂𑀥𑀢𑀺 𑀦 𑀲𑀫𑁆𑀧𑀯𑁂𑀥𑀢𑀻𑀢𑀺—  𑀏𑀯𑀁 𑀞𑀺𑀢𑁄𑁇 **𑀅𑀦𑁂𑀚𑀲𑁆𑀲𑀸**𑀢𑀺 **𑀏𑀚𑀸** 𑀯𑀼𑀘𑁆𑀘𑀢𑀺 𑀢𑀡𑁆𑀳𑀸𑁇 𑀬𑁄 𑀭𑀸𑀕𑁄 𑀲𑀸𑀭𑀸𑀕𑁄…𑀧𑁂…  𑀅𑀪𑀺𑀚𑁆𑀛𑀸 𑀮𑁄𑀪𑁄 𑀅𑀓𑀼𑀲𑀮𑀫𑀽𑀮𑀁𑁇 𑀬𑀲𑁆𑀲𑁂𑀲𑀸 𑀏𑀚𑀸 𑀢𑀡𑁆𑀳𑀸 𑀧𑀳𑀻𑀦𑀸 𑀉𑀘𑁆𑀙𑀺𑀦𑁆𑀦𑀸 𑀲𑀫𑀼𑀘𑁆𑀙𑀺𑀦𑁆𑀦𑀸 𑀯𑀽𑀧𑀲𑀦𑁆𑀢𑀸 𑀧𑀝𑀺𑀧𑀲𑁆𑀲𑀤𑁆𑀥𑀸 𑀅𑀪𑀩𑁆𑀩𑀼𑀧𑁆𑀧𑀢𑁆𑀢𑀺𑀓𑀸 𑀜𑀸𑀡𑀕𑁆𑀕𑀺𑀦𑀸 𑀤𑀟𑁆𑀠𑀸, 𑀲𑁄 𑀯𑀼𑀘𑁆𑀘𑀢𑀺 𑀅𑀦𑁂𑀚𑁄𑁇 𑀏𑀚𑀸𑀬 𑀧𑀳𑀻𑀦𑀢𑁆𑀢𑀸 𑀅𑀦𑁂𑀚𑁄; 𑀲𑁄 𑀮𑀸𑀪𑁂𑀧𑀺 𑀦 𑀇𑀜𑁆𑀚𑀢𑀺, 𑀅𑀮𑀸𑀪𑁂𑀧𑀺 𑀦 𑀇𑀜𑁆𑀚𑀢𑀺, 𑀬𑀲𑁂𑀧𑀺 𑀦 𑀇𑀜𑁆𑀚𑀢𑀺, 𑀅𑀬𑀲𑁂𑀧𑀺 𑀦 𑀇𑀜𑁆𑀚𑀢𑀺, 𑀧𑀲𑀁𑀲𑀸𑀬𑀧𑀺 𑀦 𑀇𑀜𑁆𑀚𑀢𑀺, 𑀦𑀺𑀦𑁆𑀤𑀸𑀬𑀧𑀺 𑀦 𑀇𑀜𑁆𑀚𑀢𑀺, 𑀲𑀼𑀔𑁂𑀧𑀺 𑀦 𑀇𑀜𑁆𑀚𑀢𑀺, 𑀤𑀼𑀓𑁆𑀔𑁂𑀧𑀺 𑀦 𑀇𑀜𑁆𑀚𑀢𑀺, 𑀦 𑀘𑀮𑀢𑀺 𑀦 𑀯𑁂𑀥𑀢𑀺 𑀦𑀧𑁆𑀧𑀯𑁂𑀥𑀢𑀺 𑀦 𑀲𑀫𑁆𑀧𑀯𑁂𑀥𑀢𑀻𑀢𑀺—  𑀏𑀯𑀁 𑀞𑀺𑀢𑁄 𑀅𑀦𑁂𑀚𑀲𑁆𑀲𑁇

1396\. **𑀉𑀲𑁆𑀲𑀤𑀁 𑀪𑀺𑀓𑁆𑀔𑀼 𑀦 𑀓𑀭𑁂𑀬𑁆𑀬 𑀓𑀼𑀳𑀺𑀜𑁆𑀘𑀻**𑀢𑀺𑁇 **𑀉𑀲𑁆𑀲𑀤𑀸**𑀢𑀺 𑀲𑀢𑁆𑀢𑀼𑀲𑁆𑀲𑀤𑀸—  𑀭𑀸𑀕𑀼𑀲𑁆𑀲𑀤𑀁, 𑀤𑁄𑀲𑀼𑀲𑁆𑀲𑀤𑀁, 𑀫𑁄𑀳𑀼𑀲𑁆𑀲𑀤𑀁, 𑀫𑀸𑀦𑀼𑀲𑁆𑀲𑀤𑀁, 𑀤𑀺𑀝𑁆𑀞𑀼𑀲𑁆𑀲𑀤𑀁, 𑀓𑀺𑀮𑁂𑀲𑀼𑀲𑁆𑀲𑀤𑀁, 𑀓𑀫𑁆𑀫𑀼𑀲𑁆𑀲𑀤𑀁 𑀦 𑀓𑀭𑁂𑀬𑁆𑀬 𑀦 𑀚𑀦𑁂𑀬𑁆𑀬 𑀦 𑀲𑀜𑁆𑀚𑀦𑁂𑀬𑁆𑀬 𑀦 𑀦𑀺𑀩𑁆𑀩𑀢𑁆𑀢𑁂𑀬𑁆𑀬 𑀦𑀸𑀪𑀺𑀦𑀺𑀩𑁆𑀩𑀢𑁆𑀢𑁂𑀬𑁆𑀬𑁇 **𑀓𑀼𑀳𑀺𑀜𑁆𑀘𑀻**𑀢𑀺 𑀓𑀼𑀳𑀺𑀜𑁆𑀘𑀺 𑀓𑀺𑀲𑁆𑀫𑀺𑀜𑁆𑀘𑀺 𑀓𑀢𑁆𑀣𑀘𑀺 𑀅𑀚𑁆𑀛𑀢𑁆𑀢𑀁 𑀯𑀸 𑀩𑀳𑀺𑀤𑁆𑀥𑀸 𑀯𑀸 𑀅𑀚𑁆𑀛𑀢𑁆𑀢𑀩𑀳𑀺𑀤𑁆𑀥𑀸 𑀯𑀸𑀢𑀺—  𑀉𑀲𑁆𑀲𑀤𑀁 𑀪𑀺𑀓𑁆𑀔𑀼 𑀦 𑀓𑀭𑁂𑀬𑁆𑀬 𑀓𑀼𑀳𑀺𑀜𑁆𑀘𑀺𑁇

1397\. 𑀢𑁂𑀦𑀸𑀳 𑀪𑀕𑀯𑀸—

1398\. _“𑀫𑀚𑁆𑀛𑁂 𑀬𑀣𑀸 𑀲𑀫𑀼𑀤𑁆𑀤𑀲𑁆𑀲,_  
_𑀊𑀫𑀺 𑀦𑁄 𑀚𑀸𑀬𑀢𑀻 𑀞𑀺𑀢𑁄 𑀳𑁄𑀢𑀺;_  
_𑀏𑀯𑀁 𑀞𑀺𑀢𑁄 𑀅𑀦𑁂𑀚𑀲𑁆𑀲,_  
_𑀉𑀲𑁆𑀲𑀤𑀁 𑀪𑀺𑀓𑁆𑀔𑀼 𑀦 𑀓𑀭𑁂𑀬𑁆𑀬 𑀓𑀼𑀳𑀺𑀜𑁆𑀘𑀻”𑀢𑀺𑁇_  


(156.)

1399\. _**𑀅𑀓𑀺𑀢𑁆𑀢𑀬𑀻 𑀯𑀺𑀯𑀝𑀘𑀓𑁆𑀔𑀼,**_  
_**𑀲𑀓𑁆𑀔𑀺𑀥𑀫𑁆𑀫𑀁 𑀧𑀭𑀺𑀲𑁆𑀲𑀬𑀯𑀺𑀦𑀬𑀁;**_  
_**𑀧𑀝𑀺𑀧𑀤𑀁 𑀯𑀤𑁂𑀳𑀺 𑀪𑀤𑁆𑀤𑀦𑁆𑀢𑁂,**_  
_**𑀧𑀸𑀢𑀺𑀫𑁄𑀓𑁆𑀔𑀁 𑀅𑀣 𑀯𑀸𑀧𑀺 𑀲𑀫𑀸𑀥𑀺𑀁𑁇**_  


1400\. **𑀅𑀓𑀺𑀢𑁆𑀢𑀬𑀻 𑀯𑀺𑀯𑀝𑀘𑀓𑁆𑀔𑀽**𑀢𑀺𑁇 **𑀅𑀓𑀺𑀢𑁆𑀢𑀬𑀻**𑀢𑀺 𑀅𑀓𑀺𑀢𑁆𑀢𑀬𑀺 𑀧𑀭𑀺𑀓𑀺𑀢𑁆𑀢𑀬𑀺 𑀆𑀘𑀺𑀓𑁆𑀔𑀺 𑀤𑁂𑀲𑁂𑀲𑀺 𑀧𑀜𑁆𑀜𑀧𑁂𑀲𑀺 𑀧𑀝𑁆𑀞𑀧𑁂𑀲𑀺 𑀯𑀺𑀯𑀭𑀺 𑀯𑀺𑀪𑀚𑀺 𑀉𑀢𑁆𑀢𑀸𑀦𑀺𑀫𑀓𑀸𑀲𑀺 𑀧𑀓𑀸𑀲𑁂𑀲𑀻𑀢𑀺 𑀅𑀓𑀺𑀢𑁆𑀢𑀬𑀺𑁇 **𑀯𑀺𑀯𑀝𑀘𑀓𑁆𑀔𑀽**𑀢𑀺 𑀪𑀕𑀯𑀸 𑀧𑀜𑁆𑀘𑀳𑀺 𑀘𑀓𑁆𑀔𑀽𑀳𑀺 𑀯𑀺𑀯𑀝𑀘𑀓𑁆𑀔𑀼—  𑀫𑀁𑀲𑀘𑀓𑁆𑀔𑀼𑀦𑀸𑀧𑀺 𑀯𑀺𑀯𑀝𑀘𑀓𑁆𑀔𑀼, 𑀤𑀺𑀩𑁆𑀩𑁂𑀦 𑀘𑀓𑁆𑀔𑀼𑀦𑀸𑀧𑀺 𑀯𑀺𑀯𑀝𑀘𑀓𑁆𑀔𑀼, 𑀧𑀜𑁆𑀜𑀸𑀘𑀓𑁆𑀔𑀼𑀦𑀸𑀧𑀺 𑀯𑀺𑀯𑀝𑀘𑀓𑁆𑀔𑀼, 𑀩𑀼𑀤𑁆𑀥𑀘𑀓𑁆𑀔𑀼𑀦𑀸𑀧𑀺 𑀯𑀺𑀯𑀝𑀘𑀓𑁆𑀔𑀼, 𑀲𑀫𑀦𑁆𑀢𑀘𑀓𑁆𑀔𑀼𑀦𑀸𑀧𑀺 𑀯𑀺𑀯𑀝𑀘𑀓𑁆𑀔𑀼𑁇

1401\. 𑀓𑀣𑀁 𑀪𑀕𑀯𑀸 𑀫𑀁𑀲𑀘𑀓𑁆𑀔𑀼𑀦𑀸𑀧𑀺 𑀯𑀺𑀯𑀝𑀘𑀓𑁆𑀔𑀼? 𑀫𑀁𑀲𑀘𑀓𑁆𑀔𑀼𑀫𑁆𑀳𑀺𑀧𑀺 𑀪𑀕𑀯𑀢𑁄 𑀧𑀜𑁆𑀘 𑀯𑀡𑁆𑀡𑀸 𑀲𑀁𑀯𑀺𑀚𑁆𑀚𑀦𑁆𑀢𑀺—  𑀦𑀻𑀮𑁄 𑀘 𑀯𑀡𑁆𑀡𑁄, 𑀧𑀻𑀢𑀓𑁄 𑀘 𑀯𑀡𑁆𑀡𑁄, 𑀮𑁄𑀳𑀺𑀢𑀓𑁄 𑀘 𑀯𑀡𑁆𑀡𑁄, 𑀓𑀡𑁆𑀳𑁄 𑀘 𑀯𑀡𑁆𑀡𑁄, 𑀑𑀤𑀸𑀢𑁄 𑀘 𑀯𑀡𑁆𑀡𑁄𑁇 𑀅𑀓𑁆𑀔𑀺𑀮𑁄𑀫𑀸𑀦𑀺 𑀘 𑀪𑀕𑀯𑀢𑁄 𑀬𑀢𑁆𑀣 𑀘 𑀅𑀓𑁆𑀔𑀺𑀮𑁄𑀫𑀸𑀦𑀺 𑀧𑀢𑀺𑀝𑁆𑀞𑀺𑀢𑀸𑀦𑀺 𑀢𑀁 𑀦𑀻𑀮𑀁 𑀳𑁄𑀢𑀺 𑀲𑀼𑀦𑀻𑀮𑀁 𑀧𑀸𑀲𑀸𑀤𑀺𑀓𑀁 𑀤𑀲𑁆𑀲𑀦𑁂𑀬𑁆𑀬𑀁 𑀉𑀫𑀸𑀧𑀼𑀧𑁆𑀨𑀲𑀫𑀸𑀦𑀁𑁇 𑀢𑀲𑁆𑀲 𑀧𑀭𑀢𑁄 𑀧𑀻𑀢𑀓𑀁 𑀳𑁄𑀢𑀺 𑀲𑀼𑀧𑀻𑀢𑀓𑀁 𑀲𑀼𑀯𑀡𑁆𑀡𑀯𑀡𑁆𑀡𑀁 𑀧𑀸𑀲𑀸𑀤𑀺𑀓𑀁 𑀤𑀲𑁆𑀲𑀦𑁂𑀬𑁆𑀬𑀁 𑀓𑀡𑀺𑀓𑀸𑀭𑀧𑀼𑀧𑁆𑀨𑀲𑀫𑀸𑀦𑀁𑁇 𑀉𑀪𑀢𑁄 𑀘 𑀅𑀓𑁆𑀔𑀺𑀓𑀽𑀝𑀸𑀦𑀺 𑀪𑀕𑀯𑀢𑁄 𑀮𑁄𑀳𑀺𑀢𑀓𑀸𑀦𑀺 𑀳𑁄𑀦𑁆𑀢𑀺 𑀲𑀼𑀮𑁄𑀳𑀺𑀢𑀓𑀸𑀦𑀺 𑀧𑀸𑀲𑀸𑀤𑀺𑀓𑀸𑀦𑀺 𑀤𑀲𑁆𑀲𑀦𑁂𑀬𑁆𑀬𑀸𑀦𑀺 𑀇𑀦𑁆𑀤𑀕𑁄𑀧𑀓𑀲𑀫𑀸𑀦𑀸𑀦𑀺𑁇 𑀫𑀚𑁆𑀛𑁂 𑀓𑀡𑁆𑀳𑀁 𑀳𑁄𑀢𑀺 𑀲𑀼𑀓𑀡𑁆𑀳𑀁 𑀅𑀮𑀽𑀔𑀁 𑀲𑀺𑀦𑀺𑀤𑁆𑀥𑀁 𑀧𑀸𑀲𑀸𑀤𑀺𑀓𑀁 𑀤𑀲𑁆𑀲𑀦𑁂𑀬𑁆𑀬𑀁 𑀅𑀤𑁆𑀤𑀸𑀭𑀺𑀝𑁆𑀞𑀓𑀲𑀫𑀸𑀦𑀁𑁇 𑀢𑀲𑁆𑀲 𑀧𑀭𑀢𑁄 𑀑𑀤𑀸𑀢𑀁 𑀳𑁄𑀢𑀺 𑀲𑀼𑀑𑀤𑀸𑀢𑀁 𑀲𑁂𑀢𑀁 𑀧𑀡𑁆𑀟𑀭𑀁 𑀧𑀸𑀲𑀸𑀤𑀺𑀓𑀁 𑀤𑀲𑁆𑀲𑀦𑁂𑀬𑁆𑀬𑀁 𑀑𑀲𑀥𑀺𑀢𑀸𑀭𑀓𑀲𑀫𑀸𑀦𑀁𑁇 𑀢𑁂𑀦 𑀪𑀕𑀯𑀸 𑀧𑀸𑀓𑀢𑀺𑀓𑁂𑀦 𑀫𑀁𑀲𑀘𑀓𑁆𑀔𑀼𑀦𑀸 𑀅𑀢𑁆𑀢𑀪𑀸𑀯𑀧𑀭𑀺𑀬𑀸𑀧𑀦𑁆𑀦𑁂𑀦 𑀧𑀼𑀭𑀺𑀫𑀲𑀼𑀘𑀭𑀺𑀢𑀓𑀫𑁆𑀫𑀸𑀪𑀺𑀦𑀺𑀩𑁆𑀩𑀢𑁆𑀢𑁂𑀦 𑀲𑀫𑀦𑁆𑀢𑀸 𑀬𑁄𑀚𑀦𑀁 𑀧𑀲𑁆𑀲𑀢𑀺 𑀤𑀺𑀯𑀸 𑀘𑁂𑀯 𑀭𑀢𑁆𑀢𑀺𑀜𑁆𑀘𑁇 𑀬𑀤𑀸 𑀳𑀺𑀧𑀺 𑀘𑀢𑀼𑀭𑀗𑁆𑀕𑀲𑀫𑀦𑁆𑀦𑀸𑀕𑀢𑁄 𑀅𑀦𑁆𑀥𑀓𑀸𑀭𑁄 𑀳𑁄𑀢𑀺𑁇 𑀲𑀽𑀭𑀺𑀬𑁄 𑀯𑀸 𑀅𑀢𑁆𑀣𑀗𑁆𑀕𑀢𑁄 𑀳𑁄𑀢𑀺𑁇 𑀓𑀸𑀍𑀅𑀧𑀓𑁆𑀔𑁄 𑀘 𑀉𑀧𑁄𑀲𑀣𑁄 𑀳𑁄𑀢𑀺𑁇 𑀢𑀺𑀩𑁆𑀩𑁄 𑀘 𑀯𑀦𑀲𑀡𑁆𑀟𑁄 𑀳𑁄𑀢𑀺𑁇 𑀫𑀳𑀸 𑀘 𑀓𑀸𑀍𑀅𑀫𑁂𑀖𑁄 𑀅𑀩𑁆𑀪𑀼𑀝𑁆𑀞𑀺𑀢𑁄 𑀳𑁄𑀢𑀺𑁇 𑀏𑀯𑀭𑀽𑀧𑁂𑀧𑀺 𑀘𑀢𑀼𑀭𑀗𑁆𑀕𑀲𑀫𑀦𑁆𑀦𑀸𑀕𑀢𑁂 𑀅𑀦𑁆𑀥𑀓𑀸𑀭𑁂 𑀲𑀫𑀦𑁆𑀢𑀸 𑀬𑁄𑀚𑀦𑀁 𑀧𑀲𑁆𑀲𑀢𑀺𑁇 𑀦𑀢𑁆𑀣𑀺 𑀲𑁄 𑀓𑀼𑀝𑁆𑀝𑁄 𑀯𑀸 𑀓𑀯𑀸𑀝𑀁 𑀯𑀸 𑀧𑀸𑀓𑀸𑀭𑁄 𑀯𑀸 𑀧𑀩𑁆𑀩𑀢𑁄 𑀯𑀸 𑀕𑀘𑁆𑀙𑁄 𑀯𑀸 𑀮𑀢𑀸 𑀯𑀸 𑀆𑀯𑀭𑀡𑀁 𑀭𑀽𑀧𑀸𑀦𑀁 𑀤𑀲𑁆𑀲𑀦𑀸𑀬𑁇 𑀏𑀓𑀜𑁆𑀘𑁂 𑀢𑀺𑀮𑀨𑀮𑀁 𑀦𑀺𑀫𑀺𑀢𑁆𑀢𑀁 𑀓𑀢𑁆𑀯𑀸 𑀢𑀺𑀮𑀯𑀸𑀳𑁂 𑀧𑀓𑁆𑀔𑀺𑀧𑁂𑀬𑁆𑀬𑁇 𑀢𑀜𑁆𑀜𑁂𑀯 𑀢𑀺𑀮𑀨𑀮𑀁 𑀉𑀤𑁆𑀥𑀭𑁂𑀬𑁆𑀬𑁇 𑀏𑀯𑀁 𑀧𑀭𑀺𑀲𑀼𑀤𑁆𑀥𑀁 𑀪𑀕𑀯𑀢𑁄 𑀧𑀸𑀓𑀢𑀺𑀓𑀁 𑀫𑀁𑀲𑀘𑀓𑁆𑀔𑀼𑁇 𑀏𑀯𑀁 𑀪𑀕𑀯𑀸 𑀫𑀁𑀲𑀘𑀓𑁆𑀔𑀼𑀦𑀸𑀧𑀺 𑀯𑀺𑀯𑀝𑀘𑀓𑁆𑀔𑀼𑁇

1402\. 𑀓𑀣𑀁 𑀪𑀕𑀯𑀸 𑀤𑀺𑀩𑁆𑀩𑁂𑀦 𑀘𑀓𑁆𑀔𑀼𑀦𑀸𑀧𑀺 𑀯𑀺𑀯𑀝𑀘𑀓𑁆𑀔𑀼? 𑀪𑀕𑀯𑀸 𑀤𑀺𑀩𑁆𑀩𑁂𑀦 𑀘𑀓𑁆𑀔𑀼𑀦𑀸 𑀯𑀺𑀲𑀼𑀤𑁆𑀥𑁂𑀦 𑀅𑀢𑀺𑀓𑁆𑀓𑀦𑁆𑀢𑀫𑀸𑀦𑀼𑀲𑀓𑁂𑀦 𑀲𑀢𑁆𑀢𑁂 𑀧𑀲𑁆𑀲𑀢𑀺 𑀘𑀯𑀫𑀸𑀦𑁂 𑀉𑀧𑀧𑀚𑁆𑀚𑀫𑀸𑀦𑁂 𑀳𑀻𑀦𑁂 𑀧𑀡𑀻𑀢𑁂 𑀲𑀼𑀯𑀡𑁆𑀡𑁂 𑀤𑀼𑀩𑁆𑀩𑀡𑁆𑀡𑁂 𑀲𑀼𑀕𑀢𑁂 𑀤𑀼𑀕𑁆𑀕𑀢𑁂𑁇 𑀬𑀣𑀸𑀓𑀫𑁆𑀫𑀽𑀧𑀕𑁂 𑀲𑀢𑁆𑀢𑁂 𑀧𑀚𑀸𑀦𑀸𑀢𑀺—  “𑀇𑀫𑁂 𑀯𑀢 𑀪𑁄𑀦𑁆𑀢𑁄 𑀲𑀢𑁆𑀢𑀸 𑀓𑀸𑀬𑀤𑀼𑀘𑁆𑀘𑀭𑀺𑀢𑁂𑀦 𑀲𑀫𑀦𑁆𑀦𑀸𑀕𑀢𑀸 𑀯𑀘𑀻𑀤𑀼𑀘𑁆𑀘𑀭𑀺𑀢𑁂𑀦 𑀲𑀫𑀦𑁆𑀦𑀸𑀕𑀢𑀸 𑀫𑀦𑁄𑀤𑀼𑀘𑁆𑀘𑀭𑀺𑀢𑁂𑀦 𑀲𑀫𑀦𑁆𑀦𑀸𑀕𑀢𑀸 𑀅𑀭𑀺𑀬𑀸𑀦𑀁 𑀉𑀧𑀯𑀸𑀤𑀓𑀸 𑀫𑀺𑀘𑁆𑀙𑀸𑀤𑀺𑀝𑁆𑀞𑀺𑀓𑀸 𑀫𑀺𑀘𑁆𑀙𑀸𑀤𑀺𑀝𑁆𑀞𑀺𑀓𑀫𑁆𑀫𑀲𑀫𑀸𑀤𑀸𑀦𑀸, 𑀢𑁂 𑀓𑀸𑀬𑀲𑁆𑀲 𑀪𑁂𑀤𑀸 𑀧𑀭𑀁 𑀫𑀭𑀡𑀸 𑀅𑀧𑀸𑀬𑀁 𑀤𑀼𑀕𑁆𑀕𑀢𑀺𑀁 𑀯𑀺𑀦𑀺𑀧𑀸𑀢𑀁 𑀦𑀺𑀭𑀬𑀁 𑀉𑀧𑀧𑀦𑁆𑀦𑀸𑁇 𑀇𑀫𑁂 𑀯𑀸 𑀧𑀦 𑀪𑁄𑀦𑁆𑀢𑁄 𑀲𑀢𑁆𑀢𑀸 𑀓𑀸𑀬𑀲𑀼𑀘𑀭𑀺𑀢𑁂𑀦 𑀲𑀫𑀦𑁆𑀦𑀸𑀕𑀢𑀸 𑀯𑀘𑀻𑀲𑀼𑀘𑀭𑀺𑀢𑁂𑀦 𑀲𑀫𑀦𑁆𑀦𑀸𑀕𑀢𑀸 𑀫𑀦𑁄𑀲𑀼𑀘𑀭𑀺𑀢𑁂𑀦 𑀲𑀫𑀦𑁆𑀦𑀸𑀕𑀢𑀸 𑀅𑀭𑀺𑀬𑀸𑀦𑀁 𑀅𑀦𑀼𑀧𑀯𑀸𑀤𑀓𑀸 𑀲𑀫𑁆𑀫𑀸𑀤𑀺𑀝𑁆𑀞𑀺𑀓𑀸 𑀲𑀫𑁆𑀫𑀸𑀤𑀺𑀝𑁆𑀞𑀺𑀓𑀫𑁆𑀫𑀲𑀫𑀸𑀤𑀸𑀦𑀸, 𑀢𑁂 𑀓𑀸𑀬𑀲𑁆𑀲 𑀪𑁂𑀤𑀸 𑀧𑀭𑀁 𑀫𑀭𑀡𑀸 𑀲𑀼𑀕𑀢𑀺𑀁 𑀲𑀕𑁆𑀕𑀁 𑀮𑁄𑀓𑀁 𑀉𑀧𑀧𑀦𑁆𑀦𑀸”𑀢𑀺𑁇 𑀇𑀢𑀺 𑀤𑀺𑀩𑁆𑀩𑁂𑀦 𑀘𑀓𑁆𑀔𑀼𑀦𑀸 𑀯𑀺𑀲𑀼𑀤𑁆𑀥𑁂𑀦 𑀅𑀢𑀺𑀓𑁆𑀓𑀦𑁆𑀢𑀫𑀸𑀦𑀼𑀲𑀓𑁂𑀦 𑀲𑀢𑁆𑀢𑁂 𑀧𑀲𑁆𑀲𑀢𑀺 𑀘𑀯𑀫𑀸𑀦𑁂 𑀉𑀧𑀧𑀚𑁆𑀚𑀫𑀸𑀦𑁂 𑀳𑀻𑀦𑁂 𑀧𑀡𑀻𑀢𑁂 𑀲𑀼𑀯𑀡𑁆𑀡𑁂 𑀤𑀼𑀩𑁆𑀩𑀡𑁆𑀡𑁂 𑀲𑀼𑀕𑀢𑁂 𑀤𑀼𑀕𑁆𑀕𑀢𑁂; 𑀬𑀣𑀸𑀓𑀫𑁆𑀫𑀽𑀧𑀕𑁂 𑀲𑀢𑁆𑀢𑁂 𑀧𑀚𑀸𑀦𑀸𑀢𑀺𑁇 𑀆𑀓𑀗𑁆𑀔𑀫𑀸𑀦𑁄 𑀘 𑀪𑀕𑀯𑀸 𑀏𑀓𑀫𑁆𑀧𑀺 𑀮𑁄𑀓𑀥𑀸𑀢𑀼𑀁 𑀧𑀲𑁆𑀲𑁂𑀬𑁆𑀬, 𑀤𑁆𑀯𑁂𑀧𑀺 𑀮𑁄𑀓𑀥𑀸𑀢𑀼𑀬𑁄 𑀧𑀲𑁆𑀲𑁂𑀬𑁆𑀬, 𑀢𑀺𑀲𑁆𑀲𑁄𑀧𑀺 𑀮𑁄𑀓𑀥𑀸𑀢𑀼𑀬𑁄 𑀧𑀲𑁆𑀲𑁂𑀬𑁆𑀬, 𑀘𑀢𑀲𑁆𑀲𑁄𑀧𑀺 𑀮𑁄𑀓𑀥𑀸𑀢𑀼𑀬𑁄 𑀧𑀲𑁆𑀲𑁂𑀬𑁆𑀬, 𑀧𑀜𑁆𑀘𑀧𑀺 𑀮𑁄𑀓𑀥𑀸𑀢𑀼𑀬𑁄 𑀧𑀲𑁆𑀲𑁂𑀬𑁆𑀬, 𑀤𑀲𑀧𑀺 𑀮𑁄𑀓𑀥𑀸𑀢𑀼𑀬𑁄 𑀧𑀲𑁆𑀲𑁂𑀬𑁆𑀬, 𑀯𑀻𑀲𑀫𑁆𑀧𑀺 𑀮𑁄𑀓𑀥𑀸𑀢𑀼𑀬𑁄 𑀧𑀲𑁆𑀲𑁂𑀬𑁆𑀬, 𑀢𑀺𑀁𑀲𑀫𑁆𑀧𑀺 𑀮𑁄𑀓𑀥𑀸𑀢𑀼𑀬𑁄 𑀧𑀲𑁆𑀲𑁂𑀬𑁆𑀬, 𑀘𑀢𑁆𑀢𑀸𑀮𑀻𑀲𑀫𑁆𑀧𑀺 𑀮𑁄𑀓𑀥𑀸𑀢𑀼𑀬𑁄 𑀧𑀲𑁆𑀲𑁂𑀬𑁆𑀬, 𑀧𑀜𑁆𑀜𑀸𑀲𑀫𑁆𑀧𑀺 𑀮𑁄𑀓𑀥𑀸𑀢𑀼𑀬𑁄 𑀧𑀲𑁆𑀲𑁂𑀬𑁆𑀬, 𑀲𑀢𑀫𑁆𑀧𑀺 𑀮𑁄𑀓𑀥𑀸𑀢𑀼𑀬𑁄 𑀧𑀲𑁆𑀲𑁂𑀬𑁆𑀬, 𑀲𑀳𑀲𑁆𑀲𑀺𑀫𑁆𑀧𑀺 𑀘𑀽𑀍𑀅𑀦𑀺𑀓𑀁 𑀮𑁄𑀓𑀥𑀸𑀢𑀼𑀁 𑀧𑀲𑁆𑀲𑁂𑀬𑁆𑀬, 𑀤𑁆𑀯𑀺𑀲𑀳𑀲𑁆𑀲𑀺𑀫𑁆𑀧𑀺 𑀫𑀚𑁆𑀛𑀺𑀫𑀺𑀓𑀁 𑀮𑁄𑀓𑀥𑀸𑀢𑀼𑀁 𑀧𑀲𑁆𑀲𑁂𑀬𑁆𑀬, 𑀢𑀺𑀲𑀳𑀲𑁆𑀲𑀺𑀫𑁆𑀧𑀺 𑀮𑁄𑀓𑀥𑀸𑀢𑀼𑀁 𑀧𑀲𑁆𑀲𑁂𑀬𑁆𑀬, 𑀫𑀳𑀸𑀲𑀳𑀲𑁆𑀲𑀺𑀫𑁆𑀧𑀺 𑀮𑁄𑀓𑀥𑀸𑀢𑀼𑀁 𑀧𑀲𑁆𑀲𑁂𑀬𑁆𑀬𑁇 𑀬𑀸𑀯𑀢𑀓𑀁 𑀯𑀸 𑀧𑀦 𑀆𑀓𑀗𑁆𑀔𑁂𑀬𑁆𑀬 𑀢𑀸𑀯𑀢𑀓𑀁 𑀧𑀲𑁆𑀲𑁂𑀬𑁆𑀬𑁇 𑀏𑀯𑀁 𑀧𑀭𑀺𑀲𑀼𑀤𑁆𑀥𑀁 𑀪𑀕𑀯𑀢𑁄 𑀤𑀺𑀩𑁆𑀩𑀘𑀓𑁆𑀔𑀼𑁇 𑀏𑀯𑀁 𑀪𑀕𑀯𑀸 𑀤𑀺𑀩𑁆𑀩𑁂𑀦 𑀘𑀓𑁆𑀔𑀼𑀦𑀸𑀧𑀺 𑀯𑀺𑀯𑀝𑀘𑀓𑁆𑀔𑀼𑁇

1403\. 𑀓𑀣𑀁 𑀪𑀕𑀯𑀸 𑀧𑀜𑁆𑀜𑀸𑀘𑀓𑁆𑀔𑀼𑀦𑀸𑀧𑀺 𑀯𑀺𑀯𑀝𑀘𑀓𑁆𑀔𑀼? 𑀪𑀕𑀯𑀸 𑀫𑀳𑀸𑀧𑀜𑁆𑀜𑁄 𑀧𑀼𑀣𑀼𑀧𑀜𑁆𑀜𑁄 𑀳𑀸𑀲𑀧𑀜𑁆𑀜𑁄 𑀚𑀯𑀦𑀧𑀜𑁆𑀜𑁄 𑀢𑀺𑀓𑁆𑀔𑀧𑀜𑁆𑀜𑁄 𑀦𑀺𑀩𑁆𑀩𑁂𑀥𑀺𑀓𑀧𑀜𑁆𑀜𑁄 𑀧𑀜𑁆𑀜𑀸𑀧𑀪𑁂𑀤𑀓𑀼𑀲𑀮𑁄 𑀧𑀪𑀺𑀦𑁆𑀦𑀜𑀸𑀡𑁄 𑀅𑀥𑀺𑀕𑀢𑀧𑀝𑀺𑀲𑀫𑁆𑀪𑀺𑀤𑁄 𑀘𑀢𑀼𑀯𑁂𑀲𑀸𑀭𑀚𑁆𑀚𑀧𑁆𑀧𑀢𑁆𑀢𑁄 𑀤𑀲𑀩𑀮𑀥𑀸𑀭𑀻 𑀧𑀼𑀭𑀺𑀲𑀸𑀲𑀪𑁄 𑀧𑀼𑀭𑀺𑀲𑀲𑀻𑀳𑁄 𑀧𑀼𑀭𑀺𑀲𑀦𑀸𑀕𑁄 𑀧𑀼𑀭𑀺𑀲𑀸𑀚𑀜𑁆𑀜𑁄 𑀧𑀼𑀭𑀺𑀲𑀥𑁄𑀭𑀬𑁆𑀳𑁄 𑀅𑀦𑀦𑁆𑀢𑀜𑀸𑀡𑁄 𑀅𑀦𑀦𑁆𑀢𑀢𑁂𑀚𑁄 𑀅𑀦𑀦𑁆𑀢𑀬𑀲𑁄 𑀅𑀟𑁆𑀠𑁄 𑀫𑀳𑀤𑁆𑀥𑀦𑁄 𑀥𑀦𑀯𑀸 𑀦𑁂𑀢𑀸 𑀯𑀺𑀦𑁂𑀢𑀸 𑀅𑀦𑀼𑀦𑁂𑀢𑀸 𑀧𑀜𑁆𑀜𑀸𑀧𑁂𑀢𑀸 𑀅𑀦𑀺𑀚𑁆𑀛𑀸𑀧𑁂𑀢𑀸 𑀧𑁂𑀓𑁆𑀔𑁂𑀢𑀸 𑀧𑀲𑀸𑀤𑁂𑀢𑀸𑁇 𑀲𑁄 𑀳𑀺 𑀪𑀕𑀯𑀸 𑀅𑀦𑀼𑀧𑁆𑀧𑀦𑁆𑀦𑀲𑁆𑀲 𑀫𑀕𑁆𑀕𑀲𑁆𑀲 𑀉𑀧𑁆𑀧𑀸𑀤𑁂𑀢𑀸, 𑀅𑀲𑀜𑁆𑀚𑀸𑀢𑀲𑁆𑀲 𑀫𑀕𑁆𑀕𑀲𑁆𑀲 𑀲𑀜𑁆𑀚𑀦𑁂𑀢𑀸, 𑀅𑀦𑀓𑁆𑀔𑀸𑀢𑀲𑁆𑀲 𑀫𑀕𑁆𑀕𑀲𑁆𑀲 𑀅𑀓𑁆𑀔𑀸𑀢𑀸, 𑀫𑀕𑁆𑀕𑀜𑁆𑀜𑀽 𑀫𑀕𑁆𑀕𑀯𑀺𑀤𑀽 𑀫𑀕𑁆𑀕𑀓𑁄𑀯𑀺𑀤𑁄 𑀫𑀕𑁆𑀕𑀸𑀦𑀼𑀕𑀸 𑀘 𑀧𑀦 𑀏𑀢𑀭𑀳𑀺 𑀲𑀸𑀯𑀓𑀸 𑀯𑀺𑀳𑀭𑀦𑁆𑀢𑀺 𑀧𑀘𑁆𑀙𑀸 𑀲𑀫𑀦𑁆𑀦𑀸𑀕𑀢𑀸𑁇

1404\. 𑀲𑁄 𑀳𑀺 𑀪𑀕𑀯𑀸 𑀚𑀸𑀦𑀁 𑀚𑀸𑀦𑀸𑀢𑀺 𑀧𑀲𑁆𑀲𑀁 𑀧𑀲𑁆𑀲𑀢𑀺, 𑀘𑀓𑁆𑀔𑀼𑀪𑀽𑀢𑁄 𑀜𑀸𑀡𑀪𑀽𑀢𑁄 𑀥𑀫𑁆𑀫𑀪𑀽𑀢𑁄 𑀩𑁆𑀭𑀳𑁆𑀫𑀪𑀽𑀢𑁄 𑀯𑀢𑁆𑀢𑀸 𑀧𑀯𑀢𑁆𑀢𑀸 𑀅𑀢𑁆𑀣𑀲𑁆𑀲 𑀦𑀺𑀦𑁆𑀦𑁂𑀢𑀸 𑀅𑀫𑀢𑀲𑁆𑀲 𑀤𑀸𑀢𑀸 𑀥𑀫𑁆𑀫𑀲𑁆𑀲𑀸𑀫𑀻 𑀢𑀣𑀸𑀕𑀢𑁄𑁇 𑀦𑀢𑁆𑀣𑀺 𑀢𑀲𑁆𑀲 𑀪𑀕𑀯𑀢𑁄 𑀅𑀜𑁆𑀜𑀸𑀢𑀁 𑀅𑀤𑀺𑀝𑁆𑀞𑀁 𑀅𑀯𑀺𑀤𑀺𑀢𑀁 𑀅𑀲𑀘𑁆𑀙𑀺𑀓𑀢𑀁 𑀅𑀨𑀲𑁆𑀲𑀺𑀢𑀁 𑀧𑀜𑁆𑀜𑀸𑀬𑁇 𑀅𑀢𑀻𑀢𑀁 𑀅𑀦𑀸𑀕𑀢𑀁 𑀧𑀘𑁆𑀘𑀼𑀧𑁆𑀧𑀦𑁆𑀦𑀁 𑀉𑀧𑀸𑀤𑀸𑀬 𑀲𑀩𑁆𑀩𑁂 𑀥𑀫𑁆𑀫𑀸 𑀲𑀩𑁆𑀩𑀸𑀓𑀸𑀭𑁂𑀦 𑀩𑀼𑀤𑁆𑀥𑀲𑁆𑀲 𑀪𑀕𑀯𑀢𑁄 𑀜𑀸𑀡𑀫𑀼𑀔𑁂 𑀆𑀧𑀸𑀣𑀁 𑀆𑀕𑀘𑁆𑀙𑀦𑁆𑀢𑀺𑁇 𑀬𑀁 𑀓𑀺𑀜𑁆𑀘𑀺 𑀦𑁂𑀬𑁆𑀬𑀁 𑀦𑀸𑀫 𑀅𑀢𑁆𑀣𑀺 𑀚𑀸𑀦𑀺𑀢𑀩𑁆𑀩𑀁 𑀅𑀢𑁆𑀢𑀢𑁆𑀣𑁄 𑀯𑀸 𑀧𑀭𑀢𑁆𑀣𑁄 𑀯𑀸 𑀉𑀪𑀬𑀢𑁆𑀣𑁄 𑀯𑀸 𑀤𑀺𑀝𑁆𑀞𑀥𑀫𑁆𑀫𑀺𑀓𑁄 𑀯𑀸 𑀅𑀢𑁆𑀣𑁄 𑀲𑀫𑁆𑀧𑀭𑀸𑀬𑀺𑀓𑁄 𑀯𑀸 𑀅𑀢𑁆𑀣𑁄 𑀉𑀢𑁆𑀢𑀸𑀦𑁄 𑀯𑀸 𑀅𑀢𑁆𑀣𑁄 𑀕𑀫𑁆𑀪𑀻𑀭𑁄 𑀯𑀸 𑀅𑀢𑁆𑀣𑁄 𑀕𑀽𑀍𑀳𑁄 𑀯𑀸 𑀅𑀢𑁆𑀣𑁄 𑀧𑀝𑀺𑀘𑁆𑀙𑀦𑁆𑀦𑁄 𑀯𑀸 𑀅𑀢𑁆𑀣𑁄 𑀦𑁂𑀬𑁆𑀬𑁄 𑀯𑀸 𑀅𑀢𑁆𑀣𑁄 𑀦𑀻𑀢𑁄 𑀯𑀸 𑀅𑀢𑁆𑀣𑁄 𑀅𑀦𑀯𑀚𑁆𑀚𑁄 𑀯𑀸 𑀅𑀢𑁆𑀣𑁄 𑀦𑀺𑀓𑁆𑀓𑀺𑀮𑁂𑀲𑁄 𑀯𑀸 𑀅𑀢𑁆𑀣𑁄 𑀯𑁄𑀤𑀸𑀦𑁄 𑀯𑀸 𑀅𑀢𑁆𑀣𑁄 𑀧𑀭𑀫𑀢𑁆𑀣𑁄 𑀯𑀸 𑀅𑀢𑁆𑀣𑁄, 𑀲𑀩𑁆𑀩𑀁 𑀢𑀁 𑀅𑀦𑁆𑀢𑁄𑀩𑀼𑀤𑁆𑀥𑀜𑀸𑀡𑁂 𑀧𑀭𑀺𑀯𑀢𑁆𑀢𑀢𑀺𑁇

1405\. 𑀲𑀩𑁆𑀩𑀁 𑀓𑀸𑀬𑀓𑀫𑁆𑀫𑀁 𑀩𑀼𑀤𑁆𑀥𑀲𑁆𑀲 𑀪𑀕𑀯𑀢𑁄 𑀜𑀸𑀡𑀸𑀦𑀼𑀧𑀭𑀺𑀯𑀢𑁆𑀢𑀺 𑀲𑀩𑁆𑀩𑀁 𑀯𑀘𑀻𑀓𑀫𑁆𑀫𑀁…  𑀲𑀩𑁆𑀩𑀁 𑀫𑀦𑁄𑀓𑀫𑁆𑀫𑀁…  𑀅𑀢𑀻𑀢𑁂 𑀩𑀼𑀤𑁆𑀥𑀲𑁆𑀲 𑀪𑀕𑀯𑀢𑁄 𑀅𑀧𑁆𑀧𑀝𑀺𑀳𑀢𑀁 𑀜𑀸𑀡𑀁, 𑀅𑀦𑀸𑀕𑀢𑁂 𑀧𑀘𑁆𑀘𑀼𑀧𑁆𑀧𑀦𑁆𑀦𑁂 𑀅𑀧𑁆𑀧𑀝𑀺𑀳𑀢𑀁 𑀜𑀸𑀡𑀁𑁇 𑀬𑀸𑀯𑀢𑀓𑀁 𑀦𑁂𑀬𑁆𑀬𑀁 𑀢𑀸𑀯𑀢𑀓𑀁 𑀜𑀸𑀡𑀁, 𑀬𑀸𑀯𑀢𑀓𑀁 𑀜𑀸𑀡𑀁 𑀢𑀸𑀯𑀢𑀓𑀁 𑀦𑁂𑀬𑁆𑀬𑀁; 𑀦𑁂𑀬𑁆𑀬𑀧𑀭𑀺𑀬𑀦𑁆𑀢𑀺𑀓𑀁 𑀜𑀸𑀡𑀁 𑀜𑀸𑀡𑀧𑀭𑀺𑀬𑀦𑁆𑀢𑀺𑀓𑀁 𑀦𑁂𑀬𑁆𑀬𑀁, 𑀦𑁂𑀬𑁆𑀬𑀁 𑀅𑀢𑀺𑀓𑁆𑀓𑀫𑀺𑀢𑁆𑀯𑀸 𑀜𑀸𑀡𑀁 𑀦𑀧𑁆𑀧𑀯𑀢𑁆𑀢𑀢𑀺, 𑀜𑀸𑀡𑀁 𑀅𑀢𑀺𑀓𑁆𑀓𑀫𑀺𑀢𑁆𑀯𑀸 𑀦𑁂𑀬𑁆𑀬𑀧𑀣𑁄 𑀦𑀢𑁆𑀣𑀺𑁇 𑀅𑀜𑁆𑀜𑀫𑀜𑁆𑀜𑀧𑀭𑀺𑀬𑀦𑁆𑀢𑀝𑁆𑀞𑀸𑀬𑀺𑀦𑁄 𑀢𑁂 𑀥𑀫𑁆𑀫𑀸𑁇 𑀬𑀣𑀸 𑀤𑁆𑀯𑀺𑀦𑁆𑀦𑀁 𑀲𑀫𑀼𑀕𑁆𑀕𑀧𑀝𑀮𑀸𑀦𑀁 𑀲𑀫𑁆𑀫𑀸𑀨𑀼𑀲𑀺𑀢𑀸𑀦𑀁 𑀳𑁂𑀝𑁆𑀞𑀺𑀫𑀁 𑀲𑀫𑀼𑀕𑁆𑀕𑀧𑀝𑀮𑀁 𑀉𑀧𑀭𑀺𑀫𑀁 𑀦𑀸𑀢𑀺𑀯𑀢𑁆𑀢𑀢𑀺, 𑀉𑀧𑀭𑀺𑀫𑀁 𑀲𑀫𑀼𑀕𑁆𑀕𑀧𑀝𑀮𑀁 𑀳𑁂𑀝𑁆𑀞𑀺𑀫𑀁 𑀦𑀸𑀢𑀺𑀯𑀢𑁆𑀢𑀢𑀺, 𑀅𑀜𑁆𑀜𑀫𑀜𑁆𑀜𑀧𑀭𑀺𑀬𑀦𑁆𑀢𑀝𑁆𑀞𑀸𑀬𑀺𑀦𑁄; 𑀏𑀯𑀫𑁂𑀯𑀁 𑀩𑀼𑀤𑁆𑀥𑀲𑁆𑀲 𑀪𑀕𑀯𑀢𑁄 𑀦𑁂𑀬𑁆𑀬𑀜𑁆𑀘 𑀜𑀸𑀡𑀜𑁆𑀘 𑀅𑀜𑁆𑀜𑀫𑀜𑁆𑀜𑀧𑀭𑀺𑀬𑀦𑁆𑀢𑀝𑁆𑀞𑀸𑀬𑀺𑀦𑁄𑁇 𑀬𑀸𑀯𑀢𑀓𑀁 𑀦𑁂𑀬𑁆𑀬𑀁 𑀢𑀸𑀯𑀢𑀓𑀁 𑀜𑀸𑀡𑀁, 𑀬𑀸𑀯𑀢𑀓𑀁 𑀜𑀸𑀡𑀁 𑀢𑀸𑀯𑀢𑀓𑀁 𑀦𑁂𑀬𑁆𑀬𑀁; 𑀦𑁂𑀬𑁆𑀬𑀧𑀭𑀺𑀬𑀦𑁆𑀢𑀺𑀓𑀁 𑀜𑀸𑀡𑀁 𑀜𑀸𑀡𑀧𑀭𑀺𑀬𑀦𑁆𑀢𑀺𑀓𑀁 𑀦𑁂𑀬𑁆𑀬𑀁𑁇 𑀦𑁂𑀬𑁆𑀬𑀁 𑀅𑀢𑀺𑀓𑁆𑀓𑀫𑀺𑀢𑁆𑀯𑀸 𑀜𑀸𑀡𑀁 𑀦𑀧𑁆𑀧𑀯𑀢𑁆𑀢𑀢𑀺, 𑀜𑀸𑀡𑀁 𑀅𑀢𑀺𑀓𑁆𑀓𑀫𑀺𑀢𑁆𑀯𑀸 𑀦𑁂𑀬𑁆𑀬𑀧𑀣𑁄 𑀦𑀢𑁆𑀣𑀺𑁇 𑀅𑀜𑁆𑀜𑀫𑀜𑁆𑀜𑀧𑀭𑀺𑀬𑀦𑁆𑀢𑀝𑁆𑀞𑀸𑀬𑀺𑀦𑁄 𑀢𑁂 𑀥𑀫𑁆𑀫𑀸𑁇

1406\. 𑀲𑀩𑁆𑀩𑀥𑀫𑁆𑀫𑁂𑀲𑀼 𑀩𑀼𑀤𑁆𑀥𑀲𑁆𑀲 𑀪𑀕𑀯𑀢𑁄 𑀜𑀸𑀡𑀁 𑀧𑀯𑀢𑁆𑀢𑀢𑀺𑁇 𑀲𑀩𑁆𑀩𑁂 𑀥𑀫𑁆𑀫𑀸 𑀩𑀼𑀤𑁆𑀥𑀲𑁆𑀲 𑀪𑀕𑀯𑀢𑁄 𑀆𑀯𑀚𑁆𑀚𑀦𑀧𑀝𑀺𑀩𑀤𑁆𑀥𑀸 𑀆𑀓𑀗𑁆𑀔𑀧𑀝𑀺𑀩𑀤𑁆𑀥𑀸 𑀫𑀦𑀲𑀺𑀓𑀸𑀭𑀧𑀝𑀺𑀩𑀤𑁆𑀥𑀸 𑀘𑀺𑀢𑁆𑀢𑀼𑀧𑁆𑀧𑀸𑀤𑀧𑀝𑀺𑀩𑀤𑁆𑀥𑀸𑁇 𑀲𑀩𑁆𑀩𑀲𑀢𑁆𑀢𑁂𑀲𑀼 𑀩𑀼𑀤𑁆𑀥𑀲𑁆𑀲 𑀪𑀕𑀯𑀢𑁄 𑀜𑀸𑀡𑀁 𑀧𑀯𑀢𑁆𑀢𑀢𑀺𑁇 𑀲𑀩𑁆𑀩𑁂𑀲𑀁 𑀲𑀢𑁆𑀢𑀸𑀦𑀁 𑀪𑀕𑀯𑀸 𑀆𑀲𑀬𑀁 𑀚𑀸𑀦𑀸𑀢𑀺, 𑀅𑀦𑀼𑀲𑀬𑀁 𑀚𑀸𑀦𑀸𑀢𑀺, 𑀘𑀭𑀺𑀢𑀁 𑀚𑀸𑀦𑀸𑀢𑀺, 𑀅𑀥𑀺𑀫𑀼𑀢𑁆𑀢𑀺𑀁 𑀚𑀸𑀦𑀸𑀢𑀺, 𑀅𑀧𑁆𑀧𑀭𑀚𑀓𑁆𑀔𑁂 𑀫𑀳𑀸𑀭𑀚𑀓𑁆𑀔𑁂 𑀢𑀺𑀓𑁆𑀔𑀺𑀦𑁆𑀤𑁆𑀭𑀺𑀬𑁂 𑀫𑀼𑀤𑀺𑀦𑁆𑀤𑁆𑀭𑀺𑀬𑁂 𑀲𑁆𑀯𑀸𑀓𑀸𑀭𑁂 𑀤𑁆𑀯𑀸𑀓𑀸𑀭𑁂 𑀲𑀼𑀯𑀺𑀜𑁆𑀜𑀸𑀧𑀬𑁂 𑀤𑀼𑀯𑀺𑀜𑁆𑀜𑀸𑀧𑀬𑁂 𑀪𑀩𑁆𑀩𑀸𑀪𑀩𑁆𑀩𑁂 𑀲𑀢𑁆𑀢𑁂 𑀧𑀚𑀸𑀦𑀸𑀢𑀺𑁇 𑀲𑀤𑁂𑀯𑀓𑁄 𑀮𑁄𑀓𑁄 𑀲𑀫𑀸𑀭𑀓𑁄 𑀲𑀩𑁆𑀭𑀳𑁆𑀫𑀓𑁄 𑀲𑀲𑁆𑀲𑀫𑀡𑀩𑁆𑀭𑀸𑀳𑁆𑀫𑀡𑀻 𑀧𑀚𑀸 𑀲𑀤𑁂𑀯𑀫𑀦𑀼𑀲𑁆𑀲𑀸 𑀅𑀦𑁆𑀢𑁄𑀩𑀼𑀤𑁆𑀥𑀜𑀸𑀡𑁂 𑀧𑀭𑀺𑀯𑀢𑁆𑀢𑀢𑀺𑁇

1407\. 𑀬𑀣𑀸 𑀬𑁂 𑀓𑁂𑀘𑀺 𑀫𑀘𑁆𑀙𑀓𑀘𑁆𑀙𑀧𑀸 𑀅𑀦𑁆𑀢𑀫𑀲𑁄 𑀢𑀺𑀫𑀺𑀢𑀺𑀫𑀺𑀗𑁆𑀕𑀮𑀁 𑀉𑀧𑀸𑀤𑀸𑀬 𑀅𑀦𑁆𑀢𑁄𑀫𑀳𑀸𑀲𑀫𑀼𑀤𑁆𑀤𑁂 𑀧𑀭𑀺𑀯𑀢𑁆𑀢𑀦𑁆𑀢𑀺; 𑀏𑀯𑀫𑁂𑀯𑀁 𑀲𑀤𑁂𑀯𑀓𑁄 𑀮𑁄𑀓𑁄 𑀲𑀫𑀸𑀭𑀓𑁄 𑀲𑀩𑁆𑀭𑀳𑁆𑀫𑀓𑁄 𑀲𑀲𑁆𑀲𑀫𑀡𑀩𑁆𑀭𑀸𑀳𑁆𑀫𑀡𑀻 𑀧𑀚𑀸 𑀲𑀤𑁂𑀯𑀫𑀦𑀼𑀲𑁆𑀲𑀸 𑀅𑀦𑁆𑀢𑁄𑀩𑀼𑀤𑁆𑀥𑀜𑀸𑀡𑁂 𑀧𑀭𑀺𑀯𑀢𑁆𑀢𑀢𑀺𑁇 𑀬𑀣𑀸 𑀬𑁂 𑀓𑁂𑀘𑀺 𑀧𑀓𑁆𑀔𑀻 𑀅𑀦𑁆𑀢𑀫𑀲𑁄 𑀕𑀭𑀼𑀍𑀅𑀁 𑀯𑁂𑀦𑀢𑁂𑀬𑁆𑀬𑀁 𑀉𑀧𑀸𑀤𑀸𑀬 𑀆𑀓𑀸𑀲𑀲𑁆𑀲 𑀧𑀤𑁂𑀲𑁂 𑀧𑀭𑀺𑀯𑀢𑁆𑀢𑀦𑁆𑀢𑀺; 𑀏𑀯𑀫𑁂𑀯𑀁 𑀬𑁂𑀧𑀺 𑀢𑁂 𑀲𑀸𑀭𑀺𑀧𑀼𑀢𑁆𑀢𑀲𑀫𑀸 𑀧𑀜𑁆𑀜𑀸𑀬 𑀢𑁂𑀧𑀺 𑀩𑀼𑀤𑁆𑀥𑀜𑀸𑀡𑀲𑁆𑀲 𑀧𑀤𑁂𑀲𑁂 𑀧𑀭𑀺𑀯𑀢𑁆𑀢𑀦𑁆𑀢𑀺; 𑀩𑀼𑀤𑁆𑀥𑀜𑀸𑀡𑀁 𑀤𑁂𑀯𑀫𑀦𑀼𑀲𑁆𑀲𑀸𑀦𑀁 𑀧𑀜𑁆𑀜𑀁 𑀨𑀭𑀺𑀢𑁆𑀯𑀸 𑀅𑀪𑀺𑀪𑀯𑀺𑀢𑁆𑀯𑀸 𑀢𑀺𑀝𑁆𑀞𑀢𑀺𑁇 𑀬𑁂𑀧𑀺 𑀢𑁂 𑀔𑀢𑁆𑀢𑀺𑀬𑀧𑀡𑁆𑀟𑀺𑀢𑀸 𑀩𑁆𑀭𑀸𑀳𑁆𑀫𑀡𑀧𑀡𑁆𑀟𑀺𑀢𑀸 𑀕𑀳𑀧𑀢𑀺𑀧𑀡𑁆𑀟𑀺𑀢𑀸 𑀲𑀫𑀡𑀧𑀡𑁆𑀟𑀺𑀢𑀸 𑀦𑀺𑀧𑀼𑀡𑀸 𑀓𑀢𑀧𑀭𑀧𑁆𑀧𑀯𑀸𑀤𑀸 𑀯𑀸𑀮𑀯𑁂𑀥𑀺𑀭𑀽𑀧𑀸 𑀯𑁄𑀪𑀺𑀦𑁆𑀤𑀦𑁆𑀢𑀸 𑀫𑀜𑁆𑀜𑁂 𑀘𑀭𑀦𑁆𑀢𑀺 𑀧𑀜𑁆𑀜𑀸𑀕𑀢𑁂𑀦 𑀤𑀺𑀝𑁆𑀞𑀺𑀕𑀢𑀸𑀦𑀺, 𑀢𑁂 𑀧𑀜𑁆𑀳𑀁 𑀅𑀪𑀺𑀲𑀗𑁆𑀔𑀭𑀺𑀢𑁆𑀯𑀸 𑀅𑀪𑀺𑀲𑀗𑁆𑀔𑀭𑀺𑀢𑁆𑀯𑀸 𑀢𑀣𑀸𑀕𑀢𑀁 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀧𑀼𑀘𑁆𑀙𑀦𑁆𑀢𑀺 𑀕𑀽𑀍𑀳𑀸𑀦𑀺 𑀘 𑀧𑀝𑀺𑀘𑁆𑀙𑀦𑁆𑀦𑀸𑀦𑀺 𑀘𑁇 𑀓𑀣𑀺𑀢𑀸 𑀯𑀺𑀲𑀚𑁆𑀚𑀺𑀢𑀸 𑀘 𑀢𑁂 𑀧𑀜𑁆𑀳𑀸 𑀪𑀕𑀯𑀢𑀸 𑀳𑁄𑀦𑁆𑀢𑀺 𑀦𑀺𑀤𑁆𑀤𑀺𑀝𑁆𑀞𑀓𑀸𑀭𑀡𑀸𑁇 𑀉𑀧𑀓𑁆𑀔𑀺𑀢𑁆𑀢𑀓𑀸 𑀘 𑀢𑁂 𑀪𑀕𑀯𑀢𑁄 𑀲𑀫𑁆𑀧𑀚𑁆𑀚𑀦𑁆𑀢𑀺𑁇 𑀅𑀣 𑀔𑁄 𑀪𑀕𑀯𑀸 𑀢𑀢𑁆𑀣 𑀅𑀢𑀺𑀭𑁄𑀘𑀢𑀺 𑀬𑀤𑀺𑀤𑀁 𑀧𑀜𑁆𑀜𑀸𑀬𑀸𑀢𑀺𑁇 𑀏𑀯𑀁 𑀪𑀕𑀯𑀸 𑀧𑀜𑁆𑀜𑀸𑀘𑀓𑁆𑀔𑀼𑀦𑀸𑀧𑀺 𑀯𑀺𑀯𑀝𑀘𑀓𑁆𑀔𑀼𑁇

1408\. 𑀓𑀣𑀁 𑀪𑀕𑀯𑀸 𑀩𑀼𑀤𑁆𑀥𑀘𑀓𑁆𑀔𑀼𑀦𑀸𑀧𑀺 𑀯𑀺𑀯𑀝𑀘𑀓𑁆𑀔𑀼? 𑀪𑀕𑀯𑀸 𑀩𑀼𑀤𑁆𑀥𑀘𑀓𑁆𑀔𑀼𑀦𑀸 𑀮𑁄𑀓𑀁 𑀯𑁄𑀮𑁄𑀓𑁂𑀦𑁆𑀢𑁄 𑀅𑀤𑁆𑀤𑀲 𑀲𑀢𑁆𑀢𑁂 𑀅𑀧𑁆𑀧𑀭𑀚𑀓𑁆𑀔𑁂 𑀫𑀳𑀸𑀭𑀚𑀓𑁆𑀔𑁂 𑀢𑀺𑀓𑁆𑀔𑀺𑀦𑁆𑀤𑁆𑀭𑀺𑀬𑁂 𑀫𑀼𑀤𑀺𑀦𑁆𑀤𑁆𑀭𑀺𑀬𑁂 𑀲𑁆𑀯𑀸𑀓𑀸𑀭𑁂 𑀤𑁆𑀯𑀸𑀓𑀸𑀭𑁂 𑀲𑀼𑀯𑀺𑀜𑁆𑀜𑀸𑀧𑀬𑁂 𑀤𑀼𑀯𑀺𑀜𑁆𑀜𑀸𑀧𑀬𑁂 𑀅𑀧𑁆𑀧𑁂𑀓𑀘𑁆𑀘𑁂 𑀧𑀭𑀮𑁄𑀓𑀯𑀚𑁆𑀚𑀪𑀬𑀤𑀲𑁆𑀲𑀸𑀯𑀺𑀦𑁄 𑀯𑀺𑀳𑀭𑀦𑁆𑀢𑁂, 𑀅𑀧𑁆𑀧𑁂𑀓𑀘𑁆𑀘𑁂 𑀦 𑀧𑀭𑀮𑁄𑀓𑀯𑀚𑁆𑀚𑀪𑀬𑀤𑀲𑁆𑀲𑀸𑀯𑀺𑀦𑁄 𑀯𑀺𑀳𑀭𑀦𑁆𑀢𑁂𑁇 𑀲𑁂𑀬𑁆𑀬𑀣𑀸𑀧𑀺 𑀦𑀸𑀫 𑀉𑀧𑁆𑀧𑀮𑀺𑀦𑀺𑀬𑀁 𑀯𑀸 𑀧𑀤𑀼𑀫𑀺𑀦𑀺𑀬𑀁 𑀯𑀸 𑀧𑀼𑀡𑁆𑀟𑀭𑀻𑀓𑀺𑀦𑀺𑀬𑀁 𑀯𑀸 𑀅𑀧𑁆𑀧𑁂𑀓𑀘𑁆𑀘𑀸𑀦𑀺 𑀉𑀧𑁆𑀧𑀮𑀸𑀦𑀺 𑀯𑀸 𑀧𑀤𑀼𑀫𑀸𑀦𑀺 𑀯𑀸 𑀧𑀼𑀡𑁆𑀟𑀭𑀻𑀓𑀸𑀦𑀺 𑀯𑀸 𑀉𑀤𑀓𑁂 𑀚𑀸𑀢𑀸𑀦𑀺 𑀉𑀤𑀓𑁂 𑀲𑀁𑀯𑀟𑁆𑀠𑀸𑀦𑀺 𑀉𑀤𑀓𑀸 𑀅𑀦𑀼𑀕𑁆𑀕𑀢𑀸𑀦𑀺 𑀅𑀦𑁆𑀢𑁄𑀦𑀺𑀫𑀼𑀕𑁆𑀕𑀧𑁄𑀲𑀻𑀦𑀺, 𑀅𑀧𑁆𑀧𑁂𑀓𑀘𑁆𑀘𑀸𑀦𑀺 𑀉𑀧𑁆𑀧𑀮𑀸𑀦𑀺 𑀯𑀸 𑀧𑀤𑀼𑀫𑀸𑀦𑀺 𑀯𑀸 𑀧𑀼𑀡𑁆𑀟𑀭𑀻𑀓𑀸𑀦𑀺 𑀯𑀸 𑀉𑀤𑀓𑁂 𑀚𑀸𑀢𑀸𑀦𑀺 𑀉𑀤𑀓𑁂 𑀲𑀁𑀯𑀟𑁆𑀠𑀸𑀦𑀺 𑀲𑀫𑁄𑀤𑀓𑀁 𑀞𑀺𑀢𑀸𑀦𑀺, 𑀅𑀧𑁆𑀧𑁂𑀓𑀘𑁆𑀘𑀸𑀦𑀺 𑀉𑀧𑁆𑀧𑀮𑀸𑀦𑀺 𑀯𑀸 𑀧𑀤𑀼𑀫𑀸𑀦𑀺 𑀯𑀸 𑀧𑀼𑀡𑁆𑀟𑀭𑀻𑀓𑀸𑀦𑀺 𑀯𑀸 𑀉𑀤𑀓𑁂 𑀚𑀸𑀢𑀸𑀦𑀺 𑀉𑀤𑀓𑁂 𑀲𑀁𑀯𑀟𑁆𑀠𑀸𑀦𑀺 𑀉𑀤𑀓𑀸 𑀅𑀘𑁆𑀘𑀼𑀕𑁆𑀕𑀫𑁆𑀫 𑀢𑀺𑀝𑁆𑀞𑀦𑁆𑀢𑀺 𑀅𑀦𑀼𑀧𑀮𑀺𑀢𑁆𑀢𑀸𑀦𑀺 𑀉𑀤𑀓𑁂𑀦; 𑀏𑀯𑀫𑁂𑀯𑀁 𑀪𑀕𑀯𑀸 𑀩𑀼𑀤𑁆𑀥𑀘𑀓𑁆𑀔𑀼𑀦𑀸 𑀮𑁄𑀓𑀁 𑀯𑁄𑀮𑁄𑀓𑁂𑀦𑁆𑀢𑁄 𑀅𑀤𑁆𑀤𑀲 𑀲𑀢𑁆𑀢𑁂 𑀅𑀧𑁆𑀧𑀭𑀚𑀓𑁆𑀔𑁂 𑀫𑀳𑀸𑀭𑀚𑀓𑁆𑀔𑁂 𑀢𑀺𑀓𑁆𑀔𑀺𑀦𑁆𑀤𑁆𑀭𑀺𑀬𑁂 𑀫𑀼𑀤𑀺𑀦𑁆𑀤𑁆𑀭𑀺𑀬𑁂 𑀲𑁆𑀯𑀸𑀓𑀸𑀭𑁂 𑀤𑁆𑀯𑀸𑀓𑀸𑀭𑁂 𑀲𑀼𑀯𑀺𑀜𑁆𑀜𑀸𑀧𑀬𑁂 𑀤𑀼𑀯𑀺𑀜𑁆𑀜𑀸𑀧𑀬𑁂 𑀅𑀧𑁆𑀧𑁂𑀓𑀘𑁆𑀘𑁂 𑀧𑀭𑀮𑁄𑀓𑀯𑀚𑁆𑀚𑀪𑀬𑀤𑀲𑁆𑀲𑀸𑀯𑀺𑀦𑁄 𑀯𑀺𑀳𑀭𑀦𑁆𑀢𑁂, 𑀅𑀧𑁆𑀧𑁂𑀓𑀘𑁆𑀘𑁂 𑀦 𑀧𑀭𑀮𑁄𑀓𑀯𑀚𑁆𑀚𑀪𑀬𑀤𑀲𑁆𑀲𑀸𑀯𑀺𑀦𑁄 𑀯𑀺𑀳𑀭𑀦𑁆𑀢𑁂𑁇 𑀚𑀸𑀦𑀸𑀢𑀺 𑀪𑀕𑀯𑀸—  “𑀅𑀬𑀁 𑀧𑀼𑀕𑁆𑀕𑀮𑁄 𑀭𑀸𑀕𑀘𑀭𑀺𑀢𑁄, 𑀅𑀬𑀁 𑀤𑁄𑀲𑀘𑀭𑀺𑀢𑁄, 𑀅𑀬𑀁 𑀫𑁄𑀳𑀘𑀭𑀺𑀢𑁄, 𑀅𑀬𑀁 𑀯𑀺𑀢𑀓𑁆𑀓𑀘𑀭𑀺𑀢𑁄, 𑀅𑀬𑀁 𑀲𑀤𑁆𑀥𑀸𑀘𑀭𑀺𑀢𑁄, 𑀅𑀬𑀁 𑀜𑀸𑀡𑀘𑀭𑀺𑀢𑁄”𑀢𑀺𑁇 𑀭𑀸𑀕𑀘𑀭𑀺𑀢𑀲𑁆𑀲 𑀪𑀕𑀯𑀸 𑀧𑀼𑀕𑁆𑀕𑀮𑀲𑁆𑀲 𑀅𑀲𑀼𑀪𑀓𑀣𑀁 𑀓𑀣𑁂𑀢𑀺; 𑀤𑁄𑀲𑀘𑀭𑀺𑀢𑀲𑁆𑀲 𑀪𑀕𑀯𑀸 𑀧𑀼𑀕𑁆𑀕𑀮𑀲𑁆𑀲 𑀫𑁂𑀢𑁆𑀢𑀸𑀪𑀸𑀯𑀦𑀁 𑀆𑀘𑀺𑀓𑁆𑀔𑀢𑀺; 𑀫𑁄𑀳𑀘𑀭𑀺𑀢𑀲𑁆𑀲 𑀪𑀕𑀯𑀸 𑀧𑀼𑀕𑁆𑀕𑀮𑀲𑁆𑀲 𑀉𑀤𑁆𑀤𑁂𑀲𑁂 𑀧𑀭𑀺𑀧𑀼𑀘𑁆𑀙𑀸𑀬 𑀓𑀸𑀮𑁂𑀦 𑀥𑀫𑁆𑀫𑀲𑁆𑀲𑀯𑀦𑁂 𑀓𑀸𑀮𑁂𑀦 𑀥𑀫𑁆𑀫𑀲𑀸𑀓𑀘𑁆𑀙𑀸𑀬 𑀕𑀭𑀼𑀲𑀁𑀯𑀸𑀲𑁂 𑀦𑀺𑀯𑁂𑀲𑁂𑀢𑀺; 𑀯𑀺𑀢𑀓𑁆𑀓𑀘𑀭𑀺𑀢𑀲𑁆𑀲 𑀪𑀕𑀯𑀸 𑀧𑀼𑀕𑁆𑀕𑀮𑀲𑁆𑀲 𑀆𑀦𑀸𑀧𑀸𑀦𑀲𑁆𑀲𑀢𑀺𑀁 𑀆𑀘𑀺𑀓𑁆𑀔𑀢𑀺; 𑀲𑀤𑁆𑀥𑀸𑀘𑀭𑀺𑀢𑀲𑁆𑀲 𑀪𑀕𑀯𑀸 𑀧𑀼𑀕𑁆𑀕𑀮𑀲𑁆𑀲 𑀧𑀲𑀸𑀤𑀦𑀻𑀬𑀁 𑀦𑀺𑀫𑀺𑀢𑁆𑀢𑀁 𑀆𑀘𑀺𑀓𑁆𑀔𑀢𑀺 𑀩𑀼𑀤𑁆𑀥𑀲𑀼𑀩𑁄𑀥𑀺𑀁 𑀥𑀫𑁆𑀫𑀲𑀼𑀥𑀫𑁆𑀫𑀢𑀁 𑀲𑀁𑀖𑀲𑀼𑀧𑁆𑀧𑀝𑀺𑀧𑀢𑁆𑀢𑀺𑀁 𑀲𑀻𑀮𑀸𑀦𑀺 𑀘 𑀅𑀢𑁆𑀢𑀦𑁄; 𑀜𑀸𑀡𑀘𑀭𑀺𑀢𑀲𑁆𑀲 𑀪𑀕𑀯𑀸 𑀧𑀼𑀕𑁆𑀕𑀮𑀲𑁆𑀲 𑀆𑀘𑀺𑀓𑁆𑀔𑀢𑀺 𑀯𑀺𑀧𑀲𑁆𑀲𑀦𑀸𑀦𑀺𑀫𑀺𑀢𑁆𑀢𑀁 𑀅𑀦𑀺𑀘𑁆𑀘𑀸𑀓𑀸𑀭𑀁 𑀤𑀼𑀓𑁆𑀔𑀸𑀓𑀸𑀭𑀁 𑀅𑀦𑀢𑁆𑀢𑀸𑀓𑀸𑀭𑀁𑁇

1409\. _“𑀲𑁂𑀮𑁂 𑀬𑀣𑀸 𑀧𑀩𑁆𑀩𑀢𑀫𑀼𑀤𑁆𑀥𑀦𑀺𑀝𑁆𑀞𑀺𑀢𑁄,_  
_𑀬𑀣𑀸𑀧𑀺 𑀧𑀲𑁆𑀲𑁂 𑀚𑀦𑀢𑀁 𑀲𑀫𑀦𑁆𑀢𑀢𑁄;_  
_𑀢𑀣𑀽𑀧𑀫𑀁 𑀥𑀫𑁆𑀫𑀫𑀬𑀁 𑀲𑀼𑀫𑁂𑀥,_  
_𑀧𑀸𑀲𑀸𑀤𑀫𑀸𑀭𑀼𑀬𑁆𑀳 𑀲𑀫𑀦𑁆𑀢𑀘𑀓𑁆𑀔𑀼;_  
_𑀲𑁄𑀓𑀸𑀯𑀢𑀺𑀡𑁆𑀡𑀁 𑀚𑀦𑀢𑀫𑀧𑁂𑀢𑀲𑁄𑀓𑁄,_  
_𑀅𑀯𑁂𑀓𑁆𑀔𑀲𑁆𑀲𑀼 𑀚𑀸𑀢𑀺𑀚𑀭𑀸𑀪𑀺𑀪𑀽𑀢𑀦𑁆”𑀢𑀺𑁇_  


1410\. 𑀏𑀯𑀁 𑀪𑀕𑀯𑀸 𑀩𑀼𑀤𑁆𑀥𑀘𑀓𑁆𑀔𑀼𑀦𑀸𑀧𑀺 𑀯𑀺𑀯𑀝𑀘𑀓𑁆𑀔𑀼𑁇

1411\. 𑀓𑀣𑀁 𑀪𑀕𑀯𑀸 𑀲𑀫𑀦𑁆𑀢𑀘𑀓𑁆𑀔𑀼𑀦𑀸𑀧𑀺 𑀯𑀺𑀯𑀝𑀘𑀓𑁆𑀔𑀼? **𑀲𑀫𑀦𑁆𑀢𑀘𑀓𑁆𑀔𑀼** 𑀯𑀼𑀘𑁆𑀘𑀢𑀺 𑀲𑀩𑁆𑀩𑀜𑁆𑀜𑀼𑀢𑀜𑀸𑀡𑀁𑁇 𑀪𑀕𑀯𑀸 𑀲𑀩𑁆𑀩𑀜𑁆𑀜𑀼𑀢𑀜𑀸𑀡𑁂𑀦 𑀉𑀧𑁂𑀢𑁄 𑀲𑀫𑀼𑀧𑁂𑀢𑁄 𑀉𑀧𑀕𑀢𑁄 𑀲𑀫𑀼𑀧𑀕𑀢𑁄 𑀉𑀧𑀧𑀦𑁆𑀦𑁄 𑀲𑀫𑀼𑀧𑀧𑀦𑁆𑀦𑁄 𑀲𑀫𑀦𑁆𑀦𑀸𑀕𑀢𑁄𑁇

1412\. _“𑀦 𑀢𑀲𑁆𑀲 𑀅𑀤𑀺𑀝𑁆𑀞𑀫𑀺𑀥𑀢𑁆𑀣𑀺 𑀓𑀺𑀜𑁆𑀘𑀺,_  
_𑀅𑀣𑁄 𑀅𑀯𑀺𑀜𑁆𑀜𑀸𑀢𑀫𑀚𑀸𑀦𑀺𑀢𑀩𑁆𑀩𑀁;_  
_𑀲𑀩𑁆𑀩𑀁 𑀅𑀪𑀺𑀜𑁆𑀜𑀸𑀲𑀺 𑀬𑀤𑀢𑁆𑀣𑀺 𑀦𑁂𑀬𑁆𑀬𑀁,_  
_𑀢𑀣𑀸𑀕𑀢𑁄 𑀢𑁂𑀦 𑀲𑀫𑀦𑁆𑀢𑀘𑀓𑁆𑀔𑀽”𑀢𑀺𑁇_  


1413\. 𑀏𑀯𑀁 𑀪𑀕𑀯𑀸 𑀲𑀫𑀦𑁆𑀢𑀘𑀓𑁆𑀔𑀼𑀦𑀸𑀧𑀺 𑀯𑀺𑀯𑀝𑀘𑀓𑁆𑀔𑀽𑀢𑀺—  𑀅𑀓𑀺𑀢𑁆𑀢𑀬𑀺 𑀯𑀺𑀯𑀝𑀘𑀓𑁆𑀔𑀼𑁇

1414\. **𑀲𑀓𑁆𑀔𑀺𑀥𑀫𑁆𑀫𑀁 𑀧𑀭𑀺𑀲𑁆𑀲𑀬𑀯𑀺𑀦𑀬𑀦𑁆**𑀢𑀺𑁇 **𑀲𑀓𑁆𑀔𑀺𑀥𑀫𑁆𑀫𑀦𑁆**𑀢𑀺 𑀦 𑀇𑀢𑀺𑀳𑀺𑀢𑀺𑀳𑀁, 𑀦 𑀇𑀢𑀺𑀓𑀺𑀭𑀸𑀬, 𑀦 𑀧𑀭𑀫𑁆𑀧𑀭𑀸𑀬, 𑀦 𑀧𑀺𑀝𑀓𑀲𑀫𑁆𑀧𑀤𑀸𑀬, 𑀦 𑀢𑀓𑁆𑀓𑀳𑁂𑀢𑀼, 𑀦 𑀦𑀬𑀳𑁂𑀢𑀼, 𑀦 𑀆𑀓𑀸𑀭𑀧𑀭𑀺𑀯𑀺𑀢𑀓𑁆𑀓𑁂𑀦, 𑀦 𑀤𑀺𑀝𑁆𑀞𑀺𑀦𑀺𑀚𑁆𑀛𑀸𑀦𑀓𑁆𑀔𑀦𑁆𑀢𑀺𑀬𑀸 𑀲𑀸𑀫𑀁 𑀲𑀬𑀫𑀪𑀺𑀜𑁆𑀜𑀸𑀢𑀁 𑀅𑀢𑁆𑀢𑀧𑀘𑁆𑀘𑀓𑁆𑀔𑀁 𑀥𑀫𑁆𑀫𑀦𑁆𑀢𑀺—  𑀲𑀓𑁆𑀔𑀺𑀥𑀫𑁆𑀫𑀁𑁇 **𑀧𑀭𑀺𑀲𑁆𑀲𑀬𑀯𑀺𑀦𑀬𑀦𑁆**𑀢𑀺𑁇 **𑀧𑀭𑀺𑀲𑁆𑀲𑀬𑀸**𑀢𑀺 𑀤𑁆𑀯𑁂 𑀧𑀭𑀺𑀲𑁆𑀲𑀬𑀸—  𑀧𑀸𑀓𑀝𑀧𑀭𑀺𑀲𑁆𑀲𑀬𑀸 𑀘 𑀧𑀝𑀺𑀘𑁆𑀙𑀦𑁆𑀦𑀧𑀭𑀺𑀲𑁆𑀲𑀬𑀸 𑀘𑁇 𑀓𑀢𑀫𑁂 𑀧𑀸𑀓𑀝𑀧𑀭𑀺𑀲𑁆𑀲𑀬𑀸? 𑀲𑀻𑀳𑀸 𑀩𑁆𑀬𑀕𑁆𑀖𑀸 𑀤𑀻𑀧𑀻 𑀅𑀘𑁆𑀙𑀸 𑀢𑀭𑀘𑁆𑀙𑀸 𑀓𑁄𑀓𑀸 𑀫𑀳𑀺𑀁𑀲𑀸 𑀳𑀢𑁆𑀣𑀻 𑀅𑀳𑀺 𑀯𑀺𑀘𑁆𑀙𑀺𑀓𑀸 𑀲𑀢𑀧𑀤𑀻, 𑀘𑁄𑀭𑀸 𑀯𑀸 𑀅𑀲𑁆𑀲𑀼 𑀫𑀸𑀦𑀯𑀸 𑀯𑀸 𑀓𑀢𑀓𑀫𑁆𑀫𑀸 𑀯𑀸 𑀅𑀓𑀢𑀓𑀫𑁆𑀫𑀸 𑀯𑀸, 𑀘𑀓𑁆𑀔𑀼𑀭𑁄𑀕𑁄 𑀲𑁄𑀢𑀭𑁄𑀕𑁄 𑀖𑀸𑀦𑀭𑁄𑀕𑁄 𑀚𑀺𑀯𑁆𑀳𑀸𑀭𑁄𑀕𑁄 𑀓𑀸𑀬𑀭𑁄𑀕𑁄 𑀲𑀻𑀲𑀭𑁄𑀕𑁄 𑀓𑀡𑁆𑀡𑀭𑁄𑀕𑁄 𑀫𑀼𑀔𑀭𑁄𑀕𑁄 𑀤𑀦𑁆𑀢𑀭𑁄𑀕𑁄 𑀓𑀸𑀲𑁄 𑀲𑀸𑀲𑁄 𑀧𑀺𑀦𑀸𑀲𑁄 𑀟𑀸𑀳𑁄 𑀚𑀭𑁄 𑀓𑀼𑀘𑁆𑀙𑀺𑀭𑁄𑀕𑁄 𑀫𑀼𑀘𑁆𑀙𑀸 𑀧𑀓𑁆𑀔𑀦𑁆𑀤𑀺𑀓𑀸 𑀲𑀽𑀮𑀸 𑀯𑀺𑀲𑀽𑀘𑀺𑀓𑀸 𑀓𑀼𑀝𑁆𑀞𑀁 𑀕𑀡𑁆𑀟𑁄 𑀓𑀺𑀮𑀸𑀲𑁄 𑀲𑁄𑀲𑁄 𑀅𑀧𑀫𑀸𑀭𑁄 𑀤𑀤𑁆𑀤𑀼 𑀓𑀡𑁆𑀟𑀼 𑀓𑀘𑁆𑀙𑀼 𑀭𑀔𑀲𑀸 𑀯𑀺𑀢𑀘𑁆𑀙𑀺𑀓𑀸 𑀮𑁄𑀳𑀺𑀢𑀧𑀺𑀢𑁆𑀢𑀁 𑀫𑀥𑀼𑀫𑁂𑀳𑁄 𑀅𑀁𑀲𑀸 𑀧𑀺𑀍𑀅𑀓𑀸 𑀪𑀕𑀦𑁆𑀤𑀮𑀸, 𑀧𑀺𑀢𑁆𑀢𑀲𑀫𑀼𑀝𑁆𑀞𑀸𑀦𑀸 𑀆𑀩𑀸𑀥𑀸 𑀲𑁂𑀫𑁆𑀳𑀲𑀫𑀼𑀝𑁆𑀞𑀸𑀦𑀸 𑀆𑀩𑀸𑀥𑀸 𑀯𑀸𑀢𑀲𑀫𑀼𑀝𑁆𑀞𑀸𑀦𑀸 𑀆𑀩𑀸𑀥𑀸 𑀲𑀦𑁆𑀦𑀺𑀧𑀸𑀢𑀺𑀓𑀸 𑀆𑀩𑀸𑀥𑀸 𑀉𑀢𑀼𑀧𑀭𑀺𑀡𑀸𑀫𑀚𑀸 𑀆𑀩𑀸𑀥𑀸 𑀯𑀺𑀲𑀫𑀧𑀭𑀺𑀳𑀸𑀭𑀚𑀸 𑀆𑀩𑀸𑀥𑀸 𑀑𑀧𑀓𑁆𑀓𑀫𑀺𑀓𑀸 𑀆𑀩𑀸𑀥𑀸 𑀓𑀫𑁆𑀫𑀯𑀺𑀧𑀸𑀓𑀚𑀸 𑀆𑀩𑀸𑀥𑀸, 𑀲𑀻𑀢𑀁 𑀉𑀡𑁆𑀳𑀁 𑀚𑀺𑀖𑀘𑁆𑀙𑀸 𑀧𑀺𑀧𑀸𑀲𑀸 𑀉𑀘𑁆𑀘𑀸𑀭𑁄 𑀧𑀲𑁆𑀲𑀸𑀯𑁄 𑀟𑀁𑀲𑀫𑀓𑀲𑀯𑀸𑀢𑀸𑀢𑀧𑀲𑀭𑀻𑀲𑀧𑀲𑀫𑁆𑀨𑀲𑁆𑀲𑀸 𑀇𑀢𑀺 𑀯𑀸—  𑀇𑀫𑁂 𑀯𑀼𑀘𑁆𑀘𑀦𑁆𑀢𑀺 𑀧𑀸𑀓𑀝𑀧𑀭𑀺𑀲𑁆𑀲𑀬𑀸𑁇

1415\. 𑀓𑀢𑀫𑁂 𑀧𑀝𑀺𑀘𑁆𑀙𑀦𑁆𑀦𑀧𑀭𑀺𑀲𑁆𑀲𑀬𑀸? 𑀓𑀸𑀬𑀤𑀼𑀘𑁆𑀘𑀭𑀺𑀢𑀁 𑀯𑀘𑀻𑀤𑀼𑀘𑁆𑀘𑀭𑀺𑀢𑀁 𑀫𑀦𑁄𑀤𑀼𑀘𑁆𑀘𑀭𑀺𑀢𑀁 𑀓𑀸𑀫𑀘𑁆𑀙𑀦𑁆𑀤𑀦𑀻𑀯𑀭𑀡𑀁 𑀩𑁆𑀬𑀸𑀧𑀸𑀤𑀦𑀻𑀯𑀭𑀡𑀁 𑀣𑀺𑀦𑀫𑀺𑀤𑁆𑀥𑀦𑀻𑀯𑀭𑀡𑀁 𑀉𑀤𑁆𑀥𑀘𑁆𑀘𑀓𑀼𑀓𑁆𑀓𑀼𑀘𑁆𑀘𑀦𑀻𑀯𑀭𑀡𑀁 𑀯𑀺𑀘𑀺𑀓𑀺𑀘𑁆𑀙𑀸𑀦𑀻𑀯𑀭𑀡𑀁 𑀭𑀸𑀕𑁄 𑀤𑁄𑀲𑁄 𑀫𑁄𑀳𑁄 𑀓𑁄𑀥𑁄 𑀉𑀧𑀦𑀸𑀳𑁄 𑀫𑀓𑁆𑀔𑁄 𑀧𑀍𑀆𑀲𑁄 𑀇𑀲𑁆𑀲𑀸 𑀫𑀘𑁆𑀙𑀭𑀺𑀬𑀁 𑀫𑀸𑀬𑀸 𑀲𑀸𑀞𑁂𑀬𑁆𑀬𑀁 𑀣𑀫𑁆𑀪𑁄 𑀲𑀸𑀭𑀫𑁆𑀪𑁄 𑀫𑀸𑀦𑁄 𑀅𑀢𑀺𑀫𑀸𑀦𑁄 𑀫𑀤𑁄 𑀧𑀫𑀸𑀤𑁄, 𑀲𑀩𑁆𑀩𑁂 𑀓𑀺𑀮𑁂𑀲𑀸 𑀲𑀩𑁆𑀩𑁂 𑀤𑀼𑀘𑁆𑀘𑀭𑀺𑀢𑀸 𑀲𑀩𑁆𑀩𑁂 𑀤𑀭𑀣𑀸 𑀲𑀩𑁆𑀩𑁂 𑀧𑀭𑀺𑀍𑀆𑀳𑀸 𑀲𑀩𑁆𑀩𑁂 𑀲𑀦𑁆𑀢𑀸𑀧𑀸 𑀲𑀩𑁆𑀩𑀸𑀓𑀼𑀲𑀮𑀸𑀪𑀺𑀲𑀗𑁆𑀔𑀸𑀭𑀸—  𑀇𑀫𑁂 𑀯𑀼𑀘𑁆𑀘𑀦𑁆𑀢𑀺 𑀧𑀝𑀺𑀘𑁆𑀙𑀦𑁆𑀦𑀧𑀭𑀺𑀲𑁆𑀲𑀬𑀸𑁇

1416\. **𑀧𑀭𑀺𑀲𑁆𑀲𑀬𑀸**𑀢𑀺 𑀓𑁂𑀦𑀝𑁆𑀞𑁂𑀦 𑀧𑀭𑀺𑀲𑁆𑀲𑀬𑀸? 𑀧𑀭𑀺𑀲𑀳𑀦𑁆𑀢𑀻𑀢𑀺 𑀧𑀭𑀺𑀲𑁆𑀲𑀬𑀸, 𑀧𑀭𑀺𑀳𑀸𑀦𑀸𑀬 𑀲𑀁𑀯𑀢𑁆𑀢𑀦𑁆𑀢𑀻𑀢𑀺 𑀧𑀭𑀺𑀲𑁆𑀲𑀬𑀸, 𑀢𑀢𑁆𑀭𑀸𑀲𑀬𑀸𑀢𑀺 𑀧𑀭𑀺𑀲𑁆𑀲𑀬𑀸𑁇 𑀓𑀣𑀁 𑀧𑀭𑀺𑀲𑀳𑀦𑁆𑀢𑀻𑀢𑀺 𑀧𑀭𑀺𑀲𑁆𑀲𑀬𑀸? 𑀢𑁂 𑀧𑀭𑀺𑀲𑁆𑀲𑀬𑀸 𑀢𑀁 𑀧𑀼𑀕𑁆𑀕𑀮𑀁 𑀲𑀳𑀦𑁆𑀢𑀺 𑀧𑀭𑀺𑀲𑀳𑀦𑁆𑀢𑀺 𑀅𑀪𑀺𑀪𑀯𑀦𑁆𑀢𑀺 𑀅𑀚𑁆𑀛𑁄𑀢𑁆𑀣𑀭𑀦𑁆𑀢𑀺 𑀧𑀭𑀺𑀬𑀸𑀤𑀺𑀬𑀦𑁆𑀢𑀺 𑀫𑀤𑁆𑀤𑀦𑁆𑀢𑀺𑁇 𑀏𑀯𑀁 𑀧𑀭𑀺𑀲𑀳𑀦𑁆𑀢𑀻𑀢𑀺—  𑀧𑀭𑀺𑀲𑁆𑀲𑀬𑀸𑁇

1417\. 𑀓𑀣𑀁 𑀧𑀭𑀺𑀳𑀸𑀦𑀸𑀬 𑀲𑀁𑀯𑀢𑁆𑀢𑀦𑁆𑀢𑀻𑀢𑀺 𑀧𑀭𑀺𑀲𑁆𑀲𑀬𑀸? 𑀢𑁂 𑀧𑀭𑀺𑀲𑁆𑀲𑀬𑀸 𑀓𑀼𑀲𑀮𑀸𑀦𑀁 𑀥𑀫𑁆𑀫𑀸𑀦𑀁 𑀅𑀦𑁆𑀢𑀭𑀸𑀬𑀸𑀬 𑀧𑀭𑀺𑀳𑀸𑀦𑀸𑀬 𑀲𑀁𑀯𑀢𑁆𑀢𑀦𑁆𑀢𑀺𑁇 𑀓𑀢𑀫𑁂𑀲𑀁 𑀓𑀼𑀲𑀮𑀸𑀦𑀁 𑀥𑀫𑁆𑀫𑀸𑀦𑀁? 𑀲𑀫𑁆𑀫𑀸𑀧𑀝𑀺𑀧𑀤𑀸𑀬 𑀅𑀦𑀼𑀮𑁄𑀫𑀧𑀝𑀺𑀧𑀤𑀸𑀬 𑀅𑀧𑀘𑁆𑀘𑀦𑀻𑀓𑀧𑀝𑀺𑀧𑀤𑀸𑀬 𑀅𑀯𑀺𑀭𑀼𑀤𑁆𑀥𑀧𑀝𑀺𑀧𑀤𑀸𑀬 𑀅𑀦𑁆𑀯𑀢𑁆𑀣𑀧𑀝𑀺𑀧𑀤𑀸𑀬 𑀥𑀫𑁆𑀫𑀸𑀦𑀼𑀥𑀫𑁆𑀫𑀧𑀝𑀺𑀧𑀤𑀸𑀬 𑀲𑀻𑀮𑁂𑀲𑀼 𑀧𑀭𑀺𑀧𑀽𑀭𑀓𑀸𑀭𑀺𑀢𑀸𑀬 𑀇𑀦𑁆𑀤𑁆𑀭𑀺𑀬𑁂𑀲𑀼 𑀕𑀼𑀢𑁆𑀢𑀤𑁆𑀯𑀸𑀭𑀢𑀸𑀬 𑀪𑁄𑀚𑀦𑁂 𑀫𑀢𑁆𑀢𑀜𑁆𑀜𑀼𑀢𑀸𑀬 𑀚𑀸𑀕𑀭𑀺𑀬𑀸𑀦𑀼𑀬𑁄𑀕𑀲𑁆𑀲 𑀲𑀢𑀺𑀲𑀫𑁆𑀧𑀚𑀜𑁆𑀜𑀲𑁆𑀲 𑀘𑀢𑀼𑀦𑁆𑀦𑀁 𑀲𑀢𑀺𑀧𑀝𑁆𑀞𑀸𑀦𑀸𑀦𑀁 𑀪𑀸𑀯𑀦𑀸𑀦𑀼𑀬𑁄𑀕𑀲𑁆𑀲 𑀘𑀢𑀼𑀦𑁆𑀦𑀁 𑀲𑀫𑁆𑀫𑀧𑁆𑀧𑀥𑀸𑀦𑀸𑀦𑀁 𑀘𑀢𑀼𑀦𑁆𑀦𑀁 𑀇𑀤𑁆𑀥𑀺𑀧𑀸𑀤𑀸𑀦𑀁 𑀧𑀜𑁆𑀘𑀦𑁆𑀦𑀁 𑀇𑀦𑁆𑀤𑁆𑀭𑀺𑀬𑀸𑀦𑀁 𑀧𑀜𑁆𑀘𑀦𑁆𑀦𑀁 𑀩𑀮𑀸𑀦𑀁 𑀲𑀢𑁆𑀢𑀦𑁆𑀦𑀁 𑀩𑁄𑀚𑁆𑀛𑀗𑁆𑀕𑀸𑀦𑀁 𑀅𑀭𑀺𑀬𑀲𑁆𑀲 𑀅𑀝𑁆𑀞𑀗𑁆𑀕𑀺𑀓𑀲𑁆𑀲 𑀫𑀕𑁆𑀕𑀲𑁆𑀲 𑀪𑀸𑀯𑀦𑀸𑀦𑀼𑀬𑁄𑀕𑀲𑁆𑀲—  𑀇𑀫𑁂𑀲𑀁 𑀓𑀼𑀲𑀮𑀸𑀦𑀁 𑀥𑀫𑁆𑀫𑀸𑀦𑀁 𑀅𑀦𑁆𑀢𑀭𑀸𑀬𑀸𑀬 𑀧𑀭𑀺𑀳𑀸𑀦𑀸𑀬 𑀲𑀁𑀯𑀢𑁆𑀢𑀦𑁆𑀢𑀺𑁇 𑀏𑀯𑀫𑁆𑀧𑀺 𑀧𑀭𑀺𑀳𑀸𑀦𑀸𑀬 𑀲𑀁𑀯𑀢𑁆𑀢𑀦𑁆𑀢𑀻𑀢𑀺—  𑀧𑀭𑀺𑀲𑁆𑀲𑀬𑀸𑁇

1418\. 𑀓𑀣𑀁 𑀢𑀢𑁆𑀭𑀸𑀲𑀬𑀸𑀢𑀺 𑀧𑀭𑀺𑀲𑁆𑀲𑀬𑀸? 𑀢𑀢𑁆𑀣𑁂𑀢𑁂 𑀧𑀸𑀧𑀓𑀸 𑀅𑀓𑀼𑀲𑀮𑀸 𑀥𑀫𑁆𑀫𑀸 𑀉𑀧𑁆𑀧𑀚𑁆𑀚𑀦𑁆𑀢𑀺 𑀅𑀢𑁆𑀢𑀪𑀸𑀯𑀲𑀦𑁆𑀦𑀺𑀲𑁆𑀲𑀬𑀸𑁇 𑀬𑀣𑀸 𑀩𑀺𑀮𑁂 𑀩𑀺𑀮𑀸𑀲𑀬𑀸 𑀧𑀸𑀡𑀸 𑀲𑀬𑀦𑁆𑀢𑀺, 𑀤𑀓𑁂 𑀤𑀓𑀸𑀲𑀬𑀸 𑀧𑀸𑀡𑀸 𑀲𑀬𑀦𑁆𑀢𑀺, 𑀯𑀦𑁂 𑀯𑀦𑀸𑀲𑀬𑀸 𑀧𑀸𑀡𑀸 𑀲𑀬𑀦𑁆𑀢𑀺, 𑀭𑀼𑀓𑁆𑀔𑁂 𑀭𑀼𑀓𑁆𑀔𑀸𑀲𑀬𑀸 𑀧𑀸𑀡𑀸 𑀲𑀬𑀦𑁆𑀢𑀺; 𑀏𑀯𑀫𑁂𑀯𑀁 𑀢𑀢𑁆𑀣𑁂𑀢𑁂 𑀧𑀸𑀧𑀓𑀸 𑀅𑀓𑀼𑀲𑀮𑀸 𑀥𑀫𑁆𑀫𑀸 𑀉𑀧𑁆𑀧𑀚𑁆𑀚𑀦𑁆𑀢𑀺 𑀅𑀢𑁆𑀢𑀪𑀸𑀯𑀲𑀦𑁆𑀦𑀺𑀲𑁆𑀲𑀬𑀸𑀢𑀺𑁇 𑀏𑀯𑀫𑁆𑀧𑀺 𑀢𑀢𑁆𑀭𑀸𑀲𑀬𑀸𑀢𑀺—  𑀧𑀭𑀺𑀲𑁆𑀲𑀬𑀸𑁇

1419\. 𑀯𑀼𑀢𑁆𑀢𑀜𑁆𑀳𑁂𑀢𑀁 𑀪𑀕𑀯𑀢𑀸—  “𑀲𑀸𑀦𑁆𑀢𑁂𑀯𑀸𑀲𑀺𑀓𑁄, 𑀪𑀺𑀓𑁆𑀔𑀯𑁂, 𑀪𑀺𑀓𑁆𑀔𑀼 𑀲𑀸𑀘𑀭𑀺𑀬𑀓𑁄 𑀤𑀼𑀓𑁆𑀔𑀁 𑀦 𑀨𑀸𑀲𑀼 𑀯𑀺𑀳𑀭𑀢𑀺𑁇 𑀓𑀣𑀜𑁆𑀘, 𑀪𑀺𑀓𑁆𑀔𑀯𑁂, 𑀪𑀺𑀓𑁆𑀔𑀼 𑀲𑀸𑀦𑁆𑀢𑁂𑀯𑀸𑀲𑀺𑀓𑁄 𑀲𑀸𑀘𑀭𑀺𑀬𑀓𑁄 𑀤𑀼𑀓𑁆𑀔𑀁 𑀦 𑀨𑀸𑀲𑀼 𑀯𑀺𑀳𑀭𑀢𑀺? 𑀇𑀥, 𑀪𑀺𑀓𑁆𑀔𑀯𑁂, 𑀪𑀺𑀓𑁆𑀔𑀼𑀦𑁄 𑀘𑀓𑁆𑀔𑀼𑀦𑀸 𑀭𑀽𑀧𑀁 𑀤𑀺𑀲𑁆𑀯𑀸 𑀉𑀧𑁆𑀧𑀚𑁆𑀚𑀦𑁆𑀢𑀺 𑀧𑀸𑀧𑀓𑀸 𑀅𑀓𑀼𑀲𑀮𑀸 𑀥𑀫𑁆𑀫𑀸 𑀲𑀭𑀲𑀗𑁆𑀓𑀧𑁆𑀧𑀸 𑀲𑀁𑀬𑁄𑀚𑀦𑀺𑀬𑀸, 𑀢𑁆𑀬𑀲𑁆𑀲 𑀅𑀦𑁆𑀢𑁄 𑀯𑀲𑀦𑁆𑀢𑀺 𑀅𑀦𑁆𑀯𑀸𑀲𑁆𑀲𑀯𑀦𑁆𑀢𑀺 𑀧𑀸𑀧𑀓𑀸 𑀅𑀓𑀼𑀲𑀮𑀸 𑀥𑀫𑁆𑀫𑀸𑀢𑀺𑁇 𑀢𑀲𑁆𑀫𑀸 𑀲𑀸𑀦𑁆𑀢𑁂𑀯𑀸𑀲𑀺𑀓𑁄𑀢𑀺 𑀯𑀼𑀘𑁆𑀘𑀢𑀺𑁇 𑀢𑁂 𑀦𑀁 𑀲𑀫𑀼𑀤𑀸𑀘𑀭𑀦𑁆𑀢𑀺, 𑀲𑀫𑀼𑀤𑀸𑀘𑀭𑀦𑁆𑀢𑀺 𑀦𑀁 𑀧𑀸𑀧𑀓𑀸 𑀅𑀓𑀼𑀲𑀮𑀸 𑀥𑀫𑁆𑀫𑀸𑀢𑀺𑁇 𑀢𑀲𑁆𑀫𑀸 𑀲𑀸𑀘𑀭𑀺𑀬𑀓𑁄𑀢𑀺 𑀯𑀼𑀘𑁆𑀘𑀢𑀺𑁇

1420\. 𑀧𑀼𑀦 𑀘𑀧𑀭𑀁, 𑀪𑀺𑀓𑁆𑀔𑀯𑁂, 𑀪𑀺𑀓𑁆𑀔𑀼𑀦𑁄 𑀲𑁄𑀢𑁂𑀦 𑀲𑀤𑁆𑀤𑀁 𑀲𑀼𑀢𑁆𑀯𑀸…𑀧𑁂…  𑀖𑀸𑀦𑁂𑀦 𑀕𑀦𑁆𑀥𑀁 𑀖𑀸𑀬𑀺𑀢𑁆𑀯𑀸…  𑀚𑀺𑀯𑁆𑀳𑀸𑀬 𑀭𑀲𑀁 𑀲𑀸𑀬𑀺𑀢𑁆𑀯𑀸…  𑀓𑀸𑀬𑁂𑀦 𑀨𑁄𑀝𑁆𑀞𑀩𑁆𑀩𑀁 𑀨𑀼𑀲𑀺𑀢𑁆𑀯𑀸…  𑀫𑀦𑀲𑀸 𑀥𑀫𑁆𑀫𑀁 𑀯𑀺𑀜𑁆𑀜𑀸𑀬 𑀉𑀧𑁆𑀧𑀚𑁆𑀚𑀦𑁆𑀢𑀺 𑀧𑀸𑀧𑀓𑀸 𑀅𑀓𑀼𑀲𑀮𑀸 𑀥𑀫𑁆𑀫𑀸 𑀲𑀭𑀲𑀗𑁆𑀓𑀧𑁆𑀧𑀸 𑀲𑀁𑀬𑁄𑀚𑀦𑀺𑀬𑀸, 𑀢𑁆𑀬𑀲𑁆𑀲 𑀅𑀦𑁆𑀢𑁄 𑀯𑀲𑀦𑁆𑀢𑀺 𑀅𑀦𑁆𑀯𑀸𑀲𑁆𑀲𑀯𑀦𑁆𑀢𑀺 𑀧𑀸𑀧𑀓𑀸 𑀅𑀓𑀼𑀲𑀮𑀸 𑀥𑀫𑁆𑀫𑀸𑀢𑀺𑁇 𑀢𑀲𑁆𑀫𑀸 𑀲𑀸𑀦𑁆𑀢𑁂𑀯𑀸𑀲𑀺𑀓𑁄𑀢𑀺 𑀯𑀼𑀘𑁆𑀘𑀢𑀺𑁇 𑀢𑁂 𑀦𑀁 𑀲𑀫𑀼𑀤𑀸𑀘𑀭𑀦𑁆𑀢𑀺, 𑀲𑀫𑀼𑀤𑀸𑀘𑀭𑀦𑁆𑀢𑀺 𑀦𑀁 𑀧𑀸𑀧𑀓𑀸 𑀅𑀓𑀼𑀲𑀮𑀸 𑀥𑀫𑁆𑀫𑀸𑀢𑀺𑁇 𑀢𑀲𑁆𑀫𑀸 𑀲𑀸𑀘𑀭𑀺𑀬𑀓𑁄𑀢𑀺 𑀯𑀼𑀘𑁆𑀘𑀢𑀺𑁇 𑀏𑀯𑀁 𑀔𑁄, 𑀪𑀺𑀓𑁆𑀔𑀯𑁂, 𑀪𑀺𑀓𑁆𑀔𑀼 𑀲𑀸𑀦𑁆𑀢𑁂𑀯𑀸𑀲𑀺𑀓𑁄 𑀲𑀸𑀘𑀭𑀺𑀬𑀓𑁄 𑀤𑀼𑀓𑁆𑀔𑀁 𑀦 𑀨𑀸𑀲𑀼 𑀯𑀺𑀳𑀭𑀢𑀻”𑀢𑀺𑁇 𑀏𑀯𑀫𑁆𑀧𑀺 𑀢𑀢𑁆𑀭𑀸𑀲𑀬𑀸𑀢𑀺—  𑀧𑀭𑀺𑀲𑁆𑀲𑀬𑀸𑁇

1421\. 𑀯𑀼𑀢𑁆𑀢𑀜𑁆𑀳𑁂𑀢𑀁 𑀪𑀕𑀯𑀢𑀸—  “𑀢𑀬𑁄𑀫𑁂, 𑀪𑀺𑀓𑁆𑀔𑀯𑁂, 𑀅𑀦𑁆𑀢𑀭𑀸𑀫𑀮𑀸 𑀅𑀦𑁆𑀢𑀭𑀸𑀅𑀫𑀺𑀢𑁆𑀢𑀸 𑀅𑀦𑁆𑀢𑀭𑀸𑀲𑀧𑀢𑁆𑀢𑀸 𑀅𑀦𑁆𑀢𑀭𑀸𑀯𑀥𑀓𑀸 𑀅𑀦𑁆𑀢𑀭𑀸𑀧𑀘𑁆𑀘𑀢𑁆𑀣𑀺𑀓𑀸𑁇 𑀓𑀢𑀫𑁂 𑀢𑀬𑁄? 𑀮𑁄𑀪𑁄, 𑀪𑀺𑀓𑁆𑀔𑀯𑁂, 𑀅𑀦𑁆𑀢𑀭𑀸𑀫𑀮𑁄 𑀅𑀦𑁆𑀢𑀭𑀸𑀅𑀫𑀺𑀢𑁆𑀢𑁄 𑀅𑀦𑁆𑀢𑀭𑀸𑀲𑀧𑀢𑁆𑀢𑁄 𑀅𑀦𑁆𑀢𑀭𑀸𑀯𑀥𑀓𑁄 𑀅𑀦𑁆𑀢𑀭𑀸𑀧𑀘𑁆𑀘𑀢𑁆𑀣𑀺𑀓𑁄; 𑀤𑁄𑀲𑁄, 𑀪𑀺𑀓𑁆𑀔𑀯𑁂…𑀧𑁂…  𑀫𑁄𑀳𑁄, 𑀪𑀺𑀓𑁆𑀔𑀯𑁂, 𑀅𑀦𑁆𑀢𑀭𑀸𑀫𑀮𑁄 𑀅𑀦𑁆𑀢𑀭𑀸𑀅𑀫𑀺𑀢𑁆𑀢𑁄 𑀅𑀦𑁆𑀢𑀭𑀸𑀲𑀧𑀢𑁆𑀢𑁄 𑀅𑀦𑁆𑀢𑀭𑀸𑀯𑀥𑀓𑁄 𑀅𑀦𑁆𑀢𑀭𑀸𑀧𑀘𑁆𑀘𑀢𑁆𑀣𑀺𑀓𑁄𑁇 𑀇𑀫𑁂 𑀔𑁄, 𑀪𑀺𑀓𑁆𑀔𑀯𑁂, 𑀢𑀬𑁄 𑀅𑀦𑁆𑀢𑀭𑀸𑀫𑀮𑀸 𑀅𑀦𑁆𑀢𑀭𑀸𑀅𑀫𑀺𑀢𑁆𑀢𑀸 𑀅𑀦𑁆𑀢𑀭𑀸𑀲𑀧𑀢𑁆𑀢𑀸 𑀅𑀦𑁆𑀢𑀭𑀸𑀯𑀥𑀓𑀸 𑀅𑀦𑁆𑀢𑀭𑀸𑀧𑀘𑁆𑀘𑀢𑁆𑀣𑀺𑀓𑀸𑀢𑀺𑁇

1422\. _𑀅𑀦𑀢𑁆𑀣𑀚𑀦𑀦𑁄 𑀮𑁄𑀪𑁄,_  
_𑀮𑁄𑀪𑁄 𑀘𑀺𑀢𑁆𑀢𑀧𑁆𑀧𑀓𑁄𑀧𑀦𑁄;_  
_𑀪𑀬𑀫𑀦𑁆𑀢𑀭𑀢𑁄 𑀚𑀸𑀢𑀁,_  
_𑀢𑀁 𑀚𑀦𑁄 𑀦𑀸𑀯𑀩𑀼𑀚𑁆𑀛𑀢𑀺𑁇_  


1423\. _𑀮𑀼𑀤𑁆𑀥𑁄 𑀅𑀢𑁆𑀣𑀁 𑀦 𑀚𑀸𑀦𑀸𑀢𑀺,_  
_𑀮𑀼𑀤𑁆𑀥𑁄 𑀥𑀫𑁆𑀫𑀁 𑀦 𑀧𑀲𑁆𑀲𑀢𑀺;_  
_𑀅𑀦𑁆𑀥𑀦𑁆𑀢𑀫𑀁 𑀢𑀤𑀸 𑀳𑁄𑀢𑀺,_  
_𑀬𑀁 𑀮𑁄𑀪𑁄 𑀲𑀳𑀢𑁂 𑀦𑀭𑀁𑁇_  


1424\. _𑀅𑀦𑀢𑁆𑀣𑀚𑀦𑀦𑁄 𑀤𑁄𑀲𑁄,_  
_𑀤𑁄𑀲𑁄 𑀘𑀺𑀢𑁆𑀢𑀧𑁆𑀧𑀓𑁄𑀧𑀦𑁄;_  
_𑀪𑀬𑀫𑀦𑁆𑀢𑀭𑀢𑁄 𑀚𑀸𑀢𑀁,_  
_𑀢𑀁 𑀚𑀦𑁄 𑀦𑀸𑀯𑀩𑀼𑀚𑁆𑀛𑀢𑀺𑁇_  


1425\. _𑀓𑀼𑀤𑁆𑀥𑁄 𑀅𑀢𑁆𑀣𑀁 𑀦 𑀚𑀸𑀦𑀸𑀢𑀺,_  
_𑀓𑀼𑀤𑁆𑀥𑁄 𑀥𑀫𑁆𑀫𑀁 𑀦 𑀧𑀲𑁆𑀲𑀢𑀺;_  
_𑀅𑀦𑁆𑀥𑀦𑁆𑀢𑀫𑀁 𑀢𑀤𑀸 𑀳𑁄𑀢𑀺,_  
_𑀬𑀁 𑀤𑁄𑀲𑁄 𑀲𑀳𑀢𑁂 𑀦𑀭𑀁𑁇_  


1426\. _𑀅𑀦𑀢𑁆𑀣𑀚𑀦𑀦𑁄 𑀫𑁄𑀳𑁄,_  
_𑀫𑁄𑀳𑁄 𑀘𑀺𑀢𑁆𑀢𑀧𑁆𑀧𑀓𑁄𑀧𑀦𑁄;_  
_𑀪𑀬𑀫𑀦𑁆𑀢𑀭𑀢𑁄 𑀚𑀸𑀢𑀁,_  
_𑀢𑀁 𑀚𑀦𑁄 𑀦𑀸𑀯𑀩𑀼𑀚𑁆𑀛𑀢𑀺𑁇_  


1427\. _𑀫𑀽𑀍𑀳𑁄 𑀅𑀢𑁆𑀣𑀁 𑀦 𑀚𑀸𑀦𑀸𑀢𑀺,_  
_𑀫𑀽𑀍𑀳𑁄 𑀥𑀫𑁆𑀫𑀁 𑀦 𑀧𑀲𑁆𑀲𑀢𑀺;_  
_𑀅𑀦𑁆𑀥𑀦𑁆𑀢𑀫𑀁 𑀢𑀤𑀸 𑀳𑁄𑀢𑀺,_  
_𑀬𑀁 𑀫𑁄𑀳𑁄 𑀲𑀳𑀢𑁂 𑀦𑀭𑀦𑁆”𑀢𑀺𑁇_  


1428\. 𑀏𑀯𑀫𑁆𑀧𑀺 𑀢𑀢𑁆𑀭𑀸𑀲𑀬𑀸𑀢𑀺—  𑀧𑀭𑀺𑀲𑁆𑀲𑀬𑀸𑁇

1429\. 𑀯𑀼𑀢𑁆𑀢𑀜𑁆𑀳𑁂𑀢𑀁 𑀪𑀕𑀯𑀢𑀸—  “𑀢𑀬𑁄 𑀔𑁄, 𑀫𑀳𑀸𑀭𑀸𑀚, 𑀧𑀼𑀭𑀺𑀲𑀲𑁆𑀲 𑀥𑀫𑁆𑀫𑀸 𑀅𑀚𑁆𑀛𑀢𑁆𑀢𑀁 𑀉𑀧𑁆𑀧𑀚𑁆𑀚𑀫𑀸𑀦𑀸 𑀉𑀧𑁆𑀧𑀚𑁆𑀚𑀦𑁆𑀢𑀺 𑀅𑀳𑀺𑀢𑀸𑀬 𑀤𑀼𑀓𑁆𑀔𑀸𑀬 𑀅𑀨𑀸𑀲𑀼𑀯𑀺𑀳𑀸𑀭𑀸𑀬𑁇 𑀓𑀢𑀫𑁂 𑀢𑀬𑁄? 𑀮𑁄𑀪𑁄 𑀔𑁄, 𑀫𑀳𑀸𑀭𑀸𑀚, 𑀧𑀼𑀭𑀺𑀲𑀲𑁆𑀲 𑀥𑀫𑁆𑀫𑁄 𑀅𑀚𑁆𑀛𑀢𑁆𑀢𑀁 𑀉𑀧𑁆𑀧𑀚𑁆𑀚𑀫𑀸𑀦𑁄 𑀉𑀧𑁆𑀧𑀚𑁆𑀚𑀢𑀺 𑀅𑀳𑀺𑀢𑀸𑀬 𑀤𑀼𑀓𑁆𑀔𑀸𑀬 𑀅𑀨𑀸𑀲𑀼𑀯𑀺𑀳𑀸𑀭𑀸𑀬; 𑀤𑁄𑀲𑁄 𑀔𑁄, 𑀫𑀳𑀸𑀭𑀸𑀚…𑀧𑁂…  𑀫𑁄𑀳𑁄 𑀔𑁄, 𑀫𑀳𑀸𑀭𑀸𑀚, 𑀧𑀼𑀭𑀺𑀲𑀲𑁆𑀲 𑀥𑀫𑁆𑀫𑁄 𑀅𑀚𑁆𑀛𑀢𑁆𑀢𑀁 𑀉𑀧𑁆𑀧𑀚𑁆𑀚𑀫𑀸𑀦𑁄 𑀉𑀧𑁆𑀧𑀚𑁆𑀚𑀢𑀺 𑀅𑀳𑀺𑀢𑀸𑀬 𑀤𑀼𑀓𑁆𑀔𑀸𑀬 𑀅𑀨𑀸𑀲𑀼𑀯𑀺𑀳𑀸𑀭𑀸𑀬𑁇 𑀇𑀫𑁂 𑀔𑁄, 𑀫𑀳𑀸𑀭𑀸𑀚, 𑀢𑀬𑁄 𑀧𑀼𑀭𑀺𑀲𑀲𑁆𑀲 𑀥𑀫𑁆𑀫𑀸 𑀅𑀚𑁆𑀛𑀢𑁆𑀢𑀁 𑀉𑀧𑁆𑀧𑀚𑁆𑀚𑀫𑀸𑀦𑀸 𑀉𑀧𑁆𑀧𑀚𑁆𑀚𑀦𑁆𑀢𑀺 𑀅𑀳𑀺𑀢𑀸𑀬 𑀤𑀼𑀓𑁆𑀔𑀸𑀬 𑀅𑀨𑀸𑀲𑀼𑀯𑀺𑀳𑀸𑀭𑀸𑀬𑁇

1430\. _𑀮𑁄𑀪𑁄 𑀤𑁄𑀲𑁄 𑀘 𑀫𑁄𑀳𑁄 𑀘,_  
_𑀧𑀼𑀭𑀺𑀲𑀁 𑀧𑀸𑀧𑀘𑁂𑀢𑀲𑀁;_  
_𑀳𑀺𑀁𑀲𑀦𑁆𑀢𑀺 𑀅𑀢𑁆𑀢𑀲𑀫𑁆𑀪𑀽𑀢𑀸,_  
_𑀢𑀘𑀲𑀸𑀭𑀁𑀯 𑀲𑀫𑁆𑀨𑀮𑀦𑁆”𑀢𑀺𑁇_  


1431\. 𑀏𑀯𑀫𑁆𑀧𑀺 𑀢𑀢𑁆𑀭𑀸𑀲𑀬𑀸𑀢𑀺—  𑀧𑀭𑀺𑀲𑁆𑀲𑀬𑀸𑁇

1432\. 𑀯𑀼𑀢𑁆𑀢𑀜𑁆𑀳𑁂𑀢𑀁 𑀪𑀕𑀯𑀢𑀸—

1433\. _“𑀭𑀸𑀕𑁄 𑀘 𑀤𑁄𑀲𑁄 𑀘 𑀇𑀢𑁄𑀦𑀺𑀤𑀸𑀦𑀸,_  
_𑀅𑀭𑀢𑀻 𑀭𑀢𑀻 𑀮𑁄𑀫𑀳𑀁𑀲𑁄 𑀇𑀢𑁄𑀚𑀸;_  
_𑀇𑀢𑁄 𑀲𑀫𑀼𑀝𑁆𑀞𑀸𑀬 𑀫𑀦𑁄𑀯𑀺𑀢𑀓𑁆𑀓𑀸,_  
_𑀓𑀼𑀫𑀸𑀭𑀓𑀸 𑀥𑀗𑁆𑀓𑀫𑀺𑀯𑁄𑀲𑁆𑀲𑀚𑀦𑁆𑀢𑀻”𑀢𑀺𑁇_  


1434\. 𑀏𑀯𑀫𑁆𑀧𑀺 𑀢𑀢𑁆𑀭𑀸𑀲𑀬𑀸𑀢𑀺—  𑀧𑀭𑀺𑀲𑁆𑀲𑀬𑀸𑁇

1435\. **𑀧𑀭𑀺𑀲𑁆𑀲𑀬𑀯𑀺𑀦𑀬𑀦𑁆**𑀢𑀺 𑀧𑀭𑀺𑀲𑁆𑀲𑀬𑀯𑀺𑀦𑀬𑀁 𑀧𑀭𑀺𑀲𑁆𑀲𑀬𑀧𑁆𑀧𑀳𑀸𑀦𑀁 𑀧𑀭𑀺𑀲𑁆𑀲𑀬𑀯𑀽𑀧𑀲𑀫𑀁 𑀧𑀭𑀺𑀲𑁆𑀲𑀬𑀧𑀝𑀺𑀦𑀺𑀲𑁆𑀲𑀕𑁆𑀕𑀁 𑀧𑀭𑀺𑀲𑁆𑀲𑀬𑀧𑀝𑀺𑀧𑀲𑁆𑀲𑀤𑁆𑀥𑀺𑀁 𑀅𑀫𑀢𑀁 𑀦𑀺𑀩𑁆𑀩𑀸𑀦𑀦𑁆𑀢𑀺—  𑀲𑀓𑁆𑀔𑀺𑀥𑀫𑁆𑀫𑀁 𑀧𑀭𑀺𑀲𑁆𑀲𑀬𑀯𑀺𑀦𑀬𑀁𑁇

1436\. **𑀧𑀝𑀺𑀧𑀤𑀁 𑀯𑀤𑁂𑀳𑀺 𑀪𑀤𑁆𑀤𑀦𑁆𑀢𑁂**𑀢𑀺𑁇 𑀧𑀝𑀺𑀧𑀤𑀁 𑀯𑀤𑁂𑀳𑀺—  𑀲𑀫𑁆𑀫𑀸𑀧𑀝𑀺𑀧𑀤𑀁 𑀅𑀦𑀼𑀮𑁄𑀫𑀧𑀝𑀺𑀧𑀤𑀁 𑀅𑀧𑀘𑁆𑀘𑀦𑀻𑀓𑀧𑀝𑀺𑀧𑀤𑀁 𑀅𑀯𑀺𑀭𑀼𑀤𑁆𑀥𑀧𑀝𑀺𑀧𑀤𑀁 𑀅𑀦𑁆𑀯𑀢𑁆𑀣𑀧𑀝𑀺𑀧𑀤𑀁 𑀥𑀫𑁆𑀫𑀸𑀦𑀼𑀥𑀫𑁆𑀫𑀧𑀝𑀺𑀧𑀤𑀁 𑀲𑀻𑀮𑁂𑀲𑀼 𑀧𑀭𑀺𑀧𑀽𑀭𑀓𑀸𑀭𑀺𑀢𑀁 𑀇𑀦𑁆𑀤𑁆𑀭𑀺𑀬𑁂𑀲𑀼 𑀕𑀼𑀢𑁆𑀢𑀤𑁆𑀯𑀸𑀭𑀢𑀁 𑀪𑁄𑀚𑀦𑁂 𑀫𑀢𑁆𑀢𑀜𑁆𑀜𑀼𑀢𑀁 𑀚𑀸𑀕𑀭𑀺𑀬𑀸𑀦𑀼𑀬𑁄𑀕𑀁 𑀲𑀢𑀺𑀲𑀫𑁆𑀧𑀚𑀜𑁆𑀜𑀁 𑀘𑀢𑁆𑀢𑀸𑀭𑁄 𑀲𑀢𑀺𑀧𑀝𑁆𑀞𑀸𑀦𑁂 𑀘𑀢𑁆𑀢𑀸𑀭𑁄 𑀲𑀫𑁆𑀫𑀧𑁆𑀧𑀥𑀸𑀦𑁂 𑀘𑀢𑁆𑀢𑀸𑀭𑁄 𑀇𑀤𑁆𑀥𑀺𑀧𑀸𑀤𑁂 𑀧𑀜𑁆𑀘𑀺𑀦𑁆𑀤𑁆𑀭𑀺𑀬𑀸𑀦𑀺 𑀧𑀜𑁆𑀘 𑀩𑀮𑀸𑀦𑀺 𑀲𑀢𑁆𑀢 𑀩𑁄𑀚𑁆𑀛𑀗𑁆𑀕𑁂 𑀅𑀭𑀺𑀬𑀁 𑀅𑀝𑁆𑀞𑀗𑁆𑀕𑀺𑀓𑀁 𑀫𑀕𑁆𑀕𑀁 𑀦𑀺𑀩𑁆𑀩𑀸𑀦𑀜𑁆𑀘 𑀦𑀺𑀩𑁆𑀩𑀸𑀦𑀕𑀸𑀫𑀺𑀦𑀺𑀜𑁆𑀘 𑀧𑀝𑀺𑀧𑀤𑀁 𑀯𑀤𑁂𑀳𑀺 𑀆𑀘𑀺𑀓𑁆𑀔 𑀤𑁂𑀲𑁂𑀳𑀺 𑀧𑀜𑁆𑀜𑀧𑁂𑀳𑀺 𑀧𑀝𑁆𑀞𑀧𑁂𑀳𑀺 𑀯𑀺𑀯𑀭 𑀯𑀺𑀪𑀚 𑀉𑀢𑁆𑀢𑀸𑀦𑀻𑀓𑀭𑁄𑀳𑀺 𑀧𑀓𑀸𑀲𑁂𑀳𑀻𑀢𑀺—  𑀧𑀝𑀺𑀧𑀤𑀁 𑀯𑀤𑁂𑀳𑀺𑁇 **𑀪𑀤𑁆𑀤𑀦𑁆𑀢𑁂**𑀢𑀺 𑀲𑁄 𑀦𑀺𑀫𑁆𑀫𑀺𑀢𑁄 𑀩𑀼𑀤𑁆𑀥𑀁 𑀪𑀕𑀯𑀦𑁆𑀢𑀁 𑀆𑀮𑀧𑀢𑀺𑁇 𑀅𑀣 𑀯𑀸 𑀬𑀁 𑀢𑁆𑀯𑀁 𑀥𑀫𑁆𑀫𑀁 𑀆𑀘𑀺𑀓𑁆𑀔𑀲𑀺 𑀤𑁂𑀲𑁂𑀲𑀺 𑀧𑀜𑁆𑀜𑀧𑁂𑀲𑀺 𑀧𑀝𑁆𑀞𑀧𑁂𑀲𑀺 𑀯𑀺𑀯𑀭𑀺 𑀯𑀺𑀪𑀚𑀺 𑀉𑀢𑁆𑀢𑀸𑀦𑀻𑀅𑀓𑀸𑀲𑀺 𑀧𑀓𑀸𑀲𑁂𑀲𑀺 𑀲𑀩𑁆𑀩𑀁 𑀢𑀁 𑀲𑀼𑀦𑁆𑀤𑀭𑀁 𑀪𑀤𑁆𑀤𑀓𑀁 𑀓𑀮𑁆𑀬𑀸𑀡𑀁 𑀅𑀦𑀯𑀚𑁆𑀚𑀁 𑀲𑁂𑀯𑀺𑀢𑀩𑁆𑀩𑀦𑁆𑀢𑀺—  𑀧𑀝𑀺𑀧𑀤𑀁 𑀯𑀤𑁂𑀳𑀺 𑀪𑀤𑁆𑀤𑀦𑁆𑀢𑁂𑁇

1437\. **𑀧𑀸𑀢𑀺𑀫𑁄𑀓𑁆𑀔𑀁 𑀅𑀣 𑀯𑀸𑀧𑀺 𑀲𑀫𑀸𑀥𑀺𑀦𑁆**𑀢𑀺𑁇 **𑀧𑀸𑀢𑀺𑀫𑁄𑀓𑁆𑀔𑀦𑁆**𑀢𑀺 𑀲𑀻𑀮𑀁 𑀧𑀢𑀺𑀝𑁆𑀞𑀸 𑀆𑀤𑀺 𑀘𑀭𑀡𑀁 𑀲𑀁𑀬𑀫𑁄 𑀲𑀁𑀯𑀭𑁄 𑀫𑀼𑀔𑀁 𑀧𑀫𑀼𑀔𑀁 𑀓𑀼𑀲𑀮𑀸𑀦𑀁 𑀥𑀫𑁆𑀫𑀸𑀦𑀁 𑀲𑀫𑀸𑀧𑀢𑁆𑀢𑀺𑀬𑀸𑁇 **𑀅𑀣 𑀯𑀸𑀧𑀺 𑀲𑀫𑀸𑀥𑀺𑀦𑁆**𑀢𑀺 𑀬𑀸 𑀘𑀺𑀢𑁆𑀢𑀲𑁆𑀲 𑀞𑀺𑀢𑀺 𑀲𑀡𑁆𑀞𑀺𑀢𑀺 𑀅𑀯𑀝𑁆𑀞𑀺𑀢𑀺 𑀅𑀯𑀺𑀲𑀸𑀳𑀸𑀭𑁄 𑀅𑀯𑀺𑀓𑁆𑀔𑁂𑀧𑁄 𑀅𑀯𑀺𑀲𑀸𑀳𑀢𑀫𑀸𑀦𑀲𑀢𑀸 𑀲𑀫𑀣𑁄 𑀲𑀫𑀸𑀥𑀺𑀦𑁆𑀤𑁆𑀭𑀺𑀬𑀁 𑀲𑀫𑀸𑀥𑀺𑀩𑀮𑀁 𑀲𑀫𑁆𑀫𑀸𑀲𑀫𑀸𑀥𑀻𑀢𑀺—  𑀧𑀸𑀢𑀺𑀫𑁄𑀓𑁆𑀔𑀁 𑀅𑀣 𑀯𑀸𑀧𑀺 𑀲𑀫𑀸𑀥𑀺𑀁𑁇

1438\. 𑀢𑁂𑀦𑀸𑀳 𑀲𑁄 𑀦𑀺𑀫𑁆𑀫𑀺𑀢𑁄—

1439\. _“𑀅𑀓𑀺𑀢𑁆𑀢𑀬𑀻 𑀯𑀺𑀯𑀝𑀘𑀓𑁆𑀔𑀼,_  
_𑀲𑀓𑁆𑀔𑀺𑀥𑀫𑁆𑀫𑀁 𑀧𑀭𑀺𑀲𑁆𑀲𑀬𑀯𑀺𑀦𑀬𑀁;_  
_𑀧𑀝𑀺𑀧𑀤𑀁 𑀯𑀤𑁂𑀳𑀺 𑀪𑀤𑁆𑀤𑀦𑁆𑀢𑁂,_  
_𑀧𑀸𑀢𑀺𑀫𑁄𑀓𑁆𑀔𑀁 𑀅𑀣 𑀯𑀸𑀧𑀺 𑀲𑀫𑀸𑀥𑀺𑀦𑁆”𑀢𑀺𑁇_  


(157.)

1440\. _**𑀘𑀓𑁆𑀔𑀽𑀳𑀺 𑀦𑁂𑀯 𑀮𑁄𑀮𑀲𑁆𑀲,**_  
_**𑀕𑀸𑀫𑀓𑀣𑀸𑀬 𑀆𑀯𑀭𑀬𑁂 𑀲𑁄𑀢𑀁;**_  
_**𑀭𑀲𑁂 𑀘 𑀦𑀸𑀦𑀼𑀕𑀺𑀚𑁆𑀛𑁂𑀬𑁆𑀬,**_  
_**𑀦 𑀘 𑀫𑀫𑀸𑀬𑁂𑀣 𑀓𑀺𑀜𑁆𑀘𑀺 𑀮𑁄𑀓𑀲𑁆𑀫𑀺𑀁𑁇**_  


1441\. **𑀘𑀓𑁆𑀔𑀽𑀳𑀺 𑀦𑁂𑀯 𑀮𑁄𑀮𑀲𑁆𑀲𑀸**𑀢𑀺𑁇 𑀓𑀣𑀁 𑀘𑀓𑁆𑀔𑀼𑀮𑁄𑀮𑁄𑀢𑀺? 𑀇𑀥𑁂𑀓𑀘𑁆𑀘𑁄 𑀘𑀓𑁆𑀔𑀼𑀮𑁄𑀮𑀺𑀬𑁂𑀦 𑀲𑀫𑀦𑁆𑀦𑀸𑀕𑀢𑁄 𑀳𑁄𑀢𑀺—  “𑀅𑀤𑀺𑀝𑁆𑀞𑀁 𑀤𑀓𑁆𑀔𑀺𑀢𑀩𑁆𑀩𑀁, 𑀤𑀺𑀝𑁆𑀞𑀁 𑀲𑀫𑀢𑀺𑀓𑁆𑀓𑀫𑀺𑀢𑀩𑁆𑀩𑀦𑁆”𑀢𑀺 𑀆𑀭𑀸𑀫𑁂𑀦 𑀆𑀭𑀸𑀫𑀁 𑀉𑀬𑁆𑀬𑀸𑀦𑁂𑀦 𑀉𑀬𑁆𑀬𑀸𑀦𑀁 𑀕𑀸𑀫𑁂𑀦 𑀕𑀸𑀫𑀁 𑀦𑀺𑀕𑀫𑁂𑀦 𑀦𑀺𑀕𑀫𑀁 𑀦𑀕𑀭𑁂𑀦 𑀦𑀕𑀭𑀁 𑀭𑀝𑁆𑀞𑁂𑀦 𑀭𑀝𑁆𑀞𑀁 𑀚𑀦𑀧𑀤𑁂𑀦 𑀚𑀦𑀧𑀤𑀁 𑀤𑀻𑀖𑀘𑀸𑀭𑀺𑀓𑀁 𑀅𑀦𑀯𑀝𑁆𑀞𑀺𑀢𑀘𑀸𑀭𑀺𑀓𑀁 𑀅𑀦𑀼𑀬𑀼𑀢𑁆𑀢𑁄 𑀘 𑀳𑁄𑀢𑀺 𑀭𑀽𑀧𑀲𑁆𑀲 𑀤𑀲𑁆𑀲𑀦𑀸𑀬𑁇 𑀏𑀯𑀫𑁆𑀧𑀺 𑀘𑀓𑁆𑀔𑀼𑀮𑁄𑀮𑁄 𑀳𑁄𑀢𑀺𑁇

1442\. 𑀅𑀣 𑀯𑀸 𑀪𑀺𑀓𑁆𑀔𑀼 𑀅𑀦𑁆𑀢𑀭𑀖𑀭𑀁 𑀧𑀯𑀺𑀝𑁆𑀞𑁄 𑀯𑀻𑀣𑀺𑀁 𑀧𑀝𑀺𑀧𑀦𑁆𑀦𑁄 𑀅𑀲𑀁𑀯𑀼𑀢𑁄 𑀕𑀘𑁆𑀙𑀢𑀺 𑀳𑀢𑁆𑀣𑀺𑀁 𑀑𑀮𑁄𑀓𑁂𑀦𑁆𑀢𑁄, 𑀅𑀲𑁆𑀲𑀁 𑀑𑀮𑁄𑀓𑁂𑀦𑁆𑀢𑁄, 𑀭𑀣𑀁 𑀑𑀮𑁄𑀓𑁂𑀦𑁆𑀢𑁄, 𑀧𑀢𑁆𑀢𑀺𑀁 𑀑𑀮𑁄𑀓𑁂𑀦𑁆𑀢𑁄, 𑀇𑀢𑁆𑀣𑀺𑀬𑁄 𑀑𑀮𑁄𑀓𑁂𑀦𑁆𑀢𑁄, 𑀧𑀼𑀭𑀺𑀲𑁂 𑀑𑀮𑁄𑀓𑁂𑀦𑁆𑀢𑁄, 𑀓𑀼𑀫𑀸𑀭𑀓𑁂 𑀑𑀮𑁄𑀓𑁂𑀦𑁆𑀢𑁄, 𑀓𑀼𑀫𑀸𑀭𑀺𑀓𑀸𑀬𑁄 𑀑𑀮𑁄𑀓𑁂𑀦𑁆𑀢𑁄, 𑀅𑀦𑁆𑀢𑀭𑀸𑀧𑀡𑀁 𑀑𑀮𑁄𑀓𑁂𑀦𑁆𑀢𑁄, 𑀖𑀭𑀫𑀼𑀔𑀸𑀦𑀺 𑀑𑀮𑁄𑀓𑁂𑀦𑁆𑀢𑁄, 𑀉𑀤𑁆𑀥𑀁 𑀑𑀮𑁄𑀓𑁂𑀦𑁆𑀢𑁄, 𑀅𑀥𑁄 𑀑𑀮𑁄𑀓𑁂𑀦𑁆𑀢𑁄, 𑀤𑀺𑀲𑀸𑀯𑀺𑀤𑀺𑀲𑀁 𑀯𑀺𑀧𑁂𑀓𑁆𑀔𑀫𑀸𑀦𑁄 𑀕𑀘𑁆𑀙𑀢𑀺𑁇 𑀏𑀯𑀫𑁆𑀧𑀺 𑀘𑀓𑁆𑀔𑀼𑀮𑁄𑀮𑁄 𑀳𑁄𑀢𑀺𑁇

1443\. 𑀅𑀣 𑀯𑀸 𑀪𑀺𑀓𑁆𑀔𑀼 𑀘𑀓𑁆𑀔𑀼𑀦𑀸 𑀭𑀽𑀧𑀁 𑀤𑀺𑀲𑁆𑀯𑀸 𑀦𑀺𑀫𑀺𑀢𑁆𑀢𑀕𑁆𑀕𑀸𑀳𑀻 𑀳𑁄𑀢𑀺 𑀅𑀦𑀼𑀩𑁆𑀬𑀜𑁆𑀚𑀦𑀕𑁆𑀕𑀸𑀳𑀻𑁇 𑀬𑀢𑁆𑀯𑀸𑀥𑀺𑀓𑀭𑀡𑀫𑁂𑀦𑀁 𑀘𑀓𑁆𑀔𑀼𑀦𑁆𑀤𑁆𑀭𑀺𑀬𑀁 𑀅𑀲𑀁𑀯𑀼𑀢𑀁 𑀯𑀺𑀳𑀭𑀦𑁆𑀢𑀁 𑀅𑀪𑀺𑀚𑁆𑀛𑀸𑀤𑁄𑀫𑀦𑀲𑁆𑀲𑀸 𑀧𑀸𑀧𑀓𑀸 𑀅𑀓𑀼𑀲𑀮𑀸 𑀥𑀫𑁆𑀫𑀸 𑀅𑀦𑁆𑀯𑀸𑀲𑁆𑀲𑀯𑁂𑀬𑁆𑀬𑀼𑀁, 𑀢𑀲𑁆𑀲 𑀲𑀁𑀯𑀭𑀸𑀬 𑀦 𑀧𑀝𑀺𑀧𑀚𑁆𑀚𑀢𑀺, 𑀦 𑀭𑀓𑁆𑀔𑀢𑀺 𑀘𑀓𑁆𑀔𑀼𑀦𑁆𑀤𑁆𑀭𑀺𑀬𑀁, 𑀘𑀓𑁆𑀔𑀼𑀦𑁆𑀤𑁆𑀭𑀺𑀬𑁂 𑀦 𑀲𑀁𑀯𑀭𑀁 𑀆𑀧𑀚𑁆𑀚𑀢𑀺𑁇 𑀏𑀯𑀫𑁆𑀧𑀺 𑀘𑀓𑁆𑀔𑀼𑀮𑁄𑀮𑁄 𑀳𑁄𑀢𑀺𑁇

1444\. 𑀬𑀣𑀸 𑀯𑀸 𑀧𑀦𑁂𑀓𑁂 𑀪𑁄𑀦𑁆𑀢𑁄 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 𑀲𑀤𑁆𑀥𑀸𑀤𑁂𑀬𑁆𑀬𑀸𑀦𑀺 𑀪𑁄𑀚𑀦𑀸𑀦𑀺 𑀪𑀼𑀜𑁆𑀚𑀺𑀢𑁆𑀯𑀸 𑀢𑁂 𑀏𑀯𑀭𑀽𑀧𑀁 𑀯𑀺𑀲𑀽𑀓𑀤𑀲𑁆𑀲𑀦𑀁 𑀅𑀦𑀼𑀬𑀼𑀢𑁆𑀢𑀸 𑀯𑀺𑀳𑀭𑀦𑁆𑀢𑀺, 𑀲𑁂𑀬𑁆𑀬𑀣𑀺𑀤𑀁—  𑀦𑀘𑁆𑀘𑀁 𑀕𑀻𑀢𑀁 𑀯𑀸𑀤𑀺𑀢𑀁 𑀧𑁂𑀓𑁆𑀔𑀁 𑀅𑀓𑁆𑀔𑀸𑀦𑀁 𑀧𑀸𑀡𑀺𑀲𑁆𑀲𑀭𑀁 𑀯𑁂𑀢𑀸𑀍𑀅𑀁 𑀓𑀼𑀫𑁆𑀪𑀣𑀽𑀡𑀁 𑀲𑁄𑀪𑀦𑀓𑀁 𑀘𑀡𑁆𑀟𑀸𑀮𑀁 𑀯𑀁𑀲𑀁 𑀥𑁄𑀯𑀦𑀁 𑀳𑀢𑁆𑀣𑀺𑀬𑀼𑀤𑁆𑀥𑀁 𑀅𑀲𑁆𑀲𑀬𑀼𑀤𑁆𑀥𑀁 𑀫𑀳𑀺𑀁𑀲𑀬𑀼𑀤𑁆𑀥𑀁 𑀉𑀲𑀪𑀬𑀼𑀤𑁆𑀥𑀁 𑀅𑀚𑀬𑀼𑀤𑁆𑀥𑀁 𑀫𑁂𑀡𑁆𑀟𑀬𑀼𑀤𑁆𑀥𑀁 𑀓𑀼𑀓𑁆𑀓𑀼𑀝𑀬𑀼𑀤𑁆𑀥𑀁 𑀯𑀝𑁆𑀝𑀓𑀬𑀼𑀤𑁆𑀥𑀁 𑀤𑀡𑁆𑀟𑀬𑀼𑀤𑁆𑀥𑀁 𑀫𑀼𑀝𑁆𑀞𑀺𑀬𑀼𑀤𑁆𑀥𑀁 𑀦𑀺𑀩𑁆𑀩𑀼𑀤𑁆𑀥𑀁 𑀉𑀬𑁆𑀬𑁄𑀥𑀺𑀓𑀁 𑀩𑀮𑀕𑁆𑀕𑀁 𑀲𑁂𑀦𑀸𑀩𑁆𑀬𑀽𑀳𑀁 𑀅𑀦𑀻𑀓𑀤𑀲𑁆𑀲𑀦𑀁 𑀇𑀢𑀺 𑀯𑀸𑁇 𑀏𑀯𑀫𑁆𑀧𑀺 𑀘𑀓𑁆𑀔𑀼𑀮𑁄𑀮𑁄 𑀳𑁄𑀢𑀺𑁇

1445\. 𑀓𑀣𑀁 𑀦 𑀘𑀓𑁆𑀔𑀼𑀮𑁄𑀮𑁄 𑀳𑁄𑀢𑀺? 𑀇𑀥 𑀪𑀺𑀓𑁆𑀔𑀼 𑀅𑀦𑁆𑀢𑀭𑀖𑀭𑀁 𑀧𑀯𑀺𑀝𑁆𑀞𑁄 𑀯𑀻𑀣𑀺𑀁 𑀧𑀝𑀺𑀧𑀦𑁆𑀦𑁄 𑀲𑀁𑀯𑀼𑀢𑁄 𑀕𑀘𑁆𑀙𑀢𑀺 𑀦 𑀳𑀢𑁆𑀣𑀺𑀁 𑀑𑀮𑁄𑀓𑁂𑀦𑁆𑀢𑁄, 𑀦 𑀅𑀲𑁆𑀲𑀁 𑀑𑀮𑁄𑀓𑁂𑀦𑁆𑀢𑁄, 𑀦 𑀭𑀣𑀁 𑀑𑀮𑁄𑀓𑁂𑀦𑁆𑀢𑁄, 𑀦 𑀧𑀢𑁆𑀢𑀺𑀁 𑀑𑀮𑁄𑀓𑁂𑀦𑁆𑀢𑁄, 𑀦 𑀇𑀢𑁆𑀣𑀺𑀬𑁄 𑀑𑀮𑁄𑀓𑁂𑀦𑁆𑀢𑁄, 𑀦 𑀧𑀼𑀭𑀺𑀲𑁂 𑀑𑀮𑁄𑀓𑁂𑀦𑁆𑀢𑁄, 𑀦 𑀓𑀼𑀫𑀸𑀭𑀓𑁂 𑀑𑀮𑁄𑀓𑁂𑀦𑁆𑀢𑁄, 𑀦 𑀓𑀼𑀫𑀸𑀭𑀺𑀓𑀸𑀬𑁄 𑀑𑀮𑁄𑀓𑁂𑀦𑁆𑀢𑁄, 𑀦 𑀅𑀦𑁆𑀢𑀭𑀸𑀧𑀡𑀁 𑀑𑀮𑁄𑀓𑁂𑀦𑁆𑀢𑁄, 𑀦 𑀖𑀭𑀫𑀼𑀔𑀸𑀦𑀺 𑀑𑀮𑁄𑀓𑁂𑀦𑁆𑀢𑁄, 𑀦 𑀉𑀤𑁆𑀥𑀁 𑀑𑀮𑁄𑀓𑁂𑀦𑁆𑀢𑁄, 𑀦 𑀅𑀥𑁄 𑀑𑀮𑁄𑀓𑁂𑀦𑁆𑀢𑁄, 𑀦 𑀤𑀺𑀲𑀸𑀯𑀺𑀤𑀺𑀲𑀸𑀯𑀺𑀧𑁂𑀓𑁆𑀔𑀫𑀸𑀦𑁄 𑀕𑀘𑁆𑀙𑀢𑀺𑁇 𑀏𑀯𑀫𑁆𑀧𑀺 𑀦 𑀘𑀓𑁆𑀔𑀼𑀮𑁄𑀮𑁄 𑀳𑁄𑀢𑀺𑁇

1446\. 𑀅𑀣 𑀯𑀸 𑀪𑀺𑀓𑁆𑀔𑀼 𑀘𑀓𑁆𑀔𑀼𑀦𑀸 𑀭𑀽𑀧𑀁 𑀤𑀺𑀲𑁆𑀯𑀸 𑀦 𑀦𑀺𑀫𑀺𑀢𑁆𑀢𑀕𑁆𑀕𑀸𑀳𑀻 𑀳𑁄𑀢𑀺 𑀦𑀸𑀦𑀼𑀩𑁆𑀬𑀜𑁆𑀚𑀦𑀕𑁆𑀕𑀸𑀳𑀻𑁇 𑀬𑀢𑁆𑀯𑀸𑀥𑀺𑀓𑀭𑀡𑀫𑁂𑀦𑀁 𑀘𑀓𑁆𑀔𑀼𑀦𑁆𑀤𑁆𑀭𑀺𑀬𑀁 𑀅𑀲𑀁𑀯𑀼𑀢𑀁 𑀯𑀺𑀳𑀭𑀦𑁆𑀢𑀁 𑀅𑀪𑀺𑀚𑁆𑀛𑀸𑀤𑁄𑀫𑀦𑀲𑁆𑀲𑀸 𑀧𑀸𑀧𑀓𑀸 𑀅𑀓𑀼𑀲𑀮𑀸 𑀥𑀫𑁆𑀫𑀸 𑀅𑀦𑁆𑀯𑀸𑀲𑁆𑀲𑀯𑁂𑀬𑁆𑀬𑀼𑀁, 𑀢𑀲𑁆𑀲 𑀲𑀁𑀯𑀭𑀸𑀬 𑀧𑀝𑀺𑀧𑀚𑁆𑀚𑀢𑀺, 𑀭𑀓𑁆𑀔𑀢𑀺 𑀘𑀓𑁆𑀔𑀼𑀦𑁆𑀤𑁆𑀭𑀺𑀬𑀁, 𑀘𑀓𑁆𑀔𑀼𑀦𑁆𑀤𑁆𑀭𑀺𑀬𑁂 𑀲𑀁𑀯𑀭𑀁 𑀆𑀧𑀚𑁆𑀚𑀢𑀺𑁇 𑀏𑀯𑀫𑁆𑀧𑀺 𑀦 𑀘𑀓𑁆𑀔𑀼𑀮𑁄𑀮𑁄 𑀳𑁄𑀢𑀺𑁇

1447\. 𑀬𑀣𑀸 𑀯𑀸 𑀧𑀦𑁂𑀓𑁂 𑀪𑁄𑀦𑁆𑀢𑁄 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 𑀲𑀤𑁆𑀥𑀸𑀤𑁂𑀬𑁆𑀬𑀸𑀦𑀺 𑀪𑁄𑀚𑀦𑀸𑀦𑀺 𑀪𑀼𑀜𑁆𑀚𑀺𑀢𑁆𑀯𑀸 𑀢𑁂 𑀏𑀯𑀭𑀽𑀧𑀁 𑀯𑀺𑀲𑀽𑀓𑀤𑀲𑁆𑀲𑀦𑀁 𑀅𑀦𑀦𑀼𑀬𑀼𑀢𑁆𑀢𑀸 𑀯𑀺𑀳𑀭𑀦𑁆𑀢𑀺, 𑀲𑁂𑀬𑁆𑀬𑀣𑀺𑀤𑀁—  𑀦𑀘𑁆𑀘𑀁 𑀕𑀻𑀢𑀁 𑀯𑀸𑀤𑀺𑀢𑀁 𑀧𑁂𑀓𑁆𑀔𑀁 𑀅𑀓𑁆𑀔𑀸𑀦𑀁…𑀧𑁂…  𑀅𑀦𑀻𑀓𑀤𑀲𑁆𑀲𑀦𑀁 𑀇𑀢𑀺 𑀯𑀸𑁇 𑀏𑀯𑀭𑀽𑀧𑀸 𑀯𑀺𑀲𑀽𑀓𑀤𑀲𑁆𑀲𑀦𑀸 𑀧𑀝𑀺𑀯𑀺𑀭𑀢𑁄 𑀳𑁄𑀢𑀺𑁇 𑀏𑀯𑀫𑁆𑀧𑀺 𑀦 𑀘𑀓𑁆𑀔𑀼𑀮𑁄𑀮𑁄 𑀳𑁄𑀢𑀺𑁇

1448\. **𑀘𑀓𑁆𑀔𑀽𑀳𑀺 𑀦𑁂𑀯 𑀮𑁄𑀮𑀲𑁆𑀲𑀸**𑀢𑀺𑁇 𑀘𑀓𑁆𑀔𑀼𑀮𑁄𑀮𑀺𑀬𑀁 𑀧𑀚𑀳𑁂𑀬𑁆𑀬 𑀯𑀺𑀦𑁄𑀤𑁂𑀬𑁆𑀬 𑀩𑁆𑀬𑀦𑁆𑀢𑀺𑀁 𑀓𑀭𑁂𑀬𑁆𑀬 𑀅𑀦𑀪𑀸𑀯𑀁 𑀕𑀫𑁂𑀬𑁆𑀬, 𑀘𑀓𑁆𑀔𑀼𑀮𑁄𑀮𑀺𑀬𑀸 𑀆𑀭𑀢𑁄 𑀅𑀲𑁆𑀲 𑀯𑀺𑀭𑀢𑁄 𑀧𑀝𑀺𑀯𑀺𑀭𑀢𑁄 𑀦𑀺𑀓𑁆𑀔𑀦𑁆𑀢𑁄 𑀦𑀺𑀲𑁆𑀲𑀝𑁄 𑀯𑀺𑀧𑁆𑀧𑀫𑀼𑀢𑁆𑀢𑁄 𑀯𑀺𑀲𑀜𑁆𑀜𑀼𑀢𑁆𑀢𑁄 𑀯𑀺𑀫𑀭𑀺𑀬𑀸𑀤𑀺𑀓𑀢𑁂𑀦 𑀘𑁂𑀢𑀲𑀸 𑀯𑀺𑀳𑀭𑁂𑀬𑁆𑀬𑀸𑀢𑀺—  𑀘𑀓𑁆𑀔𑀽𑀳𑀺 𑀦𑁂𑀯 𑀮𑁄𑀮𑀲𑁆𑀲𑁇

1449\. **𑀕𑀸𑀫𑀓𑀣𑀸𑀬 𑀆𑀯𑀭𑀬𑁂 𑀲𑁄𑀢𑀦𑁆**𑀢𑀺𑁇 𑀕𑀸𑀫𑀓𑀣𑀸 𑀯𑀼𑀘𑁆𑀘𑀢𑀺 𑀩𑀸𑀢𑁆𑀢𑀺𑀁𑀲 𑀢𑀺𑀭𑀘𑁆𑀙𑀸𑀦𑀓𑀣𑀸, 𑀲𑁂𑀬𑁆𑀬𑀣𑀺𑀤𑀁—  𑀭𑀸𑀚𑀓𑀣𑀸 𑀘𑁄𑀭𑀓𑀣𑀸 𑀫𑀳𑀸𑀫𑀢𑁆𑀢𑀓𑀣𑀸 𑀲𑁂𑀦𑀸𑀓𑀣𑀸 𑀪𑀬𑀓𑀣𑀸 𑀬𑀼𑀤𑁆𑀥𑀓𑀣𑀸 𑀅𑀦𑁆𑀦𑀓𑀣𑀸 𑀧𑀸𑀦𑀓𑀣𑀸 𑀯𑀢𑁆𑀣𑀓𑀣𑀸 𑀬𑀸𑀦𑀓𑀣𑀸 𑀲𑀬𑀦𑀓𑀣𑀸 𑀫𑀸𑀮𑀸𑀓𑀣𑀸 𑀕𑀦𑁆𑀥𑀓𑀣𑀸 𑀜𑀸𑀢𑀺𑀓𑀣𑀸 𑀕𑀸𑀫𑀓𑀣𑀸 𑀦𑀺𑀕𑀫𑀓𑀣𑀸 𑀦𑀕𑀭𑀓𑀣𑀸 𑀚𑀦𑀧𑀤𑀓𑀣𑀸 𑀇𑀢𑁆𑀣𑀺𑀓𑀣𑀸 𑀲𑀽𑀭𑀓𑀣𑀸 𑀯𑀺𑀲𑀺𑀔𑀸𑀓𑀣𑀸 𑀓𑀼𑀫𑁆𑀪𑀝𑁆𑀞𑀸𑀦𑀓𑀣𑀸 𑀧𑀼𑀩𑁆𑀩𑀧𑁂𑀢𑀓𑀣𑀸 𑀦𑀸𑀦𑀢𑁆𑀢𑀓𑀣𑀸 𑀮𑁄𑀓𑀓𑁆𑀔𑀸𑀬𑀺𑀓𑀸 𑀲𑀫𑀼𑀤𑁆𑀤𑀓𑁆𑀔𑀸𑀬𑀺𑀓𑀸 𑀇𑀢𑀺𑀪𑀯𑀸𑀪𑀯𑀓𑀣𑀸 𑀇𑀢𑀺 𑀯𑀸𑁇 **𑀕𑀸𑀫𑀓𑀣𑀸𑀬 𑀆𑀯𑀭𑀬𑁂 𑀲𑁄𑀢𑀦𑁆**𑀢𑀺𑁇 𑀕𑀸𑀫𑀓𑀣𑀸𑀬 𑀲𑁄𑀢𑀁 𑀆𑀯𑀭𑁂𑀬𑁆𑀬 𑀦𑀺𑀯𑀸𑀭𑁂𑀬𑁆𑀬 𑀲𑀁𑀯𑀭𑁂𑀬𑁆𑀬 𑀭𑀓𑁆𑀔𑁂𑀬𑁆𑀬 𑀕𑁄𑀧𑁂𑀬𑁆𑀬 𑀧𑀺𑀤𑀳𑁂𑀬𑁆𑀬 𑀧𑀘𑁆𑀙𑀺𑀦𑁆𑀤𑁂𑀬𑁆𑀬𑀸𑀢𑀺—  𑀕𑀸𑀫𑀓𑀣𑀸𑀬 𑀆𑀯𑀭𑀬𑁂 𑀲𑁄𑀢𑀁𑁇

1450\. **𑀭𑀲𑁂 𑀘 𑀦𑀸𑀦𑀼𑀕𑀺𑀚𑁆𑀛𑁂𑀬𑁆𑀬𑀸**𑀢𑀺𑁇 **𑀭𑀲𑁂 𑀘𑀸**𑀢𑀺 𑀫𑀽𑀮𑀭𑀲𑁄 𑀔𑀦𑁆𑀥𑀭𑀲𑁄 𑀢𑀘𑀭𑀲𑁄 𑀧𑀢𑁆𑀢𑀭𑀲𑁄 𑀧𑀼𑀧𑁆𑀨𑀭𑀲𑁄 𑀨𑀮𑀭𑀲𑁄 𑀅𑀫𑁆𑀩𑀺𑀮𑀁 𑀫𑀥𑀼𑀭𑀁 𑀢𑀺𑀢𑁆𑀢𑀓𑀁 𑀓𑀝𑀼𑀓𑀁 𑀮𑁄𑀡𑀺𑀓𑀁 𑀔𑀸𑀭𑀺𑀓𑀁 𑀮𑀫𑁆𑀩𑀺𑀓𑀁 𑀓𑀲𑀸𑀯𑁄 𑀲𑀸𑀤𑀼 𑀅𑀲𑀸𑀤𑀼 𑀲𑀻𑀢𑀁 𑀉𑀡𑁆𑀳𑀁𑁇 𑀲𑀦𑁆𑀢𑁂𑀓𑁂 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 𑀭𑀲𑀕𑀺𑀤𑁆𑀥𑀸; 𑀢𑁂 𑀚𑀺𑀯𑁆𑀳𑀕𑁆𑀕𑁂𑀦 𑀭𑀲𑀕𑁆𑀕𑀸𑀦𑀺 𑀧𑀭𑀺𑀬𑁂𑀲𑀦𑁆𑀢𑀸 𑀆𑀳𑀺𑀡𑁆𑀟𑀦𑁆𑀢𑀺, 𑀢𑁂 𑀅𑀫𑁆𑀩𑀺𑀮𑀁 𑀮𑀪𑀺𑀢𑁆𑀯𑀸 𑀅𑀦𑀫𑁆𑀩𑀺𑀮𑀁 𑀧𑀭𑀺𑀬𑁂𑀲𑀦𑁆𑀢𑀺, 𑀅𑀦𑀫𑁆𑀩𑀺𑀮𑀁 𑀮𑀪𑀺𑀢𑁆𑀯𑀸 𑀅𑀫𑁆𑀩𑀺𑀮𑀁 𑀧𑀭𑀺𑀬𑁂𑀲𑀦𑁆𑀢𑀺…𑀧𑁂…  𑀲𑀻𑀢𑀁 𑀮𑀪𑀺𑀢𑁆𑀯𑀸 𑀉𑀡𑁆𑀳𑀁 𑀧𑀭𑀺𑀬𑁂𑀲𑀦𑁆𑀢𑀺, 𑀉𑀡𑁆𑀳𑀁 𑀮𑀪𑀺𑀢𑁆𑀯𑀸 𑀲𑀻𑀢𑀁 𑀧𑀭𑀺𑀬𑁂𑀲𑀦𑁆𑀢𑀺𑁇 𑀢𑁂 𑀬𑀁 𑀬𑀁 𑀮𑀪𑀺𑀢𑁆𑀯𑀸 𑀢𑁂𑀦 𑀢𑁂𑀦 𑀦 𑀢𑀼𑀲𑁆𑀲𑀦𑁆𑀢𑀺, 𑀅𑀧𑀭𑀸𑀧𑀭𑀁 𑀧𑀭𑀺𑀬𑁂𑀲𑀦𑁆𑀢𑀺, 𑀫𑀦𑀸𑀧𑀺𑀓𑁂𑀲𑀼 𑀭𑀲𑁂𑀲𑀼 𑀭𑀢𑁆𑀢𑀸 𑀕𑀺𑀤𑁆𑀥𑀸 𑀕𑀥𑀺𑀢𑀸 𑀫𑀼𑀘𑁆𑀙𑀺𑀢𑀸 𑀅𑀚𑁆𑀛𑁄𑀲𑀦𑁆𑀦𑀸 𑀮𑀕𑁆𑀕𑀸 𑀮𑀕𑁆𑀕𑀺𑀢𑀸 𑀧𑀮𑀺𑀩𑀼𑀤𑁆𑀥𑀸𑁇 𑀬𑀲𑁆𑀲𑁂𑀲𑀸 𑀭𑀲𑀢𑀡𑁆𑀳𑀸 𑀧𑀳𑀻𑀦𑀸 𑀲𑀫𑀼𑀘𑁆𑀙𑀺𑀦𑁆𑀦𑀸…𑀧𑁂…  𑀜𑀸𑀡𑀕𑁆𑀕𑀺𑀦𑀸 𑀤𑀟𑁆𑀠𑀸, 𑀲𑁄 𑀧𑀝𑀺𑀲𑀗𑁆𑀔𑀸 𑀬𑁄𑀦𑀺𑀲𑁄 𑀆𑀳𑀸𑀭𑀁 𑀆𑀳𑀸𑀭𑁂𑀢𑀺 𑀦𑁂𑀯 𑀤𑀯𑀸𑀬…𑀧𑁂…  𑀅𑀦𑀯𑀚𑁆𑀚𑀢𑀸 𑀘 𑀨𑀸𑀲𑀼𑀯𑀺𑀳𑀸𑀭𑁄 𑀘𑀸𑀢𑀺𑁇

1451\. 𑀬𑀣𑀸 𑀯𑀡𑀁 𑀆𑀮𑀺𑀫𑁆𑀧𑁂𑀬𑁆𑀬 𑀬𑀸𑀯𑀤𑁂𑀯 𑀆𑀭𑀼𑀳𑀡𑀢𑁆𑀣𑀸𑀬, 𑀬𑀣𑀸 𑀯𑀸 𑀧𑀦 𑀅𑀓𑁆𑀔𑀁 𑀅𑀩𑁆𑀪𑀜𑁆𑀚𑁂𑀬𑁆𑀬 𑀬𑀸𑀯𑀤𑁂𑀯 𑀪𑀸𑀭𑀲𑁆𑀲 𑀦𑀺𑀢𑁆𑀣𑀭𑀡𑀢𑁆𑀣𑀸𑀬, 𑀬𑀣𑀸 𑀯𑀸 𑀧𑀼𑀢𑁆𑀢𑀫𑀁𑀲𑀁 𑀆𑀳𑀸𑀭𑀁 𑀆𑀳𑀸𑀭𑁂𑀬𑁆𑀬 𑀬𑀸𑀯𑀤𑁂𑀯 𑀓𑀦𑁆𑀢𑀸𑀭𑀲𑁆𑀲 𑀦𑀺𑀢𑁆𑀣𑀭𑀡𑀢𑁆𑀣𑀸𑀬; 𑀏𑀯𑀫𑁂𑀯𑀁 𑀪𑀺𑀓𑁆𑀔𑀼 𑀧𑀝𑀺𑀲𑀗𑁆𑀔𑀸 𑀬𑁄𑀦𑀺𑀲𑁄 𑀆𑀳𑀸𑀭𑀁 𑀆𑀳𑀸𑀭𑁂𑀢𑀺 𑀦𑁂𑀯 𑀤𑀯𑀸𑀬…𑀧𑁂…  𑀅𑀦𑀯𑀚𑁆𑀚𑀢𑀸 𑀘 𑀨𑀸𑀲𑀼𑀯𑀺𑀳𑀸𑀭𑁄 𑀘𑀸𑀢𑀺 𑀭𑀲𑀢𑀡𑁆𑀳𑀁 𑀧𑀚𑀳𑁂𑀬𑁆𑀬 𑀯𑀺𑀦𑁄𑀤𑁂𑀬𑁆𑀬 𑀩𑁆𑀬𑀦𑁆𑀢𑀺𑀁 𑀓𑀭𑁂𑀬𑁆𑀬 𑀅𑀦𑀪𑀸𑀯𑀁 𑀕𑀫𑁂𑀬𑁆𑀬, 𑀭𑀲𑀢𑀡𑁆𑀳𑀸𑀬 𑀆𑀭𑀢𑁄 𑀅𑀲𑁆𑀲 𑀯𑀺𑀭𑀢𑁄 𑀧𑀝𑀺𑀯𑀺𑀭𑀢𑁄 𑀦𑀺𑀓𑁆𑀔𑀦𑁆𑀢𑁄 𑀦𑀺𑀲𑁆𑀲𑀝𑁄 𑀯𑀺𑀧𑁆𑀧𑀫𑀼𑀢𑁆𑀢𑁄 𑀯𑀺𑀲𑀜𑁆𑀜𑀼𑀢𑁆𑀢𑁄 𑀯𑀺𑀫𑀭𑀺𑀬𑀸𑀤𑀺𑀓𑀢𑁂𑀦 𑀘𑁂𑀢𑀲𑀸 𑀯𑀺𑀳𑀭𑁂𑀬𑁆𑀬𑀸𑀢𑀺—  𑀭𑀲𑁂 𑀘 𑀦𑀸𑀦𑀼𑀕𑀺𑀚𑁆𑀛𑁂𑀬𑁆𑀬𑁇

1452\. **𑀦 𑀘 𑀫𑀫𑀸𑀬𑁂𑀣 𑀓𑀺𑀜𑁆𑀘𑀺 𑀮𑁄𑀓𑀲𑁆𑀫𑀺𑀦𑁆**𑀢𑀺𑁇 **𑀫𑀫𑀢𑁆𑀢𑀸**𑀢𑀺 𑀤𑁆𑀯𑁂 𑀫𑀫𑀢𑁆𑀢𑀸—  𑀢𑀡𑁆𑀳𑀸𑀫𑀫𑀢𑁆𑀢𑀜𑁆𑀘 𑀤𑀺𑀝𑁆𑀞𑀺𑀫𑀫𑀢𑁆𑀢𑀜𑁆𑀘…𑀧𑁂…  𑀇𑀤𑀁 𑀢𑀡𑁆𑀳𑀸𑀫𑀫𑀢𑁆𑀢𑀁…𑀧𑁂…  𑀇𑀤𑀁 𑀤𑀺𑀝𑁆𑀞𑀺𑀫𑀫𑀢𑁆𑀢𑀁𑁇 𑀢𑀡𑁆𑀳𑀸𑀫𑀫𑀢𑁆𑀢𑀁 𑀧𑀳𑀸𑀬 𑀤𑀺𑀝𑁆𑀞𑀺𑀫𑀫𑀢𑁆𑀢𑀁 𑀧𑀝𑀺𑀦𑀺𑀲𑁆𑀲𑀚𑁆𑀚𑀺𑀢𑁆𑀯𑀸 𑀘𑀓𑁆𑀔𑀼𑀁 𑀦 𑀫𑀫𑀸𑀬𑁂𑀬𑁆𑀬 𑀦 𑀕𑀡𑁆𑀳𑁂𑀬𑁆𑀬 𑀦 𑀧𑀭𑀸𑀫𑀲𑁂𑀬𑁆𑀬 𑀦𑀸𑀪𑀺𑀦𑀺𑀯𑀺𑀲𑁂𑀬𑁆𑀬; 𑀲𑁄𑀢𑀁…  𑀖𑀸𑀦𑀁…  𑀚𑀺𑀯𑁆𑀳𑀁…  𑀓𑀸𑀬𑀁…  𑀭𑀽𑀧𑁂…  𑀲𑀤𑁆𑀤𑁂…  𑀕𑀦𑁆𑀥𑁂…  𑀭𑀲𑁂…  𑀨𑁄𑀝𑁆𑀞𑀩𑁆𑀩𑁂…  𑀓𑀼𑀮𑀁…  𑀕𑀡𑀁…  𑀆𑀯𑀸𑀲𑀁…  𑀮𑀸𑀪𑀁…  𑀬𑀲𑀁…  𑀧𑀲𑀁𑀲𑀁…  𑀲𑀼𑀔𑀁…  𑀘𑀻𑀯𑀭𑀁…  𑀧𑀺𑀡𑁆𑀟𑀧𑀸𑀢𑀁…  𑀲𑁂𑀦𑀸𑀲𑀦𑀁…  𑀕𑀺𑀮𑀸𑀦𑀧𑀘𑁆𑀘𑀬𑀪𑁂𑀲𑀚𑁆𑀚𑀧𑀭𑀺𑀓𑁆𑀔𑀸𑀭𑀁…  𑀓𑀸𑀫𑀥𑀸𑀢𑀼𑀁…  𑀭𑀽𑀧𑀥𑀸𑀢𑀼𑀁…  𑀅𑀭𑀽𑀧𑀥𑀸𑀢𑀼𑀁…  𑀓𑀸𑀫𑀪𑀯𑀁…  𑀭𑀽𑀧𑀪𑀯𑀁…  𑀅𑀭𑀽𑀧𑀪𑀯𑀁…  𑀲𑀜𑁆𑀜𑀸𑀪𑀯𑀁…  𑀅𑀲𑀜𑁆𑀜𑀸𑀪𑀯𑀁…  𑀦𑁂𑀯𑀲𑀜𑁆𑀜𑀸𑀦𑀸𑀲𑀜𑁆𑀜𑀸𑀪𑀯𑀁…  𑀏𑀓𑀯𑁄𑀓𑀸𑀭𑀪𑀯𑀁…  𑀘𑀢𑀼𑀯𑁄𑀓𑀸𑀭𑀪𑀯𑀁…  𑀧𑀜𑁆𑀘𑀯𑁄𑀓𑀸𑀭𑀪𑀯𑀁…  𑀅𑀢𑀻𑀢𑀁…  𑀅𑀦𑀸𑀕𑀢𑀁…  𑀧𑀘𑁆𑀘𑀼𑀧𑁆𑀧𑀦𑁆𑀦𑀁…  𑀤𑀺𑀝𑁆𑀞𑀲𑀼𑀢𑀫𑀼𑀢𑀯𑀺𑀜𑁆𑀜𑀸𑀢𑀩𑁆𑀩𑁂 𑀥𑀫𑁆𑀫𑁂 𑀦 𑀫𑀫𑀸𑀬𑁂𑀬𑁆𑀬 𑀦 𑀕𑀡𑁆𑀳𑁂𑀬𑁆𑀬 𑀦 𑀧𑀭𑀸𑀫𑀲𑁂𑀬𑁆𑀬 𑀦𑀸𑀪𑀺𑀦𑀺𑀯𑀺𑀲𑁂𑀬𑁆𑀬𑁇 **𑀓𑀺𑀜𑁆𑀘𑀻**𑀢𑀺 𑀓𑀺𑀜𑁆𑀘𑀺 𑀭𑀽𑀧𑀕𑀢𑀁 𑀯𑁂𑀤𑀦𑀸𑀕𑀢𑀁 𑀲𑀜𑁆𑀜𑀸𑀕𑀢𑀁 𑀲𑀗𑁆𑀔𑀸𑀭𑀕𑀢𑀁 𑀯𑀺𑀜𑁆𑀜𑀸𑀡𑀕𑀢𑀁𑁇 **𑀮𑁄𑀓𑀲𑁆𑀫𑀺𑀦𑁆**𑀢𑀺 𑀅𑀧𑀸𑀬𑀮𑁄𑀓𑁂…𑀧𑁂…  𑀆𑀬𑀢𑀦𑀮𑁄𑀓𑁂𑀢𑀺—  𑀦 𑀘 𑀫𑀫𑀸𑀬𑁂𑀣 𑀓𑀺𑀜𑁆𑀘𑀺 𑀮𑁄𑀓𑀲𑁆𑀫𑀺𑀁𑁇

1453\. 𑀢𑁂𑀦𑀸𑀳 𑀪𑀕𑀯𑀸—

1454\. _“𑀘𑀓𑁆𑀔𑀽𑀳𑀺 𑀦𑁂𑀯 𑀮𑁄𑀮𑀲𑁆𑀲,_  
_𑀕𑀸𑀫𑀓𑀣𑀸𑀬 𑀆𑀯𑀭𑀬𑁂 𑀲𑁄𑀢𑀁;_  
_𑀭𑀲𑁂 𑀘 𑀦𑀸𑀦𑀼𑀕𑀺𑀚𑁆𑀛𑁂𑀬𑁆𑀬,_  
_𑀦 𑀘 𑀫𑀫𑀸𑀬𑁂𑀣 𑀓𑀺𑀜𑁆𑀘𑀺 𑀮𑁄𑀓𑀲𑁆𑀫𑀺𑀦𑁆”𑀢𑀺𑁇_  


(158.)

1455\. _**𑀨𑀲𑁆𑀲𑁂𑀦 𑀬𑀤𑀸 𑀨𑀼𑀝𑁆𑀞𑀲𑁆𑀲,**_  
_**𑀧𑀭𑀺𑀤𑁂𑀯𑀁 𑀪𑀺𑀓𑁆𑀔𑀼 𑀦 𑀓𑀭𑁂𑀬𑁆𑀬 𑀓𑀼𑀳𑀺𑀜𑁆𑀘𑀺;**_  
_**𑀪𑀯𑀜𑁆𑀘 𑀦𑀸𑀪𑀺𑀚𑀧𑁆𑀧𑁂𑀬𑁆𑀬,**_  
_**𑀪𑁂𑀭𑀯𑁂𑀲𑀼 𑀘 𑀦 𑀲𑀫𑁆𑀧𑀯𑁂𑀥𑁂𑀬𑁆𑀬𑁇**_  


1456\. **𑀨𑀲𑁆𑀲𑁂𑀦 𑀬𑀤𑀸 𑀨𑀼𑀝𑁆𑀞𑀲𑁆𑀲𑀸**𑀢𑀺𑁇 **𑀨𑀲𑁆𑀲𑁄**𑀢𑀺 𑀭𑁄𑀕𑀨𑀲𑁆𑀲𑁄𑁇 𑀭𑁄𑀕𑀨𑀲𑁆𑀲𑁂𑀦 𑀨𑀼𑀝𑁆𑀞𑁄 𑀧𑀭𑁂𑀢𑁄 𑀲𑀫𑁄𑀳𑀺𑀢𑁄 𑀲𑀫𑀦𑁆𑀦𑀸𑀕𑀢𑁄 𑀅𑀲𑁆𑀲; 𑀘𑀓𑁆𑀔𑀼𑀭𑁄𑀕𑁂𑀦 𑀨𑀼𑀝𑁆𑀞𑁄 𑀧𑀭𑁂𑀢𑁄 𑀲𑀫𑁄𑀳𑀺𑀢𑁄 𑀲𑀫𑀦𑁆𑀦𑀸𑀕𑀢𑁄 𑀅𑀲𑁆𑀲, 𑀲𑁄𑀢𑀭𑁄𑀕𑁂𑀦…𑀧𑁂…  𑀖𑀸𑀦𑀭𑁄𑀕𑁂𑀦…  𑀚𑀺𑀯𑁆𑀳𑀸𑀭𑁄𑀕𑁂𑀦…  𑀓𑀸𑀬𑀭𑁄𑀕𑁂𑀦…  𑀲𑀻𑀲𑀭𑁄𑀕𑁂𑀦…  𑀓𑀡𑁆𑀡𑀭𑁄𑀕𑁂𑀦…  𑀫𑀼𑀔𑀭𑁄𑀕𑁂𑀦…  𑀤𑀦𑁆𑀢𑀭𑁄𑀕𑁂𑀦…  𑀓𑀸𑀲𑁂𑀦…  𑀲𑀸𑀲𑁂𑀦…  𑀧𑀺𑀦𑀸𑀲𑁂𑀦…  𑀟𑀸𑀳𑁂𑀦…  𑀚𑀭𑁂𑀦…  𑀓𑀼𑀘𑁆𑀙𑀺𑀭𑁄𑀕𑁂𑀦…  𑀫𑀼𑀘𑁆𑀙𑀸𑀬…  𑀧𑀓𑁆𑀔𑀦𑁆𑀤𑀺𑀓𑀸𑀬…  𑀲𑀽𑀮𑀸𑀬…  𑀯𑀺𑀲𑀽𑀘𑀺𑀓𑀸𑀬…  𑀓𑀼𑀝𑁆𑀞𑁂𑀦…  𑀕𑀡𑁆𑀟𑁂𑀦…  𑀓𑀺𑀮𑀸𑀲𑁂𑀦…  𑀲𑁄𑀲𑁂𑀦…  𑀅𑀧𑀫𑀸𑀭𑁂𑀦…  𑀤𑀤𑁆𑀤𑀼𑀬𑀸…  𑀓𑀡𑁆𑀟𑀼𑀬𑀸…  𑀓𑀘𑁆𑀙𑀼𑀬𑀸…  𑀭𑀔𑀲𑀸𑀬…  𑀯𑀺𑀢𑀘𑁆𑀙𑀺𑀓𑀸𑀬…  𑀮𑁄𑀳𑀺𑀢𑁂𑀦…  𑀧𑀺𑀢𑁆𑀢𑁂𑀦…  𑀫𑀥𑀼𑀫𑁂𑀳𑁂𑀦…  𑀅𑀁𑀲𑀸𑀬…  𑀧𑀺𑀍𑀅𑀓𑀸𑀬…  𑀪𑀕𑀦𑁆𑀤𑀮𑀸𑀬…  𑀧𑀺𑀢𑁆𑀢𑀲𑀫𑀼𑀝𑁆𑀞𑀸𑀦𑁂𑀦 𑀆𑀩𑀸𑀥𑁂𑀦…  𑀲𑁂𑀫𑁆𑀳𑀲𑀫𑀼𑀝𑁆𑀞𑀸𑀦𑁂𑀦 𑀆𑀩𑀸𑀥𑁂𑀦…  𑀯𑀸𑀢𑀲𑀫𑀼𑀝𑁆𑀞𑀸𑀦𑁂𑀦 𑀆𑀩𑀸𑀥𑁂𑀦…  𑀲𑀦𑁆𑀦𑀺𑀧𑀸𑀢𑀺𑀓𑁂𑀦 𑀆𑀩𑀸𑀥𑁂𑀦…  𑀉𑀢𑀼𑀧𑀭𑀺𑀡𑀸𑀫𑀚𑁂𑀦 𑀆𑀩𑀸𑀥𑁂𑀦…  𑀯𑀺𑀲𑀫𑀧𑀭𑀺𑀳𑀸𑀭𑀚𑁂𑀦 𑀆𑀩𑀸𑀥𑁂𑀦…  𑀑𑀧𑀓𑁆𑀓𑀫𑀺𑀓𑁂𑀦 𑀆𑀩𑀸𑀥𑁂𑀦…  𑀓𑀫𑁆𑀫𑀯𑀺𑀧𑀸𑀓𑀚𑁂𑀦 𑀆𑀩𑀸𑀥𑁂𑀦…  𑀲𑀻𑀢𑁂𑀦…  𑀉𑀡𑁆𑀳𑁂𑀦…  𑀚𑀺𑀖𑀘𑁆𑀙𑀸𑀬…  𑀧𑀺𑀧𑀸𑀲𑀸𑀬…  𑀉𑀘𑁆𑀘𑀸𑀭𑁂𑀦…  𑀧𑀲𑁆𑀲𑀸𑀯𑁂𑀦…  𑀟𑀁𑀲𑀫𑀓𑀲𑀯𑀸𑀢𑀸𑀢𑀧𑀲𑀭𑀻𑀲𑀧𑀲𑀫𑁆𑀨𑀲𑁆𑀲𑁂𑀳𑀺 𑀨𑀼𑀝𑁆𑀞𑁄 𑀧𑀭𑁂𑀢𑁄 𑀲𑀫𑁄𑀳𑀺𑀢𑁄 𑀲𑀫𑀦𑁆𑀦𑀸𑀕𑀢𑁄 𑀅𑀲𑁆𑀲𑀸𑀢𑀺—  𑀨𑀲𑁆𑀲𑁂𑀦 𑀬𑀤𑀸 𑀨𑀼𑀝𑁆𑀞𑀲𑁆𑀲𑁇

1457\. **𑀧𑀭𑀺𑀤𑁂𑀯𑀁 𑀪𑀺𑀓𑁆𑀔𑀼 𑀦 𑀓𑀭𑁂𑀬𑁆𑀬 𑀓𑀼𑀳𑀺𑀜𑁆𑀘𑀻**𑀢𑀺𑁇 𑀆𑀤𑁂𑀯𑀁 𑀧𑀭𑀺𑀤𑁂𑀯𑀁 𑀆𑀤𑁂𑀯𑀦𑀁 𑀧𑀭𑀺𑀤𑁂𑀯𑀦𑀁 𑀆𑀤𑁂𑀯𑀺𑀢𑀢𑁆𑀢𑀁 𑀧𑀭𑀺𑀤𑁂𑀯𑀺𑀢𑀢𑁆𑀢𑀁 𑀯𑀸𑀘𑀸 𑀧𑀮𑀸𑀧𑀁 𑀯𑀺𑀧𑁆𑀧𑀮𑀸𑀧𑀁 𑀮𑀸𑀮𑀧𑁆𑀧𑀁 𑀮𑀸𑀮𑀧𑁆𑀧𑀸𑀬𑀦𑀁 𑀮𑀸𑀮𑀧𑁆𑀧𑀸𑀬𑀺𑀢𑀢𑁆𑀢𑀁 𑀦 𑀓𑀭𑁂𑀬𑁆𑀬 𑀦 𑀚𑀦𑁂𑀬𑁆𑀬 𑀦 𑀲𑀜𑁆𑀚𑀦𑁂𑀬𑁆𑀬 𑀦 𑀦𑀺𑀩𑁆𑀩𑀢𑁆𑀢𑁂𑀬𑁆𑀬 𑀦𑀸𑀪𑀺𑀦𑀺𑀩𑁆𑀩𑀢𑁆𑀢𑁂𑀬𑁆𑀬𑁇 **𑀓𑀼𑀳𑀺𑀜𑁆𑀘𑀻**𑀢𑀺 𑀓𑀼𑀳𑀺𑀜𑁆𑀘𑀺 𑀓𑀺𑀫𑁆𑀳𑀺𑀘𑀺 𑀓𑀢𑁆𑀣𑀘𑀺 𑀅𑀚𑁆𑀛𑀢𑁆𑀢𑀁 𑀯𑀸 𑀩𑀳𑀺𑀤𑁆𑀥𑀸 𑀯𑀸 𑀅𑀚𑁆𑀛𑀢𑁆𑀢𑀩𑀳𑀺𑀤𑁆𑀥𑀸 𑀯𑀸𑀢𑀺—  𑀧𑀭𑀺𑀤𑁂𑀯𑀁 𑀪𑀺𑀓𑁆𑀔𑀼 𑀦 𑀓𑀭𑁂𑀬𑁆𑀬 𑀓𑀼𑀳𑀺𑀜𑁆𑀘𑀺𑁇

1458\. **𑀪𑀯𑀜𑁆𑀘 𑀦𑀸𑀪𑀺𑀚𑀧𑁆𑀧𑁂𑀬𑁆𑀬𑀸**𑀢𑀺𑁇 𑀓𑀸𑀫𑀪𑀯𑀁 𑀦 𑀚𑀧𑁆𑀧𑁂𑀬𑁆𑀬, 𑀭𑀽𑀧𑀪𑀯𑀁 𑀦 𑀚𑀧𑁆𑀧𑁂𑀬𑁆𑀬, 𑀅𑀭𑀽𑀧𑀪𑀯𑀁 𑀦 𑀚𑀧𑁆𑀧𑁂𑀬𑁆𑀬 𑀦 𑀧𑀚𑀧𑁆𑀧𑁂𑀬𑁆𑀬 𑀦𑀸𑀪𑀺𑀚𑀧𑁆𑀧𑁂𑀬𑁆𑀬𑀸𑀢𑀺—  𑀪𑀯𑀜𑁆𑀘 𑀦𑀸𑀪𑀺𑀚𑀧𑁆𑀧𑁂𑀬𑁆𑀬𑁇

1459\. **𑀪𑁂𑀭𑀯𑁂𑀲𑀼 𑀘 𑀦 𑀲𑀫𑁆𑀧𑀯𑁂𑀥𑁂𑀬𑁆𑀬𑀸**𑀢𑀺𑁇 **𑀪𑁂𑀭𑀯𑀸**𑀢𑀺 𑀏𑀓𑁂𑀦𑀸𑀓𑀸𑀭𑁂𑀦 𑀪𑀬𑀫𑁆𑀧𑀺 𑀪𑁂𑀭𑀯𑀫𑁆𑀧𑀺 𑀢𑀜𑁆𑀜𑁂𑀯𑁇 𑀯𑀼𑀢𑁆𑀢𑀜𑁆𑀳𑁂𑀢𑀁 𑀪𑀕𑀯𑀢𑀸—  “𑀏𑀢𑀁 𑀦𑀽𑀦 𑀢𑀁 𑀪𑀬𑀪𑁂𑀭𑀯𑀁 𑀆𑀕𑀘𑁆𑀙𑀢𑀻”𑀢𑀺𑁇 𑀩𑀳𑀺𑀤𑁆𑀥𑀸𑀭𑀫𑁆𑀫𑀡𑀁 𑀯𑀼𑀢𑁆𑀢𑀁 𑀲𑀻𑀳𑀸 𑀩𑁆𑀬𑀕𑁆𑀖𑀸 𑀤𑀻𑀧𑀻 𑀅𑀘𑁆𑀙𑀸 𑀢𑀭𑀘𑁆𑀙𑀸 𑀓𑁄𑀓𑀸 𑀫𑀳𑀺𑀁𑀲𑀸 𑀅𑀲𑁆𑀲𑀸 𑀳𑀢𑁆𑀣𑀻 𑀅𑀳𑀺 𑀯𑀺𑀘𑁆𑀙𑀺𑀓𑀸 𑀲𑀢𑀧𑀤𑀻, 𑀘𑁄𑀭𑀸 𑀯𑀸 𑀅𑀲𑁆𑀲𑀼 𑀫𑀸𑀦𑀯𑀸 𑀯𑀸 𑀓𑀢𑀓𑀫𑁆𑀫𑀸 𑀯𑀸 𑀅𑀓𑀢𑀓𑀫𑁆𑀫𑀸 𑀯𑀸𑁇 𑀅𑀣𑀸𑀧𑀭𑁂𑀦 𑀆𑀓𑀸𑀭𑁂𑀦 𑀪𑀬𑀁 𑀯𑀼𑀘𑁆𑀘𑀢𑀺 𑀅𑀚𑁆𑀛𑀢𑁆𑀢𑀺𑀓𑀁 𑀘𑀺𑀢𑁆𑀢𑀲𑀫𑀼𑀝𑁆𑀞𑀸𑀦𑀁 𑀪𑀬𑀁 𑀪𑀬𑀸𑀦𑀓𑀁 𑀙𑀫𑁆𑀪𑀺𑀢𑀢𑁆𑀢𑀁 𑀮𑁄𑀫𑀳𑀁𑀲𑁄 𑀘𑁂𑀢𑀲𑁄 𑀉𑀩𑁆𑀩𑁂𑀕𑁄 𑀉𑀢𑁆𑀭𑀸𑀲𑁄, 𑀚𑀸𑀢𑀺𑀪𑀬𑀁 𑀚𑀭𑀸𑀪𑀬𑀁 𑀩𑁆𑀬𑀸𑀥𑀺𑀪𑀬𑀁 𑀫𑀭𑀡𑀪𑀬𑀁 𑀭𑀸𑀚𑀪𑀬𑀁 𑀘𑁄𑀭𑀪𑀬𑀁 𑀅𑀕𑁆𑀕𑀺𑀪𑀬𑀁 𑀉𑀤𑀓𑀪𑀬𑀁 𑀅𑀢𑁆𑀢𑀸𑀦𑀼𑀯𑀸𑀤𑀪𑀬𑀁 𑀧𑀭𑀸𑀦𑀼𑀯𑀸𑀤𑀪𑀬𑀁 𑀤𑀡𑁆𑀟𑀪𑀬𑀁 𑀤𑀼𑀕𑁆𑀕𑀢𑀺𑀪𑀬𑀁 𑀊𑀫𑀺𑀪𑀬𑀁 𑀓𑀼𑀫𑁆𑀪𑀻𑀮𑀪𑀬𑀁 𑀆𑀯𑀝𑁆𑀝𑀪𑀬𑀁 𑀲𑀼𑀲𑀼𑀓𑀸𑀪𑀬𑀁 𑀆𑀚𑀻𑀯𑀺𑀓𑀪𑀬𑀁 𑀅𑀲𑀺𑀮𑁄𑀓𑀪𑀬𑀁 𑀧𑀭𑀺𑀲𑀸𑀬 𑀲𑀸𑀭𑀚𑁆𑀚𑀪𑀬𑀁 𑀫𑀤𑀦𑀪𑀬𑀁 𑀤𑀼𑀕𑁆𑀕𑀢𑀺𑀪𑀬𑀁 𑀪𑀬𑀁 𑀪𑀬𑀸𑀦𑀓𑀁 𑀙𑀫𑁆𑀪𑀺𑀢𑀢𑁆𑀢𑀁 𑀮𑁄𑀫𑀳𑀁𑀲𑁄 𑀘𑁂𑀢𑀲𑁄 𑀉𑀩𑁆𑀩𑁂𑀕𑁄 𑀉𑀢𑁆𑀭𑀸𑀲𑁄𑁇 **𑀪𑁂𑀭𑀯𑁂𑀲𑀼 𑀘 𑀦 𑀲𑀫𑁆𑀧𑀯𑁂𑀥𑁂𑀬𑁆𑀬𑀸**𑀢𑀺 𑀪𑁂𑀭𑀯𑁂 𑀧𑀲𑁆𑀲𑀺𑀢𑁆𑀯𑀸 𑀯𑀸 𑀲𑀼𑀡𑀺𑀢𑁆𑀯𑀸 𑀯𑀸 𑀦 𑀯𑁂𑀥𑁂𑀬𑁆𑀬 𑀦 𑀧𑀯𑁂𑀥𑁂𑀬𑁆𑀬 𑀦 𑀲𑀫𑁆𑀧𑀯𑁂𑀥𑁂𑀬𑁆𑀬 𑀦 𑀢𑀲𑁂𑀬𑁆𑀬 𑀦 𑀉𑀢𑁆𑀢𑀲𑁂𑀬𑁆𑀬 𑀦 𑀧𑀭𑀺𑀢𑀲𑁂𑀬𑁆𑀬 𑀦 𑀪𑀸𑀬𑁂𑀬𑁆𑀬 𑀦 𑀲𑀦𑁆𑀢𑀸𑀲𑀁 𑀆𑀧𑀚𑁆𑀚𑁂𑀬𑁆𑀬, 𑀅𑀪𑀻𑀭𑀽 𑀅𑀲𑁆𑀲 𑀅𑀙𑀫𑁆𑀪𑀻 𑀅𑀦𑀼𑀢𑁆𑀭𑀸𑀲𑀻 𑀅𑀧𑀮𑀸𑀬𑀻, 𑀧𑀳𑀻𑀦𑀪𑀬𑀪𑁂𑀭𑀯𑁄 𑀯𑀺𑀕𑀢𑀮𑁄𑀫𑀳𑀁𑀲𑁄 𑀯𑀺𑀳𑀭𑁂𑀬𑁆𑀬𑀸𑀢𑀺—  𑀪𑁂𑀭𑀯𑁂𑀲𑀼 𑀘 𑀦 𑀲𑀫𑁆𑀧𑀯𑁂𑀥𑁂𑀬𑁆𑀬𑁇

1460\. 𑀢𑁂𑀦𑀸𑀳 𑀪𑀕𑀯𑀸—

1461\. _“𑀨𑀲𑁆𑀲𑁂𑀦 𑀬𑀤𑀸 𑀨𑀼𑀝𑁆𑀞𑀲𑁆𑀲,_  
_𑀧𑀭𑀺𑀤𑁂𑀯𑀁 𑀪𑀺𑀓𑁆𑀔𑀼 𑀦 𑀓𑀭𑁂𑀬𑁆𑀬 𑀓𑀼𑀳𑀺𑀜𑁆𑀘𑀺;_  
_𑀪𑀯𑀜𑁆𑀘 𑀦𑀸𑀪𑀺𑀚𑀧𑁆𑀧𑁂𑀬𑁆𑀬,_  
_𑀪𑁂𑀭𑀯𑁂𑀲𑀼 𑀘 𑀦 𑀲𑀫𑁆𑀧𑀯𑁂𑀥𑁂𑀬𑁆𑀬𑀸”𑀢𑀺𑁇_  


(159.)

1462\. _**𑀅𑀦𑁆𑀦𑀸𑀦𑀫𑀣𑁄 𑀧𑀸𑀦𑀸𑀦𑀁,**_  
_**𑀔𑀸𑀤𑀦𑀻𑀬𑀸𑀦𑀫𑀣𑁄𑀧𑀺 𑀯𑀢𑁆𑀣𑀸𑀦𑀁;**_  
_**𑀮𑀤𑁆𑀥𑀸 𑀦 𑀲𑀦𑁆𑀦𑀺𑀥𑀺𑀁 𑀓𑀬𑀺𑀭𑀸,**_  
_**𑀦 𑀘 𑀧𑀭𑀺𑀢𑁆𑀢𑀲𑁂 𑀢𑀸𑀦𑀺 𑀅𑀮𑀪𑀫𑀸𑀦𑁄𑁇**_  


1463\. **𑀅𑀦𑁆𑀦𑀸𑀦𑀫𑀣𑁄** **𑀧𑀸𑀦𑀸𑀦𑀁, 𑀔𑀸𑀤𑀦𑀻𑀬𑀸𑀦𑀫𑀣𑁄𑀧𑀺 𑀯𑀢𑁆𑀣𑀸𑀦𑀦𑁆**𑀢𑀺𑁇 **𑀅𑀦𑁆𑀦𑀸𑀦𑀦𑁆**𑀢𑀺 𑀑𑀤𑀦𑁄 𑀓𑀼𑀫𑁆𑀫𑀸𑀲𑁄 𑀲𑀢𑁆𑀢𑀼 𑀫𑀘𑁆𑀙𑁄 𑀫𑀁𑀲𑀁𑁇 **𑀧𑀸𑀦𑀸𑀦𑀦𑁆**𑀢𑀺 𑀅𑀝𑁆𑀞 𑀧𑀸𑀦𑀸𑀦𑀺—  𑀅𑀫𑁆𑀩𑀧𑀸𑀦𑀁, 𑀚𑀫𑁆𑀩𑀼𑀧𑀸𑀦𑀁, 𑀘𑁄𑀘𑀧𑀸𑀦𑀁, 𑀫𑁄𑀘𑀧𑀸𑀦𑀁, 𑀫𑀥𑀼𑀧𑀸𑀦𑀁, 𑀫𑀼𑀤𑁆𑀤𑀺𑀓𑀧𑀸𑀦𑀁, 𑀲𑀸𑀮𑀽𑀓𑀧𑀸𑀦𑀁, 𑀨𑀸𑀭𑀼𑀲𑀓𑀧𑀸𑀦𑀁𑁇 𑀅𑀧𑀭𑀸𑀦𑀺𑀧𑀺 𑀅𑀝𑁆𑀞 𑀧𑀸𑀦𑀸𑀦𑀺—  𑀓𑁄𑀲𑀫𑁆𑀩𑀧𑀸𑀦𑀁, 𑀓𑁄𑀮𑀧𑀸𑀦𑀁, 𑀩𑀤𑀭𑀧𑀸𑀦𑀁, 𑀖𑀢𑀧𑀸𑀦𑀁, 𑀢𑁂𑀮𑀧𑀸𑀦𑀁, 𑀧𑀬𑁄𑀧𑀸𑀦𑀁, 𑀬𑀸𑀕𑀼𑀧𑀸𑀦𑀁, 𑀭𑀲𑀧𑀸𑀦𑀁𑁇 **𑀔𑀸𑀤𑀦𑀻𑀬𑀸𑀦𑀦𑁆**𑀢𑀺 𑀧𑀺𑀝𑁆𑀞𑀔𑀚𑁆𑀚𑀓𑀁, 𑀧𑀽𑀯𑀔𑀚𑁆𑀚𑀓𑀁, 𑀫𑀽𑀮𑀔𑀚𑁆𑀚𑀓𑀁, 𑀢𑀘𑀔𑀚𑁆𑀚𑀓𑀁, 𑀧𑀢𑁆𑀢𑀔𑀚𑁆𑀚𑀓𑀁, 𑀧𑀼𑀧𑁆𑀨𑀔𑀚𑁆𑀚𑀓𑀁, 𑀨𑀮𑀔𑀚𑁆𑀚𑀓𑀁𑁇 **𑀯𑀢𑁆𑀣𑀸𑀦𑀦𑁆**𑀢𑀺 𑀙 𑀘𑀻𑀯𑀭𑀸𑀦𑀺—  𑀔𑁄𑀫𑀁, 𑀓𑀧𑁆𑀧𑀸𑀲𑀺𑀓𑀁, 𑀓𑁄𑀲𑁂𑀬𑁆𑀬𑀁, 𑀓𑀫𑁆𑀩𑀮𑀁, 𑀲𑀸𑀡𑀁, 𑀪𑀗𑁆𑀕𑀦𑁆𑀢𑀺—  𑀅𑀦𑁆𑀦𑀸𑀦𑀫𑀣𑁄 𑀧𑀸𑀦𑀸𑀦𑀁 𑀔𑀸𑀤𑀦𑀻𑀬𑀸𑀦𑀫𑀣𑁄𑀧𑀺 𑀯𑀢𑁆𑀣𑀸𑀦𑀁𑁇

1464\. **𑀮𑀤𑁆𑀥𑀸 𑀦 𑀲𑀦𑁆𑀦𑀺𑀥𑀺𑀁 𑀓𑀬𑀺𑀭𑀸**𑀢𑀺𑁇 **𑀮𑀤𑁆𑀥𑀸**𑀢𑀺 𑀮𑀤𑁆𑀥𑀸 𑀮𑀪𑀺𑀢𑁆𑀯𑀸 𑀅𑀥𑀺𑀕𑀦𑁆𑀢𑁆𑀯𑀸 𑀯𑀺𑀦𑁆𑀤𑀺𑀢𑁆𑀯𑀸 𑀧𑀝𑀺𑀮𑀪𑀺𑀢𑁆𑀯𑀸 𑀦 𑀓𑀼𑀳𑀦𑀸𑀬, 𑀦 𑀮𑀧𑀦𑀸𑀬, 𑀦 𑀦𑁂𑀫𑀺𑀢𑁆𑀢𑀺𑀓𑀢𑀸𑀬, 𑀦 𑀦𑀺𑀧𑁆𑀧𑁂𑀲𑀺𑀓𑀢𑀸𑀬, 𑀦 𑀮𑀸𑀪𑁂𑀦 𑀮𑀸𑀪𑀁 𑀦𑀺𑀚𑀺𑀕𑀻𑀲𑀦𑀢𑀸𑀬, 𑀦 𑀤𑀸𑀭𑀼𑀤𑀸𑀦𑁂𑀦, 𑀦 𑀯𑁂𑀍𑀉𑀤𑀸𑀦𑁂𑀦, 𑀦 𑀧𑀢𑁆𑀢𑀤𑀸𑀦𑁂𑀦, 𑀦 𑀧𑀼𑀧𑁆𑀨𑀤𑀸𑀦𑁂𑀦, 𑀦 𑀨𑀮𑀤𑀸𑀦𑁂𑀦, 𑀦 𑀲𑀺𑀦𑀸𑀦𑀤𑀸𑀦𑁂𑀦, 𑀦 𑀘𑀼𑀡𑁆𑀡𑀤𑀸𑀦𑁂𑀦, 𑀦 𑀫𑀢𑁆𑀢𑀺𑀓𑀸𑀤𑀸𑀦𑁂𑀦, 𑀦 𑀤𑀦𑁆𑀢𑀓𑀝𑁆𑀞𑀤𑀸𑀦𑁂𑀦, 𑀦 𑀫𑀼𑀔𑁄𑀤𑀓𑀤𑀸𑀦𑁂𑀦, 𑀦 𑀘𑀸𑀝𑀼𑀓𑀫𑁆𑀬𑀢𑀸𑀬, 𑀦 𑀫𑀼𑀕𑁆𑀕𑀲𑀽𑀧𑁆𑀬𑀢𑀸𑀬, 𑀦 𑀧𑀸𑀭𑀺𑀪𑀝𑁆𑀬𑀢𑀸𑀬, 𑀦 𑀧𑀻𑀞𑀫𑀤𑁆𑀤𑀺𑀓𑀢𑀸𑀬, 𑀦 𑀯𑀢𑁆𑀣𑀼𑀯𑀺𑀚𑁆𑀚𑀸𑀬, 𑀦 𑀢𑀺𑀭𑀘𑁆𑀙𑀸𑀦𑀯𑀺𑀚𑁆𑀚𑀸𑀬, 𑀦 𑀅𑀗𑁆𑀕𑀯𑀺𑀚𑁆𑀚𑀸𑀬, 𑀦 𑀦𑀓𑁆𑀔𑀢𑁆𑀢𑀯𑀺𑀚𑁆𑀚𑀸𑀬, 𑀦 𑀤𑀽𑀢𑀕𑀫𑀦𑁂𑀦, 𑀦 𑀧𑀳𑀺𑀡𑀕𑀫𑀦𑁂𑀦, 𑀦 𑀚𑀗𑁆𑀖𑀧𑁂𑀲𑀦𑀺𑀬𑁂𑀦, 𑀦 𑀯𑁂𑀚𑁆𑀚𑀓𑀫𑁆𑀫𑁂𑀦, 𑀦 𑀦𑀯𑀓𑀫𑁆𑀫𑁂𑀦, 𑀦 𑀧𑀺𑀡𑁆𑀟𑀧𑀝𑀺𑀧𑀺𑀡𑁆𑀟𑀓𑁂𑀦, 𑀦 𑀤𑀸𑀦𑀸𑀦𑀼𑀧𑁆𑀧𑀤𑀸𑀦𑁂𑀦 𑀥𑀫𑁆𑀫𑁂𑀦 𑀲𑀫𑁂𑀦 𑀮𑀤𑁆𑀥𑀸 𑀮𑀪𑀺𑀢𑁆𑀯𑀸 𑀅𑀥𑀺𑀕𑀦𑁆𑀢𑁆𑀯𑀸 𑀯𑀺𑀦𑁆𑀤𑀺𑀢𑁆𑀯𑀸 𑀧𑀝𑀺𑀮𑀪𑀺𑀢𑁆𑀯𑀸𑀢𑀺—  𑀮𑀤𑁆𑀥𑀸𑁇 **𑀦 𑀲𑀦𑁆𑀦𑀺𑀥𑀺𑀁 𑀓𑀬𑀺𑀭𑀸**𑀢𑀺 𑀅𑀦𑁆𑀦𑀲𑀦𑁆𑀦𑀺𑀥𑀺𑀁 𑀧𑀸𑀦𑀲𑀦𑁆𑀦𑀺𑀥𑀺𑀁 𑀯𑀢𑁆𑀣𑀲𑀦𑁆𑀦𑀺𑀥𑀺𑀁 𑀬𑀸𑀦𑀲𑀦𑁆𑀦𑀺𑀥𑀺𑀁 𑀲𑀬𑀦𑀲𑀦𑁆𑀦𑀺𑀥𑀺𑀁 𑀕𑀦𑁆𑀥𑀲𑀦𑁆𑀦𑀺𑀥𑀺𑀁 𑀆𑀫𑀺𑀲𑀲𑀦𑁆𑀦𑀺𑀥𑀺𑀁 𑀦 𑀓𑀭𑁂𑀬𑁆𑀬 𑀦 𑀚𑀦𑁂𑀬𑁆𑀬 𑀦 𑀲𑀜𑁆𑀚𑀦𑁂𑀬𑁆𑀬 𑀦 𑀦𑀺𑀩𑁆𑀩𑀢𑁆𑀢𑁂𑀬𑁆𑀬 𑀦𑀸𑀪𑀺𑀦𑀺𑀩𑁆𑀩𑀢𑁆𑀢𑁂𑀬𑁆𑀬𑀸𑀢𑀺—  𑀮𑀤𑁆𑀥𑀸 𑀦 𑀲𑀦𑁆𑀦𑀺𑀥𑀺𑀁 𑀓𑀬𑀺𑀭𑀸𑁇

1465\. **𑀦 𑀘 𑀧𑀭𑀺𑀢𑁆𑀢𑀲𑁂 𑀢𑀸𑀦𑀺 𑀅𑀮𑀪𑀫𑀸𑀦𑁄**𑀢𑀺𑁇 𑀅𑀦𑁆𑀦𑀁 𑀯𑀸 𑀦 𑀮𑀪𑀸𑀫𑀺, 𑀧𑀸𑀦𑀁 𑀯𑀸 𑀦 𑀮𑀪𑀸𑀫𑀺, 𑀯𑀢𑁆𑀣𑀁 𑀯𑀸 𑀦 𑀮𑀪𑀸𑀫𑀺, 𑀓𑀼𑀮𑀁 𑀯𑀸 𑀦 𑀮𑀪𑀸𑀫𑀺, 𑀕𑀡𑀁 𑀯𑀸 𑀦 𑀮𑀪𑀸𑀫𑀺, 𑀆𑀯𑀸𑀲𑀁 𑀯𑀸 𑀦 𑀮𑀪𑀸𑀫𑀺, 𑀮𑀸𑀪𑀁 𑀯𑀸 𑀦 𑀮𑀪𑀸𑀫𑀺, 𑀬𑀲𑀁 𑀯𑀸 𑀦 𑀮𑀪𑀸𑀫𑀺, 𑀧𑀲𑀁𑀲𑀁 𑀯𑀸 𑀦 𑀮𑀪𑀸𑀫𑀺, 𑀲𑀼𑀔𑀁 𑀯𑀸 𑀦 𑀮𑀪𑀸𑀫𑀺, 𑀘𑀻𑀯𑀭𑀁 𑀯𑀸 𑀦 𑀮𑀪𑀸𑀫𑀺, 𑀧𑀺𑀡𑁆𑀟𑀧𑀸𑀢𑀁 𑀯𑀸 𑀦 𑀮𑀪𑀸𑀫𑀺, 𑀲𑁂𑀦𑀸𑀲𑀦𑀁 𑀯𑀸 𑀦 𑀮𑀪𑀸𑀫𑀺, 𑀕𑀺𑀮𑀸𑀦𑀧𑀘𑁆𑀘𑀬𑀪𑁂𑀲𑀚𑁆𑀚𑀧𑀭𑀺𑀓𑁆𑀔𑀸𑀭𑀁 𑀯𑀸 𑀦 𑀮𑀪𑀸𑀫𑀺, 𑀕𑀺𑀮𑀸𑀦𑀼𑀧𑀝𑁆𑀞𑀸𑀓𑀁 𑀯𑀸 𑀦 𑀮𑀪𑀸𑀫𑀺, “𑀅𑀧𑁆𑀧𑀜𑁆𑀜𑀸𑀢𑁄𑀫𑁆𑀳𑀻”𑀢𑀺 𑀦 𑀢𑀲𑁂𑀬𑁆𑀬 𑀦 𑀉𑀢𑁆𑀢𑀲𑁂𑀬𑁆𑀬 𑀦 𑀧𑀭𑀺𑀢𑁆𑀢𑀲𑁂𑀬𑁆𑀬 𑀦 𑀪𑀸𑀬𑁂𑀬𑁆𑀬 𑀦 𑀲𑀦𑁆𑀢𑀸𑀲𑀁 𑀆𑀧𑀚𑁆𑀚𑁂𑀬𑁆𑀬, 𑀅𑀪𑀻𑀭𑀽 𑀅𑀲𑁆𑀲 𑀅𑀙𑀫𑁆𑀪𑀻 𑀅𑀦𑀼𑀢𑁆𑀭𑀸𑀲𑀻 𑀅𑀧𑀮𑀸𑀬𑀻, 𑀧𑀳𑀻𑀦𑀪𑀬𑀪𑁂𑀭𑀯𑁄 𑀯𑀺𑀕𑀢𑀮𑁄𑀫𑀳𑀁𑀲𑁄 𑀯𑀺𑀳𑀭𑁂𑀬𑁆𑀬𑀸𑀢𑀺—  𑀦 𑀘 𑀧𑀭𑀺𑀢𑁆𑀢𑀲𑁂 𑀢𑀸𑀦𑀺 𑀅𑀮𑀪𑀫𑀸𑀦𑁄𑁇

1466\. 𑀢𑁂𑀦𑀸𑀳 𑀪𑀕𑀯𑀸—

1467\. _“𑀅𑀦𑁆𑀦𑀸𑀦𑀫𑀣𑁄 𑀧𑀸𑀦𑀸𑀦𑀁,_  
_𑀔𑀸𑀤𑀦𑀻𑀬𑀸𑀦𑀫𑀣𑁄𑀧𑀺 𑀯𑀢𑁆𑀣𑀸𑀦𑀁;_  
_𑀮𑀤𑁆𑀥𑀸 𑀦 𑀲𑀦𑁆𑀦𑀺𑀥𑀺𑀁 𑀓𑀬𑀺𑀭𑀸,_  
_𑀦 𑀘 𑀧𑀭𑀺𑀢𑁆𑀢𑀲𑁂 𑀢𑀸𑀦𑀺 𑀅𑀮𑀪𑀫𑀸𑀦𑁄”𑀢𑀺𑁇_  


(160.)

1468\. _**𑀛𑀸𑀬𑀻 𑀦 𑀧𑀸𑀤𑀮𑁄𑀮𑀲𑁆𑀲,**_  
_**𑀯𑀺𑀭𑀫𑁂 𑀓𑀼𑀓𑁆𑀓𑀼𑀘𑁆𑀘𑀸 𑀦𑀧𑁆𑀧𑀫𑀚𑁆𑀚𑁂𑀬𑁆𑀬;**_  
_**𑀅𑀣𑀸𑀲𑀦𑁂𑀲𑀼 𑀲𑀬𑀦𑁂𑀲𑀼,**_  
_**𑀅𑀧𑁆𑀧𑀲𑀤𑁆𑀤𑁂𑀲𑀼 𑀪𑀺𑀓𑁆𑀔𑀼 𑀯𑀺𑀳𑀭𑁂𑀬𑁆𑀬𑁇**_  


1469\. **𑀛𑀸𑀬𑀻 𑀦 𑀧𑀸𑀤𑀮𑁄𑀮𑀲𑁆𑀲𑀸**𑀢𑀺𑁇 **𑀛𑀸𑀬𑀻**𑀢𑀺 𑀧𑀞𑀫𑁂𑀦𑀧𑀺 𑀛𑀸𑀦𑁂𑀦 𑀛𑀸𑀬𑀻, 𑀤𑀼𑀢𑀺𑀬𑁂𑀦𑀧𑀺 𑀛𑀸𑀦𑁂𑀦 𑀛𑀸𑀬𑀻, 𑀢𑀢𑀺𑀬𑁂𑀦𑀧𑀺 𑀛𑀸𑀦𑁂𑀦 𑀛𑀸𑀬𑀻, 𑀘𑀢𑀼𑀢𑁆𑀣𑁂𑀦𑀧𑀺 𑀛𑀸𑀦𑁂𑀦 𑀛𑀸𑀬𑀻, 𑀲𑀯𑀺𑀢𑀓𑁆𑀓𑀲𑀯𑀺𑀘𑀸𑀭𑁂𑀦𑀧𑀺 𑀛𑀸𑀦𑁂𑀦 𑀛𑀸𑀬𑀻, 𑀅𑀯𑀺𑀢𑀓𑁆𑀓𑀯𑀺𑀘𑀸𑀭𑀫𑀢𑁆𑀢𑁂𑀦𑀧𑀺 𑀛𑀸𑀦𑁂𑀦 𑀛𑀸𑀬𑀻, 𑀅𑀯𑀺𑀢𑀓𑁆𑀓𑀅𑀯𑀺𑀘𑀸𑀭𑁂𑀦𑀧𑀺 𑀛𑀸𑀦𑁂𑀦 𑀛𑀸𑀬𑀻, 𑀲𑀧𑁆𑀧𑀻𑀢𑀺𑀓𑁂𑀦𑀧𑀺 𑀛𑀸𑀦𑁂𑀦 𑀛𑀸𑀬𑀻, 𑀦𑀺𑀧𑁆𑀧𑀻𑀢𑀺𑀓𑁂𑀦𑀧𑀺 𑀛𑀸𑀦𑁂𑀦 𑀛𑀸𑀬𑀻, 𑀧𑀻𑀢𑀺𑀲𑀳𑀕𑀢𑁂𑀦𑀧𑀺 𑀛𑀸𑀦𑁂𑀦 𑀛𑀸𑀬𑀻, 𑀲𑀸𑀢𑀲𑀳𑀕𑀢𑁂𑀦𑀧𑀺 𑀛𑀸𑀦𑁂𑀦 𑀛𑀸𑀬𑀻, 𑀲𑀼𑀔𑀲𑀳𑀕𑀢𑁂𑀦𑀧𑀺 𑀛𑀸𑀦𑁂𑀦 𑀛𑀸𑀬𑀻, 𑀉𑀧𑁂𑀓𑁆𑀔𑀸𑀲𑀳𑀕𑀢𑁂𑀦𑀧𑀺 𑀛𑀸𑀦𑁂𑀦 𑀛𑀸𑀬𑀻, 𑀲𑀼𑀜𑁆𑀜𑀢𑁂𑀦𑀧𑀺 𑀛𑀸𑀦𑁂𑀦 𑀛𑀸𑀬𑀻, 𑀅𑀦𑀺𑀫𑀺𑀢𑁆𑀢𑁂𑀦𑀧𑀺 𑀛𑀸𑀦𑁂𑀦 𑀛𑀸𑀬𑀻, 𑀅𑀧𑁆𑀧𑀡𑀺𑀳𑀺𑀢𑁂𑀦𑀧𑀺 𑀛𑀸𑀦𑁂𑀦 𑀛𑀸𑀬𑀻, 𑀮𑁄𑀓𑀺𑀬𑁂𑀦𑀧𑀺 𑀛𑀸𑀦𑁂𑀦 𑀛𑀸𑀬𑀻, 𑀮𑁄𑀓𑀼𑀢𑁆𑀢𑀭𑁂𑀦𑀧𑀺 𑀛𑀸𑀦𑁂𑀦 𑀛𑀸𑀬𑀻, 𑀛𑀸𑀦𑀭𑀢𑁄 𑀏𑀓𑀢𑁆𑀢𑀫𑀦𑀼𑀬𑀼𑀢𑁆𑀢𑁄 𑀧𑀭𑀫𑀢𑁆𑀣𑀕𑀭𑀼𑀓𑁄𑀢𑀺—  𑀛𑀸𑀬𑀻𑁇

1470\. **𑀦 𑀧𑀸𑀤𑀮𑁄𑀮𑀲𑁆𑀲𑀸**𑀢𑀺𑁇 𑀓𑀣𑀁 𑀧𑀸𑀤𑀮𑁄𑀮𑁄 𑀳𑁄𑀢𑀺? 𑀇𑀥𑁂𑀓𑀘𑁆𑀘𑁄 𑀧𑀸𑀤𑀮𑁄𑀮𑀺𑀬𑁂𑀦 𑀲𑀫𑀦𑁆𑀦𑀸𑀕𑀢𑁄 𑀳𑁄𑀢𑀺 𑀆𑀭𑀸𑀫𑁂𑀦 𑀆𑀭𑀸𑀫𑀁 𑀉𑀬𑁆𑀬𑀸𑀦𑁂𑀦 𑀉𑀬𑁆𑀬𑀸𑀦𑀁 𑀕𑀸𑀫𑁂𑀦 𑀕𑀸𑀫𑀁 𑀦𑀺𑀕𑀫𑁂𑀦 𑀦𑀺𑀕𑀫𑀁 𑀦𑀕𑀭𑁂𑀦 𑀦𑀕𑀭𑀁 𑀭𑀝𑁆𑀞𑁂𑀦 𑀭𑀝𑁆𑀞𑀁 𑀚𑀦𑀧𑀤𑁂𑀦 𑀚𑀦𑀧𑀤𑀁 𑀤𑀻𑀖𑀘𑀸𑀭𑀺𑀓𑀁 𑀅𑀦𑀯𑀝𑁆𑀞𑀺𑀢𑀘𑀸𑀭𑀺𑀓𑀁 𑀅𑀦𑀼𑀬𑀼𑀢𑁆𑀢𑁄 𑀯𑀺𑀳𑀭𑀢𑀺𑁇 𑀏𑀯𑀫𑁆𑀧𑀺 𑀧𑀸𑀤𑀮𑁄𑀮𑁄 𑀳𑁄𑀢𑀺𑁇

1471\. 𑀅𑀣 𑀯𑀸 𑀪𑀺𑀓𑁆𑀔𑀼 𑀅𑀦𑁆𑀢𑁄𑀧𑀺 𑀲𑀁𑀖𑀸𑀭𑀸𑀫𑁂 𑀧𑀸𑀤𑀮𑁄𑀮𑀺𑀬𑁂𑀦 𑀲𑀫𑀦𑁆𑀦𑀸𑀕𑀢𑁄 𑀳𑁄𑀢𑀺𑁇 𑀦 𑀅𑀢𑁆𑀣𑀳𑁂𑀢𑀼 𑀦 𑀓𑀸𑀭𑀡𑀳𑁂𑀢𑀼 𑀉𑀤𑁆𑀥𑀢𑁄 𑀅𑀯𑀽𑀧𑀲𑀦𑁆𑀢𑀘𑀺𑀢𑁆𑀢𑁄 𑀧𑀭𑀺𑀯𑁂𑀡𑀢𑁄 𑀧𑀭𑀺𑀯𑁂𑀡𑀁 𑀕𑀘𑁆𑀙𑀢𑀺, 𑀯𑀺𑀳𑀸𑀭𑀢𑁄 𑀯𑀺𑀳𑀸𑀭𑀁 𑀕𑀘𑁆𑀙𑀢𑀺, 𑀅𑀟𑁆𑀠𑀬𑁄𑀕𑀢𑁄 𑀅𑀟𑁆𑀠𑀬𑁄𑀕𑀁 𑀕𑀘𑁆𑀙𑀢𑀺, 𑀧𑀸𑀲𑀸𑀤𑀢𑁄 𑀧𑀸𑀲𑀸𑀤𑀁 𑀕𑀘𑁆𑀙𑀢𑀺, 𑀳𑀫𑁆𑀫𑀺𑀬𑀢𑁄 𑀳𑀫𑁆𑀫𑀺𑀬𑀁 𑀕𑀘𑁆𑀙𑀢𑀺, 𑀕𑀼𑀳𑀸𑀬 𑀕𑀼𑀳𑀁 𑀕𑀘𑁆𑀙𑀢𑀺, 𑀮𑁂𑀡𑀢𑁄 𑀮𑁂𑀡𑀁 𑀕𑀘𑁆𑀙𑀢𑀺, 𑀓𑀼𑀝𑀺𑀢𑁄 𑀓𑀼𑀝𑀺𑀁 𑀕𑀘𑁆𑀙𑀢𑀺, 𑀓𑀽𑀝𑀸𑀕𑀸𑀭𑀢𑁄 𑀓𑀽𑀝𑀸𑀕𑀸𑀭𑀁 𑀕𑀘𑁆𑀙𑀢𑀺, 𑀅𑀝𑁆𑀝𑀢𑁄 𑀅𑀝𑁆𑀝𑀁 𑀕𑀘𑁆𑀙𑀢𑀺, 𑀫𑀸𑀍𑀅𑀢𑁄 𑀫𑀸𑀍𑀅𑀁 𑀕𑀘𑁆𑀙𑀢𑀺, 𑀉𑀤𑁆𑀤𑀡𑁆𑀟𑀢𑁄 𑀉𑀤𑁆𑀤𑀡𑁆𑀟𑀁 𑀕𑀘𑁆𑀙𑀢𑀺, 𑀉𑀧𑀝𑁆𑀞𑀸𑀦𑀲𑀸𑀮𑀢𑁄 𑀉𑀧𑀝𑁆𑀞𑀸𑀦𑀲𑀸𑀮𑀁 𑀕𑀘𑁆𑀙𑀢𑀺, 𑀫𑀡𑁆𑀟𑀮𑀫𑀸𑀍𑀅𑀢𑁄 𑀫𑀡𑁆𑀟𑀮𑀫𑀸𑀍𑀅𑀁 𑀕𑀘𑁆𑀙𑀢𑀺, 𑀭𑀼𑀓𑁆𑀔𑀫𑀽𑀮𑀢𑁄 𑀭𑀼𑀓𑁆𑀔𑀫𑀽𑀮𑀁 𑀕𑀘𑁆𑀙𑀢𑀺𑁇 𑀬𑀢𑁆𑀣 𑀯𑀸 𑀧𑀦 𑀪𑀺𑀓𑁆𑀔𑀽 𑀦𑀺𑀲𑀻𑀤𑀦𑁆𑀢𑀺 𑀢𑀳𑀺𑀁 𑀕𑀘𑁆𑀙𑀢𑀺, 𑀢𑀢𑁆𑀣 𑀏𑀓𑀲𑁆𑀲 𑀯𑀸 𑀤𑀼𑀢𑀺𑀬𑁄 𑀳𑁄𑀢𑀺, 𑀤𑁆𑀯𑀺𑀦𑁆𑀦𑀁 𑀯𑀸 𑀢𑀢𑀺𑀬𑁄 𑀳𑁄𑀢𑀺, 𑀢𑀺𑀡𑁆𑀡𑀁 𑀯𑀸 𑀘𑀢𑀼𑀢𑁆𑀣𑁄 𑀳𑁄𑀢𑀺𑁇 𑀢𑀢𑁆𑀣 𑀩𑀳𑀼𑀁 𑀲𑀫𑁆𑀨𑀧𑁆𑀧𑀮𑀸𑀧𑀁 𑀧𑀮𑀧𑀢𑀺, 𑀲𑁂𑀬𑁆𑀬𑀣𑀺𑀤𑀁—  𑀭𑀸𑀚𑀓𑀣𑀁 𑀘𑁄𑀭𑀓𑀣𑀁 𑀫𑀳𑀸𑀫𑀢𑁆𑀢𑀓𑀣𑀁 𑀲𑁂𑀦𑀸𑀓𑀣𑀁 𑀪𑀬𑀓𑀣𑀁 𑀬𑀼𑀤𑁆𑀥𑀓𑀣𑀁 𑀅𑀦𑁆𑀦𑀓𑀣𑀁 𑀧𑀸𑀦𑀓𑀣𑀁 𑀯𑀢𑁆𑀣𑀓𑀣𑀁 𑀬𑀸𑀦𑀓𑀣𑀁 𑀲𑀬𑀦𑀓𑀣𑀁 𑀫𑀸𑀮𑀸𑀓𑀣𑀁 𑀕𑀦𑁆𑀥𑀓𑀣𑀁 𑀜𑀸𑀢𑀺𑀓𑀣𑀁 𑀕𑀸𑀫𑀓𑀣𑀁 𑀦𑀺𑀕𑀫𑀓𑀣𑀁 𑀦𑀕𑀭𑀓𑀣𑀁 𑀚𑀦𑀧𑀤𑀓𑀣𑀁 𑀇𑀢𑁆𑀣𑀺𑀓𑀣𑀁 𑀲𑀽𑀭𑀓𑀣𑀁 𑀯𑀺𑀲𑀺𑀔𑀸𑀓𑀣𑀁 𑀓𑀼𑀫𑁆𑀪𑀝𑁆𑀞𑀸𑀦𑀓𑀣𑀁 𑀧𑀼𑀩𑁆𑀩𑀧𑁂𑀢𑀓𑀣𑀁 𑀦𑀸𑀦𑀢𑁆𑀢𑀓𑀣𑀁 𑀮𑁄𑀓𑀓𑁆𑀔𑀸𑀬𑀺𑀓𑀁 𑀲𑀫𑀼𑀤𑁆𑀤𑀓𑁆𑀔𑀸𑀬𑀺𑀓𑀁 𑀇𑀢𑀺 𑀪𑀯𑀸𑀪𑀯𑀓𑀣𑀁 𑀇𑀢𑀺 𑀯𑀸𑁇 𑀏𑀯𑀫𑁆𑀧𑀺 𑀧𑀸𑀤𑀮𑁄𑀮𑁄 𑀳𑁄𑀢𑀺𑁇

1472\. **𑀦 𑀧𑀸𑀤𑀮𑁄𑀮𑀲𑁆𑀲𑀸**𑀢𑀺𑁇 𑀧𑀸𑀤𑀮𑁄𑀮𑀺𑀬𑀁 𑀧𑀚𑀳𑁂𑀬𑁆𑀬 𑀯𑀺𑀦𑁄𑀤𑁂𑀬𑁆𑀬 𑀩𑁆𑀬𑀦𑁆𑀢𑀺𑀁 𑀓𑀭𑁂𑀬𑁆𑀬 𑀅𑀦𑀪𑀸𑀯𑀁 𑀕𑀫𑁂𑀬𑁆𑀬, 𑀧𑀸𑀤𑀮𑁄𑀮𑀺𑀬𑀸 𑀆𑀭𑀢𑁄 𑀅𑀲𑁆𑀲 𑀯𑀺𑀭𑀢𑁄 𑀧𑀝𑀺𑀯𑀺𑀭𑀢𑁄 𑀦𑀺𑀓𑁆𑀔𑀦𑁆𑀢𑁄 𑀦𑀺𑀲𑁆𑀲𑀝𑁄 𑀯𑀺𑀧𑁆𑀧𑀫𑀼𑀢𑁆𑀢𑁄 𑀯𑀺𑀲𑀜𑁆𑀜𑀼𑀢𑁆𑀢𑁄 𑀯𑀺𑀫𑀭𑀺𑀬𑀸𑀤𑀺𑀓𑀢𑁂𑀦 𑀘𑁂𑀢𑀲𑀸 𑀯𑀺𑀳𑀭𑁂𑀬𑁆𑀬 𑀘𑀭𑁂𑀬𑁆𑀬 𑀯𑀺𑀘𑀭𑁂𑀬𑁆𑀬 𑀇𑀭𑀺𑀬𑁂𑀬𑁆𑀬 𑀯𑀢𑁆𑀢𑁂𑀬𑁆𑀬 𑀧𑀸𑀮𑁂𑀬𑁆𑀬 𑀬𑀧𑁂𑀬𑁆𑀬 𑀬𑀸𑀧𑁂𑀬𑁆𑀬, 𑀧𑀝𑀺𑀲𑀮𑁆𑀮𑀸𑀦𑀸𑀭𑀸𑀫𑁄 𑀅𑀲𑁆𑀲 𑀧𑀝𑀺𑀲𑀮𑁆𑀮𑀸𑀦𑀭𑀢𑁄 𑀅𑀚𑁆𑀛𑀢𑁆𑀢𑀁 𑀘𑁂𑀢𑁄𑀲𑀫𑀣𑀫𑀦𑀼𑀬𑀼𑀢𑁆𑀢𑁄 𑀅𑀦𑀺𑀭𑀸𑀓𑀢𑀚𑁆𑀛𑀸𑀦𑁄 𑀯𑀺𑀧𑀲𑁆𑀲𑀦𑀸𑀬 𑀲𑀫𑀦𑁆𑀦𑀸𑀕𑀢𑁄 𑀩𑁆𑀭𑀽𑀳𑁂𑀢𑀸 𑀲𑀼𑀜𑁆𑀜𑀸𑀕𑀸𑀭𑀸𑀦𑀁 𑀛𑀸𑀬𑀻 𑀛𑀸𑀦𑀭𑀢𑁄 𑀏𑀓𑀢𑁆𑀢𑀫𑀦𑀼𑀬𑀼𑀢𑁆𑀢𑁄 𑀧𑀭𑀫𑀢𑁆𑀣𑀕𑀭𑀼𑀓𑁄𑀢𑀺—  𑀛𑀸𑀬𑀻 𑀦 𑀧𑀸𑀤𑀮𑁄𑀮𑀲𑁆𑀲𑁇

1473\. **𑀯𑀺𑀭𑀫𑁂 𑀓𑀼𑀓𑁆𑀓𑀼𑀘𑁆𑀘𑀸 𑀦𑀧𑁆𑀧𑀫𑀚𑁆𑀚𑁂𑀬𑁆𑀬𑀸**𑀢𑀺𑁇 **𑀓𑀼𑀓𑁆𑀓𑀼𑀘𑁆𑀘𑀦𑁆**𑀢𑀺 𑀳𑀢𑁆𑀣𑀓𑀼𑀓𑁆𑀓𑀼𑀘𑁆𑀘𑀫𑁆𑀧𑀺 𑀓𑀼𑀓𑁆𑀓𑀼𑀘𑁆𑀘𑀁, 𑀧𑀸𑀤𑀓𑀼𑀓𑁆𑀓𑀼𑀘𑁆𑀘𑀫𑁆𑀧𑀺 𑀓𑀼𑀓𑁆𑀓𑀼𑀘𑁆𑀘𑀁, 𑀳𑀢𑁆𑀣𑀧𑀸𑀤𑀓𑀼𑀓𑁆𑀓𑀼𑀘𑁆𑀘𑀫𑁆𑀧𑀺 𑀓𑀼𑀓𑁆𑀓𑀼𑀘𑁆𑀘𑀁, 𑀅𑀓𑀧𑁆𑀧𑀺𑀬𑁂 𑀓𑀧𑁆𑀧𑀺𑀬𑀲𑀜𑁆𑀜𑀺𑀢𑀸, 𑀓𑀧𑁆𑀧𑀺𑀬𑁂 𑀅𑀓𑀧𑁆𑀧𑀺𑀬𑀲𑀜𑁆𑀜𑀺𑀢𑀸, 𑀯𑀺𑀓𑀸𑀮𑁂 𑀓𑀸𑀮𑀲𑀜𑁆𑀜𑀺𑀢𑀸, 𑀓𑀸𑀮𑁂 𑀯𑀺𑀓𑀸𑀮𑀲𑀜𑁆𑀜𑀺𑀢𑀸, 𑀅𑀯𑀚𑁆𑀚𑁂 𑀯𑀚𑁆𑀚𑀲𑀜𑁆𑀜𑀺𑀢𑀸, 𑀯𑀚𑁆𑀚𑁂 𑀅𑀯𑀚𑁆𑀚𑀲𑀜𑁆𑀜𑀺𑀢𑀸, 𑀬𑀁 𑀏𑀯𑀭𑀽𑀧𑀁 𑀓𑀼𑀓𑁆𑀓𑀼𑀘𑁆𑀘𑀁 𑀓𑀼𑀓𑁆𑀓𑀼𑀘𑁆𑀘𑀸𑀬𑀦𑀸 𑀓𑀼𑀓𑁆𑀓𑀼𑀘𑁆𑀘𑀸𑀬𑀺𑀢𑀢𑁆𑀢𑀁 𑀘𑁂𑀢𑀲𑁄 𑀯𑀺𑀧𑁆𑀧𑀝𑀺𑀲𑀸𑀭𑁄 𑀫𑀦𑁄𑀯𑀺𑀮𑁂𑀔𑁄—  𑀇𑀤𑀁 𑀯𑀼𑀘𑁆𑀘𑀢𑀺 𑀓𑀼𑀓𑁆𑀓𑀼𑀘𑁆𑀘𑀁𑁇

1474\. 𑀅𑀧𑀺 𑀘 𑀤𑁆𑀯𑀻𑀳𑀺 𑀓𑀸𑀭𑀡𑁂𑀳𑀺 𑀉𑀧𑁆𑀧𑀚𑁆𑀚𑀢𑀺 𑀓𑀼𑀓𑁆𑀓𑀼𑀘𑁆𑀘𑀁 𑀘𑁂𑀢𑀲𑁄 𑀯𑀺𑀧𑁆𑀧𑀝𑀺𑀲𑀸𑀭𑁄 𑀫𑀦𑁄𑀯𑀺𑀮𑁂𑀔𑁄—  𑀓𑀢𑀢𑁆𑀢𑀸 𑀘 𑀅𑀓𑀢𑀢𑁆𑀢𑀸 𑀘𑁇 𑀓𑀣𑀁 𑀓𑀢𑀢𑁆𑀢𑀸 𑀘 𑀅𑀓𑀢𑀢𑁆𑀢𑀸 𑀘 𑀉𑀧𑁆𑀧𑀚𑁆𑀚𑀢𑀺 𑀓𑀼𑀓𑁆𑀓𑀼𑀘𑁆𑀘𑀁 𑀘𑁂𑀢𑀲𑁄 𑀯𑀺𑀧𑁆𑀧𑀝𑀺𑀲𑀸𑀭𑁄 𑀫𑀦𑁄𑀯𑀺𑀮𑁂𑀔𑁄? “𑀓𑀢𑀁 𑀫𑁂 𑀓𑀸𑀬𑀤𑀼𑀘𑁆𑀘𑀭𑀺𑀢𑀁, 𑀅𑀓𑀢𑀁 𑀫𑁂 𑀓𑀸𑀬𑀲𑀼𑀘𑀭𑀺𑀢𑀦𑁆”𑀢𑀺 𑀉𑀧𑁆𑀧𑀚𑁆𑀚𑀢𑀺 𑀓𑀼𑀓𑁆𑀓𑀼𑀘𑁆𑀘𑀁 𑀘𑁂𑀢𑀲𑁄 𑀯𑀺𑀧𑁆𑀧𑀝𑀺𑀲𑀸𑀭𑁄 𑀫𑀦𑁄𑀯𑀺𑀮𑁂𑀔𑁄, “𑀓𑀢𑀁 𑀫𑁂 𑀯𑀘𑀻𑀤𑀼𑀘𑁆𑀘𑀭𑀺𑀢𑀁, 𑀅𑀓𑀢𑀁 𑀫𑁂 𑀯𑀘𑀻𑀲𑀼𑀘𑀭𑀺𑀢𑀦𑁆”𑀢𑀺 𑀉𑀧𑁆𑀧𑀚𑁆𑀚𑀢𑀺 𑀓𑀼𑀓𑁆𑀓𑀼𑀘𑁆𑀘𑀁 𑀘𑁂𑀢𑀲𑁄 𑀯𑀺𑀧𑁆𑀧𑀝𑀺𑀲𑀸𑀭𑁄 𑀫𑀦𑁄𑀯𑀺𑀮𑁂𑀔𑁄, “𑀓𑀢𑀁 𑀫𑁂 𑀫𑀦𑁄𑀤𑀼𑀘𑁆𑀘𑀭𑀺𑀢𑀁, 𑀅𑀓𑀢𑀁 𑀫𑁂 𑀫𑀦𑁄𑀲𑀼𑀘𑀭𑀺𑀢𑀁…𑀧𑁂…  “𑀓𑀢𑁄 𑀫𑁂 𑀧𑀸𑀡𑀸𑀢𑀺𑀧𑀸𑀢𑁄, 𑀅𑀓𑀢𑀸 𑀫𑁂 𑀧𑀸𑀡𑀸𑀢𑀺𑀧𑀸𑀢𑀸 𑀯𑁂𑀭𑀫𑀡𑀻”𑀢𑀺 𑀉𑀧𑁆𑀧𑀚𑁆𑀚𑀢𑀺 𑀓𑀼𑀓𑁆𑀓𑀼𑀘𑁆𑀘𑀁…𑀧𑁂…  𑀫𑀦𑁄𑀯𑀺𑀮𑁂𑀔𑁄, “𑀓𑀢𑀁 𑀫𑁂 𑀅𑀤𑀺𑀦𑁆𑀦𑀸𑀤𑀸𑀦𑀁…  𑀓𑀢𑁄 𑀫𑁂 𑀓𑀸𑀫𑁂𑀲𑀼𑀫𑀺𑀘𑁆𑀙𑀸𑀘𑀸𑀭𑁄…  𑀓𑀢𑁄 𑀫𑁂 𑀫𑀼𑀲𑀸𑀯𑀸𑀤𑁄…  𑀓𑀢𑀸 𑀫𑁂 𑀧𑀺𑀲𑀼𑀡𑀸 𑀯𑀸𑀘𑀸…  𑀓𑀢𑀸 𑀫𑁂 𑀨𑀭𑀼𑀲𑀸 𑀯𑀸𑀘𑀸…  𑀓𑀢𑁄 𑀫𑁂 𑀲𑀫𑁆𑀨𑀧𑁆𑀧𑀮𑀸𑀧𑁄…  𑀓𑀢𑀸 𑀫𑁂 𑀅𑀪𑀺𑀚𑁆𑀛𑀸…  𑀓𑀢𑁄 𑀫𑁂 𑀩𑁆𑀬𑀸𑀧𑀸𑀤𑁄…  𑀓𑀢𑀸 𑀫𑁂 𑀫𑀺𑀘𑁆𑀙𑀸𑀤𑀺𑀝𑁆𑀞𑀺, 𑀅𑀓𑀢𑀸 𑀫𑁂 𑀲𑀫𑁆𑀫𑀸𑀤𑀺𑀝𑁆𑀞𑀻”𑀢𑀺 𑀉𑀧𑁆𑀧𑀚𑁆𑀚𑀢𑀺 𑀓𑀼𑀓𑁆𑀓𑀼𑀘𑁆𑀘𑀁 𑀘𑁂𑀢𑀲𑁄 𑀯𑀺𑀧𑁆𑀧𑀝𑀺𑀲𑀸𑀭𑁄 𑀫𑀦𑁄𑀯𑀺𑀮𑁂𑀔𑁄𑁇 𑀏𑀯𑀁 𑀓𑀢𑀢𑁆𑀢𑀸 𑀘 𑀅𑀓𑀢𑀢𑁆𑀢𑀸 𑀘 𑀉𑀧𑁆𑀧𑀚𑁆𑀚𑀢𑀺 𑀓𑀼𑀓𑁆𑀓𑀼𑀘𑁆𑀘𑀁 𑀘𑁂𑀢𑀲𑁄 𑀯𑀺𑀧𑁆𑀧𑀝𑀺𑀲𑀸𑀭𑁄 𑀫𑀦𑁄𑀯𑀺𑀮𑁂𑀔𑁄𑁇

1475\. 𑀅𑀣 𑀯𑀸 “𑀲𑀻𑀮𑁂𑀲𑀼𑀫𑁆𑀳𑀺 𑀦 𑀧𑀭𑀺𑀧𑀽𑀭𑀓𑀸𑀭𑀻”𑀢𑀺 𑀉𑀧𑁆𑀧𑀚𑁆𑀚𑀢𑀺 𑀓𑀼𑀓𑁆𑀓𑀼𑀘𑁆𑀘𑀁 𑀘𑁂𑀢𑀲𑁄 𑀯𑀺𑀧𑁆𑀧𑀝𑀺𑀲𑀸𑀭𑁄 𑀫𑀦𑁄𑀯𑀺𑀮𑁂𑀔𑁄, “𑀇𑀦𑁆𑀤𑁆𑀭𑀺𑀬𑁂𑀲𑀼𑀫𑁆𑀳𑀺 𑀅𑀕𑀼𑀢𑁆𑀢𑀤𑁆𑀯𑀸𑀭𑁄”𑀢𑀺…𑀧𑁂…  “𑀪𑁄𑀚𑀦𑁂 𑀅𑀫𑀢𑁆𑀢𑀜𑁆𑀜𑀼𑀫𑁆𑀳𑀻”𑀢𑀺…  “𑀚𑀸𑀕𑀭𑀺𑀬𑀁 𑀅𑀦𑀦𑀼𑀬𑀼𑀢𑁆𑀢𑁄𑀫𑁆𑀳𑀻”𑀢𑀺…  “𑀦 𑀲𑀢𑀺𑀲𑀫𑁆𑀧𑀚𑀜𑁆𑀜𑁂𑀦 𑀲𑀫𑀦𑁆𑀦𑀸𑀕𑀢𑁄𑀫𑁆𑀳𑀻”𑀢𑀺…  “𑀅𑀪𑀸𑀯𑀺𑀢𑀸 𑀫𑁂 𑀘𑀢𑁆𑀢𑀸𑀭𑁄 𑀲𑀢𑀺𑀧𑀝𑁆𑀞𑀸𑀦𑀸”𑀢𑀺…  “𑀅𑀪𑀸𑀯𑀺𑀢𑀸 𑀫𑁂 𑀘𑀢𑁆𑀢𑀸𑀭𑁄 𑀲𑀫𑁆𑀫𑀧𑁆𑀧𑀥𑀸𑀦𑀸”𑀢𑀺…  “𑀅𑀪𑀸𑀯𑀺𑀢𑀸 𑀫𑁂 𑀘𑀢𑁆𑀢𑀸𑀭𑁄 𑀇𑀤𑁆𑀥𑀺𑀧𑀸𑀤𑀸”𑀢𑀺…  “𑀅𑀪𑀸𑀯𑀺𑀢𑀸𑀦𑀺 𑀫𑁂 𑀧𑀜𑁆𑀘𑀺𑀦𑁆𑀤𑁆𑀭𑀺𑀬𑀸𑀦𑀻”𑀢𑀺…  “𑀅𑀪𑀸𑀯𑀺𑀢𑀸𑀦𑀺 𑀫𑁂 𑀧𑀜𑁆𑀘 𑀩𑀮𑀸𑀦𑀻”𑀢𑀺…  “𑀅𑀪𑀸𑀯𑀺𑀢𑀸 𑀫𑁂 𑀲𑀢𑁆𑀢 𑀩𑁄𑀚𑁆𑀛𑀗𑁆𑀕𑀸”𑀢𑀺…  “𑀅𑀪𑀸𑀯𑀺𑀢𑁄 𑀫𑁂 𑀅𑀭𑀺𑀬𑁄 𑀅𑀝𑁆𑀞𑀗𑁆𑀕𑀺𑀓𑁄 𑀫𑀕𑁆𑀕𑁄”𑀢𑀺…  “𑀤𑀼𑀓𑁆𑀔𑀁 𑀫𑁂 𑀅𑀧𑀭𑀺𑀜𑁆𑀜𑀸𑀢𑀦𑁆”𑀢𑀺…  “𑀲𑀫𑀼𑀤𑀬𑁄 𑀫𑁂 𑀅𑀧𑁆𑀧𑀳𑀻𑀦𑁄”𑀢𑀺…  “𑀫𑀕𑁆𑀕𑁄 𑀫𑁂 𑀅𑀪𑀸𑀯𑀺𑀢𑁄”𑀢𑀺…  “𑀦𑀺𑀭𑁄𑀥𑁄 𑀫𑁂 𑀅𑀲𑀘𑁆𑀙𑀺𑀓𑀢𑁄”𑀢𑀺 𑀉𑀧𑁆𑀧𑀚𑁆𑀚𑀢𑀺 𑀓𑀼𑀓𑁆𑀓𑀼𑀘𑁆𑀘𑀁 𑀘𑁂𑀢𑀲𑁄 𑀯𑀺𑀧𑁆𑀧𑀝𑀺𑀲𑀸𑀭𑁄 𑀫𑀦𑁄𑀯𑀺𑀮𑁂𑀔𑁄𑁇 **𑀯𑀺𑀭𑀫𑁂 𑀓𑀼𑀓𑁆𑀓𑀼𑀘𑁆𑀘𑀸**𑀢𑀺 𑀓𑀼𑀓𑁆𑀓𑀼𑀘𑁆𑀘𑀸 𑀆𑀭𑀫𑁂𑀬𑁆𑀬 𑀯𑀺𑀭𑀫𑁂𑀬𑁆𑀬 𑀧𑀝𑀺𑀯𑀺𑀭𑀫𑁂𑀬𑁆𑀬 𑀓𑀼𑀓𑁆𑀓𑀼𑀘𑁆𑀘𑀁 𑀧𑀚𑀳𑁂𑀬𑁆𑀬 𑀯𑀺𑀦𑁄𑀤𑁂𑀬𑁆𑀬 𑀩𑁆𑀬𑀦𑁆𑀢𑀺𑀁 𑀓𑀭𑁂𑀬𑁆𑀬 𑀅𑀦𑀪𑀸𑀯𑀁 𑀕𑀫𑁂𑀬𑁆𑀬𑁇 𑀓𑀼𑀓𑁆𑀓𑀼𑀘𑁆𑀘𑀸 𑀆𑀭𑀢𑁄 𑀅𑀲𑁆𑀲 𑀯𑀺𑀭𑀢𑁄 𑀧𑀝𑀺𑀯𑀺𑀭𑀢𑁄 𑀦𑀺𑀓𑁆𑀔𑀦𑁆𑀢𑁄 𑀦𑀺𑀲𑁆𑀲𑀝𑁄 𑀯𑀺𑀧𑁆𑀧𑀫𑀼𑀢𑁆𑀢𑁄 𑀯𑀺𑀲𑀜𑁆𑀜𑀼𑀢𑁆𑀢𑁄 𑀯𑀺𑀫𑀭𑀺𑀬𑀸𑀤𑀺𑀓𑀢𑁂𑀦 𑀘𑁂𑀢𑀲𑀸 𑀯𑀺𑀳𑀭𑁂𑀬𑁆𑀬𑀸𑀢𑀺—  𑀯𑀺𑀭𑀫𑁂 𑀓𑀼𑀓𑁆𑀓𑀼𑀘𑁆𑀘𑀸𑁇

1476\. **𑀦𑀧𑁆𑀧𑀫𑀚𑁆𑀚𑁂𑀬𑁆𑀬𑀸**𑀢𑀺 𑀲𑀓𑁆𑀓𑀘𑁆𑀘𑀓𑀸𑀭𑀻 𑀅𑀲𑁆𑀲 𑀲𑀸𑀢𑀘𑁆𑀘𑀓𑀸𑀭𑀻 𑀅𑀝𑁆𑀞𑀺𑀢𑀓𑀸𑀭𑀻 𑀅𑀦𑁄𑀮𑀻𑀦𑀯𑀼𑀢𑁆𑀢𑀺𑀓𑁄 𑀅𑀦𑀺𑀓𑁆𑀔𑀺𑀢𑁆𑀢𑀘𑁆𑀙𑀦𑁆𑀤𑁄 𑀅𑀦𑀺𑀓𑁆𑀔𑀺𑀢𑁆𑀢𑀥𑀼𑀭𑁄 𑀅𑀧𑁆𑀧𑀫𑀸𑀤𑁄 𑀓𑀼𑀲𑀮𑁂𑀲𑀼 𑀥𑀫𑁆𑀫𑁂𑀲𑀼𑁇 “𑀓𑀤𑀸𑀳𑀁 𑀅𑀧𑀭𑀺𑀧𑀽𑀭𑀁 𑀯𑀸 𑀲𑀻𑀮𑀓𑁆𑀔𑀦𑁆𑀥𑀁 𑀧𑀭𑀺𑀧𑀽𑀭𑁂𑀬𑁆𑀬𑀁, 𑀧𑀭𑀺𑀧𑀽𑀭𑀁 𑀯𑀸 𑀲𑀻𑀮𑀓𑁆𑀔𑀦𑁆𑀥𑀁 𑀢𑀢𑁆𑀣 𑀢𑀢𑁆𑀣 𑀧𑀜𑁆𑀜𑀸𑀬 𑀅𑀦𑀼𑀕𑁆𑀕𑀡𑁆𑀳𑁂𑀬𑁆𑀬𑀦𑁆”𑀢𑀺? 𑀬𑁄 𑀢𑀢𑁆𑀣 𑀙𑀦𑁆𑀤𑁄 𑀘 𑀯𑀸𑀬𑀸𑀫𑁄 𑀘 𑀉𑀲𑁆𑀲𑀸𑀳𑁄 𑀘 𑀉𑀲𑁆𑀲𑁄𑀍𑀳𑀻 𑀘 𑀣𑀸𑀫𑁄 𑀘 𑀅𑀧𑁆𑀧𑀝𑀺𑀯𑀸𑀦𑀻 𑀘 𑀲𑀢𑀺 𑀘 𑀲𑀫𑁆𑀧𑀚𑀜𑁆𑀜𑀜𑁆𑀘 𑀆𑀢𑀧𑁆𑀧𑀁 𑀧𑀥𑀸𑀦𑀁 𑀅𑀥𑀺𑀝𑁆𑀞𑀸𑀦𑀁 𑀅𑀦𑀼𑀬𑁄𑀕𑁄 𑀅𑀧𑁆𑀧𑀫𑀸𑀤𑁄 𑀓𑀼𑀲𑀮𑁂𑀲𑀼 𑀥𑀫𑁆𑀫𑁂𑀲𑀼𑁇 “𑀓𑀤𑀸𑀳𑀁 𑀅𑀧𑀭𑀺𑀧𑀽𑀭𑀁 𑀯𑀸 𑀲𑀫𑀸𑀥𑀺𑀓𑁆𑀔𑀦𑁆𑀥𑀁…𑀧𑁂…  𑀧𑀜𑁆𑀜𑀸𑀓𑁆𑀔𑀦𑁆𑀥𑀁…  𑀯𑀺𑀫𑀼𑀢𑁆𑀢𑀺𑀓𑁆𑀔𑀦𑁆𑀥𑀁…  𑀯𑀺𑀫𑀼𑀢𑁆𑀢𑀺𑀜𑀸𑀡𑀤𑀲𑁆𑀲𑀦𑀓𑁆𑀔𑀦𑁆𑀥𑀁…  𑀓𑀤𑀸𑀳𑀁 𑀅𑀧𑀭𑀺𑀜𑁆𑀜𑀸𑀢𑀁 𑀯𑀸 𑀤𑀼𑀓𑁆𑀔𑀁 𑀧𑀭𑀺𑀚𑀸𑀦𑁂𑀬𑁆𑀬𑀁, 𑀅𑀧𑁆𑀧𑀳𑀻𑀦𑁂 𑀯𑀸 𑀓𑀺𑀮𑁂𑀲𑁂 𑀧𑀚𑀳𑁂𑀬𑁆𑀬𑀁, 𑀅𑀪𑀸𑀯𑀺𑀢𑀁 𑀯𑀸 𑀫𑀕𑁆𑀕𑀁 𑀪𑀸𑀯𑁂𑀬𑁆𑀬𑀁, 𑀅𑀲𑀘𑁆𑀙𑀺𑀓𑀢𑀁 𑀯𑀸 𑀦𑀺𑀭𑁄𑀥𑀁 𑀲𑀘𑁆𑀙𑀺𑀓𑀭𑁂𑀬𑁆𑀬𑀦𑁆”𑀢𑀺? 𑀬𑁄 𑀢𑀢𑁆𑀣 𑀙𑀦𑁆𑀤𑁄 𑀘 𑀯𑀸𑀬𑀸𑀫𑁄 𑀘 𑀉𑀲𑁆𑀲𑀸𑀳𑁄 𑀘 𑀉𑀲𑁆𑀲𑁄𑀍𑀳𑀻 𑀘 𑀣𑀸𑀫𑁄 𑀘 𑀅𑀧𑁆𑀧𑀝𑀺𑀯𑀸𑀦𑀻 𑀘 𑀲𑀢𑀺 𑀘 𑀲𑀫𑁆𑀧𑀚𑀜𑁆𑀜𑀜𑁆𑀘 𑀆𑀢𑀧𑁆𑀧𑀁 𑀧𑀥𑀸𑀦𑀁 𑀅𑀥𑀺𑀝𑁆𑀞𑀸𑀦𑀁 𑀅𑀦𑀼𑀬𑁄𑀕𑁄 𑀅𑀧𑁆𑀧𑀫𑀸𑀤𑁄 𑀓𑀼𑀲𑀮𑁂𑀲𑀼 𑀥𑀫𑁆𑀫𑁂𑀲𑀽𑀢𑀺—  𑀯𑀺𑀭𑀫𑁂 𑀓𑀼𑀓𑁆𑀓𑀼𑀘𑁆𑀘𑀸 𑀦𑀧𑁆𑀧𑀫𑀚𑁆𑀚𑁂𑀬𑁆𑀬𑁇

1477\. **𑀅𑀣𑀸𑀲𑀦𑁂𑀲𑀼 𑀲𑀬𑀦𑁂𑀲𑀼, 𑀅𑀧𑁆𑀧𑀲𑀤𑁆𑀤𑁂𑀲𑀼 𑀪𑀺𑀓𑁆𑀔𑀼 𑀯𑀺𑀳𑀭𑁂𑀬𑁆𑀬𑀸**𑀢𑀺𑁇 **𑀅𑀣𑀸**𑀢𑀺 𑀧𑀤𑀲𑀦𑁆𑀥𑀺…𑀧𑁂…  𑀆𑀲𑀦𑀁 𑀯𑀼𑀘𑁆𑀘𑀢𑀺 𑀬𑀢𑁆𑀣 𑀦𑀺𑀲𑀻𑀤𑀢𑀺—  𑀫𑀜𑁆𑀘𑁄 𑀧𑀻𑀞𑀁 𑀪𑀺𑀲𑀺 𑀢𑀝𑁆𑀝𑀺𑀓𑀸 𑀘𑀫𑁆𑀫𑀔𑀡𑁆𑀟𑁄 𑀢𑀺𑀡𑀲𑀦𑁆𑀣𑀸𑀭𑁄 𑀧𑀡𑁆𑀡𑀲𑀦𑁆𑀣𑀸𑀭𑁄 𑀧𑀮𑀸𑀮𑀲𑀦𑁆𑀣𑀸𑀭𑁄𑁇 **𑀲𑀬𑀦𑀁** 𑀯𑀼𑀘𑁆𑀘𑀢𑀺 𑀲𑁂𑀦𑀸𑀲𑀦𑀁 𑀯𑀺𑀳𑀸𑀭𑁄 𑀅𑀟𑁆𑀠𑀬𑁄𑀕𑁄 𑀧𑀸𑀲𑀸𑀤𑁄 𑀳𑀫𑁆𑀫𑀺𑀬𑀁 𑀕𑀼𑀳𑀸𑀢𑀺—  𑀅𑀣𑀸𑀲𑀦𑁂𑀲𑀼 𑀲𑀬𑀦𑁂𑀲𑀼𑁇

1478\. **𑀅𑀧𑁆𑀧𑀲𑀤𑁆𑀤𑁂𑀲𑀼 𑀪𑀺𑀓𑁆𑀔𑀼 𑀯𑀺𑀳𑀭𑁂𑀬𑁆𑀬𑀸**𑀢𑀺𑁇 𑀅𑀧𑁆𑀧𑀲𑀤𑁆𑀤𑁂𑀲𑀼 𑀅𑀧𑁆𑀧𑀦𑀺𑀕𑁆𑀖𑁄𑀲𑁂𑀲𑀼 𑀯𑀺𑀚𑀦𑀯𑀸𑀢𑁂𑀲𑀼 𑀫𑀦𑀼𑀲𑁆𑀲𑀭𑀸𑀳𑀲𑁆𑀲𑁂𑀬𑁆𑀬𑀓𑁂𑀲𑀼 𑀧𑀝𑀺𑀲𑀮𑁆𑀮𑀸𑀦𑀲𑀸𑀭𑀼𑀧𑁆𑀧𑁂𑀲𑀼 𑀲𑁂𑀦𑀸𑀲𑀦𑁂𑀲𑀼 𑀘𑀭𑁂𑀬𑁆𑀬 𑀯𑀺𑀘𑀭𑁂𑀬𑁆𑀬 𑀯𑀺𑀳𑀭𑁂𑀬𑁆𑀬 𑀇𑀭𑀺𑀬𑁂𑀬𑁆𑀬 𑀯𑀢𑁆𑀢𑁂𑀬𑁆𑀬 𑀧𑀸𑀮𑁂𑀬𑁆𑀬 𑀬𑀧𑁂𑀬𑁆𑀬 𑀬𑀸𑀧𑁂𑀬𑁆𑀬𑀸𑀢𑀺—  𑀅𑀣𑀸𑀲𑀦𑁂𑀲𑀼 𑀲𑀬𑀦𑁂𑀲𑀼 𑀅𑀧𑁆𑀧𑀲𑀤𑁆𑀤𑁂𑀲𑀼 𑀪𑀺𑀓𑁆𑀔𑀼 𑀯𑀺𑀳𑀭𑁂𑀬𑁆𑀬𑁇

1479\. 𑀢𑁂𑀦𑀸𑀳 𑀪𑀕𑀯𑀸—

1480\. _“𑀛𑀸𑀬𑀻 𑀦 𑀧𑀸𑀤𑀮𑁄𑀮𑀲𑁆𑀲,_  
_𑀯𑀺𑀭𑀫𑁂 𑀓𑀼𑀓𑁆𑀓𑀼𑀘𑁆𑀘𑀸 𑀦𑀧𑁆𑀧𑀫𑀚𑁆𑀚𑁂𑀬𑁆𑀬;_  
_𑀅𑀣𑀸𑀲𑀦𑁂𑀲𑀼 𑀲𑀬𑀦𑁂𑀲𑀼,_  
_𑀅𑀧𑁆𑀧𑀲𑀤𑁆𑀤𑁂𑀲𑀼 𑀪𑀺𑀓𑁆𑀔𑀼 𑀯𑀺𑀳𑀭𑁂𑀬𑁆𑀬𑀸”𑀢𑀺𑁇_  


(161.)

1481\. _**𑀦𑀺𑀤𑁆𑀤𑀁 𑀦 𑀩𑀳𑀼𑀮𑀻𑀓𑀭𑁂𑀬𑁆𑀬,**_  
_**𑀚𑀸𑀕𑀭𑀺𑀬𑀁 𑀪𑀚𑁂𑀬𑁆𑀬 𑀆𑀢𑀸𑀧𑀻;**_  
_**𑀢𑀦𑁆𑀤𑀺𑀁 𑀫𑀸𑀬𑀁 𑀳𑀲𑁆𑀲𑀁 𑀔𑀺𑀟𑁆𑀟𑀁,**_  
_**𑀫𑁂𑀣𑀼𑀦𑀁 𑀯𑀺𑀧𑁆𑀧𑀚𑀳𑁂 𑀲𑀯𑀺𑀪𑀽𑀲𑀁𑁇**_  


1482\. **𑀦𑀺𑀤𑁆𑀤𑀁 𑀦 𑀩𑀳𑀼𑀮𑀻𑀓𑀭𑁂𑀬𑁆𑀬𑀸**𑀢𑀺𑁇 𑀭𑀢𑁆𑀢𑀺𑀦𑁆𑀤𑀺𑀯𑀁 𑀙𑀓𑁄𑀝𑁆𑀞𑀸𑀲𑀁 𑀓𑀸𑀭𑁂𑀢𑁆𑀯𑀸 𑀧𑀜𑁆𑀘𑀓𑁄𑀝𑁆𑀞𑀸𑀲𑀁 𑀧𑀝𑀺𑀚𑀕𑁆𑀕𑁂𑀬𑁆𑀬 𑀏𑀓𑀓𑁄𑀝𑁆𑀞𑀸𑀲𑀁 𑀦𑀺𑀧𑁆𑀧𑀚𑁆𑀚𑁂𑀬𑁆𑀬𑀸𑀢𑀺—  𑀦𑀺𑀤𑁆𑀤𑀁 𑀦 𑀩𑀳𑀼𑀮𑀻𑀓𑀭𑁂𑀬𑁆𑀬𑁇

1483\. **𑀚𑀸𑀕𑀭𑀺𑀬𑀁 𑀪𑀚𑁂𑀬𑁆𑀬 𑀆𑀢𑀸𑀧𑀻**𑀢𑀺𑁇 𑀇𑀥 𑀪𑀺𑀓𑁆𑀔𑀼 𑀤𑀺𑀯𑀲𑀁 𑀘𑀗𑁆𑀓𑀫𑁂𑀦 𑀦𑀺𑀲𑀚𑁆𑀚𑀸𑀬 𑀆𑀯𑀭𑀡𑀻𑀬𑁂𑀳𑀺 𑀥𑀫𑁆𑀫𑁂𑀳𑀺 𑀘𑀺𑀢𑁆𑀢𑀁 𑀧𑀭𑀺𑀲𑁄𑀥𑁂𑀬𑁆𑀬, 𑀭𑀢𑁆𑀢𑀺𑀬𑀸 𑀧𑀞𑀫𑀁 𑀬𑀸𑀫𑀁 𑀘𑀗𑁆𑀓𑀫𑁂𑀦 𑀦𑀺𑀲𑀚𑁆𑀚𑀸𑀬 𑀆𑀯𑀭𑀡𑀻𑀬𑁂𑀳𑀺 𑀥𑀫𑁆𑀫𑁂𑀳𑀺 𑀘𑀺𑀢𑁆𑀢𑀁 𑀧𑀭𑀺𑀲𑁄𑀥𑁂𑀬𑁆𑀬, 𑀭𑀢𑁆𑀢𑀺𑀬𑀸 𑀫𑀚𑁆𑀛𑀺𑀫𑀁 𑀬𑀸𑀫𑀁 𑀤𑀓𑁆𑀔𑀺𑀡𑁂𑀦 𑀧𑀲𑁆𑀲𑁂𑀦 𑀲𑀻𑀳𑀲𑁂𑀬𑁆𑀬𑀁 𑀓𑀧𑁆𑀧𑁂𑀬𑁆𑀬 𑀧𑀸𑀤𑁂𑀧𑀸𑀤𑀁 𑀅𑀘𑁆𑀘𑀸𑀥𑀸𑀬 𑀲𑀢𑁄 𑀲𑀫𑁆𑀧𑀚𑀸𑀦𑁄 𑀉𑀝𑁆𑀞𑀸𑀦𑀲𑀜𑁆𑀜𑀁 𑀫𑀦𑀲𑀺𑀓𑀭𑀺𑀢𑁆𑀯𑀸, 𑀭𑀢𑁆𑀢𑀺𑀬𑀸 𑀧𑀘𑁆𑀙𑀺𑀫𑀁 𑀬𑀸𑀫𑀁 𑀧𑀘𑁆𑀘𑀼𑀝𑁆𑀞𑀸𑀬 𑀘𑀗𑁆𑀓𑀫𑁂𑀦 𑀦𑀺𑀲𑀚𑁆𑀚𑀸𑀬 𑀆𑀯𑀭𑀡𑀻𑀬𑁂𑀳𑀺 𑀥𑀫𑁆𑀫𑁂𑀳𑀺 𑀘𑀺𑀢𑁆𑀢𑀁 𑀧𑀭𑀺𑀲𑁄𑀥𑁂𑀬𑁆𑀬𑁇

1484\. **𑀚𑀸𑀕𑀭𑀺𑀬𑀁 𑀪𑀚𑁂𑀬𑁆𑀬𑀸**𑀢𑀺 𑀚𑀸𑀕𑀭𑀺𑀬𑀁 𑀪𑀚𑁂𑀬𑁆𑀬 𑀲𑀫𑁆𑀪𑀚𑁂𑀬𑁆𑀬 𑀲𑁂𑀯𑁂𑀬𑁆𑀬 𑀦𑀺𑀲𑁂𑀯𑁂𑀬𑁆𑀬 𑀲𑀁𑀲𑁂𑀯𑁂𑀬𑁆𑀬 𑀧𑀝𑀺𑀲𑁂𑀯𑁂𑀬𑁆𑀬𑀸𑀢𑀺—  𑀚𑀸𑀕𑀭𑀺𑀬𑀁 𑀪𑀚𑁂𑀬𑁆𑀬𑁇

1485\. **𑀆𑀢𑀸𑀧𑀻**𑀢𑀺𑁇 𑀆𑀢𑀧𑁆𑀧𑀁 𑀯𑀼𑀘𑁆𑀘𑀢𑀺 𑀯𑀻𑀭𑀺𑀬𑀁𑁇 𑀬𑁄 𑀘𑁂𑀢𑀲𑀺𑀓𑁄 𑀯𑀻𑀭𑀺𑀬𑀸𑀭𑀫𑁆𑀪𑁄 𑀦𑀺𑀓𑁆𑀓𑀫𑁄 𑀧𑀭𑀓𑁆𑀓𑀫𑁄 𑀉𑀬𑁆𑀬𑀸𑀫𑁄 𑀯𑀸𑀬𑀸𑀫𑁄 𑀉𑀲𑁆𑀲𑀸𑀳𑁄 𑀉𑀲𑁆𑀲𑁄𑀍𑀳𑀻 𑀣𑀸𑀫𑁄 𑀞𑀺𑀢𑀺 𑀅𑀲𑀺𑀣𑀺𑀮𑀧𑀭𑀓𑁆𑀓𑀫𑀢𑀸 𑀅𑀦𑀺𑀓𑁆𑀔𑀺𑀢𑁆𑀢𑀘𑁆𑀙𑀦𑁆𑀤𑀢𑀸 𑀅𑀦𑀺𑀓𑁆𑀔𑀺𑀢𑁆𑀢𑀥𑀼𑀭𑀢𑀸 𑀥𑀼𑀭𑀲𑀫𑁆𑀧𑀕𑁆𑀕𑀳𑁄 𑀯𑀻𑀭𑀺𑀬𑀁 𑀯𑀻𑀭𑀺𑀬𑀺𑀦𑁆𑀤𑁆𑀭𑀺𑀬𑀁 𑀯𑀻𑀭𑀺𑀬𑀩𑀮𑀁 𑀲𑀫𑁆𑀫𑀸𑀯𑀸𑀬𑀸𑀫𑁄𑁇 𑀇𑀫𑀺𑀦𑀸 𑀆𑀢𑀸𑀧𑁂𑀦 𑀉𑀧𑁂𑀢𑁄 𑀲𑀫𑀼𑀧𑁂𑀢𑁄 𑀉𑀧𑀕𑀢𑁄 𑀲𑀫𑀼𑀧𑀕𑀢𑁄 𑀉𑀧𑀧𑀦𑁆𑀦𑁄 𑀲𑀫𑀼𑀧𑀧𑀦𑁆𑀦𑁄 𑀲𑀫𑀦𑁆𑀦𑀸𑀕𑀢𑁄 𑀲𑁄 𑀯𑀼𑀘𑁆𑀘𑀢𑀺 𑀆𑀢𑀸𑀧𑀻𑀢𑀺—  𑀚𑀸𑀕𑀭𑀺𑀬𑀁 𑀪𑀚𑁂𑀬𑁆𑀬 𑀆𑀢𑀸𑀧𑀻𑁇

1486\. **𑀢𑀦𑁆𑀤𑀺𑀁 𑀫𑀸𑀬𑀁 𑀳𑀲𑁆𑀲𑀁 𑀔𑀺𑀟𑁆𑀟𑀁, 𑀫𑁂𑀣𑀼𑀦𑀁 𑀯𑀺𑀧𑁆𑀧𑀚𑀳𑁂 𑀲𑀯𑀺𑀪𑀽𑀲𑀦𑁆**𑀢𑀺𑁇 **𑀢𑀦𑁆𑀤𑀻**𑀢𑀺 𑀢𑀦𑁆𑀤𑀻 𑀢𑀦𑁆𑀤𑀺𑀬𑀦𑀸 𑀢𑀦𑁆𑀤𑀺𑀬𑀺𑀢𑀢𑁆𑀢𑀁 𑀢𑀦𑁆𑀤𑀺𑀫𑀦𑀓𑀢𑀸 𑀆𑀮𑀲𑁆𑀬𑀁 𑀆𑀮𑀲𑁆𑀬𑀸𑀬𑀦𑀸 𑀆𑀮𑀲𑁆𑀬𑀸𑀬𑀺𑀢𑀢𑁆𑀢𑀁𑁇 **𑀫𑀸𑀬𑀸** 𑀯𑀼𑀘𑁆𑀘𑀢𑀺 𑀯𑀜𑁆𑀘𑀦𑀺𑀓𑀸 𑀘𑀭𑀺𑀬𑀸𑁇 𑀇𑀥𑁂𑀓𑀘𑁆𑀘𑁄 𑀓𑀸𑀬𑁂𑀦 𑀤𑀼𑀘𑁆𑀘𑀭𑀺𑀢𑀁 𑀘𑀭𑀺𑀢𑁆𑀯𑀸…  𑀯𑀸𑀘𑀸𑀬…𑀧𑁂…  𑀫𑀦𑀲𑀸 𑀤𑀼𑀘𑁆𑀘𑀭𑀺𑀢𑀁 𑀘𑀭𑀺𑀢𑁆𑀯𑀸 𑀢𑀲𑁆𑀲 𑀧𑀝𑀺𑀘𑁆𑀙𑀸𑀤𑀦𑀳𑁂𑀢𑀼 𑀧𑀸𑀧𑀺𑀓𑀁 𑀇𑀘𑁆𑀙𑀁 𑀧𑀡𑀺𑀤𑀳𑀢𑀺𑁇 𑀫𑀸 𑀫𑀁 𑀚𑀜𑁆𑀜𑀸𑀢𑀺 𑀇𑀘𑁆𑀙𑀢𑀺, 𑀫𑀸 𑀫𑀁 𑀚𑀜𑁆𑀜𑀸𑀢𑀺 𑀲𑀗𑁆𑀓𑀧𑁆𑀧𑁂𑀢𑀺, 𑀫𑀸 𑀫𑀁 𑀚𑀜𑁆𑀜𑀸𑀢𑀺 𑀯𑀸𑀘𑀁 𑀪𑀸𑀲𑀢𑀺, 𑀫𑀸 𑀫𑀁 𑀚𑀜𑁆𑀜𑀸𑀢𑀺 𑀓𑀸𑀬𑁂𑀦 𑀧𑀭𑀓𑁆𑀓𑀫𑀢𑀺𑁇 𑀬𑀸 𑀏𑀯𑀭𑀽𑀧𑀸 𑀫𑀸𑀬𑀸𑀯𑀺𑀢𑀸 𑀅𑀘𑁆𑀘𑀲𑀭𑀸 𑀯𑀜𑁆𑀘𑀦𑀸 𑀦𑀺𑀓𑀢𑀺 𑀦𑀺𑀓𑀺𑀭𑀡𑀸 𑀧𑀭𑀺𑀳𑀭𑀡𑀸 𑀕𑀽𑀳𑀦𑀸 𑀧𑀭𑀺𑀕𑀽𑀳𑀦𑀸 𑀙𑀸𑀤𑀦𑀸 𑀧𑀭𑀺𑀘𑁆𑀙𑀸𑀤𑀦𑀸 𑀅𑀦𑀼𑀢𑁆𑀢𑀸𑀦𑀺𑀓𑀫𑁆𑀫𑀁 𑀅𑀦𑀸𑀯𑀺𑀓𑀫𑁆𑀫𑀁 𑀯𑁄𑀘𑁆𑀙𑀸𑀤𑀦𑀸 𑀧𑀸𑀧𑀓𑀺𑀭𑀺𑀬𑀸—  𑀅𑀬𑀁 𑀯𑀼𑀘𑁆𑀘𑀢𑀺 𑀫𑀸𑀬𑀸𑁇 **𑀳𑀲𑁆𑀲𑀦𑁆**𑀢𑀺 𑀇𑀥𑁂𑀓𑀘𑁆𑀘𑁄 𑀅𑀢𑀺𑀯𑁂𑀮𑀁 𑀤𑀦𑁆𑀢𑀯𑀺𑀤𑀁𑀲𑀓𑀁 𑀳𑀲𑀢𑀺𑁇 𑀯𑀼𑀢𑁆𑀢𑀜𑁆𑀳𑁂𑀢𑀁 𑀪𑀕𑀯𑀢𑀸—  “𑀓𑁄𑀫𑀸𑀭𑀓𑀫𑀺𑀤𑀁, 𑀪𑀺𑀓𑁆𑀔𑀯𑁂, 𑀅𑀭𑀺𑀬𑀲𑁆𑀲 𑀯𑀺𑀦𑀬𑁂 𑀬𑀤𑀺𑀤𑀁 𑀅𑀢𑀺𑀯𑁂𑀮𑀁 𑀤𑀦𑁆𑀢𑀯𑀺𑀤𑀁𑀲𑀓𑀁 𑀳𑀲𑀺𑀢𑀦𑁆”𑀢𑀺𑁇

1487\. **𑀔𑀺𑀟𑁆𑀟𑀸**𑀢𑀺 𑀤𑁆𑀯𑁂 𑀔𑀺𑀟𑁆𑀟𑀸—  𑀓𑀸𑀬𑀺𑀓𑀸 𑀘 𑀔𑀺𑀟𑁆𑀟𑀸 𑀯𑀸𑀘𑀲𑀺𑀓𑀸 𑀘 𑀔𑀺𑀟𑁆𑀟𑀸𑁇 𑀓𑀢𑀫𑀸 𑀓𑀸𑀬𑀺𑀓𑀸 𑀔𑀺𑀟𑁆𑀟𑀸? 𑀳𑀢𑁆𑀣𑀻𑀳𑀺𑀧𑀺 𑀓𑀻𑀍𑀅𑀦𑁆𑀢𑀺, 𑀅𑀲𑁆𑀲𑁂𑀳𑀺𑀧𑀺 𑀓𑀻𑀍𑀅𑀦𑁆𑀢𑀺, 𑀭𑀣𑁂𑀳𑀺𑀧𑀺 𑀓𑀻𑀍𑀅𑀦𑁆𑀢𑀺, 𑀥𑀦𑀽𑀳𑀺𑀧𑀺 𑀓𑀻𑀍𑀅𑀦𑁆𑀢𑀺, 𑀅𑀝𑁆𑀞𑀧𑀤𑁂𑀳𑀺𑀧𑀺 𑀓𑀻𑀍𑀅𑀦𑁆𑀢𑀺, 𑀤𑀲𑀧𑀤𑁂𑀳𑀺𑀧𑀺 𑀓𑀻𑀍𑀅𑀦𑁆𑀢𑀺, 𑀆𑀓𑀸𑀲𑁂𑀧𑀺 𑀓𑀻𑀍𑀅𑀦𑁆𑀢𑀺, 𑀧𑀭𑀺𑀳𑀸𑀭𑀧𑀣𑁂𑀧𑀺 𑀓𑀻𑀍𑀅𑀦𑁆𑀢𑀺, 𑀲𑀦𑁆𑀢𑀺𑀓𑀸𑀬𑀧𑀺 𑀓𑀻𑀍𑀅𑀦𑁆𑀢𑀺, 𑀔𑀮𑀺𑀓𑀸𑀬𑀧𑀺 𑀓𑀻𑀍𑀅𑀦𑁆𑀢𑀺, 𑀖𑀝𑀺𑀓𑀸𑀬𑀧𑀺 𑀓𑀻𑀍𑀅𑀦𑁆𑀢𑀺, 𑀲𑀮𑀸𑀓𑀳𑀢𑁆𑀣𑁂𑀦𑀧𑀺 𑀓𑀻𑀍𑀅𑀦𑁆𑀢𑀺, 𑀅𑀓𑁆𑀔𑁂𑀦𑀧𑀺 𑀓𑀻𑀍𑀅𑀦𑁆𑀢𑀺, 𑀧𑀗𑁆𑀓𑀘𑀻𑀭𑁂𑀦𑀧𑀺 𑀓𑀻𑀍𑀅𑀦𑁆𑀢𑀺, 𑀯𑀗𑁆𑀓𑀓𑁂𑀦𑀧𑀺 𑀓𑀻𑀍𑀅𑀦𑁆𑀢𑀺, 𑀫𑁄𑀓𑁆𑀔𑀘𑀺𑀓𑀸𑀬𑀧𑀺 𑀓𑀻𑀍𑀅𑀦𑁆𑀢𑀺, 𑀘𑀺𑀗𑁆𑀕𑀼𑀮𑀓𑁂𑀦𑀧𑀺 𑀓𑀻𑀍𑀅𑀦𑁆𑀢𑀺, 𑀧𑀢𑁆𑀢𑀸𑀍𑀳𑀓𑁂𑀦𑀧𑀺 𑀓𑀻𑀍𑀅𑀦𑁆𑀢𑀺, 𑀭𑀣𑀓𑁂𑀦𑀧𑀺 𑀓𑀻𑀍𑀅𑀦𑁆𑀢𑀺, 𑀥𑀦𑀼𑀓𑁂𑀦𑀧𑀺 𑀓𑀻𑀍𑀅𑀦𑁆𑀢𑀺, 𑀅𑀓𑁆𑀔𑀭𑀺𑀓𑀸𑀬𑀧𑀺 𑀓𑀻𑀍𑀅𑀦𑁆𑀢𑀺, 𑀫𑀦𑁂𑀲𑀺𑀓𑀸𑀬𑀧𑀺 𑀓𑀻𑀍𑀅𑀦𑁆𑀢𑀺, 𑀬𑀣𑀸𑀯𑀚𑁆𑀚𑁂𑀦𑀧𑀺 𑀓𑀻𑀍𑀅𑀦𑁆𑀢𑀺—  𑀅𑀬𑀁 𑀓𑀸𑀬𑀺𑀓𑀸 𑀔𑀺𑀟𑁆𑀟𑀸𑁇 𑀓𑀢𑀫𑀸 𑀯𑀸𑀘𑀲𑀺𑀓𑀸 𑀔𑀺𑀟𑁆𑀟𑀸? 𑀫𑀼𑀔𑀪𑁂𑀭𑀺𑀓𑀁 𑀫𑀼𑀔𑀸𑀮𑀫𑁆𑀩𑀭𑀁 𑀫𑀼𑀔𑀟𑀺𑀡𑁆𑀟𑀺𑀫𑀓𑀁 𑀫𑀼𑀔𑀯𑀮𑀺𑀫𑀓𑀁 𑀫𑀼𑀔𑀪𑁂𑀭𑀼𑀍𑀅𑀓𑀁 𑀫𑀼𑀔𑀤𑀤𑁆𑀤𑀭𑀺𑀓𑀁 𑀦𑀸𑀝𑀓𑀁 𑀮𑀸𑀧𑀁 𑀕𑀻𑀢𑀁 𑀤𑀯𑀓𑀫𑁆𑀫𑀁—  𑀅𑀬𑀁 𑀯𑀸𑀘𑀲𑀺𑀓𑀸 𑀔𑀺𑀟𑁆𑀟𑀸𑁇

1488\. 𑀫𑁂𑀣𑀼𑀦𑀥𑀫𑁆𑀫𑁄 𑀦𑀸𑀫 𑀬𑁄 𑀲𑁄 𑀅𑀲𑀤𑁆𑀥𑀫𑁆𑀫𑁄 𑀕𑀸𑀫𑀥𑀫𑁆𑀫𑁄 𑀯𑀲𑀮𑀥𑀫𑁆𑀫𑁄 𑀤𑀼𑀝𑁆𑀞𑀼𑀮𑁆𑀮𑁄 𑀑𑀤𑀓𑀦𑁆𑀢𑀺𑀓𑁄 𑀭𑀳𑀲𑁆𑀲𑁄 𑀤𑁆𑀯𑀬𑀁𑀤𑁆𑀯𑀬𑀲𑀫𑀸𑀧𑀢𑁆𑀢𑀺𑁇 𑀓𑀺𑀁𑀓𑀸𑀭𑀡𑀸 𑀯𑀼𑀘𑁆𑀘𑀢𑀺 𑀫𑁂𑀣𑀼𑀦𑀥𑀫𑁆𑀫𑁄? 𑀉𑀪𑀺𑀦𑁆𑀦𑀁 𑀭𑀢𑁆𑀢𑀸𑀦𑀁 𑀲𑀸𑀭𑀢𑁆𑀢𑀸𑀦𑀁 𑀅𑀯𑀲𑁆𑀲𑀼𑀢𑀸𑀦𑀁 𑀧𑀭𑀺𑀬𑀼𑀝𑁆𑀞𑀺𑀢𑀸𑀦𑀁 𑀧𑀭𑀺𑀬𑀸𑀤𑀺𑀦𑁆𑀦𑀘𑀺𑀢𑁆𑀢𑀸𑀦𑀁 𑀉𑀪𑀺𑀦𑁆𑀦𑀁 𑀲𑀤𑀺𑀲𑀸𑀦𑀁 𑀥𑀫𑁆𑀫𑁄𑀢𑀺, 𑀢𑀁𑀓𑀸𑀭𑀡𑀸 𑀯𑀼𑀘𑁆𑀘𑀢𑀺 𑀫𑁂𑀣𑀼𑀦𑀥𑀫𑁆𑀫𑁄𑁇 𑀬𑀣𑀸 𑀉𑀪𑁄 𑀓𑀮𑀳𑀓𑀸𑀭𑀓𑀸 𑀫𑁂𑀣𑀼𑀦𑀓𑀸𑀢𑀺 𑀯𑀼𑀘𑁆𑀘𑀦𑁆𑀢𑀺, 𑀉𑀪𑁄 𑀪𑀡𑁆𑀟𑀦𑀓𑀸𑀭𑀓𑀸…  𑀉𑀪𑁄 𑀪𑀲𑁆𑀲𑀓𑀸𑀭𑀓𑀸…  𑀉𑀪𑁄 𑀅𑀥𑀺𑀓𑀭𑀡𑀓𑀸𑀭𑀓𑀸…  𑀉𑀪𑁄 𑀯𑀺𑀯𑀸𑀤𑀓𑀸𑀭𑀓𑀸…  𑀉𑀪𑁄 𑀯𑀸𑀤𑀺𑀦𑁄…  𑀉𑀪𑁄 𑀲𑀮𑁆𑀮𑀸𑀧𑀓𑀸 𑀫𑁂𑀣𑀼𑀦𑀓𑀸𑀢𑀺 𑀯𑀼𑀘𑁆𑀘𑀦𑁆𑀢𑀺; 𑀏𑀯𑀫𑁂𑀯𑀁 𑀉𑀪𑀺𑀦𑁆𑀦𑀁 𑀭𑀢𑁆𑀢𑀸𑀦𑀁 𑀲𑀸𑀭𑀢𑁆𑀢𑀸𑀦𑀁 𑀅𑀯𑀲𑁆𑀲𑀼𑀢𑀸𑀦𑀁 𑀧𑀭𑀺𑀬𑀼𑀝𑁆𑀞𑀺𑀢𑀸𑀦𑀁 𑀧𑀭𑀺𑀬𑀸𑀤𑀺𑀦𑁆𑀦𑀘𑀺𑀢𑁆𑀢𑀸𑀦𑀁 𑀉𑀪𑀺𑀦𑁆𑀦𑀁 𑀲𑀤𑀺𑀲𑀸𑀦𑀁 𑀥𑀫𑁆𑀫𑁄𑀢𑀺, 𑀢𑀁𑀓𑀸𑀭𑀡𑀸 𑀯𑀼𑀘𑁆𑀘𑀢𑀺 𑀫𑁂𑀣𑀼𑀦𑀥𑀫𑁆𑀫𑁄𑁇

1489\. **𑀯𑀺𑀪𑀽𑀲𑀸**𑀢𑀺 𑀤𑁆𑀯𑁂 𑀯𑀺𑀪𑀽𑀲𑀸—  𑀅𑀢𑁆𑀣𑀺 𑀅𑀕𑀸𑀭𑀺𑀬𑀲𑁆𑀲 𑀯𑀺𑀪𑀽𑀲𑀸, 𑀅𑀢𑁆𑀣𑀺 𑀧𑀩𑁆𑀩𑀚𑀺𑀢𑀲𑁆𑀲 𑀯𑀺𑀪𑀽𑀲𑀸𑁇 𑀓𑀢𑀫𑀸 𑀅𑀕𑀸𑀭𑀺𑀬𑀲𑁆𑀲 𑀯𑀺𑀪𑀽𑀲𑀸? 𑀓𑁂𑀲𑀸 𑀘 𑀫𑀲𑁆𑀲𑀼 𑀘 𑀫𑀸𑀮𑀸 𑀘 𑀕𑀦𑁆𑀥𑀸 𑀘 𑀯𑀺𑀮𑁂𑀧𑀦𑀸 𑀘 𑀆𑀪𑀭𑀡𑀸 𑀘 𑀧𑀺𑀮𑀦𑁆𑀥𑀦𑀸 𑀘 𑀯𑀢𑁆𑀣𑀜𑁆𑀘 𑀲𑀬𑀦𑀸𑀲𑀦𑀜𑁆𑀘 𑀯𑁂𑀞𑀦𑀜𑁆𑀘 𑀉𑀘𑁆𑀙𑀸𑀤𑀦𑀁 𑀧𑀭𑀺𑀫𑀤𑁆𑀤𑀦𑀁 𑀦𑁆𑀳𑀸𑀧𑀦𑀁 𑀲𑀫𑁆𑀩𑀸𑀳𑀦𑀁 𑀆𑀤𑀸𑀲𑀁 𑀅𑀜𑁆𑀚𑀦𑀁 𑀫𑀸𑀮𑀸𑀯𑀺𑀮𑁂𑀧𑀦𑀁 𑀫𑀼𑀔𑀘𑀼𑀡𑁆𑀡𑀓𑀁 𑀫𑀼𑀔𑀮𑁂𑀧𑀁 𑀳𑀢𑁆𑀣𑀩𑀦𑁆𑀥𑀁 𑀲𑀺𑀔𑀸𑀩𑀦𑁆𑀥𑀁 𑀤𑀡𑁆𑀟𑀦𑀸𑀍𑀇𑀬𑀁 𑀔𑀕𑁆𑀕𑀁 𑀙𑀢𑁆𑀢𑀁 𑀘𑀺𑀢𑁆𑀭𑀸 𑀉𑀧𑀸𑀳𑀦𑀸 𑀉𑀡𑁆𑀳𑀻𑀲𑀁 𑀫𑀡𑀺𑀁 𑀯𑀸𑀍𑀅𑀩𑀻𑀚𑀦𑀺𑀁 𑀑𑀤𑀸𑀢𑀸𑀦𑀺 𑀯𑀢𑁆𑀣𑀸𑀦𑀺 𑀤𑀻𑀖𑀤𑀲𑀸𑀦𑀺 𑀇𑀢𑀺 𑀯𑀸—  𑀅𑀬𑀁 𑀅𑀕𑀸𑀭𑀺𑀬𑀲𑁆𑀲 𑀯𑀺𑀪𑀽𑀲𑀸𑁇 𑀓𑀢𑀫𑀸 𑀧𑀩𑁆𑀩𑀚𑀺𑀢𑀲𑁆𑀲 𑀯𑀺𑀪𑀽𑀲𑀸? 𑀘𑀻𑀯𑀭𑀫𑀡𑁆𑀟𑀦𑀸 𑀧𑀢𑁆𑀢𑀫𑀡𑁆𑀟𑀦𑀸 𑀲𑁂𑀦𑀸𑀲𑀦𑀫𑀡𑁆𑀟𑀦𑀸 𑀇𑀫𑀲𑁆𑀲 𑀯𑀸 𑀧𑀽𑀢𑀺𑀓𑀸𑀬𑀲𑁆𑀲 𑀩𑀸𑀳𑀺𑀭𑀸𑀦𑀁 𑀯𑀸 𑀧𑀭𑀺𑀓𑁆𑀔𑀸𑀭𑀸𑀦𑀁 𑀫𑀡𑁆𑀟𑀦𑀸 𑀯𑀺𑀪𑀽𑀲𑀦𑀸 𑀓𑁂𑀍𑀅𑀦𑀸 𑀧𑀭𑀺𑀓𑁂𑀍𑀅𑀦𑀸 𑀕𑁂𑀥𑀺𑀢𑀢𑀸 𑀕𑁂𑀥𑀺𑀢𑀢𑁆𑀢𑀁 𑀘𑀧𑀮𑀢𑀸 𑀘𑀸𑀧𑀮𑁆𑀬𑀁—  𑀅𑀬𑀁 𑀧𑀩𑁆𑀩𑀚𑀺𑀢𑀲𑁆𑀲 𑀯𑀺𑀪𑀽𑀲𑀸𑁇

1490\. **𑀢𑀦𑁆𑀤𑀺𑀁 𑀫𑀸𑀬𑀁 𑀳𑀲𑁆𑀲𑀁 𑀔𑀺𑀟𑁆𑀟𑀁, 𑀫𑁂𑀣𑀼𑀦𑀁 𑀯𑀺𑀧𑁆𑀧𑀚𑀳𑁂 𑀲𑀯𑀺𑀪𑀽𑀲𑀦𑁆**𑀢𑀺𑁇 𑀢𑀦𑁆𑀤𑀺𑀜𑁆𑀘 𑀫𑀸𑀬𑀜𑁆𑀘 𑀳𑀲𑁆𑀲𑀜𑁆𑀘 𑀔𑀺𑀟𑁆𑀟𑀜𑁆𑀘 𑀫𑁂𑀣𑀼𑀦𑀥𑀫𑁆𑀫𑀜𑁆𑀘 𑀲𑀯𑀺𑀪𑀽𑀲𑀁 𑀲𑀧𑀭𑀺𑀯𑀸𑀭𑀁 𑀲𑀧𑀭𑀺𑀪𑀡𑁆𑀟𑀁 𑀲𑀧𑀭𑀺𑀓𑁆𑀔𑀸𑀭𑀁 𑀧𑀚𑀳𑁂𑀬𑁆𑀬 𑀯𑀺𑀦𑁄𑀤𑁂𑀬𑁆𑀬 𑀩𑁆𑀬𑀦𑁆𑀢𑀺𑀁 𑀓𑀭𑁂𑀬𑁆𑀬 𑀅𑀦𑀪𑀸𑀯𑀁 𑀕𑀫𑁂𑀬𑁆𑀬𑀸𑀢𑀺—  𑀢𑀦𑁆𑀤𑀺𑀁 𑀫𑀸𑀬𑀁 𑀳𑀲𑁆𑀲𑀁 𑀔𑀺𑀟𑁆𑀟𑀁, 𑀫𑁂𑀣𑀼𑀦𑀁 𑀯𑀺𑀧𑁆𑀧𑀚𑀳𑁂 𑀲𑀯𑀺𑀪𑀽𑀲𑀁𑁇

1491\. 𑀢𑁂𑀦𑀸𑀳 𑀪𑀕𑀯𑀸—

1492\. _“𑀦𑀺𑀤𑁆𑀤𑀁 𑀦 𑀩𑀳𑀼𑀮𑀻𑀓𑀭𑁂𑀬𑁆𑀬,_  
_𑀚𑀸𑀕𑀭𑀺𑀬𑀁 𑀪𑀚𑁂𑀬𑁆𑀬 𑀆𑀢𑀸𑀧𑀻;_  
_𑀢𑀦𑁆𑀤𑀺𑀁 𑀫𑀸𑀬𑀁 𑀳𑀲𑁆𑀲𑀁 𑀔𑀺𑀟𑁆𑀟𑀁,_  
_𑀫𑁂𑀣𑀼𑀦𑀁 𑀯𑀺𑀧𑁆𑀧𑀚𑀳𑁂 𑀲𑀯𑀺𑀪𑀽𑀲𑀦𑁆”𑀢𑀺𑁇_  


(162.)

1493\. _**𑀆𑀣𑀩𑁆𑀩𑀡𑀁 𑀲𑀼𑀧𑀺𑀦𑀁 𑀮𑀓𑁆𑀔𑀡𑀁,**_  
_**𑀦𑁄 𑀯𑀺𑀤𑀳𑁂 𑀅𑀣𑁄𑀧𑀺 𑀦𑀓𑁆𑀔𑀢𑁆𑀢𑀁;**_  
_**𑀯𑀺𑀭𑀼𑀢𑀜𑁆𑀘 𑀕𑀩𑁆𑀪𑀓𑀭𑀡𑀁,**_  
_**𑀢𑀺𑀓𑀺𑀘𑁆𑀙𑀁 𑀫𑀸𑀫𑀓𑁄 𑀦 𑀲𑁂𑀯𑁂𑀬𑁆𑀬𑁇**_  


1494\. **𑀆𑀣𑀩𑁆𑀩𑀡𑀁 𑀲𑀼𑀧𑀺𑀦𑀁 𑀮𑀓𑁆𑀔𑀡𑀁, 𑀦𑁄 𑀯𑀺𑀤𑀳𑁂 𑀅𑀣𑁄𑀧𑀺 𑀦𑀓𑁆𑀔𑀢𑁆𑀢𑀦𑁆**𑀢𑀺𑁇 𑀆𑀣𑀩𑁆𑀩𑀡𑀺𑀓𑀸 𑀆𑀣𑀩𑁆𑀩𑀡𑀁 𑀧𑀬𑁄𑀚𑁂𑀦𑁆𑀢𑀺, 𑀦𑀕𑀭𑁂 𑀯𑀸 𑀭𑀼𑀤𑁆𑀥𑁂 𑀲𑀗𑁆𑀕𑀸𑀫𑁂 𑀯𑀸 𑀧𑀘𑁆𑀘𑀼𑀧𑀝𑁆𑀞𑀺𑀢𑁂 𑀧𑀭𑀲𑁂𑀦𑀧𑀘𑁆𑀘𑀢𑁆𑀣𑀺𑀓𑁂𑀲𑀼 𑀧𑀘𑁆𑀘𑀸𑀫𑀺𑀢𑁆𑀢𑁂𑀲𑀼 𑀈𑀢𑀺𑀁 𑀉𑀧𑁆𑀧𑀸𑀤𑁂𑀦𑁆𑀢𑀺, 𑀉𑀧𑀤𑁆𑀤𑀯𑀁 𑀉𑀧𑁆𑀧𑀸𑀤𑁂𑀦𑁆𑀢𑀺, 𑀭𑁄𑀕𑀁 𑀉𑀧𑁆𑀧𑀸𑀤𑁂𑀦𑁆𑀢𑀺, 𑀧𑀚𑁆𑀚𑀭𑀓𑀁 𑀓𑀭𑁄𑀦𑁆𑀢𑀺, 𑀲𑀽𑀮𑀁 𑀓𑀭𑁄𑀦𑁆𑀢𑀺, 𑀯𑀺𑀲𑀽𑀘𑀺𑀓𑀁 𑀓𑀭𑁄𑀦𑁆𑀢𑀺, 𑀧𑀓𑁆𑀔𑀦𑁆𑀤𑀺𑀓𑀁 𑀓𑀭𑁄𑀦𑁆𑀢𑀺𑁇 𑀏𑀯𑀁 𑀆𑀣𑀩𑁆𑀩𑀡𑀺𑀓𑀸 𑀆𑀣𑀩𑁆𑀩𑀡𑀁 𑀧𑀬𑁄𑀚𑁂𑀦𑁆𑀢𑀺𑁇

1495\. 𑀲𑀼𑀧𑀺𑀦𑀧𑀸𑀞𑀓𑀸 𑀲𑀼𑀧𑀺𑀦𑀁 𑀆𑀤𑀺𑀲𑀦𑁆𑀢𑀺, 𑀬𑁄 𑀧𑀼𑀩𑁆𑀩𑀡𑁆𑀳𑀲𑀫𑀬𑀁 𑀲𑀼𑀧𑀺𑀦𑀁 𑀧𑀲𑁆𑀲𑀢𑀺, 𑀏𑀯𑀁 𑀯𑀺𑀧𑀸𑀓𑁄 𑀳𑁄𑀢𑀺𑁇 𑀬𑁄 𑀫𑀚𑁆𑀛𑀦𑁆𑀳𑀺𑀓𑀲𑀫𑀬𑀁 𑀲𑀼𑀧𑀺𑀦𑀁 𑀧𑀲𑁆𑀲𑀢𑀺, 𑀏𑀯𑀁 𑀯𑀺𑀧𑀸𑀓𑁄 𑀳𑁄𑀢𑀺𑁇 𑀬𑁄 𑀲𑀸𑀬𑀦𑁆𑀳𑀲𑀫𑀬𑀁 𑀲𑀼𑀧𑀺𑀦𑀁 𑀧𑀲𑁆𑀲𑀢𑀺, 𑀏𑀯𑀁 𑀯𑀺𑀧𑀸𑀓𑁄 𑀳𑁄𑀢𑀺𑁇 𑀬𑁄 𑀧𑀼𑀭𑀺𑀫𑁂 𑀬𑀸𑀫𑁂…  𑀬𑁄 𑀫𑀚𑁆𑀛𑀺𑀫𑁂 𑀬𑀸𑀫𑁂…  𑀬𑁄 𑀧𑀘𑁆𑀙𑀺𑀫𑁂 𑀬𑀸𑀫𑁂…  𑀬𑁄 𑀤𑀓𑁆𑀔𑀺𑀡𑁂𑀦 𑀧𑀲𑁆𑀲𑁂𑀦 𑀦𑀺𑀧𑀦𑁆𑀦𑁄…  𑀬𑁄 𑀯𑀸𑀫𑁂𑀦 𑀧𑀲𑁆𑀲𑁂𑀦 𑀦𑀺𑀧𑀦𑁆𑀦𑁄…  𑀬𑁄 𑀉𑀢𑁆𑀢𑀸𑀦𑀁 𑀦𑀺𑀧𑀦𑁆𑀦𑁄…  𑀬𑁄 𑀅𑀯𑀓𑀼𑀚𑁆𑀚 𑀦𑀺𑀧𑀦𑁆𑀦𑁄…  𑀬𑁄 𑀘𑀦𑁆𑀤𑀁 𑀧𑀲𑁆𑀲𑀢𑀺…  𑀬𑁄 𑀲𑀽𑀭𑀺𑀬𑀁 𑀧𑀲𑁆𑀲𑀢𑀺…  𑀬𑁄 𑀫𑀳𑀸𑀲𑀫𑀼𑀤𑁆𑀤𑀁 𑀧𑀲𑁆𑀲𑀢𑀺…  𑀬𑁄 𑀲𑀺𑀦𑁂𑀭𑀼𑀁 𑀧𑀩𑁆𑀩𑀢𑀭𑀸𑀚𑀸𑀦𑀁 𑀧𑀲𑁆𑀲𑀢𑀺…  𑀬𑁄 𑀳𑀢𑁆𑀣𑀺𑀁 𑀧𑀲𑁆𑀲𑀢𑀺…  𑀬𑁄 𑀅𑀲𑁆𑀲𑀁 𑀧𑀲𑁆𑀲𑀢𑀺…  𑀬𑁄 𑀭𑀣𑀁 𑀧𑀲𑁆𑀲𑀢𑀺…  𑀬𑁄 𑀧𑀢𑁆𑀢𑀺𑀁 𑀧𑀲𑁆𑀲𑀢𑀺…  𑀬𑁄 𑀲𑁂𑀦𑀸𑀩𑁆𑀬𑀽𑀳𑀁 𑀧𑀲𑁆𑀲𑀢𑀺…  𑀬𑁄 𑀆𑀭𑀸𑀫𑀭𑀸𑀫𑀡𑁂𑀬𑁆𑀬𑀓𑀁 𑀧𑀲𑁆𑀲𑀢𑀺…  𑀬𑁄 𑀯𑀦𑀭𑀸𑀫𑀡𑁂𑀬𑁆𑀬𑀓𑀁 𑀧𑀲𑁆𑀲𑀢𑀺…  𑀬𑁄 𑀪𑀽𑀫𑀺𑀭𑀸𑀫𑀡𑁂𑀬𑁆𑀬𑀓𑀁 𑀧𑀲𑁆𑀲𑀢𑀺…  𑀬𑁄 𑀧𑁄𑀓𑁆𑀔𑀭𑀡𑀻𑀭𑀸𑀫𑀡𑁂𑀬𑁆𑀬𑀓𑀁 𑀧𑀲𑁆𑀲𑀢𑀺, 𑀏𑀯𑀁 𑀯𑀺𑀧𑀸𑀓𑁄 𑀳𑁄𑀢𑀻𑀢𑀺𑁇 𑀏𑀯𑀁 𑀲𑀼𑀧𑀺𑀦𑀧𑀸𑀞𑀓𑀸 𑀲𑀼𑀧𑀺𑀦𑀁 𑀆𑀤𑀺𑀲𑀦𑁆𑀢𑀺𑁇

1496\. 𑀮𑀓𑁆𑀔𑀡𑀧𑀸𑀞𑀓𑀸 𑀮𑀓𑁆𑀔𑀡𑀁 𑀆𑀤𑀺𑀲𑀦𑁆𑀢𑀺—  𑀫𑀡𑀺𑀮𑀓𑁆𑀔𑀡𑀁 𑀤𑀡𑁆𑀟𑀮𑀓𑁆𑀔𑀡𑀁 𑀯𑀢𑁆𑀣𑀮𑀓𑁆𑀔𑀡𑀁 𑀅𑀲𑀺𑀮𑀓𑁆𑀔𑀡𑀁 𑀉𑀲𑀼𑀮𑀓𑁆𑀔𑀡𑀁 𑀥𑀦𑀼𑀮𑀓𑁆𑀔𑀡𑀁 𑀆𑀯𑀼𑀥𑀮𑀓𑁆𑀔𑀡𑀁 𑀇𑀢𑁆𑀣𑀺𑀮𑀓𑁆𑀔𑀡𑀁 𑀧𑀼𑀭𑀺𑀲𑀮𑀓𑁆𑀔𑀡𑀁 𑀓𑀼𑀫𑀸𑀭𑀺𑀓𑀸𑀮𑀓𑁆𑀔𑀡𑀁 𑀓𑀼𑀫𑀸𑀭𑀮𑀓𑁆𑀔𑀡𑀁 𑀤𑀸𑀲𑀺𑀮𑀓𑁆𑀔𑀡𑀁 𑀤𑀸𑀲𑀮𑀓𑁆𑀔𑀡𑀁 𑀳𑀢𑁆𑀣𑀺𑀮𑀓𑁆𑀔𑀡𑀁 𑀅𑀲𑁆𑀲𑀮𑀓𑁆𑀔𑀡𑀁 𑀫𑀳𑀺𑀁𑀲𑀮𑀓𑁆𑀔𑀡𑀁 𑀉𑀲𑀪𑀮𑀓𑁆𑀔𑀡𑀁 𑀕𑁄𑀡𑀮𑀓𑁆𑀔𑀡𑀁 𑀅𑀚𑀮𑀓𑁆𑀔𑀡𑀁 𑀫𑁂𑀡𑁆𑀟𑀮𑀓𑁆𑀔𑀡𑀁 𑀓𑀼𑀓𑁆𑀓𑀼𑀝𑀮𑀓𑁆𑀔𑀡𑀁 𑀯𑀝𑁆𑀝𑀮𑀓𑁆𑀔𑀡𑀁 𑀕𑁄𑀥𑀸𑀮𑀓𑁆𑀔𑀡𑀁 𑀓𑀡𑁆𑀡𑀺𑀓𑀸𑀮𑀓𑁆𑀔𑀡𑀁 𑀓𑀘𑁆𑀙𑀧𑀮𑀓𑁆𑀔𑀡𑀁 𑀫𑀺𑀕𑀮𑀓𑁆𑀔𑀡𑀁 𑀇𑀢𑀺 𑀯𑀸𑀢𑀺𑁇 𑀏𑀯𑀁 𑀮𑀓𑁆𑀔𑀡𑀧𑀸𑀞𑀓𑀸 𑀮𑀓𑁆𑀔𑀡𑀁 𑀆𑀤𑀺𑀲𑀦𑁆𑀢𑀺𑁇

1497\. 𑀦𑀓𑁆𑀔𑀢𑁆𑀢𑀧𑀸𑀞𑀓𑀸 𑀦𑀓𑁆𑀔𑀢𑁆𑀢𑀁 𑀆𑀤𑀺𑀲𑀦𑁆𑀢𑀺𑁇 𑀅𑀝𑁆𑀞𑀯𑀻𑀲𑀢𑀺 𑀦𑀓𑁆𑀔𑀢𑁆𑀢𑀸𑀦𑀺𑁇 𑀇𑀫𑀺𑀦𑀸 𑀦𑀓𑁆𑀔𑀢𑁆𑀢𑁂𑀦 𑀖𑀭𑀧𑁆𑀧𑀯𑁂𑀲𑁄 𑀓𑀢𑁆𑀢𑀩𑁆𑀩𑁄, 𑀇𑀫𑀺𑀦𑀸 𑀦𑀓𑁆𑀔𑀢𑁆𑀢𑁂𑀦 𑀫𑀓𑀼𑀝𑀁 𑀩𑀦𑁆𑀥𑀺𑀢𑀩𑁆𑀩𑀁, 𑀇𑀫𑀺𑀦𑀸 𑀦𑀓𑁆𑀔𑀢𑁆𑀢𑁂𑀦 𑀯𑀸𑀭𑁂𑀬𑁆𑀬𑀁 𑀓𑀸𑀭𑁂𑀢𑀩𑁆𑀩𑀁, 𑀇𑀫𑀺𑀦𑀸 𑀦𑀓𑁆𑀔𑀢𑁆𑀢𑁂𑀦 𑀩𑀻𑀚𑀦𑀻𑀳𑀸𑀭𑁄 𑀓𑀢𑁆𑀢𑀩𑁆𑀩𑁄, 𑀇𑀫𑀺𑀦𑀸 𑀦𑀓𑁆𑀔𑀢𑁆𑀢𑁂𑀦 𑀲𑀁𑀯𑀸𑀲𑁄 𑀕𑀦𑁆𑀢𑀩𑁆𑀩𑁄𑀢𑀺𑁇 𑀏𑀯𑀁 𑀦𑀓𑁆𑀔𑀢𑁆𑀢𑀧𑀸𑀞𑀓𑀸 𑀦𑀓𑁆𑀔𑀢𑁆𑀢𑀁 𑀆𑀤𑀺𑀲𑀦𑁆𑀢𑀺𑁇

1498\. **𑀆𑀣𑀩𑁆𑀩𑀡𑀁 𑀲𑀼𑀧𑀺𑀦𑀁 𑀮𑀓𑁆𑀔𑀡𑀁, 𑀦𑁄 𑀯𑀺𑀤𑀳𑁂 𑀅𑀣𑁄𑀧𑀺 𑀦𑀓𑁆𑀔𑀢𑁆𑀢𑀦𑁆**𑀢𑀺𑁇 𑀆𑀣𑀩𑁆𑀩𑀡𑀜𑁆𑀘 𑀲𑀼𑀧𑀺𑀦𑀜𑁆𑀘 𑀮𑀓𑁆𑀔𑀡𑀜𑁆𑀘 𑀦𑀓𑁆𑀔𑀢𑁆𑀢𑀜𑁆𑀘 𑀦𑁄 𑀯𑀺𑀤𑀳𑁂𑀬𑁆𑀬 𑀦 𑀘𑀭𑁂𑀬𑁆𑀬 𑀦 𑀲𑀫𑀸𑀘𑀭𑁂𑀬𑁆𑀬 𑀦 𑀲𑀫𑀸𑀤𑀸𑀬 𑀯𑀢𑁆𑀢𑁂𑀬𑁆𑀬𑁇 𑀅𑀣 𑀯𑀸 𑀦 𑀕𑀡𑁆𑀳𑁂𑀬𑁆𑀬 𑀦 𑀉𑀕𑁆𑀕𑀡𑁆𑀳𑁂𑀬𑁆𑀬 𑀦 𑀥𑀸𑀭𑁂𑀬𑁆𑀬 𑀦 𑀉𑀧𑀥𑀸𑀭𑁂𑀬𑁆𑀬 𑀦 𑀉𑀧𑀮𑀓𑁆𑀔𑁂𑀬𑁆𑀬 𑀦𑀧𑁆𑀧𑀬𑁄𑀚𑁂𑀬𑁆𑀬𑀸𑀢𑀺—  𑀆𑀣𑀩𑁆𑀩𑀡𑀁 𑀲𑀼𑀧𑀺𑀦𑀁 𑀮𑀓𑁆𑀔𑀡𑀁, 𑀦𑁄 𑀯𑀺𑀤𑀳𑁂 𑀅𑀣𑁄𑀧𑀺 𑀦𑀓𑁆𑀔𑀢𑁆𑀢𑀁𑁇

1499\. **𑀯𑀺𑀭𑀼𑀢𑀜𑁆𑀘 𑀕𑀩𑁆𑀪𑀓𑀭𑀡𑀁, 𑀢𑀺𑀓𑀺𑀘𑁆𑀙𑀁 𑀫𑀸𑀫𑀓𑁄 𑀦 𑀲𑁂𑀯𑁂𑀬𑁆𑀬𑀸**𑀢𑀺𑁇 **𑀯𑀺𑀭𑀼𑀢𑀁** 𑀯𑀼𑀘𑁆𑀘𑀢𑀺 𑀫𑀺𑀕𑀯𑀸𑀓𑁆𑀓𑀁𑁇 𑀫𑀺𑀕𑀯𑀸𑀓𑁆𑀓𑀧𑀸𑀞𑀓𑀸 𑀫𑀺𑀕𑀯𑀸𑀓𑁆𑀓𑀁 𑀆𑀤𑀺𑀲𑀦𑁆𑀢𑀺—  𑀲𑀓𑀼𑀦𑁆𑀢𑀸𑀦𑀁 𑀯𑀸 𑀘𑀢𑀼𑀧𑁆𑀧𑀤𑀸𑀦𑀁 𑀯𑀸 𑀭𑀼𑀢𑀁 𑀯𑀲𑁆𑀲𑀺𑀢𑀁 𑀚𑀸𑀦𑀦𑁆𑀢𑀻𑀢𑀺𑁇 𑀏𑀯𑀁 𑀫𑀺𑀕𑀯𑀸𑀓𑁆𑀓𑀧𑀸𑀞𑀓𑀸 𑀫𑀺𑀕𑀯𑀸𑀓𑁆𑀓𑀁 𑀆𑀤𑀺𑀲𑀦𑁆𑀢𑀺𑁇 𑀕𑀩𑁆𑀪𑀓𑀭𑀡𑀻𑀬𑀸 𑀕𑀩𑁆𑀪𑀁 𑀲𑀡𑁆𑀞𑀸𑀧𑁂𑀦𑁆𑀢𑀺𑁇 𑀤𑁆𑀯𑀻𑀳𑀺 𑀓𑀸𑀭𑀡𑁂𑀳𑀺 𑀕𑀩𑁆𑀪𑁄 𑀦 𑀲𑀡𑁆𑀞𑀸𑀢𑀺—  𑀧𑀸𑀡𑀓𑁂𑀳𑀺 𑀯𑀸 𑀯𑀸𑀢𑀓𑀼𑀧𑁆𑀧𑁂𑀳𑀺 𑀯𑀸𑁇 𑀧𑀸𑀡𑀓𑀸𑀦𑀁 𑀯𑀸 𑀯𑀸𑀢𑀓𑀼𑀧𑁆𑀧𑀸𑀦𑀁 𑀯𑀸 𑀧𑀝𑀺𑀖𑀸𑀢𑀸𑀬 𑀑𑀲𑀥𑀁 𑀤𑁂𑀦𑁆𑀢𑀻𑀢𑀺𑁇 𑀏𑀯𑀁 𑀕𑀩𑁆𑀪𑀓𑀭𑀡𑀻𑀬𑀸 𑀕𑀩𑁆𑀪𑀁 𑀲𑀡𑁆𑀞𑀸𑀧𑁂𑀦𑁆𑀢𑀺𑁇 **𑀢𑀺𑀓𑀺𑀘𑁆𑀙𑀸**𑀢𑀺 𑀧𑀜𑁆𑀘 𑀢𑀺𑀓𑀺𑀘𑁆𑀙𑀸—  𑀲𑀸𑀮𑀸𑀓𑀺𑀬𑀁, 𑀲𑀮𑁆𑀮𑀓𑀢𑁆𑀢𑀺𑀬𑀁, 𑀓𑀸𑀬𑀢𑀺𑀓𑀺𑀘𑁆𑀙𑀁, 𑀪𑀽𑀢𑀺𑀬𑀁, 𑀓𑁄𑀫𑀸𑀭𑀪𑀘𑁆𑀘𑀁𑁇 **𑀫𑀸𑀫𑀓𑁄**𑀢𑀺 𑀩𑀼𑀤𑁆𑀥𑀫𑀸𑀫𑀓𑁄 𑀥𑀫𑁆𑀫𑀫𑀸𑀫𑀓𑁄 𑀲𑀁𑀖𑀫𑀸𑀫𑀓𑁄, 𑀲𑁄 𑀯𑀸 𑀪𑀕𑀯𑀦𑁆𑀢𑀁 𑀫𑀫𑀸𑀬𑀢𑀺 𑀪𑀕𑀯𑀸 𑀯𑀸 𑀢𑀁 𑀧𑀼𑀕𑁆𑀕𑀮𑀁 𑀧𑀭𑀺𑀕𑁆𑀕𑀡𑁆𑀳𑀸𑀢𑀺𑁇 𑀯𑀼𑀢𑁆𑀢𑀜𑁆𑀳𑁂𑀢𑀁 𑀪𑀕𑀯𑀢𑀸—  “𑀬𑁂 𑀢𑁂, 𑀪𑀺𑀓𑁆𑀔𑀯𑁂, 𑀪𑀺𑀓𑁆𑀔𑀽 𑀓𑀼𑀳𑀸 𑀣𑀤𑁆𑀥𑀸 𑀮𑀧𑀸 𑀲𑀺𑀗𑁆𑀕𑀻 𑀉𑀦𑁆𑀦𑀍𑀆 𑀅𑀲𑀫𑀸𑀳𑀺𑀢𑀸 𑀦 𑀫𑁂 𑀢𑁂, 𑀪𑀺𑀓𑁆𑀔𑀯𑁂, 𑀪𑀺𑀓𑁆𑀔𑀽 𑀫𑀸𑀫𑀓𑀸, 𑀅𑀧𑀕𑀢𑀸 𑀘 𑀢𑁂, 𑀪𑀺𑀓𑁆𑀔𑀯𑁂, 𑀪𑀺𑀓𑁆𑀔𑀽 𑀇𑀫𑀲𑁆𑀫𑀸 𑀥𑀫𑁆𑀫𑀯𑀺𑀦𑀬𑀸, 𑀦 𑀘 𑀢𑁂 𑀪𑀺𑀓𑁆𑀔𑀽 𑀇𑀫𑀲𑁆𑀫𑀺𑀁 𑀥𑀫𑁆𑀫𑀯𑀺𑀦𑀬𑁂 𑀯𑀼𑀤𑁆𑀥𑀺𑀁 𑀯𑀺𑀭𑀽𑀍𑀳𑀺𑀁 𑀯𑁂𑀧𑀼𑀮𑁆𑀮𑀁 𑀆𑀧𑀚𑁆𑀚𑀦𑁆𑀢𑀺𑁇 𑀬𑁂 𑀘 𑀔𑁄, 𑀪𑀺𑀓𑁆𑀔𑀯𑁂, 𑀪𑀺𑀓𑁆𑀔𑀽 𑀦𑀺𑀓𑁆𑀓𑀼𑀳𑀸 𑀦𑀺𑀮𑁆𑀮𑀧𑀸 𑀥𑀻𑀭𑀸 𑀅𑀢𑁆𑀣𑀤𑁆𑀥𑀸 𑀲𑀼𑀲𑀫𑀸𑀳𑀺𑀢𑀸 𑀢𑁂 𑀔𑁄 𑀫𑁂, 𑀪𑀺𑀓𑁆𑀔𑀯𑁂, 𑀪𑀺𑀓𑁆𑀔𑀽 𑀫𑀸𑀫𑀓𑀸 𑀦 𑀘 𑀅𑀧𑀕𑀢𑀸 𑀢𑁂, 𑀪𑀺𑀓𑁆𑀔𑀯𑁂, 𑀪𑀺𑀓𑁆𑀔𑀽 𑀇𑀫𑀲𑁆𑀫𑀸 𑀥𑀫𑁆𑀫𑀯𑀺𑀦𑀬𑀸, 𑀢𑁂 𑀘 𑀪𑀺𑀓𑁆𑀔𑀽 𑀇𑀫𑀲𑁆𑀫𑀺𑀁 𑀥𑀫𑁆𑀫𑀯𑀺𑀦𑀬𑁂 𑀯𑀼𑀤𑁆𑀥𑀺𑀁 𑀯𑀺𑀭𑀽𑀍𑀳𑀺𑀁 𑀯𑁂𑀧𑀼𑀮𑁆𑀮𑀁 𑀆𑀧𑀚𑁆𑀚𑀦𑁆𑀢𑀺𑁇

1500\. _𑀓𑀼𑀳𑀸 𑀣𑀤𑁆𑀥𑀸 𑀮𑀧𑀸 𑀲𑀺𑀗𑁆𑀕𑀻,_  
_𑀉𑀦𑁆𑀦𑀍𑀆 𑀅𑀲𑀫𑀸𑀳𑀺𑀢𑀸;_  
_𑀦 𑀢𑁂 𑀥𑀫𑁆𑀫𑁂 𑀯𑀺𑀭𑀽𑀳𑀦𑁆𑀢𑀺,_  
_𑀲𑀫𑁆𑀫𑀸𑀲𑀫𑁆𑀩𑀼𑀤𑁆𑀥𑀤𑁂𑀲𑀺𑀢𑁂𑁇_  


1501\. _𑀦𑀺𑀓𑁆𑀓𑀼𑀳𑀸 𑀦𑀺𑀮𑁆𑀮𑀧𑀸 𑀥𑀻𑀭𑀸,_  
_𑀅𑀢𑁆𑀣𑀤𑁆𑀥𑀸 𑀲𑀼𑀲𑀫𑀸𑀳𑀺𑀢𑀸;_  
_𑀢𑁂 𑀯𑁂 𑀥𑀫𑁆𑀫𑁂 𑀯𑀺𑀭𑀽𑀳𑀦𑁆𑀢𑀺,_  
_𑀲𑀫𑁆𑀫𑀸𑀲𑀫𑁆𑀩𑀼𑀤𑁆𑀥𑀤𑁂𑀲𑀺𑀢𑁂”𑁇_  


1502\. **𑀯𑀺𑀭𑀼𑀢𑀜𑁆𑀘 𑀕𑀩𑁆𑀪𑀓𑀭𑀡𑀁, 𑀢𑀺𑀓𑀺𑀘𑁆𑀙𑀁 𑀫𑀸𑀫𑀓𑁄 𑀦 𑀲𑁂𑀯𑁂𑀬𑁆𑀬𑀸**𑀢𑀺𑁇 𑀯𑀺𑀭𑀼𑀢𑀜𑁆𑀘 𑀕𑀩𑁆𑀪𑀓𑀭𑀡𑀜𑁆𑀘 𑀢𑀺𑀓𑀺𑀘𑁆𑀙𑀜𑁆𑀘 𑀫𑀸𑀫𑀓𑁄 𑀦 𑀲𑁂𑀯𑁂𑀬𑁆𑀬 𑀦 𑀦𑀺𑀲𑁂𑀯𑁂𑀬𑁆𑀬 𑀦 𑀲𑀁𑀲𑁂𑀯𑁂𑀬𑁆𑀬 𑀦𑀧𑁆𑀧𑀝𑀺𑀲𑁂𑀯𑁂𑀬𑁆𑀬 𑀦 𑀘𑀭𑁂𑀬𑁆𑀬 𑀦 𑀲𑀫𑀸𑀘𑀭𑁂𑀬𑁆𑀬 𑀦 𑀲𑀫𑀸𑀤𑀸𑀬 𑀯𑀢𑁆𑀢𑁂𑀬𑁆𑀬𑁇 𑀅𑀣 𑀯𑀸 𑀦 𑀕𑀡𑁆𑀳𑁂𑀬𑁆𑀬 𑀦 𑀉𑀕𑁆𑀕𑀡𑁆𑀳𑁂𑀬𑁆𑀬 𑀦 𑀥𑀸𑀭𑁂𑀬𑁆𑀬 𑀦 𑀉𑀧𑀥𑀸𑀭𑁂𑀬𑁆𑀬 𑀦 𑀉𑀧𑀮𑀓𑁆𑀔𑁂𑀬𑁆𑀬 𑀦𑀧𑁆𑀧𑀬𑁄𑀚𑁂𑀬𑁆𑀬𑀸𑀢𑀺—  𑀯𑀺𑀭𑀼𑀢𑀜𑁆𑀘 𑀕𑀩𑁆𑀪𑀓𑀭𑀡𑀁 𑀢𑀺𑀓𑀺𑀘𑁆𑀙𑀁 𑀫𑀸𑀫𑀓𑁄 𑀦 𑀲𑁂𑀯𑁂𑀬𑁆𑀬𑁇

1503\. 𑀢𑁂𑀦𑀸𑀳 𑀪𑀕𑀯𑀸—

1504\. _“𑀆𑀣𑀩𑁆𑀩𑀡𑀁 𑀲𑀼𑀧𑀺𑀦𑀁 𑀮𑀓𑁆𑀔𑀡𑀁,_  
_𑀦𑁄 𑀯𑀺𑀤𑀳𑁂 𑀅𑀣𑁄𑀧𑀺 𑀦𑀓𑁆𑀔𑀢𑁆𑀢𑀁;_  
_𑀯𑀺𑀭𑀼𑀢𑀜𑁆𑀘 𑀕𑀩𑁆𑀪𑀓𑀭𑀡𑀁,_  
_𑀢𑀺𑀓𑀺𑀘𑁆𑀙𑀁 𑀫𑀸𑀫𑀓𑁄 𑀦 𑀲𑁂𑀯𑁂𑀬𑁆𑀬𑀸”𑀢𑀺𑁇_  


(163.)

1505\. _**𑀦𑀺𑀦𑁆𑀤𑀸𑀬 𑀦𑀧𑁆𑀧𑀯𑁂𑀥𑁂𑀬𑁆𑀬,**_  
_**𑀦 𑀉𑀦𑁆𑀦𑀫𑁂𑀬𑁆𑀬 𑀧𑀲𑀁𑀲𑀺𑀢𑁄 𑀪𑀺𑀓𑁆𑀔𑀼;**_  
_**𑀮𑁄𑀪𑀁 𑀲𑀳 𑀫𑀘𑁆𑀙𑀭𑀺𑀬𑁂𑀦,**_  
_**𑀓𑁄𑀥𑀁 𑀧𑁂𑀲𑀼𑀡𑀺𑀬𑀜𑁆𑀘 𑀧𑀦𑀼𑀤𑁂𑀬𑁆𑀬𑁇**_  


1506\. **𑀦𑀺𑀦𑁆𑀤𑀸𑀬 𑀦𑀧𑁆𑀧𑀯𑁂𑀥𑁂𑀬𑁆𑀬𑀸**𑀢𑀺𑁇 𑀇𑀥𑁂𑀓𑀘𑁆𑀘𑁂 𑀪𑀺𑀓𑁆𑀔𑀽 𑀦𑀺𑀦𑁆𑀤𑀦𑁆𑀢𑀺 𑀚𑀸𑀢𑀺𑀬𑀸 𑀯𑀸 𑀕𑁄𑀢𑁆𑀢𑁂𑀦 𑀯𑀸 𑀓𑁄𑀮𑀧𑀼𑀢𑁆𑀢𑀺𑀬𑁂𑀦 𑀯𑀸 𑀯𑀡𑁆𑀡𑀧𑁄𑀓𑁆𑀔𑀭𑀢𑀸𑀬 𑀯𑀸 𑀥𑀦𑁂𑀦 𑀯𑀸 𑀅𑀚𑁆𑀛𑁂𑀦𑁂𑀦 𑀯𑀸 𑀓𑀫𑁆𑀫𑀸𑀬𑀢𑀦𑁂𑀦 𑀯𑀸 𑀲𑀺𑀧𑁆𑀧𑀸𑀬𑀢𑀦𑁂𑀦 𑀯𑀸 𑀯𑀺𑀚𑁆𑀚𑀸𑀝𑁆𑀞𑀸𑀦𑁂𑀦 𑀯𑀸 𑀲𑀼𑀢𑁂𑀦 𑀯𑀸 𑀧𑀝𑀺𑀪𑀸𑀦𑁂𑀦 𑀯𑀸 𑀅𑀜𑁆𑀜𑀢𑀭𑀜𑁆𑀜𑀢𑀭𑁂𑀦 𑀯𑀸 𑀯𑀢𑁆𑀣𑀼𑀦𑀸 𑀦𑀺𑀦𑁆𑀤𑀦𑁆𑀢𑀺 𑀕𑀭𑀳𑀦𑁆𑀢𑀺 𑀉𑀧𑀯𑀤𑀦𑁆𑀢𑀺, 𑀦𑀺𑀦𑁆𑀤𑀺𑀢𑁄 𑀕𑀭𑀳𑀺𑀢𑁄 𑀉𑀧𑀯𑀤𑀺𑀢𑁄 𑀦𑀺𑀦𑁆𑀤𑀸𑀬 𑀕𑀭𑀳𑀸𑀬 𑀉𑀧𑀯𑀸𑀤𑁂𑀦 𑀅𑀓𑀺𑀢𑁆𑀢𑀺𑀬𑀸 𑀅𑀯𑀡𑁆𑀡𑀳𑀸𑀭𑀺𑀓𑀸𑀬 𑀦 𑀯𑁂𑀥𑁂𑀬𑁆𑀬 𑀦𑀧𑁆𑀧𑀯𑁂𑀥𑁂𑀬𑁆𑀬 𑀦 𑀲𑀫𑁆𑀧𑀯𑁂𑀥𑁂𑀬𑁆𑀬 𑀦 𑀢𑀲𑁂𑀬𑁆𑀬 𑀦 𑀉𑀢𑁆𑀢𑀲𑁂𑀬𑁆𑀬 𑀦 𑀧𑀭𑀺𑀢𑀲𑁂𑀬𑁆𑀬 𑀦 𑀪𑀸𑀬𑁂𑀬𑁆𑀬 𑀦 𑀲𑀦𑁆𑀢𑀸𑀲𑀁 𑀆𑀧𑀚𑁆𑀚𑁂𑀬𑁆𑀬, 𑀅𑀪𑀻𑀭𑀽 𑀅𑀲𑁆𑀲 𑀅𑀙𑀫𑁆𑀪𑀻 𑀅𑀦𑀼𑀢𑁆𑀭𑀸𑀲𑀻 𑀅𑀧𑀮𑀸𑀬𑀻, 𑀧𑀳𑀻𑀦𑀪𑀬𑀪𑁂𑀭𑀯𑁄 𑀯𑀺𑀕𑀢𑀮𑁄𑀫𑀳𑀁𑀲𑁄 𑀯𑀺𑀳𑀭𑁂𑀬𑁆𑀬𑀸𑀢𑀺—  𑀦𑀺𑀦𑁆𑀤𑀸𑀬 𑀦𑀧𑁆𑀧𑀯𑁂𑀥𑁂𑀬𑁆𑀬𑁇

1507\. **𑀦 𑀉𑀦𑁆𑀦𑀫𑁂𑀬𑁆𑀬 𑀧𑀲𑀁𑀲𑀺𑀢𑁄 𑀪𑀺𑀓𑁆𑀔𑀽**𑀢𑀺𑁇 𑀇𑀥𑁂𑀓𑀘𑁆𑀘𑁂 𑀪𑀺𑀓𑁆𑀔𑀽 𑀧𑀲𑀁𑀲𑀦𑁆𑀢𑀺 𑀚𑀸𑀢𑀺𑀬𑀸 𑀯𑀸 𑀕𑁄𑀢𑁆𑀢𑁂𑀦 𑀯𑀸 𑀓𑁄𑀮𑀧𑀼𑀢𑁆𑀢𑀺𑀬𑁂𑀦 𑀯𑀸 𑀯𑀡𑁆𑀡𑀧𑁄𑀓𑁆𑀔𑀭𑀢𑀸𑀬 𑀯𑀸 𑀥𑀦𑁂𑀦 𑀯𑀸 𑀅𑀚𑁆𑀛𑁂𑀦𑁂𑀦 𑀯𑀸 𑀓𑀫𑁆𑀫𑀸𑀬𑀢𑀦𑁂𑀦 𑀯𑀸 𑀲𑀺𑀧𑁆𑀧𑀸𑀬𑀢𑀦𑁂𑀦 𑀯𑀸 𑀯𑀺𑀚𑁆𑀚𑀸𑀝𑁆𑀞𑀸𑀦𑁂𑀦 𑀯𑀸 𑀲𑀼𑀢𑁂𑀦 𑀯𑀸 𑀧𑀝𑀺𑀪𑀸𑀦𑁂𑀦 𑀯𑀸 𑀅𑀜𑁆𑀜𑀢𑀭𑀜𑁆𑀜𑀢𑀭𑁂𑀦 𑀯𑀸 𑀯𑀢𑁆𑀣𑀼𑀦𑀸 𑀧𑀲𑀁𑀲𑀦𑁆𑀢𑀺 𑀣𑁄𑀫𑁂𑀦𑁆𑀢𑀺 𑀓𑀺𑀢𑁆𑀢𑁂𑀦𑁆𑀢𑀺 𑀯𑀡𑁆𑀡𑁂𑀦𑁆𑀢𑀺, 𑀧𑀲𑀁𑀲𑀺𑀢𑁄 𑀣𑁄𑀫𑀺𑀢𑁄 𑀓𑀺𑀢𑁆𑀢𑀺𑀢𑁄 𑀯𑀡𑁆𑀡𑀺𑀢𑁄 𑀧𑀲𑀁𑀲𑀸𑀬 𑀣𑁄𑀫𑀦𑁂𑀦 𑀓𑀺𑀢𑁆𑀢𑀺𑀬𑀸 𑀯𑀡𑁆𑀡𑀳𑀸𑀭𑀺𑀓𑀸𑀬 𑀉𑀦𑁆𑀦𑀢𑀺𑀁 𑀦 𑀓𑀭𑁂𑀬𑁆𑀬 𑀉𑀦𑁆𑀦𑀫𑀁 𑀦 𑀓𑀭𑁂𑀬𑁆𑀬 𑀫𑀸𑀦𑀁 𑀦 𑀓𑀭𑁂𑀬𑁆𑀬 𑀣𑀫𑁆𑀪𑀁 𑀦 𑀓𑀭𑁂𑀬𑁆𑀬, 𑀦 𑀢𑁂𑀦 𑀫𑀸𑀦𑀁 𑀚𑀦𑁂𑀬𑁆𑀬 𑀦 𑀢𑁂𑀦 𑀣𑀤𑁆𑀥𑁄 𑀅𑀲𑁆𑀲 𑀧𑀢𑁆𑀣𑀤𑁆𑀥𑁄 𑀧𑀕𑁆𑀕𑀳𑀺𑀢𑀲𑀺𑀭𑁄𑀢𑀺—  𑀦 𑀉𑀦𑁆𑀦𑀫𑁂𑀬𑁆𑀬 𑀧𑀲𑀁𑀲𑀺𑀢𑁄 𑀪𑀺𑀓𑁆𑀔𑀼𑁇

1508\. **𑀮𑁄𑀪𑀁 𑀲𑀳 𑀫𑀘𑁆𑀙𑀭𑀺𑀬𑁂𑀦, 𑀓𑁄𑀥𑀁 𑀧𑁂𑀲𑀼𑀡𑀺𑀬𑀜𑁆𑀘 𑀧𑀦𑀼𑀤𑁂𑀬𑁆𑀬𑀸**𑀢𑀺𑁇 **𑀮𑁄𑀪𑁄**𑀢𑀺 𑀬𑁄 𑀮𑁄𑀪𑁄 𑀮𑀼𑀩𑁆𑀪𑀦𑀸 𑀮𑀼𑀩𑁆𑀪𑀺𑀢𑀢𑁆𑀢𑀁 𑀲𑀸𑀭𑀸𑀕𑁄 𑀲𑀸𑀭𑀚𑁆𑀚𑀦𑀸 𑀲𑀸𑀭𑀚𑁆𑀚𑀺𑀢𑀢𑁆𑀢𑀁 𑀅𑀪𑀺𑀚𑁆𑀛𑀸 𑀮𑁄𑀪𑁄 𑀅𑀓𑀼𑀲𑀮𑀫𑀽𑀮𑀁𑁇 **𑀫𑀘𑁆𑀙𑀭𑀺𑀬𑀦𑁆**𑀢𑀺 𑀧𑀜𑁆𑀘 𑀫𑀘𑁆𑀙𑀭𑀺𑀬𑀸𑀦𑀺—  𑀆𑀯𑀸𑀲𑀫𑀘𑁆𑀙𑀭𑀺𑀬𑀁…𑀧𑁂…  𑀕𑀸𑀳𑁄 𑀯𑀼𑀘𑁆𑀘𑀢𑀺 𑀫𑀘𑁆𑀙𑀭𑀺𑀬𑀁𑁇 **𑀓𑁄𑀥𑁄**𑀢𑀺 𑀬𑁄 𑀘𑀺𑀢𑁆𑀢𑀲𑁆𑀲 𑀆𑀖𑀸𑀢𑁄 𑀧𑀝𑀺𑀖𑀸𑀢𑁄 𑀧𑀝𑀺𑀖𑀁 𑀧𑀝𑀺𑀯𑀺𑀭𑁄𑀥𑁄, 𑀓𑁄𑀧𑁄 𑀧𑀓𑁄𑀧𑁄 𑀲𑀫𑁆𑀧𑀓𑁄𑀧𑁄, 𑀤𑁄𑀲𑁄 𑀧𑀤𑁄𑀲𑁄 𑀲𑀫𑁆𑀧𑀤𑁄𑀲𑁄, 𑀘𑀺𑀢𑁆𑀢𑀲𑁆𑀲 𑀩𑁆𑀬𑀸𑀧𑀢𑁆𑀢𑀺 𑀫𑀦𑁄𑀧𑀤𑁄𑀲𑁄, 𑀓𑁄𑀥𑁄 𑀓𑀼𑀚𑁆𑀛𑀦𑀸 𑀓𑀼𑀚𑁆𑀛𑀺𑀢𑀢𑁆𑀢𑀁, 𑀤𑁄𑀲𑁄 𑀤𑀼𑀲𑁆𑀲𑀦𑀸 𑀤𑀼𑀲𑁆𑀲𑀺𑀢𑀢𑁆𑀢𑀁, 𑀩𑁆𑀬𑀸𑀧𑀢𑁆𑀢𑀺 𑀩𑁆𑀬𑀸𑀧𑀚𑁆𑀚𑀦𑀸 𑀩𑁆𑀬𑀸𑀧𑀚𑁆𑀚𑀺𑀢𑀢𑁆𑀢𑀁, 𑀯𑀺𑀭𑁄𑀥𑁄 𑀧𑀝𑀺𑀯𑀺𑀭𑁄𑀥𑁄 𑀘𑀡𑁆𑀟𑀺𑀓𑁆𑀓𑀁 𑀅𑀲𑀼𑀭𑁄𑀧𑁄 𑀅𑀦𑀢𑁆𑀢𑀫𑀦𑀢𑀸 𑀘𑀺𑀢𑁆𑀢𑀲𑁆𑀲𑁇 **𑀧𑁂𑀲𑀼𑀜𑁆𑀜𑀦𑁆**𑀢𑀺 𑀇𑀥𑁂𑀓𑀘𑁆𑀘𑁄 𑀧𑀺𑀲𑀼𑀡𑀯𑀸𑀘𑁄 𑀳𑁄𑀢𑀺 𑀇𑀢𑁄 𑀲𑀼𑀢𑁆𑀯𑀸 𑀅𑀫𑀼𑀢𑁆𑀭 𑀅𑀓𑁆𑀔𑀸𑀢𑀸 𑀇𑀫𑁂𑀲𑀁 𑀪𑁂𑀤𑀸𑀬, 𑀅𑀫𑀼𑀢𑁆𑀭 𑀯𑀸 𑀲𑀼𑀢𑁆𑀯𑀸 𑀇𑀫𑁂𑀲𑀁 𑀅𑀓𑁆𑀔𑀸𑀢𑀸 𑀅𑀫𑀽𑀲𑀁 𑀪𑁂𑀤𑀸𑀬𑁇 𑀇𑀢𑀺 𑀲𑀫𑀕𑁆𑀕𑀸𑀦𑀁 𑀯𑀸 𑀪𑁂𑀢𑁆𑀢𑀸 𑀪𑀺𑀦𑁆𑀦𑀸𑀦𑀁 𑀯𑀸 𑀅𑀦𑀼𑀧𑁆𑀧𑀤𑀸𑀢𑀸, 𑀯𑀕𑁆𑀕𑀸𑀭𑀸𑀫𑁄 𑀯𑀕𑁆𑀕𑀭𑀢𑁄 𑀯𑀕𑁆𑀕𑀦𑀦𑁆𑀤𑀻 𑀯𑀕𑁆𑀕𑀓𑀭𑀡𑀺𑀁 𑀯𑀸𑀘𑀁 𑀪𑀸𑀲𑀺𑀢𑀸 𑀳𑁄𑀢𑀺—  𑀇𑀤𑀁 𑀯𑀼𑀘𑁆𑀘𑀢𑀺 𑀧𑁂𑀲𑀼𑀜𑁆𑀜𑀁𑁇

1509\. 𑀅𑀧𑀺 𑀘 𑀤𑁆𑀯𑀻𑀳𑀺 𑀓𑀸𑀭𑀡𑁂𑀳𑀺 𑀧𑁂𑀲𑀼𑀜𑁆𑀜𑀁 𑀉𑀧𑀲𑀁𑀳𑀭𑀢𑀺—  𑀧𑀺𑀬𑀓𑀫𑁆𑀬𑀢𑀸𑀬 𑀯𑀸 𑀪𑁂𑀤𑀸𑀥𑀺𑀧𑁆𑀧𑀸𑀬𑁂𑀦 𑀯𑀸𑁇 𑀓𑀣𑀁 𑀧𑀺𑀬𑀓𑀫𑁆𑀬𑀢𑀸𑀬 𑀧𑁂𑀲𑀼𑀜𑁆𑀜𑀁 𑀉𑀧𑀲𑀁𑀳𑀭𑀢𑀺? 𑀇𑀫𑀲𑁆𑀲 𑀧𑀺𑀬𑁄 𑀪𑀯𑀺𑀲𑁆𑀲𑀸𑀫𑀺 𑀫𑀦𑀸𑀧𑁄 𑀪𑀯𑀺𑀲𑁆𑀲𑀸𑀫𑀺 𑀯𑀺𑀲𑁆𑀲𑀸𑀲𑀺𑀓𑁄 𑀪𑀯𑀺𑀲𑁆𑀲𑀸𑀫𑀺 𑀅𑀩𑁆𑀪𑀦𑁆𑀢𑀭𑀺𑀓𑁄 𑀪𑀯𑀺𑀲𑁆𑀲𑀸𑀫𑀺 𑀲𑀼𑀳𑀤𑀬𑁄 𑀪𑀯𑀺𑀲𑁆𑀲𑀸𑀫𑀻𑀢𑀺𑁇 𑀏𑀯𑀁 𑀧𑀺𑀬𑀓𑀫𑁆𑀬𑀢𑀸𑀬 𑀧𑁂𑀲𑀼𑀜𑁆𑀜𑀁 𑀉𑀧𑀲𑀁𑀳𑀭𑀢𑀺𑁇 𑀓𑀣𑀁 𑀪𑁂𑀤𑀸𑀥𑀺𑀧𑁆𑀧𑀸𑀬𑁂𑀦 𑀧𑁂𑀲𑀼𑀜𑁆𑀜𑀁 𑀉𑀧𑀲𑀁𑀳𑀭𑀢𑀺? 𑀓𑀣𑀁 𑀇𑀫𑁂 𑀦𑀸𑀦𑀸 𑀅𑀲𑁆𑀲𑀼 𑀯𑀺𑀦𑀸 𑀅𑀲𑁆𑀲𑀼 𑀯𑀕𑁆𑀕𑀸 𑀅𑀲𑁆𑀲𑀼 𑀤𑁆𑀯𑀺𑀥𑀸 𑀅𑀲𑁆𑀲𑀼 𑀤𑁆𑀯𑁂𑀚𑁆𑀛𑀸 𑀅𑀲𑁆𑀲𑀼 𑀤𑁆𑀯𑁂 𑀧𑀓𑁆𑀔𑀸 𑀅𑀲𑁆𑀲𑀼 𑀪𑀺𑀚𑁆𑀛𑁂𑀬𑁆𑀬𑀼𑀁 𑀦 𑀲𑀫𑀸𑀕𑀘𑁆𑀙𑁂𑀬𑁆𑀬𑀼𑀁 𑀤𑀼𑀓𑁆𑀔𑀁 𑀦 𑀨𑀸𑀲𑀼 𑀯𑀺𑀳𑀭𑁂𑀬𑁆𑀬𑀼𑀦𑁆𑀢𑀺𑁇 𑀏𑀯𑀁 𑀪𑁂𑀤𑀸𑀥𑀺𑀧𑁆𑀧𑀸𑀬𑁂𑀦 𑀧𑁂𑀲𑀼𑀜𑁆𑀜𑀁 𑀉𑀧𑀲𑀁𑀳𑀭𑀢𑀺𑁇 **𑀮𑁄𑀪𑀁 𑀲𑀳 𑀫𑀘𑁆𑀙𑀭𑀺𑀬𑁂𑀦, 𑀓𑁄𑀥𑀁 𑀧𑁂𑀲𑀼𑀡𑀺𑀬𑀜𑁆𑀘 𑀧𑀦𑀼𑀤𑁂𑀬𑁆𑀬𑀸**𑀢𑀺𑁇 𑀮𑁄𑀪𑀜𑁆𑀘 𑀫𑀘𑁆𑀙𑀭𑀺𑀬𑀜𑁆𑀘 𑀓𑁄𑀥𑀜𑁆𑀘 𑀧𑁂𑀲𑀼𑀜𑁆𑀜𑀜𑁆𑀘 𑀦𑀼𑀤𑁂𑀬𑁆𑀬 𑀧𑀦𑀼𑀤𑁂𑀬𑁆𑀬 𑀧𑀚𑀳𑁂𑀬𑁆𑀬 𑀯𑀺𑀦𑁄𑀤𑁂𑀬𑁆𑀬 𑀩𑁆𑀬𑀦𑁆𑀢𑀺𑀁 𑀓𑀭𑁂𑀬𑁆𑀬 𑀅𑀦𑀪𑀸𑀯𑀁 𑀕𑀫𑁂𑀬𑁆𑀬𑀸𑀢𑀺—  𑀮𑁄𑀪𑀁 𑀲𑀳 𑀫𑀘𑁆𑀙𑀭𑀺𑀬𑁂𑀦, 𑀓𑁄𑀥𑀁 𑀧𑁂𑀲𑀼𑀡𑀺𑀬𑀜𑁆𑀘 𑀧𑀦𑀼𑀤𑁂𑀬𑁆𑀬𑁇

1510\. 𑀢𑁂𑀦𑀸𑀳 𑀪𑀕𑀯𑀸—

1511\. _“𑀦𑀺𑀦𑁆𑀤𑀸𑀬 𑀦𑀧𑁆𑀧𑀯𑁂𑀥𑁂𑀬𑁆𑀬,_  
_𑀦 𑀉𑀦𑁆𑀦𑀫𑁂𑀬𑁆𑀬 𑀧𑀲𑀁𑀲𑀺𑀢𑁄 𑀪𑀺𑀓𑁆𑀔𑀼;_  
_𑀮𑁄𑀪𑀁 𑀲𑀳 𑀫𑀘𑁆𑀙𑀭𑀺𑀬𑁂𑀦,_  
_𑀓𑁄𑀥𑀁 𑀧𑁂𑀲𑀼𑀡𑀺𑀬𑀜𑁆𑀘 𑀧𑀦𑀼𑀤𑁂𑀬𑁆𑀬𑀸”𑀢𑀺𑁇_  


(164.)

1512\. _**𑀓𑀬𑀯𑀺𑀓𑁆𑀓𑀬𑁂 𑀦 𑀢𑀺𑀝𑁆𑀞𑁂𑀬𑁆𑀬,**_  
_**𑀉𑀧𑀯𑀸𑀤𑀁 𑀪𑀺𑀓𑁆𑀔𑀼 𑀦 𑀓𑀭𑁂𑀬𑁆𑀬 𑀓𑀼𑀳𑀺𑀜𑁆𑀘𑀺;**_  
_**𑀕𑀸𑀫𑁂 𑀘 𑀦𑀸𑀪𑀺𑀲𑀚𑁆𑀚𑁂𑀬𑁆𑀬,**_  
_**𑀮𑀸𑀪𑀓𑀫𑁆𑀬𑀸 𑀚𑀦𑀁 𑀦 𑀮𑀧𑀬𑁂𑀬𑁆𑀬𑁇**_  


1513\. **𑀓𑀬𑀯𑀺𑀓𑁆𑀓𑀬𑁂 𑀦 𑀢𑀺𑀝𑁆𑀞𑁂𑀬𑁆𑀬𑀸**𑀢𑀺𑁇 𑀬𑁂 𑀓𑀬𑀯𑀺𑀓𑁆𑀓𑀬𑀸 𑀯𑀺𑀦𑀬𑁂 𑀧𑀝𑀺𑀓𑁆𑀔𑀺𑀢𑁆𑀢𑀸 𑀦 𑀢𑁂 𑀇𑀫𑀲𑁆𑀫𑀺𑀁 𑀅𑀢𑁆𑀣𑁂 𑀅𑀥𑀺𑀧𑁆𑀧𑁂𑀢𑀸𑁇 𑀓𑀣𑀁 𑀓𑀬𑀯𑀺𑀓𑁆𑀓𑀬𑁂 𑀢𑀺𑀝𑁆𑀞𑀢𑀺? 𑀧𑀜𑁆𑀘𑀦𑁆𑀦𑀁 𑀲𑀤𑁆𑀥𑀺𑀁 𑀧𑀢𑁆𑀢𑀁 𑀯𑀸 𑀘𑀻𑀯𑀭𑀁 𑀯𑀸 𑀅𑀜𑁆𑀜𑀁 𑀯𑀸 𑀓𑀺𑀜𑁆𑀘𑀺 𑀧𑀭𑀺𑀓𑁆𑀔𑀸𑀭𑀁 𑀯𑀜𑁆𑀘𑀦𑀺𑀬𑀁 𑀯𑀸 𑀓𑀭𑁄𑀦𑁆𑀢𑁄 𑀉𑀤𑀬𑀁 𑀯𑀸 𑀧𑀢𑁆𑀣𑀬𑀦𑁆𑀢𑁄 𑀧𑀭𑀺𑀯𑀢𑁆𑀢𑁂𑀢𑀺𑁇 𑀏𑀯𑀁 𑀓𑀬𑀯𑀺𑀓𑁆𑀓𑀬𑁂 𑀢𑀺𑀝𑁆𑀞𑀢𑀺𑁇 𑀓𑀣𑀁 𑀓𑀬𑀯𑀺𑀓𑁆𑀓𑀬𑁂 𑀦 𑀢𑀺𑀝𑁆𑀞𑀢𑀺? 𑀧𑀜𑁆𑀘𑀦𑁆𑀦𑀁 𑀲𑀤𑁆𑀥𑀺𑀁 𑀧𑀢𑁆𑀢𑀁 𑀯𑀸 𑀘𑀻𑀯𑀭𑀁 𑀯𑀸 𑀅𑀜𑁆𑀜𑀁 𑀯𑀸 𑀓𑀺𑀜𑁆𑀘𑀺 𑀧𑀭𑀺𑀓𑁆𑀔𑀸𑀭𑀁 𑀦 𑀯𑀜𑁆𑀘𑀦𑀺𑀬𑀁 𑀯𑀸 𑀓𑀭𑁄𑀦𑁆𑀢𑁄 𑀦 𑀉𑀤𑀬𑀁 𑀯𑀸 𑀧𑀢𑁆𑀣𑀬𑀦𑁆𑀢𑁄 𑀧𑀭𑀺𑀯𑀢𑁆𑀢𑁂𑀢𑀺𑁇 𑀏𑀯𑀁 𑀓𑀬𑀯𑀺𑀓𑁆𑀓𑀬𑁂 𑀦 𑀢𑀺𑀝𑁆𑀞𑀢𑀺𑁇 **𑀓𑀬𑀯𑀺𑀓𑁆𑀓𑀬𑁂 𑀦 𑀢𑀺𑀝𑁆𑀞𑁂𑀬𑁆𑀬𑀸**𑀢𑀺𑁇 𑀓𑀬𑀯𑀺𑀓𑁆𑀓𑀬𑁂 𑀦 𑀢𑀺𑀝𑁆𑀞𑁂𑀬𑁆𑀬 𑀦 𑀲𑀦𑁆𑀢𑀺𑀝𑁆𑀞𑁂𑀬𑁆𑀬, 𑀓𑀬𑀯𑀺𑀓𑁆𑀓𑀬𑀁 𑀧𑀚𑀳𑁂𑀬𑁆𑀬 𑀯𑀺𑀦𑁄𑀤𑁂𑀬𑁆𑀬 𑀩𑁆𑀬𑀦𑁆𑀢𑀺𑀁 𑀓𑀭𑁂𑀬𑁆𑀬 𑀅𑀦𑀪𑀸𑀯𑀁 𑀕𑀫𑁂𑀬𑁆𑀬, 𑀓𑀬𑀯𑀺𑀓𑁆𑀓𑀬𑀸 𑀆𑀭𑀢𑁄 𑀅𑀲𑁆𑀲 𑀯𑀺𑀭𑀢𑁄 𑀧𑀝𑀺𑀯𑀺𑀭𑀢𑁄 𑀦𑀺𑀓𑁆𑀔𑀦𑁆𑀢𑁄 𑀦𑀺𑀲𑁆𑀲𑀝𑁄 𑀯𑀺𑀧𑁆𑀧𑀫𑀼𑀢𑁆𑀢𑁄 𑀯𑀺𑀲𑀜𑁆𑀜𑀼𑀢𑁆𑀢𑁄 𑀯𑀺𑀫𑀭𑀺𑀬𑀸𑀤𑀺𑀓𑀢𑁂𑀦 𑀘𑁂𑀢𑀲𑀸 𑀯𑀺𑀳𑀭𑁂𑀬𑁆𑀬𑀸𑀢𑀺—  𑀓𑀬𑀯𑀺𑀓𑁆𑀓𑀬𑁂 𑀦 𑀢𑀺𑀝𑁆𑀞𑁂𑀬𑁆𑀬𑁇

1514\. **𑀉𑀧𑀯𑀸𑀤𑀁 𑀪𑀺𑀓𑁆𑀔𑀼 𑀦 𑀓𑀭𑁂𑀬𑁆𑀬 𑀓𑀼𑀳𑀺𑀜𑁆𑀘𑀻**𑀢𑀺𑁇 𑀓𑀢𑀫𑁂 𑀉𑀧𑀯𑀸𑀤𑀓𑀭𑀸𑀢𑀺 𑀓𑀺𑀮𑁂𑀲𑀸? 𑀲𑀦𑁆𑀢𑁂𑀓𑁂 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 𑀇𑀤𑁆𑀥𑀺𑀫𑀦𑁆𑀢𑁄 𑀤𑀺𑀩𑁆𑀩𑀘𑀓𑁆𑀔𑀼𑀓𑀸 𑀧𑀭𑀘𑀺𑀢𑁆𑀢𑀯𑀺𑀤𑀼𑀦𑁄, 𑀢𑁂 𑀤𑀽𑀭𑀢𑁄𑀧𑀺 𑀧𑀲𑁆𑀲𑀦𑁆𑀢𑀺 𑀆𑀲𑀦𑁆𑀦𑀸𑀧𑀺 𑀦 𑀤𑀺𑀲𑁆𑀲𑀦𑁆𑀢𑀺 𑀘𑁂𑀢𑀲𑀸𑀧𑀺 𑀘𑀺𑀢𑁆𑀢𑀁 𑀧𑀚𑀸𑀦𑀦𑁆𑀢𑀺, 𑀤𑁂𑀯𑀢𑀸𑀧𑀺 𑀔𑁄 𑀲𑀦𑁆𑀢𑀺 𑀇𑀤𑁆𑀥𑀺𑀫𑀦𑁆𑀢𑀺𑀦𑀺𑀬𑁄 𑀤𑀺𑀩𑁆𑀩𑀘𑀓𑁆𑀔𑀼𑀓𑀸 𑀧𑀭𑀘𑀺𑀢𑁆𑀢𑀯𑀺𑀤𑀼𑀦𑀺𑀬𑁄, 𑀢𑀸 𑀤𑀽𑀭𑀢𑁄𑀧𑀺 𑀧𑀲𑁆𑀲𑀦𑁆𑀢𑀺, 𑀆𑀲𑀦𑁆𑀦𑀸𑀧𑀺 𑀦 𑀤𑀺𑀲𑁆𑀲𑀦𑁆𑀢𑀺 𑀘𑁂𑀢𑀲𑀸𑀧𑀺 𑀘𑀺𑀢𑁆𑀢𑀁 𑀧𑀚𑀸𑀦𑀦𑁆𑀢𑀺𑁇 𑀢𑁂 𑀑𑀍𑀆𑀭𑀺𑀓𑁂𑀳𑀺 𑀯𑀸 𑀓𑀺𑀮𑁂𑀲𑁂𑀳𑀺 𑀫𑀚𑁆𑀛𑀺𑀫𑁂𑀳𑀺 𑀯𑀸 𑀓𑀺𑀮𑁂𑀲𑁂𑀳𑀺 𑀲𑀼𑀔𑀼𑀫𑁂𑀳𑀺 𑀯𑀸 𑀓𑀺𑀮𑁂𑀲𑁂𑀳𑀺 𑀉𑀧𑀯𑀤𑁂𑀬𑁆𑀬𑀼𑀁𑁇 𑀓𑀢𑀫𑁂 𑀑𑀍𑀆𑀭𑀺𑀓𑀸 𑀓𑀺𑀮𑁂𑀲𑀸? 𑀓𑀸𑀬𑀤𑀼𑀘𑁆𑀘𑀭𑀺𑀢𑀁 𑀯𑀘𑀻𑀤𑀼𑀘𑁆𑀘𑀭𑀺𑀢𑀁 𑀫𑀦𑁄𑀤𑀼𑀘𑁆𑀘𑀭𑀺𑀢𑀁—  𑀇𑀫𑁂 𑀯𑀼𑀘𑁆𑀘𑀦𑁆𑀢𑀺 𑀑𑀍𑀆𑀭𑀺𑀓𑀸 𑀓𑀺𑀮𑁂𑀲𑀸𑁇 𑀓𑀢𑀫𑁂 𑀫𑀚𑁆𑀛𑀺𑀫𑀸 𑀓𑀺𑀮𑁂𑀲𑀸? 𑀓𑀸𑀫𑀯𑀺𑀢𑀓𑁆𑀓𑁄 𑀩𑁆𑀬𑀸𑀧𑀸𑀤𑀯𑀺𑀢𑀓𑁆𑀓𑁄 𑀯𑀺𑀳𑀺𑀁𑀲𑀸𑀯𑀺𑀢𑀓𑁆𑀓𑁄—  𑀇𑀫𑁂 𑀯𑀼𑀘𑁆𑀘𑀦𑁆𑀢𑀺 𑀫𑀚𑁆𑀛𑀺𑀫𑀸 𑀓𑀺𑀮𑁂𑀲𑀸𑁇 𑀓𑀢𑀫𑁂 𑀲𑀼𑀔𑀼𑀫𑀸 𑀓𑀺𑀮𑁂𑀲𑀸? 𑀜𑀸𑀢𑀺𑀯𑀺𑀢𑀓𑁆𑀓𑁄, 𑀚𑀦𑀧𑀤𑀯𑀺𑀢𑀓𑁆𑀓𑁄, 𑀅𑀫𑀭𑀯𑀺𑀢𑀓𑁆𑀓𑁄, 𑀧𑀭𑀸𑀦𑀼𑀤𑀬𑀢𑀸 𑀧𑀝𑀺𑀲𑀜𑁆𑀜𑀼𑀢𑁆𑀢𑁄 𑀯𑀺𑀢𑀓𑁆𑀓𑁄, 𑀮𑀸𑀪𑀲𑀓𑁆𑀓𑀸𑀭𑀲𑀺𑀮𑁄𑀓𑀧𑀝𑀺𑀲𑀜𑁆𑀜𑀼𑀢𑁆𑀢𑁄 𑀯𑀺𑀢𑀓𑁆𑀓𑁄, 𑀅𑀦𑀯𑀜𑁆𑀜𑀢𑁆𑀢𑀺𑀧𑀝𑀺𑀲𑀜𑁆𑀜𑀼𑀢𑁆𑀢𑁄 𑀯𑀺𑀢𑀓𑁆𑀓𑁄—  𑀇𑀫𑁂 𑀯𑀼𑀘𑁆𑀘𑀦𑁆𑀢𑀺 𑀲𑀼𑀔𑀼𑀫𑀸 𑀓𑀺𑀮𑁂𑀲𑀸𑁇 𑀢𑁂 𑀑𑀍𑀆𑀭𑀺𑀓𑁂𑀳𑀺 𑀯𑀸 𑀓𑀺𑀮𑁂𑀲𑁂𑀳𑀺 𑀫𑀚𑁆𑀛𑀺𑀫𑁂𑀳𑀺 𑀯𑀸 𑀓𑀺𑀮𑁂𑀲𑁂𑀳𑀺 𑀲𑀼𑀔𑀼𑀫𑁂𑀳𑀺 𑀯𑀸 𑀓𑀺𑀮𑁂𑀲𑁂𑀳𑀺 𑀦 𑀉𑀧𑀯𑀤𑁂𑀬𑁆𑀬 𑀉𑀧𑀯𑀸𑀤𑀁 𑀦 𑀓𑀭𑁂𑀬𑁆𑀬 𑀉𑀧𑀯𑀸𑀤𑀓𑀭𑁂 𑀓𑀺𑀮𑁂𑀲𑁂 𑀦 𑀓𑀭𑁂𑀬𑁆𑀬 𑀦 𑀚𑀦𑁂𑀬𑁆𑀬 𑀦 𑀲𑀜𑁆𑀚𑀦𑁂𑀬𑁆𑀬 𑀦 𑀦𑀺𑀩𑁆𑀩𑀢𑁆𑀢𑁂𑀬𑁆𑀬 𑀦𑀸𑀪𑀺𑀦𑀺𑀩𑁆𑀩𑀢𑁆𑀢𑁂𑀬𑁆𑀬, 𑀉𑀧𑀯𑀸𑀤𑀓𑀭𑁂 𑀓𑀺𑀮𑁂𑀲𑁂 𑀧𑀚𑀳𑁂𑀬𑁆𑀬 𑀯𑀺𑀦𑁄𑀤𑁂𑀬𑁆𑀬 𑀩𑁆𑀬𑀦𑁆𑀢𑀺𑀁 𑀓𑀭𑁂𑀬𑁆𑀬 𑀅𑀦𑀪𑀸𑀯𑀁 𑀕𑀫𑁂𑀬𑁆𑀬, 𑀉𑀧𑀯𑀸𑀤𑀓𑀭𑁂𑀳𑀺 𑀓𑀺𑀮𑁂𑀲𑁂𑀳𑀺 𑀆𑀭𑀢𑁄 𑀅𑀲𑁆𑀲 𑀯𑀺𑀭𑀢𑁄 𑀧𑀝𑀺𑀯𑀺𑀭𑀢𑁄 𑀦𑀺𑀓𑁆𑀔𑀦𑁆𑀢𑁄 𑀦𑀺𑀲𑁆𑀲𑀝𑁄 𑀯𑀺𑀧𑁆𑀧𑀫𑀼𑀢𑁆𑀢𑁄 𑀯𑀺𑀲𑀜𑁆𑀜𑀼𑀢𑁆𑀢𑁄 𑀯𑀺𑀫𑀭𑀺𑀬𑀸𑀤𑀺𑀓𑀢𑁂𑀦 𑀘𑁂𑀢𑀲𑀸 𑀯𑀺𑀳𑀭𑁂𑀬𑁆𑀬𑁇 **𑀓𑀼𑀳𑀺𑀜𑁆𑀘𑀻**𑀢𑀺 𑀓𑀼𑀳𑀺𑀜𑁆𑀘𑀺 𑀓𑀺𑀫𑁆𑀳𑀺𑀘𑀺 𑀓𑀢𑁆𑀣𑀘𑀺 𑀅𑀚𑁆𑀛𑀢𑁆𑀢𑀁 𑀯𑀸 𑀩𑀳𑀺𑀤𑁆𑀥𑀸 𑀯𑀸 𑀅𑀚𑁆𑀛𑀢𑁆𑀢𑀩𑀳𑀺𑀤𑁆𑀥𑀸 𑀯𑀸𑀢𑀺—  𑀉𑀧𑀯𑀸𑀤𑀁 𑀪𑀺𑀓𑁆𑀔𑀼 𑀦 𑀓𑀭𑁂𑀬𑁆𑀬 𑀓𑀼𑀳𑀺𑀜𑁆𑀘𑀺𑁇

1515\. **𑀕𑀸𑀫𑁂 𑀘 𑀦𑀸𑀪𑀺𑀲𑀚𑁆𑀚𑁂𑀬𑁆𑀬𑀸**𑀢𑀺𑁇 𑀓𑀣𑀁 𑀕𑀸𑀫𑁂 𑀲𑀚𑁆𑀚𑀢𑀺? 𑀇𑀥 𑀪𑀺𑀓𑁆𑀔𑀼 𑀕𑀸𑀫𑁂 𑀕𑀺𑀳𑀻𑀳𑀺 𑀲𑀁𑀲𑀝𑁆𑀞𑁄 𑀯𑀺𑀳𑀭𑀢𑀺 𑀲𑀳𑀦𑀦𑁆𑀤𑀻 𑀲𑀳𑀲𑁄𑀓𑀻 𑀲𑀼𑀔𑀺𑀢𑁂𑀲𑀼 𑀲𑀼𑀔𑀺𑀢𑁄 𑀤𑀼𑀓𑁆𑀔𑀺𑀢𑁂𑀲𑀼 𑀤𑀼𑀓𑁆𑀔𑀺𑀢𑁄, 𑀉𑀧𑁆𑀧𑀦𑁆𑀦𑁂𑀲𑀼 𑀓𑀺𑀘𑁆𑀘𑀓𑀭𑀡𑀻𑀬𑁂𑀲𑀼 𑀅𑀢𑁆𑀢𑀦𑀸 𑀯𑁄𑀬𑁄𑀕𑀁 𑀆𑀧𑀚𑁆𑀚𑀢𑀺𑁇 𑀏𑀯𑀫𑁆𑀧𑀺 𑀕𑀸𑀫𑁂 𑀲𑀚𑁆𑀚𑀢𑀺𑁇

1516\. 𑀅𑀣 𑀯𑀸 𑀪𑀺𑀓𑁆𑀔𑀼 𑀧𑀼𑀩𑁆𑀩𑀡𑁆𑀳𑀲𑀫𑀬𑀁 𑀦𑀺𑀯𑀸𑀲𑁂𑀢𑁆𑀯𑀸 𑀧𑀢𑁆𑀢𑀘𑀻𑀯𑀭𑀫𑀸𑀤𑀸𑀬 𑀕𑀸𑀫𑀁 𑀯𑀸 𑀦𑀺𑀕𑀫𑀁 𑀯𑀸 𑀧𑀺𑀡𑁆𑀟𑀸𑀬 𑀧𑀯𑀺𑀲𑀢𑀺 𑀅𑀭𑀓𑁆𑀔𑀺𑀢𑁂𑀦𑁂𑀯 𑀓𑀸𑀬𑁂𑀦 𑀅𑀭𑀓𑁆𑀔𑀺𑀢𑀸𑀬 𑀯𑀸𑀘𑀸𑀬 𑀅𑀭𑀓𑁆𑀔𑀺𑀢𑁂𑀦 𑀘𑀺𑀢𑁆𑀢𑁂𑀦 𑀅𑀦𑀼𑀧𑀝𑁆𑀞𑀺𑀢𑀸𑀬 𑀲𑀢𑀺𑀬𑀸 𑀅𑀲𑀁𑀯𑀼𑀢𑁂𑀳𑀺 𑀇𑀦𑁆𑀤𑁆𑀭𑀺𑀬𑁂𑀳𑀺𑁇 𑀲𑁄 𑀢𑀢𑁆𑀭 𑀢𑀢𑁆𑀭 𑀲𑀚𑁆𑀚𑀢𑀺 𑀢𑀢𑁆𑀭 𑀢𑀢𑁆𑀭 𑀕𑀡𑁆𑀳𑀸𑀢𑀺 𑀢𑀢𑁆𑀭 𑀢𑀢𑁆𑀭 𑀩𑀚𑁆𑀛𑀢𑀺 𑀢𑀢𑁆𑀭 𑀢𑀢𑁆𑀭 𑀅𑀦𑀬𑀩𑁆𑀬𑀲𑀦𑀁 𑀆𑀧𑀚𑁆𑀚𑀢𑀺𑁇 𑀏𑀯𑀫𑁆𑀧𑀺 𑀕𑀸𑀫𑁂 𑀲𑀚𑁆𑀚𑀢𑀺𑁇

1517\. 𑀓𑀣𑀁 𑀕𑀸𑀫𑁂 𑀦 𑀲𑀚𑁆𑀚𑀢𑀺? 𑀇𑀥 𑀪𑀺𑀓𑁆𑀔𑀼 𑀕𑀸𑀫𑁂 𑀕𑀺𑀳𑀻𑀳𑀺 𑀅𑀲𑀁𑀲𑀝𑁆𑀞𑁄 𑀯𑀺𑀳𑀭𑀢𑀺 𑀦 𑀲𑀳𑀦𑀦𑁆𑀤𑀻 𑀦 𑀲𑀳𑀲𑁄𑀓𑀻 𑀦 𑀲𑀼𑀔𑀺𑀢𑁂𑀲𑀼 𑀲𑀼𑀔𑀺𑀢𑁄 𑀦 𑀤𑀼𑀓𑁆𑀔𑀺𑀢𑁂𑀲𑀼 𑀤𑀼𑀓𑁆𑀔𑀺𑀢𑁄, 𑀉𑀧𑁆𑀧𑀦𑁆𑀦𑁂𑀲𑀼 𑀓𑀺𑀘𑁆𑀘𑀓𑀭𑀡𑀻𑀬𑁂𑀲𑀼 𑀦 𑀅𑀢𑁆𑀢𑀦𑀸 𑀯𑁄𑀬𑁄𑀕𑀁 𑀆𑀧𑀚𑁆𑀚𑀢𑀺𑁇 𑀏𑀯𑀫𑁆𑀧𑀺 𑀕𑀸𑀫𑁂 𑀦 𑀲𑀚𑁆𑀚𑀢𑀺𑁇

1518\. 𑀅𑀣 𑀯𑀸 𑀪𑀺𑀓𑁆𑀔𑀼 𑀧𑀼𑀩𑁆𑀩𑀡𑁆𑀳𑀲𑀫𑀬𑀁 𑀦𑀺𑀯𑀸𑀲𑁂𑀢𑁆𑀯𑀸 𑀧𑀢𑁆𑀢𑀘𑀻𑀯𑀭𑀫𑀸𑀤𑀸𑀬 𑀕𑀸𑀫𑀁 𑀯𑀸 𑀦𑀺𑀕𑀫𑀁 𑀯𑀸 𑀧𑀺𑀡𑁆𑀟𑀸𑀬 𑀧𑀯𑀺𑀲𑀢𑀺 𑀭𑀓𑁆𑀔𑀺𑀢𑁂𑀦𑁂𑀯 𑀓𑀸𑀬𑁂𑀦 𑀭𑀓𑁆𑀔𑀺𑀢𑀸𑀬 𑀯𑀸𑀘𑀸𑀬 𑀭𑀓𑁆𑀔𑀺𑀢𑁂𑀦 𑀘𑀺𑀢𑁆𑀢𑁂𑀦 𑀉𑀧𑀝𑁆𑀞𑀺𑀢𑀸𑀬 𑀲𑀢𑀺𑀬𑀸 𑀲𑀁𑀯𑀼𑀢𑁂𑀳𑀺 𑀇𑀦𑁆𑀤𑁆𑀭𑀺𑀬𑁂𑀳𑀺𑁇 𑀲𑁄 𑀢𑀢𑁆𑀭 𑀢𑀢𑁆𑀭 𑀦 𑀲𑀚𑁆𑀚𑀢𑀺 𑀢𑀢𑁆𑀭 𑀢𑀢𑁆𑀭 𑀦 𑀕𑀡𑁆𑀳𑀸𑀢𑀺 𑀢𑀢𑁆𑀭 𑀢𑀢𑁆𑀭 𑀦 𑀩𑀚𑁆𑀛𑀢𑀺 𑀢𑀢𑁆𑀭 𑀢𑀢𑁆𑀭 𑀦 𑀅𑀦𑀬𑀩𑁆𑀬𑀲𑀦𑀁 𑀆𑀧𑀚𑁆𑀚𑀢𑀺𑁇 𑀏𑀯𑀫𑁆𑀧𑀺 𑀕𑀸𑀫𑁂 𑀦 𑀲𑀚𑁆𑀚𑀢𑀺𑁇 **𑀕𑀸𑀫𑁂 𑀘 𑀦𑀸𑀪𑀺𑀲𑀚𑁆𑀚𑁂𑀬𑁆𑀬𑀸**𑀢𑀺 𑀕𑀸𑀫𑁂 𑀦 𑀲𑀚𑁆𑀚𑁂𑀬𑁆𑀬 𑀦 𑀕𑀡𑁆𑀳𑁂𑀬𑁆𑀬 𑀦 𑀩𑀚𑁆𑀛𑁂𑀬𑁆𑀬 𑀦 𑀧𑀮𑀺𑀩𑀚𑁆𑀛𑁂𑀬𑁆𑀬, 𑀅𑀕𑀺𑀤𑁆𑀥𑁄 𑀅𑀲𑁆𑀲 𑀅𑀕𑀥𑀺𑀢𑁄 𑀅𑀫𑀼𑀘𑁆𑀙𑀺𑀢𑁄 𑀅𑀦𑀚𑁆𑀛𑁄𑀲𑀦𑁆𑀦𑁄 𑀯𑀻𑀢𑀕𑁂𑀥𑁄 𑀯𑀺𑀕𑀢𑀕𑁂𑀥𑁄 𑀘𑀢𑁆𑀢𑀕𑁂𑀥𑁄…𑀧𑁂…  𑀩𑁆𑀭𑀳𑁆𑀫𑀪𑀽𑀢𑁂𑀦 𑀅𑀢𑁆𑀢𑀦𑀸 𑀯𑀺𑀳𑀭𑁂𑀬𑁆𑀬𑀸𑀢𑀺—  𑀕𑀸𑀫𑁂 𑀘 𑀦𑀸𑀪𑀺𑀲𑀚𑁆𑀚𑁂𑀬𑁆𑀬𑁇

1519\. **𑀮𑀸𑀪𑀓𑀫𑁆𑀬𑀸 𑀚𑀦𑀁 𑀦 𑀮𑀧𑀬𑁂𑀬𑁆𑀬𑀸**𑀢𑀺𑁇 𑀓𑀢𑀫𑀸 𑀮𑀧𑀦𑀸? 𑀮𑀸𑀪𑀲𑀓𑁆𑀓𑀸𑀭𑀲𑀺𑀮𑁄𑀓𑀲𑀦𑁆𑀦𑀺𑀲𑁆𑀲𑀺𑀢𑀲𑁆𑀲 𑀧𑀸𑀧𑀺𑀘𑁆𑀙𑀲𑁆𑀲 𑀇𑀘𑁆𑀙𑀸𑀧𑀓𑀢𑀲𑁆𑀲 𑀆𑀫𑀺𑀲𑀘𑀓𑁆𑀔𑀼𑀓𑀲𑁆𑀲 𑀮𑁄𑀓𑀥𑀫𑁆𑀫𑀕𑀭𑀼𑀓𑀲𑁆𑀲 𑀬𑀸 𑀧𑀭𑁂𑀲𑀁 𑀆𑀮𑀧𑀦𑀸 𑀮𑀧𑀦𑀸 𑀲𑀮𑁆𑀮𑀧𑀦𑀸 𑀉𑀮𑁆𑀮𑀧𑀦𑀸 𑀲𑀫𑀼𑀮𑁆𑀮𑀧𑀦𑀸 𑀉𑀦𑁆𑀦𑀳𑀦𑀸 𑀲𑀫𑀼𑀦𑁆𑀦𑀳𑀦𑀸 𑀉𑀓𑁆𑀓𑀸𑀘𑀦𑀸 𑀲𑀫𑀼𑀓𑁆𑀓𑀸𑀘𑀦𑀸 𑀅𑀦𑀼𑀧𑀺𑀬𑀪𑀸𑀡𑀺𑀢𑀸 𑀘𑀸𑀝𑀼𑀓𑀫𑁆𑀬𑀢𑀸 𑀫𑀼𑀕𑁆𑀕𑀲𑀽𑀧𑁆𑀬𑀢𑀸 𑀧𑀸𑀭𑀺𑀪𑀝𑁆𑀬𑀢𑀸 𑀧𑀭𑀧𑀺𑀝𑁆𑀞𑀺𑀫𑀁𑀲𑀺𑀓𑀢𑀸, 𑀬𑀸 𑀢𑀢𑁆𑀣 𑀲𑀡𑁆𑀳𑀯𑀸𑀘𑀢𑀸 𑀲𑀔𑀺𑀮𑀯𑀸𑀘𑀢𑀸 𑀲𑀺𑀣𑀺𑀮𑀯𑀸𑀘𑀢𑀸 𑀅𑀨𑀭𑀼𑀲𑀯𑀸𑀘𑀢𑀸—  𑀅𑀬𑀁 𑀯𑀼𑀘𑁆𑀘𑀢𑀺 𑀮𑀧𑀦𑀸𑁇

1520\. 𑀅𑀧𑀺 𑀘 𑀤𑁆𑀯𑀻𑀳𑀺 𑀓𑀸𑀭𑀡𑁂𑀳𑀺 𑀚𑀦𑀁 𑀮𑀧𑀢𑀺—  𑀅𑀢𑁆𑀢𑀸𑀦𑀁 𑀯𑀸 𑀦𑀻𑀘𑀁 𑀞𑀧𑁂𑀦𑁆𑀢𑁄 𑀧𑀭𑀁 𑀉𑀘𑁆𑀘𑀁 𑀞𑀧𑁂𑀦𑁆𑀢𑁄 𑀚𑀦𑀁 𑀮𑀧𑀢𑀺, 𑀅𑀢𑁆𑀢𑀸𑀦𑀁 𑀯𑀸 𑀉𑀘𑁆𑀘𑀁 𑀞𑀧𑁂𑀦𑁆𑀢𑁄 𑀧𑀭𑀁 𑀦𑀻𑀘𑀁 𑀞𑀧𑁂𑀦𑁆𑀢𑁄 𑀚𑀦𑀁 𑀮𑀧𑀢𑀺𑁇 𑀓𑀣𑀁 𑀅𑀢𑁆𑀢𑀸𑀦𑀁 𑀦𑀻𑀘𑀁 𑀞𑀧𑁂𑀦𑁆𑀢𑁄 𑀧𑀭𑀁 𑀉𑀘𑁆𑀘𑀁 𑀞𑀧𑁂𑀦𑁆𑀢𑁄 𑀚𑀦𑀁 𑀮𑀧𑀢𑀺? “𑀢𑀼𑀫𑁆𑀳𑁂 𑀫𑁂 𑀩𑀳𑀽𑀧𑀓𑀸𑀭𑀸, 𑀅𑀳𑀁 𑀢𑀼𑀫𑁆𑀳𑁂 𑀦𑀺𑀲𑁆𑀲𑀸𑀬 𑀮𑀪𑀸𑀫𑀺 𑀘𑀻𑀯𑀭𑀧𑀺𑀡𑁆𑀟𑀧𑀸𑀢𑀲𑁂𑀦𑀸𑀲𑀦𑀕𑀺𑀮𑀸𑀦𑀧𑀘𑁆𑀘𑀬𑀪𑁂𑀲𑀚𑁆𑀚𑀧𑀭𑀺𑀓𑁆𑀔𑀸𑀭𑀁, 𑀬𑁂𑀧𑀺 𑀫𑁂 𑀅𑀜𑁆𑀜𑁂 𑀤𑀸𑀢𑀼𑀁 𑀯𑀸 𑀓𑀸𑀢𑀼𑀁 𑀯𑀸 𑀫𑀜𑁆𑀜𑀦𑁆𑀢𑀺, 𑀢𑀼𑀫𑁆𑀳𑁂 𑀦𑀺𑀲𑁆𑀲𑀸𑀬 𑀢𑀼𑀫𑁆𑀳𑁂 𑀲𑀫𑁆𑀧𑀲𑁆𑀲𑀦𑁆𑀢𑀸 𑀬𑀫𑁆𑀧𑀺 𑀫𑁂 𑀧𑀼𑀭𑀸𑀡𑀁 𑀫𑀸𑀢𑀸𑀧𑁂𑀢𑁆𑀢𑀺𑀓𑀁 𑀦𑀸𑀫𑀥𑁂𑀬𑁆𑀬𑀁 𑀢𑀫𑁆𑀧𑀺 𑀫𑁂 𑀅𑀦𑁆𑀢𑀭𑀳𑀺𑀢𑀁𑁇 𑀢𑀼𑀫𑁆𑀳𑁂𑀳𑀺 𑀅𑀳𑀁 𑀜𑀸𑀬𑀸𑀫𑀺 𑀅𑀲𑀼𑀓𑀲𑁆𑀲 𑀓𑀼𑀮𑀽𑀧𑀓𑁄 𑀅𑀲𑀼𑀓𑀸𑀬 𑀓𑀼𑀮𑀽𑀧𑀓𑁄”𑀢𑀺𑁇 𑀏𑀯𑀁 𑀅𑀢𑁆𑀢𑀸𑀦𑀁 𑀦𑀻𑀘𑀁 𑀞𑀧𑁂𑀦𑁆𑀢𑁄 𑀧𑀭𑀁 𑀉𑀘𑁆𑀘𑀁 𑀞𑀧𑁂𑀦𑁆𑀢𑁄 𑀚𑀦𑀁 𑀮𑀧𑀢𑀺𑁇

1521\. 𑀓𑀣𑀁 𑀅𑀢𑁆𑀢𑀸𑀦𑀁 𑀉𑀘𑁆𑀘𑀁 𑀞𑀧𑁂𑀦𑁆𑀢𑁄 𑀧𑀭𑀁 𑀦𑀻𑀘𑀁 𑀞𑀧𑁂𑀦𑁆𑀢𑁄 𑀚𑀦𑀁 𑀮𑀧𑀢𑀺? “𑀅𑀳𑀁 𑀢𑀼𑀫𑁆𑀳𑀸𑀓𑀁 𑀩𑀳𑀽𑀧𑀓𑀸𑀭𑁄, 𑀢𑀼𑀫𑁆𑀳𑁂 𑀫𑀁 𑀆𑀕𑀫𑁆𑀫 𑀩𑀼𑀤𑁆𑀥𑀁 𑀲𑀭𑀡𑀁 𑀕𑀢𑀸, 𑀥𑀫𑁆𑀫𑀁 𑀲𑀭𑀡𑀁 𑀕𑀢𑀸, 𑀲𑀁𑀖𑀁 𑀲𑀭𑀡𑀁 𑀕𑀢𑀸, 𑀧𑀸𑀡𑀸𑀢𑀺𑀧𑀸𑀢𑀸 𑀧𑀝𑀺𑀯𑀺𑀭𑀢𑀸, 𑀅𑀤𑀺𑀦𑁆𑀦𑀸𑀤𑀸𑀦𑀸 𑀧𑀝𑀺𑀯𑀺𑀭𑀢𑀸, 𑀓𑀸𑀫𑁂𑀲𑀼𑀫𑀺𑀘𑁆𑀙𑀸𑀘𑀸𑀭𑀸 𑀧𑀝𑀺𑀯𑀺𑀭𑀢𑀸, 𑀫𑀼𑀲𑀸𑀯𑀸𑀤𑀸 𑀧𑀝𑀺𑀯𑀺𑀭𑀢𑀸, 𑀲𑀼𑀭𑀸𑀫𑁂𑀭𑀬𑀫𑀚𑁆𑀚𑀧𑁆𑀧𑀫𑀸𑀤𑀝𑁆𑀞𑀸𑀦𑀸 𑀧𑀝𑀺𑀯𑀺𑀭𑀢𑀸𑁇 𑀅𑀳𑀁 𑀢𑀼𑀫𑁆𑀳𑀸𑀓𑀁 𑀉𑀤𑁆𑀤𑁂𑀲𑀁 𑀤𑁂𑀫𑀺, 𑀧𑀭𑀺𑀧𑀼𑀘𑁆𑀙𑀁 𑀤𑁂𑀫𑀺, 𑀉𑀧𑁄𑀲𑀣𑀁 𑀆𑀘𑀺𑀓𑁆𑀔𑀸𑀫𑀺, 𑀦𑀯𑀓𑀫𑁆𑀫𑀁 𑀅𑀥𑀺𑀝𑁆𑀞𑀸𑀫𑀺𑁇 𑀅𑀣 𑀧𑀦 𑀢𑀼𑀫𑁆𑀳𑁂 𑀫𑀁 𑀉𑀚𑁆𑀛𑀺𑀢𑁆𑀯𑀸 𑀅𑀜𑁆𑀜𑁂 𑀲𑀓𑁆𑀓𑀭𑁄𑀣 𑀕𑀭𑀼𑀁 𑀓𑀭𑁄𑀣 𑀫𑀸𑀦𑁂𑀣 𑀧𑀽𑀚𑁂𑀣𑀸”𑀢𑀺𑁇 𑀏𑀯𑀁 𑀅𑀢𑁆𑀢𑀸𑀦𑀁 𑀉𑀘𑁆𑀘𑀁 𑀞𑀧𑁂𑀦𑁆𑀢𑁄 𑀧𑀭𑀁 𑀦𑀻𑀘𑀁 𑀞𑀧𑁂𑀦𑁆𑀢𑁄 𑀚𑀦𑀁 𑀮𑀧𑀢𑀺𑁇

1522\. **𑀮𑀸𑀪𑀓𑀫𑁆𑀬𑀸 𑀚𑀦𑀁 𑀦 𑀮𑀧𑀬𑁂𑀬𑁆𑀬𑀸**𑀢𑀺𑁇 𑀮𑀸𑀪𑀳𑁂𑀢𑀼 𑀮𑀸𑀪𑀧𑀘𑁆𑀘𑀬𑀸 𑀮𑀸𑀪𑀓𑀸𑀭𑀡𑀸 𑀮𑀸𑀪𑀸𑀪𑀺𑀦𑀺𑀩𑁆𑀩𑀢𑁆𑀢𑀺𑀬𑀸 𑀮𑀸𑀪𑀁 𑀧𑀭𑀺𑀧𑀸𑀘𑁂𑀦𑁆𑀢𑁄 𑀚𑀦𑀁 𑀦 𑀮𑀧𑀬𑁂𑀬𑁆𑀬, 𑀮𑀧𑀦𑀁 𑀧𑀚𑀳𑁂𑀬𑁆𑀬 𑀯𑀺𑀦𑁄𑀤𑁂𑀬𑁆𑀬 𑀩𑁆𑀬𑀦𑁆𑀢𑀺𑀁 𑀓𑀭𑁂𑀬𑁆𑀬 𑀅𑀦𑀪𑀸𑀯𑀁 𑀕𑀫𑁂𑀬𑁆𑀬, 𑀮𑀧𑀦𑀸 𑀆𑀭𑀢𑁄 𑀅𑀲𑁆𑀲 𑀯𑀺𑀭𑀢𑁄 𑀧𑀝𑀺𑀯𑀺𑀭𑀢𑁄 𑀦𑀺𑀓𑁆𑀔𑀦𑁆𑀢𑁄 𑀦𑀺𑀲𑁆𑀲𑀝𑁄 𑀯𑀺𑀧𑁆𑀧𑀫𑀼𑀢𑁆𑀢𑁄 𑀯𑀺𑀲𑀜𑁆𑀜𑀼𑀢𑁆𑀢𑁄 𑀯𑀺𑀫𑀭𑀺𑀬𑀸𑀤𑀺𑀓𑀢𑁂𑀦 𑀘𑁂𑀢𑀲𑀸 𑀯𑀺𑀳𑀭𑁂𑀬𑁆𑀬𑀸𑀢𑀺—  𑀮𑀸𑀪𑀓𑀫𑁆𑀬𑀸 𑀚𑀦𑀁 𑀦 𑀮𑀧𑀬𑁂𑀬𑁆𑀬𑁇

1523\. 𑀢𑁂𑀦𑀸𑀳 𑀪𑀕𑀯𑀸—

1524\. _“𑀓𑀬𑀯𑀺𑀓𑁆𑀓𑀬𑁂 𑀦 𑀢𑀺𑀝𑁆𑀞𑁂𑀬𑁆𑀬,_  
_𑀉𑀧𑀯𑀸𑀤𑀁 𑀪𑀺𑀓𑁆𑀔𑀼 𑀦 𑀓𑀭𑁂𑀬𑁆𑀬 𑀓𑀼𑀳𑀺𑀜𑁆𑀘𑀺;_  
_𑀕𑀸𑀫𑁂 𑀘 𑀦𑀸𑀪𑀺𑀲𑀚𑁆𑀚𑁂𑀬𑁆𑀬,_  
_𑀮𑀸𑀪𑀓𑀫𑁆𑀬𑀸 𑀚𑀦𑀁 𑀦 𑀮𑀧𑀬𑁂𑀬𑁆𑀬𑀸”𑀢𑀺𑁇_  


(165.)

1525\. _**𑀦 𑀘 𑀓𑀢𑁆𑀣𑀺𑀓𑁄 𑀲𑀺𑀬𑀸 𑀪𑀺𑀓𑁆𑀔𑀼,**_  
_**𑀦 𑀘 𑀯𑀸𑀘𑀁 𑀧𑀬𑀼𑀢𑁆𑀢𑀁 𑀪𑀸𑀲𑁂𑀬𑁆𑀬;**_  
_**𑀧𑀸𑀕𑀩𑁆𑀪𑀺𑀬𑀁 𑀦 𑀲𑀺𑀓𑁆𑀔𑁂𑀬𑁆𑀬,**_  
_**𑀓𑀣𑀁 𑀯𑀺𑀕𑁆𑀕𑀸𑀳𑀺𑀓𑀁 𑀦 𑀓𑀣𑀬𑁂𑀬𑁆𑀬𑁇**_  


1526\. **𑀦 𑀘 𑀓𑀢𑁆𑀣𑀺𑀓𑁄 𑀲𑀺𑀬𑀸 𑀪𑀺𑀓𑁆𑀔𑀽**𑀢𑀺𑁇 𑀇𑀥𑁂𑀓𑀘𑁆𑀘𑁄 𑀓𑀢𑁆𑀣𑀻 𑀳𑁄𑀢𑀺 𑀯𑀺𑀓𑀢𑁆𑀣𑀻𑁇 𑀲𑁄 𑀓𑀢𑁆𑀣𑀢𑀺 𑀯𑀺𑀓𑀢𑁆𑀣𑀢𑀺 𑀅𑀳𑀫𑀲𑁆𑀫𑀺 𑀲𑀻𑀮𑀲𑀫𑁆𑀧𑀦𑁆𑀦𑁄𑀢𑀺 𑀯𑀸 𑀯𑀢𑀲𑀫𑁆𑀧𑀦𑁆𑀦𑁄𑀢𑀺 𑀯𑀸 𑀲𑀻𑀮𑀩𑁆𑀩𑀢𑀲𑀫𑁆𑀧𑀦𑁆𑀦𑁄𑀢𑀺 𑀯𑀸 𑀚𑀸𑀢𑀺𑀬𑀸 𑀯𑀸 𑀕𑁄𑀢𑁆𑀢𑁂𑀦 𑀯𑀸 𑀓𑁄𑀮𑀧𑀼𑀢𑁆𑀢𑀺𑀬𑁂𑀦 𑀯𑀸 𑀯𑀡𑁆𑀡𑀧𑁄𑀓𑁆𑀔𑀭𑀢𑀸𑀬 𑀯𑀸 𑀥𑀦𑁂𑀦 𑀯𑀸 𑀅𑀚𑁆𑀛𑁂𑀦𑁂𑀦 𑀯𑀸 𑀓𑀫𑁆𑀫𑀸𑀬𑀢𑀦𑁂𑀦 𑀯𑀸 𑀲𑀺𑀧𑁆𑀧𑀸𑀬𑀢𑀦𑁂𑀦 𑀯𑀸 𑀯𑀺𑀚𑁆𑀚𑀸𑀝𑁆𑀞𑀸𑀦𑁂𑀦 𑀯𑀸 𑀲𑀼𑀢𑁂𑀦 𑀯𑀸 𑀧𑀝𑀺𑀪𑀸𑀦𑁂𑀦 𑀯𑀸 𑀅𑀜𑁆𑀜𑀢𑀭𑀜𑁆𑀜𑀢𑀭𑁂𑀦 𑀯𑀸 𑀯𑀢𑁆𑀣𑀼𑀦𑀸𑁇 𑀉𑀘𑁆𑀘𑀸 𑀓𑀼𑀮𑀸 𑀧𑀩𑁆𑀩𑀚𑀺𑀢𑁄𑀢𑀺 𑀯𑀸 𑀫𑀳𑀸𑀪𑁄𑀕𑀓𑀼𑀮𑀸 𑀧𑀩𑁆𑀩𑀚𑀺𑀢𑁄𑀢𑀺 𑀯𑀸 𑀉𑀍𑀆𑀭𑀪𑁄𑀕𑀓𑀼𑀮𑀸 𑀧𑀩𑁆𑀩𑀚𑀺𑀢𑁄𑀢𑀺 𑀯𑀸…𑀧𑁂…  𑀲𑀼𑀢𑁆𑀢𑀦𑁆𑀢𑀺𑀓𑁄𑀢𑀺 𑀯𑀸 𑀯𑀺𑀦𑀬𑀥𑀭𑁄𑀢𑀺 𑀯𑀸 𑀥𑀫𑁆𑀫𑀓𑀣𑀺𑀓𑁄𑀢𑀺 𑀯𑀸 𑀆𑀭𑀜𑁆𑀜𑀺𑀓𑁄𑀢𑀺 𑀯𑀸…𑀧𑁂…  𑀦𑁂𑀯𑀲𑀜𑁆𑀜𑀸𑀦𑀸𑀲𑀜𑁆𑀜𑀸𑀬𑀢𑀦𑀲𑀫𑀸𑀧𑀢𑁆𑀢𑀺𑀬𑀸 𑀮𑀸𑀪𑀻𑀢𑀺 𑀯𑀸 𑀓𑀢𑁆𑀣𑀢𑀺 𑀯𑀺𑀓𑀢𑁆𑀣𑀢𑀺𑁇 𑀏𑀯𑀁 𑀦 𑀓𑀢𑁆𑀣𑁂𑀬𑁆𑀬 𑀦 𑀯𑀺𑀓𑀢𑁆𑀣𑁂𑀬𑁆𑀬, 𑀓𑀢𑁆𑀣𑀁 𑀧𑀚𑀳𑁂𑀬𑁆𑀬 𑀯𑀺𑀦𑁄𑀤𑁂𑀬𑁆𑀬 𑀩𑁆𑀬𑀦𑁆𑀢𑀺𑀁 𑀓𑀭𑁂𑀬𑁆𑀬 𑀅𑀦𑀪𑀸𑀯𑀁 𑀕𑀫𑁂𑀬𑁆𑀬, 𑀓𑀢𑁆𑀣𑀦𑀸 𑀆𑀭𑀢𑁄 𑀅𑀲𑁆𑀲 𑀯𑀺𑀭𑀢𑁄 𑀧𑀝𑀺𑀯𑀺𑀭𑀢𑁄 𑀦𑀺𑀓𑁆𑀔𑀦𑁆𑀢𑁄 𑀦𑀺𑀲𑁆𑀲𑀝𑁄 𑀯𑀺𑀧𑁆𑀧𑀫𑀼𑀢𑁆𑀢𑁄 𑀯𑀺𑀲𑀜𑁆𑀜𑀼𑀢𑁆𑀢𑁄 𑀯𑀺𑀫𑀭𑀺𑀬𑀸𑀤𑀺𑀓𑀢𑁂𑀦 𑀘𑁂𑀢𑀲𑀸 𑀯𑀺𑀳𑀭𑁂𑀬𑁆𑀬𑀸𑀢𑀺—  𑀦 𑀘 𑀓𑀢𑁆𑀣𑀺𑀓𑁄 𑀲𑀺𑀬𑀸 𑀪𑀺𑀓𑁆𑀔𑀼𑁇

1527\. **𑀦 𑀘 𑀯𑀸𑀘𑀁 𑀧𑀬𑀼𑀢𑁆𑀢𑀁 𑀪𑀸𑀲𑁂𑀬𑁆𑀬𑀸**𑀢𑀺𑁇 𑀓𑀢𑀫𑀸 𑀧𑀬𑀼𑀢𑁆𑀢𑀯𑀸𑀘𑀸? 𑀇𑀥𑁂𑀓𑀘𑁆𑀘𑁄 𑀘𑀻𑀯𑀭𑀧𑀬𑀼𑀢𑁆𑀢𑀁 𑀯𑀸𑀘𑀁 𑀪𑀸𑀲𑀢𑀺, 𑀧𑀺𑀡𑁆𑀟𑀧𑀸𑀢𑀧𑀬𑀼𑀢𑁆𑀢𑀁 𑀯𑀸𑀘𑀁 𑀪𑀸𑀲𑀢𑀺, 𑀲𑁂𑀦𑀸𑀲𑀦𑀧𑀬𑀼𑀢𑁆𑀢𑀁 𑀯𑀸𑀘𑀁 𑀪𑀸𑀲𑀢𑀺, 𑀕𑀺𑀮𑀸𑀦𑀧𑀘𑁆𑀘𑀬𑀪𑁂𑀲𑀚𑁆𑀚𑀧𑀭𑀺𑀓𑁆𑀔𑀸𑀭𑀧𑀬𑀼𑀢𑁆𑀢𑀁 𑀯𑀸𑀘𑀁 𑀪𑀸𑀲𑀢𑀺—  𑀅𑀬𑀫𑁆𑀧𑀺 𑀯𑀼𑀘𑁆𑀘𑀢𑀺 𑀧𑀬𑀼𑀢𑁆𑀢𑀯𑀸𑀘𑀸𑁇

1528\. 𑀅𑀣 𑀯𑀸 𑀘𑀻𑀯𑀭𑀳𑁂𑀢𑀼 𑀧𑀺𑀡𑁆𑀟𑀧𑀸𑀢𑀳𑁂𑀢𑀼 𑀲𑁂𑀦𑀸𑀲𑀦𑀳𑁂𑀢𑀼 𑀕𑀺𑀮𑀸𑀦𑀧𑀘𑁆𑀘𑀬𑀪𑁂𑀲𑀚𑁆𑀚𑀧𑀭𑀺𑀓𑁆𑀔𑀸𑀭𑀳𑁂𑀢𑀼 𑀲𑀘𑁆𑀘𑀫𑁆𑀧𑀺 𑀪𑀡𑀢𑀺 𑀫𑀼𑀲𑀸𑀧𑀺 𑀪𑀡𑀢𑀺, 𑀧𑀺𑀲𑀼𑀡𑀫𑁆𑀧𑀺 𑀪𑀡𑀢𑀺 𑀅𑀧𑀺𑀲𑀼𑀡𑀫𑁆𑀧𑀺 𑀪𑀡𑀢𑀺, 𑀨𑀭𑀼𑀲𑀫𑁆𑀧𑀺 𑀪𑀡𑀢𑀺 𑀅𑀨𑀭𑀼𑀲𑀫𑁆𑀧𑀺 𑀪𑀡𑀢𑀺, 𑀲𑀫𑁆𑀨𑀧𑁆𑀧𑀮𑀸𑀧𑀫𑁆𑀧𑀺 𑀪𑀡𑀢𑀺 𑀅𑀲𑀫𑁆𑀨𑀧𑁆𑀧𑀮𑀸𑀧𑀫𑁆𑀧𑀺 𑀪𑀡𑀢𑀺, 𑀫𑀦𑁆𑀢𑀸𑀧𑀺 𑀯𑀸𑀘𑀁 𑀪𑀸𑀲𑀢𑀺—  𑀅𑀬𑀫𑁆𑀧𑀺 𑀯𑀼𑀘𑁆𑀘𑀢𑀺 𑀧𑀬𑀼𑀢𑁆𑀢𑀯𑀸𑀘𑀸𑁇 𑀅𑀣 𑀯𑀸 𑀧𑀲𑀦𑁆𑀦𑀘𑀺𑀢𑁆𑀢𑁄 𑀧𑀭𑁂𑀲𑀁 𑀥𑀫𑁆𑀫𑀁 𑀤𑁂𑀲𑁂𑀢𑀺—  “𑀅𑀳𑁄 𑀯𑀢 𑀫𑁂 𑀥𑀫𑁆𑀫𑀁 𑀲𑀼𑀡𑁂𑀬𑁆𑀬𑀼𑀁, 𑀲𑀼𑀢𑁆𑀯𑀸𑀯 𑀥𑀫𑁆𑀫𑀁 𑀧𑀲𑀻𑀤𑁂𑀬𑁆𑀬𑀼𑀁, 𑀧𑀲𑀦𑁆𑀦𑀸 𑀘 𑀫𑁂 𑀧𑀲𑀦𑁆𑀦𑀸𑀓𑀸𑀭𑀁 𑀓𑀭𑁂𑀬𑁆𑀬𑀼𑀦𑁆”𑀢𑀺—  𑀅𑀬𑀁 𑀯𑀼𑀘𑁆𑀘𑀢𑀺 𑀧𑀬𑀼𑀢𑁆𑀢𑀯𑀸𑀘𑀸𑁇 **𑀦 𑀘 𑀯𑀸𑀘𑀁 𑀧𑀬𑀼𑀢𑁆𑀢𑀁 𑀪𑀸𑀲𑁂𑀬𑁆𑀬𑀸**𑀢𑀺𑁇 𑀅𑀦𑁆𑀢𑀫𑀲𑁄 𑀥𑀫𑁆𑀫𑀤𑁂𑀲𑀦𑀁 𑀯𑀸𑀘𑀁 𑀉𑀧𑀸𑀤𑀸𑀬 𑀧𑀬𑀼𑀢𑁆𑀢𑀯𑀸𑀘𑀁 𑀦 𑀪𑀸𑀲𑁂𑀬𑁆𑀬 𑀦 𑀓𑀣𑁂𑀬𑁆𑀬 𑀦 𑀪𑀡𑁂𑀬𑁆𑀬 𑀦 𑀤𑀻𑀧𑁂𑀬𑁆𑀬 𑀦 𑀯𑁄𑀳𑀭𑁂𑀬𑁆𑀬, 𑀧𑀬𑀼𑀢𑁆𑀢𑀁 𑀯𑀸𑀘𑀁 𑀧𑀚𑀳𑁂𑀬𑁆𑀬 𑀯𑀺𑀦𑁄𑀤𑁂𑀬𑁆𑀬 𑀩𑁆𑀬𑀦𑁆𑀢𑀺𑀁 𑀓𑀭𑁂𑀬𑁆𑀬 𑀅𑀦𑀪𑀸𑀯𑀁 𑀕𑀫𑁂𑀬𑁆𑀬, 𑀧𑀬𑀼𑀢𑁆𑀢𑀯𑀸𑀘𑀸𑀬 𑀆𑀭𑀢𑁄 𑀅𑀲𑁆𑀲 𑀯𑀺𑀭𑀢𑁄 𑀧𑀝𑀺𑀯𑀺𑀭𑀢𑁄 𑀦𑀺𑀓𑁆𑀔𑀦𑁆𑀢𑁄 𑀦𑀺𑀲𑁆𑀲𑀝𑁄 𑀯𑀺𑀧𑁆𑀧𑀫𑀼𑀢𑁆𑀢𑁄 𑀯𑀺𑀲𑀜𑁆𑀜𑀼𑀢𑁆𑀢𑁄 𑀯𑀺𑀫𑀭𑀺𑀬𑀸𑀤𑀺𑀓𑀢𑁂𑀦 𑀘𑁂𑀢𑀲𑀸 𑀯𑀺𑀳𑀭𑁂𑀬𑁆𑀬𑀸𑀢𑀺—  𑀦 𑀘 𑀯𑀸𑀘𑀁 𑀧𑀬𑀼𑀢𑁆𑀢𑀁 𑀪𑀸𑀲𑁂𑀬𑁆𑀬𑁇

1529\. **𑀧𑀸𑀕𑀩𑁆𑀪𑀺𑀬𑀁 𑀦 𑀲𑀺𑀓𑁆𑀔𑁂𑀬𑁆𑀬𑀸**𑀢𑀺𑁇 **𑀧𑀸𑀕𑀩𑁆𑀪𑀺𑀬𑀦𑁆**𑀢𑀺 𑀢𑀻𑀡𑀺 𑀧𑀸𑀕𑀩𑁆𑀪𑀺𑀬𑀸𑀦𑀺—  𑀓𑀸𑀬𑀺𑀓𑀁 𑀧𑀸𑀕𑀩𑁆𑀪𑀺𑀬𑀁, 𑀯𑀸𑀘𑀲𑀺𑀓𑀁 𑀧𑀸𑀕𑀩𑁆𑀪𑀺𑀬𑀁, 𑀘𑁂𑀢𑀲𑀺𑀓𑀁 𑀧𑀸𑀕𑀩𑁆𑀪𑀺𑀬𑀁𑁇 𑀓𑀢𑀫𑀁 𑀓𑀸𑀬𑀺𑀓𑀁 𑀧𑀸𑀕𑀩𑁆𑀪𑀺𑀬𑀁? 𑀇𑀥𑁂𑀓𑀘𑁆𑀘𑁄 𑀲𑀁𑀖𑀕𑀢𑁄𑀧𑀺 𑀓𑀸𑀬𑀺𑀓𑀁 𑀧𑀸𑀕𑀩𑁆𑀪𑀺𑀬𑀁 𑀤𑀲𑁆𑀲𑁂𑀢𑀺, 𑀕𑀡𑀕𑀢𑁄𑀧𑀺 𑀓𑀸𑀬𑀺𑀓𑀁 𑀧𑀸𑀕𑀩𑁆𑀪𑀺𑀬𑀁 𑀤𑀲𑁆𑀲𑁂𑀢𑀺, 𑀪𑁄𑀚𑀦𑀲𑀸𑀮𑀸𑀬𑀫𑁆𑀧𑀺 𑀓𑀸𑀬𑀺𑀓𑀁 𑀧𑀸𑀕𑀩𑁆𑀪𑀺𑀬𑀁 𑀤𑀲𑁆𑀲𑁂𑀢𑀺, 𑀚𑀦𑁆𑀢𑀸𑀖𑀭𑁂𑀧𑀺 𑀓𑀸𑀬𑀺𑀓𑀁 𑀧𑀸𑀕𑀩𑁆𑀪𑀺𑀬𑀁 𑀤𑀲𑁆𑀲𑁂𑀢𑀺, 𑀉𑀤𑀓𑀢𑀺𑀢𑁆𑀣𑁂𑀧𑀺 𑀓𑀸𑀬𑀺𑀓𑀁 𑀧𑀸𑀕𑀩𑁆𑀪𑀺𑀬𑀁 𑀤𑀲𑁆𑀲𑁂𑀢𑀺, 𑀅𑀦𑁆𑀢𑀭𑀖𑀭𑀁 𑀧𑀯𑀺𑀲𑀦𑁆𑀢𑁄𑀧𑀺 𑀓𑀸𑀬𑀺𑀓𑀁 𑀧𑀸𑀕𑀩𑁆𑀪𑀺𑀬𑀁 𑀤𑀲𑁆𑀲𑁂𑀢𑀺, 𑀅𑀦𑁆𑀢𑀭𑀖𑀭𑀁 𑀧𑀯𑀺𑀝𑁆𑀞𑁄𑀧𑀺 𑀓𑀸𑀬𑀺𑀓𑀁 𑀧𑀸𑀕𑀩𑁆𑀪𑀺𑀬𑀁 𑀤𑀲𑁆𑀲𑁂𑀢𑀺𑁇

1530\. 𑀓𑀣𑀁 𑀲𑀁𑀖𑀕𑀢𑁄 𑀓𑀸𑀬𑀺𑀓𑀁 𑀧𑀸𑀕𑀩𑁆𑀪𑀺𑀬𑀁 𑀤𑀲𑁆𑀲𑁂𑀢𑀺? 𑀇𑀥𑁂𑀓𑀘𑁆𑀘𑁄 𑀲𑀁𑀖𑀕𑀢𑁄 𑀅𑀘𑀺𑀢𑁆𑀢𑀻𑀓𑀸𑀭𑀓𑀢𑁄 𑀣𑁂𑀭𑁂 𑀪𑀺𑀓𑁆𑀔𑀽 𑀖𑀝𑁆𑀝𑀬𑀦𑁆𑀢𑁄𑀧𑀺 𑀢𑀺𑀝𑁆𑀞𑀢𑀺, 𑀖𑀝𑁆𑀝𑀬𑀦𑁆𑀢𑁄𑀧𑀺 𑀦𑀺𑀲𑀻𑀤𑀢𑀺, 𑀧𑀼𑀭𑀢𑁄𑀧𑀺 𑀢𑀺𑀝𑁆𑀞𑀢𑀺, 𑀧𑀼𑀭𑀢𑁄𑀧𑀺 𑀦𑀺𑀲𑀻𑀤𑀢𑀺, 𑀉𑀘𑁆𑀘𑁂𑀧𑀺 𑀆𑀲𑀦𑁂 𑀦𑀺𑀲𑀻𑀤𑀢𑀺, 𑀲𑀲𑀻𑀲𑀁 𑀧𑀸𑀭𑀼𑀧𑀺𑀢𑁆𑀯𑀸 𑀦𑀺𑀲𑀻𑀤𑀢𑀺, 𑀞𑀺𑀢𑀓𑁄𑀧𑀺 𑀪𑀡𑀢𑀺, 𑀩𑀸𑀳𑀸𑀯𑀺𑀓𑁆𑀔𑁂𑀧𑀓𑁄𑀧𑀺 𑀪𑀡𑀢𑀺𑁇 𑀏𑀯𑀁 𑀲𑀁𑀖𑀕𑀢𑁄 𑀓𑀸𑀬𑀺𑀓𑀁 𑀧𑀸𑀕𑀩𑁆𑀪𑀺𑀬𑀁 𑀤𑀲𑁆𑀲𑁂𑀢𑀺𑁇

1531\. 𑀓𑀣𑀁 𑀕𑀡𑀕𑀢𑁄 𑀓𑀸𑀬𑀺𑀓𑀁 𑀧𑀸𑀕𑀩𑁆𑀪𑀺𑀬𑀁 𑀤𑀲𑁆𑀲𑁂𑀢𑀺? 𑀇𑀥𑁂𑀓𑀘𑁆𑀘𑁄 𑀕𑀡𑀕𑀢𑁄 𑀅𑀘𑀺𑀢𑁆𑀢𑀻𑀓𑀸𑀭𑀓𑀢𑁄 𑀣𑁂𑀭𑀸𑀦𑀁 𑀪𑀺𑀓𑁆𑀔𑀽𑀦𑀁 𑀅𑀦𑀼𑀧𑀸𑀳𑀦𑀸𑀦𑀁 𑀘𑀗𑁆𑀓𑀫𑀦𑁆𑀢𑀸𑀦𑀁 𑀲𑁅𑀧𑀸𑀳𑀦𑁄 𑀘𑀗𑁆𑀓𑀫𑀢𑀺, 𑀦𑀻𑀘𑁂 𑀘𑀗𑁆𑀓𑀫𑁂 𑀘𑀗𑁆𑀓𑀫𑀦𑁆𑀢𑀸𑀦𑀁 𑀉𑀘𑁆𑀘𑁂 𑀘𑀗𑁆𑀓𑀫𑁂 𑀘𑀗𑁆𑀓𑀫𑀢𑀺, 𑀙𑀫𑀸𑀬 𑀘𑀗𑁆𑀓𑀫𑀦𑁆𑀢𑀸𑀦𑀁 𑀘𑀗𑁆𑀓𑀫𑁂 𑀘𑀗𑁆𑀓𑀫𑀢𑀺, 𑀖𑀝𑁆𑀝𑀬𑀦𑁆𑀢𑁄𑀧𑀺 𑀢𑀺𑀝𑁆𑀞𑀢𑀺, 𑀖𑀝𑁆𑀝𑀬𑀦𑁆𑀢𑁄𑀧𑀺 𑀦𑀺𑀲𑀻𑀤𑀢𑀺, 𑀧𑀼𑀭𑀢𑁄𑀧𑀺 𑀢𑀺𑀝𑁆𑀞𑀢𑀺, 𑀧𑀼𑀭𑀢𑁄𑀧𑀺 𑀦𑀺𑀲𑀻𑀤𑀢𑀺, 𑀉𑀘𑁆𑀘𑁂𑀧𑀺 𑀆𑀲𑀦𑁂 𑀦𑀺𑀲𑀻𑀤𑀢𑀺, 𑀲𑀲𑀻𑀲𑀁 𑀧𑀸𑀭𑀼𑀧𑀺𑀢𑁆𑀯𑀸𑀧𑀺 𑀦𑀺𑀲𑀻𑀤𑀢𑀺, 𑀞𑀺𑀢𑁄𑀧𑀺 𑀪𑀡𑀢𑀺, 𑀩𑀸𑀳𑀸𑀯𑀺𑀓𑁆𑀔𑁂𑀧𑀓𑁄𑀧𑀺 𑀪𑀡𑀢𑀺𑁇 𑀏𑀯𑀁 𑀕𑀡𑀕𑀢𑁄 𑀓𑀸𑀬𑀺𑀓𑀁 𑀧𑀸𑀕𑀩𑁆𑀪𑀺𑀬𑀁 𑀤𑀲𑁆𑀲𑁂𑀢𑀺𑁇

1532\. 𑀓𑀣𑀁 𑀪𑁄𑀚𑀦𑀲𑀸𑀮𑀸𑀬𑀁 𑀓𑀸𑀬𑀺𑀓𑀁 𑀧𑀸𑀕𑀩𑁆𑀪𑀺𑀬𑀁 𑀤𑀲𑁆𑀲𑁂𑀢𑀺? 𑀇𑀥𑁂𑀓𑀘𑁆𑀘𑁄 𑀪𑁄𑀚𑀦𑀲𑀸𑀮𑀸𑀬𑀁 𑀅𑀘𑀺𑀢𑁆𑀢𑀻𑀓𑀸𑀭𑀓𑀢𑁄 𑀣𑁂𑀭𑁂 𑀪𑀺𑀓𑁆𑀔𑀽 𑀅𑀦𑀼𑀧𑀔𑀚𑁆𑀚 𑀦𑀺𑀲𑀻𑀤𑀢𑀺, 𑀦𑀯𑁂𑀧𑀺 𑀪𑀺𑀓𑁆𑀔𑀽 𑀆𑀲𑀦𑁂𑀦 𑀧𑀝𑀺𑀩𑀸𑀳𑀢𑀺, 𑀖𑀝𑁆𑀝𑀬𑀦𑁆𑀢𑁄𑀧𑀺 𑀢𑀺𑀝𑁆𑀞𑀢𑀺, 𑀖𑀝𑁆𑀝𑀬𑀦𑁆𑀢𑁄𑀧𑀺 𑀦𑀺𑀲𑀻𑀤𑀢𑀺, 𑀧𑀼𑀭𑀢𑁄𑀧𑀺 𑀢𑀺𑀝𑁆𑀞𑀢𑀺, 𑀧𑀼𑀭𑀢𑁄𑀧𑀺 𑀦𑀺𑀲𑀻𑀤𑀢𑀺, 𑀉𑀘𑁆𑀘𑁂𑀧𑀺 𑀆𑀲𑀦𑁂 𑀦𑀺𑀲𑀻𑀤𑀢𑀺, 𑀲𑀲𑀻𑀲𑀁 𑀧𑀸𑀭𑀼𑀧𑀺𑀢𑁆𑀯𑀸 𑀦𑀺𑀲𑀻𑀤𑀢𑀺, 𑀞𑀺𑀢𑀓𑁄𑀧𑀺 𑀪𑀡𑀢𑀺, 𑀩𑀸𑀳𑀸𑀯𑀺𑀓𑁆𑀔𑁂𑀧𑀓𑁄𑀧𑀺 𑀪𑀡𑀢𑀺𑁇 𑀏𑀯𑀁 𑀪𑁄𑀚𑀦𑀲𑀸𑀮𑀸𑀬𑀁 𑀓𑀸𑀬𑀺𑀓𑀁 𑀧𑀸𑀕𑀩𑁆𑀪𑀺𑀬𑀁 𑀤𑀲𑁆𑀲𑁂𑀢𑀺𑁇

1533\. 𑀓𑀣𑀁 𑀚𑀦𑁆𑀢𑀸𑀖𑀭𑁂 𑀓𑀸𑀬𑀺𑀓𑀁 𑀧𑀸𑀕𑀩𑁆𑀪𑀺𑀬𑀁 𑀤𑀲𑁆𑀲𑁂𑀢𑀺? 𑀇𑀥𑁂𑀓𑀘𑁆𑀘𑁄 𑀚𑀦𑁆𑀢𑀸𑀖𑀭𑁂 𑀅𑀘𑀺𑀢𑁆𑀢𑀻𑀓𑀸𑀭𑀓𑀢𑁄 𑀣𑁂𑀭𑁂 𑀪𑀺𑀓𑁆𑀔𑀽 𑀖𑀝𑁆𑀝𑀬𑀦𑁆𑀢𑁄𑀧𑀺 𑀢𑀺𑀝𑁆𑀞𑀢𑀺, 𑀖𑀝𑁆𑀝𑀬𑀦𑁆𑀢𑁄𑀧𑀺 𑀦𑀺𑀲𑀻𑀤𑀢𑀺, 𑀧𑀼𑀭𑀢𑁄𑀧𑀺 𑀢𑀺𑀝𑁆𑀞𑀢𑀺, 𑀧𑀼𑀭𑀢𑁄𑀧𑀺 𑀦𑀺𑀲𑀻𑀤𑀢𑀺, 𑀉𑀘𑁆𑀘𑁂𑀧𑀺 𑀆𑀲𑀦𑁂 𑀦𑀺𑀲𑀻𑀤𑀢𑀺, 𑀅𑀦𑀸𑀧𑀼𑀘𑁆𑀙𑀸𑀧𑀺 𑀓𑀝𑁆𑀞𑀁 𑀧𑀓𑁆𑀔𑀺𑀧𑀢𑀺, 𑀅𑀦𑀸𑀧𑀼𑀘𑁆𑀙𑀸𑀧𑀺 𑀤𑁆𑀯𑀸𑀭𑀁 𑀧𑀺𑀤𑀳𑀢𑀺𑁇 𑀏𑀯𑀁 𑀚𑀦𑁆𑀢𑀸𑀖𑀭𑁂 𑀓𑀸𑀬𑀺𑀓𑀁 𑀧𑀸𑀕𑀩𑁆𑀪𑀺𑀬𑀁 𑀤𑀲𑁆𑀲𑁂𑀢𑀺𑁇

1534\. 𑀓𑀣𑀁 𑀉𑀤𑀓𑀢𑀺𑀢𑁆𑀣𑁂 𑀓𑀸𑀬𑀺𑀓𑀁 𑀧𑀸𑀕𑀩𑁆𑀪𑀺𑀬𑀁 𑀤𑀲𑁆𑀲𑁂𑀢𑀺? 𑀇𑀥𑁂𑀓𑀘𑁆𑀘𑁄 𑀉𑀤𑀓𑀢𑀺𑀢𑁆𑀣𑁂 𑀅𑀘𑀺𑀢𑁆𑀢𑀻𑀓𑀸𑀭𑀓𑀢𑁄 𑀣𑁂𑀭𑁂 𑀪𑀺𑀓𑁆𑀔𑀽 𑀖𑀝𑁆𑀝𑀬𑀦𑁆𑀢𑁄𑀧𑀺 𑀑𑀢𑀭𑀢𑀺, 𑀧𑀼𑀭𑀢𑁄𑀧𑀺 𑀑𑀢𑀭𑀢𑀺, 𑀖𑀝𑁆𑀝𑀬𑀦𑁆𑀢𑁄𑀧𑀺 𑀦𑁆𑀳𑀸𑀬𑀢𑀺, 𑀧𑀼𑀭𑀢𑁄𑀧𑀺 𑀦𑁆𑀳𑀸𑀬𑀢𑀺, 𑀉𑀧𑀭𑀺𑀢𑁄𑀧𑀺 𑀦𑁆𑀳𑀸𑀬𑀢𑀺, 𑀖𑀝𑁆𑀝𑀬𑀦𑁆𑀢𑁄𑀧𑀺 𑀉𑀢𑁆𑀢𑀭𑀢𑀺, 𑀧𑀼𑀭𑀢𑁄𑀧𑀺 𑀉𑀢𑁆𑀢𑀭𑀢𑀺, 𑀉𑀧𑀭𑀺𑀢𑁄𑀧𑀺 𑀉𑀢𑁆𑀢𑀭𑀢𑀺𑁇 𑀏𑀯𑀁 𑀉𑀤𑀓𑀢𑀺𑀢𑁆𑀣𑁂 𑀓𑀸𑀬𑀺𑀓𑀁 𑀧𑀸𑀕𑀩𑁆𑀪𑀺𑀬𑀁 𑀤𑀲𑁆𑀲𑁂𑀢𑀺𑁇

1535\. 𑀓𑀣𑀁 𑀅𑀦𑁆𑀢𑀭𑀖𑀭𑀁 𑀧𑀯𑀺𑀲𑀦𑁆𑀢𑁄 𑀓𑀸𑀬𑀺𑀓𑀁 𑀧𑀸𑀕𑀩𑁆𑀪𑀺𑀬𑀁 𑀤𑀲𑁆𑀲𑁂𑀢𑀺? 𑀇𑀥𑁂𑀓𑀘𑁆𑀘𑁄 𑀅𑀦𑁆𑀢𑀭𑀖𑀭𑀁 𑀧𑀯𑀺𑀲𑀦𑁆𑀢𑁄 𑀅𑀘𑀺𑀢𑁆𑀢𑀻𑀓𑀸𑀭𑀓𑀢𑁄 𑀣𑁂𑀭𑁂 𑀪𑀺𑀓𑁆𑀔𑀽 𑀖𑀝𑁆𑀝𑀬𑀦𑁆𑀢𑁄𑀧𑀺 𑀕𑀘𑁆𑀙𑀢𑀺, 𑀧𑀼𑀭𑀢𑁄𑀧𑀺 𑀕𑀘𑁆𑀙𑀢𑀺, 𑀯𑁄𑀓𑁆𑀓𑀫𑁆𑀫𑀸𑀧𑀺 𑀣𑁂𑀭𑀸𑀦𑀁 𑀪𑀺𑀓𑁆𑀔𑀽𑀦𑀁 𑀧𑀼𑀭𑀢𑁄 𑀕𑀘𑁆𑀙𑀢𑀺𑁇 𑀏𑀯𑀁 𑀅𑀦𑁆𑀢𑀭𑀖𑀭𑀁 𑀧𑀯𑀺𑀲𑀦𑁆𑀢𑁄 𑀓𑀸𑀬𑀺𑀓𑀁 𑀧𑀸𑀕𑀩𑁆𑀪𑀺𑀬𑀁 𑀤𑀲𑁆𑀲𑁂𑀢𑀺𑁇

1536\. 𑀓𑀣𑀁 𑀅𑀦𑁆𑀢𑀭𑀖𑀭𑀁 𑀧𑀯𑀺𑀝𑁆𑀞𑁄 𑀓𑀸𑀬𑀺𑀓𑀁 𑀧𑀸𑀕𑀩𑁆𑀪𑀺𑀬𑀁 𑀤𑀲𑁆𑀲𑁂𑀢𑀺? 𑀇𑀥𑁂𑀓𑀘𑁆𑀘𑁄 𑀅𑀦𑁆𑀢𑀭𑀖𑀭𑀁 𑀧𑀯𑀺𑀝𑁆𑀞𑁄 “𑀦 𑀧𑀯𑀺𑀲, 𑀪𑀦𑁆𑀢𑁂”𑀢𑀺 𑀯𑀼𑀘𑁆𑀘𑀫𑀸𑀦𑁄 𑀧𑀯𑀺𑀲𑀢𑀺, “𑀦 𑀢𑀺𑀝𑁆𑀞, 𑀪𑀦𑁆𑀢𑁂”𑀢𑀺 𑀯𑀼𑀘𑁆𑀘𑀫𑀸𑀦𑁄 𑀢𑀺𑀝𑁆𑀞𑀢𑀺, “𑀦 𑀦𑀺𑀲𑀻𑀤, 𑀪𑀦𑁆𑀢𑁂”𑀢𑀺 𑀯𑀼𑀘𑁆𑀘𑀫𑀸𑀦𑁄 𑀦𑀺𑀲𑀻𑀤𑀢𑀺, 𑀅𑀦𑁄𑀓𑀸𑀲𑀫𑁆𑀧𑀺 𑀧𑀯𑀺𑀲𑀢𑀺, 𑀅𑀦𑁄𑀓𑀸𑀲𑁂𑀧𑀺 𑀢𑀺𑀝𑁆𑀞𑀢𑀺, 𑀅𑀦𑁄𑀓𑀸𑀲𑁂𑀧𑀺 𑀦𑀺𑀲𑀻𑀤𑀢𑀺, 𑀬𑀸𑀦𑀺𑀧𑀺 𑀢𑀸𑀦𑀺 𑀳𑁄𑀦𑁆𑀢𑀺 𑀓𑀼𑀮𑀸𑀦𑀁 𑀑𑀯𑀭𑀓𑀸𑀦𑀺 𑀕𑀽𑀍𑀳𑀸𑀦𑀺 𑀘 𑀧𑀝𑀺𑀘𑁆𑀙𑀦𑁆𑀦𑀸𑀦𑀺 𑀘, 𑀬𑀢𑁆𑀣 𑀓𑀼𑀮𑀺𑀢𑁆𑀣𑀺𑀬𑁄 𑀓𑀼𑀮𑀥𑀻𑀢𑀭𑁄 𑀓𑀼𑀮𑀲𑀼𑀡𑁆𑀳𑀸𑀬𑁄 𑀓𑀼𑀮𑀓𑀼𑀫𑀸𑀭𑀺𑀬𑁄 𑀦𑀺𑀲𑀻𑀤𑀦𑁆𑀢𑀺 𑀢𑀢𑁆𑀣𑀧𑀺 𑀲𑀳𑀲𑀸 𑀧𑀯𑀺𑀲𑀢𑀺, 𑀓𑀼𑀫𑀸𑀭𑀓𑀲𑁆𑀲𑀧𑀺 𑀲𑀻𑀲𑀁 𑀧𑀭𑀸𑀫𑀲𑀢𑀺𑁇 𑀏𑀯𑀁 𑀅𑀦𑁆𑀢𑀭𑀖𑀭𑀁 𑀧𑀯𑀺𑀝𑁆𑀞𑁄 𑀓𑀸𑀬𑀺𑀓𑀁 𑀧𑀸𑀕𑀩𑁆𑀪𑀺𑀬𑀁 𑀤𑀲𑁆𑀲𑁂𑀢𑀺—  𑀇𑀤𑀁 𑀓𑀸𑀬𑀺𑀓𑀁 𑀧𑀸𑀕𑀩𑁆𑀪𑀺𑀬𑀁𑁇

1537\. 𑀓𑀢𑀫𑀁 𑀯𑀸𑀘𑀲𑀺𑀓𑀁 𑀧𑀸𑀕𑀩𑁆𑀪𑀺𑀬𑀁? 𑀇𑀥𑁂𑀓𑀘𑁆𑀘𑁄 𑀲𑀁𑀖𑀕𑀢𑁄𑀧𑀺 𑀯𑀸𑀘𑀲𑀺𑀓𑀁 𑀧𑀸𑀕𑀩𑁆𑀪𑀺𑀬𑀁 𑀤𑀲𑁆𑀲𑁂𑀢𑀺, 𑀕𑀡𑀕𑀢𑁄𑀧𑀺 𑀯𑀸𑀘𑀲𑀺𑀓𑀁 𑀧𑀸𑀕𑀩𑁆𑀪𑀺𑀬𑀁 𑀤𑀲𑁆𑀲𑁂𑀢𑀺, 𑀅𑀦𑁆𑀢𑀭𑀖𑀭𑀁 𑀧𑀯𑀺𑀝𑁆𑀞𑁄𑀧𑀺 𑀯𑀸𑀘𑀲𑀺𑀓𑀁 𑀧𑀸𑀕𑀩𑁆𑀪𑀺𑀬𑀁 𑀤𑀲𑁆𑀲𑁂𑀢𑀺𑁇 𑀓𑀣𑀁 𑀲𑀁𑀖𑀕𑀢𑁄 𑀯𑀸𑀘𑀲𑀺𑀓𑀁 𑀧𑀸𑀕𑀩𑁆𑀪𑀺𑀬𑀁 𑀤𑀲𑁆𑀲𑁂𑀢𑀺? 𑀇𑀥𑁂𑀓𑀘𑁆𑀘𑁄 𑀲𑀁𑀖𑀕𑀢𑁄 𑀅𑀘𑀺𑀢𑁆𑀢𑀻𑀓𑀸𑀭𑀓𑀢𑁄 𑀣𑁂𑀭𑁂 𑀪𑀺𑀓𑁆𑀔𑀽 𑀅𑀦𑀸𑀧𑀼𑀘𑁆𑀙𑀁 𑀯𑀸 𑀅𑀦𑀚𑁆𑀛𑀺𑀝𑁆𑀞𑁄 𑀯𑀸 𑀆𑀭𑀸𑀫𑀕𑀢𑀸𑀦𑀁 𑀪𑀺𑀓𑁆𑀔𑀽𑀦𑀁 𑀥𑀫𑁆𑀫𑀁 𑀪𑀡𑀢𑀺, 𑀧𑀜𑁆𑀳𑀁 𑀯𑀺𑀲𑀚𑁆𑀚𑁂𑀢𑀺, 𑀧𑀸𑀢𑀺𑀫𑁄𑀓𑁆𑀔𑀁 𑀉𑀤𑁆𑀤𑀺𑀲𑀢𑀺, 𑀞𑀺𑀢𑀓𑁄𑀧𑀺 𑀪𑀡𑀢𑀺, 𑀩𑀸𑀳𑀸𑀯𑀺𑀓𑁆𑀔𑁂𑀧𑀓𑁄𑀧𑀺 𑀪𑀡𑀢𑀺𑁇 𑀏𑀯𑀁 𑀲𑀁𑀖𑀕𑀢𑁄 𑀯𑀸𑀘𑀲𑀺𑀓𑀁 𑀧𑀸𑀕𑀩𑁆𑀪𑀺𑀬𑀁 𑀤𑀲𑁆𑀲𑁂𑀢𑀺𑁇

1538\. 𑀓𑀣𑀁 𑀕𑀡𑀕𑀢𑁄 𑀯𑀸𑀘𑀲𑀺𑀓𑀁 𑀧𑀸𑀕𑀩𑁆𑀪𑀺𑀬𑀁 𑀤𑀲𑁆𑀲𑁂𑀢𑀺? 𑀇𑀥𑁂𑀓𑀘𑁆𑀘𑁄 𑀕𑀡𑀕𑀢𑁄 𑀅𑀘𑀺𑀢𑁆𑀢𑀻𑀓𑀸𑀭𑀓𑀢𑁄 𑀣𑁂𑀭𑁂 𑀪𑀺𑀓𑁆𑀔𑀽 𑀅𑀦𑀸𑀧𑀼𑀘𑁆𑀙𑀁 𑀯𑀸 𑀅𑀦𑀚𑁆𑀛𑀺𑀝𑁆𑀞𑁄 𑀯𑀸 𑀆𑀭𑀸𑀫𑀕𑀢𑀸𑀦𑀁 𑀪𑀺𑀓𑁆𑀔𑀽𑀦𑀁 𑀥𑀫𑁆𑀫𑀁 𑀪𑀡𑀢𑀺, 𑀧𑀜𑁆𑀳𑀁 𑀯𑀺𑀲𑀚𑁆𑀚𑁂𑀢𑀺, 𑀞𑀺𑀢𑀓𑁄𑀧𑀺 𑀪𑀡𑀢𑀺, 𑀩𑀸𑀳𑀸𑀯𑀺𑀓𑁆𑀔𑁂𑀧𑀓𑁄𑀧𑀺 𑀪𑀡𑀢𑀺; 𑀆𑀭𑀸𑀫𑀕𑀢𑀸𑀦𑀁 𑀪𑀺𑀓𑁆𑀔𑀼𑀦𑀻𑀦𑀁 𑀉𑀧𑀸𑀲𑀓𑀸𑀦𑀁 𑀉𑀧𑀸𑀲𑀺𑀓𑀸𑀦𑀁 𑀥𑀫𑁆𑀫𑀁 𑀪𑀡𑀢𑀺, 𑀧𑀜𑁆𑀳𑀁 𑀯𑀺𑀲𑀚𑁆𑀚𑁂𑀢𑀺, 𑀞𑀺𑀢𑀓𑁄𑀧𑀺 𑀪𑀡𑀢𑀺, 𑀩𑀸𑀳𑀸𑀯𑀺𑀓𑁆𑀔𑁂𑀧𑀓𑁄𑀧𑀺 𑀪𑀡𑀢𑀺𑁇 𑀏𑀯𑀁 𑀕𑀡𑀕𑀢𑁄 𑀯𑀸𑀘𑀲𑀺𑀓𑀁 𑀧𑀸𑀕𑀩𑁆𑀪𑀺𑀬𑀁 𑀤𑀲𑁆𑀲𑁂𑀢𑀺𑁇

1539\. 𑀓𑀣𑀁 𑀅𑀦𑁆𑀢𑀭𑀖𑀭𑀁 𑀧𑀯𑀺𑀝𑁆𑀞𑁄 𑀯𑀸𑀘𑀲𑀺𑀓𑀁 𑀧𑀸𑀕𑀩𑁆𑀪𑀺𑀬𑀁 𑀤𑀲𑁆𑀲𑁂𑀢𑀺? 𑀇𑀥𑁂𑀓𑀘𑁆𑀘𑁄 𑀅𑀦𑁆𑀢𑀭𑀖𑀭𑀁 𑀧𑀯𑀺𑀝𑁆𑀞𑁄 𑀇𑀢𑁆𑀣𑀺𑀁 𑀯𑀸 𑀓𑀼𑀫𑀸𑀭𑀺𑀁 𑀯𑀸 𑀏𑀯𑀫𑀸𑀳—  “𑀇𑀢𑁆𑀣𑀦𑁆𑀦𑀸𑀫𑁂 𑀇𑀢𑁆𑀣𑀗𑁆𑀕𑁄𑀢𑁆𑀢𑁂 𑀓𑀺𑀁 𑀅𑀢𑁆𑀣𑀺? 𑀬𑀸𑀕𑀼 𑀅𑀢𑁆𑀣𑀺, 𑀪𑀢𑁆𑀢𑀁 𑀅𑀢𑁆𑀣𑀺, 𑀔𑀸𑀤𑀦𑀻𑀬𑀁 𑀅𑀢𑁆𑀣𑀺? 𑀓𑀺𑀁 𑀧𑀺𑀯𑀺𑀲𑁆𑀲𑀸𑀫, 𑀓𑀺𑀁 𑀪𑀼𑀜𑁆𑀚𑀺𑀲𑁆𑀲𑀸𑀫, 𑀓𑀺𑀁 𑀔𑀸𑀤𑀺𑀲𑁆𑀲𑀸𑀫, 𑀓𑀺𑀁 𑀯𑀸 𑀅𑀢𑁆𑀣𑀺, 𑀓𑀺𑀁 𑀯𑀸 𑀫𑁂 𑀤𑀲𑁆𑀲𑀣𑀸”𑀢𑀺 𑀯𑀺𑀧𑁆𑀧𑀮𑀧𑀢𑀺𑁇 𑀏𑀯𑀁 𑀅𑀦𑁆𑀢𑀭𑀖𑀭𑀁 𑀧𑀯𑀺𑀝𑁆𑀞𑁄 𑀯𑀸𑀘𑀲𑀺𑀓𑀁 𑀧𑀸𑀕𑀩𑁆𑀪𑀺𑀬𑀁 𑀤𑀲𑁆𑀲𑁂𑀢𑀺—  𑀇𑀤𑀁 𑀯𑀸𑀘𑀲𑀺𑀓𑀁 𑀧𑀸𑀕𑀩𑁆𑀪𑀺𑀬𑀁𑁇

1540\. 𑀓𑀢𑀫𑀁 𑀘𑁂𑀢𑀲𑀺𑀓𑀁 𑀧𑀸𑀕𑀩𑁆𑀪𑀺𑀬𑀁? 𑀇𑀥𑁂𑀓𑀘𑁆𑀘𑁄 𑀦 𑀉𑀘𑁆𑀘𑀸 𑀓𑀼𑀮𑀸 𑀧𑀩𑁆𑀩𑀚𑀺𑀢𑁄 𑀲𑀫𑀸𑀦𑁄 𑀉𑀘𑁆𑀘𑀸 𑀓𑀼𑀮𑀸 𑀧𑀩𑁆𑀩𑀚𑀺𑀢𑁂𑀦 𑀲𑀤𑁆𑀥𑀺𑀁 𑀲𑀤𑀺𑀲𑀁 𑀅𑀢𑁆𑀢𑀸𑀦𑀁 𑀓𑀭𑁄𑀢𑀺 𑀘𑀺𑀢𑁆𑀢𑁂𑀦, 𑀦 𑀫𑀳𑀸𑀪𑁄𑀕𑀓𑀼𑀮𑀸 𑀧𑀩𑁆𑀩𑀚𑀺𑀢𑁄 𑀲𑀫𑀸𑀦𑁄 𑀫𑀳𑀸𑀪𑁄𑀕𑀓𑀼𑀮𑀸 𑀧𑀩𑁆𑀩𑀚𑀺𑀢𑁂𑀦 𑀲𑀤𑁆𑀥𑀺𑀁 𑀲𑀤𑀺𑀲𑀁 𑀅𑀢𑁆𑀢𑀸𑀦𑀁 𑀓𑀭𑁄𑀢𑀺 𑀘𑀺𑀢𑁆𑀢𑁂𑀦, 𑀦 𑀉𑀍𑀆𑀭𑀪𑁄𑀕𑀓𑀼𑀮𑀸 𑀧𑀩𑁆𑀩𑀚𑀺𑀢𑁄 𑀲𑀫𑀸𑀦𑁄 𑀉𑀍𑀆𑀭𑀪𑁄𑀕𑀓𑀼𑀮𑀸 𑀧𑀩𑁆𑀩𑀚𑀺𑀢𑁂𑀦 𑀲𑀤𑁆𑀥𑀺𑀁 𑀲𑀤𑀺𑀲𑀁 𑀅𑀢𑁆𑀢𑀸𑀦𑀁 𑀓𑀭𑁄𑀢𑀺 𑀘𑀺𑀢𑁆𑀢𑁂𑀦, 𑀦 𑀲𑀼𑀢𑁆𑀢𑀦𑁆𑀢𑀺𑀓𑁄 𑀲𑀫𑀸𑀦𑁄 𑀲𑀼𑀢𑁆𑀢𑀦𑁆𑀢𑀺𑀓𑁂𑀦 𑀲𑀤𑁆𑀥𑀺𑀁 𑀲𑀤𑀺𑀲𑀁 𑀅𑀢𑁆𑀢𑀸𑀦𑀁 𑀓𑀭𑁄𑀢𑀺 𑀘𑀺𑀢𑁆𑀢𑁂𑀦, 𑀦 𑀯𑀺𑀦𑀬𑀥𑀭𑁄 𑀲𑀫𑀸𑀦𑁄 …  𑀦 𑀥𑀫𑁆𑀫𑀓𑀣𑀺𑀓𑁄 𑀲𑀫𑀸𑀦𑁄…  𑀦 𑀆𑀭𑀜𑁆𑀜𑀺𑀓𑁄 𑀲𑀫𑀸𑀦𑁄…  𑀦 𑀧𑀺𑀡𑁆𑀟𑀧𑀸𑀢𑀺𑀓𑁄 𑀲𑀫𑀸𑀦𑁄…  𑀦 𑀧𑀁𑀲𑀼𑀓𑀽𑀮𑀺𑀓𑁄 𑀲𑀫𑀸𑀦𑁄…  𑀦 𑀢𑁂𑀘𑀻𑀯𑀭𑀺𑀓𑁄 𑀲𑀫𑀸𑀦𑁄…  𑀦 𑀲𑀧𑀤𑀸𑀦𑀘𑀸𑀭𑀺𑀓𑁄 𑀲𑀫𑀸𑀦𑁄…  𑀦 𑀔𑀮𑀼𑀧𑀘𑁆𑀙𑀸𑀪𑀢𑁆𑀢𑀺𑀓𑁄 𑀲𑀫𑀸𑀦𑁄…  𑀦 𑀦𑁂𑀲𑀚𑁆𑀚𑀺𑀓𑁄 𑀲𑀫𑀸𑀦𑁄…  𑀦 𑀬𑀣𑀸𑀲𑀦𑁆𑀣𑀢𑀺𑀓𑁄 𑀲𑀫𑀸𑀦𑁄 𑀬𑀣𑀸𑀲𑀦𑁆𑀣𑀢𑀺𑀓𑁂𑀦 𑀲𑀤𑁆𑀥𑀺𑀁 𑀲𑀤𑀺𑀲𑀁 𑀅𑀢𑁆𑀢𑀸𑀦𑀁 𑀓𑀭𑁄𑀢𑀺 𑀘𑀺𑀢𑁆𑀢𑁂𑀦, 𑀦 𑀧𑀞𑀫𑀲𑁆𑀲 𑀛𑀸𑀦𑀲𑁆𑀲 𑀮𑀸𑀪𑀻 𑀲𑀫𑀸𑀦𑁄 𑀧𑀞𑀫𑀲𑁆𑀲 𑀛𑀸𑀦𑀲𑁆𑀲 𑀮𑀸𑀪𑀺𑀦𑀸 𑀲𑀤𑁆𑀥𑀺𑀁 𑀲𑀤𑀺𑀲𑀁 𑀅𑀢𑁆𑀢𑀸𑀦𑀁 𑀓𑀭𑁄𑀢𑀺 𑀘𑀺𑀢𑁆𑀢𑁂𑀦, 𑀦 𑀤𑀼𑀢𑀺𑀬𑀲𑁆𑀲 𑀛𑀸𑀦𑀲𑁆𑀲…  𑀦 𑀢𑀢𑀺𑀬𑀲𑁆𑀲 𑀛𑀸𑀦𑀲𑁆𑀲…  𑀦 𑀘𑀢𑀼𑀢𑁆𑀣𑀲𑁆𑀲 𑀛𑀸𑀦𑀲𑁆𑀲 𑀮𑀸𑀪𑀻 𑀲𑀫𑀸𑀦𑁄…  𑀦 𑀆𑀓𑀸𑀲𑀸𑀦𑀜𑁆𑀘𑀸𑀬𑀢𑀦𑀲𑀫𑀸𑀧𑀢𑁆𑀢𑀺𑀬𑀸 𑀮𑀸𑀪𑀻 𑀲𑀫𑀸𑀦𑁄…  𑀦 𑀯𑀺𑀜𑁆𑀜𑀸𑀡𑀜𑁆𑀘𑀸𑀬𑀢𑀦𑀲𑀫𑀸𑀧𑀢𑁆𑀢𑀺𑀬𑀸…  𑀦 𑀆𑀓𑀺𑀜𑁆𑀘𑀜𑁆𑀜𑀸𑀬𑀢𑀦𑀲𑀫𑀸𑀧𑀢𑁆𑀢𑀺𑀬𑀸…  𑀦 𑀦𑁂𑀯𑀲𑀜𑁆𑀜𑀸𑀦𑀸𑀲𑀜𑁆𑀜𑀸𑀬𑀢𑀦𑀲𑀫𑀸𑀧𑀢𑁆𑀢𑀺𑀬𑀸 𑀮𑀸𑀪𑀻 𑀲𑀫𑀸𑀦𑁄 𑀦𑁂𑀯𑀲𑀜𑁆𑀜𑀸𑀦𑀸𑀲𑀜𑁆𑀜𑀸𑀬𑀢𑀦𑀲𑀫𑀸𑀧𑀢𑁆𑀢𑀺𑀬𑀸 𑀮𑀸𑀪𑀺𑀦𑀸 𑀲𑀤𑁆𑀥𑀺𑀁 𑀲𑀤𑀺𑀲𑀁 𑀅𑀢𑁆𑀢𑀸𑀦𑀁 𑀓𑀭𑁄𑀢𑀺 𑀘𑀺𑀢𑁆𑀢𑁂𑀦—  𑀇𑀤𑀁 𑀘𑁂𑀢𑀲𑀺𑀓𑀁 𑀧𑀸𑀕𑀩𑁆𑀪𑀺𑀬𑀁𑁇 **𑀦 𑀲𑀺𑀓𑁆𑀔𑁂𑀬𑁆𑀬𑀸**𑀢𑀺 𑀧𑀸𑀕𑀩𑁆𑀪𑀺𑀬𑀁 𑀦 𑀲𑀺𑀓𑁆𑀔𑁂𑀬𑁆𑀬 𑀦 𑀘𑀭𑁂𑀬𑁆𑀬 𑀦 𑀆𑀘𑀭𑁂𑀬𑁆𑀬 𑀦 𑀲𑀫𑀸𑀘𑀭𑁂𑀬𑁆𑀬 𑀦 𑀲𑀫𑀸𑀤𑀸𑀬 𑀯𑀢𑁆𑀢𑁂𑀬𑁆𑀬, 𑀧𑀸𑀕𑀩𑁆𑀪𑀺𑀬𑀁 𑀧𑀚𑀳𑁂𑀬𑁆𑀬 𑀯𑀺𑀦𑁄𑀤𑁂𑀬𑁆𑀬 𑀩𑁆𑀬𑀦𑁆𑀢𑀺𑀁 𑀓𑀭𑁂𑀬𑁆𑀬 𑀅𑀦𑀪𑀸𑀯𑀁 𑀕𑀫𑁂𑀬𑁆𑀬, 𑀧𑀸𑀕𑀩𑁆𑀪𑀺𑀬𑀸 𑀆𑀭𑀢𑁄 𑀅𑀲𑁆𑀲 𑀯𑀺𑀭𑀢𑁄 𑀧𑀝𑀺𑀯𑀺𑀭𑀢𑁄 𑀦𑀺𑀓𑁆𑀔𑀦𑁆𑀢𑁄 𑀦𑀺𑀲𑁆𑀲𑀝𑁄 𑀯𑀺𑀧𑁆𑀧𑀫𑀼𑀢𑁆𑀢𑁄 𑀯𑀺𑀲𑀜𑁆𑀜𑀼𑀢𑁆𑀢𑁄 𑀯𑀺𑀫𑀭𑀺𑀬𑀸𑀤𑀺𑀓𑀢𑁂𑀦 𑀘𑁂𑀢𑀲𑀸 𑀯𑀺𑀳𑀭𑁂𑀬𑁆𑀬𑀸𑀢𑀺—  𑀧𑀸𑀕𑀩𑁆𑀪𑀺𑀬𑀁 𑀦 𑀲𑀺𑀓𑁆𑀔𑁂𑀬𑁆𑀬𑁇

1541\. **𑀓𑀣𑀁 𑀯𑀺𑀕𑁆𑀕𑀸𑀳𑀺𑀓𑀁 𑀦 𑀓𑀣𑀬𑁂𑀬𑁆𑀬𑀸**𑀢𑀺𑁇 𑀓𑀢𑀫𑀸 𑀯𑀺𑀕𑁆𑀕𑀸𑀳𑀺𑀓𑀸 𑀓𑀣𑀸? 𑀇𑀥𑁂𑀓𑀘𑁆𑀘𑁄 𑀏𑀯𑀭𑀽𑀧𑀺𑀁 𑀓𑀣𑀁 𑀓𑀢𑁆𑀢𑀸 𑀳𑁄𑀢𑀺—  “𑀦 𑀢𑁆𑀯𑀁 𑀇𑀫𑀁 𑀥𑀫𑁆𑀫𑀯𑀺𑀦𑀬𑀁 𑀆𑀚𑀸𑀦𑀸𑀲𑀺…𑀧𑁂…  𑀦𑀺𑀩𑁆𑀩𑁂𑀞𑁂𑀳𑀺 𑀯𑀸 𑀲𑀘𑁂 𑀧𑀳𑁄𑀲𑀻”𑀢𑀺𑁇 𑀯𑀼𑀢𑁆𑀢𑀜𑁆𑀳𑁂𑀢𑀁 𑀪𑀕𑀯𑀢𑀸—  “𑀯𑀺𑀕𑁆𑀕𑀸𑀳𑀺𑀓𑀸𑀬 𑀔𑁄, 𑀫𑁄𑀕𑁆𑀕𑀮𑁆𑀮𑀸𑀦, 𑀓𑀣𑀸𑀬 𑀲𑀢𑀺 𑀓𑀣𑀸𑀩𑀸𑀳𑀼𑀮𑁆𑀮𑀁 𑀧𑀸𑀝𑀺𑀓𑀗𑁆𑀔𑀁, 𑀓𑀣𑀸𑀩𑀸𑀳𑀼𑀮𑁆𑀮𑁂 𑀲𑀢𑀺 𑀉𑀤𑁆𑀥𑀘𑁆𑀘𑀁, 𑀉𑀤𑁆𑀥𑀢𑀲𑁆𑀲 𑀅𑀲𑀁𑀯𑀭𑁄, 𑀅𑀲𑀁𑀯𑀼𑀢𑀲𑁆𑀲 𑀆𑀭𑀸 𑀘𑀺𑀢𑁆𑀢𑀁 𑀲𑀫𑀸𑀥𑀺𑀫𑁆𑀳𑀸”𑀢𑀺𑁇 **𑀓𑀣𑀁 𑀯𑀺𑀕𑁆𑀕𑀸𑀳𑀺𑀓𑀁 𑀦 𑀓𑀣𑀬𑁂𑀬𑁆𑀬𑀸**𑀢𑀺𑁇 𑀯𑀺𑀕𑁆𑀕𑀸𑀳𑀺𑀓𑀁 𑀓𑀣𑀁 𑀦 𑀓𑀣𑁂𑀬𑁆𑀬 𑀦 𑀪𑀡𑁂𑀬𑁆𑀬 𑀦 𑀤𑀻𑀧𑁂𑀬𑁆𑀬 𑀦 𑀯𑁄𑀳𑀭𑁂𑀬𑁆𑀬, 𑀯𑀺𑀕𑁆𑀕𑀸𑀳𑀺𑀓𑀁 𑀓𑀣𑀁 𑀧𑀚𑀳𑁂𑀬𑁆𑀬 𑀯𑀺𑀦𑁄𑀤𑁂𑀬𑁆𑀬 𑀩𑁆𑀬𑀦𑁆𑀢𑀺𑀁 𑀓𑀭𑁂𑀬𑁆𑀬 𑀅𑀦𑀪𑀸𑀯𑀁 𑀕𑀫𑁂𑀬𑁆𑀬, 𑀯𑀺𑀕𑁆𑀕𑀸𑀳𑀺𑀓𑀓𑀣𑀸𑀬 𑀆𑀭𑀢𑁄 𑀅𑀲𑁆𑀲 𑀯𑀺𑀭𑀢𑁄 𑀧𑀝𑀺𑀯𑀺𑀭𑀢𑁄 𑀦𑀺𑀓𑁆𑀔𑀦𑁆𑀢𑁄 𑀦𑀺𑀲𑁆𑀲𑀝𑁄 𑀯𑀺𑀧𑁆𑀧𑀫𑀼𑀢𑁆𑀢𑁄 𑀯𑀺𑀲𑀜𑁆𑀜𑀼𑀢𑁆𑀢𑁄 𑀯𑀺𑀫𑀭𑀺𑀬𑀸𑀤𑀺𑀓𑀢𑁂𑀦 𑀘𑁂𑀢𑀲𑀸 𑀯𑀺𑀳𑀭𑁂𑀬𑁆𑀬𑀸𑀢𑀺—  𑀓𑀣𑀁 𑀯𑀺𑀕𑁆𑀕𑀸𑀳𑀺𑀓𑀁 𑀦 𑀓𑀣𑀬𑁂𑀬𑁆𑀬𑁇

1542\. 𑀢𑁂𑀦𑀸𑀳 𑀪𑀕𑀯𑀸—

1543\. _“𑀦 𑀘 𑀓𑀢𑁆𑀣𑀺𑀓𑁄 𑀲𑀺𑀬𑀸 𑀪𑀺𑀓𑁆𑀔𑀼,_  
_𑀦 𑀘 𑀯𑀸𑀘𑀁 𑀧𑀬𑀼𑀢𑁆𑀢𑀁 𑀪𑀸𑀲𑁂𑀬𑁆𑀬;_  
_𑀧𑀸𑀕𑀩𑁆𑀪𑀺𑀬𑀁 𑀦 𑀲𑀺𑀓𑁆𑀔𑁂𑀬𑁆𑀬,_  
_𑀓𑀣𑀁 𑀯𑀺𑀕𑁆𑀕𑀸𑀳𑀺𑀓𑀁 𑀦 𑀓𑀣𑀬𑁂𑀬𑁆𑀬𑀸”𑀢𑀺𑁇_  


(166.)

1544\. _**𑀫𑁄𑀲𑀯𑀚𑁆𑀚𑁂 𑀦 𑀦𑀺𑀬𑁆𑀬𑁂𑀣,**_  
_**𑀲𑀫𑁆𑀧𑀚𑀸𑀦𑁄 𑀲𑀞𑀸𑀦𑀺 𑀦 𑀓𑀬𑀺𑀭𑀸;**_  
_**𑀅𑀣 𑀚𑀻𑀯𑀺𑀢𑁂𑀦 𑀧𑀜𑁆𑀜𑀸𑀬,**_  
_**𑀲𑀻𑀮𑀩𑁆𑀩𑀢𑁂𑀦 𑀦𑀸𑀜𑁆𑀜𑀫𑀢𑀺𑀫𑀜𑁆𑀜𑁂𑁇**_  


1545\. **𑀫𑁄𑀲𑀯𑀚𑁆𑀚𑁂 𑀦 𑀦𑀺𑀬𑁆𑀬𑁂𑀣𑀸**𑀢𑀺𑁇 𑀫𑁄𑀲𑀯𑀚𑁆𑀚𑀁 𑀯𑀼𑀘𑁆𑀘𑀢𑀺 𑀫𑀼𑀲𑀸𑀯𑀸𑀤𑁄𑁇 𑀇𑀥𑁂𑀓𑀘𑁆𑀘𑁄 𑀲𑀪𑀕𑁆𑀕𑀢𑁄 𑀯𑀸 𑀧𑀭𑀺𑀲𑀕𑁆𑀕𑀢𑁄 𑀯𑀸…𑀧𑁂…  𑀆𑀫𑀺𑀲𑀓𑀺𑀜𑁆𑀘𑀺𑀓𑁆𑀔𑀳𑁂𑀢𑀼 𑀯𑀸 𑀲𑀫𑁆𑀧𑀚𑀸𑀦𑀫𑀼𑀲𑀸 𑀪𑀸𑀲𑀺𑀢𑀸 𑀳𑁄𑀢𑀺—  𑀇𑀤𑀁 𑀯𑀼𑀘𑁆𑀘𑀢𑀺 𑀫𑁄𑀲𑀯𑀚𑁆𑀚𑀁𑁇 𑀅𑀧𑀺 𑀘 𑀢𑀻𑀳𑀸𑀓𑀸𑀭𑁂𑀳𑀺 𑀫𑀼𑀲𑀸𑀯𑀸𑀤𑁄 𑀳𑁄𑀢𑀺—  𑀧𑀼𑀩𑁆𑀩𑁂𑀯𑀲𑁆𑀲 𑀳𑁄𑀢𑀺 “𑀫𑀼𑀲𑀸 𑀪𑀡𑀺𑀲𑁆𑀲𑀦𑁆”𑀢𑀺, 𑀪𑀡𑀦𑁆𑀢𑀲𑁆𑀲 𑀳𑁄𑀢𑀺 “𑀫𑀼𑀲𑀸 𑀪𑀡𑀸𑀫𑀻”𑀢𑀺, 𑀪𑀡𑀺𑀢𑀲𑁆𑀲 𑀳𑁄𑀢𑀺 “𑀫𑀼𑀲𑀸 𑀫𑀬𑀸 𑀪𑀡𑀺𑀢𑀦𑁆”𑀢𑀺, 𑀇𑀫𑁂𑀳𑀺 𑀢𑀻𑀳𑀸𑀓𑀸𑀭𑁂𑀳𑀺 𑀫𑀼𑀲𑀸𑀯𑀸𑀤𑁄 𑀳𑁄𑀢𑀺𑁇 𑀅𑀧𑀺 𑀘 𑀘𑀢𑀽𑀳𑀸𑀓𑀸𑀭𑁂𑀳𑀺…  𑀧𑀜𑁆𑀘𑀳𑀸𑀓𑀸𑀭𑁂𑀳𑀺…  𑀙𑀳𑀸𑀓𑀸𑀭𑁂𑀳𑀺…  𑀲𑀢𑁆𑀢𑀳𑀸𑀓𑀸𑀭𑁂𑀳𑀺…  𑀅𑀝𑁆𑀞𑀳𑀸𑀓𑀸𑀭𑁂𑀳𑀺…  𑀫𑀼𑀲𑀸𑀯𑀸𑀤𑁄 𑀳𑁄𑀢𑀺—  𑀧𑀼𑀩𑁆𑀩𑁂𑀯𑀲𑁆𑀲 𑀳𑁄𑀢𑀺 “𑀫𑀼𑀲𑀸 𑀪𑀡𑀺𑀲𑁆𑀲𑀦𑁆”𑀢𑀺, 𑀪𑀡𑀦𑁆𑀢𑀲𑁆𑀲 𑀳𑁄𑀢𑀺 “𑀫𑀼𑀲𑀸 𑀪𑀡𑀸𑀫𑀻”𑀢𑀺, 𑀪𑀡𑀺𑀢𑀲𑁆𑀲 𑀳𑁄𑀢𑀺 “𑀫𑀼𑀲𑀸 𑀫𑀬𑀸 𑀪𑀡𑀺𑀢𑀦𑁆”𑀢𑀺 𑀯𑀺𑀦𑀺𑀥𑀸𑀬 𑀤𑀺𑀝𑁆𑀞𑀺𑀁 𑀯𑀺𑀦𑀺𑀥𑀸𑀬 𑀔𑀦𑁆𑀢𑀺𑀁 𑀯𑀺𑀦𑀺𑀥𑀸𑀬 𑀭𑀼𑀘𑀺𑀁 𑀯𑀺𑀦𑀺𑀥𑀸𑀬 𑀲𑀜𑁆𑀜𑀁 𑀯𑀺𑀦𑀺𑀥𑀸𑀬 𑀪𑀸𑀯𑀁—  𑀇𑀫𑁂𑀳𑀺 𑀅𑀝𑁆𑀞𑀳𑀸𑀓𑀸𑀭𑁂𑀳𑀺 𑀫𑀼𑀲𑀸𑀯𑀸𑀤𑁄 𑀳𑁄𑀢𑀺𑁇 **𑀫𑁄𑀲𑀯𑀚𑁆𑀚𑁂 𑀦 𑀦𑀺𑀬𑁆𑀬𑁂𑀣𑀸**𑀢𑀺𑁇 𑀫𑁄𑀲𑀯𑀚𑁆𑀚𑁂 𑀦 𑀬𑀸𑀬𑁂𑀬𑁆𑀬 𑀦 𑀦𑀺𑀬𑁆𑀬𑀸𑀬𑁂𑀬𑁆𑀬 𑀦 𑀯𑀳𑁂𑀬𑁆𑀬 𑀦 𑀲𑀁𑀳𑀭𑁂𑀬𑁆𑀬, 𑀫𑁄𑀲𑀯𑀚𑁆𑀚𑀁 𑀧𑀚𑀳𑁂𑀬𑁆𑀬 𑀯𑀺𑀦𑁄𑀤𑁂𑀬𑁆𑀬 𑀩𑁆𑀬𑀦𑁆𑀢𑀺𑀁 𑀓𑀭𑁂𑀬𑁆𑀬 𑀅𑀦𑀪𑀸𑀯𑀁 𑀕𑀫𑁂𑀬𑁆𑀬, 𑀫𑁄𑀲𑀯𑀚𑁆𑀚𑀸 𑀆𑀭𑀢𑁄 𑀅𑀲𑁆𑀲 𑀯𑀺𑀭𑀢𑁄 𑀧𑀝𑀺𑀯𑀺𑀭𑀢𑁄 𑀦𑀺𑀓𑁆𑀔𑀦𑁆𑀢𑁄 𑀦𑀺𑀲𑁆𑀲𑀝𑁄 𑀯𑀺𑀧𑁆𑀧𑀫𑀼𑀢𑁆𑀢𑁄 𑀯𑀺𑀲𑀜𑁆𑀜𑀼𑀢𑁆𑀢𑁄 𑀯𑀺𑀫𑀭𑀺𑀬𑀸𑀤𑀺𑀓𑀢𑁂𑀦 𑀘𑁂𑀢𑀲𑀸 𑀯𑀺𑀳𑀭𑁂𑀬𑁆𑀬𑀸𑀢𑀺—  𑀫𑁄𑀲𑀯𑀚𑁆𑀚𑁂 𑀦 𑀦𑀺𑀬𑁆𑀬𑁂𑀣𑁇

1546\. **𑀲𑀫𑁆𑀧𑀚𑀸𑀦𑁄 𑀲𑀞𑀸𑀦𑀺 𑀦 𑀓𑀬𑀺𑀭𑀸**𑀢𑀺𑁇 𑀓𑀢𑀫𑀁 𑀲𑀸𑀞𑁂𑀬𑁆𑀬𑀁? 𑀇𑀥𑁂𑀓𑀘𑁆𑀘𑁄 𑀲𑀞𑁄 𑀳𑁄𑀢𑀺 𑀧𑀭𑀺𑀲𑀞𑁄, 𑀬𑀁 𑀢𑀢𑁆𑀣 𑀲𑀞𑀁 𑀲𑀞𑀢𑀸 𑀲𑀸𑀞𑁂𑀬𑁆𑀬𑀁 𑀓𑀓𑁆𑀓𑀭𑀢𑀸 𑀓𑀓𑁆𑀓𑀭𑀺𑀬𑀁 𑀧𑀭𑀺𑀓𑁆𑀔𑀢𑁆𑀢𑀢𑀸 𑀧𑀸𑀭𑀺𑀓𑁆𑀔𑀢𑁆𑀢𑀺𑀬𑀁—  𑀇𑀤𑀁 𑀯𑀼𑀘𑁆𑀘𑀢𑀺 𑀲𑀸𑀞𑁂𑀬𑁆𑀬𑀁𑁇 **𑀲𑀫𑁆𑀧𑀚𑀸𑀦𑁄 𑀲𑀞𑀸𑀦𑀺 𑀦 𑀓𑀬𑀺𑀭𑀸**𑀢𑀺𑁇 𑀲𑀫𑁆𑀧𑀚𑀸𑀦𑁄 𑀳𑀼𑀢𑁆𑀯𑀸 𑀲𑀸𑀞𑁂𑀬𑁆𑀬𑀁 𑀦 𑀓𑀭𑁂𑀬𑁆𑀬 𑀦 𑀚𑀦𑁂𑀬𑁆𑀬 𑀦 𑀲𑀜𑁆𑀚𑀦𑁂𑀬𑁆𑀬 𑀦 𑀦𑀺𑀩𑁆𑀩𑀢𑁆𑀢𑁂𑀬𑁆𑀬 𑀦𑀸𑀪𑀺𑀦𑀺𑀩𑁆𑀩𑀢𑁆𑀢𑁂𑀬𑁆𑀬, 𑀲𑀸𑀞𑁂𑀬𑁆𑀬𑀁 𑀧𑀚𑀳𑁂𑀬𑁆𑀬 𑀯𑀺𑀦𑁄𑀤𑁂𑀬𑁆𑀬 𑀩𑁆𑀬𑀦𑁆𑀢𑀺𑀁 𑀓𑀭𑁂𑀬𑁆𑀬 𑀅𑀦𑀪𑀸𑀯𑀁 𑀕𑀫𑁂𑀬𑁆𑀬, 𑀲𑀸𑀞𑁂𑀬𑁆𑀬𑀸 𑀆𑀭𑀢𑁄 𑀅𑀲𑁆𑀲 𑀯𑀺𑀭𑀢𑁄 𑀧𑀝𑀺𑀯𑀺𑀭𑀢𑁄 𑀦𑀺𑀓𑁆𑀔𑀦𑁆𑀢𑁄 𑀦𑀺𑀲𑁆𑀲𑀝𑁄 𑀯𑀺𑀧𑁆𑀧𑀫𑀼𑀢𑁆𑀢𑁄 𑀯𑀺𑀲𑀜𑁆𑀜𑀼𑀢𑁆𑀢𑁄 𑀯𑀺𑀫𑀭𑀺𑀬𑀸𑀤𑀺𑀓𑀢𑁂𑀦 𑀘𑁂𑀢𑀲𑀸 𑀯𑀺𑀳𑀭𑁂𑀬𑁆𑀬𑀸𑀢𑀺—  𑀲𑀫𑁆𑀧𑀚𑀸𑀦𑁄 𑀲𑀞𑀸𑀦𑀺 𑀦 𑀓𑀬𑀺𑀭𑀸𑁇

1547\. **𑀅𑀣 𑀚𑀻𑀯𑀺𑀢𑁂𑀦 𑀧𑀜𑁆𑀜𑀸𑀬, 𑀲𑀻𑀮𑀩𑁆𑀩𑀢𑁂𑀦 𑀦𑀸𑀜𑁆𑀜𑀫𑀢𑀺𑀫𑀜𑁆𑀜𑁂**𑀢𑀺𑁇 **𑀅𑀣𑀸**𑀢𑀺 𑀧𑀤𑀲𑀦𑁆𑀥𑀺…𑀧𑁂…  𑀧𑀤𑀸𑀦𑀼𑀧𑀼𑀩𑁆𑀩𑀢𑀸𑀧𑁂𑀢𑀁—  𑀅𑀣𑀸𑀢𑀺𑁇 𑀇𑀥𑁂𑀓𑀘𑁆𑀘𑁄 𑀮𑀽𑀔𑀚𑀻𑀯𑀺𑀢𑀁 𑀚𑀻𑀯𑀦𑁆𑀢𑁄 𑀧𑀭𑀁 𑀧𑀡𑀻𑀢𑀚𑀻𑀯𑀺𑀢𑀁 𑀚𑀻𑀯𑀦𑁆𑀢𑀁 𑀅𑀢𑀺𑀫𑀜𑁆𑀜𑀢𑀺—  “𑀓𑀺𑀁 𑀧𑀦𑀸𑀬𑀁 𑀩𑀳𑀼𑀮𑀸𑀚𑀻𑀯𑁄 𑀲𑀩𑁆𑀩𑀁 𑀲𑀫𑁆𑀪𑀓𑁆𑀔𑁂𑀢𑀺, 𑀲𑁂𑀬𑁆𑀬𑀣𑀺𑀤𑀁—  𑀫𑀽𑀮𑀩𑀻𑀚𑀁 𑀔𑀦𑁆𑀥𑀩𑀻𑀚𑀁 𑀨𑀍𑀉𑀩𑀻𑀚𑀁 𑀅𑀕𑁆𑀕𑀩𑀻𑀚𑀁 𑀩𑀻𑀚𑀩𑀻𑀚𑀫𑁂𑀯 𑀧𑀜𑁆𑀘𑀫𑀁 𑀅𑀲𑀦𑀺𑀯𑀺𑀘𑀓𑁆𑀓𑀤𑀦𑁆𑀢𑀓𑀽𑀝𑀲𑀫𑀡𑀧𑁆𑀧𑀥𑀸𑀦𑁂𑀦𑀸”𑀢𑀺𑁇 𑀲𑁄 𑀢𑀸𑀬 𑀮𑀽𑀔𑀚𑀻𑀯𑀺𑀢𑀸𑀬 𑀧𑀭𑀁 𑀧𑀡𑀻𑀢𑀚𑀻𑀯𑀺𑀢𑀁 𑀚𑀻𑀯𑀦𑁆𑀢𑀁 𑀅𑀢𑀺𑀫𑀜𑁆𑀜𑀢𑀺𑁇

1548\. 𑀇𑀥𑁂𑀓𑀘𑁆𑀘𑁄 𑀧𑀡𑀻𑀢𑀚𑀻𑀯𑀺𑀢𑀁 𑀚𑀻𑀯𑀦𑁆𑀢𑁄 𑀧𑀭𑀁 𑀮𑀽𑀔𑀚𑀻𑀯𑀺𑀢𑀁 𑀚𑀻𑀯𑀦𑁆𑀢𑀁 𑀅𑀢𑀺𑀫𑀜𑁆𑀜𑀢𑀺—  “𑀓𑀺𑀁 𑀧𑀦𑀸𑀬𑀁 𑀅𑀧𑁆𑀧𑀧𑀼𑀜𑁆𑀜𑁄 𑀅𑀧𑁆𑀧𑁂𑀲𑀓𑁆𑀔𑁄 𑀦 𑀮𑀸𑀪𑀻 𑀘𑀻𑀯𑀭𑀧𑀺𑀡𑁆𑀟𑀧𑀸𑀢𑀲𑁂𑀦𑀸𑀲𑀦𑀕𑀺𑀮𑀸𑀦𑀧𑀘𑁆𑀘𑀬𑀪𑁂𑀲𑀚𑁆𑀚𑀧𑀭𑀺𑀓𑁆𑀔𑀸𑀭𑀸𑀦𑀦𑁆”𑀢𑀺𑁇 𑀲𑁄 𑀢𑀸𑀬 𑀧𑀡𑀻𑀢𑀚𑀻𑀯𑀺𑀢𑀸𑀬 𑀧𑀭𑀁 𑀮𑀽𑀔𑀚𑀻𑀯𑀺𑀢𑀁 𑀚𑀻𑀯𑀦𑁆𑀢𑀁 𑀅𑀢𑀺𑀫𑀜𑁆𑀜𑀢𑀺𑁇 𑀇𑀥𑁂𑀓𑀘𑁆𑀘𑁄 𑀧𑀜𑁆𑀜𑀸𑀲𑀫𑁆𑀧𑀦𑁆𑀦𑁄 𑀳𑁄𑀢𑀺𑁇 𑀲𑁄 𑀧𑀼𑀝𑁆𑀞𑁄 𑀧𑀜𑁆𑀳𑀁 𑀯𑀺𑀲𑀚𑁆𑀚𑁂𑀢𑀺𑁇 𑀢𑀲𑁆𑀲 𑀏𑀯𑀁 𑀳𑁄𑀢𑀺—  “𑀅𑀳𑀫𑀲𑁆𑀫𑀺 𑀧𑀜𑁆𑀜𑀸𑀲𑀫𑁆𑀧𑀦𑁆𑀦𑁄, 𑀇𑀫𑁂 𑀧𑀦𑀜𑁆𑀜𑁂 𑀦 𑀧𑀜𑁆𑀜𑀸𑀲𑀫𑁆𑀧𑀦𑁆𑀦𑀸”𑀢𑀺𑁇 𑀲𑁄 𑀢𑀸𑀬 𑀧𑀜𑁆𑀜𑀸𑀲𑀫𑁆𑀧𑀤𑀸𑀬 𑀧𑀭𑀁 𑀅𑀢𑀺𑀫𑀜𑁆𑀜𑀢𑀺𑁇 𑀇𑀥𑁂𑀓𑀘𑁆𑀘𑁄 𑀲𑀻𑀮𑀲𑀫𑁆𑀧𑀦𑁆𑀦𑁄 𑀳𑁄𑀢𑀺, 𑀧𑀸𑀢𑀺𑀫𑁄𑀓𑁆𑀔𑀲𑀁𑀯𑀭𑀲𑀁𑀯𑀼𑀢𑁄 𑀯𑀺𑀳𑀭𑀢𑀺 𑀆𑀘𑀸𑀭𑀕𑁄𑀘𑀭𑀲𑀫𑁆𑀧𑀦𑁆𑀦𑁄, 𑀅𑀡𑀼𑀫𑀢𑁆𑀢𑁂𑀲𑀼 𑀯𑀚𑁆𑀚𑁂𑀲𑀼 𑀪𑀬𑀤𑀲𑁆𑀲𑀸𑀯𑀻, 𑀲𑀫𑀸𑀤𑀸𑀬 𑀲𑀺𑀓𑁆𑀔𑀢𑀺 𑀲𑀺𑀓𑁆𑀔𑀸𑀧𑀤𑁂𑀲𑀼𑁇 𑀢𑀲𑁆𑀲 𑀏𑀯𑀁 𑀳𑁄𑀢𑀺—  “𑀅𑀳𑀫𑀲𑁆𑀫𑀺 𑀲𑀻𑀮𑀲𑀫𑁆𑀧𑀦𑁆𑀦𑁄, 𑀇𑀫𑁂 𑀧𑀦𑀜𑁆𑀜𑁂 𑀪𑀺𑀓𑁆𑀔𑀽 𑀤𑀼𑀲𑁆𑀲𑀻𑀮𑀸 𑀧𑀸𑀧𑀥𑀫𑁆𑀫𑀸”𑀢𑀺𑁇 𑀲𑁄 𑀢𑀸𑀬 𑀲𑀻𑀮𑀲𑀫𑁆𑀧𑀤𑀸𑀬 𑀧𑀭𑀁 𑀅𑀢𑀺𑀫𑀜𑁆𑀜𑀢𑀺𑁇 𑀇𑀥𑁂𑀓𑀘𑁆𑀘𑁄 𑀯𑀢𑀲𑀫𑁆𑀧𑀦𑁆𑀦𑁄 𑀳𑁄𑀢𑀺 𑀆𑀭𑀜𑁆𑀜𑀺𑀓𑁄 𑀯𑀸 𑀧𑀺𑀡𑁆𑀟𑀧𑀸𑀢𑀺𑀓𑁄 𑀯𑀸 𑀧𑀁𑀲𑀼𑀓𑀽𑀮𑀺𑀓𑁄 𑀯𑀸 𑀢𑁂𑀘𑀻𑀯𑀭𑀺𑀓𑁄 𑀯𑀸 𑀲𑀧𑀤𑀸𑀦𑀘𑀸𑀭𑀺𑀓𑁄 𑀯𑀸 𑀔𑀮𑀼𑀧𑀘𑁆𑀙𑀸𑀪𑀢𑁆𑀢𑀺𑀓𑁄 𑀯𑀸 𑀦𑁂𑀲𑀚𑁆𑀚𑀺𑀓𑁄 𑀯𑀸 𑀬𑀣𑀸𑀲𑀦𑁆𑀣𑀢𑀺𑀓𑁄 𑀯𑀸𑁇 𑀢𑀲𑁆𑀲 𑀏𑀯𑀁 𑀳𑁄𑀢𑀺—  “𑀅𑀳𑀫𑀲𑁆𑀫𑀺 𑀯𑀢𑀲𑀫𑁆𑀧𑀦𑁆𑀦𑁄, 𑀇𑀫𑁂 𑀧𑀦𑀜𑁆𑀜𑁂 𑀦 𑀯𑀢𑀲𑀫𑁆𑀧𑀦𑁆𑀦𑀸”𑀢𑀺𑁇 𑀲𑁄 𑀢𑀸𑀬 𑀯𑀢𑀲𑀫𑁆𑀧𑀤𑀸𑀬 𑀧𑀭𑀁 𑀅𑀢𑀺𑀫𑀜𑁆𑀜𑀢𑀺𑁇 **𑀅𑀣 𑀚𑀻𑀯𑀺𑀢𑁂𑀦 𑀧𑀜𑁆𑀜𑀸𑀬, 𑀲𑀻𑀮𑀩𑁆𑀩𑀢𑁂𑀦 𑀦𑀸𑀜𑁆𑀜𑀫𑀢𑀺𑀫𑀜𑁆𑀜𑁂**𑀢𑀺𑁇 𑀮𑀽𑀔𑀚𑀻𑀯𑀺𑀢𑀸𑀬 𑀯𑀸 𑀧𑀡𑀻𑀢𑀚𑀻𑀯𑀺𑀢𑀸𑀬 𑀯𑀸 𑀧𑀜𑁆𑀜𑀸𑀲𑀫𑁆𑀧𑀤𑀸𑀬 𑀯𑀸 𑀲𑀻𑀮𑀲𑀫𑁆𑀧𑀤𑀸𑀬 𑀯𑀸 𑀯𑀢𑀲𑀫𑁆𑀧𑀤𑀸𑀬 𑀯𑀸 𑀧𑀭𑀁 𑀦𑀸𑀢𑀺𑀫𑀜𑁆𑀜𑁂𑀬𑁆𑀬, 𑀦𑀸𑀯𑀚𑀸𑀦𑁂𑀬𑁆𑀬, 𑀦 𑀢𑁂𑀦 𑀫𑀸𑀦𑀁 𑀚𑀦𑁂𑀬𑁆𑀬, 𑀦 𑀢𑁂𑀦 𑀣𑀤𑁆𑀥𑁄 𑀅𑀲𑁆𑀲, 𑀧𑀢𑁆𑀣𑀤𑁆𑀥𑁄 𑀧𑀕𑁆𑀕𑀳𑀺𑀢𑀲𑀺𑀭𑁄𑀢𑀺—  𑀅𑀣 𑀚𑀻𑀯𑀺𑀢𑁂𑀦 𑀧𑀜𑁆𑀜𑀸𑀬 𑀲𑀻𑀮𑀩𑁆𑀩𑀢𑁂𑀦 𑀦𑀸𑀜𑁆𑀜𑀫𑀢𑀺𑀫𑀜𑁆𑀜𑁂𑁇

1549\. 𑀢𑁂𑀦𑀸𑀳 𑀪𑀕𑀯𑀸—

1550\. _“𑀫𑁄𑀲𑀯𑀚𑁆𑀚𑁂 𑀦 𑀦𑀺𑀬𑁆𑀬𑁂𑀣,_  
_𑀲𑀫𑁆𑀧𑀚𑀸𑀦𑁄 𑀲𑀞𑀸𑀦𑀺 𑀦 𑀓𑀬𑀺𑀭𑀸;_  
_𑀅𑀣 𑀚𑀻𑀯𑀺𑀢𑁂𑀦 𑀧𑀜𑁆𑀜𑀸𑀬,_  
_𑀲𑀻𑀮𑀩𑁆𑀩𑀢𑁂𑀦 𑀦𑀸𑀜𑁆𑀜𑀫𑀢𑀺𑀫𑀜𑁆𑀜𑁂”𑀢𑀺𑁇_  


(167.)

1551\. _**𑀲𑀼𑀢𑁆𑀯𑀸 𑀭𑀼𑀲𑀺𑀢𑁄 𑀩𑀳𑀼𑀁 𑀯𑀸𑀘𑀁,**_  
_**𑀲𑀫𑀡𑀸𑀦𑀁 𑀯𑀸 𑀧𑀼𑀣𑀼𑀚𑀦𑀸𑀦𑀁;**_  
_**𑀨𑀭𑀼𑀲𑁂𑀦 𑀦𑁂 𑀦 𑀧𑀝𑀺𑀯𑀚𑁆𑀚𑀸,**_  
_**𑀦 𑀳𑀺 𑀲𑀦𑁆𑀢𑁄 𑀧𑀝𑀺𑀲𑁂𑀦𑀺𑀁 𑀓𑀭𑁄𑀦𑁆𑀢𑀺𑁇**_  


1552\. **𑀲𑀼𑀢𑁆𑀯𑀸 𑀭𑀼𑀲𑀺𑀢𑁄 𑀩𑀳𑀼𑀁 𑀯𑀸𑀘𑀁, 𑀲𑀫𑀡𑀸𑀦𑀁 𑀧𑀼𑀣𑀼𑀚𑀦𑀸𑀦𑀦𑁆**𑀢𑀺𑁇 **𑀭𑀼𑀲𑀺𑀢𑁄**𑀢𑀺 𑀤𑀽𑀲𑀺𑀢𑁄 𑀔𑀼𑀁𑀲𑀺𑀢𑁄 𑀖𑀝𑁆𑀝𑀺𑀢𑁄 𑀯𑀫𑁆𑀪𑀺𑀢𑁄 𑀕𑀭𑀳𑀺𑀢𑁄 𑀉𑀧𑀯𑀤𑀺𑀢𑁄𑁇 **𑀲𑀫𑀡𑀸𑀦𑀦𑁆**𑀢𑀺 𑀬𑁂 𑀓𑁂𑀘𑀺 𑀇𑀢𑁄 𑀩𑀳𑀺𑀤𑁆𑀥𑀸 𑀧𑀭𑀺𑀩𑁆𑀩𑀚𑀽𑀧𑀕𑀢𑀸 𑀧𑀭𑀺𑀩𑁆𑀩𑀚𑀲𑀫𑀸𑀧𑀦𑁆𑀦𑀸𑁇 **𑀧𑀼𑀣𑀼𑀚𑀦𑀸𑀦𑀦𑁆**𑀢𑀺 𑀔𑀢𑁆𑀢𑀺𑀬𑀸 𑀘 𑀩𑁆𑀭𑀸𑀳𑁆𑀫𑀡𑀸 𑀘 𑀯𑁂𑀲𑁆𑀲𑀸 𑀘 𑀲𑀼𑀤𑁆𑀤𑀸 𑀘 𑀕𑀳𑀝𑁆𑀞𑀸 𑀘 𑀧𑀩𑁆𑀩𑀚𑀺𑀢𑀸 𑀘 𑀤𑁂𑀯𑀸 𑀘 𑀫𑀦𑀼𑀲𑁆𑀲𑀸 𑀘, 𑀢𑁂 𑀩𑀳𑀼𑀓𑀸𑀳𑀺 𑀯𑀸𑀘𑀸𑀳𑀺 𑀅𑀦𑀺𑀝𑁆𑀞𑀸𑀳𑀺 𑀅𑀓𑀦𑁆𑀢𑀸𑀳𑀺 𑀅𑀫𑀦𑀸𑀧𑀸𑀳𑀺 𑀅𑀓𑁆𑀓𑁄𑀲𑁂𑀬𑁆𑀬𑀼𑀁 𑀧𑀭𑀺𑀪𑀸𑀲𑁂𑀬𑁆𑀬𑀼𑀁 𑀭𑁄𑀲𑁂𑀬𑁆𑀬𑀼𑀁 𑀯𑀺𑀭𑁄𑀲𑁂𑀬𑁆𑀬𑀼𑀁 𑀳𑀺𑀁𑀲𑁂𑀬𑁆𑀬𑀼𑀁 𑀯𑀺𑀳𑀺𑀁𑀲𑁂𑀬𑁆𑀬𑀼𑀁 𑀳𑁂𑀞𑁂𑀬𑁆𑀬𑀼𑀁 𑀯𑀺𑀳𑁂𑀞𑁂𑀬𑁆𑀬𑀼𑀁 𑀖𑀸𑀢𑁂𑀬𑁆𑀬𑀼𑀁 𑀉𑀧𑀖𑀸𑀢𑁂𑀬𑁆𑀬𑀼𑀁 𑀉𑀧𑀖𑀸𑀢𑀁 𑀓𑀭𑁂𑀬𑁆𑀬𑀼𑀁 𑀢𑁂𑀲𑀁 𑀩𑀳𑀼𑀁 𑀯𑀸𑀘𑀁 𑀅𑀦𑀺𑀝𑁆𑀞𑀁 𑀅𑀓𑀦𑁆𑀢𑀁 𑀅𑀫𑀦𑀸𑀧𑀁 𑀲𑀼𑀢𑁆𑀯𑀸 𑀲𑀼𑀡𑀺𑀢𑁆𑀯𑀸 𑀉𑀕𑁆𑀕𑀳𑀺𑀢𑁆𑀯𑀸 𑀉𑀧𑀥𑀸𑀭𑀬𑀺𑀢𑁆𑀯𑀸 𑀉𑀧𑀮𑀓𑁆𑀔𑀬𑀺𑀢𑁆𑀯𑀸𑀢𑀺—  𑀲𑀼𑀢𑁆𑀯𑀸 𑀭𑀼𑀲𑀺𑀢𑁄 𑀩𑀳𑀼𑀁 𑀯𑀸𑀘𑀁, 𑀲𑀫𑀡𑀸𑀦𑀁 𑀯𑀸 𑀧𑀼𑀣𑀼𑀚𑀦𑀸𑀦𑀁𑁇

1553\. **𑀨𑀭𑀼𑀲𑁂𑀦 𑀦𑁂 𑀦 𑀧𑀝𑀺𑀯𑀚𑁆𑀚𑀸**𑀢𑀺𑁇 **𑀨𑀭𑀼𑀲𑁂𑀦𑀸**𑀢𑀺 𑀨𑀭𑀼𑀲𑁂𑀦 𑀓𑀓𑁆𑀔𑀍𑀏𑀦 𑀦 𑀧𑀝𑀺𑀯𑀚𑁆𑀚𑀸 𑀦𑀧𑁆𑀧𑀝𑀺𑀪𑀡𑁂𑀬𑁆𑀬, 𑀅𑀓𑁆𑀓𑁄𑀲𑀦𑁆𑀢𑀁 𑀦 𑀧𑀘𑁆𑀘𑀓𑁆𑀓𑁄𑀲𑁂𑀬𑁆𑀬, 𑀭𑁄𑀲𑀦𑁆𑀢𑀁 𑀦𑀧𑁆𑀧𑀝𑀺𑀭𑁄𑀲𑁂𑀬𑁆𑀬, 𑀪𑀡𑁆𑀟𑀦𑀁 𑀦𑀧𑁆𑀧𑀝𑀺𑀪𑀡𑁆𑀟𑁂𑀬𑁆𑀬 𑀦 𑀓𑀮𑀳𑀁 𑀓𑀭𑁂𑀬𑁆𑀬 𑀦 𑀪𑀡𑁆𑀟𑀦𑀁 𑀓𑀭𑁂𑀬𑁆𑀬 𑀦 𑀯𑀺𑀕𑁆𑀕𑀳𑀁 𑀓𑀭𑁂𑀬𑁆𑀬 𑀦 𑀯𑀺𑀯𑀸𑀤𑀁 𑀓𑀭𑁂𑀬𑁆𑀬 𑀦 𑀫𑁂𑀥𑀕𑀁 𑀓𑀭𑁂𑀬𑁆𑀬, 𑀓𑀮𑀳𑀪𑀡𑁆𑀟𑀦𑀯𑀺𑀕𑁆𑀕𑀳𑀯𑀺𑀯𑀸𑀤𑀫𑁂𑀥𑀕𑀁 𑀧𑀚𑀳𑁂𑀬𑁆𑀬 𑀯𑀺𑀦𑁄𑀤𑁂𑀬𑁆𑀬 𑀩𑁆𑀬𑀦𑁆𑀢𑀺𑀁 𑀓𑀭𑁂𑀬𑁆𑀬 𑀅𑀦𑀪𑀸𑀯𑀁 𑀕𑀫𑁂𑀬𑁆𑀬, 𑀓𑀮𑀳𑀪𑀡𑁆𑀟𑀦𑀯𑀺𑀕𑁆𑀕𑀳𑀯𑀺𑀯𑀸𑀤𑀫𑁂𑀥𑀕𑀸 𑀆𑀭𑀢𑁄 𑀅𑀲𑁆𑀲 𑀯𑀺𑀭𑀢𑁄 𑀧𑀝𑀺𑀯𑀺𑀭𑀢𑁄 𑀦𑀺𑀓𑁆𑀔𑀦𑁆𑀢𑁄 𑀦𑀺𑀲𑁆𑀲𑀝𑁄 𑀯𑀺𑀧𑁆𑀧𑀫𑀼𑀢𑁆𑀢𑁄 𑀯𑀺𑀲𑀜𑁆𑀜𑀼𑀢𑁆𑀢𑁄 𑀯𑀺𑀫𑀭𑀺𑀬𑀸𑀤𑀺𑀓𑀢𑁂𑀦 𑀘𑁂𑀢𑀲𑀸 𑀯𑀺𑀳𑀭𑁂𑀬𑁆𑀬𑀸𑀢𑀺—  𑀨𑀭𑀼𑀲𑁂𑀦 𑀦𑁂 𑀦 𑀧𑀝𑀺𑀯𑀚𑁆𑀚𑀸𑁇

1554\. **𑀦 𑀳𑀺 𑀲𑀦𑁆𑀢𑁄 𑀧𑀝𑀺𑀲𑁂𑀦𑀺𑀁 𑀓𑀭𑁄𑀦𑁆𑀢𑀻**𑀢𑀺𑁇 **𑀲𑀦𑁆𑀢𑁄**𑀢𑀺 𑀭𑀸𑀕𑀲𑁆𑀲 𑀲𑀦𑁆𑀢𑀢𑁆𑀢𑀸 𑀲𑀦𑁆𑀢𑁄, 𑀤𑁄𑀲𑀲𑁆𑀲…  𑀫𑁄𑀳𑀲𑁆𑀲…  𑀓𑁄𑀥𑀲𑁆𑀲…  𑀉𑀧𑀦𑀸𑀳𑀲𑁆𑀲…𑀧𑁂…  𑀲𑀩𑁆𑀩𑀸𑀓𑀼𑀲𑀮𑀸𑀪𑀺𑀲𑀗𑁆𑀔𑀸𑀭𑀸𑀦𑀁 𑀲𑀦𑁆𑀢𑀢𑁆𑀢𑀸 𑀲𑀫𑀺𑀢𑀢𑁆𑀢𑀸 𑀯𑀽𑀧𑀲𑀫𑀺𑀢𑀢𑁆𑀢𑀸 𑀯𑀺𑀚𑁆𑀛𑀸𑀢𑀢𑁆𑀢𑀸 𑀦𑀺𑀩𑁆𑀩𑀼𑀢𑀢𑁆𑀢𑀸 𑀯𑀺𑀕𑀢𑀢𑁆𑀢𑀸 𑀧𑀝𑀺𑀧𑀲𑁆𑀲𑀤𑁆𑀥𑀢𑁆𑀢𑀸 𑀲𑀦𑁆𑀢𑁄 𑀉𑀧𑀲𑀦𑁆𑀢𑁄 𑀯𑀽𑀧𑀲𑀦𑁆𑀢𑁄 𑀦𑀺𑀩𑁆𑀩𑀼𑀢𑁄 𑀧𑀝𑀺𑀧𑀲𑁆𑀲𑀤𑁆𑀥𑁄𑀢𑀺—  𑀲𑀦𑁆𑀢𑁄𑁇 **𑀦 𑀳𑀺 𑀲𑀦𑁆𑀢𑁄 𑀧𑀝𑀺𑀲𑁂𑀦𑀺𑀁 𑀓𑀭𑁄𑀦𑁆𑀢𑀻**𑀢𑀺𑁇 𑀲𑀦𑁆𑀢𑁄 𑀧𑀝𑀺𑀲𑁂𑀦𑀺𑀁 𑀧𑀝𑀺𑀫𑀮𑁆𑀮𑀁 𑀧𑀝𑀺𑀓𑀡𑁆𑀝𑀓𑀁 𑀧𑀝𑀺𑀧𑀓𑁆𑀔𑀁 𑀦 𑀓𑀭𑁄𑀦𑁆𑀢𑀺 𑀦 𑀚𑀦𑁂𑀦𑁆𑀢𑀺 𑀦 𑀲𑀜𑁆𑀚𑀦𑁂𑀦𑁆𑀢𑀺 𑀦 𑀦𑀺𑀩𑁆𑀩𑀢𑁆𑀢𑁂𑀦𑁆𑀢𑀺 𑀦𑀸𑀪𑀺𑀦𑀺𑀩𑁆𑀩𑀢𑁆𑀢𑁂𑀦𑁆𑀢𑀻𑀢𑀺—  𑀦 𑀳𑀺 𑀲𑀦𑁆𑀢𑁄 𑀧𑀝𑀺𑀲𑁂𑀦𑀺𑀁 𑀓𑀭𑁄𑀦𑁆𑀢𑀺𑁇

1555\. 𑀢𑁂𑀦𑀸𑀳 𑀪𑀕𑀯𑀸—

1556\. _“𑀲𑀼𑀢𑁆𑀯𑀸 𑀭𑀼𑀲𑀺𑀢𑁄 𑀩𑀳𑀼𑀁 𑀯𑀸𑀘𑀁,_  
_𑀲𑀫𑀡𑀸𑀦𑀁 𑀯𑀸 𑀧𑀼𑀣𑀼𑀚𑀦𑀸𑀦𑀁;_  
_𑀨𑀭𑀼𑀲𑁂𑀦 𑀦𑁂 𑀦 𑀧𑀝𑀺𑀯𑀚𑁆𑀚𑀸,_  
_𑀦 𑀳𑀺 𑀲𑀦𑁆𑀢𑁄 𑀧𑀝𑀺𑀲𑁂𑀦𑀺𑀁 𑀓𑀭𑁄𑀦𑁆𑀢𑀻”𑀢𑀺𑁇_  


(168.)

1557\. _**𑀏𑀢𑀜𑁆𑀘 𑀥𑀫𑁆𑀫𑀫𑀜𑁆𑀜𑀸𑀬,**_  
_**𑀯𑀺𑀘𑀺𑀦𑀁 𑀪𑀺𑀓𑁆𑀔𑀼 𑀲𑀤𑀸 𑀲𑀢𑁄 𑀲𑀺𑀓𑁆𑀔𑁂;**_  
_**𑀲𑀦𑁆𑀢𑀻𑀢𑀺 𑀦𑀺𑀩𑁆𑀩𑀼𑀢𑀺𑀁 𑀜𑀢𑁆𑀯𑀸,**_  
_**𑀲𑀸𑀲𑀦𑁂 𑀕𑁄𑀢𑀫𑀲𑁆𑀲 𑀦𑀧𑁆𑀧𑀫𑀚𑁆𑀚𑁂𑀬𑁆𑀬𑁇**_  


1558\. **𑀏𑀢𑀜𑁆𑀘 𑀥𑀫𑁆𑀫𑀫𑀜𑁆𑀜𑀸𑀬𑀸**𑀢𑀺𑁇 **𑀏𑀢𑀦𑁆**𑀢𑀺 𑀆𑀘𑀺𑀓𑁆𑀔𑀺𑀢𑀁 𑀤𑁂𑀲𑀺𑀢𑀁 𑀧𑀜𑁆𑀜𑀧𑀺𑀢𑀁 𑀧𑀝𑁆𑀞𑀧𑀺𑀢𑀁 𑀯𑀺𑀯𑀝𑀁 𑀯𑀺𑀪𑀢𑁆𑀢𑀁 𑀉𑀢𑁆𑀢𑀸𑀦𑀻𑀓𑀢𑀁 𑀧𑀓𑀸𑀲𑀺𑀢𑀁 𑀥𑀫𑁆𑀫𑀁 𑀅𑀜𑁆𑀜𑀸𑀬 𑀚𑀸𑀦𑀺𑀢𑁆𑀯𑀸 𑀢𑀼𑀮𑀬𑀺𑀢𑁆𑀯𑀸 𑀢𑀻𑀭𑀬𑀺𑀢𑁆𑀯𑀸 𑀯𑀺𑀪𑀸𑀯𑀬𑀺𑀢𑁆𑀯𑀸 𑀯𑀺𑀪𑀽𑀢𑀁 𑀓𑀢𑁆𑀯𑀸𑀢𑀺𑁇 𑀏𑀯𑀫𑁆𑀧𑀺 𑀏𑀢𑀜𑁆𑀘 𑀥𑀫𑁆𑀫𑀫𑀜𑁆𑀜𑀸𑀬𑁇 𑀅𑀣 𑀯𑀸 𑀲𑀫𑀜𑁆𑀘 𑀯𑀺𑀲𑀫𑀜𑁆𑀘 𑀧𑀣𑀜𑁆𑀘 𑀯𑀺𑀧𑀣𑀜𑁆𑀘 𑀲𑀸𑀯𑀚𑁆𑀚𑀜𑁆𑀘 𑀅𑀦𑀯𑀚𑁆𑀚𑀜𑁆𑀘 𑀳𑀻𑀦𑀜𑁆𑀘 𑀧𑀡𑀻𑀢𑀜𑁆𑀘 𑀓𑀡𑁆𑀳𑀜𑁆𑀘 𑀲𑀼𑀓𑁆𑀓𑀜𑁆𑀘 𑀯𑀺𑀜𑁆𑀜𑀽𑀕𑀭𑀳𑀺𑀢𑀜𑁆𑀘 𑀯𑀺𑀜𑁆𑀜𑀽𑀧𑀲𑀢𑁆𑀣𑀜𑁆𑀘 𑀥𑀫𑁆𑀫𑀁 𑀅𑀜𑁆𑀜𑀸𑀬 𑀚𑀸𑀦𑀺𑀢𑁆𑀯𑀸 𑀢𑀼𑀮𑀬𑀺𑀢𑁆𑀯𑀸 𑀢𑀻𑀭𑀬𑀺𑀢𑁆𑀯𑀸 𑀯𑀺𑀪𑀸𑀯𑀬𑀺𑀢𑁆𑀯𑀸 𑀯𑀺𑀪𑀽𑀢𑀁 𑀓𑀢𑁆𑀯𑀸𑀢𑀺𑁇 𑀏𑀯𑀫𑁆𑀧𑀺 𑀏𑀢𑀜𑁆𑀘 𑀥𑀫𑁆𑀫𑀫𑀜𑁆𑀜𑀸𑀬𑁇 𑀅𑀣 𑀯𑀸 𑀲𑀫𑁆𑀫𑀸𑀧𑀝𑀺𑀧𑀤𑀁 𑀅𑀦𑀼𑀮𑁄𑀫𑀧𑀝𑀺𑀧𑀤𑀁 𑀅𑀧𑀘𑁆𑀘𑀦𑀻𑀓𑀧𑀝𑀺𑀧𑀤𑀁 𑀅𑀯𑀺𑀭𑀼𑀤𑁆𑀥𑀧𑀝𑀺𑀧𑀤𑀁 𑀅𑀦𑁆𑀯𑀢𑁆𑀣𑀧𑀝𑀺𑀧𑀤𑀁 𑀥𑀫𑁆𑀫𑀸𑀦𑀼𑀥𑀫𑁆𑀫𑀧𑀝𑀺𑀧𑀤𑀁 𑀲𑀻𑀮𑁂𑀲𑀼 𑀧𑀭𑀺𑀧𑀽𑀭𑀓𑀸𑀭𑀺𑀢𑀁 𑀇𑀦𑁆𑀤𑁆𑀭𑀺𑀬𑁂𑀲𑀼 𑀕𑀼𑀢𑁆𑀢𑀤𑁆𑀯𑀸𑀭𑀢𑀁 𑀪𑁄𑀚𑀦𑁂 𑀫𑀢𑁆𑀢𑀜𑁆𑀜𑀼𑀢𑀁 𑀚𑀸𑀕𑀭𑀺𑀬𑀸𑀦𑀼𑀬𑁄𑀕𑀁 𑀲𑀢𑀺𑀲𑀫𑁆𑀧𑀚𑀜𑁆𑀜𑀁, 𑀘𑀢𑁆𑀢𑀸𑀭𑁄 𑀲𑀢𑀺𑀧𑀝𑁆𑀞𑀸𑀦𑁂 𑀘𑀢𑁆𑀢𑀸𑀭𑁄 𑀲𑀫𑁆𑀫𑀧𑁆𑀧𑀥𑀸𑀦𑁂 𑀘𑀢𑁆𑀢𑀸𑀭𑁄 𑀇𑀤𑁆𑀥𑀺𑀧𑀸𑀤𑁂 𑀧𑀜𑁆𑀘𑀺𑀦𑁆𑀤𑁆𑀭𑀺𑀬𑀸𑀦𑀺 𑀧𑀜𑁆𑀘 𑀩𑀮𑀸𑀦𑀺 𑀲𑀢𑁆𑀢 𑀩𑁄𑀚𑁆𑀛𑀗𑁆𑀕𑁂 𑀅𑀭𑀺𑀬𑀁 𑀅𑀝𑁆𑀞𑀗𑁆𑀕𑀺𑀓𑀁 𑀫𑀕𑁆𑀕𑀁, 𑀦𑀺𑀩𑁆𑀩𑀸𑀦𑀜𑁆𑀘 𑀦𑀺𑀩𑁆𑀩𑀸𑀦𑀕𑀸𑀫𑀺𑀦𑀺𑀜𑁆𑀘 𑀧𑀝𑀺𑀧𑀤𑀁 𑀥𑀫𑁆𑀫𑀁 𑀅𑀜𑁆𑀜𑀸𑀬 𑀚𑀸𑀦𑀺𑀢𑁆𑀯𑀸 𑀢𑀼𑀮𑀬𑀺𑀢𑁆𑀯𑀸 𑀢𑀻𑀭𑀬𑀺𑀢𑁆𑀯𑀸 𑀯𑀺𑀪𑀸𑀯𑀬𑀺𑀢𑁆𑀯𑀸 𑀯𑀺𑀪𑀽𑀢𑀁 𑀓𑀢𑁆𑀯𑀸𑀢𑀺𑁇 𑀏𑀯𑀫𑁆𑀧𑀺 𑀢𑀜𑁆𑀘 𑀥𑀫𑁆𑀫𑀫𑀜𑁆𑀜𑀸𑀬𑁇

1559\. **𑀯𑀺𑀘𑀺𑀦𑀁 𑀪𑀺𑀓𑁆𑀔𑀼 𑀲𑀤𑀸 𑀲𑀢𑁄 𑀲𑀺𑀓𑁆𑀔𑁂**𑀢𑀺𑁇 **𑀯𑀺𑀘𑀺𑀦𑀦𑁆**𑀢𑀺 𑀯𑀺𑀘𑀺𑀦𑀦𑁆𑀢𑁄 𑀧𑀯𑀺𑀘𑀺𑀦𑀦𑁆𑀢𑁄 𑀢𑀼𑀮𑀬𑀦𑁆𑀢𑁄 𑀢𑀻𑀭𑀬𑀦𑁆𑀢𑁄 𑀯𑀺𑀪𑀸𑀯𑀬𑀦𑁆𑀢𑁄 𑀯𑀺𑀪𑀽𑀢𑀁 𑀓𑀭𑁄𑀦𑁆𑀢𑁄𑁇 “𑀲𑀩𑁆𑀩𑁂 𑀲𑀗𑁆𑀔𑀸𑀭𑀸 𑀅𑀦𑀺𑀘𑁆𑀘𑀸”𑀢𑀺…𑀧𑁂…  “𑀬𑀁 𑀓𑀺𑀜𑁆𑀘𑀺 𑀲𑀫𑀼𑀤𑀬𑀥𑀫𑁆𑀫𑀁 𑀲𑀩𑁆𑀩𑀁 𑀢𑀁 𑀦𑀺𑀭𑁄𑀥𑀥𑀫𑁆𑀫𑀦𑁆”𑀢𑀺 𑀯𑀺𑀘𑀺𑀦𑀦𑁆𑀢𑁄 𑀧𑀯𑀺𑀘𑀺𑀦𑀦𑁆𑀢𑁄 𑀢𑀼𑀮𑀬𑀦𑁆𑀢𑁄 𑀢𑀻𑀭𑀬𑀦𑁆𑀢𑁄 𑀯𑀺𑀪𑀸𑀯𑀬𑀦𑁆𑀢𑁄 𑀯𑀺𑀪𑀽𑀢𑀁 𑀓𑀭𑁄𑀦𑁆𑀢𑁄𑀢𑀺—  𑀯𑀺𑀘𑀺𑀦𑀁 𑀪𑀺𑀓𑁆𑀔𑀼𑁇 **𑀲𑀤𑀸**𑀢𑀺 𑀲𑀤𑀸 𑀲𑀩𑁆𑀩𑀤𑀸 𑀲𑀩𑁆𑀩𑀓𑀸𑀮𑀁…𑀧𑁂…  𑀧𑀘𑁆𑀙𑀺𑀫𑁂 𑀯𑀬𑁄𑀔𑀦𑁆𑀥𑁂𑁇 **𑀲𑀢𑁄**𑀢𑀺 𑀘𑀢𑀽𑀳𑀺 𑀓𑀸𑀭𑀡𑁂𑀳𑀺 𑀲𑀢𑁄—  𑀓𑀸𑀬𑁂 𑀓𑀸𑀬𑀸𑀦𑀼𑀧𑀲𑁆𑀲𑀦𑀸𑀲𑀢𑀺𑀧𑀝𑁆𑀞𑀸𑀦𑀁 𑀪𑀸𑀯𑁂𑀦𑁆𑀢𑁄 𑀲𑀢𑁄…𑀧𑁂…  𑀲𑁄 𑀯𑀼𑀘𑁆𑀘𑀢𑀺 𑀲𑀢𑁄𑁇 **𑀲𑀺𑀓𑁆𑀔𑁂**𑀢𑀺 𑀢𑀺𑀲𑁆𑀲𑁄 𑀲𑀺𑀓𑁆𑀔𑀸𑀬𑁄—  𑀅𑀥𑀺𑀲𑀻𑀮𑀲𑀺𑀓𑁆𑀔𑀸, 𑀅𑀥𑀺𑀘𑀺𑀢𑁆𑀢𑀲𑀺𑀓𑁆𑀔𑀸, 𑀅𑀥𑀺𑀧𑀜𑁆𑀜𑀸𑀲𑀺𑀓𑁆𑀔𑀸…𑀧𑁂…  𑀅𑀬𑀁 𑀅𑀥𑀺𑀧𑀜𑁆𑀜𑀸𑀲𑀺𑀓𑁆𑀔𑀸𑁇 𑀇𑀫𑀸 𑀢𑀺𑀲𑁆𑀲𑁄 𑀲𑀺𑀓𑁆𑀔𑀸𑀬𑁄 𑀆𑀯𑀚𑁆𑀚𑀦𑁆𑀢𑁄 𑀲𑀺𑀓𑁆𑀔𑁂𑀬𑁆𑀬…𑀧𑁂…  𑀲𑀺𑀓𑁆𑀔𑁂𑀬𑁆𑀬 𑀆𑀘𑀭𑁂𑀬𑁆𑀬 𑀲𑀫𑀸𑀘𑀭𑁂𑀬𑁆𑀬 𑀲𑀫𑀸𑀤𑀸𑀬 𑀯𑀢𑁆𑀢𑁂𑀬𑁆𑀬𑀸𑀢𑀺—  𑀯𑀺𑀘𑀺𑀦𑀁 𑀪𑀺𑀓𑁆𑀔𑀼 𑀲𑀤𑀸 𑀲𑀢𑁄 𑀲𑀺𑀓𑁆𑀔𑁂𑁇

1560\. **𑀲𑀦𑁆𑀢𑀻𑀢𑀺 𑀦𑀺𑀩𑁆𑀩𑀼𑀢𑀺𑀁 𑀜𑀢𑁆𑀯𑀸**𑀢𑀺𑁇 𑀭𑀸𑀕𑀲𑁆𑀲 𑀦𑀺𑀩𑁆𑀩𑀼𑀢𑀺𑀁 𑀲𑀦𑁆𑀢𑀻𑀢𑀺 𑀜𑀢𑁆𑀯𑀸, 𑀤𑁄𑀲𑀲𑁆𑀲…  𑀫𑁄𑀳𑀲𑁆𑀲…𑀧𑁂…  𑀲𑀩𑁆𑀩𑀸𑀓𑀼𑀲𑀮𑀸𑀪𑀺𑀲𑀗𑁆𑀔𑀸𑀭𑀸𑀦𑀁 𑀦𑀺𑀩𑁆𑀩𑀼𑀢𑀺𑀁 𑀲𑀦𑁆𑀢𑀻𑀢𑀺 𑀜𑀢𑁆𑀯𑀸 𑀚𑀸𑀦𑀺𑀢𑁆𑀯𑀸 𑀢𑀼𑀮𑀬𑀺𑀢𑁆𑀯𑀸 𑀢𑀻𑀭𑀬𑀺𑀢𑁆𑀯𑀸 𑀯𑀺𑀪𑀸𑀯𑀬𑀺𑀢𑁆𑀯𑀸 𑀯𑀺𑀪𑀽𑀢𑀁 𑀓𑀢𑁆𑀯𑀸𑀢𑀺—  𑀲𑀦𑁆𑀢𑀻𑀢𑀺 𑀦𑀺𑀩𑁆𑀩𑀼𑀢𑀺𑀁 𑀜𑀢𑁆𑀯𑀸𑁇

1561\. **𑀲𑀸𑀲𑀦𑁂 𑀕𑁄𑀢𑀫𑀲𑁆𑀲 𑀦𑀧𑁆𑀧𑀫𑀚𑁆𑀚𑁂𑀬𑁆𑀬𑀸**𑀢𑀺𑁇 𑀕𑁄𑀢𑀫𑀲𑁆𑀲 𑀲𑀸𑀲𑀦𑁂 𑀩𑀼𑀤𑁆𑀥𑀲𑀸𑀲𑀦𑁂 𑀚𑀺𑀦𑀲𑀸𑀲𑀦𑁂 𑀢𑀣𑀸𑀕𑀢𑀲𑀸𑀲𑀦𑁂 𑀤𑁂𑀯𑀲𑀸𑀲𑀦𑁂 𑀅𑀭𑀳𑀦𑁆𑀢𑀲𑀸𑀲𑀦𑁂𑁇 **𑀦𑀧𑁆𑀧𑀫𑀚𑁆𑀚𑁂𑀬𑁆𑀬𑀸**𑀢𑀺 𑀲𑀓𑁆𑀓𑀘𑁆𑀘𑀓𑀸𑀭𑀻 𑀅𑀲𑁆𑀲 𑀲𑀸𑀢𑀘𑁆𑀘𑀓𑀸𑀭𑀻 𑀅𑀝𑁆𑀞𑀺𑀢𑀓𑀸𑀭𑀻 𑀅𑀦𑁄𑀮𑀻𑀦𑀯𑀼𑀢𑁆𑀢𑀺𑀓𑁄 𑀅𑀦𑀺𑀓𑁆𑀔𑀺𑀢𑁆𑀢𑀘𑁆𑀙𑀦𑁆𑀤𑁄 𑀅𑀦𑀺𑀓𑁆𑀔𑀺𑀢𑁆𑀢𑀥𑀼𑀭𑁄 𑀓𑀼𑀲𑀮𑁂𑀲𑀼 𑀥𑀫𑁆𑀫𑁂𑀲𑀼𑁇 “𑀓𑀤𑀸𑀳𑀁 𑀅𑀧𑀭𑀺𑀧𑀽𑀭𑀁 𑀯𑀸 𑀲𑀻𑀮𑀓𑁆𑀔𑀦𑁆𑀥𑀁 𑀧𑀭𑀺𑀧𑀽𑀭𑁂𑀬𑁆𑀬𑀁…𑀧𑁂…  𑀅𑀧𑀭𑀺𑀧𑀽𑀭𑀁 𑀯𑀸 𑀲𑀫𑀸𑀥𑀺𑀓𑁆𑀔𑀦𑁆𑀥𑀁…  𑀧𑀜𑁆𑀜𑀸𑀓𑁆𑀔𑀦𑁆𑀥𑀁…  𑀯𑀺𑀫𑀼𑀢𑁆𑀢𑀺𑀓𑁆𑀔𑀦𑁆𑀥𑀁…  𑀯𑀺𑀫𑀼𑀢𑁆𑀢𑀺𑀜𑀸𑀡𑀤𑀲𑁆𑀲𑀦𑀓𑁆𑀔𑀦𑁆𑀥𑀁? 𑀓𑀤𑀸𑀳𑀁 𑀅𑀧𑀭𑀺𑀜𑁆𑀜𑀸𑀢𑀁 𑀯𑀸 𑀤𑀼𑀓𑁆𑀔𑀁 𑀧𑀭𑀺𑀚𑀸𑀦𑁂𑀬𑁆𑀬𑀁, 𑀅𑀧𑁆𑀧𑀳𑀻𑀦𑁂 𑀯𑀸 𑀓𑀺𑀮𑁂𑀲𑁂 𑀧𑀚𑀳𑁂𑀬𑁆𑀬𑀁, 𑀅𑀪𑀸𑀯𑀺𑀢𑀁 𑀯𑀸 𑀫𑀕𑁆𑀕𑀁 𑀪𑀸𑀯𑁂𑀬𑁆𑀬𑀁, 𑀅𑀲𑀘𑁆𑀙𑀺𑀓𑀢𑀁 𑀯𑀸 𑀦𑀺𑀭𑁄𑀥𑀁 𑀲𑀘𑁆𑀙𑀺𑀓𑀭𑁂𑀬𑁆𑀬𑀦𑁆”𑀢𑀺? 𑀬𑁄 𑀢𑀢𑁆𑀣 𑀙𑀦𑁆𑀤𑁄 𑀘 𑀯𑀸𑀬𑀸𑀫𑁄 𑀘 𑀉𑀲𑁆𑀲𑀸𑀳𑁄 𑀘 𑀉𑀲𑁆𑀲𑁄𑀍𑀳𑀻 𑀘 𑀣𑀸𑀫𑁄 𑀘 𑀅𑀧𑁆𑀧𑀝𑀺𑀯𑀸𑀦𑀻 𑀘 𑀲𑀢𑀺 𑀘 𑀲𑀫𑁆𑀧𑀚𑀜𑁆𑀜𑀜𑁆𑀘 𑀆𑀢𑀧𑁆𑀧𑀁 𑀧𑀥𑀸𑀦𑀁 𑀅𑀥𑀺𑀝𑁆𑀞𑀸𑀦𑀁 𑀅𑀦𑀼𑀬𑁄𑀕𑁄 𑀅𑀧𑁆𑀧𑀫𑀸𑀤𑁄 𑀓𑀼𑀲𑀮𑁂𑀲𑀼 𑀥𑀫𑁆𑀫𑁂𑀲𑀽𑀢𑀺—  𑀲𑀸𑀲𑀦𑁂 𑀕𑁄𑀢𑀫𑀲𑁆𑀲 𑀦𑀧𑁆𑀧𑀫𑀚𑁆𑀚𑁂𑀬𑁆𑀬𑁇

1562\. 𑀢𑁂𑀦𑀸𑀳 𑀪𑀕𑀯𑀸—

1563\. _“𑀏𑀢𑀜𑁆𑀘 𑀥𑀫𑁆𑀫𑀫𑀜𑁆𑀜𑀸𑀬,_  
_𑀯𑀺𑀘𑀺𑀦𑀁 𑀪𑀺𑀓𑁆𑀔𑀼 𑀲𑀤𑀸 𑀲𑀢𑁄 𑀲𑀺𑀓𑁆𑀔𑁂;_  
_𑀲𑀦𑁆𑀢𑀻𑀢𑀺 𑀦𑀺𑀩𑁆𑀩𑀼𑀢𑀺𑀁 𑀜𑀢𑁆𑀯𑀸,_  
_𑀲𑀸𑀲𑀦𑁂 𑀕𑁄𑀢𑀫𑀲𑁆𑀲 𑀦𑀧𑁆𑀧𑀫𑀚𑁆𑀚𑁂𑀬𑁆𑀬𑀸”𑀢𑀺𑁇_  


(169.)

1564\. _**𑀅𑀪𑀺𑀪𑀽 𑀳𑀺 𑀲𑁄 𑀅𑀦𑀪𑀺𑀪𑀽𑀢𑁄,**_  
_**𑀲𑀓𑁆𑀔𑀺𑀥𑀫𑁆𑀫𑀫𑀦𑀻𑀢𑀺𑀳𑀫𑀤𑁆𑀤𑀲𑀺;**_  
_**𑀢𑀲𑁆𑀫𑀸 𑀳𑀺 𑀢𑀲𑁆𑀲 𑀪𑀕𑀯𑀢𑁄 𑀲𑀸𑀲𑀦𑁂,**_  
_**𑀅𑀧𑁆𑀧𑀫𑀢𑁆𑀢𑁄 𑀲𑀤𑀸 𑀦𑀫𑀲𑁆𑀲𑀫𑀦𑀼𑀲𑀺𑀓𑁆𑀔𑁂𑁇** __(𑀇𑀢𑀺 𑀪𑀕𑀯𑀸𑁇)___  


1565\. **𑀅𑀪𑀺𑀪𑀽 𑀳𑀺 𑀲𑁄 𑀅𑀦𑀪𑀺𑀪𑀽𑀢𑁄**𑀢𑀺𑁇 **𑀅𑀪𑀺𑀪𑀽**𑀢𑀺 𑀭𑀽𑀧𑀸𑀪𑀺𑀪𑀽 𑀲𑀤𑁆𑀤𑀸𑀪𑀺𑀪𑀽 𑀕𑀦𑁆𑀥𑀸𑀪𑀺𑀪𑀽 𑀭𑀲𑀸𑀪𑀺𑀪𑀽 𑀨𑁄𑀝𑁆𑀞𑀩𑁆𑀩𑀸𑀪𑀺𑀪𑀽 𑀥𑀫𑁆𑀫𑀸𑀪𑀺𑀪𑀽, 𑀅𑀦𑀪𑀺𑀪𑀽𑀢𑁄 𑀓𑁂𑀳𑀺𑀘𑀺 𑀓𑀺𑀮𑁂𑀲𑁂𑀳𑀺, 𑀅𑀪𑀺𑀪𑁄𑀲𑀺 𑀦𑁂 𑀧𑀸𑀧𑀓𑁂 𑀅𑀓𑀼𑀲𑀮𑁂 𑀥𑀫𑁆𑀫𑁂 𑀲𑀁𑀓𑀺𑀮𑁂𑀲𑀺𑀓𑁂 𑀧𑁄𑀦𑁄𑀪𑀯𑀺𑀓𑁂 𑀲𑀤𑀭𑁂 𑀤𑀼𑀓𑁆𑀔𑀯𑀺𑀧𑀸𑀓𑁂 𑀆𑀬𑀢𑀺𑀁 𑀚𑀸𑀢𑀺𑀚𑀭𑀸𑀫𑀭𑀡𑀺𑀬𑁂𑀢𑀺—  𑀅𑀪𑀺𑀪𑀽 𑀳𑀺 𑀲𑁄 𑀅𑀦𑀪𑀺𑀪𑀽𑀢𑁄𑁇

1566\. **𑀲𑀓𑁆𑀔𑀺𑀥𑀫𑁆𑀫𑀫𑀦𑀻𑀢𑀺𑀳𑀫𑀤𑁆𑀤𑀲𑀻**𑀢𑀺𑁇 **𑀲𑀓𑁆𑀔𑀺𑀥𑀫𑁆𑀫𑀦𑁆**𑀢𑀺 𑀦 𑀇𑀢𑀺𑀳𑀺𑀢𑀺𑀳𑀁 𑀦 𑀇𑀢𑀺𑀓𑀺𑀭𑀺𑀬𑀸𑀬 𑀦 𑀧𑀭𑀫𑁆𑀧𑀭𑀸𑀬 𑀦 𑀧𑀺𑀝𑀓𑀲𑀫𑁆𑀧𑀤𑀸𑀬 𑀦 𑀢𑀓𑁆𑀓𑀳𑁂𑀢𑀼 𑀦 𑀦𑀬𑀳𑁂𑀢𑀼 𑀦 𑀆𑀓𑀸𑀭𑀧𑀭𑀺𑀯𑀺𑀢𑀓𑁆𑀓𑁂𑀦 𑀦 𑀤𑀺𑀝𑁆𑀞𑀺𑀦𑀺𑀚𑁆𑀛𑀸𑀦𑀓𑁆𑀔𑀦𑁆𑀢𑀺𑀬𑀸 𑀲𑀸𑀫𑀁 𑀲𑀬𑀫𑀪𑀺𑀜𑁆𑀜𑀸𑀢𑀁 𑀅𑀢𑁆𑀢𑀧𑀘𑁆𑀘𑀓𑁆𑀔𑀥𑀫𑁆𑀫𑀁 𑀅𑀤𑁆𑀤𑀲𑀺 𑀅𑀤𑁆𑀤𑀓𑁆𑀔𑀺 𑀅𑀧𑀲𑁆𑀲𑀺 𑀧𑀝𑀺𑀯𑀺𑀚𑁆𑀛𑀻𑀢𑀺—  𑀲𑀓𑁆𑀔𑀺𑀥𑀫𑁆𑀫𑀫𑀦𑀻𑀢𑀺𑀳𑀫𑀤𑁆𑀤𑀲𑀺𑁇

1567\. **𑀢𑀲𑁆𑀫𑀸 𑀳𑀺 𑀢𑀲𑁆𑀲 𑀪𑀕𑀯𑀢𑁄 𑀲𑀸𑀲𑀦𑁂**𑀢𑀺𑁇 **𑀢𑀲𑁆𑀫𑀸**𑀢𑀺 𑀢𑀲𑁆𑀫𑀸 𑀢𑀁𑀓𑀸𑀭𑀡𑀸 𑀢𑀁𑀳𑁂𑀢𑀼 𑀢𑀧𑁆𑀧𑀘𑁆𑀘𑀬𑀸 𑀢𑀁𑀦𑀺𑀤𑀸𑀦𑀸𑁇 **𑀢𑀲𑁆𑀲 𑀪𑀕𑀯𑀢𑁄 𑀲𑀸𑀲𑀦𑁂**𑀢𑀺𑁇 𑀢𑀲𑁆𑀲 𑀪𑀕𑀯𑀢𑁄 𑀲𑀸𑀲𑀦𑁂 𑀕𑁄𑀢𑀫𑀲𑀸𑀲𑀦𑁂 𑀩𑀼𑀤𑁆𑀥𑀲𑀸𑀲𑀦𑁂 𑀚𑀺𑀦𑀲𑀸𑀲𑀦𑁂 𑀢𑀣𑀸𑀕𑀢𑀲𑀸𑀲𑀦𑁂 𑀤𑁂𑀯𑀲𑀸𑀲𑀦𑁂 𑀅𑀭𑀳𑀦𑁆𑀢𑀲𑀸𑀲𑀦𑁂𑀢𑀺—  𑀢𑀲𑁆𑀫𑀸 𑀢𑀲𑁆𑀲 𑀪𑀕𑀯𑀢𑁄 𑀲𑀸𑀲𑀦𑁂𑁇

1568\. **𑀅𑀧𑁆𑀧𑀫𑀢𑁆𑀢𑁄 𑀲𑀤𑀸 𑀦𑀫𑀲𑁆𑀲𑀫𑀦𑀼𑀲𑀺𑀓𑁆𑀔𑁂 (𑀇𑀢𑀺 𑀪𑀕𑀯𑀸)**𑀢𑀺𑁇 **𑀅𑀧𑁆𑀧𑀫𑀢𑁆𑀢𑁄**𑀢𑀺 𑀲𑀓𑁆𑀓𑀘𑁆𑀘𑀓𑀸𑀭𑀻…𑀧𑁂…  𑀅𑀧𑁆𑀧𑀫𑀸𑀤𑁄 𑀓𑀼𑀲𑀮𑁂𑀲𑀼 𑀥𑀫𑁆𑀫𑁂𑀲𑀼𑁇 **𑀲𑀤𑀸**𑀢𑀺 𑀲𑀤𑀸 𑀲𑀩𑁆𑀩𑀓𑀸𑀮𑀁…𑀧𑁂…  𑀧𑀘𑁆𑀙𑀺𑀫𑁂 𑀯𑀬𑁄𑀔𑀦𑁆𑀥𑁂𑁇 **𑀦𑀫𑀲𑁆𑀲𑀦𑁆**𑀢𑀺 𑀓𑀸𑀬𑁂𑀦 𑀯𑀸 𑀦𑀫𑀲𑁆𑀲𑀫𑀸𑀦𑁄 𑀯𑀸𑀘𑀸𑀬 𑀯𑀸 𑀦𑀫𑀲𑁆𑀲𑀫𑀸𑀦𑁄 𑀘𑀺𑀢𑁆𑀢𑁂𑀦 𑀯𑀸 𑀦𑀫𑀲𑁆𑀲𑀫𑀸𑀦𑁄 𑀅𑀦𑁆𑀯𑀢𑁆𑀣𑀧𑀝𑀺𑀧𑀢𑁆𑀢𑀺𑀬𑀸 𑀯𑀸 𑀦𑀫𑀲𑁆𑀲𑀫𑀸𑀦𑁄 𑀥𑀫𑁆𑀫𑀸𑀦𑀼𑀥𑀫𑁆𑀫𑀧𑀝𑀺𑀧𑀢𑁆𑀢𑀺𑀬𑀸 𑀯𑀸 𑀦𑀫𑀲𑁆𑀲𑀫𑀸𑀦𑁄 𑀲𑀓𑁆𑀓𑀼𑀭𑀼𑀫𑀸𑀦𑁄 𑀕𑀭𑀼𑀓𑀼𑀭𑀼𑀫𑀸𑀦𑁄 𑀫𑀸𑀦𑀬𑀫𑀸𑀦𑁄 𑀧𑀽𑀚𑀬𑀫𑀸𑀦𑁄 𑀅𑀧𑀘𑀬𑀫𑀸𑀦𑁄𑁇 **𑀅𑀦𑀼𑀲𑀺𑀓𑁆𑀔𑁂**𑀢𑀺 𑀢𑀺𑀲𑁆𑀲𑁄 𑀲𑀺𑀓𑁆𑀔𑀸𑀬𑁄—  𑀅𑀥𑀺𑀲𑀻𑀮𑀲𑀺𑀓𑁆𑀔𑀸, 𑀅𑀥𑀺𑀘𑀺𑀢𑁆𑀢𑀲𑀺𑀓𑁆𑀔𑀸, 𑀅𑀥𑀺𑀧𑀜𑁆𑀜𑀸𑀲𑀺𑀓𑁆𑀔𑀸…𑀧𑁂…  𑀅𑀬𑀁 𑀅𑀥𑀺𑀧𑀜𑁆𑀜𑀸𑀲𑀺𑀓𑁆𑀔𑀸𑁇 𑀇𑀫𑀸 𑀢𑀺𑀲𑁆𑀲𑁄 𑀲𑀺𑀓𑁆𑀔𑀸𑀬𑁄 𑀆𑀯𑀚𑁆𑀚𑀦𑁆𑀢𑁄 𑀲𑀺𑀓𑁆𑀔𑁂𑀬𑁆𑀬…𑀧𑁂…  𑀲𑀘𑁆𑀙𑀺𑀓𑀸𑀢𑀩𑁆𑀩𑀁 𑀲𑀘𑁆𑀙𑀺𑀓𑀭𑁄𑀦𑁆𑀢𑁄 𑀲𑀺𑀓𑁆𑀔𑁂𑀬𑁆𑀬 𑀘𑀭𑁂𑀬𑁆𑀬 𑀆𑀘𑀭𑁂𑀬𑁆𑀬 𑀲𑀫𑀸𑀘𑀭𑁂𑀬𑁆𑀬 𑀲𑀫𑀸𑀤𑀸𑀬 𑀯𑀢𑁆𑀢𑁂𑀬𑁆𑀬𑁇 **𑀪𑀕𑀯𑀸**𑀢𑀺 𑀕𑀸𑀭𑀯𑀸𑀥𑀺𑀯𑀘𑀦𑀁…𑀧𑁂…  𑀲𑀘𑁆𑀙𑀺𑀓𑀸 𑀧𑀜𑁆𑀜𑀢𑁆𑀢𑀺 𑀬𑀤𑀺𑀤𑀁 𑀪𑀕𑀯𑀸𑀢𑀺—  𑀅𑀧𑁆𑀧𑀫𑀢𑁆𑀢𑁄 𑀲𑀤𑀸 𑀦𑀫𑀲𑁆𑀲𑀫𑀦𑀼𑀲𑀺𑀓𑁆𑀔𑁂𑁇 (𑀇𑀢𑀺 𑀪𑀕𑀯𑀸𑁇)

1569\. 𑀢𑁂𑀦𑀸𑀳 𑀪𑀕𑀯𑀸—

1570\. _“𑀅𑀪𑀺𑀪𑀽 𑀳𑀺 𑀲𑁄 𑀅𑀦𑀪𑀺𑀪𑀽𑀢𑁄,_  
_𑀲𑀓𑁆𑀔𑀺𑀥𑀫𑁆𑀫𑀫𑀦𑀻𑀢𑀺𑀳𑀫𑀤𑁆𑀤𑀲𑀺;_  
_𑀢𑀲𑁆𑀫𑀸 𑀳𑀺 𑀢𑀲𑁆𑀲 𑀪𑀕𑀯𑀢𑁄 𑀲𑀸𑀲𑀦𑁂,_  
_𑀅𑀧𑁆𑀧𑀫𑀢𑁆𑀢𑁄 𑀲𑀤𑀸 𑀦𑀫𑀲𑁆𑀲𑀫𑀦𑀼𑀲𑀺𑀓𑁆𑀔𑁂”𑁇 __(𑀇𑀢𑀺 𑀪𑀕𑀯𑀸𑀢𑀺𑁇)___  


---

1571\. 𑀢𑀼𑀯𑀝𑀓𑀲𑀼𑀢𑁆𑀢𑀦𑀺𑀤𑁆𑀤𑁂𑀲𑁄 𑀘𑀼𑀤𑁆𑀤𑀲𑀫𑁄𑁇



[Go to previous page (1.13 Mahābyūhasuttaniddesa)](1.13.md) / [Go to parent page (1 Aṭṭhakavagga)](../1.md) / [Go to next page (1.15 Attadaṇḍasuttaniddesa)](1.15.md)


