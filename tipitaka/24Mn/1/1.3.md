
[Home](/) / [24Mn Mahāniddesapāḷi](...md) / [1 Aṭṭhakavagga](../24Mn/1.md)

# 𑁧𑁇𑁩 𑀤𑀼𑀝𑁆𑀞𑀝𑁆𑀞𑀓𑀲𑀼𑀢𑁆𑀢𑀦𑀺𑀤𑁆𑀤𑁂𑀲

* 𑀅𑀝𑁆𑀞𑀓𑀯𑀕𑁆𑀕

* 𑀤𑀼𑀝𑁆𑀞𑀝𑁆𑀞𑀓𑀲𑀼𑀢𑁆𑀢𑀦𑀺𑀤𑁆𑀤𑁂𑀲

217\. 𑀅𑀣 𑀤𑀼𑀝𑁆𑀞𑀝𑁆𑀞𑀓𑀲𑀼𑀢𑁆𑀢𑀦𑀺𑀤𑁆𑀤𑁂𑀲𑀁 𑀯𑀓𑁆𑀔𑀢𑀺—

(15.)

218\. _**𑀯𑀤𑀦𑁆𑀢𑀺 𑀯𑁂 𑀤𑀼𑀝𑁆𑀞𑀫𑀦𑀸𑀧𑀺 𑀏𑀓𑁂,**_  
_**𑀅𑀣𑁄𑀧𑀺 𑀯𑁂 𑀲𑀘𑁆𑀘𑀫𑀦𑀸 𑀯𑀤𑀦𑁆𑀢𑀺;**_  
_**𑀯𑀸𑀤𑀜𑁆𑀘 𑀚𑀸𑀢𑀁 𑀫𑀼𑀦𑀺 𑀦𑁄 𑀉𑀧𑁂𑀢𑀺,**_  
_**𑀢𑀲𑁆𑀫𑀸 𑀫𑀼𑀦𑀻 𑀦𑀢𑁆𑀣𑀺 𑀔𑀺𑀮𑁄 𑀓𑀼𑀳𑀺𑀜𑁆𑀘𑀺𑁇**_  


219\. **𑀯𑀤𑀦𑁆𑀢𑀺 𑀯𑁂 𑀤𑀼𑀝𑁆𑀞𑀫𑀦𑀸𑀧𑀺 𑀏𑀓𑁂**𑀢𑀺 𑀢𑁂 𑀢𑀺𑀢𑁆𑀣𑀺𑀬𑀸 𑀤𑀼𑀝𑁆𑀞𑀫𑀦𑀸 𑀧𑀤𑀼𑀝𑁆𑀞𑀫𑀸𑀦𑀸 𑀯𑀺𑀭𑀼𑀤𑁆𑀥𑀫𑀦𑀸 𑀧𑀝𑀺𑀯𑀺𑀭𑀼𑀤𑁆𑀥𑀫𑀦𑀸 𑀆𑀳𑀢𑀫𑀦𑀸 𑀧𑀘𑁆𑀘𑀸𑀳𑀢𑀫𑀦𑀸 𑀆𑀖𑀸𑀢𑀺𑀢𑀫𑀦𑀸 𑀧𑀘𑁆𑀘𑀸𑀖𑀸𑀢𑀺𑀢𑀫𑀦𑀸 𑀯𑀤𑀦𑁆𑀢𑀺 𑀉𑀧𑀯𑀤𑀦𑁆𑀢𑀺 𑀪𑀕𑀯𑀦𑁆𑀢𑀜𑁆𑀘 𑀪𑀺𑀓𑁆𑀔𑀼𑀲𑀁𑀖𑀜𑁆𑀘 𑀅𑀪𑀽𑀢𑁂𑀦𑀸𑀢𑀺—  𑀯𑀤𑀦𑁆𑀢𑀺 𑀯𑁂 𑀤𑀼𑀝𑁆𑀞𑀫𑀦𑀸𑀧𑀺 𑀏𑀓𑁂𑁇

220\. **𑀅𑀣𑁄𑀧𑀺 𑀯𑁂 𑀲𑀘𑁆𑀘𑀫𑀦𑀸 𑀯𑀤𑀦𑁆𑀢𑀻**𑀢𑀺 𑀬𑁂 𑀢𑁂𑀲𑀁 𑀢𑀺𑀢𑁆𑀣𑀺𑀬𑀸𑀦𑀁 𑀲𑀤𑁆𑀤𑀳𑀦𑁆𑀢𑀸 𑀑𑀓𑀧𑁆𑀧𑁂𑀦𑁆𑀢𑀸 𑀅𑀥𑀺𑀫𑀼𑀘𑁆𑀘𑀦𑁆𑀢𑀸 𑀲𑀘𑁆𑀘𑀫𑀦𑀸 𑀲𑀘𑁆𑀘𑀲𑀜𑁆𑀜𑀺𑀦𑁄 𑀪𑀽𑀢𑀫𑀦𑀸 𑀪𑀽𑀢𑀲𑀜𑁆𑀜𑀺𑀦𑁄 𑀢𑀣𑀫𑀦𑀸 𑀢𑀣𑀲𑀜𑁆𑀜𑀺𑀦𑁄 𑀬𑀸𑀣𑀸𑀯𑀫𑀦𑀸 𑀬𑀸𑀣𑀸𑀯𑀲𑀜𑁆𑀜𑀺𑀦𑁄 𑀅𑀯𑀺𑀧𑀭𑀻𑀢𑀫𑀦𑀸 𑀅𑀯𑀺𑀧𑀭𑀻𑀢𑀲𑀜𑁆𑀜𑀺𑀦𑁄 𑀯𑀤𑀦𑁆𑀢𑀺 𑀉𑀧𑀯𑀤𑀦𑁆𑀢𑀺 𑀪𑀕𑀯𑀦𑁆𑀢𑀜𑁆𑀘 𑀪𑀺𑀓𑁆𑀔𑀼𑀲𑀁𑀖𑀜𑁆𑀘 𑀅𑀪𑀽𑀢𑁂𑀦𑀸𑀢𑀺—  𑀅𑀣𑁄𑀧𑀺 𑀯𑁂 𑀲𑀘𑁆𑀘𑀫𑀦𑀸 𑀯𑀤𑀦𑁆𑀢𑀺𑁇

221\. **𑀯𑀸𑀤𑀜𑁆𑀘 𑀚𑀸𑀢𑀁 𑀫𑀼𑀦𑀺 𑀦𑁄 𑀉𑀧𑁂𑀢𑀻**𑀢𑀺𑁇 𑀲𑁄 𑀯𑀸𑀤𑁄 𑀚𑀸𑀢𑁄 𑀳𑁄𑀢𑀺 𑀲𑀜𑁆𑀚𑀸𑀢𑁄 𑀦𑀺𑀩𑁆𑀩𑀢𑁆𑀢𑁄 𑀅𑀪𑀺𑀦𑀺𑀩𑁆𑀩𑀢𑁆𑀢𑁄 𑀧𑀸𑀢𑀼𑀪𑀽𑀢𑁄 𑀧𑀭𑀢𑁄𑀖𑁄𑀲𑁄 𑀅𑀓𑁆𑀓𑁄𑀲𑁄 𑀉𑀧𑀯𑀸𑀤𑁄 𑀪𑀕𑀯𑀢𑁄 𑀘 𑀪𑀺𑀓𑁆𑀔𑀼𑀲𑀁𑀖𑀲𑁆𑀲 𑀘 𑀅𑀪𑀽𑀢𑁂𑀦𑀸𑀢𑀺—  𑀯𑀸𑀤𑀜𑁆𑀘 𑀚𑀸𑀢𑀁𑁇 **𑀫𑀼𑀦𑀺 𑀦𑁄 𑀉𑀧𑁂𑀢𑀻**𑀢𑀺𑁇 **𑀫𑀼𑀦𑀻**𑀢𑀺𑁇 𑀫𑁄𑀦𑀁 𑀯𑀼𑀘𑁆𑀘𑀢𑀺 𑀜𑀸𑀡𑀁𑁇 𑀬𑀸 𑀧𑀜𑁆𑀜𑀸 𑀧𑀚𑀸𑀦𑀦𑀸 𑀅𑀫𑁄𑀳𑁄 𑀥𑀫𑁆𑀫𑀯𑀺𑀘𑀬𑁄 𑀲𑀫𑁆𑀫𑀸𑀤𑀺𑀝𑁆𑀞𑀺, 𑀢𑁂𑀦 𑀜𑀸𑀡𑁂𑀦 𑀲𑀫𑀦𑁆𑀦𑀸𑀕𑀢𑁄 𑀫𑀼𑀦𑀺 𑀫𑁄𑀦𑀧𑁆𑀧𑀢𑁆𑀢𑁄…𑀧𑁂…  𑀲𑀗𑁆𑀕𑀚𑀸𑀮𑀫𑀢𑀺𑀘𑁆𑀘 𑀲𑁄 𑀫𑀼𑀦𑀺𑁇 𑀬𑁄 𑀯𑀸𑀤𑀁 𑀉𑀧𑁂𑀢𑀺 𑀲𑁄 𑀤𑁆𑀯𑀻𑀳𑀺 𑀓𑀸𑀭𑀡𑁂𑀳𑀺 𑀯𑀸𑀤𑀁 𑀉𑀧𑁂𑀢𑀺—  𑀓𑀸𑀭𑀓𑁄 𑀓𑀸𑀭𑀓𑀢𑀸𑀬 𑀯𑀸𑀤𑀁 𑀉𑀧𑁂𑀢𑀺, 𑀅𑀣 𑀯𑀸 𑀯𑀼𑀘𑁆𑀘𑀫𑀸𑀦𑁄 𑀉𑀧𑀯𑀤𑀺𑀬𑀫𑀸𑀦𑁄 𑀓𑀼𑀧𑁆𑀧𑀢𑀺 𑀩𑁆𑀬𑀸𑀧𑀚𑁆𑀚𑀢𑀺 𑀧𑀢𑀺𑀢𑁆𑀣𑀻𑀬𑀢𑀺 𑀓𑁄𑀧𑀜𑁆𑀘 𑀤𑁄𑀲𑀜𑁆𑀘 𑀅𑀧𑁆𑀧𑀘𑁆𑀘𑀬𑀜𑁆𑀘 𑀧𑀸𑀢𑀼𑀓𑀭𑁄𑀢𑀺𑁇 𑀅𑀓𑀸𑀭𑀓𑁄𑀫𑁆𑀳𑀻𑀢𑀺 𑀬𑁄 𑀯𑀸𑀤𑀁 𑀉𑀧𑁂𑀢𑀺 𑀲𑁄 𑀇𑀫𑁂𑀳𑀺 𑀤𑁆𑀯𑀻𑀳𑀺 𑀓𑀸𑀭𑀡𑁂𑀳𑀺 𑀯𑀸𑀤𑀁 𑀉𑀧𑁂𑀢𑀺𑁇 𑀫𑀼𑀦𑀺 𑀤𑁆𑀯𑀻𑀳𑀺 𑀓𑀸𑀭𑀡𑁂𑀳𑀺 𑀯𑀸𑀤𑀁 𑀦 𑀉𑀧𑁂𑀢𑀺—  𑀅𑀓𑀸𑀭𑀓𑁄 𑀫𑀼𑀦𑀺 𑀅𑀓𑀸𑀭𑀓𑀢𑀸𑀬 𑀯𑀸𑀤𑀁 𑀦 𑀉𑀧𑁂𑀢𑀺, 𑀅𑀣 𑀯𑀸 𑀯𑀼𑀘𑁆𑀘𑀫𑀸𑀦𑁄 𑀉𑀧𑀯𑀤𑀺𑀬𑀫𑀸𑀦𑁄 𑀦 𑀓𑀼𑀧𑁆𑀧𑀢𑀺 𑀦 𑀩𑁆𑀬𑀸𑀧𑀚𑁆𑀚𑀢𑀺 𑀦 𑀧𑀢𑀺𑀢𑁆𑀣𑀻𑀬𑀢𑀺 𑀦 𑀓𑁄𑀧𑀜𑁆𑀘 𑀤𑁄𑀲𑀜𑁆𑀘 𑀅𑀧𑁆𑀧𑀘𑁆𑀘𑀬𑀜𑁆𑀘 𑀧𑀸𑀢𑀼𑀓𑀭𑁄𑀢𑀺𑁇 𑀅𑀓𑀸𑀭𑀓𑁄𑀫𑁆𑀳𑀻𑀢𑀺 𑀫𑀼𑀦𑀺 𑀇𑀫𑁂𑀳𑀺 𑀤𑁆𑀯𑀻𑀳𑀺 𑀓𑀸𑀭𑀡𑁂𑀳𑀺 𑀯𑀸𑀤𑀁 𑀦 𑀉𑀧𑁂𑀢𑀺 𑀦 𑀉𑀧𑀕𑀘𑁆𑀙𑀢𑀺 𑀦 𑀕𑀡𑁆𑀳𑀸𑀢𑀺 𑀦 𑀧𑀭𑀸𑀫𑀲𑀢𑀺 𑀦 𑀅𑀪𑀺𑀦𑀺𑀯𑀺𑀲𑀢𑀻𑀢𑀺—  𑀯𑀸𑀤𑀜𑁆𑀘 𑀚𑀸𑀢𑀁 𑀫𑀼𑀦𑀺 𑀦𑁄 𑀉𑀧𑁂𑀢𑀺𑁇

222\. **𑀢𑀲𑁆𑀫𑀸 𑀫𑀼𑀦𑀻 𑀦𑀢𑁆𑀣𑀺 𑀔𑀺𑀮𑁄 𑀓𑀼𑀳𑀺𑀜𑁆𑀘𑀻**𑀢𑀺𑁇 **𑀢𑀲𑁆𑀫𑀸**𑀢𑀺 𑀢𑀲𑁆𑀫𑀸 𑀢𑀁𑀓𑀸𑀭𑀡𑀸 𑀢𑀁𑀳𑁂𑀢𑀼 𑀢𑀧𑁆𑀧𑀘𑁆𑀘𑀬𑀸 𑀢𑀁𑀦𑀺𑀤𑀸𑀦𑀁 𑀫𑀼𑀦𑀺𑀦𑁄 𑀆𑀳𑀢𑀘𑀺𑀢𑁆𑀢𑀢𑀸 𑀔𑀺𑀮𑀚𑀸𑀢𑀢𑀸𑀧𑀺 𑀦𑀢𑁆𑀣𑀺𑁇 𑀧𑀜𑁆𑀘𑀧𑀺 𑀘𑁂𑀢𑁄𑀔𑀺𑀮𑀸 𑀦𑀢𑁆𑀣𑀺, 𑀢𑀬𑁄𑀧𑀺 𑀔𑀺𑀮𑀸 𑀦𑀢𑁆𑀣𑀺𑁇 𑀭𑀸𑀕𑀔𑀺𑀮𑁄 𑀤𑁄𑀲𑀔𑀺𑀮𑁄 𑀫𑁄𑀳𑀔𑀺𑀮𑁄 𑀦𑀢𑁆𑀣𑀺 𑀦 𑀲𑀦𑁆𑀢𑀺 𑀦 𑀲𑀁𑀯𑀺𑀚𑁆𑀚𑀢𑀺 𑀦𑀼𑀧𑀮𑀩𑁆𑀪𑀢𑀺, 𑀧𑀳𑀻𑀦𑁄 𑀲𑀫𑀼𑀘𑁆𑀙𑀺𑀦𑁆𑀦𑁄 𑀯𑀽𑀧𑀲𑀦𑁆𑀢𑁄 𑀧𑀝𑀺𑀧𑀲𑁆𑀲𑀤𑁆𑀥𑁄 𑀅𑀪𑀩𑁆𑀩𑀼𑀧𑁆𑀧𑀢𑁆𑀢𑀺𑀓𑁄 𑀜𑀸𑀡𑀕𑁆𑀕𑀺𑀦𑀸 𑀤𑀟𑁆𑀠𑁄𑁇 **𑀓𑀼𑀳𑀺𑀜𑁆𑀘𑀻**𑀢𑀺 𑀓𑀼𑀳𑀺𑀜𑁆𑀘𑀺 𑀓𑀺𑀫𑁆𑀳𑀺𑀘𑀺 𑀓𑀢𑁆𑀣𑀘𑀺 𑀅𑀚𑁆𑀛𑀢𑁆𑀢𑀁 𑀯𑀸 𑀩𑀳𑀺𑀤𑁆𑀥𑀸 𑀯𑀸 𑀅𑀚𑁆𑀛𑀢𑁆𑀢𑀩𑀳𑀺𑀤𑁆𑀥𑀸 𑀯𑀸𑀢𑀺—  𑀢𑀲𑁆𑀫𑀸 𑀫𑀼𑀦𑀻 𑀦𑀢𑁆𑀣𑀺 𑀔𑀺𑀮𑁄 𑀓𑀼𑀳𑀺𑀜𑁆𑀘𑀻𑀢𑀺𑁇

223\. 𑀢𑁂𑀦𑀸𑀳 𑀪𑀕𑀯𑀸—

224\. _“𑀯𑀤𑀦𑁆𑀢𑀺 𑀯𑁂 𑀤𑀼𑀝𑁆𑀞𑀫𑀦𑀸𑀧𑀺 𑀏𑀓𑁂,_  
_𑀅𑀣𑁄𑀧𑀺 𑀯𑁂 𑀲𑀘𑁆𑀘𑀫𑀦𑀸 𑀯𑀤𑀦𑁆𑀢𑀺;_  
_𑀯𑀸𑀤𑀜𑁆𑀘 𑀚𑀸𑀢𑀁 𑀫𑀼𑀦𑀺 𑀦𑁄 𑀉𑀧𑁂𑀢𑀺,_  
_𑀢𑀲𑁆𑀫𑀸 𑀫𑀼𑀦𑀻 𑀦𑀢𑁆𑀣𑀺 𑀔𑀺𑀮𑁄 𑀓𑀼𑀳𑀺𑀜𑁆𑀘𑀻”𑀢𑀺𑁇_  


(16.)

225\. _**𑀲𑀓𑀜𑁆𑀳𑀺 𑀤𑀺𑀝𑁆𑀞𑀺𑀁 𑀓𑀣𑀫𑀘𑁆𑀘𑀬𑁂𑀬𑁆𑀬,**_  
_**𑀙𑀦𑁆𑀤𑀸𑀦𑀼𑀦𑀻𑀢𑁄 𑀭𑀼𑀘𑀺𑀬𑀸 𑀦𑀺𑀯𑀺𑀝𑁆𑀞𑁄;**_  
_**𑀲𑀬𑀁 𑀲𑀫𑀢𑁆𑀢𑀸𑀦𑀺 𑀧𑀓𑀼𑀩𑁆𑀩𑀫𑀸𑀦𑁄,**_  
_**𑀬𑀣𑀸 𑀳𑀺 𑀚𑀸𑀦𑁂𑀬𑁆𑀬 𑀢𑀣𑀸 𑀯𑀤𑁂𑀬𑁆𑀬𑁇**_  


226\. **𑀲𑀓𑀜𑁆𑀳𑀺 𑀤𑀺𑀝𑁆𑀞𑀺𑀁 𑀓𑀣𑀫𑀘𑁆𑀘𑀬𑁂𑀬𑁆𑀬𑀸**𑀢𑀺𑁇 𑀬𑀁 𑀢𑁂 𑀢𑀺𑀢𑁆𑀣𑀺𑀬𑀸 𑀲𑀼𑀦𑁆𑀤𑀭𑀺𑀧𑀭𑀺𑀩𑁆𑀩𑀸𑀚𑀺𑀓𑀁 𑀳𑀦𑁆𑀢𑁆𑀯𑀸 𑀲𑀫𑀡𑀸𑀦𑀁 𑀲𑀓𑁆𑀬𑀧𑀼𑀢𑁆𑀢𑀺𑀬𑀸𑀦𑀁 𑀅𑀯𑀡𑁆𑀡𑀁 𑀧𑀓𑀸𑀲𑀬𑀺𑀢𑁆𑀯𑀸 “𑀏𑀯𑀁 𑀏𑀢𑀁 𑀮𑀸𑀪𑀁 𑀬𑀲𑀲𑀓𑁆𑀓𑀸𑀭𑀁 𑀲𑀫𑁆𑀫𑀸𑀦𑀁 𑀧𑀘𑁆𑀘𑀸𑀳𑀭𑀺𑀲𑁆𑀲𑀸𑀫𑀸”𑀢𑀺 𑀢𑁂 𑀏𑀯𑀁𑀤𑀺𑀝𑁆𑀞𑀺𑀓𑀸 𑀏𑀯𑀁𑀔𑀦𑁆𑀢𑀺𑀓𑀸 𑀏𑀯𑀁𑀭𑀼𑀘𑀺𑀓𑀸 𑀏𑀯𑀁𑀮𑀤𑁆𑀥𑀺𑀓𑀸 𑀏𑀯𑀁𑀅𑀚𑁆𑀛𑀸𑀲𑀬𑀸 𑀏𑀯𑀁𑀅𑀥𑀺𑀧𑁆𑀧𑀸𑀬𑀸, 𑀢𑁂 𑀦𑀸𑀲𑀓𑁆𑀔𑀺𑀁𑀲𑀼 𑀲𑀓𑀁 𑀤𑀺𑀝𑁆𑀞𑀺𑀁 𑀲𑀓𑀁 𑀔𑀦𑁆𑀢𑀺𑀁 𑀲𑀓𑀁 𑀭𑀼𑀘𑀺𑀁 𑀲𑀓𑀁 𑀮𑀤𑁆𑀥𑀺𑀁 𑀲𑀓𑀁 𑀅𑀚𑁆𑀛𑀸𑀲𑀬𑀁 𑀲𑀓𑀁 𑀅𑀥𑀺𑀧𑁆𑀧𑀸𑀬𑀁 𑀅𑀢𑀺𑀓𑁆𑀓𑀫𑀺𑀢𑀼𑀁; 𑀅𑀣 𑀔𑁄 𑀲𑁆𑀯𑁂𑀯 𑀅𑀬𑀲𑁄 𑀢𑁂 𑀧𑀘𑁆𑀘𑀸𑀕𑀢𑁄𑀢𑀺, 𑀏𑀯𑀫𑁆𑀧𑀺—  𑀲𑀓𑀜𑁆𑀳𑀺 𑀤𑀺𑀝𑁆𑀞𑀺𑀁 𑀓𑀣𑀫𑀘𑁆𑀘𑀬𑁂𑀬𑁆𑀬𑁇 𑀅𑀣 𑀯𑀸 “𑀲𑀲𑁆𑀲𑀢𑁄 𑀮𑁄𑀓𑁄, 𑀇𑀤𑀫𑁂𑀯 𑀲𑀘𑁆𑀘𑀁 𑀫𑁄𑀖𑀫𑀜𑁆𑀜𑀦𑁆”𑀢𑀺 𑀬𑁄 𑀲𑁄 𑀏𑀯𑀁𑀯𑀸𑀤𑁄, 𑀲𑁄 𑀲𑀓𑀁 𑀤𑀺𑀝𑁆𑀞𑀺𑀁 𑀲𑀓𑀁 𑀔𑀦𑁆𑀢𑀺𑀁 𑀲𑀓𑀁 𑀭𑀼𑀘𑀺𑀁 𑀲𑀓𑀁 𑀮𑀤𑁆𑀥𑀺𑀁 𑀲𑀓𑀁 𑀅𑀚𑁆𑀛𑀸𑀲𑀬𑀁 𑀲𑀓𑀁 𑀅𑀥𑀺𑀧𑁆𑀧𑀸𑀬𑀁 𑀓𑀣𑀁 𑀅𑀘𑁆𑀘𑀬𑁂𑀬𑁆𑀬 𑀅𑀢𑀺𑀓𑁆𑀓𑀫𑁂𑀬𑁆𑀬 𑀲𑀫𑀢𑀺𑀓𑁆𑀓𑀫𑁂𑀬𑁆𑀬 𑀯𑀻𑀢𑀺𑀯𑀢𑁆𑀢𑁂𑀬𑁆𑀬? 𑀢𑀁 𑀓𑀺𑀲𑁆𑀲 𑀳𑁂𑀢𑀼? 𑀢𑀲𑁆𑀲 𑀲𑀸 𑀤𑀺𑀝𑁆𑀞𑀺 𑀢𑀣𑀸 𑀲𑀫𑀢𑁆𑀢𑀸 𑀲𑀫𑀸𑀤𑀺𑀦𑁆𑀦𑀸 𑀕𑀳𑀺𑀢𑀸 𑀧𑀭𑀸𑀫𑀝𑁆𑀞𑀸 𑀅𑀪𑀺𑀦𑀺𑀯𑀺𑀝𑁆𑀞𑀸 𑀅𑀚𑁆𑀛𑁄𑀲𑀺𑀢𑀸 𑀅𑀥𑀺𑀫𑀼𑀢𑁆𑀢𑀸𑀢𑀺𑁇 𑀏𑀯𑀫𑁆𑀧𑀺—  𑀲𑀓𑀜𑁆𑀳𑀺 𑀤𑀺𑀝𑁆𑀞𑀺𑀁 𑀓𑀣𑀫𑀘𑁆𑀘𑀬𑁂𑀬𑁆𑀬? “𑀅𑀲𑀲𑁆𑀲𑀢𑁄 𑀮𑁄𑀓𑁄…𑀧𑁂…  𑀅𑀦𑁆𑀢𑀯𑀸 𑀮𑁄𑀓𑁄…  𑀅𑀦𑀦𑁆𑀢𑀯𑀸 𑀮𑁄𑀓𑁄…  𑀢𑀁 𑀚𑀻𑀯𑀁 𑀢𑀁 𑀲𑀭𑀻𑀭𑀁…  𑀅𑀜𑁆𑀜𑀁 𑀚𑀻𑀯𑀁 𑀅𑀜𑁆𑀜𑀁 𑀲𑀭𑀻𑀭𑀁…  𑀳𑁄𑀢𑀺 𑀢𑀣𑀸𑀕𑀢𑁄 𑀧𑀭𑀁 𑀫𑀭𑀡𑀸…  𑀦 𑀳𑁄𑀢𑀺 𑀢𑀣𑀸𑀕𑀢𑁄 𑀧𑀭𑀁 𑀫𑀭𑀡𑀸…  𑀳𑁄𑀢𑀺 𑀘 𑀦 𑀘 𑀳𑁄𑀢𑀺 𑀢𑀣𑀸𑀕𑀢𑁄 𑀧𑀭𑀁 𑀫𑀭𑀡𑀸…  𑀦𑁂𑀯 𑀳𑁄𑀢𑀺 𑀦 𑀦 𑀳𑁄𑀢𑀺 𑀢𑀣𑀸𑀕𑀢𑁄 𑀧𑀭𑀁 𑀫𑀭𑀡𑀸, 𑀇𑀤𑀫𑁂𑀯 𑀲𑀘𑁆𑀘𑀁 𑀫𑁄𑀖𑀫𑀜𑁆𑀜𑀦𑁆”𑀢𑀺 𑀬𑁄 𑀲𑁄 𑀏𑀯𑀁 𑀯𑀸𑀤𑁄, 𑀲𑁄 𑀲𑀓𑀁 𑀤𑀺𑀝𑁆𑀞𑀺𑀁 𑀲𑀓𑀁 𑀔𑀦𑁆𑀢𑀺𑀁 𑀲𑀓𑀁 𑀭𑀼𑀘𑀺𑀁 𑀲𑀓𑀁 𑀮𑀤𑁆𑀥𑀺𑀁 𑀲𑀓𑀁 𑀅𑀚𑁆𑀛𑀸𑀲𑀬𑀁 𑀲𑀓𑀁 𑀅𑀥𑀺𑀧𑁆𑀧𑀸𑀬𑀁 𑀓𑀣𑀁 𑀅𑀘𑁆𑀘𑀬𑁂𑀬𑁆𑀬 𑀅𑀢𑀺𑀓𑁆𑀓𑀫𑁂𑀬𑁆𑀬 𑀲𑀫𑀢𑀺𑀓𑁆𑀓𑀫𑁂𑀬𑁆𑀬 𑀯𑀻𑀢𑀺𑀯𑀢𑁆𑀢𑁂𑀬𑁆𑀬? 𑀢𑀁 𑀓𑀺𑀲𑁆𑀲 𑀳𑁂𑀢𑀼? 𑀢𑀲𑁆𑀲 𑀲𑀸 𑀤𑀺𑀝𑁆𑀞𑀺 𑀢𑀣𑀸 𑀲𑀫𑀢𑁆𑀢𑀸 𑀲𑀫𑀸𑀤𑀺𑀦𑁆𑀦𑀸 𑀕𑀳𑀺𑀢𑀸 𑀧𑀭𑀸𑀫𑀝𑁆𑀞𑀸 𑀅𑀪𑀺𑀦𑀺𑀯𑀺𑀝𑁆𑀞𑀸 𑀅𑀚𑁆𑀛𑁄𑀲𑀺𑀢𑀸 𑀅𑀥𑀺𑀫𑀼𑀢𑁆𑀢𑀸𑀢𑀺𑁇 𑀏𑀯𑀫𑁆𑀧𑀺—  𑀲𑀓𑀜𑁆𑀳𑀺 𑀤𑀺𑀝𑁆𑀞𑀺𑀁 𑀓𑀣𑀫𑀘𑁆𑀘𑀬𑁂𑀬𑁆𑀬𑁇

227\. **𑀙𑀦𑁆𑀤𑀸𑀦𑀼𑀦𑀻𑀢𑁄 𑀭𑀼𑀘𑀺𑀬𑀸 𑀦𑀺𑀯𑀺𑀝𑁆𑀞𑁄**𑀢𑀺𑁇 **𑀙𑀦𑁆𑀤𑀸𑀦𑀼𑀦𑀻𑀢𑁄**𑀢𑀺 𑀲𑀓𑀸𑀬 𑀤𑀺𑀝𑁆𑀞𑀺𑀬𑀸 𑀲𑀓𑀸𑀬 𑀔𑀦𑁆𑀢𑀺𑀬𑀸 𑀲𑀓𑀸𑀬 𑀭𑀼𑀘𑀺𑀬𑀸 𑀲𑀓𑀸𑀬 𑀮𑀤𑁆𑀥𑀺𑀬𑀸 𑀬𑀸𑀬𑀢𑀺 𑀦𑀺𑀬𑁆𑀬𑀢𑀺 𑀯𑀼𑀬𑁆𑀳𑀢𑀺 𑀲𑀁𑀳𑀭𑀻𑀬𑀢𑀺𑁇 𑀬𑀣𑀸 𑀳𑀢𑁆𑀣𑀺𑀬𑀸𑀦𑁂𑀦 𑀯𑀸 𑀅𑀲𑁆𑀲𑀬𑀸𑀦𑁂𑀦 𑀯𑀸 𑀭𑀣𑀬𑀸𑀦𑁂𑀦 𑀯𑀸 𑀕𑁄𑀬𑀸𑀦𑁂𑀦 𑀯𑀸 𑀅𑀚𑀬𑀸𑀦𑁂𑀦 𑀯𑀸 𑀫𑁂𑀡𑁆𑀟𑀬𑀸𑀦𑁂𑀦 𑀯𑀸 𑀑𑀝𑁆𑀞𑀬𑀸𑀦𑁂𑀦 𑀯𑀸 𑀔𑀭𑀬𑀸𑀦𑁂𑀦 𑀯𑀸 𑀬𑀸𑀬𑀢𑀺 𑀦𑀺𑀬𑁆𑀬𑀢𑀺 𑀯𑀼𑀬𑁆𑀳𑀢𑀺 𑀲𑀁𑀳𑀭𑀻𑀬𑀢𑀺, 𑀏𑀯𑀫𑁂𑀯𑀁 𑀲𑀓𑀸𑀬 𑀤𑀺𑀝𑁆𑀞𑀺𑀬𑀸 𑀲𑀓𑀸𑀬 𑀔𑀦𑁆𑀢𑀺𑀬𑀸 𑀲𑀓𑀸𑀬 𑀭𑀼𑀘𑀺𑀬𑀸 𑀲𑀓𑀸𑀬 𑀮𑀤𑁆𑀥𑀺𑀬𑀸 𑀬𑀸𑀬𑀢𑀺 𑀦𑀺𑀬𑁆𑀬𑀢𑀺 𑀯𑀼𑀬𑁆𑀳𑀢𑀺 𑀲𑀁𑀳𑀭𑀻𑀬𑀢𑀻𑀢𑀺—  𑀙𑀦𑁆𑀤𑀸𑀦𑀼𑀦𑀻𑀢𑁄𑁇 **𑀭𑀼𑀘𑀺𑀬𑀸 𑀦𑀺𑀯𑀺𑀝𑁆𑀞𑁄**𑀢𑀺 𑀲𑀓𑀸𑀬 𑀤𑀺𑀝𑁆𑀞𑀺𑀬𑀸 𑀲𑀓𑀸𑀬 𑀭𑀼𑀘𑀺𑀬𑀸 𑀲𑀓𑀸𑀬 𑀮𑀤𑁆𑀥𑀺𑀬𑀸 𑀦𑀺𑀯𑀺𑀝𑁆𑀞𑁄 𑀧𑀢𑀺𑀝𑁆𑀞𑀺𑀢𑁄 𑀅𑀮𑁆𑀮𑀻𑀦𑁄 𑀉𑀧𑀕𑀢𑁄 𑀅𑀚𑁆𑀛𑁄𑀲𑀺𑀢𑁄 𑀅𑀥𑀺𑀫𑀼𑀢𑁆𑀢𑁄𑀢𑀺—  𑀙𑀦𑁆𑀤𑀸𑀦𑀼𑀦𑀻𑀢𑁄 𑀭𑀼𑀘𑀺𑀬𑀸 𑀦𑀺𑀯𑀺𑀝𑁆𑀞𑁄𑁇

228\. **𑀲𑀬𑀁 𑀲𑀫𑀢𑁆𑀢𑀸𑀦𑀺 𑀧𑀓𑀼𑀩𑁆𑀩𑀫𑀸𑀦𑁄**𑀢𑀺𑁇 𑀲𑀬𑀁 𑀲𑀫𑀢𑁆𑀢𑀁 𑀓𑀭𑁄𑀢𑀺 𑀧𑀭𑀺𑀧𑀼𑀡𑁆𑀡𑀁 𑀓𑀭𑁄𑀢𑀺 𑀅𑀦𑁄𑀫𑀁 𑀓𑀭𑁄𑀢𑀺 𑀅𑀕𑁆𑀕𑀁 𑀲𑁂𑀝𑁆𑀞𑀁 𑀯𑀺𑀲𑀺𑀝𑁆𑀞𑀁 𑀧𑀸𑀫𑁄𑀓𑁆𑀔𑀁 𑀉𑀢𑁆𑀢𑀫𑀁 𑀧𑀯𑀭𑀁 𑀓𑀭𑁄𑀢𑀺𑁇 “𑀅𑀬𑀁 𑀲𑀢𑁆𑀣𑀸 𑀲𑀩𑁆𑀩𑀜𑁆𑀜𑀽”𑀢𑀺 𑀲𑀬𑀁 𑀲𑀫𑀢𑁆𑀢𑀁 𑀓𑀭𑁄𑀢𑀺 𑀧𑀭𑀺𑀧𑀼𑀡𑁆𑀡𑀁 𑀓𑀭𑁄𑀢𑀺 𑀅𑀦𑁄𑀫𑀁 𑀓𑀭𑁄𑀢𑀺 𑀅𑀕𑁆𑀕𑀁 𑀲𑁂𑀝𑁆𑀞𑀁 𑀯𑀺𑀲𑀺𑀝𑁆𑀞𑀁 𑀧𑀸𑀫𑁄𑀓𑁆𑀔𑀁 𑀉𑀢𑁆𑀢𑀫𑀁 𑀧𑀯𑀭𑀁 𑀓𑀭𑁄𑀢𑀺𑁇 “𑀅𑀬𑀁 𑀥𑀫𑁆𑀫𑁄 𑀲𑁆𑀯𑀸𑀓𑁆𑀔𑀸𑀢𑁄, 𑀅𑀬𑀁 𑀕𑀡𑁄 𑀲𑀼𑀧𑁆𑀧𑀝𑀺𑀧𑀦𑁆𑀦𑁄, 𑀅𑀬𑀁 𑀤𑀺𑀝𑁆𑀞𑀺 𑀪𑀤𑁆𑀤𑀺𑀓𑀸, 𑀅𑀬𑀁 𑀧𑀝𑀺𑀧𑀤𑀸 𑀲𑀼𑀧𑀜𑁆𑀜𑀢𑁆𑀢𑀸, 𑀅𑀬𑀁 𑀫𑀕𑁆𑀕𑁄 𑀦𑀺𑀬𑁆𑀬𑀸𑀦𑀺𑀓𑁄”𑀢𑀺 𑀲𑀬𑀁 𑀲𑀫𑀢𑁆𑀢𑀁 𑀓𑀭𑁄𑀢𑀺 𑀧𑀭𑀺𑀧𑀼𑀡𑁆𑀡𑀁 𑀓𑀭𑁄𑀢𑀺 𑀅𑀦𑁄𑀫𑀁 𑀓𑀭𑁄𑀢𑀺 𑀅𑀕𑁆𑀕𑀁 𑀲𑁂𑀝𑁆𑀞𑀁 𑀯𑀺𑀲𑀺𑀝𑁆𑀞𑀁 𑀧𑀸𑀫𑁄𑀓𑁆𑀔𑀁 𑀉𑀢𑁆𑀢𑀫𑀁 𑀧𑀯𑀭𑀁 𑀓𑀭𑁄𑀢𑀺 𑀚𑀦𑁂𑀢𑀺 𑀲𑀜𑁆𑀚𑀦𑁂𑀢𑀺 𑀦𑀺𑀩𑁆𑀩𑀢𑁆𑀢𑁂𑀢𑀺 𑀅𑀪𑀺𑀦𑀺𑀩𑁆𑀩𑀢𑁆𑀢𑁂𑀢𑀻𑀢𑀺—  𑀲𑀬𑀁 𑀲𑀫𑀢𑁆𑀢𑀸𑀦𑀺 𑀧𑀓𑀼𑀩𑁆𑀩𑀫𑀸𑀦𑁄𑁇

229\. **𑀬𑀣𑀸 𑀳𑀺 𑀚𑀸𑀦𑁂𑀬𑁆𑀬 𑀢𑀣𑀸 𑀯𑀤𑁂𑀬𑁆𑀬𑀸**𑀢𑀺 𑀬𑀣𑀸 𑀚𑀸𑀦𑁂𑀬𑁆𑀬, 𑀢𑀣𑀸 𑀯𑀤𑁂𑀬𑁆𑀬 𑀓𑀣𑁂𑀬𑁆𑀬 𑀪𑀡𑁂𑀬𑁆𑀬 𑀤𑀻𑀧𑀬𑁂𑀬𑁆𑀬 𑀯𑁄𑀳𑀭𑁂𑀬𑁆𑀬𑁇 “𑀲𑀲𑁆𑀲𑀢𑁄 𑀮𑁄𑀓𑁄, 𑀇𑀤𑀫𑁂𑀯 𑀲𑀘𑁆𑀘𑀁 𑀫𑁄𑀖𑀫𑀜𑁆𑀜𑀦𑁆”𑀢𑀺 𑀬𑀣𑀸 𑀚𑀸𑀦𑁂𑀬𑁆𑀬, 𑀢𑀣𑀸 𑀯𑀤𑁂𑀬𑁆𑀬 𑀓𑀣𑁂𑀬𑁆𑀬 𑀪𑀡𑁂𑀬𑁆𑀬 𑀤𑀻𑀧𑀬𑁂𑀬𑁆𑀬 𑀯𑁄𑀳𑀭𑁂𑀬𑁆𑀬𑁇 “𑀅𑀲𑀲𑁆𑀲𑀢𑁄 𑀮𑁄𑀓𑁄…𑀧𑁂…  𑀦𑁂𑀯 𑀳𑁄𑀢𑀺 𑀦 𑀦 𑀳𑁄𑀢𑀺 𑀢𑀣𑀸𑀕𑀢𑁄 𑀧𑀭𑀁 𑀫𑀭𑀡𑀸, 𑀇𑀤𑀫𑁂𑀯 𑀲𑀘𑁆𑀘𑀁 𑀫𑁄𑀖𑀫𑀜𑁆𑀜𑀦𑁆”𑀢𑀺 𑀬𑀣𑀸 𑀚𑀸𑀦𑁂𑀬𑁆𑀬, 𑀢𑀣𑀸 𑀯𑀤𑁂𑀬𑁆𑀬 𑀓𑀣𑁂𑀬𑁆𑀬 𑀪𑀡𑁂𑀬𑁆𑀬 𑀤𑀻𑀧𑀬𑁂𑀬𑁆𑀬 𑀯𑁄𑀳𑀭𑁂𑀬𑁆𑀬𑀸𑀢𑀺—  𑀬𑀣𑀸 𑀳𑀺 𑀚𑀸𑀦𑁂𑀬𑁆𑀬 𑀢𑀣𑀸 𑀯𑀤𑁂𑀬𑁆𑀬𑁇

230\. 𑀢𑁂𑀦𑀸𑀳 𑀪𑀕𑀯𑀸—

231\. _“𑀲𑀓𑀜𑁆𑀳𑀺 𑀤𑀺𑀝𑁆𑀞𑀺𑀁 𑀓𑀣𑀫𑀘𑁆𑀘𑀬𑁂𑀬𑁆𑀬,_  
_𑀙𑀦𑁆𑀤𑀸𑀦𑀼𑀦𑀻𑀢𑁄 𑀭𑀼𑀘𑀺𑀬𑀸 𑀦𑀺𑀯𑀺𑀝𑁆𑀞𑁄;_  
_𑀲𑀬𑀁 𑀲𑀫𑀢𑁆𑀢𑀸𑀦𑀺 𑀧𑀓𑀼𑀩𑁆𑀩𑀫𑀸𑀦𑁄,_  
_𑀬𑀣𑀸 𑀳𑀺 𑀚𑀸𑀦𑁂𑀬𑁆𑀬 𑀢𑀣𑀸 𑀯𑀤𑁂𑀬𑁆𑀬𑀸”𑀢𑀺𑁇_  


(17.)

232\. _**𑀬𑁄 𑀅𑀢𑁆𑀢𑀦𑁄 𑀲𑀻𑀮𑀯𑀢𑀸𑀦𑀺 𑀚𑀦𑁆𑀢𑀼,**_  
_**𑀅𑀦𑀸𑀦𑀼𑀧𑀼𑀝𑁆𑀞𑁄𑀯 𑀧𑀭𑁂𑀲 𑀧𑀸𑀯;**_  
_**𑀅𑀦𑀭𑀺𑀬𑀥𑀫𑁆𑀫𑀁 𑀓𑀼𑀲𑀮𑀸 𑀢𑀫𑀸𑀳𑀼,**_  
_**𑀬𑁄 𑀆𑀢𑀼𑀫𑀸𑀦𑀁 𑀲𑀬𑀫𑁂𑀯 𑀧𑀸𑀯𑁇**_  


233\. **𑀬𑁄 𑀅𑀢𑁆𑀢𑀦𑁄 𑀲𑀻𑀮𑀯𑀢𑀸𑀦𑀺 𑀚𑀦𑁆𑀢𑀽**𑀢𑀺𑁇 **𑀬𑁄**𑀢𑀺 𑀬𑁄 𑀬𑀸𑀤𑀺𑀲𑁄 𑀬𑀣𑀸𑀬𑀼𑀢𑁆𑀢𑁄 𑀬𑀣𑀸𑀯𑀺𑀳𑀺𑀢𑁄 𑀬𑀣𑀸𑀧𑀓𑀸𑀭𑁄 𑀬𑀁𑀞𑀸𑀦𑀧𑁆𑀧𑀢𑁆𑀢𑁄 𑀬𑀁𑀥𑀫𑁆𑀫𑀲𑀫𑀦𑁆𑀦𑀸𑀕𑀢𑁄 𑀔𑀢𑁆𑀢𑀺𑀬𑁄 𑀯𑀸 𑀩𑁆𑀭𑀸𑀳𑁆𑀫𑀡𑁄 𑀯𑀸 𑀯𑁂𑀲𑁆𑀲𑁄 𑀯𑀸 𑀲𑀼𑀤𑁆𑀤𑁄 𑀯𑀸 𑀕𑀳𑀝𑁆𑀞𑁄 𑀯𑀸 𑀧𑀩𑁆𑀩𑀚𑀺𑀢𑁄 𑀯𑀸 𑀤𑁂𑀯𑁄 𑀯𑀸 𑀫𑀦𑀼𑀲𑁆𑀲𑁄 𑀯𑀸𑁇 **𑀲𑀻𑀮𑀯𑀢𑀸𑀦𑀻**𑀢𑀺 𑀅𑀢𑁆𑀣𑀺 𑀲𑀻𑀮𑀜𑁆𑀘𑁂𑀯 𑀯𑀢𑀜𑁆𑀘, 𑀅𑀢𑁆𑀣𑀺 𑀯𑀢𑀁 𑀦 𑀲𑀻𑀮𑀁𑁇 𑀓𑀢𑀫𑀁 𑀲𑀻𑀮𑀜𑁆𑀘𑁂𑀯 𑀯𑀢𑀜𑁆𑀘? 𑀇𑀥 𑀪𑀺𑀓𑁆𑀔𑀼 𑀲𑀻𑀮𑀯𑀸 𑀳𑁄𑀢𑀺, 𑀧𑀸𑀢𑀺𑀫𑁄𑀓𑁆𑀔𑀲𑀁𑀯𑀭𑀲𑀁𑀯𑀼𑀢𑁄 𑀯𑀺𑀳𑀭𑀢𑀺 𑀆𑀘𑀸𑀭𑀕𑁄𑀘𑀭𑀲𑀫𑁆𑀧𑀦𑁆𑀦𑁄 𑀅𑀡𑀼𑀫𑀢𑁆𑀢𑁂𑀲𑀼 𑀯𑀚𑁆𑀚𑁂𑀲𑀼 𑀪𑀬𑀤𑀲𑁆𑀲𑀸𑀯𑀻, 𑀲𑀫𑀸𑀤𑀸𑀬 𑀲𑀺𑀓𑁆𑀔𑀢𑀺 𑀲𑀺𑀓𑁆𑀔𑀸𑀧𑀤𑁂𑀲𑀼𑁇 𑀬𑁄 𑀢𑀢𑁆𑀣 𑀲𑀁𑀬𑀫𑁄 𑀲𑀁𑀯𑀭𑁄 𑀅𑀯𑀻𑀢𑀺𑀓𑁆𑀓𑀫𑁄, 𑀇𑀤𑀁 𑀲𑀻𑀮𑀁𑁇 𑀬𑀁 𑀲𑀫𑀸𑀤𑀸𑀦𑀁 𑀢𑀁 𑀯𑀢𑀁𑁇 𑀲𑀁𑀯𑀭𑀝𑁆𑀞𑁂𑀦 𑀲𑀻𑀮𑀁; 𑀲𑀫𑀸𑀤𑀸𑀦𑀝𑁆𑀞𑁂𑀦 𑀯𑀢𑀁—  𑀇𑀤𑀁 𑀯𑀼𑀘𑁆𑀘𑀢𑀺 𑀲𑀻𑀮𑀜𑁆𑀘𑁂𑀯 𑀯𑀢𑀜𑁆𑀘𑁇 𑀓𑀢𑀫𑀁 𑀯𑀢𑀁, 𑀦 𑀲𑀻𑀮𑀁? 𑀅𑀝𑁆𑀞 𑀥𑀼𑀢𑀗𑁆𑀕𑀸𑀦𑀺—  𑀆𑀭𑀜𑁆𑀜𑀺𑀓𑀗𑁆𑀕𑀁, 𑀧𑀺𑀡𑁆𑀟𑀧𑀸𑀢𑀺𑀓𑀗𑁆𑀕𑀁, 𑀧𑀁𑀲𑀼𑀓𑀽𑀮𑀺𑀓𑀗𑁆𑀕𑀁, 𑀢𑁂𑀘𑀻𑀯𑀭𑀺𑀓𑀗𑁆𑀕𑀁, 𑀲𑀧𑀤𑀸𑀦𑀘𑀸𑀭𑀺𑀓𑀗𑁆𑀕𑀁, 𑀔𑀮𑀼𑀧𑀘𑁆𑀙𑀸𑀪𑀢𑁆𑀢𑀺𑀓𑀗𑁆𑀕𑀁, 𑀦𑁂𑀲𑀚𑁆𑀚𑀺𑀓𑀗𑁆𑀕𑀁, 𑀬𑀣𑀸𑀲𑀦𑁆𑀣𑀢𑀺𑀓𑀗𑁆𑀕𑀁—  𑀇𑀤𑀁 𑀯𑀼𑀘𑁆𑀘𑀢𑀺 𑀯𑀢𑀁, 𑀦 𑀲𑀻𑀮𑀁𑁇 𑀯𑀻𑀭𑀺𑀬𑀲𑀫𑀸𑀤𑀸𑀦𑀫𑁆𑀧𑀺 𑀯𑀼𑀘𑁆𑀘𑀢𑀺 𑀯𑀢𑀁, 𑀦 𑀲𑀻𑀮𑀁𑁇 “𑀓𑀸𑀫𑀁 𑀢𑀘𑁄 𑀘 𑀦𑁆𑀳𑀸𑀭𑀼 𑀘 𑀅𑀝𑁆𑀞𑀺 𑀘 𑀅𑀯𑀲𑀺𑀲𑁆𑀲𑀢𑀼, 𑀲𑀭𑀻𑀭𑁂 𑀉𑀧𑀲𑁆𑀲𑀼𑀲𑁆𑀲𑀢𑀼 𑀫𑀁𑀲𑀮𑁄𑀳𑀺𑀢𑀁𑁇 𑀬𑀁 𑀢𑀁 𑀧𑀼𑀭𑀺𑀲𑀣𑀸𑀫𑁂𑀦 𑀧𑀼𑀭𑀺𑀲𑀩𑀮𑁂𑀦 𑀧𑀼𑀭𑀺𑀲𑀯𑀻𑀭𑀺𑀬𑁂𑀦 𑀧𑀼𑀭𑀺𑀲𑀧𑀭𑀓𑁆𑀓𑀫𑁂𑀦 𑀧𑀢𑁆𑀢𑀩𑁆𑀩𑀁, 𑀦 𑀢𑀁 𑀅𑀧𑀸𑀧𑀼𑀡𑀺𑀢𑁆𑀯𑀸 𑀯𑀻𑀭𑀺𑀬𑀲𑁆𑀲 𑀲𑀡𑁆𑀞𑀸𑀦𑀁 𑀪𑀯𑀺𑀲𑁆𑀲𑀢𑀻”𑀢𑀺—  𑀘𑀺𑀢𑁆𑀢𑀁 𑀧𑀕𑁆𑀕𑀡𑁆𑀳𑀸𑀢𑀺 𑀧𑀤𑀳𑀢𑀺𑁇 𑀏𑀯𑀭𑀽𑀧𑀁 𑀯𑀻𑀭𑀺𑀬𑀲𑀫𑀸𑀤𑀸𑀦𑀁—  𑀇𑀤𑀁 𑀯𑀼𑀘𑁆𑀘𑀢𑀺 𑀯𑀢𑀁, 𑀦 𑀲𑀻𑀮𑀁𑁇

234\. _“𑀦𑀸𑀲𑀺𑀲𑁆𑀲𑀁 𑀦 𑀧𑀺𑀯𑀺𑀲𑁆𑀲𑀸𑀫𑀺,_  
_𑀯𑀺𑀳𑀸𑀭𑀢𑁄 𑀦 𑀦𑀺𑀓𑁆𑀔𑀫𑁂;_  
_𑀦𑀧𑀺 𑀧𑀲𑁆𑀲𑀁 𑀦𑀺𑀧𑀸𑀢𑁂𑀲𑁆𑀲𑀁,_  
_𑀢𑀡𑁆𑀳𑀸𑀲𑀮𑁆𑀮𑁂 𑀅𑀦𑀽𑀳𑀢𑁂”𑀢𑀺𑁇_  


235\. 𑀘𑀺𑀢𑁆𑀢𑀁 𑀧𑀕𑁆𑀕𑀡𑁆𑀳𑀸𑀢𑀺 𑀧𑀤𑀳𑀢𑀺𑁇 𑀏𑀯𑀭𑀽𑀧𑀫𑁆𑀧𑀺 𑀯𑀻𑀭𑀺𑀬𑀲𑀫𑀸𑀤𑀸𑀦𑀁 𑀯𑀼𑀘𑁆𑀘𑀢𑀺 𑀯𑀢𑀁, 𑀦 𑀲𑀻𑀮𑀁𑁇 “𑀦 𑀢𑀸𑀯𑀸𑀳𑀁 𑀇𑀫𑀁 𑀧𑀮𑁆𑀮𑀗𑁆𑀓𑀁 𑀪𑀺𑀦𑁆𑀤𑀺𑀲𑁆𑀲𑀸𑀫𑀺 𑀬𑀸𑀯 𑀫𑁂 𑀦 𑀅𑀦𑀼𑀧𑀸𑀤𑀸𑀬 𑀆𑀲𑀯𑁂𑀳𑀺 𑀘𑀺𑀢𑁆𑀢𑀁 𑀯𑀺𑀫𑀼𑀘𑁆𑀘𑀺𑀲𑁆𑀲𑀢𑀻”𑀢𑀺—  𑀘𑀺𑀢𑁆𑀢𑀁 𑀧𑀕𑁆𑀕𑀡𑁆𑀳𑀸𑀢𑀺 𑀧𑀤𑀳𑀢𑀺𑁇 𑀏𑀯𑀭𑀽𑀧𑀫𑁆𑀧𑀺 𑀯𑀻𑀭𑀺𑀬𑀲𑀫𑀸𑀤𑀸𑀦𑀁 𑀯𑀼𑀘𑁆𑀘𑀢𑀺 𑀯𑀢𑀁, 𑀦 𑀲𑀻𑀮𑀁𑁇 “𑀦 𑀢𑀸𑀯𑀸𑀳𑀁 𑀇𑀫𑀫𑁆𑀳𑀸 𑀆𑀲𑀦𑀸 𑀯𑀼𑀝𑁆𑀞𑀳𑀺𑀲𑁆𑀲𑀸𑀫𑀺, 𑀘𑀗𑁆𑀓𑀫𑀸 𑀑𑀭𑁄𑀳𑀺𑀲𑁆𑀲𑀸𑀫𑀺, 𑀯𑀺𑀳𑀸𑀭𑀸 𑀦𑀺𑀓𑁆𑀔𑀫𑀺𑀲𑁆𑀲𑀸𑀫𑀺, 𑀅𑀟𑁆𑀠𑀬𑁄𑀕𑀸 𑀦𑀺𑀓𑁆𑀔𑀫𑀺𑀲𑁆𑀲𑀸𑀫𑀺, 𑀧𑀸𑀲𑀸𑀤𑀸 𑀦𑀺𑀓𑁆𑀔𑀫𑀺𑀲𑁆𑀲𑀸𑀫𑀺, 𑀳𑀫𑁆𑀫𑀺𑀬𑀸 𑀦𑀺𑀓𑁆𑀔𑀫𑀺𑀲𑁆𑀲𑀸𑀫𑀺, 𑀕𑀼𑀳𑀸𑀬 𑀦𑀺𑀓𑁆𑀔𑀫𑀺𑀲𑁆𑀲𑀸𑀫𑀺, 𑀮𑁂𑀡𑀸 𑀦𑀺𑀓𑁆𑀔𑀫𑀺𑀲𑁆𑀲𑀸𑀫𑀺, 𑀓𑀼𑀝𑀺𑀬𑀸 𑀦𑀺𑀓𑁆𑀔𑀫𑀺𑀲𑁆𑀲𑀸𑀫𑀺, 𑀓𑀽𑀝𑀸𑀕𑀸𑀭𑀸 𑀦𑀺𑀓𑁆𑀔𑀫𑀺𑀲𑁆𑀲𑀸𑀫𑀺, 𑀅𑀝𑁆𑀝𑀸 𑀦𑀺𑀓𑁆𑀔𑀫𑀺𑀲𑁆𑀲𑀸𑀫𑀺, 𑀫𑀸𑀍𑀆 𑀦𑀺𑀓𑁆𑀔𑀫𑀺𑀲𑁆𑀲𑀸𑀫𑀺, 𑀉𑀤𑁆𑀤𑀡𑁆𑀟𑀸 𑀦𑀺𑀓𑁆𑀔𑀫𑀺𑀲𑁆𑀲𑀸𑀫𑀺 𑀉𑀧𑀝𑁆𑀞𑀸𑀦𑀲𑀸𑀮𑀸𑀬 𑀦𑀺𑀓𑁆𑀔𑀫𑀺𑀲𑁆𑀲𑀸𑀫𑀺 𑀫𑀡𑁆𑀟𑀧𑀸 𑀦𑀺𑀓𑁆𑀔𑀫𑀺𑀲𑁆𑀲𑀸𑀫𑀺, 𑀭𑀼𑀓𑁆𑀔𑀫𑀽𑀮𑀸 𑀦𑀺𑀓𑁆𑀔𑀫𑀺𑀲𑁆𑀲𑀸𑀫𑀺 𑀬𑀸𑀯 𑀫𑁂 𑀦 𑀅𑀦𑀼𑀧𑀸𑀤𑀸𑀬 𑀆𑀲𑀯𑁂𑀳𑀺 𑀘𑀺𑀢𑁆𑀢𑀁 𑀯𑀺𑀫𑀼𑀘𑁆𑀘𑀺𑀲𑁆𑀲𑀢𑀻”𑀢𑀺—  𑀘𑀺𑀢𑁆𑀢𑀁 𑀧𑀕𑁆𑀕𑀡𑁆𑀳𑀸𑀢𑀺 𑀧𑀤𑀳𑀢𑀺𑁇 𑀏𑀯𑀭𑀽𑀧𑀫𑁆𑀧𑀺 𑀯𑀻𑀭𑀺𑀬𑀲𑀫𑀸𑀤𑀸𑀦𑀁 𑀯𑀼𑀘𑁆𑀘𑀢𑀺 𑀯𑀢𑀁, 𑀦 𑀲𑀻𑀮𑀁𑁇

236\. “𑀇𑀫𑀲𑁆𑀫𑀺𑀜𑁆𑀜𑁂𑀯 𑀧𑀼𑀩𑁆𑀩𑀡𑁆𑀳𑀲𑀫𑀬𑀁 𑀅𑀭𑀺𑀬𑀥𑀫𑁆𑀫𑀁 𑀆𑀳𑀭𑀺𑀲𑁆𑀲𑀸𑀫𑀺 𑀲𑀫𑀸𑀳𑀭𑀺𑀲𑁆𑀲𑀸𑀫𑀺 𑀅𑀥𑀺𑀕𑀘𑁆𑀙𑀺𑀲𑁆𑀲𑀸𑀫𑀺 𑀨𑀲𑁆𑀲𑀬𑀺𑀲𑁆𑀲𑀸𑀫𑀺 𑀲𑀘𑁆𑀙𑀺𑀓𑀭𑀺𑀲𑁆𑀲𑀸𑀫𑀻”𑀢𑀺—  𑀘𑀺𑀢𑁆𑀢𑀁 𑀧𑀕𑁆𑀕𑀡𑁆𑀳𑀸𑀢𑀺 𑀧𑀤𑀳𑀢𑀺𑁇 𑀏𑀯𑀭𑀽𑀧𑀫𑁆𑀧𑀺 𑀯𑀻𑀭𑀺𑀬𑀲𑀫𑀸𑀤𑀸𑀦𑀁 𑀯𑀼𑀘𑁆𑀘𑀢𑀺 𑀯𑀢𑀁, 𑀦 𑀲𑀻𑀮𑀁𑁇 “𑀇𑀫𑀲𑁆𑀫𑀺𑀜𑁆𑀜𑁂𑀯 𑀫𑀚𑁆𑀛𑀦𑁆𑀳𑀺𑀓𑀲𑀫𑀬𑀁, 𑀲𑀸𑀬𑀦𑁆𑀳𑀲𑀫𑀬𑀁, 𑀧𑀼𑀭𑁂𑀪𑀢𑁆𑀢𑀁, 𑀧𑀘𑁆𑀙𑀸𑀪𑀢𑁆𑀢𑀁, 𑀧𑀼𑀭𑀺𑀫𑀁 𑀬𑀸𑀫𑀁, 𑀫𑀚𑁆𑀛𑀺𑀫𑀁 𑀬𑀸𑀫𑀁, 𑀧𑀘𑁆𑀙𑀺𑀫𑀁 𑀬𑀸𑀫𑀁, 𑀓𑀸𑀍𑀏, 𑀚𑀼𑀡𑁆𑀳𑁂, 𑀯𑀲𑁆𑀲𑁂, 𑀳𑁂𑀫𑀦𑁆𑀢𑁂, 𑀕𑀺𑀫𑁆𑀳𑁂, 𑀧𑀼𑀭𑀺𑀫𑁂 𑀯𑀬𑁄𑀔𑀦𑁆𑀥𑁂, 𑀫𑀚𑁆𑀛𑀺𑀫𑁂 𑀯𑀬𑁄𑀔𑀦𑁆𑀥𑁂, 𑀧𑀘𑁆𑀙𑀺𑀫𑁂 𑀯𑀬𑁄𑀔𑀦𑁆𑀥𑁂 𑀅𑀭𑀺𑀬𑀥𑀫𑁆𑀫𑀁 𑀆𑀳𑀭𑀺𑀲𑁆𑀲𑀸𑀫𑀺 𑀲𑀫𑀸𑀳𑀭𑀺𑀲𑁆𑀲𑀸𑀫𑀺 𑀅𑀥𑀺𑀕𑀘𑁆𑀙𑀺𑀲𑁆𑀲𑀸𑀫𑀺 𑀨𑀲𑁆𑀲𑀬𑀺𑀲𑁆𑀲𑀸𑀫𑀺 𑀲𑀘𑁆𑀙𑀺𑀓𑀭𑀺𑀲𑁆𑀲𑀸𑀫𑀻”𑀢𑀺—  𑀘𑀺𑀢𑁆𑀢𑀁 𑀧𑀕𑁆𑀕𑀡𑁆𑀳𑀸𑀢𑀺 𑀧𑀤𑀳𑀢𑀺𑁇 𑀏𑀯𑀭𑀽𑀧𑀫𑁆𑀧𑀺 𑀯𑀻𑀭𑀺𑀬𑀲𑀫𑀸𑀤𑀸𑀦𑀁 𑀯𑀼𑀘𑁆𑀘𑀢𑀺 𑀯𑀢𑀁, 𑀦 𑀲𑀻𑀮𑀁𑁇 **𑀚𑀦𑁆𑀢𑀽**𑀢𑀺 𑀲𑀢𑁆𑀢𑁄 𑀦𑀭𑁄 𑀫𑀸𑀦𑀯𑁄 𑀧𑁄𑀲𑁄 𑀧𑀼𑀕𑁆𑀕𑀮𑁄 𑀚𑀻𑀯𑁄 𑀚𑀸𑀕𑀼 𑀚𑀦𑁆𑀢𑀼 𑀇𑀦𑁆𑀤𑀕𑀼 𑀫𑀦𑀼𑀚𑁄𑀢𑀺—  𑀬𑁄 𑀅𑀢𑁆𑀢𑀦𑁄 𑀲𑀻𑀮𑀯𑀢𑀸𑀦𑀺 𑀚𑀦𑁆𑀢𑀼𑁇

237\. **𑀅𑀦𑀸𑀦𑀼𑀧𑀼𑀝𑁆𑀞𑁄𑀯 𑀧𑀭𑁂𑀲 𑀧𑀸𑀯𑀸**𑀢𑀺𑁇 **𑀧𑀭𑁂𑀲𑀦𑁆**𑀢𑀺 𑀧𑀭𑁂𑀲𑀁 𑀔𑀢𑁆𑀢𑀺𑀬𑀸𑀦𑀁 𑀩𑁆𑀭𑀸𑀳𑁆𑀫𑀡𑀸𑀦𑀁 𑀯𑁂𑀲𑁆𑀲𑀸𑀦𑀁 𑀲𑀼𑀤𑁆𑀤𑀸𑀦𑀁 𑀕𑀳𑀝𑁆𑀞𑀸𑀦𑀁 𑀧𑀩𑁆𑀩𑀚𑀺𑀢𑀸𑀦𑀁 𑀤𑁂𑀯𑀸𑀦𑀁 𑀫𑀦𑀼𑀲𑁆𑀲𑀸𑀦𑀁𑁇 **𑀅𑀦𑀸𑀦𑀼𑀧𑀼𑀝𑁆𑀞𑁄**𑀢𑀺 𑀅𑀧𑀼𑀝𑁆𑀞𑁄 𑀅𑀧𑀼𑀘𑁆𑀙𑀺𑀢𑁄 𑀅𑀬𑀸𑀘𑀺𑀢𑁄 𑀅𑀦𑀚𑁆𑀛𑁂𑀲𑀺𑀢𑁄 𑀅𑀧𑀲𑀸𑀤𑀺𑀢𑁄𑁇 **𑀧𑀸𑀯𑀸**𑀢𑀺 𑀅𑀢𑁆𑀢𑀦𑁄 𑀲𑀻𑀮𑀁 𑀯𑀸 𑀯𑀢𑀁 𑀯𑀸 𑀲𑀻𑀮𑀩𑁆𑀩𑀢𑀁 𑀯𑀸 𑀧𑀸𑀯𑀤𑀢𑀺𑁇 𑀅𑀳𑀫𑀲𑁆𑀫𑀺 𑀲𑀻𑀮𑀲𑀫𑁆𑀧𑀦𑁆𑀦𑁄𑀢𑀺 𑀯𑀸, 𑀯𑀢𑀲𑀫𑁆𑀧𑀦𑁆𑀦𑁄𑀢𑀺 𑀯𑀸, 𑀲𑀻𑀮𑀩𑁆𑀩𑀢𑀲𑀫𑁆𑀧𑀦𑁆𑀦𑁄𑀢𑀺 𑀯𑀸 𑀚𑀸𑀢𑀺𑀬𑀸 𑀯𑀸 𑀕𑁄𑀢𑁆𑀢𑁂𑀦 𑀯𑀸 𑀓𑁄𑀮𑀧𑀼𑀢𑁆𑀢𑀺𑀬𑁂𑀦 𑀯𑀸 𑀯𑀡𑁆𑀡𑀧𑁄𑀓𑁆𑀔𑀭𑀢𑀸𑀬 𑀯𑀸 𑀥𑀦𑁂𑀦 𑀯𑀸 𑀅𑀚𑁆𑀛𑁂𑀦𑁂𑀦 𑀯𑀸 𑀓𑀫𑁆𑀫𑀸𑀬𑀢𑀦𑁂𑀦 𑀯𑀸 𑀲𑀺𑀧𑁆𑀧𑀸𑀬𑀢𑀦𑁂𑀦 𑀯𑀸 𑀯𑀺𑀚𑁆𑀚𑀸𑀝𑁆𑀞𑀸𑀦𑁂𑀦 𑀯𑀸 𑀲𑀼𑀢𑁂𑀦 𑀯𑀸 𑀧𑀝𑀺𑀪𑀸𑀦𑁂𑀦 𑀯𑀸 𑀅𑀜𑁆𑀜𑀢𑀭𑀜𑁆𑀜𑀢𑀭𑁂𑀦 𑀯𑀸 𑀯𑀢𑁆𑀣𑀼𑀦𑀸, 𑀉𑀘𑁆𑀘𑀸 𑀓𑀼𑀮𑀸 𑀧𑀩𑁆𑀩𑀚𑀺𑀢𑁄𑀢𑀺 𑀯𑀸, 𑀫𑀳𑀸𑀓𑀼𑀮𑀸 𑀧𑀩𑁆𑀩𑀚𑀺𑀢𑁄𑀢𑀺 𑀯𑀸, 𑀫𑀳𑀸𑀪𑁄𑀕𑀓𑀼𑀮𑀸 𑀧𑀩𑁆𑀩𑀚𑀺𑀢𑁄𑀢𑀺 𑀯𑀸, 𑀉𑀍𑀆𑀭𑀪𑁄𑀕𑀓𑀼𑀮𑀸 𑀧𑀩𑁆𑀩𑀚𑀺𑀢𑁄𑀢𑀺 𑀯𑀸, 𑀜𑀸𑀢𑁄 𑀬𑀲𑀲𑁆𑀲𑀻 𑀲𑀕𑀳𑀝𑁆𑀞𑀧𑀩𑁆𑀩𑀚𑀺𑀢𑀸𑀦𑀦𑁆𑀢𑀺 𑀯𑀸, 𑀮𑀸𑀪𑀺𑀫𑁆𑀳𑀺 𑀘𑀻𑀯𑀭𑀧𑀺𑀡𑁆𑀟𑀧𑀸𑀢𑀲𑁂𑀦𑀸𑀲𑀦𑀕𑀺𑀮𑀸𑀦𑀧𑀘𑁆𑀘𑀬𑀪𑁂𑀲𑀚𑁆𑀚𑀧𑀭𑀺𑀓𑁆𑀔𑀸𑀭𑀸𑀦𑀦𑁆𑀢𑀺 𑀯𑀸, 𑀲𑀼𑀢𑁆𑀢𑀦𑁆𑀢𑀺𑀓𑁄𑀢𑀺 𑀯𑀸, 𑀯𑀺𑀦𑀬𑀥𑀭𑁄𑀢𑀺 𑀯𑀸, 𑀥𑀫𑁆𑀫𑀓𑀣𑀺𑀓𑁄𑀢𑀺 𑀯𑀸, 𑀆𑀭𑀜𑁆𑀜𑀺𑀓𑁄𑀢𑀺 𑀯𑀸, 𑀧𑀺𑀡𑁆𑀟𑀧𑀸𑀢𑀺𑀓𑁄𑀢𑀺 𑀯𑀸, 𑀧𑀁𑀲𑀼𑀓𑀽𑀮𑀺𑀓𑁄𑀢𑀺 𑀯𑀸, 𑀢𑁂𑀘𑀻𑀯𑀭𑀺𑀓𑁄𑀢𑀺 𑀯𑀸, 𑀲𑀧𑀤𑀸𑀦𑀘𑀸𑀭𑀺𑀓𑁄𑀢𑀺 𑀯𑀸, 𑀔𑀮𑀼𑀧𑀘𑁆𑀙𑀸𑀪𑀢𑁆𑀢𑀺𑀓𑁄𑀢𑀺 𑀯𑀸, 𑀦𑁂𑀲𑀚𑁆𑀚𑀺𑀓𑁄𑀢𑀺 𑀯𑀸, 𑀬𑀣𑀸𑀲𑀦𑁆𑀣𑀢𑀺𑀓𑁄𑀢𑀺 𑀯𑀸, 𑀧𑀞𑀫𑀲𑁆𑀲 𑀛𑀸𑀦𑀲𑁆𑀲 𑀮𑀸𑀪𑀻𑀢𑀺 𑀯𑀸, 𑀤𑀼𑀢𑀺𑀬𑀲𑁆𑀲 𑀛𑀸𑀦𑀲𑁆𑀲 𑀮𑀸𑀪𑀻𑀢𑀺 𑀯𑀸, 𑀢𑀢𑀺𑀬𑀲𑁆𑀲 𑀛𑀸𑀦𑀲𑁆𑀲 𑀮𑀸𑀪𑀻𑀢𑀺 𑀯𑀸, 𑀘𑀢𑀼𑀢𑁆𑀣𑀲𑁆𑀲 𑀛𑀸𑀦𑀲𑁆𑀲 𑀮𑀸𑀪𑀻𑀢𑀺 𑀯𑀸, 𑀆𑀓𑀸𑀲𑀸𑀦𑀜𑁆𑀘𑀸𑀬𑀢𑀦𑀲𑀫𑀸𑀧𑀢𑁆𑀢𑀺𑀬𑀸 𑀮𑀸𑀪𑀻𑀢𑀺 𑀯𑀸, 𑀯𑀺𑀜𑁆𑀜𑀸𑀡𑀜𑁆𑀘𑀸𑀬𑀢𑀦𑀲𑀫𑀸𑀧𑀢𑁆𑀢𑀺𑀬𑀸 𑀮𑀸𑀪𑀻𑀢𑀺 𑀯𑀸, 𑀆𑀓𑀺𑀜𑁆𑀘𑀜𑁆𑀜𑀸𑀬𑀢𑀦𑀲𑀫𑀸𑀧𑀢𑁆𑀢𑀺𑀬𑀸 𑀮𑀸𑀪𑀻𑀢𑀺 𑀯𑀸, 𑀦𑁂𑀯𑀲𑀜𑁆𑀜𑀸𑀦𑀸𑀲𑀜𑁆𑀜𑀸𑀬𑀢𑀦𑀲𑀫𑀸𑀧𑀢𑁆𑀢𑀺𑀬𑀸 𑀮𑀸𑀪𑀻𑀢𑀺 𑀯𑀸 𑀧𑀸𑀯𑀤𑀢𑀺 𑀓𑀣𑁂𑀢𑀺 𑀪𑀡𑀢𑀺 𑀤𑀻𑀧𑀬𑀢𑀺 𑀯𑁄𑀳𑀭𑀢𑀻𑀢𑀺—  𑀅𑀦𑀸𑀦𑀼𑀧𑀼𑀝𑁆𑀞𑁄𑀯 𑀧𑀭𑁂𑀲𑀁 𑀧𑀸𑀯𑁇

238\. **𑀅𑀦𑀭𑀺𑀬𑀥𑀫𑁆𑀫𑀁 𑀓𑀼𑀲𑀮𑀸 𑀢𑀫𑀸𑀳𑀽**𑀢𑀺𑁇 **𑀓𑀼𑀲𑀮𑀸**𑀢𑀺 𑀬𑁂 𑀢𑁂 𑀔𑀦𑁆𑀥𑀓𑀼𑀲𑀮𑀸 𑀥𑀸𑀢𑀼𑀓𑀼𑀲𑀮𑀸 𑀆𑀬𑀢𑀦𑀓𑀼𑀲𑀮𑀸 𑀧𑀝𑀺𑀘𑁆𑀘𑀲𑀫𑀼𑀧𑁆𑀧𑀸𑀤𑀓𑀼𑀲𑀮𑀸 𑀲𑀢𑀺𑀧𑀝𑁆𑀞𑀸𑀦𑀓𑀼𑀲𑀮𑀸 𑀲𑀫𑁆𑀫𑀧𑁆𑀧𑀥𑀸𑀦𑀓𑀼𑀲𑀮𑀸 𑀇𑀤𑁆𑀥𑀺𑀧𑀸𑀤𑀓𑀼𑀲𑀮𑀸 𑀇𑀦𑁆𑀤𑁆𑀭𑀺𑀬𑀓𑀼𑀲𑀮𑀸 𑀩𑀮𑀓𑀼𑀲𑀮𑀸 𑀩𑁄𑀚𑁆𑀛𑀗𑁆𑀕𑀓𑀼𑀲𑀮𑀸 𑀫𑀕𑁆𑀕𑀓𑀼𑀲𑀮𑀸 𑀨𑀮𑀓𑀼𑀲𑀮𑀸 𑀦𑀺𑀩𑁆𑀩𑀸𑀦𑀓𑀼𑀲𑀮𑀸, 𑀢𑁂 𑀓𑀼𑀲𑀮𑀸 𑀏𑀯𑀫𑀸𑀳𑀁𑀲𑀼—  “𑀅𑀦𑀭𑀺𑀬𑀸𑀦𑀁 𑀏𑀲𑁄 𑀥𑀫𑁆𑀫𑁄, 𑀦𑁂𑀲𑁄 𑀥𑀫𑁆𑀫𑁄 𑀅𑀭𑀺𑀬𑀸𑀦𑀁; 𑀩𑀸𑀮𑀸𑀦𑀁 𑀏𑀲𑁄 𑀥𑀫𑁆𑀫𑁄, 𑀦𑁂𑀲𑁄 𑀥𑀫𑁆𑀫𑁄 𑀧𑀡𑁆𑀟𑀺𑀢𑀸𑀦𑀁; 𑀅𑀲𑀧𑁆𑀧𑀼𑀭𑀺𑀲𑀸𑀦𑀁 𑀏𑀲𑁄 𑀥𑀫𑁆𑀫𑁄, 𑀦𑁂𑀲𑁄 𑀥𑀫𑁆𑀫𑁄 𑀲𑀧𑁆𑀧𑀼𑀭𑀺𑀲𑀸𑀦𑀦𑁆”𑀢𑀺𑁇 𑀏𑀯𑀫𑀸𑀳𑀁𑀲𑀼 𑀏𑀯𑀁 𑀓𑀣𑁂𑀦𑁆𑀢𑀺 𑀏𑀯𑀁 𑀪𑀡𑀦𑁆𑀢𑀺 𑀏𑀯𑀁 𑀤𑀻𑀧𑀬𑀦𑁆𑀢𑀺 𑀏𑀯𑀁 𑀯𑁄𑀳𑀭𑀦𑁆𑀢𑀻𑀢𑀺—  𑀅𑀦𑀭𑀺𑀬𑀥𑀫𑁆𑀫𑀁 𑀓𑀼𑀲𑀮𑀸 𑀢𑀫𑀸𑀳𑀼𑁇

239\. **𑀬𑁄 𑀆𑀢𑀼𑀫𑀸𑀦𑀁 𑀲𑀬𑀫𑁂𑀯 𑀧𑀸𑀯𑀸**𑀢𑀺𑁇 **𑀆𑀢𑀼𑀫𑀸** 𑀯𑀼𑀘𑁆𑀘𑀢𑀺 𑀅𑀢𑁆𑀢𑀸𑁇 **𑀲𑀬𑀫𑁂𑀯 𑀧𑀸𑀯𑀸**𑀢𑀺 𑀲𑀬𑀫𑁂𑀯 𑀅𑀢𑁆𑀢𑀸𑀦𑀁 𑀧𑀸𑀯𑀤𑀢𑀺—  𑀅𑀳𑀫𑀲𑁆𑀫𑀺 𑀲𑀻𑀮𑀲𑀫𑁆𑀧𑀦𑁆𑀦𑁄𑀢𑀺 𑀯𑀸, 𑀯𑀢𑀲𑀫𑁆𑀧𑀦𑁆𑀦𑁄𑀢𑀺 𑀯𑀸, 𑀲𑀻𑀮𑀩𑁆𑀩𑀢𑀲𑀫𑁆𑀧𑀦𑁆𑀦𑁄𑀢𑀺 𑀯𑀸, 𑀚𑀸𑀢𑀺𑀬𑀸 𑀯𑀸 𑀕𑁄𑀢𑁆𑀢𑁂𑀦 𑀯𑀸 𑀓𑁄𑀮𑀧𑀼𑀢𑁆𑀢𑀺𑀬𑁂𑀦 𑀯𑀸 𑀯𑀡𑁆𑀡𑀧𑁄𑀓𑁆𑀔𑀭𑀢𑀸𑀬 𑀯𑀸 𑀥𑀦𑁂𑀦 𑀯𑀸 𑀅𑀚𑁆𑀛𑁂𑀦𑁂𑀦 𑀯𑀸 𑀓𑀫𑁆𑀫𑀸𑀬𑀢𑀦𑁂𑀦 𑀯𑀸 𑀲𑀺𑀧𑁆𑀧𑀸𑀬𑀢𑀦𑁂𑀦 𑀯𑀸 𑀯𑀺𑀚𑁆𑀚𑀸𑀝𑁆𑀞𑀸𑀦𑁂𑀦 𑀯𑀸 𑀲𑀼𑀢𑁂𑀦 𑀯𑀸 𑀧𑀝𑀺𑀪𑀸𑀦𑁂𑀦 𑀯𑀸 𑀅𑀜𑁆𑀜𑀢𑀭𑀜𑁆𑀜𑀢𑀭𑁂𑀦 𑀯𑀸 𑀯𑀢𑁆𑀣𑀼𑀦𑀸, 𑀉𑀘𑁆𑀘𑀸 𑀓𑀼𑀮𑀸 𑀧𑀩𑁆𑀩𑀚𑀺𑀢𑁄𑀢𑀺 𑀯𑀸, 𑀫𑀳𑀸𑀓𑀼𑀮𑀸 𑀧𑀩𑁆𑀩𑀚𑀺𑀢𑁄𑀢𑀺 𑀯𑀸, 𑀫𑀳𑀸𑀪𑁄𑀕𑀓𑀼𑀮𑀸 𑀧𑀩𑁆𑀩𑀚𑀺𑀢𑁄𑀢𑀺 𑀯𑀸, 𑀉𑀍𑀆𑀭𑀪𑁄𑀕𑀓𑀼𑀮𑀸 𑀧𑀩𑁆𑀩𑀚𑀺𑀢𑁄𑀢𑀺 𑀯𑀸, 𑀜𑀸𑀢𑁄 𑀬𑀲𑀲𑁆𑀲𑀻 𑀲𑀕𑀳𑀝𑁆𑀞𑀧𑀩𑁆𑀩𑀚𑀺𑀢𑀸𑀦𑀦𑁆𑀢𑀺 𑀯𑀸, 𑀮𑀸𑀪𑀺𑀫𑁆𑀳𑀺 𑀘𑀻𑀯𑀭𑀧𑀺𑀡𑁆𑀟𑀧𑀸𑀢𑀲𑁂𑀦𑀸𑀲𑀦𑀕𑀺𑀮𑀸𑀦𑀧𑀘𑁆𑀘𑀬𑀪𑁂𑀲𑀚𑁆𑀚𑀧𑀭𑀺𑀓𑁆𑀔𑀸𑀭𑀸𑀦𑀦𑁆𑀢𑀺 𑀯𑀸, 𑀲𑀼𑀢𑁆𑀢𑀦𑁆𑀢𑀺𑀓𑁄𑀢𑀺 𑀯𑀸, 𑀯𑀺𑀦𑀬𑀥𑀭𑁄𑀢𑀺 𑀯𑀸, 𑀥𑀫𑁆𑀫𑀓𑀣𑀺𑀓𑁄𑀢𑀺 𑀯𑀸, 𑀆𑀭𑀜𑁆𑀜𑀺𑀓𑁄𑀢𑀺 𑀯𑀸, 𑀧𑀺𑀡𑁆𑀟𑀧𑀸𑀢𑀺𑀓𑁄𑀢𑀺 𑀯𑀸, 𑀧𑀁𑀲𑀼𑀓𑀽𑀮𑀺𑀓𑁄𑀢𑀺 𑀯𑀸, 𑀢𑁂𑀘𑀻𑀯𑀭𑀺𑀓𑁄𑀢𑀺 𑀯𑀸, 𑀲𑀧𑀤𑀸𑀦𑀘𑀸𑀭𑀺𑀓𑁄𑀢𑀺 𑀯𑀸, 𑀔𑀮𑀼𑀧𑀘𑁆𑀙𑀸𑀪𑀢𑁆𑀢𑀺𑀓𑁄𑀢𑀺 𑀯𑀸, 𑀦𑁂𑀲𑀚𑁆𑀚𑀺𑀓𑁄𑀢𑀺 𑀯𑀸, 𑀬𑀣𑀸𑀲𑀦𑁆𑀣𑀢𑀺𑀓𑁄𑀢𑀺 𑀯𑀸, 𑀧𑀞𑀫𑀲𑁆𑀲 𑀛𑀸𑀦𑀲𑁆𑀲 𑀮𑀸𑀪𑀻𑀢𑀺 𑀯𑀸, 𑀤𑀼𑀢𑀺𑀬𑀲𑁆𑀲 𑀛𑀸𑀦𑀲𑁆𑀲 𑀮𑀸𑀪𑀻𑀢𑀺 𑀯𑀸, 𑀢𑀢𑀺𑀬𑀲𑁆𑀲 𑀛𑀸𑀦𑀲𑁆𑀲 𑀮𑀸𑀪𑀻𑀢𑀺 𑀯𑀸, 𑀘𑀢𑀼𑀢𑁆𑀣𑀲𑁆𑀲 𑀛𑀸𑀦𑀲𑁆𑀲 𑀮𑀸𑀪𑀻𑀢𑀺 𑀯𑀸, 𑀆𑀓𑀸𑀲𑀸𑀦𑀜𑁆𑀘𑀸𑀬𑀢𑀦𑀲𑀫𑀸𑀧𑀢𑁆𑀢𑀺𑀬𑀸 𑀮𑀸𑀪𑀻𑀢𑀺 𑀯𑀸, 𑀯𑀺𑀜𑁆𑀜𑀸𑀡𑀜𑁆𑀘𑀸𑀬𑀢𑀦𑀲𑀫𑀸𑀧𑀢𑁆𑀢𑀺𑀬𑀸 𑀮𑀸𑀪𑀻𑀢𑀺 𑀯𑀸, 𑀆𑀓𑀺𑀜𑁆𑀘𑀜𑁆𑀜𑀸𑀬𑀢𑀦𑀲𑀫𑀸𑀧𑀢𑁆𑀢𑀺𑀬𑀸 𑀮𑀸𑀪𑀻𑀢𑀺 𑀯𑀸, 𑀦𑁂𑀯𑀲𑀜𑁆𑀜𑀸𑀦𑀸𑀲𑀜𑁆𑀜𑀸𑀬𑀢𑀦𑀲𑀫𑀸𑀧𑀢𑁆𑀢𑀺𑀬𑀸 𑀮𑀸𑀪𑀻𑀢𑀺 𑀯𑀸 𑀧𑀸𑀯𑀤𑀢𑀺 𑀓𑀣𑁂𑀢𑀺 𑀪𑀡𑀢𑀺 𑀤𑀻𑀧𑀬𑀢𑀺 𑀯𑁄𑀳𑀭𑀢𑀻𑀢𑀺—  𑀬𑁄 𑀆𑀢𑀼𑀫𑀸𑀦𑀁 𑀲𑀬𑀫𑁂𑀯 𑀧𑀸𑀯𑀸𑀢𑀺𑁇

240\. 𑀢𑁂𑀦𑀸𑀳 𑀪𑀕𑀯𑀸—

241\. _“𑀬𑁄 𑀅𑀢𑁆𑀢𑀦𑁄 𑀲𑀻𑀮𑀯𑀢𑀸𑀦𑀺 𑀚𑀦𑁆𑀢𑀼,_  
_𑀅𑀦𑀸𑀦𑀼𑀧𑀼𑀝𑁆𑀞𑁄𑀯 𑀧𑀭𑁂𑀲 𑀧𑀸𑀯;_  
_𑀅𑀦𑀭𑀺𑀬𑀥𑀫𑁆𑀫𑀁 𑀓𑀼𑀲𑀮𑀸 𑀢𑀫𑀸𑀳𑀼,_  
_𑀬𑁄 𑀆𑀢𑀼𑀫𑀸𑀦𑀁 𑀲𑀬𑀫𑁂𑀯 𑀧𑀸𑀯𑀸”𑀢𑀺𑁇_  


(18.)

242\. _**𑀲𑀦𑁆𑀢𑁄 𑀘 𑀪𑀺𑀓𑁆𑀔𑀼 𑀅𑀪𑀺𑀦𑀺𑀩𑁆𑀩𑀼𑀢𑀢𑁆𑀢𑁄,**_  
_**𑀇𑀢𑀺𑀳𑀦𑁆𑀢𑀺 𑀲𑀻𑀮𑁂𑀲𑀼 𑀅𑀓𑀢𑁆𑀣𑀫𑀸𑀦𑁄;**_  
_**𑀢𑀫𑀭𑀺𑀬𑀥𑀫𑁆𑀫𑀁 𑀓𑀼𑀲𑀮𑀸 𑀯𑀤𑀦𑁆𑀢𑀺,**_  
_**𑀬𑀲𑁆𑀲𑀼𑀲𑁆𑀲𑀤𑀸 𑀦𑀢𑁆𑀣𑀺 𑀓𑀼𑀳𑀺𑀜𑁆𑀘𑀺 𑀮𑁄𑀓𑁂𑁇**_  


243\. **𑀲𑀦𑁆𑀢𑁄 𑀘 𑀪𑀺𑀓𑁆𑀔𑀼 𑀅𑀪𑀺𑀦𑀺𑀩𑁆𑀩𑀼𑀢𑀢𑁆𑀢𑁄**𑀢𑀺𑁇 **𑀲𑀦𑁆𑀢𑁄**𑀢𑀺 𑀭𑀸𑀕𑀲𑁆𑀲 𑀲𑀫𑀺𑀢𑀢𑁆𑀢𑀸 𑀲𑀦𑁆𑀢𑁄, 𑀤𑁄𑀲𑀲𑁆𑀲 𑀲𑀫𑀺𑀢𑀢𑁆𑀢𑀸 𑀲𑀦𑁆𑀢𑁄, 𑀫𑁄𑀳𑀲𑁆𑀲 𑀲𑀫𑀺𑀢𑀢𑁆𑀢𑀸 𑀲𑀦𑁆𑀢𑁄, 𑀓𑁄𑀥𑀲𑁆𑀲…  𑀉𑀧𑀦𑀸𑀳𑀲𑁆𑀲…  𑀫𑀓𑁆𑀔𑀲𑁆𑀲…  𑀧𑀍𑀆𑀲𑀲𑁆𑀲…  𑀇𑀲𑁆𑀲𑀸𑀬…  𑀫𑀘𑁆𑀙𑀭𑀺𑀬𑀲𑁆𑀲…  𑀫𑀸𑀬𑀸𑀬…  𑀲𑀸𑀞𑁂𑀬𑁆𑀬𑀲𑁆𑀲…  𑀣𑀫𑁆𑀪𑀲𑁆𑀲…  𑀲𑀸𑀭𑀫𑁆𑀪𑀲𑁆𑀲…  𑀫𑀸𑀦𑀲𑁆𑀲…  𑀅𑀢𑀺𑀫𑀸𑀦𑀲𑁆𑀲…  𑀫𑀤𑀲𑁆𑀲…  𑀧𑀫𑀸𑀤𑀲𑁆𑀲…  𑀲𑀩𑁆𑀩𑀓𑀺𑀮𑁂𑀲𑀸𑀦𑀁…  𑀲𑀩𑁆𑀩𑀤𑀼𑀘𑁆𑀘𑀭𑀺𑀢𑀸𑀦𑀁…  𑀲𑀩𑁆𑀩𑀤𑀭𑀣𑀸𑀦𑀁…  𑀲𑀩𑁆𑀩𑀧𑀭𑀺𑀍𑀆𑀳𑀸𑀦𑀁…  𑀲𑀩𑁆𑀩𑀲𑀦𑁆𑀢𑀸𑀧𑀸𑀦𑀁…  𑀲𑀩𑁆𑀩𑀸𑀓𑀼𑀲𑀮𑀸𑀪𑀺𑀲𑀗𑁆𑀔𑀸𑀭𑀸𑀦𑀁 𑀲𑀦𑁆𑀢𑀢𑁆𑀢𑀸 𑀲𑀫𑀺𑀢𑀢𑁆𑀢𑀸 𑀯𑀽𑀧𑀲𑀫𑀺𑀢𑀢𑁆𑀢𑀸 𑀯𑀺𑀚𑁆𑀛𑀸𑀢𑀢𑁆𑀢𑀸 𑀦𑀺𑀩𑁆𑀩𑀼𑀢𑀢𑁆𑀢𑀸 𑀯𑀺𑀕𑀢𑀢𑁆𑀢𑀸 𑀧𑀝𑀺𑀧𑀲𑁆𑀲𑀤𑁆𑀥𑀢𑁆𑀢𑀸 𑀲𑀦𑁆𑀢𑁄 𑀉𑀧𑀲𑀦𑁆𑀢𑁄 𑀯𑀽𑀧𑀲𑀦𑁆𑀢𑁄 𑀦𑀺𑀩𑁆𑀩𑀼𑀢𑁄 𑀧𑀝𑀺𑀧𑀲𑁆𑀲𑀤𑁆𑀥𑁄𑀢𑀺—  𑀲𑀦𑁆𑀢𑁄𑁇 **𑀪𑀺𑀓𑁆𑀔𑀽**𑀢𑀺 𑀲𑀢𑁆𑀢𑀦𑁆𑀦𑀁 𑀥𑀫𑁆𑀫𑀸𑀦𑀁 𑀪𑀺𑀦𑁆𑀦𑀢𑁆𑀢𑀸 𑀪𑀺𑀓𑁆𑀔𑀼—  𑀲𑀓𑁆𑀓𑀸𑀬𑀤𑀺𑀝𑁆𑀞𑀺 𑀪𑀺𑀦𑁆𑀦𑀸 𑀳𑁄𑀢𑀺, 𑀯𑀺𑀘𑀺𑀓𑀺𑀘𑁆𑀙𑀸 𑀪𑀺𑀦𑁆𑀦𑀸 𑀳𑁄𑀢𑀺, 𑀲𑀻𑀮𑀩𑁆𑀩𑀢𑀧𑀭𑀸𑀫𑀸𑀲𑁄 𑀪𑀺𑀦𑁆𑀦𑁄 𑀳𑁄𑀢𑀺, 𑀭𑀸𑀕𑁄 𑀪𑀺𑀦𑁆𑀦𑁄 𑀳𑁄𑀢𑀺, 𑀤𑁄𑀲𑁄 𑀪𑀺𑀦𑁆𑀦𑁄 𑀳𑁄𑀢𑀺, 𑀫𑁄𑀳𑁄 𑀪𑀺𑀦𑁆𑀦𑁄 𑀳𑁄𑀢𑀺, 𑀫𑀸𑀦𑁄 𑀪𑀺𑀦𑁆𑀦𑁄 𑀳𑁄𑀢𑀺𑁇 𑀪𑀺𑀦𑁆𑀦𑀸𑀲𑁆𑀲 𑀳𑁄𑀦𑁆𑀢𑀺 𑀧𑀸𑀧𑀓𑀸 𑀅𑀓𑀼𑀲𑀮𑀸 𑀥𑀫𑁆𑀫𑀸 𑀲𑀁𑀓𑀺𑀮𑁂𑀲𑀺𑀓𑀸 𑀧𑁄𑀦𑁄𑀪𑀯𑀺𑀓𑀸 𑀲𑀤𑀭𑀸 𑀤𑀼𑀓𑁆𑀔𑀯𑀺𑀧𑀸𑀓𑀸 𑀆𑀬𑀢𑀺𑀁 𑀚𑀸𑀢𑀺𑀚𑀭𑀸𑀫𑀭𑀡𑀺𑀬𑀸𑁇

244\. _“𑀧𑀚𑁆𑀚𑁂𑀦 𑀓𑀢𑁂𑀦 𑀅𑀢𑁆𑀢𑀦𑀸, __(𑀲𑀪𑀺𑀬𑀸𑀢𑀺 𑀪𑀕𑀯𑀸)___  
_𑀧𑀭𑀺𑀦𑀺𑀩𑁆𑀩𑀸𑀦𑀕𑀢𑁄 𑀯𑀺𑀢𑀺𑀡𑁆𑀡𑀓𑀗𑁆𑀔𑁄;_  
_𑀯𑀺𑀪𑀯𑀜𑁆𑀘 𑀪𑀯𑀜𑁆𑀘 𑀯𑀺𑀧𑁆𑀧𑀳𑀸𑀬,_  
_𑀯𑀼𑀲𑀺𑀢𑀯𑀸 𑀔𑀻𑀡𑀧𑀼𑀦𑀩𑁆𑀪𑀯𑁄 𑀲 𑀪𑀺𑀓𑁆𑀔𑀽”𑀢𑀺𑁇_  


245\. **𑀲𑀦𑁆𑀢𑁄 𑀘 𑀪𑀺𑀓𑁆𑀔𑀼 𑀅𑀪𑀺𑀦𑀺𑀩𑁆𑀩𑀼𑀢𑀢𑁆𑀢𑁄**𑀢𑀺 𑀭𑀸𑀕𑀲𑁆𑀲 𑀦𑀺𑀩𑁆𑀩𑀸𑀧𑀺𑀢𑀢𑁆𑀢𑀸 𑀅𑀪𑀺𑀦𑀺𑀩𑁆𑀩𑀼𑀢𑀢𑁆𑀢𑁄, 𑀤𑁄𑀲𑀲𑁆𑀲 𑀦𑀺𑀩𑁆𑀩𑀸𑀧𑀺𑀢𑀢𑁆𑀢𑀸 𑀅𑀪𑀺𑀦𑀺𑀩𑁆𑀩𑀼𑀢𑀢𑁆𑀢𑁄, 𑀫𑁄𑀳𑀲𑁆𑀲 𑀦𑀺𑀩𑁆𑀩𑀸𑀧𑀺𑀢𑀢𑁆𑀢𑀸 𑀅𑀪𑀺𑀦𑀺𑀩𑁆𑀩𑀼𑀢𑀢𑁆𑀢𑁄, 𑀓𑁄𑀥𑀲𑁆𑀲…  𑀉𑀧𑀦𑀸𑀳𑀲𑁆𑀲…  𑀫𑀓𑁆𑀔𑀲𑁆𑀲…  𑀧𑀍𑀆𑀲𑀲𑁆𑀲…  𑀇𑀲𑁆𑀲𑀸𑀬…  𑀫𑀘𑁆𑀙𑀭𑀺𑀬𑀲𑁆𑀲…  𑀫𑀸𑀬𑀸𑀬…  𑀲𑀸𑀞𑁂𑀬𑁆𑀬𑀲𑁆𑀲…  𑀣𑀫𑁆𑀪𑀲𑁆𑀲…  𑀲𑀸𑀭𑀫𑁆𑀪𑀲𑁆𑀲…  𑀫𑀸𑀦𑀲𑁆𑀲…  𑀅𑀢𑀺𑀫𑀸𑀦𑀲𑁆𑀲…  𑀫𑀤𑀲𑁆𑀲…  𑀧𑀫𑀸𑀤𑀲𑁆𑀲…  𑀲𑀩𑁆𑀩𑀓𑀺𑀮𑁂𑀲𑀸𑀦𑀁…  𑀲𑀩𑁆𑀩𑀤𑀼𑀘𑁆𑀘𑀭𑀺𑀢𑀸𑀦𑀁…  𑀲𑀩𑁆𑀩𑀤𑀭𑀣𑀸𑀦𑀁…  𑀲𑀩𑁆𑀩𑀧𑀭𑀺𑀍𑀆𑀳𑀸𑀦𑀁…  𑀲𑀩𑁆𑀩𑀲𑀦𑁆𑀢𑀸𑀧𑀸𑀦𑀁…  𑀲𑀩𑁆𑀩𑀸𑀓𑀼𑀲𑀮𑀸𑀪𑀺𑀲𑀗𑁆𑀔𑀸𑀭𑀸𑀦𑀁 𑀦𑀺𑀩𑁆𑀩𑀸𑀧𑀺𑀢𑀢𑁆𑀢𑀸 𑀅𑀪𑀺𑀦𑀺𑀩𑁆𑀩𑀼𑀢𑀢𑁆𑀢𑁄𑀢𑀺—  𑀲𑀦𑁆𑀢𑁄 𑀘 𑀪𑀺𑀓𑁆𑀔𑀼 𑀅𑀪𑀺𑀦𑀺𑀩𑁆𑀩𑀼𑀢𑀢𑁆𑀢𑁄𑁇

246\. **𑀇𑀢𑀺𑀳𑀦𑁆𑀢𑀺 𑀲𑀻𑀮𑁂𑀲𑀼 𑀅𑀓𑀢𑁆𑀣𑀫𑀸𑀦𑁄**𑀢𑀺𑁇 **𑀇𑀢𑀻**𑀢𑀺 𑀧𑀤𑀲𑀦𑁆𑀥𑀺 𑀧𑀤𑀲𑀁𑀲𑀕𑁆𑀕𑁄 𑀧𑀤𑀧𑀸𑀭𑀺𑀧𑀽𑀭𑀻 𑀅𑀓𑁆𑀔𑀭𑀲𑀫𑀯𑀸𑀬𑁄 𑀩𑁆𑀬𑀜𑁆𑀚𑀦𑀲𑀺𑀮𑀺𑀝𑁆𑀞𑀢𑀸 𑀧𑀤𑀸𑀦𑀼𑀧𑀼𑀩𑁆𑀩𑀢𑀸 𑀫𑁂𑀢𑀁—  𑀇𑀢𑀺𑀳𑀦𑁆𑀢𑀺𑁇 **𑀲𑀻𑀮𑁂𑀲𑀼 𑀅𑀓𑀢𑁆𑀣𑀫𑀸𑀦𑁄**𑀢𑀺𑁇 𑀇𑀥𑁂𑀓𑀘𑁆𑀘𑁄 𑀓𑀢𑁆𑀣𑀻 𑀳𑁄𑀢𑀺 𑀯𑀺𑀓𑀢𑁆𑀣𑀻𑁇 𑀲𑁄 𑀓𑀢𑁆𑀣𑀢𑀺 𑀯𑀺𑀓𑀢𑁆𑀣𑀢𑀺𑁇 𑀅𑀳𑀫𑀲𑁆𑀫𑀺 𑀲𑀻𑀮𑀲𑀫𑁆𑀧𑀦𑁆𑀦𑁄𑀢𑀺 𑀯𑀸, 𑀯𑀢𑀲𑀫𑁆𑀧𑀦𑁆𑀦𑁄𑀢𑀺 𑀯𑀸, 𑀲𑀻𑀮𑀩𑁆𑀩𑀢𑀲𑀫𑁆𑀧𑀦𑁆𑀦𑁄𑀢𑀺 𑀯𑀸, 𑀚𑀸𑀢𑀺𑀬𑀸 𑀯𑀸 𑀕𑁄𑀢𑁆𑀢𑁂𑀦 𑀯𑀸 𑀓𑁄𑀮𑀧𑀼𑀢𑁆𑀢𑀺𑀬𑁂𑀦 𑀯𑀸 𑀯𑀡𑁆𑀡𑀧𑁄𑀓𑁆𑀔𑀭𑀢𑀸𑀬 𑀯𑀸…𑀧𑁂…  𑀦𑁂𑀯𑀲𑀜𑁆𑀜𑀸𑀦𑀸𑀲𑀜𑁆𑀜𑀸𑀬𑀢𑀦𑀲𑀫𑀸𑀧𑀢𑁆𑀢𑀺𑀬𑀸 𑀮𑀸𑀪𑀻𑀢𑀺 𑀯𑀸 𑀓𑀢𑁆𑀣𑀢𑀺 𑀯𑀺𑀓𑀢𑁆𑀣𑀢𑀺𑁇 𑀏𑀯𑀁 𑀦 𑀓𑀢𑁆𑀣𑀢𑀺 𑀦 𑀯𑀺𑀓𑀢𑁆𑀣𑀢𑀺𑁇 𑀓𑀢𑁆𑀣𑀦𑀸 𑀆𑀭𑀢𑁄 𑀯𑀺𑀭𑀢𑁄 𑀧𑀝𑀺𑀯𑀺𑀭𑀢𑁄 𑀦𑀺𑀓𑁆𑀔𑀦𑁆𑀢𑁄 𑀦𑀺𑀲𑁆𑀲𑀝𑁄 𑀯𑀺𑀧𑁆𑀧𑀫𑀼𑀢𑁆𑀢𑁄 𑀯𑀺𑀲𑀜𑁆𑀜𑀼𑀢𑁆𑀢𑁄 𑀯𑀺𑀫𑀭𑀺𑀬𑀸𑀤𑀺𑀓𑀢𑁂𑀦 𑀘𑁂𑀢𑀲𑀸 𑀯𑀺𑀳𑀭𑀢𑀻𑀢𑀺—  𑀇𑀢𑀺𑀳𑀦𑁆𑀢𑀺 𑀲𑀻𑀮𑁂𑀲𑀼 𑀅𑀓𑀢𑁆𑀣𑀫𑀸𑀦𑁄𑁇

247\. **𑀢𑀫𑀭𑀺𑀬𑀥𑀫𑁆𑀫𑀁 𑀓𑀼𑀲𑀮𑀸 𑀯𑀤𑀦𑁆𑀢𑀻**𑀢𑀺𑁇 **𑀓𑀼𑀲𑀮𑀸**𑀢𑀺 𑀬𑁂 𑀢𑁂 𑀔𑀦𑁆𑀥𑀓𑀼𑀲𑀮𑀸 𑀥𑀸𑀢𑀼𑀓𑀼𑀲𑀮𑀸 𑀆𑀬𑀢𑀦𑀓𑀼𑀲𑀮𑀸 𑀧𑀝𑀺𑀘𑁆𑀘𑀲𑀫𑀼𑀧𑁆𑀧𑀸𑀤𑀓𑀼𑀲𑀮𑀸 𑀲𑀢𑀺𑀧𑀝𑁆𑀞𑀸𑀦𑀓𑀼𑀲𑀮𑀸 𑀲𑀫𑁆𑀫𑀧𑁆𑀧𑀥𑀸𑀦𑀓𑀼𑀲𑀮𑀸 𑀇𑀤𑁆𑀥𑀺𑀧𑀸𑀤𑀓𑀼𑀲𑀮𑀸 𑀇𑀦𑁆𑀤𑁆𑀭𑀺𑀬𑀓𑀼𑀲𑀮𑀸 𑀩𑀮𑀓𑀼𑀲𑀮𑀸 𑀩𑁄𑀚𑁆𑀛𑀗𑁆𑀕𑀓𑀼𑀲𑀮𑀸 𑀫𑀕𑁆𑀕𑀓𑀼𑀲𑀮𑀸 𑀨𑀮𑀓𑀼𑀲𑀮𑀸 𑀦𑀺𑀩𑁆𑀩𑀸𑀦𑀓𑀼𑀲𑀮𑀸, 𑀢𑁂 𑀓𑀼𑀲𑀮𑀸 𑀏𑀯𑀁 𑀯𑀤𑀦𑁆𑀢𑀺—  “𑀅𑀭𑀺𑀬𑀸𑀦𑀁 𑀏𑀲𑁄 𑀥𑀫𑁆𑀫𑁄, 𑀦𑁂𑀲𑁄 𑀥𑀫𑁆𑀫𑁄 𑀅𑀦𑀭𑀺𑀬𑀸𑀦𑀁; 𑀧𑀡𑁆𑀟𑀺𑀢𑀸𑀦𑀁 𑀏𑀲𑁄 𑀥𑀫𑁆𑀫𑁄, 𑀦𑁂𑀲𑁄 𑀥𑀫𑁆𑀫𑁄 𑀩𑀸𑀮𑀸𑀦𑀁; 𑀲𑀧𑁆𑀧𑀼𑀭𑀺𑀲𑀸𑀦𑀁 𑀏𑀲𑁄 𑀥𑀫𑁆𑀫𑁄, 𑀦𑁂𑀲𑁄 𑀥𑀫𑁆𑀫𑁄 𑀅𑀲𑀧𑁆𑀧𑀼𑀭𑀺𑀲𑀸𑀦𑀦𑁆”𑀢𑀺𑁇 𑀏𑀯𑀁 𑀯𑀤𑀦𑁆𑀢𑀺, 𑀅𑀭𑀺𑀬𑀸𑀦𑀁 𑀏𑀯𑀁 𑀓𑀣𑁂𑀦𑁆𑀢𑀺 𑀏𑀯𑀁 𑀪𑀡𑀦𑁆𑀢𑀺 𑀏𑀯𑀁 𑀤𑀻𑀧𑀬𑀦𑁆𑀢𑀺 𑀏𑀯𑀁 𑀯𑁄𑀳𑀭𑀦𑁆𑀢𑀻𑀢𑀺—  𑀢𑀫𑀭𑀺𑀬𑀥𑀫𑁆𑀫𑀁 𑀓𑀼𑀲𑀮𑀸 𑀯𑀤𑀦𑁆𑀢𑀺𑁇

248\. **𑀬𑀲𑁆𑀲𑀼𑀲𑁆𑀲𑀤𑀸 𑀦𑀢𑁆𑀣𑀺 𑀓𑀼𑀳𑀺𑀜𑁆𑀘𑀺 𑀮𑁄𑀓𑁂**𑀢𑀺𑁇 **𑀬𑀲𑁆𑀲𑀸**𑀢𑀺 𑀅𑀭𑀳𑀢𑁄 𑀔𑀻𑀡𑀸𑀲𑀯𑀲𑁆𑀲𑁇 **𑀉𑀲𑁆𑀲𑀤𑀸**𑀢𑀺 𑀲𑀢𑁆𑀢𑀼𑀲𑁆𑀲𑀤𑀸—  𑀭𑀸𑀕𑀼𑀲𑁆𑀲𑀤𑁄, 𑀤𑁄𑀲𑀼𑀲𑁆𑀲𑀤𑁄, 𑀫𑁄𑀳𑀼𑀲𑁆𑀲𑀤𑁄, 𑀫𑀸𑀦𑀼𑀲𑁆𑀲𑀤𑁄, 𑀤𑀺𑀝𑁆𑀞𑀼𑀲𑁆𑀲𑀤𑁄, 𑀓𑀺𑀮𑁂𑀲𑀼𑀲𑁆𑀲𑀤𑁄, 𑀓𑀫𑁆𑀫𑀼𑀲𑁆𑀲𑀤𑁄𑁇 𑀬𑀲𑁆𑀲𑀺𑀫𑁂 𑀉𑀲𑁆𑀲𑀤𑀸 𑀦𑀢𑁆𑀣𑀺 𑀦 𑀲𑀦𑁆𑀢𑀺 𑀦 𑀯𑀺𑀚𑁆𑀚𑀦𑁆𑀢𑀺 𑀦𑀼𑀧𑀮𑀩𑁆𑀪𑀦𑁆𑀢𑀺, 𑀧𑀳𑀻𑀦𑀸 𑀲𑀫𑀼𑀘𑁆𑀙𑀺𑀦𑁆𑀦𑀸 𑀯𑀽𑀧𑀲𑀦𑁆𑀢𑀸 𑀧𑀝𑀺𑀧𑀲𑁆𑀲𑀤𑁆𑀥𑀸 𑀅𑀪𑀩𑁆𑀩𑀼𑀧𑁆𑀧𑀢𑁆𑀢𑀺𑀓𑀸 𑀜𑀸𑀡𑀕𑁆𑀕𑀺𑀦𑀸 𑀤𑀟𑁆𑀠𑀸𑁇 **𑀓𑀼𑀳𑀺𑀜𑁆𑀘𑀻**𑀢𑀺 𑀓𑀼𑀳𑀺𑀜𑁆𑀘𑀺 𑀓𑀺𑀫𑁆𑀳𑀺𑀘𑀺 𑀓𑀢𑁆𑀣𑀘𑀺 𑀅𑀚𑁆𑀛𑀢𑁆𑀢𑀁 𑀯𑀸 𑀩𑀳𑀺𑀤𑁆𑀥𑀸 𑀯𑀸 𑀅𑀚𑁆𑀛𑀢𑁆𑀢𑀩𑀳𑀺𑀤𑁆𑀥𑀸 𑀯𑀸𑁇 **𑀮𑁄𑀓𑁂**𑀢𑀺 𑀅𑀧𑀸𑀬𑀮𑁄𑀓𑁂 𑀫𑀦𑀼𑀲𑁆𑀲𑀮𑁄𑀓𑁂 𑀤𑁂𑀯𑀮𑁄𑀓𑁂 𑀔𑀦𑁆𑀥𑀮𑁄𑀓𑁂 𑀥𑀸𑀢𑀼𑀮𑁄𑀓𑁂 𑀆𑀬𑀢𑀦𑀮𑁄𑀓𑁂𑀢𑀺—  𑀬𑀲𑁆𑀲𑀼𑀲𑁆𑀲𑀤𑀸 𑀦𑀢𑁆𑀣𑀺 𑀓𑀼𑀳𑀺𑀜𑁆𑀘𑀺 𑀮𑁄𑀓𑁂𑁇

249\. 𑀢𑁂𑀦𑀸𑀳 𑀪𑀕𑀯𑀸—

250\. _“𑀲𑀦𑁆𑀢𑁄 𑀘 𑀪𑀺𑀓𑁆𑀔𑀼 𑀅𑀪𑀺𑀦𑀺𑀩𑁆𑀩𑀼𑀢𑀢𑁆𑀢𑁄,_  
_𑀇𑀢𑀺𑀳𑀦𑁆𑀢𑀺 𑀲𑀻𑀮𑁂𑀲𑀼 𑀅𑀓𑀢𑁆𑀣𑀫𑀸𑀦𑁄;_  
_𑀢𑀫𑀭𑀺𑀬𑀥𑀫𑁆𑀫𑀁 𑀓𑀼𑀲𑀮𑀸 𑀯𑀤𑀦𑁆𑀢𑀺,_  
_𑀬𑀲𑁆𑀲𑀼𑀲𑁆𑀲𑀤𑀸 𑀦𑀢𑁆𑀣𑀺 𑀓𑀼𑀳𑀺𑀜𑁆𑀘𑀺 𑀮𑁄𑀓𑁂”𑀢𑀺𑁇_  


(19.)

251\. _**𑀧𑀓𑀧𑁆𑀧𑀺𑀢𑀸 𑀲𑀗𑁆𑀔𑀢𑀸 𑀬𑀲𑁆𑀲 𑀥𑀫𑁆𑀫𑀸,**_  
_**𑀧𑀼𑀭𑀓𑁆𑀔𑀢𑀸 𑀲𑀦𑁆𑀢𑀺 𑀅𑀯𑀻𑀯𑀤𑀸𑀢𑀸;**_  
_**𑀬𑀤𑀢𑁆𑀢𑀦𑀺 𑀧𑀲𑁆𑀲𑀢𑀺 𑀆𑀦𑀺𑀲𑀁𑀲𑀁,**_  
_**𑀢𑀁 𑀦𑀺𑀲𑁆𑀲𑀺𑀢𑁄 𑀓𑀼𑀧𑁆𑀧𑀧𑀝𑀺𑀘𑁆𑀘𑀲𑀦𑁆𑀢𑀺𑀁𑁇**_  


252\. **𑀧𑀓𑀧𑁆𑀧𑀺𑀢𑀸 𑀲𑀗𑁆𑀔𑀢𑀸 𑀬𑀲𑁆𑀲 𑀥𑀫𑁆𑀫𑀸**𑀢𑀺𑁇 **𑀧𑀓𑀧𑁆𑀧𑀦𑀸**𑀢𑀺 𑀤𑁆𑀯𑁂 𑀧𑀓𑀧𑁆𑀧𑀦𑀸—  𑀢𑀡𑁆𑀳𑀸𑀧𑀓𑀧𑁆𑀧𑀦𑀸 𑀘 𑀤𑀺𑀝𑁆𑀞𑀺𑀧𑀓𑀧𑁆𑀧𑀦𑀸 𑀘…𑀧𑁂…  𑀅𑀬𑀁 𑀢𑀡𑁆𑀳𑀸𑀧𑀓𑀧𑁆𑀧𑀦𑀸…𑀧𑁂…  𑀅𑀬𑀁 𑀤𑀺𑀝𑁆𑀞𑀺𑀧𑀓𑀧𑁆𑀧𑀦𑀸𑁇 **𑀲𑀗𑁆𑀔𑀢𑀸**𑀢𑀺 𑀲𑀗𑁆𑀔𑀢𑀸 𑀅𑀪𑀺𑀲𑀗𑁆𑀔𑀢𑀸 𑀲𑀡𑁆𑀞𑀧𑀺𑀢𑀸𑀢𑀺𑀧𑀺—  𑀲𑀗𑁆𑀔𑀢𑀸𑁇 𑀅𑀣 𑀯𑀸 𑀅𑀦𑀺𑀘𑁆𑀘𑀸 𑀲𑀗𑁆𑀔𑀢𑀸 𑀧𑀝𑀺𑀘𑁆𑀘𑀲𑀫𑀼𑀧𑁆𑀧𑀦𑁆𑀦𑀸 𑀔𑀬𑀥𑀫𑁆𑀫𑀸 𑀯𑀬𑀥𑀫𑁆𑀫𑀸 𑀯𑀺𑀭𑀸𑀕𑀥𑀫𑁆𑀫𑀸 𑀦𑀺𑀭𑁄𑀥𑀥𑀫𑁆𑀫𑀸𑀢𑀺𑀧𑀺—  𑀲𑀗𑁆𑀔𑀢𑀸𑁇 **𑀬𑀲𑁆𑀲𑀸**𑀢𑀺 𑀤𑀺𑀝𑁆𑀞𑀺𑀕𑀢𑀺𑀓𑀲𑁆𑀲𑁇 **𑀥𑀫𑁆𑀫𑀸** 𑀯𑀼𑀘𑁆𑀘𑀦𑁆𑀢𑀺 𑀤𑁆𑀯𑀸𑀲𑀝𑁆𑀞𑀺 𑀤𑀺𑀝𑁆𑀞𑀺𑀕𑀢𑀸𑀦𑀻𑀢𑀺—  𑀧𑀓𑀧𑁆𑀧𑀺𑀢𑀸 𑀲𑀗𑁆𑀔𑀢𑀸 𑀬𑀲𑁆𑀲 𑀥𑀫𑁆𑀫𑀸𑁇

253\. **𑀧𑀼𑀭𑀓𑁆𑀔𑀢𑀸 𑀲𑀦𑁆𑀢𑀺 𑀅𑀯𑀻𑀯𑀤𑀸𑀢𑀸**𑀢𑀺𑁇 **𑀧𑀼𑀭𑀓𑁆𑀔𑀢𑀸**𑀢𑀺 𑀤𑁆𑀯𑁂 𑀧𑀼𑀭𑁂𑀓𑁆𑀔𑀸𑀭𑀸—  𑀢𑀡𑁆𑀳𑀸𑀧𑀼𑀭𑁂𑀓𑁆𑀔𑀸𑀭𑁄 𑀘 𑀤𑀺𑀝𑁆𑀞𑀺𑀧𑀼𑀭𑁂𑀓𑁆𑀔𑀸𑀭𑁄 𑀘…𑀧𑁂…  𑀅𑀬𑀁 𑀢𑀡𑁆𑀳𑀸𑀧𑀼𑀭𑁂𑀓𑁆𑀔𑀸𑀭𑁄…𑀧𑁂…  𑀅𑀬𑀁 𑀤𑀺𑀝𑁆𑀞𑀺𑀧𑀼𑀭𑁂𑀓𑁆𑀔𑀸𑀭𑁄𑁇 𑀢𑀲𑁆𑀲 𑀢𑀡𑁆𑀳𑀸𑀧𑀼𑀭𑁂𑀓𑁆𑀔𑀸𑀭𑁄 𑀅𑀧𑁆𑀧𑀳𑀻𑀦𑁄, 𑀤𑀺𑀝𑁆𑀞𑀺𑀧𑀼𑀭𑁂𑀓𑁆𑀔𑀸𑀭𑁄 𑀅𑀧𑁆𑀧𑀝𑀺𑀦𑀺𑀲𑁆𑀲𑀝𑁆𑀞𑁄𑁇 𑀢𑀲𑁆𑀲 𑀢𑀡𑁆𑀳𑀸𑀧𑀼𑀭𑁂𑀓𑁆𑀔𑀸𑀭𑀲𑁆𑀲 𑀅𑀧𑁆𑀧𑀳𑀻𑀦𑀢𑁆𑀢𑀸, 𑀤𑀺𑀝𑁆𑀞𑀺𑀧𑀼𑀭𑁂𑀓𑁆𑀔𑀸𑀭𑀲𑁆𑀲 𑀅𑀧𑁆𑀧𑀝𑀺𑀦𑀺𑀲𑁆𑀲𑀝𑁆𑀞𑀢𑁆𑀢𑀸 𑀲𑁄 𑀢𑀡𑁆𑀳𑀁 𑀯𑀸 𑀤𑀺𑀝𑁆𑀞𑀺𑀁 𑀯𑀸 𑀧𑀼𑀭𑀢𑁄 𑀓𑀢𑁆𑀯𑀸 𑀘𑀭𑀢𑀺 𑀢𑀡𑁆𑀳𑀸𑀥𑀚𑁄 𑀢𑀡𑁆𑀳𑀸𑀓𑁂𑀢𑀼 𑀢𑀡𑁆𑀳𑀸𑀥𑀺𑀧𑀢𑁂𑀬𑁆𑀬𑁄, 𑀤𑀺𑀝𑁆𑀞𑀺𑀥𑀚𑁄 𑀤𑀺𑀝𑁆𑀞𑀺𑀓𑁂𑀢𑀼 𑀤𑀺𑀝𑁆𑀞𑀸𑀥𑀺𑀧𑀢𑁂𑀬𑁆𑀬𑁄, 𑀢𑀡𑁆𑀳𑀸𑀬 𑀯𑀸 𑀤𑀺𑀝𑁆𑀞𑀺𑀬𑀸 𑀯𑀸 𑀧𑀭𑀺𑀯𑀸𑀭𑀺𑀢𑁄 𑀘𑀭𑀢𑀻𑀢𑀺—  𑀧𑀼𑀭𑀓𑁆𑀔𑀢𑀸𑁇 **𑀲𑀦𑁆𑀢𑀻**𑀢𑀺 𑀲𑀦𑁆𑀢𑀺 𑀲𑀁𑀯𑀺𑀚𑁆𑀚𑀦𑁆𑀢𑀺 𑀅𑀢𑁆𑀣𑀺 𑀉𑀧𑀮𑀩𑁆𑀪𑀦𑁆𑀢𑀺𑁇 **𑀅𑀯𑀻𑀯𑀤𑀸𑀢𑀸**𑀢𑀺 𑀅𑀯𑁂𑀯𑀤𑀸𑀢𑀸 𑀅𑀯𑁄𑀤𑀸𑀢𑀸 𑀅𑀧𑀭𑀺𑀲𑀼𑀤𑁆𑀥𑀸 𑀲𑀁𑀓𑀺𑀮𑀺𑀝𑁆𑀞𑀸 𑀲𑀁𑀓𑀺𑀮𑁂𑀲𑀺𑀓𑀸𑀢𑀺—  𑀧𑀼𑀭𑀓𑁆𑀔𑀢𑀸 𑀲𑀦𑁆𑀢𑀺 𑀅𑀯𑀻𑀯𑀤𑀸𑀢𑀸𑁇

254\. **𑀬𑀤𑀢𑁆𑀢𑀦𑀺 𑀧𑀲𑁆𑀲𑀢𑀺 𑀆𑀦𑀺𑀲𑀁𑀲𑀦𑁆**𑀢𑀺𑁇 **𑀬𑀤𑀢𑁆𑀢𑀦𑀻**𑀢𑀺 𑀬𑀁 𑀅𑀢𑁆𑀢𑀦𑀺𑁇 **𑀅𑀢𑁆𑀢𑀸** 𑀯𑀼𑀘𑁆𑀘𑀢𑀺 𑀤𑀺𑀝𑁆𑀞𑀺𑀕𑀢𑀁𑁇 𑀅𑀢𑁆𑀢𑀦𑁄 𑀤𑀺𑀝𑁆𑀞𑀺𑀬𑀸 𑀤𑁆𑀯𑁂 𑀆𑀦𑀺𑀲𑀁𑀲𑁂 𑀧𑀲𑁆𑀲𑀢𑀺—  𑀤𑀺𑀝𑁆𑀞𑀥𑀫𑁆𑀫𑀺𑀓𑀜𑁆𑀘 𑀆𑀦𑀺𑀲𑀁𑀲𑀁, 𑀲𑀫𑁆𑀧𑀭𑀸𑀬𑀺𑀓𑀜𑁆𑀘 𑀆𑀦𑀺𑀲𑀁𑀲𑀁𑁇 𑀓𑀢𑀫𑁄 𑀤𑀺𑀝𑁆𑀞𑀺𑀬𑀸 𑀤𑀺𑀝𑁆𑀞𑀥𑀫𑁆𑀫𑀺𑀓𑁄 𑀆𑀦𑀺𑀲𑀁𑀲𑁄? 𑀬𑀁𑀤𑀺𑀝𑁆𑀞𑀺𑀓𑁄 𑀲𑀢𑁆𑀣𑀸 𑀳𑁄𑀢𑀺, 𑀢𑀁𑀤𑀺𑀝𑁆𑀞𑀺𑀓𑀸 𑀲𑀸𑀯𑀓𑀸 𑀳𑁄𑀦𑁆𑀢𑀺𑁇 𑀢𑀁𑀤𑀺𑀝𑁆𑀞𑀺𑀓𑀁 𑀲𑀢𑁆𑀣𑀸𑀭𑀁 𑀲𑀸𑀯𑀓𑀸 𑀲𑀓𑁆𑀓𑀭𑁄𑀦𑁆𑀢𑀺 𑀕𑀭𑀼𑀁 𑀓𑀭𑁄𑀦𑁆𑀢𑀺 𑀫𑀸𑀦𑁂𑀦𑁆𑀢𑀺 𑀧𑀽𑀚𑁂𑀦𑁆𑀢𑀺 𑀅𑀧𑀘𑀺𑀢𑀺𑀁 𑀓𑀭𑁄𑀦𑁆𑀢𑀺𑁇 𑀮𑀪𑀢𑀺 𑀘 𑀢𑀢𑁄𑀦𑀺𑀤𑀸𑀦𑀁 𑀘𑀻𑀯𑀭𑀧𑀺𑀡𑁆𑀟𑀧𑀸𑀢𑀲𑁂𑀦𑀸𑀲𑀦𑀕𑀺𑀮𑀸𑀦𑀧𑀘𑁆𑀘𑀬𑀪𑁂𑀲𑀚𑁆𑀚𑀧𑀭𑀺𑀓𑁆𑀔𑀸𑀭𑀁—  𑀅𑀬𑀁 𑀤𑀺𑀝𑁆𑀞𑀺𑀬𑀸 𑀤𑀺𑀝𑁆𑀞𑀥𑀫𑁆𑀫𑀺𑀓𑁄 𑀆𑀦𑀺𑀲𑀁𑀲𑁄𑁇 𑀓𑀢𑀫𑁄 𑀤𑀺𑀝𑁆𑀞𑀺𑀬𑀸 𑀲𑀫𑁆𑀧𑀭𑀸𑀬𑀺𑀓𑁄 𑀆𑀦𑀺𑀲𑀁𑀲𑁄? 𑀅𑀬𑀁 𑀤𑀺𑀝𑁆𑀞𑀺 𑀅𑀮𑀁 𑀦𑀸𑀕𑀢𑁆𑀢𑀸𑀬 𑀯𑀸 𑀲𑀼𑀧𑀡𑁆𑀡𑀢𑁆𑀢𑀸𑀬 𑀯𑀸 𑀬𑀓𑁆𑀔𑀢𑁆𑀢𑀸𑀬 𑀯𑀸 𑀅𑀲𑀼𑀭𑀢𑁆𑀢𑀸𑀬 𑀯𑀸 𑀕𑀦𑁆𑀥𑀩𑁆𑀩𑀢𑁆𑀢𑀸𑀬 𑀯𑀸 𑀫𑀳𑀸𑀭𑀸𑀚𑀢𑁆𑀢𑀸𑀬 𑀯𑀸 𑀇𑀦𑁆𑀤𑀢𑁆𑀢𑀸𑀬 𑀯𑀸 𑀩𑁆𑀭𑀳𑁆𑀫𑀢𑁆𑀢𑀸𑀬 𑀯𑀸 𑀤𑁂𑀯𑀢𑁆𑀢𑀸𑀬 𑀯𑀸𑁇 𑀅𑀬𑀁 𑀤𑀺𑀝𑁆𑀞𑀺 𑀲𑀼𑀤𑁆𑀥𑀺𑀬𑀸 𑀯𑀺𑀲𑀼𑀤𑁆𑀥𑀺𑀬𑀸 𑀧𑀭𑀺𑀲𑀼𑀤𑁆𑀥𑀺𑀬𑀸, 𑀫𑀼𑀢𑁆𑀢𑀺𑀬𑀸 𑀯𑀺𑀫𑀼𑀢𑁆𑀢𑀺𑀬𑀸 𑀧𑀭𑀺𑀫𑀼𑀢𑁆𑀢𑀺𑀬𑀸𑁇 𑀇𑀫𑀸𑀬 𑀤𑀺𑀝𑁆𑀞𑀺𑀬𑀸 𑀲𑀼𑀚𑁆𑀛𑀦𑁆𑀢𑀺 𑀯𑀺𑀲𑀼𑀚𑁆𑀛𑀦𑁆𑀢𑀺 𑀧𑀭𑀺𑀲𑀼𑀚𑁆𑀛𑀦𑁆𑀢𑀺 𑀫𑀼𑀘𑁆𑀘𑀦𑁆𑀢𑀺 𑀯𑀺𑀫𑀼𑀘𑁆𑀘𑀦𑁆𑀢𑀺 𑀧𑀭𑀺𑀫𑀼𑀘𑁆𑀘𑀦𑁆𑀢𑀺𑁇 𑀇𑀫𑀸𑀬 𑀤𑀺𑀝𑁆𑀞𑀺𑀬𑀸 𑀲𑀼𑀚𑁆𑀛𑀺𑀲𑁆𑀲𑀸𑀫𑀺 𑀯𑀺𑀲𑀼𑀚𑁆𑀛𑀺𑀲𑁆𑀲𑀸𑀫𑀺 𑀧𑀭𑀺𑀲𑀼𑀚𑁆𑀛𑀺𑀲𑁆𑀲𑀸𑀫𑀺, 𑀫𑀼𑀘𑁆𑀘𑀺𑀲𑁆𑀲𑀸𑀫𑀺 𑀯𑀺𑀫𑀼𑀘𑁆𑀘𑀺𑀲𑁆𑀲𑀸𑀫𑀺 𑀧𑀭𑀺𑀫𑀼𑀘𑁆𑀘𑀺𑀲𑁆𑀲𑀸𑀫𑀻𑀢𑀺 𑀆𑀬𑀢𑀺𑀁 𑀨𑀮𑀧𑀸𑀝𑀺𑀓𑀗𑁆𑀔𑀻 𑀳𑁄𑀢𑀺—  𑀅𑀬𑀁 𑀤𑀺𑀝𑁆𑀞𑀺𑀬𑀸 𑀲𑀫𑁆𑀧𑀭𑀸𑀬𑀺𑀓𑁄 𑀆𑀦𑀺𑀲𑀁𑀲𑁄𑁇 𑀅𑀢𑁆𑀢𑀦𑁄 𑀤𑀺𑀝𑁆𑀞𑀺𑀬𑀸 𑀇𑀫𑁂 𑀤𑁆𑀯𑁂 𑀆𑀦𑀺𑀲𑀁𑀲𑁂 𑀧𑀲𑁆𑀲𑀢𑀺 𑀤𑀓𑁆𑀔𑀢𑀺 𑀑𑀮𑁄𑀓𑁂𑀢𑀺 𑀦𑀺𑀚𑁆𑀛𑀸𑀬𑀢𑀺 𑀉𑀧𑀧𑀭𑀺𑀓𑁆𑀔𑀢𑀻𑀢𑀺—  𑀬𑀤𑀢𑁆𑀢𑀦𑀺 𑀧𑀲𑁆𑀲𑀢𑀺 𑀆𑀦𑀺𑀲𑀁𑀲𑀁𑁇

255\. **𑀢𑀁 𑀦𑀺𑀲𑁆𑀲𑀺𑀢𑁄 𑀓𑀼𑀧𑁆𑀧𑀧𑀝𑀺𑀘𑁆𑀘𑀲𑀦𑁆𑀢𑀺𑀦𑁆**𑀢𑀺𑁇 𑀢𑀺𑀲𑁆𑀲𑁄 𑀲𑀦𑁆𑀢𑀺𑀬𑁄—  𑀅𑀘𑁆𑀘𑀦𑁆𑀢𑀲𑀦𑁆𑀢𑀺, 𑀢𑀤𑀗𑁆𑀕𑀲𑀦𑁆𑀢𑀺, 𑀲𑀫𑁆𑀫𑀼𑀢𑀺𑀲𑀦𑁆𑀢𑀺𑁇 𑀓𑀢𑀫𑀸 **𑀅𑀘𑁆𑀘𑀦𑁆𑀢𑀲𑀦𑁆𑀢𑀺**? 𑀅𑀘𑁆𑀘𑀦𑁆𑀢𑀲𑀦𑁆𑀢𑀺 𑀯𑀼𑀘𑁆𑀘𑀢𑀺 𑀅𑀫𑀢𑀁 𑀦𑀺𑀩𑁆𑀩𑀸𑀦𑀁𑁇 𑀬𑁄 𑀲𑁄 𑀲𑀩𑁆𑀩𑀲𑀗𑁆𑀔𑀸𑀭𑀲𑀫𑀣𑁄 𑀲𑀩𑁆𑀩𑀽𑀧𑀥𑀺𑀧𑀝𑀺𑀦𑀺𑀲𑁆𑀲𑀕𑁆𑀕𑁄 𑀢𑀡𑁆𑀳𑀓𑁆𑀔𑀬𑁄 𑀯𑀺𑀭𑀸𑀕𑁄 𑀦𑀺𑀭𑁄𑀥𑁄 𑀦𑀺𑀩𑁆𑀩𑀸𑀦𑀁𑁇 𑀅𑀬𑀁 𑀅𑀘𑁆𑀘𑀦𑁆𑀢𑀲𑀦𑁆𑀢𑀺𑁇 𑀓𑀢𑀫𑀸 **𑀢𑀤𑀗𑁆𑀕𑀲𑀦𑁆𑀢𑀺**? 𑀧𑀞𑀫𑀁 𑀛𑀸𑀦𑀁 𑀲𑀫𑀸𑀧𑀦𑁆𑀦𑀲𑁆𑀲 𑀦𑀻𑀯𑀭𑀡𑀸 𑀲𑀦𑁆𑀢𑀸 𑀳𑁄𑀦𑁆𑀢𑀺; 𑀤𑀼𑀢𑀺𑀬𑀁 𑀛𑀸𑀦𑀁 𑀲𑀫𑀸𑀧𑀦𑁆𑀦𑀲𑁆𑀲 𑀯𑀺𑀢𑀓𑁆𑀓𑀯𑀺𑀘𑀸𑀭𑀸 𑀲𑀦𑁆𑀢𑀸 𑀳𑁄𑀦𑁆𑀢𑀺; 𑀢𑀢𑀺𑀬𑀁 𑀛𑀸𑀦𑀁 𑀲𑀫𑀸𑀧𑀦𑁆𑀦𑀲𑁆𑀲 𑀧𑀻𑀢𑀺 𑀲𑀦𑁆𑀢𑀸 𑀳𑁄𑀢𑀺; 𑀘𑀢𑀼𑀢𑁆𑀣𑀁 𑀛𑀸𑀦𑀁 𑀲𑀫𑀸𑀧𑀦𑁆𑀦𑀲𑁆𑀲 𑀲𑀼𑀔𑀤𑀼𑀓𑁆𑀔𑀸 𑀲𑀦𑁆𑀢𑀸 𑀳𑁄𑀦𑁆𑀢𑀺; 𑀆𑀓𑀸𑀲𑀸𑀦𑀜𑁆𑀘𑀸𑀬𑀢𑀦𑀁 𑀲𑀫𑀸𑀧𑀦𑁆𑀦𑀲𑁆𑀲 𑀭𑀽𑀧𑀲𑀜𑁆𑀜𑀸 𑀧𑀝𑀺𑀖𑀲𑀜𑁆𑀜𑀸 𑀦𑀸𑀦𑀢𑁆𑀢𑀲𑀜𑁆𑀜𑀸 𑀲𑀦𑁆𑀢𑀸 𑀳𑁄𑀢𑀺; 𑀯𑀺𑀜𑁆𑀜𑀸𑀡𑀜𑁆𑀘𑀸𑀬𑀢𑀦𑀁 𑀲𑀫𑀸𑀧𑀦𑁆𑀦𑀲𑁆𑀲 𑀆𑀓𑀸𑀲𑀸𑀦𑀜𑁆𑀘𑀸𑀬𑀢𑀦𑀲𑀜𑁆𑀜𑀸 𑀲𑀦𑁆𑀢𑀸 𑀳𑁄𑀢𑀺; 𑀆𑀓𑀺𑀜𑁆𑀘𑀜𑁆𑀜𑀸𑀬𑀢𑀦𑀁 𑀲𑀫𑀸𑀧𑀦𑁆𑀦𑀲𑁆𑀲 𑀯𑀺𑀜𑁆𑀜𑀸𑀡𑀜𑁆𑀘𑀸𑀬𑀢𑀦𑀲𑀜𑁆𑀜𑀸 𑀲𑀦𑁆𑀢𑀸 𑀳𑁄𑀢𑀺; 𑀦𑁂𑀯𑀲𑀜𑁆𑀜𑀸𑀦𑀸𑀲𑀜𑁆𑀜𑀸𑀬𑀢𑀦𑀁 𑀲𑀫𑀸𑀧𑀦𑁆𑀦𑀲𑁆𑀲 𑀆𑀓𑀺𑀜𑁆𑀘𑀜𑁆𑀜𑀸𑀬𑀢𑀦𑀲𑀜𑁆𑀜𑀸 𑀲𑀦𑁆𑀢𑀸 𑀳𑁄𑀢𑀺𑁇 𑀅𑀬𑀁 𑀢𑀤𑀗𑁆𑀕𑀲𑀦𑁆𑀢𑀺𑁇 𑀓𑀢𑀫𑀸 **𑀲𑀫𑁆𑀫𑀼𑀢𑀺𑀲𑀦𑁆𑀢𑀺**? 𑀲𑀫𑁆𑀫𑀼𑀢𑀺𑀲𑀦𑁆𑀢𑀺𑀬𑁄 𑀯𑀼𑀘𑁆𑀘𑀦𑁆𑀢𑀺 𑀤𑁆𑀯𑀸𑀲𑀝𑁆𑀞𑀺 𑀤𑀺𑀝𑁆𑀞𑀺𑀕𑀢𑀸𑀦𑀺 𑀤𑀺𑀝𑁆𑀞𑀺𑀲𑀦𑁆𑀢𑀺𑀬𑁄𑁇 𑀅𑀧𑀺 𑀘 𑀲𑀫𑁆𑀫𑀼𑀢𑀺𑀲𑀦𑁆𑀢𑀺 𑀇𑀫𑀲𑁆𑀫𑀺𑀁 𑀅𑀢𑁆𑀣𑁂 𑀅𑀥𑀺𑀧𑁆𑀧𑁂𑀢𑀸 𑀲𑀦𑁆𑀢𑀻𑀢𑀺𑁇 **𑀢𑀁 𑀦𑀺𑀲𑁆𑀲𑀺𑀢𑁄 𑀓𑀼𑀧𑁆𑀧𑀧𑀝𑀺𑀘𑁆𑀘𑀲𑀦𑁆𑀢𑀺𑀦𑁆**𑀢𑀺𑁇 𑀓𑀼𑀧𑁆𑀧𑀲𑀦𑁆𑀢𑀺𑀁 𑀧𑀓𑀼𑀧𑁆𑀧𑀲𑀦𑁆𑀢𑀺𑀁 𑀏𑀭𑀺𑀢𑀲𑀦𑁆𑀢𑀺𑀁 𑀲𑀫𑁂𑀭𑀺𑀢𑀲𑀦𑁆𑀢𑀺𑀁 𑀘𑀮𑀺𑀢𑀲𑀦𑁆𑀢𑀺𑀁 𑀖𑀝𑁆𑀝𑀺𑀢𑀲𑀦𑁆𑀢𑀺𑀁 𑀓𑀧𑁆𑀧𑀺𑀢𑀲𑀦𑁆𑀢𑀺𑀁 𑀧𑀓𑀧𑁆𑀧𑀺𑀢𑀲𑀦𑁆𑀢𑀺𑀁 𑀅𑀦𑀺𑀘𑁆𑀘𑀁 𑀲𑀗𑁆𑀔𑀢𑀁 𑀧𑀝𑀺𑀘𑁆𑀘𑀲𑀫𑀼𑀧𑁆𑀧𑀦𑁆𑀦𑀁 𑀔𑀬𑀥𑀫𑁆𑀫𑀁 𑀯𑀬𑀥𑀫𑁆𑀫𑀁 𑀯𑀺𑀭𑀸𑀕𑀥𑀫𑁆𑀫𑀁 𑀦𑀺𑀭𑁄𑀥𑀥𑀫𑁆𑀫𑀁, 𑀲𑀦𑁆𑀢𑀺𑀁 𑀦𑀺𑀲𑁆𑀲𑀺𑀢𑁄 𑀅𑀲𑀺𑀢𑁄 𑀅𑀮𑁆𑀮𑀻𑀦𑁄 𑀉𑀧𑀕𑀢𑁄 𑀅𑀚𑁆𑀛𑁄𑀲𑀺𑀢𑁄 𑀅𑀥𑀺𑀫𑀼𑀢𑁆𑀢𑁄𑀢𑀺—  𑀢𑀁 𑀦𑀺𑀲𑁆𑀲𑀺𑀢𑁄 𑀓𑀼𑀧𑁆𑀧𑀧𑀝𑀺𑀘𑁆𑀘𑀲𑀦𑁆𑀢𑀺𑀁𑁇

256\. 𑀢𑁂𑀦𑀸𑀳 𑀪𑀕𑀯𑀸—

257\. _“𑀧𑀓𑀧𑁆𑀧𑀺𑀢𑀸 𑀲𑀗𑁆𑀔𑀢𑀸 𑀬𑀲𑁆𑀲 𑀥𑀫𑁆𑀫𑀸,_  
_𑀧𑀼𑀭𑀓𑁆𑀔𑀢𑀸 𑀲𑀦𑁆𑀢𑀺 𑀅𑀯𑀻𑀯𑀤𑀸𑀢𑀸;_  
_𑀬𑀤𑀢𑁆𑀢𑀦𑀺 𑀧𑀲𑁆𑀲𑀢𑀺 𑀆𑀦𑀺𑀲𑀁𑀲𑀁,_  
_𑀢𑀁 𑀦𑀺𑀲𑁆𑀲𑀺𑀢𑁄 𑀓𑀼𑀧𑁆𑀧𑀧𑀝𑀺𑀘𑁆𑀘𑀲𑀦𑁆𑀢𑀺𑀦𑁆”𑀢𑀺𑁇_  


(20.)

258\. _**𑀤𑀺𑀝𑁆𑀞𑀻𑀦𑀺𑀯𑁂𑀲𑀸 𑀦 𑀳𑀺 𑀲𑁆𑀯𑀸𑀢𑀺𑀯𑀢𑁆𑀢𑀸,**_  
_**𑀥𑀫𑁆𑀫𑁂𑀲𑀼 𑀦𑀺𑀘𑁆𑀙𑁂𑀬𑁆𑀬 𑀲𑀫𑀼𑀕𑁆𑀕𑀳𑀻𑀢𑀁;**_  
_**𑀢𑀲𑁆𑀫𑀸 𑀦𑀭𑁄 𑀢𑁂𑀲𑀼 𑀦𑀺𑀯𑁂𑀲𑀦𑁂𑀲𑀼,**_  
_**𑀦𑀺𑀭𑀲𑁆𑀲𑀢𑀻 𑀆𑀤𑀺𑀬𑀢𑀻 𑀘 𑀥𑀫𑁆𑀫𑀁𑁇**_  


259\. **𑀤𑀺𑀝𑁆𑀞𑀻𑀦𑀺𑀯𑁂𑀲𑀸 𑀦 𑀳𑀺 𑀲𑁆𑀯𑀸𑀢𑀺𑀯𑀢𑁆𑀢𑀸**𑀢𑀺𑁇 **𑀤𑀺𑀝𑁆𑀞𑀻𑀦𑀺𑀯𑁂𑀲𑀸**𑀢𑀺 “𑀲𑀲𑁆𑀲𑀢𑁄 𑀮𑁄𑀓𑁄, 𑀇𑀤𑀫𑁂𑀯 𑀲𑀘𑁆𑀘𑀁 𑀫𑁄𑀖𑀫𑀜𑁆𑀜𑀦𑁆”𑀢𑀺 𑀅𑀪𑀺𑀦𑀺𑀯𑁂𑀲𑀧𑀭𑀸𑀫𑀸𑀲𑁄 𑀤𑀺𑀝𑁆𑀞𑀺𑀦𑀺𑀯𑁂𑀲𑀦𑀁𑁇 “𑀅𑀲𑀲𑁆𑀲𑀢𑁄 𑀮𑁄𑀓𑁄…  𑀅𑀦𑁆𑀢𑀯𑀸 𑀮𑁄𑀓𑁄…  𑀅𑀦𑀦𑁆𑀢𑀯𑀸 𑀮𑁄𑀓𑁄…  𑀢𑀁 𑀚𑀻𑀯𑀁 𑀢𑀁 𑀲𑀭𑀻𑀭𑀁…  𑀅𑀜𑁆𑀜𑀁 𑀚𑀻𑀯𑀁 𑀅𑀜𑁆𑀜𑀁 𑀲𑀭𑀻𑀭𑀁…  𑀳𑁄𑀢𑀺 𑀢𑀣𑀸𑀕𑀢𑁄 𑀧𑀭𑀁 𑀫𑀭𑀡𑀸…  𑀦 𑀳𑁄𑀢𑀺 𑀢𑀣𑀸𑀕𑀢𑁄 𑀧𑀭𑀁 𑀫𑀭𑀡𑀸…  𑀳𑁄𑀢𑀺 𑀘 𑀦 𑀘 𑀳𑁄𑀢𑀺 𑀢𑀣𑀸𑀕𑀢𑁄 𑀧𑀭𑀁 𑀫𑀭𑀡𑀸…  𑀦𑁂𑀯 𑀳𑁄𑀢𑀺 𑀦 𑀦 𑀳𑁄𑀢𑀺 𑀢𑀣𑀸𑀕𑀢𑁄 𑀧𑀭𑀁 𑀫𑀭𑀡𑀸, 𑀇𑀤𑀫𑁂𑀯 𑀲𑀘𑁆𑀘𑀁 𑀫𑁄𑀖𑀫𑀜𑁆𑀜𑀦𑁆”𑀢𑀺 𑀅𑀪𑀺𑀦𑀺𑀯𑁂𑀲𑀧𑀭𑀸𑀫𑀸𑀲𑁄 𑀤𑀺𑀝𑁆𑀞𑀺𑀦𑀺𑀯𑁂𑀲𑀦𑀦𑁆𑀢𑀺𑁇 **𑀤𑀺𑀝𑁆𑀞𑀻𑀦𑀺𑀯𑁂𑀲𑀸 𑀦 𑀳𑀺 𑀲𑁆𑀯𑀸𑀢𑀺𑀯𑀢𑁆𑀢𑀸**𑀢𑀺 𑀤𑀺𑀝𑁆𑀞𑀺𑀦𑀺𑀯𑁂𑀲𑀸 𑀦 𑀳𑀺 𑀲𑁆𑀯𑀸𑀢𑀺𑀯𑀢𑁆𑀢𑀸 𑀤𑀼𑀭𑀢𑀺𑀯𑀢𑁆𑀢𑀸 𑀤𑀼𑀢𑁆𑀢𑀭𑀸 𑀤𑀼𑀧𑁆𑀧𑀢𑀭𑀸 𑀤𑀼𑀲𑁆𑀲𑀫𑀢𑀺𑀓𑁆𑀓𑀫𑀸 𑀤𑀼𑀩𑁆𑀩𑀺𑀦𑀺𑀯𑀢𑁆𑀢𑀸𑀢𑀺—  𑀤𑀺𑀝𑁆𑀞𑀻𑀦𑀺𑀯𑁂𑀲𑀸 𑀦 𑀳𑀺 𑀲𑁆𑀯𑀸𑀢𑀺𑀯𑀢𑁆𑀢𑀸𑁇

260\. **𑀥𑀫𑁆𑀫𑁂𑀲𑀼 𑀦𑀺𑀘𑁆𑀙𑁂𑀬𑁆𑀬 𑀲𑀫𑀼𑀕𑁆𑀕𑀳𑀻𑀢𑀦𑁆**𑀢𑀺𑁇 **𑀥𑀫𑁆𑀫𑁂𑀲𑀽**𑀢𑀺 𑀤𑁆𑀯𑀸𑀲𑀝𑁆𑀞𑀺𑀤𑀺𑀝𑁆𑀞𑀺𑀕𑀢𑁂𑀲𑀼𑁇 **𑀦𑀺𑀘𑁆𑀙𑁂𑀬𑁆𑀬𑀸**𑀢𑀺 𑀦𑀺𑀘𑁆𑀙𑀺𑀦𑀺𑀢𑁆𑀯𑀸 𑀯𑀺𑀦𑀺𑀘𑁆𑀙𑀺𑀦𑀺𑀢𑁆𑀯𑀸 𑀯𑀺𑀘𑀺𑀦𑀺𑀢𑁆𑀯𑀸 𑀧𑀯𑀺𑀘𑀺𑀦𑀺𑀢𑁆𑀯𑀸 𑀢𑀼𑀮𑀬𑀺𑀢𑁆𑀯𑀸 𑀢𑀻𑀭𑀬𑀺𑀢𑁆𑀯𑀸 𑀯𑀺𑀪𑀸𑀯𑀬𑀺𑀢𑁆𑀯𑀸 𑀯𑀺𑀪𑀽𑀢𑀁 𑀓𑀢𑁆𑀯𑀸𑁇 **𑀲𑀫𑀼𑀕𑁆𑀕𑀳𑀻𑀢𑀦𑁆**𑀢𑀺 𑀦𑀺𑀯𑁂𑀲𑀦𑁂𑀲𑀼 𑀑𑀥𑀺𑀕𑁆𑀕𑀸𑀳𑁄 𑀩𑀺𑀮𑀕𑁆𑀕𑀸𑀳𑁄 𑀯𑀭𑀕𑁆𑀕𑀸𑀳𑁄 𑀓𑁄𑀝𑁆𑀞𑀸𑀲𑀕𑁆𑀕𑀸𑀳𑁄 𑀉𑀘𑁆𑀘𑀬𑀕𑁆𑀕𑀸𑀳𑁄 𑀲𑀫𑀼𑀘𑁆𑀘𑀬𑀕𑁆𑀕𑀸𑀳𑁄𑁇 𑀇𑀤𑀁 𑀲𑀘𑁆𑀘𑀁 𑀢𑀘𑁆𑀙𑀁 𑀢𑀣𑀁 𑀪𑀽𑀢𑀁 𑀬𑀸𑀣𑀸𑀯𑀁 𑀅𑀯𑀺𑀧𑀭𑀻𑀢𑀦𑁆𑀢𑀺 𑀕𑀳𑀺𑀢𑀁 𑀧𑀭𑀸𑀫𑀝𑁆𑀞𑀁 𑀅𑀪𑀺𑀦𑀺𑀯𑀺𑀝𑁆𑀞𑀁 𑀅𑀚𑁆𑀛𑁄𑀲𑀺𑀢𑀁 𑀅𑀥𑀺𑀫𑀼𑀢𑁆𑀢𑀦𑁆𑀢𑀺—  𑀥𑀫𑁆𑀫𑁂𑀲𑀼 𑀦𑀺𑀘𑁆𑀙𑁂𑀬𑁆𑀬 𑀲𑀫𑀼𑀕𑁆𑀕𑀳𑀻𑀢𑀁𑁇

261\. **𑀢𑀲𑁆𑀫𑀸 𑀦𑀭𑁄 𑀢𑁂𑀲𑀼 𑀦𑀺𑀯𑁂𑀲𑀦𑁂𑀲𑀽**𑀢𑀺𑁇 **𑀢𑀲𑁆𑀫𑀸**𑀢𑀺 𑀢𑀲𑁆𑀫𑀸 𑀢𑀁𑀓𑀸𑀭𑀡𑀸 𑀢𑀁𑀳𑁂𑀢𑀼 𑀢𑀧𑁆𑀧𑀘𑁆𑀘𑀬𑀸 𑀢𑀁𑀦𑀺𑀤𑀸𑀦𑀁𑁇 **𑀦𑀭𑁄**𑀢𑀺 𑀲𑀢𑁆𑀢𑁄 𑀦𑀭𑁄 𑀫𑀸𑀦𑀯𑁄 𑀧𑁄𑀲𑁄 𑀧𑀼𑀕𑁆𑀕𑀮𑁄 𑀚𑀻𑀯𑁄 𑀚𑀸𑀕𑀼 𑀚𑀦𑁆𑀢𑀼 𑀇𑀦𑁆𑀤𑀕𑀼 𑀫𑀦𑀼𑀚𑁄𑁇 **𑀢𑁂𑀲𑀼 𑀦𑀺𑀯𑁂𑀲𑀦𑁂𑀲𑀽**𑀢𑀺 𑀢𑁂𑀲𑀼 𑀤𑀺𑀝𑁆𑀞𑀺𑀦𑀺𑀯𑁂𑀲𑀦𑁂𑀲𑀽𑀢𑀺—  𑀢𑀲𑁆𑀫𑀸 𑀦𑀭𑁄 𑀢𑁂𑀲𑀼 𑀦𑀺𑀯𑁂𑀲𑀦𑁂𑀲𑀼𑁇

262\. **𑀦𑀺𑀭𑀲𑁆𑀲𑀢𑀻 𑀆𑀤𑀺𑀬𑀢𑀻 𑀘 𑀥𑀫𑁆𑀫𑀦𑁆**𑀢𑀺𑁇 **𑀦𑀺𑀭𑀲𑁆𑀲𑀢𑀻**𑀢𑀺 𑀤𑁆𑀯𑀻𑀳𑀺 𑀓𑀸𑀭𑀡𑁂𑀳𑀺 𑀦𑀺𑀭𑀲𑁆𑀲𑀢𑀺—  𑀧𑀭𑀯𑀺𑀘𑁆𑀙𑀺𑀦𑁆𑀤𑀦𑀸𑀬 𑀯𑀸 𑀦𑀺𑀭𑀲𑁆𑀲𑀢𑀺, 𑀅𑀦𑀪𑀺𑀲𑀫𑁆𑀪𑀼𑀡𑀦𑁆𑀢𑁄 𑀯𑀸 𑀦𑀺𑀭𑀲𑁆𑀲𑀢𑀺𑁇 𑀓𑀣𑀁 𑀧𑀭𑀯𑀺𑀘𑁆𑀙𑀺𑀦𑁆𑀤𑀦𑀸𑀬 𑀦𑀺𑀭𑀲𑁆𑀲𑀢𑀺? 𑀧𑀭𑁄 𑀯𑀺𑀘𑁆𑀙𑀺𑀦𑁆𑀤𑁂𑀢𑀺—  𑀲𑁄 𑀲𑀢𑁆𑀣𑀸 𑀦 𑀲𑀩𑁆𑀩𑀜𑁆𑀜𑀽, 𑀥𑀫𑁆𑀫𑁄 𑀦 𑀲𑁆𑀯𑀸𑀓𑁆𑀔𑀸𑀢𑁄, 𑀕𑀡𑁄 𑀦 𑀲𑀼𑀧𑁆𑀧𑀝𑀺𑀧𑀦𑁆𑀦𑁄, 𑀤𑀺𑀝𑁆𑀞𑀺 𑀦 𑀪𑀤𑁆𑀤𑀺𑀓𑀸, 𑀧𑀝𑀺𑀧𑀤𑀸 𑀦 𑀲𑀼𑀧𑀜𑁆𑀜𑀢𑁆𑀢𑀸, 𑀫𑀕𑁆𑀕𑁄 𑀦 𑀦𑀺𑀬𑁆𑀬𑀸𑀦𑀺𑀓𑁄, 𑀦𑀢𑁆𑀣𑁂𑀢𑁆𑀣 𑀲𑀼𑀤𑁆𑀥𑀺 𑀯𑀸 𑀯𑀺𑀲𑀼𑀤𑁆𑀥𑀺 𑀯𑀸 𑀧𑀭𑀺𑀲𑀼𑀤𑁆𑀥𑀺 𑀯𑀸 𑀫𑀼𑀢𑁆𑀢𑀺 𑀯𑀸 𑀯𑀺𑀫𑀼𑀢𑁆𑀢𑀺 𑀯𑀸 𑀧𑀭𑀺𑀫𑀼𑀢𑁆𑀢𑀺 𑀯𑀸, 𑀦𑀢𑁆𑀣𑁂𑀢𑁆𑀣 𑀲𑀼𑀚𑁆𑀛𑀦𑁆𑀢𑀺 𑀯𑀸 𑀯𑀺𑀲𑀼𑀚𑁆𑀛𑀦𑁆𑀢𑀺 𑀯𑀸 𑀧𑀭𑀺𑀲𑀼𑀚𑁆𑀛𑀦𑁆𑀢𑀺 𑀯𑀸 𑀫𑀼𑀘𑁆𑀘𑀦𑁆𑀢𑀺 𑀯𑀸 𑀯𑀺𑀫𑀼𑀘𑁆𑀘𑀦𑁆𑀢𑀺 𑀯𑀸 𑀧𑀭𑀺𑀫𑀼𑀘𑁆𑀘𑀦𑁆𑀢𑀺 𑀯𑀸, 𑀳𑀻𑀦𑀸 𑀦𑀺𑀳𑀻𑀦𑀸 𑀑𑀫𑀓𑀸 𑀮𑀸𑀫𑀓𑀸 𑀙𑀢𑀼𑀓𑁆𑀓𑀸 𑀧𑀭𑀺𑀢𑁆𑀢𑀸𑀢𑀺—  𑀏𑀯𑀁 𑀧𑀭𑁄 𑀯𑀺𑀘𑁆𑀙𑀺𑀦𑁆𑀤𑁂𑀢𑀺𑁇 𑀏𑀯𑀁 𑀯𑀺𑀘𑁆𑀙𑀺𑀦𑁆𑀤𑀺𑀬𑀫𑀸𑀦𑁄 𑀲𑀢𑁆𑀣𑀸𑀭𑀁 𑀦𑀺𑀭𑀲𑁆𑀲𑀢𑀺, 𑀥𑀫𑁆𑀫𑀓𑁆𑀔𑀸𑀦𑀁 𑀦𑀺𑀭𑀲𑁆𑀲𑀢𑀺, 𑀕𑀡𑀁 𑀦𑀺𑀭𑀲𑁆𑀲𑀢𑀺, 𑀤𑀺𑀝𑁆𑀞𑀺𑀁 𑀦𑀺𑀭𑀲𑁆𑀲𑀢𑀺, 𑀧𑀝𑀺𑀧𑀤𑀁 𑀦𑀺𑀭𑀲𑁆𑀲𑀢𑀺, 𑀫𑀕𑁆𑀕𑀁 𑀦𑀺𑀭𑀲𑁆𑀲𑀢𑀺𑁇 𑀏𑀯𑀁 𑀧𑀭𑀯𑀺𑀘𑁆𑀙𑀺𑀦𑁆𑀤𑀦𑀸𑀬 𑀦𑀺𑀭𑀲𑁆𑀲𑀢𑀺𑁇 𑀓𑀣𑀁 𑀅𑀦𑀪𑀺𑀲𑀫𑁆𑀪𑀼𑀡𑀦𑁆𑀢𑁄 𑀦𑀺𑀭𑀲𑁆𑀲𑀢𑀺? 𑀲𑀻𑀮𑀁 𑀅𑀦𑀪𑀺𑀲𑀫𑁆𑀪𑀼𑀡𑀦𑁆𑀢𑁄 𑀲𑀻𑀮𑀁 𑀦𑀺𑀭𑀲𑁆𑀲𑀢𑀺, 𑀯𑀢𑀁 𑀅𑀦𑀪𑀺𑀲𑀫𑁆𑀪𑀼𑀡𑀦𑁆𑀢𑁄 𑀯𑀢𑀁 𑀦𑀺𑀭𑀲𑁆𑀲𑀢𑀺, 𑀲𑀻𑀮𑀩𑁆𑀩𑀢𑀁 𑀅𑀦𑀪𑀺𑀲𑀫𑁆𑀪𑀼𑀡𑀦𑁆𑀢𑁄 𑀲𑀻𑀮𑀩𑁆𑀩𑀢𑀁 𑀦𑀺𑀭𑀲𑁆𑀲𑀢𑀺𑁇 𑀏𑀯𑀁 𑀅𑀦𑀪𑀺𑀲𑀫𑁆𑀪𑀼𑀡𑀦𑁆𑀢𑁄 𑀦𑀺𑀭𑀲𑁆𑀲𑀢𑀺𑁇 **𑀆𑀤𑀺𑀬𑀢𑀻 𑀘 𑀥𑀫𑁆𑀫𑀦𑁆**𑀢𑀺𑁇 𑀲𑀢𑁆𑀣𑀸𑀭𑀁 𑀕𑀡𑁆𑀳𑀸𑀢𑀺, 𑀥𑀫𑁆𑀫𑀓𑁆𑀔𑀸𑀦𑀁 𑀕𑀡𑁆𑀳𑀸𑀢𑀺, 𑀕𑀡𑀁 𑀕𑀡𑁆𑀳𑀸𑀢𑀺, 𑀤𑀺𑀝𑁆𑀞𑀺𑀁 𑀕𑀡𑁆𑀳𑀸𑀢𑀺, 𑀧𑀝𑀺𑀧𑀤𑀁 𑀕𑀡𑁆𑀳𑀸𑀢𑀺, 𑀫𑀕𑁆𑀕𑀁 𑀕𑀡𑁆𑀳𑀸𑀢𑀺 𑀧𑀭𑀸𑀫𑀲𑀢𑀺 𑀅𑀪𑀺𑀦𑀺𑀯𑀺𑀲𑀢𑀻𑀢𑀺—  𑀦𑀺𑀭𑀲𑁆𑀲𑀢𑀻 𑀆𑀤𑀺𑀬𑀢𑀻 𑀘 𑀥𑀫𑁆𑀫𑀁𑁇

263\. 𑀢𑁂𑀦𑀸𑀳 𑀪𑀕𑀯𑀸—

264\. _“𑀤𑀺𑀝𑁆𑀞𑀻𑀦𑀺𑀯𑁂𑀲𑀸 𑀦 𑀳𑀺 𑀲𑁆𑀯𑀸𑀢𑀺𑀯𑀢𑁆𑀢𑀸,_  
_𑀥𑀫𑁆𑀫𑁂𑀲𑀼 𑀦𑀺𑀘𑁆𑀙𑁂𑀬𑁆𑀬 𑀲𑀫𑀼𑀕𑁆𑀕𑀳𑀻𑀢𑀁;_  
_𑀢𑀲𑁆𑀫𑀸 𑀦𑀭𑁄 𑀢𑁂𑀲𑀼 𑀦𑀺𑀯𑁂𑀲𑀦𑁂𑀲𑀼,_  
_𑀦𑀺𑀭𑀲𑁆𑀲𑀢𑀻 𑀆𑀤𑀺𑀬𑀢𑀻 𑀘 𑀥𑀫𑁆𑀫𑀦𑁆”𑀢𑀺𑁇_  


(21.)

265\. _**𑀥𑁄𑀦𑀲𑁆𑀲 𑀳𑀺 𑀦𑀢𑁆𑀣𑀺 𑀓𑀼𑀳𑀺𑀜𑁆𑀘𑀺 𑀮𑁄𑀓𑁂,**_  
_**𑀧𑀓𑀧𑁆𑀧𑀺𑀢𑀸 𑀤𑀺𑀝𑁆𑀞𑀺 𑀪𑀯𑀸𑀪𑀯𑁂𑀲𑀼;**_  
_**𑀫𑀸𑀬𑀜𑁆𑀘 𑀫𑀸𑀦𑀜𑁆𑀘 𑀧𑀳𑀸𑀬 𑀥𑁄𑀦𑁄,**_  
_**𑀲 𑀓𑁂𑀦 𑀕𑀘𑁆𑀙𑁂𑀬𑁆𑀬 𑀅𑀦𑀽𑀧𑀬𑁄 𑀲𑁄𑁇**_  


266\. **𑀥𑁄𑀦𑀲𑁆𑀲 𑀳𑀺 𑀦𑀢𑁆𑀣𑀺 𑀓𑀼𑀳𑀺𑀜𑁆𑀘𑀺 𑀮𑁄𑀓𑁂 𑀧𑀓𑀧𑁆𑀧𑀺𑀢𑀸 𑀤𑀺𑀝𑁆𑀞𑀺 𑀪𑀯𑀸𑀪𑀯𑁂𑀲𑀽**𑀢𑀺𑁇 **𑀥𑁄𑀦𑁄**𑀢𑀺𑁇 𑀥𑁄𑀦𑀸 𑀯𑀼𑀘𑁆𑀘𑀢𑀺 𑀧𑀜𑁆𑀜𑀸—  𑀬𑀸 𑀧𑀜𑁆𑀜𑀸 𑀧𑀚𑀸𑀦𑀦𑀸 𑀯𑀺𑀘𑀬𑁄 𑀧𑀯𑀺𑀘𑀬𑁄 𑀥𑀫𑁆𑀫𑀯𑀺𑀘𑀬𑁄 𑀲𑀮𑁆𑀮𑀓𑁆𑀔𑀡𑀸 𑀉𑀧𑀮𑀓𑁆𑀔𑀡𑀸 𑀧𑀘𑁆𑀘𑀼𑀧𑀮𑀓𑁆𑀔𑀡𑀸 𑀧𑀡𑁆𑀟𑀺𑀘𑁆𑀘𑀁 𑀓𑁄𑀲𑀮𑁆𑀮𑀁 𑀦𑁂𑀧𑀼𑀜𑁆𑀜𑀁 𑀯𑁂𑀪𑀩𑁆𑀬𑀸 𑀘𑀺𑀦𑁆𑀢𑀸 𑀉𑀧𑀧𑀭𑀺𑀓𑁆𑀔𑀸 𑀪𑀽𑀭𑀺 𑀫𑁂𑀥𑀸 𑀧𑀭𑀺𑀡𑀸𑀬𑀺𑀓𑀸 𑀯𑀺𑀧𑀲𑁆𑀲𑀦𑀸 𑀲𑀫𑁆𑀧𑀚𑀜𑁆𑀜𑀁 𑀧𑀢𑁄𑀤𑁄 𑀧𑀜𑁆𑀜𑀸 𑀧𑀜𑁆𑀜𑀺𑀦𑁆𑀤𑁆𑀭𑀺𑀬𑀁 𑀧𑀜𑁆𑀜𑀸𑀩𑀮𑀁 𑀧𑀜𑁆𑀜𑀸𑀲𑀢𑁆𑀣𑀁 𑀧𑀜𑁆𑀜𑀸𑀧𑀸𑀲𑀸𑀤𑁄 𑀧𑀜𑁆𑀜𑀸𑀆𑀮𑁄𑀓𑁄 𑀧𑀜𑁆𑀜𑀸𑀑𑀪𑀸𑀲𑁄 𑀧𑀜𑁆𑀜𑀸𑀧𑀚𑁆𑀚𑁄𑀢𑁄 𑀧𑀜𑁆𑀜𑀸𑀭𑀢𑀦𑀁 𑀅𑀫𑁄𑀳𑁄 𑀥𑀫𑁆𑀫𑀯𑀺𑀘𑀬𑁄 𑀲𑀫𑁆𑀫𑀸𑀤𑀺𑀝𑁆𑀞𑀺𑁇 𑀓𑀺𑀁𑀓𑀸𑀭𑀡𑀸 𑀥𑁄𑀦𑀸 𑀯𑀼𑀘𑁆𑀘𑀢𑀺 𑀧𑀜𑁆𑀜𑀸? 𑀢𑀸𑀬 𑀧𑀜𑁆𑀜𑀸𑀬 𑀓𑀸𑀬𑀤𑀼𑀘𑁆𑀘𑀭𑀺𑀢𑀁 𑀥𑀼𑀢𑀜𑁆𑀘 𑀥𑁄𑀢𑀜𑁆𑀘 𑀲𑀦𑁆𑀥𑁄𑀢𑀜𑁆𑀘 𑀦𑀺𑀤𑁆𑀥𑁄𑀢𑀜𑁆𑀘; 𑀯𑀘𑀻𑀤𑀼𑀘𑁆𑀘𑀭𑀺𑀢𑀁…  𑀫𑀦𑁄𑀤𑀼𑀘𑁆𑀘𑀭𑀺𑀢𑀁 𑀥𑀼𑀢𑀜𑁆𑀘 𑀥𑁄𑀢𑀜𑁆𑀘 𑀲𑀦𑁆𑀥𑁄𑀢𑀜𑁆𑀘 𑀦𑀺𑀤𑁆𑀥𑁄𑀢𑀜𑁆𑀘; 𑀭𑀸𑀕𑁄 𑀥𑀼𑀢𑁄 𑀘 𑀥𑁄𑀢𑁄 𑀘 𑀲𑀦𑁆𑀥𑁄𑀢𑁄 𑀘 𑀦𑀺𑀤𑁆𑀥𑁄𑀢𑁄 𑀘; 𑀤𑁄𑀲𑁄…  𑀫𑁄𑀳𑁄…  𑀓𑁄𑀥𑁄…  𑀉𑀧𑀦𑀸𑀳𑁄…  𑀫𑀓𑁆𑀔𑁄…  𑀧𑀍𑀆𑀲𑁄 𑀥𑀼𑀢𑁄 𑀘 𑀥𑁄𑀢𑁄 𑀘 𑀲𑀦𑁆𑀥𑁄𑀢𑁄 𑀘 𑀦𑀺𑀤𑁆𑀥𑁄𑀢𑁄 𑀘; 𑀇𑀲𑁆𑀲𑀸 𑀥𑀼𑀢𑀸 𑀘 𑀥𑁄𑀢𑀸 𑀘 𑀲𑀦𑁆𑀥𑁄𑀢𑀸 𑀘 𑀦𑀺𑀤𑁆𑀥𑁄𑀢𑀸 𑀘; 𑀫𑀘𑁆𑀙𑀭𑀺𑀬𑀁 𑀥𑀼𑀢𑀜𑁆𑀘 𑀥𑁄𑀢𑀜𑁆𑀘 𑀲𑀦𑁆𑀥𑁄𑀢𑀜𑁆𑀘 𑀦𑀺𑀤𑁆𑀥𑁄𑀢𑀜𑁆𑀘; 𑀫𑀸𑀬𑀸 𑀥𑀼𑀢𑀸 𑀘 𑀥𑁄𑀢𑀸 𑀘 𑀲𑀦𑁆𑀥𑁄𑀢𑀸 𑀘 𑀦𑀺𑀤𑁆𑀥𑁄𑀢𑀸 𑀘; 𑀲𑀸𑀞𑁂𑀬𑁆𑀬𑀁 𑀥𑀼𑀢𑀜𑁆𑀘 𑀥𑁄𑀢𑀜𑁆𑀘 𑀲𑀦𑁆𑀥𑁄𑀢𑀜𑁆𑀘 𑀦𑀺𑀤𑁆𑀥𑁄𑀢𑀜𑁆𑀘; 𑀣𑀫𑁆𑀪𑁄 𑀥𑀼𑀢𑁄 𑀘 𑀥𑁄𑀢𑁄 𑀘 𑀲𑀦𑁆𑀥𑁄𑀢𑁄 𑀘 𑀦𑀺𑀤𑁆𑀥𑁄𑀢𑁄 𑀘; 𑀲𑀸𑀭𑀫𑁆𑀪𑁄…  𑀫𑀸𑀦𑁄…  𑀅𑀢𑀺𑀫𑀸𑀦𑁄…  𑀫𑀤𑁄…  𑀧𑀫𑀸𑀤𑁄 𑀥𑀼𑀢𑁄 𑀘 𑀥𑁄𑀢𑁄 𑀘 𑀲𑀦𑁆𑀥𑁄𑀢𑁄 𑀘 𑀦𑀺𑀤𑁆𑀥𑁄𑀢𑁄 𑀘; 𑀲𑀩𑁆𑀩𑁂 𑀓𑀺𑀮𑁂𑀲𑀸, 𑀲𑀩𑁆𑀩𑁂 𑀤𑀼𑀘𑁆𑀘𑀭𑀺𑀢𑀸, 𑀲𑀩𑁆𑀩𑁂 𑀤𑀭𑀣𑀸, 𑀲𑀩𑁆𑀩𑁂 𑀧𑀭𑀺𑀍𑀆𑀳𑀸, 𑀲𑀩𑁆𑀩𑁂 𑀲𑀦𑁆𑀢𑀸𑀧𑀸, 𑀲𑀩𑁆𑀩𑀸𑀓𑀼𑀲𑀮𑀸𑀪𑀺𑀲𑀗𑁆𑀔𑀸𑀭𑀸 𑀥𑀼𑀢𑀸 𑀘 𑀥𑁄𑀢𑀸 𑀘 𑀲𑀦𑁆𑀥𑁄𑀢𑀸 𑀘 𑀦𑀺𑀤𑁆𑀥𑁄𑀢𑀸 𑀘𑁇 𑀢𑀁𑀓𑀸𑀭𑀡𑀸 𑀥𑁄𑀦𑀸 𑀯𑀼𑀘𑁆𑀘𑀢𑀺 𑀧𑀜𑁆𑀜𑀸𑁇

267\. 𑀅𑀣 𑀯𑀸 𑀲𑀫𑁆𑀫𑀸𑀤𑀺𑀝𑁆𑀞𑀺𑀬𑀸 𑀫𑀺𑀘𑁆𑀙𑀸𑀤𑀺𑀝𑁆𑀞𑀺 𑀥𑀼𑀢𑀸 𑀘 𑀥𑁄𑀢𑀸 𑀘 𑀲𑀦𑁆𑀥𑁄𑀢𑀸 𑀘 𑀦𑀺𑀤𑁆𑀥𑁄𑀢𑀸 𑀘; 𑀲𑀫𑁆𑀫𑀸𑀲𑀗𑁆𑀓𑀧𑁆𑀧𑁂𑀦 𑀫𑀺𑀘𑁆𑀙𑀸𑀲𑀗𑁆𑀓𑀧𑁆𑀧𑁄 𑀥𑀼𑀢𑁄 𑀘 𑀥𑁄𑀢𑁄 𑀘 𑀲𑀦𑁆𑀥𑁄𑀢𑁄 𑀘 𑀦𑀺𑀤𑁆𑀥𑁄𑀢𑁄 𑀘; 𑀲𑀫𑁆𑀫𑀸𑀯𑀸𑀘𑀸𑀬 𑀫𑀺𑀘𑁆𑀙𑀸𑀯𑀸𑀘𑀸 𑀥𑀼𑀢𑀸 𑀘 𑀥𑁄𑀢𑀸 𑀘…𑀧𑁂…  𑀲𑀫𑁆𑀫𑀸𑀓𑀫𑁆𑀫𑀦𑁆𑀢𑁂𑀦 𑀫𑀺𑀘𑁆𑀙𑀸𑀓𑀫𑁆𑀫𑀦𑁆𑀢𑁄 𑀥𑀼𑀢𑁄 𑀘…  𑀲𑀫𑁆𑀫𑀸𑀆𑀚𑀻𑀯𑁂𑀦 𑀫𑀺𑀘𑁆𑀙𑀸𑀆𑀚𑀻𑀯𑁄 𑀥𑀼𑀢𑁄 𑀘…  𑀲𑀫𑁆𑀫𑀸𑀯𑀸𑀬𑀸𑀫𑁂𑀦 𑀫𑀺𑀘𑁆𑀙𑀸𑀯𑀸𑀬𑀸𑀫𑁄 𑀥𑀼𑀢𑁄 𑀘…  𑀲𑀫𑁆𑀫𑀸𑀲𑀢𑀺𑀬𑀸 𑀫𑀺𑀘𑁆𑀙𑀸𑀲𑀢𑀺 𑀥𑀼𑀢𑀸 𑀘…  𑀲𑀫𑁆𑀫𑀸𑀲𑀫𑀸𑀥𑀺𑀦𑀸 𑀫𑀺𑀘𑁆𑀙𑀸𑀲𑀫𑀸𑀥𑀺 𑀥𑀼𑀢𑁄 𑀘 𑀥𑁄𑀢𑁄 𑀘 𑀲𑀦𑁆𑀥𑁄𑀢𑁄 𑀘 𑀦𑀺𑀤𑁆𑀥𑁄𑀢𑁄 𑀘; 𑀲𑀫𑁆𑀫𑀸𑀜𑀸𑀡𑁂𑀦 𑀫𑀺𑀘𑁆𑀙𑀸𑀜𑀸𑀡𑀁 𑀥𑀼𑀢𑀁 𑀘…  𑀲𑀫𑁆𑀫𑀸𑀯𑀺𑀫𑀼𑀢𑁆𑀢𑀺𑀬𑀸 𑀫𑀺𑀘𑁆𑀙𑀸𑀯𑀺𑀫𑀼𑀢𑁆𑀢𑀺 𑀥𑀼𑀢𑀸 𑀘 𑀥𑁄𑀢𑀸 𑀘 𑀲𑀦𑁆𑀥𑁄𑀢𑀸 𑀘 𑀦𑀺𑀤𑁆𑀥𑁄𑀢𑀸 𑀘𑁇

268\. 𑀅𑀣 𑀯𑀸 𑀅𑀭𑀺𑀬𑁂𑀦 𑀅𑀝𑁆𑀞𑀗𑁆𑀕𑀺𑀓𑁂𑀦 𑀫𑀕𑁆𑀕𑁂𑀦 𑀲𑀩𑁆𑀩𑁂 𑀓𑀺𑀮𑁂𑀲𑀸, 𑀲𑀩𑁆𑀩𑁂 𑀤𑀼𑀘𑁆𑀘𑀭𑀺𑀢𑀸, 𑀲𑀩𑁆𑀩𑁂 𑀤𑀭𑀣𑀸, 𑀲𑀩𑁆𑀩𑁂 𑀧𑀭𑀺𑀍𑀆𑀳𑀸, 𑀲𑀩𑁆𑀩𑁂 𑀲𑀦𑁆𑀢𑀸𑀧𑀸, 𑀲𑀩𑁆𑀩𑀸𑀓𑀼𑀲𑀮𑀸𑀪𑀺𑀲𑀗𑁆𑀔𑀸𑀭𑀸 𑀥𑀼𑀢𑀸 𑀘 𑀥𑁄𑀢𑀸 𑀘 𑀲𑀦𑁆𑀥𑁄𑀢𑀸 𑀘 𑀦𑀺𑀤𑁆𑀥𑁄𑀢𑀸 𑀘𑁇 𑀅𑀭𑀳𑀸 𑀇𑀫𑁂𑀳𑀺 𑀥𑁄𑀦𑁂𑀬𑁆𑀬𑁂𑀳𑀺 𑀥𑀫𑁆𑀫𑁂𑀳𑀺 𑀉𑀧𑁂𑀢𑁄 𑀲𑀫𑀼𑀧𑁂𑀢𑁄 𑀉𑀧𑀕𑀢𑁄 𑀲𑀫𑀼𑀧𑀕𑀢𑁄 𑀉𑀧𑀧𑀦𑁆𑀦𑁄 𑀲𑀫𑀼𑀧𑀧𑀦𑁆𑀦𑁄 𑀲𑀫𑀦𑁆𑀦𑀸𑀕𑀢𑁄; 𑀢𑀲𑁆𑀫𑀸 𑀅𑀭𑀳𑀸 𑀥𑁄𑀦𑁄𑁇 𑀲𑁄 𑀥𑀼𑀢𑀭𑀸𑀕𑁄 𑀥𑀼𑀢𑀧𑀸𑀧𑁄 𑀥𑀼𑀢𑀓𑀺𑀮𑁂𑀲𑁄 𑀥𑀼𑀢𑀧𑀭𑀺𑀍𑀆𑀳𑁄𑀢𑀺—  𑀥𑁄𑀦𑁄𑁇 **𑀓𑀼𑀳𑀺𑀜𑁆𑀘𑀻**𑀢𑀺 𑀓𑀼𑀳𑀺𑀜𑁆𑀘𑀺 𑀓𑀺𑀫𑁆𑀳𑀺𑀘𑀺 𑀓𑀢𑁆𑀣𑀘𑀺 𑀅𑀚𑁆𑀛𑀢𑁆𑀢𑀁 𑀯𑀸 𑀩𑀳𑀺𑀤𑁆𑀥𑀸 𑀯𑀸 𑀅𑀚𑁆𑀛𑀢𑁆𑀢𑀩𑀳𑀺𑀤𑁆𑀥𑀸 𑀯𑀸𑁇 **𑀮𑁄𑀓𑁂**𑀢𑀺 𑀅𑀧𑀸𑀬𑀮𑁄𑀓𑁂…𑀧𑁂…  𑀆𑀬𑀢𑀦𑀮𑁄𑀓𑁂𑁇

269\. **𑀧𑀓𑀧𑁆𑀧𑀺𑀢𑀸**𑀢𑀺 𑀤𑁆𑀯𑁂 𑀧𑀓𑀧𑁆𑀧𑀦𑀸—  𑀢𑀡𑁆𑀳𑀸𑀧𑀓𑀧𑁆𑀧𑀦𑀸 𑀘 𑀤𑀺𑀝𑁆𑀞𑀺𑀧𑀓𑀧𑁆𑀧𑀦𑀸 𑀘…𑀧𑁂…  𑀅𑀬𑀁 𑀢𑀡𑁆𑀳𑀸𑀧𑀓𑀧𑁆𑀧𑀦𑀸…𑀧𑁂…  𑀅𑀬𑀁 𑀤𑀺𑀝𑁆𑀞𑀺𑀧𑀓𑀧𑁆𑀧𑀦𑀸𑁇 **𑀪𑀯𑀸𑀪𑀯𑁂𑀲𑀽**𑀢𑀺 𑀪𑀯𑀸𑀪𑀯𑁂 𑀓𑀫𑁆𑀫𑀪𑀯𑁂 𑀧𑀼𑀦𑀩𑁆𑀪𑀯𑁂 𑀓𑀸𑀫𑀪𑀯𑁂, 𑀓𑀫𑁆𑀫𑀪𑀯𑁂 𑀓𑀸𑀫𑀪𑀯𑁂 𑀧𑀼𑀦𑀩𑁆𑀪𑀯𑁂 𑀭𑀽𑀧𑀪𑀯𑁂, 𑀓𑀫𑁆𑀫𑀪𑀯𑁂 𑀭𑀽𑀧𑀪𑀯𑁂 𑀧𑀼𑀦𑀩𑁆𑀪𑀯𑁂 𑀅𑀭𑀽𑀧𑀪𑀯𑁂, 𑀓𑀫𑁆𑀫𑀪𑀯𑁂 𑀅𑀭𑀽𑀧𑀪𑀯𑁂 𑀧𑀼𑀦𑀩𑁆𑀪𑀯𑁂 𑀧𑀼𑀦𑀧𑁆𑀧𑀼𑀦𑀩𑁆𑀪𑀯𑁂 𑀧𑀼𑀦𑀧𑁆𑀧𑀼𑀦𑀕𑀢𑀺𑀬𑀸 𑀧𑀼𑀦𑀧𑁆𑀧𑀼𑀦𑁅𑀧𑀧𑀢𑁆𑀢𑀺𑀬𑀸 𑀧𑀼𑀦𑀧𑁆𑀧𑀼𑀦𑀧𑀝𑀺𑀲𑀦𑁆𑀥𑀺𑀬𑀸 𑀧𑀼𑀦𑀧𑁆𑀧𑀼𑀦𑀅𑀢𑁆𑀢𑀪𑀸𑀯𑀸𑀪𑀺𑀦𑀺𑀩𑁆𑀩𑀢𑁆𑀢𑀺𑀬𑀸𑁇 **𑀥𑁄𑀦𑀲𑁆𑀲 𑀳𑀺 𑀦𑀢𑁆𑀣𑀺 𑀓𑀼𑀳𑀺𑀜𑁆𑀘𑀺 𑀮𑁄𑀓𑁂 𑀧𑀓𑀧𑁆𑀧𑀺𑀢𑀸 𑀤𑀺𑀝𑁆𑀞𑀺 𑀪𑀯𑀸𑀪𑀯𑁂𑀲𑀽**𑀢𑀺 𑀥𑁄𑀦𑀲𑁆𑀲 𑀓𑀼𑀳𑀺𑀜𑁆𑀘𑀺 𑀮𑁄𑀓𑁂 𑀪𑀯𑀸𑀪𑀯𑁂𑀲𑀼 𑀘 𑀓𑀧𑁆𑀧𑀺𑀢𑀸 𑀧𑀓𑀧𑁆𑀧𑀺𑀢𑀸 𑀅𑀪𑀺𑀲𑀗𑁆𑀔𑀢𑀸 𑀲𑀡𑁆𑀞𑀧𑀺𑀢𑀸 𑀤𑀺𑀝𑁆𑀞𑀺 𑀦𑀢𑁆𑀣𑀺 𑀦 𑀲𑀦𑁆𑀢𑀺 𑀦 𑀲𑀁𑀯𑀺𑀚𑁆𑀚𑀢𑀺 𑀦𑀼𑀧𑀮𑀩𑁆𑀪𑀢𑀺, 𑀧𑀳𑀻𑀦𑀸 𑀲𑀫𑀼𑀘𑁆𑀙𑀺𑀦𑁆𑀦𑀸 𑀯𑀽𑀧𑀲𑀦𑁆𑀢𑀸 𑀧𑀝𑀺𑀧𑀲𑁆𑀲𑀤𑁆𑀥𑀸 𑀅𑀪𑀩𑁆𑀩𑀼𑀧𑁆𑀧𑀢𑁆𑀢𑀺𑀓𑀸 𑀜𑀸𑀡𑀕𑁆𑀕𑀺𑀦𑀸 𑀤𑀟𑁆𑀠𑀸𑀢𑀺—  𑀥𑁄𑀦𑀲𑁆𑀲 𑀳𑀺 𑀦𑀢𑁆𑀣𑀺 𑀓𑀼𑀳𑀺𑀜𑁆𑀘𑀺 𑀮𑁄𑀓𑁂 𑀧𑀓𑀧𑁆𑀧𑀺𑀢𑀸 𑀤𑀺𑀝𑁆𑀞𑀺 𑀪𑀯𑀸𑀪𑀯𑁂𑀲𑀼𑁇

270\. **𑀫𑀸𑀬𑀜𑁆𑀘 𑀫𑀸𑀦𑀜𑁆𑀘 𑀧𑀳𑀸𑀬 𑀥𑁄𑀦𑁄**𑀢𑀺𑁇 **𑀫𑀸𑀬𑀸** 𑀯𑀼𑀘𑁆𑀘𑀢𑀺 𑀯𑀜𑁆𑀘𑀦𑀺𑀓𑀸 𑀘𑀭𑀺𑀬𑀸𑁇 𑀇𑀥𑁂𑀓𑀘𑁆𑀘𑁄 𑀓𑀸𑀬𑁂𑀦 𑀤𑀼𑀘𑁆𑀘𑀭𑀺𑀢𑀁 𑀘𑀭𑀺𑀢𑁆𑀯𑀸, 𑀯𑀸𑀘𑀸𑀬 𑀤𑀼𑀘𑁆𑀘𑀭𑀺𑀢𑀁 𑀘𑀭𑀺𑀢𑁆𑀯𑀸, 𑀫𑀦𑀲𑀸 𑀤𑀼𑀘𑁆𑀘𑀭𑀺𑀢𑀁 𑀘𑀭𑀺𑀢𑁆𑀯𑀸 𑀢𑀲𑁆𑀲 𑀧𑀝𑀺𑀘𑁆𑀙𑀸𑀤𑀦𑀳𑁂𑀢𑀼 𑀧𑀸𑀧𑀺𑀓𑀁 𑀇𑀘𑁆𑀙𑀁 𑀧𑀡𑀺𑀤𑀳𑀢𑀺—  “𑀫𑀸 𑀫𑀁 𑀚𑀜𑁆𑀜𑀸”𑀢𑀺 𑀇𑀘𑁆𑀙𑀢𑀺, “𑀫𑀸 𑀫𑀁 𑀚𑀜𑁆𑀜𑀸”𑀢𑀺 𑀲𑀗𑁆𑀓𑀧𑁆𑀧𑁂𑀢𑀺, “𑀫𑀸 𑀫𑀁 𑀚𑀜𑁆𑀜𑀸”𑀢𑀺 𑀯𑀸𑀘𑀁 𑀪𑀸𑀲𑀢𑀺, “𑀫𑀸 𑀫𑀁 𑀚𑀜𑁆𑀜𑀸”𑀢𑀺 𑀓𑀸𑀬𑁂𑀦 𑀧𑀭𑀓𑁆𑀓𑀫𑀢𑀺𑁇 𑀬𑀸 𑀏𑀯𑀭𑀽𑀧𑀸 𑀫𑀸𑀬𑀸 𑀫𑀸𑀬𑀸𑀯𑀺𑀢𑀸 𑀅𑀘𑁆𑀘𑀲𑀭𑀸 𑀯𑀜𑁆𑀘𑀦𑀸 𑀦𑀺𑀓𑀢𑀺 𑀦𑀺𑀓𑀺𑀭𑀡𑀸 𑀧𑀭𑀺𑀳𑀭𑀡𑀸 𑀕𑀽𑀳𑀦𑀸 𑀧𑀭𑀺𑀕𑀽𑀳𑀦𑀸 𑀙𑀸𑀤𑀦𑀸 𑀧𑀭𑀺𑀘𑁆𑀙𑀸𑀤𑀦𑀸 𑀅𑀦𑀼𑀢𑁆𑀢𑀸𑀦𑀺𑀓𑀫𑁆𑀫𑀁 𑀅𑀦𑀸𑀯𑀺𑀓𑀫𑁆𑀫𑀁 𑀯𑁄𑀘𑁆𑀙𑀸𑀤𑀦𑀸 𑀧𑀸𑀧𑀓𑀺𑀭𑀺𑀬𑀸, 𑀅𑀬𑀁 𑀯𑀼𑀘𑁆𑀘𑀢𑀺 𑀫𑀸𑀬𑀸𑁇

271\. **𑀫𑀸𑀦𑁄**𑀢𑀺 𑀏𑀓𑀯𑀺𑀥𑁂𑀦 𑀫𑀸𑀦𑁄—  𑀬𑀸 𑀘𑀺𑀢𑁆𑀢𑀲𑁆𑀲 𑀉𑀦𑁆𑀦𑀢𑀺𑁇 𑀤𑀼𑀯𑀺𑀥𑁂𑀦 𑀫𑀸𑀦𑁄—  𑀅𑀢𑁆𑀢𑀼𑀓𑁆𑀓𑀁𑀲𑀦𑀫𑀸𑀦𑁄, 𑀧𑀭𑀯𑀫𑁆𑀪𑀦𑀫𑀸𑀦𑁄𑁇 𑀢𑀺𑀯𑀺𑀥𑁂𑀦 𑀫𑀸𑀦𑁄—  “𑀲𑁂𑀬𑁆𑀬𑁄𑀳𑀫𑀲𑁆𑀫𑀻”𑀢𑀺 𑀫𑀸𑀦𑁄, “𑀲𑀤𑀺𑀲𑁄𑀳𑀫𑀲𑁆𑀫𑀻”𑀢𑀺 𑀫𑀸𑀦𑁄, “𑀳𑀻𑀦𑁄𑀳𑀫𑀲𑁆𑀫𑀻”𑀢𑀺 𑀫𑀸𑀦𑁄𑁇 𑀘𑀢𑀼𑀩𑁆𑀩𑀺𑀥𑁂𑀦 𑀫𑀸𑀦𑁄—  𑀮𑀸𑀪𑁂𑀦 𑀫𑀸𑀦𑀁 𑀚𑀦𑁂𑀢𑀺, 𑀬𑀲𑁂𑀦 𑀫𑀸𑀦𑀁 𑀚𑀦𑁂𑀢𑀺, 𑀧𑀲𑀁𑀲𑀸𑀬 𑀫𑀸𑀦𑀁 𑀚𑀦𑁂𑀢𑀺, 𑀲𑀼𑀔𑁂𑀦 𑀫𑀸𑀦𑀁 𑀚𑀦𑁂𑀢𑀺𑁇 𑀧𑀜𑁆𑀘𑀯𑀺𑀥𑁂𑀦 𑀫𑀸𑀦𑁄—  “𑀮𑀸𑀪𑀺𑀫𑁆𑀳𑀺 𑀫𑀦𑀸𑀧𑀺𑀓𑀸𑀦𑀁 𑀭𑀽𑀧𑀸𑀦𑀦𑁆”𑀢𑀺 𑀫𑀸𑀦𑀁 𑀚𑀦𑁂𑀢𑀺, “𑀮𑀸𑀪𑀺𑀫𑁆𑀳𑀺 𑀫𑀦𑀸𑀧𑀺𑀓𑀸𑀦𑀁 𑀲𑀤𑁆𑀤𑀸𑀦𑀁…  𑀕𑀦𑁆𑀥𑀸𑀦𑀁…  𑀭𑀲𑀸𑀦𑀁…  𑀨𑁄𑀝𑁆𑀞𑀩𑁆𑀩𑀸𑀦𑀦𑁆”𑀢𑀺 𑀫𑀸𑀦𑀁 𑀚𑀦𑁂𑀢𑀺𑁇 𑀙𑀩𑁆𑀩𑀺𑀥𑁂𑀦 𑀫𑀸𑀦𑁄—  𑀘𑀓𑁆𑀔𑀼𑀲𑀫𑁆𑀧𑀤𑀸𑀬 𑀫𑀸𑀦𑀁 𑀚𑀦𑁂𑀢𑀺, 𑀲𑁄𑀢𑀲𑀫𑁆𑀧𑀤𑀸𑀬…  𑀖𑀸𑀦𑀲𑀫𑁆𑀧𑀤𑀸𑀬…  𑀚𑀺𑀯𑁆𑀳𑀸𑀲𑀫𑁆𑀧𑀤𑀸𑀬…  𑀓𑀸𑀬𑀲𑀫𑁆𑀧𑀤𑀸𑀬…  𑀫𑀦𑁄𑀲𑀫𑁆𑀧𑀤𑀸𑀬 𑀫𑀸𑀦𑀁 𑀚𑀦𑁂𑀢𑀺𑁇 𑀲𑀢𑁆𑀢𑀯𑀺𑀥𑁂𑀦 𑀫𑀸𑀦𑁄—  𑀫𑀸𑀦𑁄, 𑀅𑀢𑀺𑀫𑀸𑀦𑁄, 𑀫𑀸𑀦𑀸𑀢𑀺𑀫𑀸𑀦𑁄, 𑀑𑀫𑀸𑀦𑁄, 𑀅𑀥𑀺𑀫𑀸𑀦𑁄, 𑀅𑀲𑁆𑀫𑀺𑀫𑀸𑀦𑁄, 𑀫𑀺𑀘𑁆𑀙𑀸𑀫𑀸𑀦𑁄𑁇 𑀅𑀝𑁆𑀞𑀯𑀺𑀥𑁂𑀦 𑀫𑀸𑀦𑁄—  𑀮𑀸𑀪𑁂𑀦 𑀫𑀸𑀦𑀁 𑀚𑀦𑁂𑀢𑀺, 𑀅𑀮𑀸𑀪𑁂𑀦 𑀑𑀫𑀸𑀦𑀁 𑀚𑀦𑁂𑀢𑀺, 𑀬𑀲𑁂𑀦 𑀫𑀸𑀦𑀁 𑀚𑀦𑁂𑀢𑀺, 𑀅𑀬𑀲𑁂𑀦 𑀑𑀫𑀸𑀦𑀁 𑀚𑀦𑁂𑀢𑀺, 𑀧𑀲𑀁𑀲𑀸𑀬 𑀫𑀸𑀦𑀁 𑀚𑀦𑁂𑀢𑀺, 𑀦𑀺𑀦𑁆𑀤𑀸𑀬 𑀑𑀫𑀸𑀦𑀁 𑀚𑀦𑁂𑀢𑀺, 𑀲𑀼𑀔𑁂𑀦 𑀫𑀸𑀦𑀁 𑀚𑀦𑁂𑀢𑀺, 𑀤𑀼𑀓𑁆𑀔𑁂𑀦 𑀑𑀫𑀸𑀦𑀁 𑀚𑀦𑁂𑀢𑀺𑁇 𑀦𑀯𑀯𑀺𑀥𑁂𑀦 𑀫𑀸𑀦𑁄—  𑀲𑁂𑀬𑁆𑀬𑀲𑁆𑀲 𑀲𑁂𑀬𑁆𑀬𑁄𑀳𑀫𑀲𑁆𑀫𑀻𑀢𑀺 𑀫𑀸𑀦𑁄, 𑀲𑁂𑀬𑁆𑀬𑀲𑁆𑀲 𑀲𑀤𑀺𑀲𑁄𑀳𑀫𑀲𑁆𑀫𑀻𑀢𑀺 𑀫𑀸𑀦𑁄, 𑀲𑁂𑀬𑁆𑀬𑀲𑁆𑀲 𑀳𑀻𑀦𑁄𑀳𑀫𑀲𑁆𑀫𑀻𑀢𑀺 𑀫𑀸𑀦𑁄, 𑀲𑀤𑀺𑀲𑀲𑁆𑀲 𑀲𑁂𑀬𑁆𑀬𑁄𑀳𑀫𑀲𑁆𑀫𑀻𑀢𑀺 𑀫𑀸𑀦𑁄, 𑀲𑀤𑀺𑀲𑀲𑁆𑀲 𑀲𑀤𑀺𑀲𑁄𑀳𑀫𑀲𑁆𑀫𑀻𑀢𑀺 𑀫𑀸𑀦𑁄, 𑀲𑀤𑀺𑀲𑀲𑁆𑀲 𑀳𑀻𑀦𑁄𑀳𑀫𑀲𑁆𑀫𑀻𑀢𑀺 𑀫𑀸𑀦𑁄, 𑀳𑀻𑀦𑀲𑁆𑀲 𑀲𑁂𑀬𑁆𑀬𑁄𑀳𑀫𑀲𑁆𑀫𑀻𑀢𑀺 𑀫𑀸𑀦𑁄, 𑀳𑀻𑀦𑀲𑁆𑀲 𑀲𑀤𑀺𑀲𑁄𑀳𑀫𑀲𑁆𑀫𑀻𑀢𑀺 𑀫𑀸𑀦𑁄, 𑀳𑀻𑀦𑀲𑁆𑀲 𑀳𑀻𑀦𑁄𑀳𑀫𑀲𑁆𑀫𑀻𑀢𑀺 𑀫𑀸𑀦𑁄𑁇 𑀤𑀲𑀯𑀺𑀥𑁂𑀦 𑀫𑀸𑀦𑁄—  𑀇𑀥𑁂𑀓𑀘𑁆𑀘𑁄 𑀫𑀸𑀦𑀁 𑀚𑀦𑁂𑀢𑀺 𑀚𑀸𑀢𑀺𑀬𑀸 𑀯𑀸 𑀕𑁄𑀢𑁆𑀢𑁂𑀦 𑀯𑀸 𑀓𑁄𑀮𑀧𑀼𑀢𑁆𑀢𑀺𑀬𑁂𑀦 𑀯𑀸 𑀯𑀡𑁆𑀡𑀧𑁄𑀓𑁆𑀔𑀭𑀢𑀸𑀬 𑀯𑀸 𑀥𑀦𑁂𑀦 𑀯𑀸 𑀅𑀚𑁆𑀛𑁂𑀦𑁂𑀦 𑀯𑀸 𑀓𑀫𑁆𑀫𑀸𑀬𑀢𑀦𑁂𑀦 𑀯𑀸 𑀲𑀺𑀧𑁆𑀧𑀸𑀬𑀢𑀦𑁂𑀦 𑀯𑀸 𑀯𑀺𑀚𑁆𑀚𑀸𑀝𑁆𑀞𑀸𑀦𑁂𑀦 𑀯𑀸 𑀲𑀼𑀢𑁂𑀦 𑀯𑀸 𑀧𑀝𑀺𑀪𑀸𑀦𑁂𑀦 𑀯𑀸 𑀅𑀜𑁆𑀜𑀢𑀭𑀜𑁆𑀜𑀢𑀭𑁂𑀦 𑀯𑀸 𑀯𑀢𑁆𑀣𑀼𑀦𑀸𑁇 𑀬𑁄 𑀏𑀯𑀭𑀽𑀧𑁄 𑀫𑀸𑀦𑁄 𑀫𑀜𑁆𑀜𑀦𑀸 𑀫𑀜𑁆𑀜𑀺𑀢𑀢𑁆𑀢𑀁 𑀉𑀦𑁆𑀦𑀢𑀺 𑀉𑀦𑁆𑀦𑀸𑀫𑁄 𑀥𑀚𑁄 𑀲𑀫𑁆𑀧𑀕𑁆𑀕𑀸𑀳𑁄 𑀓𑁂𑀢𑀼𑀓𑀫𑁆𑀬𑀢𑀸 𑀘𑀺𑀢𑁆𑀢𑀲𑁆𑀲—  𑀅𑀬𑀁 𑀯𑀼𑀘𑁆𑀘𑀢𑀺 𑀫𑀸𑀦𑁄𑁇 **𑀫𑀸𑀬𑀜𑁆𑀘 𑀫𑀸𑀦𑀜𑁆𑀘 𑀧𑀳𑀸𑀬 𑀥𑁄𑀦𑁄**𑀢𑀺𑁇 𑀥𑁄𑀦𑁄 𑀫𑀸𑀬𑀜𑁆𑀘 𑀫𑀸𑀦𑀜𑁆𑀘 𑀧𑀳𑀸𑀬 𑀧𑀚𑀳𑀺𑀢𑁆𑀯𑀸 𑀯𑀺𑀦𑁄𑀤𑁂𑀢𑁆𑀯𑀸 𑀩𑁆𑀬𑀦𑁆𑀢𑀺𑀁 𑀓𑀭𑀺𑀢𑁆𑀯𑀸 𑀅𑀦𑀪𑀸𑀯𑀁 𑀕𑀫𑁂𑀢𑁆𑀯𑀸𑀢𑀺—  𑀫𑀸𑀬𑀜𑁆𑀘 𑀫𑀸𑀦𑀜𑁆𑀘 𑀧𑀳𑀸𑀬 𑀥𑁄𑀦𑁄𑁇

272\. **𑀲 𑀓𑁂𑀦 𑀕𑀘𑁆𑀙𑁂𑀬𑁆𑀬 𑀅𑀦𑀽𑀧𑀬𑁄 𑀲𑁄**𑀢𑀺𑁇 **𑀉𑀧𑀬𑀸**𑀢𑀺 𑀤𑁆𑀯𑁂 𑀉𑀧𑀬𑀸—  𑀢𑀡𑁆𑀳𑀽𑀧𑀬𑁄 𑀘 𑀤𑀺𑀝𑁆𑀞𑀽𑀧𑀬𑁄 𑀘…𑀧𑁂…  𑀅𑀬𑀁 𑀢𑀡𑁆𑀳𑀽𑀧𑀬𑁄…𑀧𑁂…  𑀅𑀬𑀁 𑀤𑀺𑀝𑁆𑀞𑀽𑀧𑀬𑁄𑁇 𑀢𑀲𑁆𑀲 𑀢𑀡𑁆𑀳𑀽𑀧𑀬𑁄 𑀧𑀳𑀻𑀦𑁄, 𑀤𑀺𑀝𑁆𑀞𑀽𑀧𑀬𑁄 𑀧𑀝𑀺𑀦𑀺𑀲𑁆𑀲𑀝𑁆𑀞𑁄𑁇 𑀢𑀡𑁆𑀳𑀽𑀧𑀬𑀲𑁆𑀲 𑀧𑀳𑀻𑀦𑀢𑁆𑀢𑀸, 𑀤𑀺𑀝𑁆𑀞𑀽𑀧𑀬𑀲𑁆𑀲 𑀧𑀝𑀺𑀦𑀺𑀲𑁆𑀲𑀝𑁆𑀞𑀢𑁆𑀢𑀸 𑀅𑀦𑀽𑀧𑀬𑁄 𑀧𑀼𑀕𑁆𑀕𑀮𑁄 𑀓𑁂𑀦 𑀭𑀸𑀕𑁂𑀦 𑀕𑀘𑁆𑀙𑁂𑀬𑁆𑀬, 𑀓𑁂𑀦 𑀤𑁄𑀲𑁂𑀦 𑀕𑀘𑁆𑀙𑁂𑀬𑁆𑀬, 𑀓𑁂𑀦 𑀫𑁄𑀳𑁂𑀦 𑀕𑀘𑁆𑀙𑁂𑀬𑁆𑀬, 𑀓𑁂𑀦 𑀫𑀸𑀦𑁂𑀦 𑀕𑀘𑁆𑀙𑁂𑀬𑁆𑀬, 𑀓𑀸𑀬 𑀤𑀺𑀝𑁆𑀞𑀺𑀬𑀸 𑀕𑀘𑁆𑀙𑁂𑀬𑁆𑀬, 𑀓𑁂𑀦 𑀉𑀤𑁆𑀥𑀘𑁆𑀘𑁂𑀦 𑀕𑀘𑁆𑀙𑁂𑀬𑁆𑀬, 𑀓𑀸𑀬 𑀯𑀺𑀘𑀺𑀓𑀺𑀘𑁆𑀙𑀸𑀬 𑀕𑀘𑁆𑀙𑁂𑀬𑁆𑀬, 𑀓𑁂𑀳𑀺 𑀅𑀦𑀼𑀲𑀬𑁂𑀳𑀺 𑀕𑀘𑁆𑀙𑁂𑀬𑁆𑀬—  𑀭𑀢𑁆𑀢𑁄𑀢𑀺 𑀯𑀸 𑀤𑀼𑀝𑁆𑀞𑁄𑀢𑀺 𑀯𑀸 𑀫𑀽𑀍𑀳𑁄𑀢𑀺 𑀯𑀸 𑀯𑀺𑀦𑀺𑀩𑀤𑁆𑀥𑁄𑀢𑀺 𑀯𑀸 𑀧𑀭𑀸𑀫𑀝𑁆𑀞𑁄𑀢𑀺 𑀯𑀸 𑀯𑀺𑀓𑁆𑀔𑁂𑀧𑀕𑀢𑁄𑀢𑀺 𑀯𑀸 𑀅𑀦𑀺𑀝𑁆𑀞𑀗𑁆𑀕𑀢𑁄𑀢𑀺 𑀯𑀸 𑀣𑀸𑀫𑀕𑀢𑁄𑀢𑀺 𑀯𑀸𑁇 𑀢𑁂 𑀅𑀪𑀺𑀲𑀗𑁆𑀔𑀸𑀭𑀸 𑀧𑀳𑀻𑀦𑀸𑁇 𑀅𑀪𑀺𑀲𑀗𑁆𑀔𑀸𑀭𑀸𑀦𑀁 𑀧𑀳𑀻𑀦𑀢𑁆𑀢𑀸 𑀕𑀢𑀺𑀬𑁄 𑀓𑁂𑀦 𑀕𑀘𑁆𑀙𑁂𑀬𑁆𑀬—  𑀦𑁂𑀭𑀬𑀺𑀓𑁄𑀢𑀺 𑀯𑀸 𑀢𑀺𑀭𑀘𑁆𑀙𑀸𑀦𑀬𑁄𑀦𑀺𑀓𑁄𑀢𑀺 𑀯𑀸 𑀧𑁂𑀢𑁆𑀢𑀺𑀯𑀺𑀲𑀬𑀺𑀓𑁄𑀢𑀺 𑀯𑀸 𑀫𑀦𑀼𑀲𑁆𑀲𑁄𑀢𑀺 𑀯𑀸 𑀤𑁂𑀯𑁄𑀢𑀺 𑀯𑀸 𑀭𑀽𑀧𑀻𑀢𑀺 𑀯𑀸 𑀅𑀭𑀽𑀧𑀻𑀢𑀺 𑀯𑀸 𑀲𑀜𑁆𑀜𑀻𑀢𑀺 𑀯𑀸 𑀅𑀲𑀜𑁆𑀜𑀻𑀢𑀺 𑀯𑀸 𑀦𑁂𑀯𑀲𑀜𑁆𑀜𑀻𑀦𑀸𑀲𑀜𑁆𑀜𑀻𑀢𑀺 𑀯𑀸𑁇 𑀲𑁄 𑀳𑁂𑀢𑀼 𑀦𑀢𑁆𑀣𑀺 𑀧𑀘𑁆𑀘𑀬𑁄 𑀦𑀢𑁆𑀣𑀺 𑀓𑀸𑀭𑀡𑀁 𑀦𑀢𑁆𑀣𑀺, 𑀬𑁂𑀦 𑀕𑀘𑁆𑀙𑁂𑀬𑁆𑀬𑀸𑀢𑀺—  𑀲 𑀓𑁂𑀦 𑀕𑀘𑁆𑀙𑁂𑀬𑁆𑀬 𑀅𑀦𑀽𑀧𑀬𑁄 𑀲𑁄𑁇

273\. 𑀢𑁂𑀦𑀸𑀳 𑀪𑀕𑀯𑀸—

274\. _“𑀥𑁄𑀦𑀲𑁆𑀲 𑀳𑀺 𑀦𑀢𑁆𑀣𑀺 𑀓𑀼𑀳𑀺𑀜𑁆𑀘𑀺 𑀮𑁄𑀓𑁂,_  
_𑀧𑀓𑀧𑁆𑀧𑀺𑀢𑀸 𑀤𑀺𑀝𑁆𑀞𑀺 𑀪𑀯𑀸𑀪𑀯𑁂𑀲𑀼;_  
_𑀫𑀸𑀬𑀜𑁆𑀘 𑀫𑀸𑀦𑀜𑁆𑀘 𑀧𑀳𑀸𑀬 𑀥𑁄𑀦𑁄,_  
_𑀲 𑀓𑁂𑀦 𑀕𑀘𑁆𑀙𑁂𑀬𑁆𑀬 𑀅𑀦𑀽𑀧𑀬𑁄 𑀲𑁄”𑀢𑀺𑁇_  


(22.)

275\. _**𑀉𑀧𑀬𑁄 𑀳𑀺 𑀥𑀫𑁆𑀫𑁂𑀲𑀼 𑀉𑀧𑁂𑀢𑀺 𑀯𑀸𑀤𑀁,**_  
_**𑀅𑀦𑀽𑀧𑀬𑀁 𑀓𑁂𑀦 𑀓𑀣𑀁 𑀯𑀤𑁂𑀬𑁆𑀬;**_  
_**𑀅𑀢𑁆𑀢𑀸 𑀦𑀺𑀭𑀢𑁆𑀢𑀸 𑀦 𑀳𑀺 𑀢𑀲𑁆𑀲 𑀅𑀢𑁆𑀣𑀺,**_  
_**𑀅𑀥𑁄𑀲𑀺 𑀲𑁄 𑀤𑀺𑀝𑁆𑀞𑀺𑀫𑀺𑀥𑁂𑀯 𑀲𑀩𑁆𑀩𑀁𑁇**_  


276\. **𑀉𑀧𑀬𑁄 𑀳𑀺 𑀥𑀫𑁆𑀫𑁂𑀲𑀼 𑀉𑀧𑁂𑀢𑀺 𑀯𑀸𑀤𑀦𑁆**𑀢𑀺𑁇 **𑀉𑀧𑀬𑀸**𑀢𑀺 𑀤𑁆𑀯𑁂 𑀉𑀧𑀬𑀸—  𑀢𑀡𑁆𑀳𑀽𑀧𑀬𑁄 𑀘 𑀤𑀺𑀝𑁆𑀞𑀽𑀧𑀬𑁄 𑀘…𑀧𑁂…  𑀅𑀬𑀁 𑀢𑀡𑁆𑀳𑀽𑀧𑀬𑁄…𑀧𑁂…  𑀅𑀬𑀁 𑀤𑀺𑀝𑁆𑀞𑀽𑀧𑀬𑁄𑁇 𑀢𑀲𑁆𑀲 𑀢𑀡𑁆𑀳𑀽𑀧𑀬𑁄 𑀅𑀧𑁆𑀧𑀳𑀻𑀦𑁄, 𑀤𑀺𑀝𑁆𑀞𑀽𑀧𑀬𑁄 𑀅𑀧𑁆𑀧𑀝𑀺𑀦𑀺𑀲𑁆𑀲𑀝𑁆𑀞𑁄𑁇 𑀢𑀡𑁆𑀳𑀽𑀧𑀬𑀲𑁆𑀲 𑀅𑀧𑁆𑀧𑀳𑀻𑀦𑀢𑁆𑀢𑀸, 𑀤𑀺𑀝𑁆𑀞𑀽𑀧𑀬𑀲𑁆𑀲 𑀅𑀧𑁆𑀧𑀝𑀺𑀦𑀺𑀲𑁆𑀲𑀝𑁆𑀞𑀢𑁆𑀢𑀸 𑀥𑀫𑁆𑀫𑁂𑀲𑀼 𑀯𑀸𑀤𑀁 𑀉𑀧𑁂𑀢𑀺—  𑀭𑀢𑁆𑀢𑁄𑀢𑀺 𑀯𑀸 𑀤𑀼𑀝𑁆𑀞𑁄𑀢𑀺 𑀯𑀸 𑀫𑀽𑀍𑀳𑁄𑀢𑀺 𑀯𑀸 𑀯𑀺𑀦𑀺𑀩𑀤𑁆𑀥𑁄𑀢𑀺 𑀯𑀸 𑀧𑀭𑀸𑀫𑀝𑁆𑀞𑁄𑀢𑀺 𑀯𑀸 𑀯𑀺𑀓𑁆𑀔𑁂𑀧𑀕𑀢𑁄𑀢𑀺 𑀯𑀸 𑀅𑀦𑀺𑀝𑁆𑀞𑀗𑁆𑀕𑀢𑁄𑀢𑀺 𑀯𑀸 𑀣𑀸𑀫𑀕𑀢𑁄𑀢𑀺 𑀯𑀸𑁇 𑀢𑁂 𑀅𑀪𑀺𑀲𑀗𑁆𑀔𑀸𑀭𑀸 𑀅𑀧𑁆𑀧𑀳𑀻𑀦𑀸𑁇 𑀅𑀪𑀺𑀲𑀗𑁆𑀔𑀸𑀭𑀸𑀦𑀁 𑀅𑀧𑁆𑀧𑀳𑀻𑀦𑀢𑁆𑀢𑀸 𑀕𑀢𑀺𑀬𑀸 𑀯𑀸𑀤𑀁 𑀉𑀧𑁂𑀢𑀺𑁇 𑀦𑁂𑀭𑀬𑀺𑀓𑁄𑀢𑀺 𑀯𑀸 𑀢𑀺𑀭𑀘𑁆𑀙𑀸𑀦𑀬𑁄𑀦𑀺𑀓𑁄𑀢𑀺 𑀯𑀸 𑀧𑁂𑀢𑁆𑀢𑀺𑀯𑀺𑀲𑀬𑀺𑀓𑁄𑀢𑀺 𑀯𑀸 𑀫𑀦𑀼𑀲𑁆𑀲𑁄𑀢𑀺 𑀯𑀸 𑀤𑁂𑀯𑁄𑀢𑀺 𑀯𑀸 𑀭𑀽𑀧𑀻𑀢𑀺 𑀯𑀸 𑀅𑀭𑀽𑀧𑀻𑀢𑀺 𑀯𑀸 𑀲𑀜𑁆𑀜𑀻𑀢𑀺 𑀯𑀸 𑀅𑀲𑀜𑁆𑀜𑀻𑀢𑀺 𑀯𑀸 𑀦𑁂𑀯𑀲𑀜𑁆𑀜𑀻𑀦𑀸𑀲𑀜𑁆𑀜𑀻𑀢𑀺 𑀯𑀸 𑀯𑀸𑀤𑀁 𑀉𑀧𑁂𑀢𑀺 𑀉𑀧𑀕𑀘𑁆𑀙𑀢𑀺 𑀕𑀡𑁆𑀳𑀸𑀢𑀺 𑀧𑀭𑀸𑀫𑀲𑀢𑀺 𑀅𑀪𑀺𑀦𑀺𑀯𑀺𑀲𑀢𑀻𑀢𑀺—  𑀉𑀧𑀬𑁄 𑀳𑀺 𑀥𑀫𑁆𑀫𑁂𑀲𑀼 𑀉𑀧𑁂𑀢𑀺 𑀯𑀸𑀤𑀁𑁇

277\. **𑀅𑀦𑀽𑀧𑀬𑀁 𑀓𑁂𑀦 𑀓𑀣𑀁 𑀯𑀤𑁂𑀬𑁆𑀬𑀸**𑀢𑀺𑁇 **𑀉𑀧𑀬𑀸**𑀢𑀺 𑀤𑁆𑀯𑁂 𑀉𑀧𑀬𑀸—  𑀢𑀡𑁆𑀳𑀽𑀧𑀬𑁄 𑀘 𑀤𑀺𑀝𑁆𑀞𑀽𑀧𑀬𑁄 𑀘…𑀧𑁂…  𑀅𑀬𑀁 𑀢𑀡𑁆𑀳𑀽𑀧𑀬𑁄…𑀧𑁂…  𑀅𑀬𑀁 𑀤𑀺𑀝𑁆𑀞𑀽𑀧𑀬𑁄𑁇 𑀢𑀲𑁆𑀲 𑀢𑀡𑁆𑀳𑀽𑀧𑀬𑁄 𑀧𑀳𑀻𑀦𑁄, 𑀤𑀺𑀝𑁆𑀞𑀽𑀧𑀬𑁄 𑀧𑀝𑀺𑀦𑀺𑀲𑁆𑀲𑀝𑁆𑀞𑁄𑁇 𑀢𑀡𑁆𑀳𑀽𑀧𑀬𑀲𑁆𑀲 𑀧𑀳𑀻𑀦𑀢𑁆𑀢𑀸, 𑀤𑀺𑀝𑁆𑀞𑀽𑀧𑀬𑀲𑁆𑀲 𑀧𑀝𑀺𑀦𑀺𑀲𑁆𑀲𑀝𑁆𑀞𑀢𑁆𑀢𑀸 𑀅𑀦𑀽𑀧𑀬𑀁 𑀧𑀼𑀕𑁆𑀕𑀮𑀁 𑀓𑁂𑀦 𑀭𑀸𑀕𑁂𑀦 𑀯𑀤𑁂𑀬𑁆𑀬, 𑀓𑁂𑀦 𑀤𑁄𑀲𑁂𑀦 𑀯𑀤𑁂𑀬𑁆𑀬, 𑀓𑁂𑀦 𑀫𑁄𑀳𑁂𑀦 𑀯𑀤𑁂𑀬𑁆𑀬, 𑀓𑁂𑀦 𑀫𑀸𑀦𑁂𑀦 𑀯𑀤𑁂𑀬𑁆𑀬, 𑀓𑀸𑀬 𑀤𑀺𑀝𑁆𑀞𑀺𑀬𑀸 𑀯𑀤𑁂𑀬𑁆𑀬, 𑀓𑁂𑀦 𑀉𑀤𑁆𑀥𑀘𑁆𑀘𑁂𑀦 𑀯𑀤𑁂𑀬𑁆𑀬, 𑀓𑀸𑀬 𑀯𑀺𑀘𑀺𑀓𑀺𑀘𑁆𑀙𑀸𑀬 𑀯𑀤𑁂𑀬𑁆𑀬, 𑀓𑁂𑀳𑀺 𑀅𑀦𑀼𑀲𑀬𑁂𑀳𑀺 𑀯𑀤𑁂𑀬𑁆𑀬—  𑀭𑀢𑁆𑀢𑁄𑀢𑀺 𑀯𑀸 𑀤𑀼𑀝𑁆𑀞𑁄𑀢𑀺 𑀯𑀸 𑀫𑀽𑀍𑀳𑁄𑀢𑀺 𑀯𑀸 𑀯𑀺𑀦𑀺𑀩𑀤𑁆𑀥𑁄𑀢𑀺 𑀯𑀸 𑀧𑀭𑀸𑀫𑀝𑁆𑀞𑁄𑀢𑀺 𑀯𑀸 𑀯𑀺𑀓𑁆𑀔𑁂𑀧𑀕𑀢𑁄𑀢𑀺 𑀯𑀸 𑀅𑀦𑀺𑀝𑁆𑀞𑀗𑁆𑀕𑀢𑁄𑀢𑀺 𑀯𑀸 𑀣𑀸𑀫𑀕𑀢𑁄𑀢𑀺 𑀯𑀸𑁇 𑀢𑁂 𑀅𑀪𑀺𑀲𑀗𑁆𑀔𑀸𑀭𑀸 𑀧𑀳𑀻𑀦𑀸𑁇 𑀅𑀪𑀺𑀲𑀗𑁆𑀔𑀸𑀭𑀸𑀦𑀁 𑀧𑀳𑀻𑀦𑀢𑁆𑀢𑀸 𑀕𑀢𑀺𑀬𑁄 𑀓𑁂𑀦 𑀯𑀤𑁂𑀬𑁆𑀬—  𑀦𑁂𑀭𑀬𑀺𑀓𑁄𑀢𑀺 𑀯𑀸…𑀧𑁂…  𑀦𑁂𑀯𑀲𑀜𑁆𑀜𑀻𑀦𑀸𑀲𑀜𑁆𑀜𑀻𑀢𑀺 𑀯𑀸𑁇 𑀲𑁄 𑀳𑁂𑀢𑀼 𑀦𑀢𑁆𑀣𑀺, 𑀧𑀘𑁆𑀘𑀬𑁄 𑀦𑀢𑁆𑀣𑀺, 𑀓𑀸𑀭𑀡𑀁 𑀦𑀢𑁆𑀣𑀺, 𑀬𑁂𑀦 𑀯𑀤𑁂𑀬𑁆𑀬 𑀓𑀣𑁂𑀬𑁆𑀬 𑀪𑀡𑁂𑀬𑁆𑀬 𑀤𑀻𑀧𑀬𑁂𑀬𑁆𑀬 𑀯𑁄𑀳𑀭𑁂𑀬𑁆𑀬𑀸𑀢𑀺—  𑀅𑀦𑀽𑀧𑀬𑀁 𑀓𑁂𑀦 𑀓𑀣𑀁 𑀯𑀤𑁂𑀬𑁆𑀬𑁇

278\. **𑀅𑀢𑁆𑀢𑀸 𑀦𑀺𑀭𑀢𑁆𑀢𑀸 𑀦 𑀳𑀺 𑀢𑀲𑁆𑀲 𑀅𑀢𑁆𑀣𑀻**𑀢𑀺𑁇 **𑀅𑀢𑁆𑀢𑀸**𑀢𑀺 𑀅𑀢𑁆𑀢𑀸𑀦𑀼𑀤𑀺𑀝𑁆𑀞𑀺 𑀦𑀢𑁆𑀣𑀺𑁇 **𑀦𑀺𑀭𑀢𑁆𑀢𑀸**𑀢𑀺 𑀉𑀘𑁆𑀙𑁂𑀤𑀤𑀺𑀝𑁆𑀞𑀺 𑀦𑀢𑁆𑀣𑀺𑁇 **𑀅𑀢𑁆𑀢𑀸**𑀢𑀺 𑀕𑀳𑀺𑀢𑀁 𑀦𑀢𑁆𑀣𑀺𑁇 **𑀦𑀺𑀭𑀢𑁆𑀢𑀸**𑀢𑀺 𑀫𑀼𑀜𑁆𑀘𑀺𑀢𑀩𑁆𑀩𑀁 𑀦𑀢𑁆𑀣𑀺𑁇 𑀬𑀲𑁆𑀲𑀢𑁆𑀣𑀺 𑀕𑀳𑀺𑀢𑀁, 𑀢𑀲𑁆𑀲𑀢𑁆𑀣𑀺 𑀫𑀼𑀜𑁆𑀘𑀺𑀢𑀩𑁆𑀩𑀁; 𑀬𑀲𑁆𑀲𑀢𑁆𑀣𑀺 𑀫𑀼𑀜𑁆𑀘𑀺𑀢𑀩𑁆𑀩𑀁, 𑀢𑀲𑁆𑀲𑀢𑁆𑀣𑀺 𑀕𑀳𑀺𑀢𑀁𑁇 𑀕𑀳𑀡𑀁 𑀫𑀼𑀜𑁆𑀘𑀦𑀸 𑀲𑀫𑀢𑀺𑀓𑁆𑀓𑀦𑁆𑀢𑁄 𑀅𑀭𑀳𑀸 𑀩𑀼𑀤𑁆𑀥𑀺𑀧𑀭𑀺𑀳𑀸𑀦𑀺𑀯𑀻𑀢𑀺𑀯𑀢𑁆𑀢𑁄𑁇 𑀲𑁄 𑀯𑀼𑀝𑁆𑀞𑀯𑀸𑀲𑁄 𑀘𑀺𑀡𑁆𑀡𑀘𑀭𑀡𑁄 𑀕𑀢𑀤𑁆𑀥𑁄 𑀕𑀢𑀤𑀺𑀲𑁄 𑀚𑀸𑀢𑀺𑀫𑀭𑀡𑀲𑀁𑀲𑀸𑀭𑁄, 𑀦𑀢𑁆𑀣𑀺 𑀢𑀲𑁆𑀲 𑀧𑀼𑀦𑀩𑁆𑀪𑀯𑁄𑀢𑀺—  𑀅𑀢𑁆𑀢𑀸 𑀦𑀺𑀭𑀢𑁆𑀢𑀸 𑀦 𑀳𑀺 𑀢𑀲𑁆𑀲 𑀅𑀢𑁆𑀣𑀺𑁇

279\. **𑀅𑀥𑁄𑀲𑀺 𑀲𑁄 𑀤𑀺𑀝𑁆𑀞𑀺𑀫𑀺𑀥𑁂𑀯 𑀲𑀩𑁆𑀩𑀦𑁆**𑀢𑀺 𑀢𑀲𑁆𑀲 𑀤𑁆𑀯𑀸𑀲𑀝𑁆𑀞𑀺 𑀤𑀺𑀝𑁆𑀞𑀺𑀕𑀢𑀸𑀦𑀺 𑀧𑀳𑀻𑀦𑀸𑀦𑀺 𑀲𑀫𑀼𑀘𑁆𑀙𑀺𑀦𑁆𑀦𑀸𑀦𑀺 𑀯𑀽𑀧𑀲𑀦𑁆𑀢𑀸𑀦𑀺 𑀧𑀝𑀺𑀧𑀲𑁆𑀲𑀤𑁆𑀥𑀸𑀦𑀺 𑀅𑀪𑀩𑁆𑀩𑀼𑀧𑁆𑀧𑀢𑁆𑀢𑀺𑀓𑀸𑀦𑀺 𑀜𑀸𑀡𑀕𑁆𑀕𑀺𑀦𑀸 𑀤𑀟𑁆𑀠𑀸𑀦𑀺𑁇 𑀲𑁄 𑀲𑀩𑁆𑀩𑀤𑀺𑀝𑁆𑀞𑀺𑀕𑀢𑀁 𑀇𑀥𑁂𑀯 𑀅𑀥𑁄𑀲𑀺 𑀥𑀼𑀦𑀺 𑀲𑀦𑁆𑀥𑀼𑀦𑀺 𑀦𑀺𑀤𑁆𑀥𑀼𑀦𑀺 𑀧𑀚𑀳𑀺 𑀯𑀺𑀦𑁄𑀤𑁂𑀲𑀺 𑀩𑁆𑀬𑀦𑁆𑀢𑀺𑀁 𑀅𑀓𑀸𑀲𑀺 𑀅𑀦𑀪𑀸𑀯𑀁 𑀕𑀫𑁂𑀲𑀻𑀢𑀺—  𑀅𑀥𑁄𑀲𑀺 𑀲𑁄 𑀤𑀺𑀝𑁆𑀞𑀺𑀫𑀺𑀥𑁂𑀯 𑀲𑀩𑁆𑀩𑀁𑁇

280\. 𑀢𑁂𑀦𑀸𑀳 𑀪𑀕𑀯𑀸—

281\. _“𑀉𑀧𑀬𑁄 𑀳𑀺 𑀥𑀫𑁆𑀫𑁂𑀲𑀼 𑀉𑀧𑁂𑀢𑀺 𑀯𑀸𑀤𑀁,_  
_𑀅𑀦𑀽𑀧𑀬𑀁 𑀓𑁂𑀦 𑀓𑀣𑀁 𑀯𑀤𑁂𑀬𑁆𑀬;_  
_𑀅𑀢𑁆𑀢𑀸 𑀦𑀺𑀭𑀢𑁆𑀢𑀸 𑀦 𑀳𑀺 𑀢𑀲𑁆𑀲 𑀅𑀢𑁆𑀣𑀺,_  
_𑀅𑀥𑁄𑀲𑀺 𑀲𑁄 𑀤𑀺𑀝𑁆𑀞𑀺𑀫𑀺𑀥𑁂𑀯 𑀲𑀩𑁆𑀩𑀦𑁆”𑀢𑀺𑁇_  


---

282\. 𑀤𑀼𑀝𑁆𑀞𑀝𑁆𑀞𑀓𑀲𑀼𑀢𑁆𑀢𑀦𑀺𑀤𑁆𑀤𑁂𑀲𑁄 𑀢𑀢𑀺𑀬𑁄𑁇



[Go to previous page (1.2 Guhaṭṭhakasuttaniddesa)](1.2.md) / [Go to parent page (1 Aṭṭhakavagga)](../24Mn/1.md) / [Go to next page (1.4 Suddhaṭṭhakasuttaniddesa)](1.4.md)


