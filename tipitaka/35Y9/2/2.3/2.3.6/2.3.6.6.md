
[Home](/) / [35Y9 Dhammayamakapāḷi](../../../../35Y9.md) / [2 Pavattivāra](../../../2.md) / [2.3 Uppādanirodhavāra](../../2.3.md) / [2.3.6 Atītānāgatavāra](../2.3.6.md)

# 2.3.6.6 Paccanīkapuggalokāsa

* Pavattivāra

* Uppādanirodhavāra

* Atītānāgatavāra

* Paccanīkapuggalokāsa

(227.)

944\. »  Yassa yattha kusalā dhammā na uppajjittha tassa tattha akusalā dhammā na nirujjhissantīti?

945\. Suddhāvāsānaṃ dutiye citte vattamāne tesaṃ tattha kusalā dhammā na uppajjittha, no ca tesaṃ tattha akusalā dhammā na nirujjhissanti. Asaññasattānaṃ tesaṃ tattha kusalā ca dhammā na uppajjittha akusalā ca dhammā na nirujjhissanti.

946\. «  Yassa vā pana yattha akusalā dhammā na nirujjhissanti tassa tattha kusalā dhammā na uppajjitthāti?

947\. Aggamaggasamaṅgīnaṃ arahantānaṃ yassa cittassa anantarā aggamaggaṃ paṭilabhissanti tesaṃ tattha akusalā dhammā na nirujjhissanti, no ca tesaṃ tattha kusalā dhammā na uppajjittha. Asaññasattānaṃ tesaṃ tattha akusalā ca dhammā na nirujjhissanti kusalā ca dhammā na uppajjittha.

948\. »  Yassa yattha kusalā dhammā na uppajjittha tassa tattha abyākatā dhammā na nirujjhissantīti? Nirujjhissanti.

949\. «  Yassa vā pana yattha abyākatā dhammā na nirujjhissanti tassa tattha kusalā dhammā na uppajjitthāti? Uppajjittha.

(228.)

950\. »  Yassa yattha akusalā dhammā na uppajjittha tassa tattha abyākatā dhammā na nirujjhissantīti? Nirujjhissanti.

951\. «  Yassa vā pana yattha abyākatā dhammā na nirujjhissanti tassa tattha akusalā dhammā na uppajjitthāti? Uppajjittha.

---

952\. Uppādanirodhavāro.



---

953\. Pavattivāro niṭṭhito.



[Go to previous page (2.3.6.5 Paccanīkaokāsa)](2.3.6.5.md) / [Go to parent page (2.3.6 Atītānāgatavāra)](../2.3.6.md) / [Go to next page (3 Bhāvanāvāra)](../../../3.md)


