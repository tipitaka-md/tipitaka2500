
[Home](/) / [35Y9 Dhammayamakapāḷi](/tipitaka/35Y9.md) / [2 Pavattivāra](/tipitaka/35Y9/2.md) / [2.3 Uppādanirodhavāra](/tipitaka/35Y9/2/2.3.md) / [2.3.3 Anāgatavāra](/tipitaka/35Y9/2/2.3/2.3.3.md)

# 2.3.3.3 Anulomapuggalokāsa

### Pavattivāra

### Uppādanirodhavāra

### Anāgatavāra

### Anulomapuggalokāsa

(191.)

805. »  Yassa yattha kusalā dhammā uppajjissanti tassa tattha akusalā dhammā nirujjhissantīti?

806. Yassa cittassa anantarā aggamaggaṃ paṭilabhissanti tesaṃ tattha kusalā dhammā uppajjissanti, no ca tesaṃ tattha akusalā dhammā nirujjhissanti. Itaresaṃ catuvokārānaṃ pañcavokārānaṃ tesaṃ tattha kusalā ca dhammā uppajjissanti akusalā ca dhammā nirujjhissanti.

807. «  Yassa vā pana yattha akusalā dhammā nirujjhissanti tassa tattha kusalā dhammā uppajjissantīti? Āmantā.

808. »  Yassa yattha kusalā dhammā uppajjissanti tassa tattha abyākatā dhammā nirujjhissantīti? Āmantā.

809. «  Yassa vā pana yattha abyākatā dhammā nirujjhissanti tassa tattha kusalā dhammā uppajjissantīti?

810. Aggamaggasamaṅgīnaṃ arahantānaṃ asaññasattānaṃ tesaṃ tattha abyākatā dhammā nirujjhissanti, no ca tesaṃ tattha kusalā dhammā uppajjissanti. Itaresaṃ catuvokārānaṃ pañcavokārānaṃ tesaṃ tattha abyākatā ca dhammā nirujjhissanti kusalā ca dhammā uppajjissanti.

(192.)

811. »  Yassa yattha akusalā dhammā uppajjissanti tassa tattha abyākatā dhammā nirujjhissantīti? Āmantā.

812. «  Yassa vā pana yattha abyākatā dhammā nirujjhissanti tassa tattha akusalā dhammā uppajjissantīti?

813. Aggamaggasamaṅgīnaṃ arahantānaṃ yassa cittassa anantarā aggamaggaṃ paṭilabhissanti, asaññasattānaṃ tesaṃ tattha abyākatā dhammā nirujjhissanti, no ca tesaṃ tattha akusalā dhammā uppajjissanti. Itaresaṃ catuvokārānaṃ pañcavokārānaṃ tesaṃ tattha abyākatā ca dhammā nirujjhissanti akusalā ca dhammā uppajjissanti.

[Go to previous page (2.3.3.2 Anulomaokāsa)](/tipitaka/35Y9/2/2.3/2.3.3/2.3.3.2.md) / [Go to parent page (2.3.3 Anāgatavāra)](/tipitaka/35Y9/2/2.3/2.3.3.md) / [Go to next page (2.3.3.4 Paccanīkapuggala)](/tipitaka/35Y9/2/2.3/2.3.3/2.3.3.4.md)


