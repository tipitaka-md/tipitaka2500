
[Home](/) / [35Y9 Dhammayamakapāḷi](/tipitaka/35Y9.md) / [2 Pavattivāra](/tipitaka/35Y9/2.md) / [2.1 Uppādavāra](/tipitaka/35Y9/2/2.1.md) / [2.1.1 Paccuppannavāra](/tipitaka/35Y9/2/2.1/2.1.1.md)

# 2.1.1.3 Anulomapuggalokāsa

### Pavattivāra

### Uppādavāra

### Paccuppannavāra

### Anulomapuggalokāsa

(37.)

190. »  Yassa yattha kusalā dhammā uppajjanti tassa tattha akusalā dhammā uppajjantīti? No.

191. «  Yassa vā pana yattha akusalā dhammā uppajjanti tassa tattha kusalā dhammā uppajjantīti? No.

192. »  Yassa yattha kusalā dhammā uppajjanti tassa tattha abyākatā dhammā uppajjantīti?

193. Arūpe kusalānaṃ uppādakkhaṇe tesaṃ tattha kusalā dhammā uppajjanti, no ca tesaṃ tattha abyākatā dhammā uppajjanti. Pañcavokāre kusalānaṃ uppādakkhaṇe tesaṃ tattha kusalā ca dhammā uppajjanti abyākatā ca dhammā uppajjanti.

194. «  Yassa vā pana yattha abyākatā dhammā uppajjanti tassa tattha kusalā dhammā uppajjantīti?

195. Sabbesaṃ upapajjantānaṃ pavatte kusalavippayuttacittassa uppādakkhaṇe tesaṃ tattha abyākatā dhammā uppajjanti, no ca tesaṃ tattha kusalā dhammā uppajjanti. Pañcavokāre kusalānaṃ uppādakkhaṇe tesaṃ tattha abyākatā ca dhammā uppajjanti kusalā ca dhammā uppajjanti.

(38.)

196. »  Yassa yattha akusalā dhammā uppajjanti tassa tattha abyākatā dhammā uppajjantīti?

197. Arūpe akusalānaṃ uppādakkhaṇe tesaṃ tattha akusalā dhammā uppajjanti, no ca tesaṃ tattha abyākatā dhammā uppajjanti. Pañcavokāre akusalānaṃ uppādakkhaṇe tesaṃ tattha akusalā ca dhammā uppajjanti abyākatā ca dhammā uppajjanti.

198. «  Yassa vā pana yattha abyākatā dhammā uppajjanti tassa tattha akusalā dhammā uppajjantīti?

199. Sabbesaṃ upapajjantānaṃ pavatte akusalavippayuttacittassa uppādakkhaṇe tesaṃ tattha abyākatā dhammā uppajjanti, no ca tesaṃ tattha akusalā dhammā uppajjanti. Pañcavokāre akusalānaṃ uppādakkhaṇe tesaṃ tattha abyākatā ca dhammā uppajjanti akusalā ca dhammā uppajjanti.

[Go to previous page](/tipitaka/35Y9/2/2.1/2.1.1/2.1.1.2.md) / [Go to parent page](/tipitaka/35Y9/2/2.1/2.1.1.md) / [Go to next page](/tipitaka/35Y9/2/2.1/2.1.1/2.1.1.4.md)


