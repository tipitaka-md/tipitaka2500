---
title: 2.1.6.6 Paccanīkapuggalokāsa
path: /tipitaka/35Y9/2/2.1/2.1.6/2.1.6.6
ref: 260328
breadcrumbs:
  - name: Home
    link: /
  - name: 35Y9 Dhammayamakapāḷi
    link: /tipitaka/35Y9
  - name: 2 Pavattivāra
    link: /tipitaka/35Y9/2
  - name: 2.1 Uppādavāra
    link: /tipitaka/35Y9/2/2.1
  - name: 2.1.6 Atītānāgatavāra
    link: /tipitaka/35Y9/2/2.1/2.1.6
prevL: /tipitaka/35Y9/2/2.1/2.1.6/2.1.6.5
upL: /tipitaka/35Y9/2/2.1/2.1.6
nextL: /tipitaka/35Y9/2/2.2
---

# 2.1.6.6 Paccanīkapuggalokāsa

### Pavattivāra

### Uppādavāra

### Atītānāgatavāra

### Paccanīkapuggalokāsa

(97.)

430. »  Yassa yattha kusalā dhammā na uppajjittha tassa tattha akusalā dhammā na uppajjissantīti?

431. Suddhāvāsānaṃ dutiye citte vattamāne tesaṃ tattha kusalā dhammā na uppajjittha, no ca tesaṃ tattha akusalā dhammā na uppajjissanti. Asaññasattānaṃ tesaṃ tattha kusalā ca dhammā na uppajjittha akusalā ca dhammā na uppajjissanti.

432. «  Yassa vā pana yattha akusalā dhammā na uppajjissanti tassa tattha kusalā dhammā na uppajjitthāti?

433. Aggamaggasamaṅgīnaṃ arahantānaṃ yassa cittassa anantarā aggamaggaṃ paṭilabhissanti tesaṃ tattha akusalā dhammā na uppajjissanti, no ca tesaṃ tattha kusalā dhammā na uppajjittha. Asaññasattānaṃ tesaṃ tattha akusalā ca dhammā na uppajjissanti kusalā ca dhammā na uppajjittha.

434. »  Yassa yattha kusalā dhammā na uppajjittha tassa tattha abyākatā dhammā na uppajjissantīti? Uppajjissanti.

435. «  Yassa vā pana yattha abyākatā dhammā na uppajjissanti tassa tattha kusalā dhammā na uppajjitthāti? Uppajjittha.

(98.)

436. »  Yassa yattha akusalā dhammā na uppajjittha tassa tattha abyākatā dhammā na uppajjissantīti? Uppajjissanti.

437. «  Yassa vā pana yattha abyākatā dhammā na uppajjissanti tassa tattha akusalā dhammā na uppajjitthāti? Uppajjittha.

===

438. Uppādavāro.




