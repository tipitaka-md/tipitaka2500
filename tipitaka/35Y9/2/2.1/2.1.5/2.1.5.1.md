---
title: 2.1.5.1 Anulomapuggala
path: /tipitaka/35Y9/2/2.1/2.1.5/2.1.5.1
ref: 260317
breadcrumbs:
  - name: Home
    link: /
  - name: 35Y9 Dhammayamakapāḷi
    link: /tipitaka/35Y9
  - name: 2 Pavattivāra
    link: /tipitaka/35Y9/2
  - name: 2.1 Uppādavāra
    link: /tipitaka/35Y9/2/2.1
  - name: 2.1.5 Paccuppannānāgatavāra
    link: /tipitaka/35Y9/2/2.1/2.1.5
prevL: /tipitaka/35Y9/2/2.1/2.1.5
upL: /tipitaka/35Y9/2/2.1/2.1.5
nextL: /tipitaka/35Y9/2/2.1/2.1.5/2.1.5.2
---

# 2.1.5.1 Anulomapuggala

### Pavattivāra

### Uppādavāra

### Paccuppannānāgatavāra

### Anulomapuggala

(79.)

359. »  Yassa kusalā dhammā uppajjanti tassa akusalā dhammā uppajjissantīti?

360. Aggamaggassa uppādakkhaṇe yassa cittassa anantarā aggamaggaṃ paṭilabhissanti tassa cittassa uppādakkhaṇe tesaṃ kusalā dhammā uppajjanti, no ca tesaṃ akusalā dhammā uppajjissanti. Itaresaṃ kusalānaṃ uppādakkhaṇe tesaṃ kusalā ca dhammā uppajjanti akusalā ca dhammā uppajjissanti.

361. «  Yassa vā pana akusalā dhammā uppajjissanti tassa kusalā dhammā uppajjantīti?

362. Sabbesaṃ cittassa bhaṅgakkhaṇe kusalavippayuttacittassa uppādakkhaṇe nirodhasamāpannānaṃ asaññasattānaṃ tesaṃ akusalā dhammā uppajjissanti, no ca tesaṃ kusalā dhammā uppajjanti. Kusalānaṃ uppādakkhaṇe tesaṃ akusalā ca dhammā uppajjissanti kusalā ca dhammā uppajjanti.

363. »  Yassa kusalā dhammā uppajjanti tassa abyākatā dhammā uppajjissantīti? Āmantā.

364. «  Yassa vā pana abyākatā dhammā uppajjissanti tassa kusalā dhammā uppajjantīti?

365. Sabbesaṃ cittassa bhaṅgakkhaṇe kusalavippayuttacittassa uppādakkhaṇe nirodhasamāpannānaṃ asaññasattānaṃ tesaṃ abyākatā dhammā uppajjissanti, no ca tesaṃ kusalā dhammā uppajjanti. Kusalānaṃ uppādakkhaṇe tesaṃ abyākatā ca dhammā uppajjissanti kusalā ca dhammā uppajjanti.

(80.)

366. »  Yassa akusalā dhammā uppajjanti tassa abyākatā dhammā uppajjissantīti? Āmantā.

367. «  Yassa vā pana abyākatā dhammā uppajjissanti tassa akusalā dhammā uppajjantīti?

368. Sabbesaṃ cittassa bhaṅgakkhaṇe akusalavippayuttacittassa uppādakkhaṇe nirodhasamāpannānaṃ asaññasattānaṃ tesaṃ abyākatā dhammā uppajjissanti, no ca tesaṃ akusalā dhammā uppajjanti. Akusalānaṃ uppādakkhaṇe tesaṃ abyākatā ca dhammā uppajjissanti akusalā ca dhammā uppajjanti.


