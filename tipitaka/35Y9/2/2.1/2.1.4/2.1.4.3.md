---
title: 2.1.4.3 Anulomapuggalokāsa
path: /tipitaka/35Y9/2/2.1/2.1.4/2.1.4.3
ref: 260313
breadcrumbs:
  - name: Home
    link: /
  - name: 35Y9 Dhammayamakapāḷi
    link: /tipitaka/35Y9
  - name: 2 Pavattivāra
    link: /tipitaka/35Y9/2
  - name: 2.1 Uppādavāra
    link: /tipitaka/35Y9/2/2.1
  - name: 2.1.4 Paccuppannātītavāra
    link: /tipitaka/35Y9/2/2.1/2.1.4
prevL: /tipitaka/35Y9/2/2.1/2.1.4/2.1.4.2
upL: /tipitaka/35Y9/2/2.1/2.1.4
nextL: /tipitaka/35Y9/2/2.1/2.1.4/2.1.4.4
---

# 2.1.4.3 Anulomapuggalokāsa

### Pavattivāra

### Uppādavāra

### Paccuppannātītavāra

### Anulomapuggalokāsa

(72.)

334. »  Yassa yattha kusalā dhammā uppajjanti tassa tattha akusalā dhammā uppajjitthāti? Āmantā.

335. «  Yassa vā pana yattha akusalā dhammā uppajjittha tassa tattha kusalā dhammā uppajjantīti?

336. Sabbesaṃ cittassa bhaṅgakkhaṇe kusalavippayuttacittassa uppādakkhaṇe tesaṃ tattha akusalā dhammā uppajjittha, no ca tesaṃ tattha kusalā dhammā uppajjanti. Kusalānaṃ uppādakkhaṇe tesaṃ tattha akusalā ca dhammā uppajjittha kusalā ca dhammā uppajjanti.

337. »  Yassa yattha kusalā dhammā uppajjanti tassa tattha abyākatā dhammā uppajjitthāti? Āmantā.

338. «  Yassa vā pana yattha abyākatā dhammā uppajjittha tassa tattha kusalā dhammā uppajjantīti?

339. Sabbesaṃ cittassa bhaṅgakkhaṇe kusalavippayuttacittassa uppādakkhaṇe asaññasattānaṃ tesaṃ tattha abyākatā dhammā uppajjittha, no ca tesaṃ tattha kusalā dhammā uppajjanti. Kusalānaṃ uppādakkhaṇe tesaṃ tattha abyākatā ca dhammā uppajjittha kusalā ca dhammā uppajjanti.

(73.)

340. »  Yassa yattha akusalā dhammā uppajjanti tassa tattha abyākatā dhammā uppajjitthāti? Āmantā.

341. «  Yassa vā pana yattha abyākatā dhammā uppajjittha tassa tattha akusalā dhammā uppajjantīti?

342. Sabbesaṃ cittassa bhaṅgakkhaṇe akusalavippayuttacittassa uppādakkhaṇe asaññasattānaṃ tesaṃ tattha abyākatā dhammā uppajjittha, no ca tesaṃ tattha akusalā dhammā uppajjanti. Akusalānaṃ uppādakkhaṇe tesaṃ tattha abyākatā ca dhammā uppajjittha akusalā ca dhammā uppajjanti.


