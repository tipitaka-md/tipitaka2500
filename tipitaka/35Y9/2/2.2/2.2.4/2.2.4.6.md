---
title: 2.2.4.6 Paccanīkapuggalokāsa
path: /tipitaka/35Y9/2/2.2/2.2.4/2.2.4.6
ref: 260352
breadcrumbs:
  - name: Home
    link: /
  - name: 35Y9 Dhammayamakapāḷi
    link: /tipitaka/35Y9
  - name: 2 Pavattivāra
    link: /tipitaka/35Y9/2
  - name: 2.2 Nirodhavāra
    link: /tipitaka/35Y9/2/2.2
  - name: 2.2.4 Paccuppannātītavāra
    link: /tipitaka/35Y9/2/2.2/2.2.4
prevL: /tipitaka/35Y9/2/2.2/2.2.4/2.2.4.5
upL: /tipitaka/35Y9/2/2.2/2.2.4
nextL: /tipitaka/35Y9/2/2.2/2.2.5
---

# 2.2.4.6 Paccanīkapuggalokāsa

### Pavattivāra

### Nirodhavāra

### Paccuppannātītavāra

### Paccanīkapuggalokāsa

(141.)

605. »  Yassa yattha kusalā dhammā na nirujjhanti tassa tattha akusalā dhammā na nirujjhitthāti?

606. Sabbesaṃ cittassa uppādakkhaṇe kusalavippayuttacittassa bhaṅgakkhaṇe tesaṃ tattha kusalā dhammā na nirujjhanti, no ca tesaṃ tattha akusalā dhammā na nirujjhittha. Suddhāvāsānaṃ dutiye citte vattamāne asaññasattānaṃ tesaṃ tattha kusalā ca dhammā na nirujjhanti akusalā ca dhammā na nirujjhittha.

607. «  Yassa vā pana yattha akusalā dhammā na nirujjhittha tassa tattha kusalā dhammā na nirujjhantīti? Āmantā.

608. »  Yassa yattha kusalā dhammā na nirujjhanti tassa tattha abyākatā dhammā na nirujjhitthāti?

609. Sabbesaṃ cittassa uppādakkhaṇe kusalavippayuttacittassa bhaṅgakkhaṇe asaññasattānaṃ tesaṃ tattha kusalā dhammā na nirujjhanti, no ca tesaṃ tattha abyākatā dhammā na nirujjhittha. Suddhāvāsaṃ upapajjantānaṃ tesaṃ tattha kusalā ca dhammā na nirujjhanti abyākatā ca dhammā na nirujjhittha.

610. «  Yassa vā pana yattha abyākatā dhammā na nirujjhittha tassa tattha kusalā dhammā na nirujjhantīti? Āmantā.

(142.)

611. »  Yassa yattha akusalā dhammā na nirujjhanti tassa tattha abyākatā dhammā na nirujjhitthāti?

612. Sabbesaṃ cittassa uppādakkhaṇe akusalavippayuttacittassa bhaṅgakkhaṇe asaññasattānaṃ tesaṃ tattha akusalā dhammā na nirujjhanti, no ca tesaṃ tattha abyākatā dhammā na nirujjhittha. Suddhāvāsaṃ upapajjantānaṃ tesaṃ tattha akusalā ca dhammā na nirujjhanti abyākatā ca dhammā na nirujjhittha.

613. «  Yassa vā pana yattha abyākatā dhammā na nirujjhittha tassa tattha akusalā dhammā na nirujjhantīti? Āmantā.


