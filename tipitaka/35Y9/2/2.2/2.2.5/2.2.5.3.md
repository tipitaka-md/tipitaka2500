
[Home](/) / [35Y9 Dhammayamakapāḷi](/tipitaka/35Y9.md) / [2 Pavattivāra](/tipitaka/35Y9/2.md) / [2.2 Nirodhavāra](/tipitaka/35Y9/2/2.2.md) / [2.2.5 Paccuppannānāgatavāra](/tipitaka/35Y9/2/2.2/2.2.5.md)

# 2.2.5.3 Anulomapuggalokāsa

### Pavattivāra

### Nirodhavāra

### Paccuppannānāgatavāra

### Anulomapuggalokāsa

(146.)

625\. »  Yassa yattha kusalā dhammā nirujjhanti tassa tattha akusalā dhammā nirujjhissantīti?

626\. Aggamaggassa bhaṅgakkhaṇe yassa cittassa anantarā aggamaggaṃ paṭilabhissanti tassa cittassa bhaṅgakkhaṇe tesaṃ tattha kusalā dhammā nirujjhanti, no ca tesaṃ tattha akusalā dhammā nirujjhissanti. Itaresaṃ kusalānaṃ bhaṅgakkhaṇe tesaṃ tattha kusalā ca dhammā nirujjhanti akusalā ca dhammā nirujjhissanti.

627\. «  Yassa vā pana yattha akusalā dhammā nirujjhissanti tassa tattha kusalā dhammā nirujjhantīti?

628\. Sabbesaṃ cittassa uppādakkhaṇe kusalavippayuttacittassa bhaṅgakkhaṇe tesaṃ tattha akusalā dhammā nirujjhissanti, no ca tesaṃ tattha kusalā dhammā nirujjhanti. Kusalānaṃ bhaṅgakkhaṇe tesaṃ tattha akusalā ca dhammā nirujjhissanti kusalā ca dhammā nirujjhanti.

629\. »  Yassa yattha kusalā dhammā nirujjhanti tassa tattha abyākatā dhammā nirujjhissantīti? Āmantā.

630\. «  Yassa vā pana yattha abyākatā dhammā nirujjhissanti tassa tattha kusalā dhammā nirujjhantīti?

631\. Sabbesaṃ cittassa uppādakkhaṇe kusalavippayuttacittassa bhaṅgakkhaṇe asaññasattānaṃ tesaṃ tattha abyākatā dhammā nirujjhissanti, no ca tesaṃ tattha kusalā dhammā nirujjhanti. Kusalānaṃ bhaṅgakkhaṇe tesaṃ tattha abyākatā ca dhammā nirujjhissanti kusalā ca dhammā nirujjhanti.

(147.)

632\. »  Yassa yattha akusalā dhammā nirujjhanti tassa tattha abyākatā dhammā nirujjhissantīti? Āmantā.

633\. «  Yassa vā pana yattha abyākatā dhammā nirujjhissanti tassa tattha akusalā dhammā nirujjhantīti?

634\. Sabbesaṃ cittassa uppādakkhaṇe akusalavippayuttacittassa bhaṅgakkhaṇe asaññasattānaṃ tesaṃ tattha abyākatā dhammā nirujjhissanti, no ca tesaṃ tattha akusalā dhammā nirujjhanti. Akusalānaṃ bhaṅgakkhaṇe tesaṃ tattha abyākatā ca dhammā nirujjhissanti akusalā ca dhammā nirujjhanti.

[Go to previous page (2.2.5.2 Anulomaokāsa)](/tipitaka/35Y9/2/2.2/2.2.5/2.2.5.2.md) / [Go to parent page (2.2.5 Paccuppannānāgatavāra)](/tipitaka/35Y9/2/2.2/2.2.5.md) / [Go to next page (2.2.5.4 Paccanīkapuggala)](/tipitaka/35Y9/2/2.2/2.2.5/2.2.5.4.md)


