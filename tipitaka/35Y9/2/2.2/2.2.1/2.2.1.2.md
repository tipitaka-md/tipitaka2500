---
title: 2.2.1.2 Anulomaokāsa
path: /tipitaka/35Y9/2/2.2/2.2.1/2.2.1.2
ref: 260330
breadcrumbs:
  - name: Home
    link: /
  - name: 35Y9 Dhammayamakapāḷi
    link: /tipitaka/35Y9
  - name: 2 Pavattivāra
    link: /tipitaka/35Y9/2
  - name: 2.2 Nirodhavāra
    link: /tipitaka/35Y9/2/2.2
  - name: 2.2.1 Paccuppannavāra
    link: /tipitaka/35Y9/2/2.2/2.2.1
prevL: /tipitaka/35Y9/2/2.2/2.2.1/2.2.1.1
upL: /tipitaka/35Y9/2/2.2/2.2.1
nextL: /tipitaka/35Y9/2/2.2/2.2.1/2.2.1.3
---

# 2.2.1.2 Anulomaokāsa

### Pavattivāra

### Nirodhavāra

### Paccuppannavāra

### Anulomaokāsa

(101.)

449. »  Yattha kusalā dhammā nirujjhanti tattha akusalā dhammā nirujjhantīti? Āmantā.

450. «  Yattha vā pana akusalā dhammā nirujjhanti tattha kusalā dhammā nirujjhantīti? Āmantā.

451. »  Yattha kusalā dhammā nirujjhanti tattha abyākatā dhammā nirujjhantīti? Āmantā.

452. «  Yattha vā pana abyākatā dhammā nirujjhanti tattha kusalā dhammā nirujjhantīti?

453. Asaññasatte tattha abyākatā dhammā nirujjhanti, no ca tattha kusalā dhammā nirujjhanti. Catuvokāre pañcavokāre tattha abyākatā ca dhammā nirujjhanti kusalā ca dhammā nirujjhanti.

(102.)

454. »  Yattha akusalā dhammā nirujjhanti tattha abyākatā dhammā nirujjhantīti? Āmantā.

455. «  Yattha vā pana abyākatā dhammā nirujjhanti tattha akusalā dhammā nirujjhantīti?

456. Asaññasatte tattha abyākatā dhammā nirujjhanti, no ca tattha akusalā dhammā nirujjhanti. Catuvokāre pañcavokāre tattha abyākatā ca dhammā nirujjhanti akusalā ca dhammā nirujjhanti.


