---
title: 2.2.6.1 Anulomapuggala
path: /tipitaka/35Y9/2/2.2/2.2.6/2.2.6.1
ref: 260359
breadcrumbs:
  - name: Home
    link: /
  - name: 35Y9 Dhammayamakapāḷi
    link: /tipitaka/35Y9
  - name: 2 Pavattivāra
    link: /tipitaka/35Y9/2
  - name: 2.2 Nirodhavāra
    link: /tipitaka/35Y9/2/2.2
  - name: 2.2.6 Atītānāgatavāra
    link: /tipitaka/35Y9/2/2.2/2.2.6
prevL: /tipitaka/35Y9/2/2.2/2.2.6
upL: /tipitaka/35Y9/2/2.2/2.2.6
nextL: /tipitaka/35Y9/2/2.2/2.2.6/2.2.6.2
---

# 2.2.6.1 Anulomapuggala

### Pavattivāra

### Nirodhavāra

### Atītānāgatavāra

### Anulomapuggala

(153.)

656. »  Yassa kusalā dhammā nirujjhittha tassa akusalā dhammā nirujjhissantīti?

657. Aggamaggasamaṅgīnaṃ arahantānaṃ yassa cittassa anantarā aggamaggaṃ paṭilabhissanti tesaṃ kusalā dhammā nirujjhittha, no ca tesaṃ akusalā dhammā nirujjhissanti. Itaresaṃ tesaṃ kusalā ca dhammā nirujjhittha akusalā ca dhammā nirujjhissanti.

658. «  Yassa vā pana akusalā dhammā nirujjhissanti tassa kusalā dhammā nirujjhitthāti? Āmantā.

659. »  Yassa kusalā dhammā nirujjhittha tassa abyākatā dhammā nirujjhissantīti?

660. Pacchimacittassa bhaṅgakkhaṇe tesaṃ kusalā dhammā nirujjhittha, no ca tesaṃ abyākatā dhammā nirujjhissanti. Itaresaṃ tesaṃ kusalā ca dhammā nirujjhittha abyākatā ca dhammā nirujjhissanti.

661. «  Yassa vā pana abyākatā dhammā nirujjhissanti tassa kusalā dhammā nirujjhitthāti? Āmantā.

(154.)

662. »  Yassa akusalā dhammā nirujjhittha tassa abyākatā dhammā nirujjhissantīti?

663. Pacchimacittassa bhaṅgakkhaṇe tesaṃ akusalā dhammā nirujjhittha, no ca tesaṃ abyākatā dhammā nirujjhissanti. Itaresaṃ tesaṃ akusalā ca dhammā nirujjhittha abyākatā ca dhammā nirujjhissanti.

664. «  Yassa vā pana abyākatā dhammā nirujjhissanti tassa akusalā dhammā nirujjhitthāti? Āmantā.


