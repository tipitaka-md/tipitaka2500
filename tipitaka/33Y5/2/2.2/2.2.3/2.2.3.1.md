---
title: 2.2.3.1 Anulomapuggala
path: /tipitaka/33Y5/2/2.2/2.2.3/2.2.3.1
ref: 260057
breadcrumbs:
  - name: Home
    link: /
  - name: 33Y5 Saccayamakapāḷi
    link: /tipitaka/33Y5
  - name: 2 Pavattivāra
    link: /tipitaka/33Y5/2
  - name: 2.2 Nirodhavāra
    link: /tipitaka/33Y5/2/2.2
  - name: 2.2.3 Anāgatavāra
    link: /tipitaka/33Y5/2/2.2/2.2.3
prevL: /tipitaka/33Y5/2/2.2/2.2.3
upL: /tipitaka/33Y5/2/2.2/2.2.3
nextL: /tipitaka/33Y5/2/2.2/2.2.3/2.2.3.2
---

# 2.2.3.1 Anulomapuggala

### Pavattivāra

### Nirodhavāra

### Anāgatavāra

### Anulomapuggala

(97.)

511. »  Yassa dukkhasaccaṃ nirujjhissati tassa samudayasaccaṃ nirujjhissatīti?

512. Aggamaggasamaṅgīnaṃ arahantānaṃ yassa cittassa anantarā aggamaggaṃ paṭilabhissanti tesaṃ dukkhasaccaṃ nirujjhissati, no ca tesaṃ samudayasaccaṃ nirujjhissati. Itaresaṃ tesaṃ dukkhasaccañca nirujjhissati samudayasaccañca nirujjhissati.

513. «  Yassa vā pana…pe… ? Āmantā.

514. »  Yassa dukkhasaccaṃ nirujjhissati tassa maggasaccaṃ nirujjhissatīti?

515. Aggamaggassa bhaṅgakkhaṇe arahantānaṃ ye ca puthujjanā maggaṃ na paṭilabhissanti tesaṃ dukkhasaccaṃ nirujjhissati, no ca tesaṃ maggasaccaṃ nirujjhissati. Aggamaggassa uppādakkhaṇe yassa cittassa anantarā aggamaggaṃ paṭilabhissanti ye caññe maggaṃ paṭilabhissanti tesaṃ dukkhasaccañca nirujjhissati maggasaccañca nirujjhissati.

516. «  Yassa vā pana…pe… . Āmantā.

(98.)

517. »  Yassa samudayasaccaṃ nirujjhissati tassa maggasaccaṃ nirujjhissatīti?

518. Ye puthujjanā maggaṃ na paṭilabhissanti tesaṃ samudayasaccaṃ nirujjhissati, no ca tesaṃ maggasaccaṃ nirujjhissati. Ye maggaṃ paṭilabhissanti tesaṃ samudayasaccañca nirujjhissati maggasaccañca nirujjhissati.

519. «  Yassa vā pana maggasaccaṃ nirujjhissati tassa samudayasaccaṃ nirujjhissatīti?

520. Aggamaggassa uppādakkhaṇe yassa cittassa anantarā aggamaggaṃ paṭilabhissanti tesaṃ maggasaccaṃ nirujjhissati, no ca tesaṃ samudayasaccaṃ nirujjhissati. Ye maggaṃ paṭilabhissanti tesaṃ maggasaccañca nirujjhissati samudayasaccañca nirujjhissati.


