---
title: 2.2.6.1 Anulomapuggala
path: /tipitaka/33Y5/2/2.2/2.2.6/2.2.6.1
ref: 260075
breadcrumbs:
  - name: Home
    link: /
  - name: 33Y5 Saccayamakapāḷi
    link: /tipitaka/33Y5
  - name: 2 Pavattivāra
    link: /tipitaka/33Y5/2
  - name: 2.2 Nirodhavāra
    link: /tipitaka/33Y5/2/2.2
  - name: 2.2.6 Atītānāgatavāra
    link: /tipitaka/33Y5/2/2.2/2.2.6
prevL: /tipitaka/33Y5/2/2.2/2.2.6
upL: /tipitaka/33Y5/2/2.2/2.2.6
nextL: /tipitaka/33Y5/2/2.2/2.2.6/2.2.6.2
---

# 2.2.6.1 Anulomapuggala

### Pavattivāra

### Nirodhavāra

### Atītānāgatavāra

### Anulomapuggala

(126.)

643. »  Yassa dukkhasaccaṃ nirujjhittha tassa samudayasaccaṃ nirujjhissatīti?

644. Aggamaggasamaṅgīnaṃ arahantānaṃ yassa cittassa anantarā aggamaggaṃ paṭilabhissanti tesaṃ dukkhasaccaṃ nirujjhittha, no ca tesaṃ samudayasaccaṃ nirujjhissati. Itaresaṃ tesaṃ dukkhasaccañca nirujjhittha samudayasaccañca nirujjhissati.

645. «  Yassa vā pana…pe… ? Āmantā.

646. »  Yassa dukkhasaccaṃ nirujjhittha tassa maggasaccaṃ nirujjhissatīti?

647. Aggamaggassa bhaṅgakkhaṇe arahantānaṃ ye ca puthujjanā maggaṃ na paṭilabhissanti tesaṃ dukkhasaccaṃ nirujjhittha, no ca tesaṃ maggasaccaṃ nirujjhissati. Aggamaggassa uppādakkhaṇe yassa cittassa anantarā aggamaggaṃ paṭilabhissanti ye caññe maggaṃ paṭilabhissanti tesaṃ dukkhasaccañca nirujjhittha maggasaccañca nirujjhissati.

648. «  Yassa vā pana…pe… ? Āmantā.

(127.)

649. »  Yassa samudayasaccaṃ nirujjhittha tassa maggasaccaṃ nirujjhissatīti?

650. Aggamaggassa bhaṅgakkhaṇe arahantānaṃ ye ca puthujjanā maggaṃ na paṭilabhissanti tesaṃ samudayasaccaṃ nirujjhittha, no ca tesaṃ maggasaccaṃ nirujjhissati. Aggamaggassa uppādakkhaṇe yassa cittassa anantarā aggamaggaṃ paṭilabhissanti ye caññe maggaṃ paṭilabhissanti tesaṃ samudayasaccañca nirujjhittha maggasaccañca nirujjhissati.

651. «  Yassa vā pana…pe… ? Āmantā.


