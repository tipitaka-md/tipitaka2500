---
title: 2.1.4.1 Anulomapuggala
path: /tipitaka/33Y5/2/2.1/2.1.4/2.1.4.1
ref: 260032
breadcrumbs:
  - name: Home
    link: /
  - name: 33Y5 Saccayamakapāḷi
    link: /tipitaka/33Y5
  - name: 2 Pavattivāra
    link: /tipitaka/33Y5/2
  - name: 2.1 Uppādavāra
    link: /tipitaka/33Y5/2/2.1
  - name: 2.1.4 Paccuppannātītavāra
    link: /tipitaka/33Y5/2/2.1/2.1.4
prevL: /tipitaka/33Y5/2/2.1/2.1.4
upL: /tipitaka/33Y5/2/2.1/2.1.4
nextL: /tipitaka/33Y5/2/2.1/2.1.4/2.1.4.2
---

# 2.1.4.1 Anulomapuggala

### Pavattivāra

### Uppādavāra

### Paccuppannātītavāra

### Anulomapuggala

(58.)

346. »  Yassa dukkhasaccaṃ uppajjati tassa samudayasaccaṃ uppajjitthāti? Āmantā.

347. «  Yassa vā pana samudayasaccaṃ uppajjittha tassa dukkhasaccaṃ uppajjatīti?

348. Sabbesaṃ cavantānaṃ pavatte cittassa bhaṅgakkhaṇe arūpe maggassa ca phalassa ca uppādakkhaṇe tesaṃ samudayasaccaṃ uppajjittha, no ca tesaṃ dukkhasaccaṃ uppajjati. Sabbesaṃ upapajjantānaṃ pavatte cittassa uppādakkhaṇe tesaṃ samudayasaccañca uppajjittha dukkhasaccañca uppajjati.

349. »  Yassa dukkhasaccaṃ uppajjati tassa maggasaccaṃ uppajjitthāti? Anabhisametāvīnaṃ upapajjantānaṃ pavatte cittassa uppādakkhaṇe tesaṃ dukkhasaccaṃ uppajjati, no ca tesaṃ maggasaccaṃ uppajjittha. Abhisametāvīnaṃ upapajjantānaṃ pavatte cittassa uppādakkhaṇe tesaṃ dukkhasaccañca uppajjati maggasaccañca uppajjittha.

350. «  Yassa vā pana maggasaccaṃ uppajjittha tassa dukkhasaccaṃ uppajjatīti?

351. Abhisametāvīnaṃ cavantānaṃ pavatte cittassa bhaṅgakkhaṇe arūpe maggassa ca phalassa ca uppādakkhaṇe tesaṃ maggasaccaṃ uppajjittha, no ca tesaṃ dukkhasaccaṃ uppajjati. Abhisametāvīnaṃ upapajjantānaṃ pavatte cittassa uppādakkhaṇe tesaṃ maggasaccañca uppajjittha dukkhasaccañca uppajjati.

(59.)

352. »  Yassa samudayasaccaṃ uppajjati tassa maggasaccaṃ uppajjitthāti?

353. Anabhisametāvīnaṃ taṇhāya uppādakkhaṇe tesaṃ samudayasaccaṃ uppajjati, no ca tesaṃ maggasaccaṃ uppajjittha. Abhisametāvīnaṃ taṇhāya uppādakkhaṇe tesaṃ samudayasaccañca uppajjati maggasaccañca uppajjittha.

354. «  Yassa vā pana maggasaccaṃ uppajjittha tassa samudayasaccaṃ uppajjatīti?

355. Abhisametāvīnaṃ taṇhāya bhaṅgakkhaṇe taṇhāvippayuttacitte vattamāne nirodhasamāpannānaṃ tesaṃ maggasaccaṃ uppajjittha, no ca tesaṃ samudayasaccaṃ uppajjati. Abhisametāvīnaṃ taṇhāya uppādakkhaṇe tesaṃ maggasaccañca uppajjittha samudayasaccañca uppajjati.


