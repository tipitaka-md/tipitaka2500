
[Home](/) / [33Y5 Saccayamakapāḷi](../../../../33Y5.md) / [2 Pavattivāra](../../../2.md) / [2.1 Uppādavāra](../../2.1.md) / [2.1.1 Paccuppannavāra](../2.1.1.md)

# 2.1.1.1 Anulomapuggala

* Pavattivāra

* Uppādavāra

* Paccuppannavāra

* Anulomapuggala

(27.)

220\. »  Yassa dukkhasaccaṃ uppajjati tassa samudayasaccaṃ uppajjatīti?

221\. Sabbesaṃ upapajjantānaṃ pavatte taṇhāvippayuttacittassa uppādakkhaṇe tesaṃ dukkhasaccaṃ uppajjati, no ca tesaṃ samudayasaccaṃ uppajjati. Taṇhāya uppādakkhaṇe tesaṃ dukkhasaccañca uppajjati samudayasaccañca uppajjati.

222\. «  Yassa vā pana samudayasaccaṃ uppajjati tassa dukkhasaccaṃ uppajjatīti? Āmantā.

223\. »  Yassa dukkhasaccaṃ uppajjati tassa maggasaccaṃ uppajjatīti?

224\. Sabbesaṃ upapajjantānaṃ pavatte maggavippayuttacittassa uppādakkhaṇe tesaṃ dukkhasaccaṃ uppajjati, no ca tesaṃ maggasaccaṃ uppajjati. Pañcavokāre maggassa uppādakkhaṇe tesaṃ dukkhasaccañca uppajjati maggasaccañca uppajjati.

225\. «  Yassa vā pana maggasaccaṃ uppajjati tassa dukkhasaccaṃ uppajjatīti?

226\. Arūpe maggassa uppādakkhaṇe tesaṃ maggasaccaṃ uppajjati, no ca tesaṃ dukkhasaccaṃ uppajjati. Pañcavokāre maggassa uppādakkhaṇe tesaṃ maggasaccañca uppajjati dukkhasaccañca uppajjati.

(28.)

227\. »  Yassa samudayasaccaṃ uppajjati tassa maggasaccaṃ uppajjatīti? No.

228\. «  Yassa vā pana maggasaccaṃ uppajjati tassa samudayasaccaṃ uppajjatīti? No.

[Go to previous page (2.1.1 Paccuppannavāra)](../2.1.1.md) / [Go to parent page (2.1.1 Paccuppannavāra)](../2.1.1.md) / [Go to next page (2.1.1.2 Anulomaokāsa)](2.1.1.2.md)


