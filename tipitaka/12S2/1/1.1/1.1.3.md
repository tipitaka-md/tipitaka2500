---
title: 1.1.3 Paṭipadāsutta
path: /tipitaka/12S2/1/1.1/1.1.3
ref: 273888
breadcrumbs:
  - name: Home
    link: /
  - name: 12S2 Nidānavaggasaṃyuttapāḷi
    link: /tipitaka/12S2
  - name: 1 Nidānasaṃyutta
    link: /tipitaka/12S2/1
  - name: 1.1 Buddhavagga
    link: /tipitaka/12S2/1/1.1
prevL: /tipitaka/12S2/1/1.1/1.1.2
upL: /tipitaka/12S2/1/1.1
nextL: /tipitaka/12S2/1/1.1/1.1.4
---

# 1.1.3 Paṭipadāsutta

### Nidānasaṃyutta

### Buddhavagga

### Paṭipadāsutta

(3.)

22. Sāvatthiyaṃ viharati…pe…  “micchāpaṭipadañca vo, bhikkhave, desessāmi sammāpaṭipadañca. Taṃ suṇātha, sādhukaṃ manasi karotha, bhāsissāmī”ti. “Evaṃ, bhante”ti kho te bhikkhū bhagavato paccassosuṃ. Bhagavā etadavoca—

23. “Katamā ca, bhikkhave, micchāpaṭipadā? Avijjāpaccayā, bhikkhave, saṅkhārā; saṅkhārapaccayā viññāṇaṃ…pe…  evametassa kevalassa dukkhakkhandhassa samudayo hoti. Ayaṃ vuccati, bhikkhave, micchāpaṭipadā.

24. Katamā ca, bhikkhave, sammāpaṭipadā? Avijjāya tveva asesavirāganirodhā saṅkhāranirodho; saṅkhāranirodhā viññāṇanirodho…pe…  evametassa kevalassa dukkhakkhandhassa nirodho hoti. Ayaṃ vuccati, bhikkhave, sammāpaṭipadā”ti.

===

25. Tatiyaṃ.




