
[Home](/) / [12S2 Nidānavaggasaṃyuttapāḷi](/tipitaka/12S2.md) / [1 Nidānasaṃyutta](/tipitaka/12S2/1.md) / [1.3 Dasabalavagga](/tipitaka/12S2/1/1.3.md)

# 𑁧𑁇𑁩𑁇𑁩 𑀉𑀧𑀦𑀺𑀲𑀲𑀼𑀢𑁆𑀢

### 𑀦𑀺𑀤𑀸𑀦𑀲𑀁𑀬𑀼𑀢𑁆𑀢

### 𑀤𑀲𑀩𑀮𑀯𑀕𑁆𑀕

### 𑀉𑀧𑀦𑀺𑀲𑀲𑀼𑀢𑁆𑀢

(23.)

134. 𑀲𑀸𑀯𑀢𑁆𑀣𑀺𑀬𑀁 𑀯𑀺𑀳𑀭𑀢𑀺𑁇 “𑀚𑀸𑀦𑀢𑁄 𑀅𑀳𑀁, 𑀪𑀺𑀓𑁆𑀔𑀯𑁂, 𑀧𑀲𑁆𑀲𑀢𑁄 𑀆𑀲𑀯𑀸𑀦𑀁 𑀔𑀬𑀁 𑀯𑀤𑀸𑀫𑀺, 𑀦𑁄 𑀅𑀚𑀸𑀦𑀢𑁄 𑀦𑁄 𑀅𑀧𑀲𑁆𑀲𑀢𑁄𑁇 𑀓𑀺𑀜𑁆𑀘, 𑀪𑀺𑀓𑁆𑀔𑀯𑁂, 𑀚𑀸𑀦𑀢𑁄 𑀓𑀺𑀁 𑀧𑀲𑁆𑀲𑀢𑁄 𑀆𑀲𑀯𑀸𑀦𑀁 𑀔𑀬𑁄 𑀳𑁄𑀢𑀺? 𑀇𑀢𑀺 𑀭𑀽𑀧𑀁 𑀇𑀢𑀺 𑀭𑀽𑀧𑀲𑁆𑀲 𑀲𑀫𑀼𑀤𑀬𑁄 𑀇𑀢𑀺 𑀭𑀽𑀧𑀲𑁆𑀲 𑀅𑀢𑁆𑀣𑀗𑁆𑀕𑀫𑁄, 𑀇𑀢𑀺 𑀯𑁂𑀤𑀦𑀸…𑀧𑁂…  𑀇𑀢𑀺 𑀲𑀜𑁆𑀜𑀸…  𑀇𑀢𑀺 𑀲𑀗𑁆𑀔𑀸𑀭𑀸…  𑀇𑀢𑀺 𑀯𑀺𑀜𑁆𑀜𑀸𑀡𑀁 𑀇𑀢𑀺 𑀯𑀺𑀜𑁆𑀜𑀸𑀡𑀲𑁆𑀲 𑀲𑀫𑀼𑀤𑀬𑁄 𑀇𑀢𑀺 𑀯𑀺𑀜𑁆𑀜𑀸𑀡𑀲𑁆𑀲 𑀅𑀢𑁆𑀣𑀗𑁆𑀕𑀫𑁄𑀢𑀺𑁇 𑀏𑀯𑀁 𑀔𑁄, 𑀪𑀺𑀓𑁆𑀔𑀯𑁂, 𑀚𑀸𑀦𑀢𑁄 𑀏𑀯𑀁 𑀧𑀲𑁆𑀲𑀢𑁄 𑀆𑀲𑀯𑀸𑀦𑀁 𑀔𑀬𑁄 𑀳𑁄𑀢𑀺𑁇

135. 𑀬𑀫𑁆𑀧𑀺𑀲𑁆𑀲 𑀢𑀁, 𑀪𑀺𑀓𑁆𑀔𑀯𑁂, 𑀔𑀬𑀲𑁆𑀫𑀺𑀁 𑀔𑀬𑁂𑀜𑀸𑀡𑀁, 𑀢𑀫𑁆𑀧𑀺 𑀲𑁅𑀧𑀦𑀺𑀲𑀁 𑀯𑀤𑀸𑀫𑀺, 𑀦𑁄 𑀅𑀦𑀼𑀧𑀦𑀺𑀲𑀁𑁇 𑀓𑀸 𑀘, 𑀪𑀺𑀓𑁆𑀔𑀯𑁂, 𑀔𑀬𑁂𑀜𑀸𑀡𑀲𑁆𑀲 𑀉𑀧𑀦𑀺𑀲𑀸? ‘𑀯𑀺𑀫𑀼𑀢𑁆𑀢𑀻’𑀢𑀺𑀲𑁆𑀲 𑀯𑀘𑀦𑀻𑀬𑀁𑁇 𑀯𑀺𑀫𑀼𑀢𑁆𑀢𑀺𑀫𑁆𑀧𑀸𑀳𑀁, 𑀪𑀺𑀓𑁆𑀔𑀯𑁂, 𑀲𑁅𑀧𑀦𑀺𑀲𑀁 𑀯𑀤𑀸𑀫𑀺, 𑀦𑁄 𑀅𑀦𑀼𑀧𑀦𑀺𑀲𑀁𑁇 𑀓𑀸 𑀘, 𑀪𑀺𑀓𑁆𑀔𑀯𑁂, 𑀯𑀺𑀫𑀼𑀢𑁆𑀢𑀺𑀬𑀸 𑀉𑀧𑀦𑀺𑀲𑀸? ‘𑀯𑀺𑀭𑀸𑀕𑁄’𑀢𑀺𑀲𑁆𑀲 𑀯𑀘𑀦𑀻𑀬𑀁𑁇 𑀯𑀺𑀭𑀸𑀕𑀫𑁆𑀧𑀸𑀳𑀁, 𑀪𑀺𑀓𑁆𑀔𑀯𑁂, 𑀲𑁅𑀧𑀦𑀺𑀲𑀁 𑀯𑀤𑀸𑀫𑀺, 𑀦𑁄 𑀅𑀦𑀼𑀧𑀦𑀺𑀲𑀁𑁇 𑀓𑀸 𑀘, 𑀪𑀺𑀓𑁆𑀔𑀯𑁂, 𑀯𑀺𑀭𑀸𑀕𑀲𑁆𑀲 𑀉𑀧𑀦𑀺𑀲𑀸? ‘𑀦𑀺𑀩𑁆𑀩𑀺𑀤𑀸’𑀢𑀺𑀲𑁆𑀲 𑀯𑀘𑀦𑀻𑀬𑀁𑁇 𑀦𑀺𑀩𑁆𑀩𑀺𑀤𑀫𑁆𑀧𑀸𑀳𑀁, 𑀪𑀺𑀓𑁆𑀔𑀯𑁂, 𑀲𑁅𑀧𑀦𑀺𑀲𑀁 𑀯𑀤𑀸𑀫𑀺, 𑀦𑁄 𑀅𑀦𑀼𑀧𑀦𑀺𑀲𑀁𑁇 𑀓𑀸 𑀘, 𑀪𑀺𑀓𑁆𑀔𑀯𑁂, 𑀦𑀺𑀩𑁆𑀩𑀺𑀤𑀸𑀬 𑀉𑀧𑀦𑀺𑀲𑀸? ‘𑀬𑀣𑀸𑀪𑀽𑀢𑀜𑀸𑀡𑀤𑀲𑁆𑀲𑀦𑀦𑁆’𑀢𑀺𑀲𑁆𑀲 𑀯𑀘𑀦𑀻𑀬𑀁𑁇 𑀬𑀣𑀸𑀪𑀽𑀢𑀜𑀸𑀡𑀤𑀲𑁆𑀲𑀦𑀫𑁆𑀧𑀸𑀳𑀁, 𑀪𑀺𑀓𑁆𑀔𑀯𑁂, 𑀲𑁅𑀧𑀦𑀺𑀲𑀁 𑀯𑀤𑀸𑀫𑀺, 𑀦𑁄 𑀅𑀦𑀼𑀧𑀦𑀺𑀲𑀁𑁇 𑀓𑀸 𑀘, 𑀪𑀺𑀓𑁆𑀔𑀯𑁂, 𑀬𑀣𑀸𑀪𑀽𑀢𑀜𑀸𑀡𑀤𑀲𑁆𑀲𑀦𑀲𑁆𑀲 𑀉𑀧𑀦𑀺𑀲𑀸? ‘𑀲𑀫𑀸𑀥𑀻’𑀢𑀺𑀲𑁆𑀲 𑀯𑀘𑀦𑀻𑀬𑀁𑁇 𑀲𑀫𑀸𑀥𑀺𑀫𑁆𑀧𑀸𑀳𑀁, 𑀪𑀺𑀓𑁆𑀔𑀯𑁂, 𑀲𑁅𑀧𑀦𑀺𑀲𑀁 𑀯𑀤𑀸𑀫𑀺, 𑀦𑁄 𑀅𑀦𑀼𑀧𑀦𑀺𑀲𑀁𑁇

136. 𑀓𑀸 𑀘, 𑀪𑀺𑀓𑁆𑀔𑀯𑁂, 𑀲𑀫𑀸𑀥𑀺𑀲𑁆𑀲 𑀉𑀧𑀦𑀺𑀲𑀸? ‘𑀲𑀼𑀔𑀦𑁆’𑀢𑀺𑀲𑁆𑀲 𑀯𑀘𑀦𑀻𑀬𑀁𑁇 𑀲𑀼𑀔𑀫𑁆𑀧𑀸𑀳𑀁, 𑀪𑀺𑀓𑁆𑀔𑀯𑁂, 𑀲𑁅𑀧𑀦𑀺𑀲𑀁 𑀯𑀤𑀸𑀫𑀺, 𑀦𑁄 𑀅𑀦𑀼𑀧𑀦𑀺𑀲𑀁𑁇 𑀓𑀸 𑀘, 𑀪𑀺𑀓𑁆𑀔𑀯𑁂, 𑀲𑀼𑀔𑀲𑁆𑀲 𑀉𑀧𑀦𑀺𑀲𑀸? ‘𑀧𑀲𑁆𑀲𑀤𑁆𑀥𑀻’𑀢𑀺𑀲𑁆𑀲 𑀯𑀘𑀦𑀻𑀬𑀁𑁇 𑀧𑀲𑁆𑀲𑀤𑁆𑀥𑀺𑀫𑁆𑀧𑀸𑀳𑀁, 𑀪𑀺𑀓𑁆𑀔𑀯𑁂, 𑀲𑁅𑀧𑀦𑀺𑀲𑀁 𑀯𑀤𑀸𑀫𑀺, 𑀦𑁄 𑀅𑀦𑀼𑀧𑀦𑀺𑀲𑀁𑁇 𑀓𑀸 𑀘, 𑀪𑀺𑀓𑁆𑀔𑀯𑁂, 𑀧𑀲𑁆𑀲𑀤𑁆𑀥𑀺𑀬𑀸 𑀉𑀧𑀦𑀺𑀲𑀸? ‘𑀧𑀻𑀢𑀻’𑀢𑀺𑀲𑁆𑀲 𑀯𑀘𑀦𑀻𑀬𑀁𑁇 𑀧𑀻𑀢𑀺𑀫𑁆𑀧𑀸𑀳𑀁, 𑀪𑀺𑀓𑁆𑀔𑀯𑁂, 𑀲𑁅𑀧𑀦𑀺𑀲𑀁 𑀯𑀤𑀸𑀫𑀺, 𑀦𑁄 𑀅𑀦𑀼𑀧𑀦𑀺𑀲𑀁𑁇 𑀓𑀸 𑀘, 𑀪𑀺𑀓𑁆𑀔𑀯𑁂, 𑀧𑀻𑀢𑀺𑀬𑀸 𑀉𑀧𑀦𑀺𑀲𑀸? ‘𑀧𑀸𑀫𑁄𑀚𑁆𑀚𑀦𑁆’𑀢𑀺𑀲𑁆𑀲 𑀯𑀘𑀦𑀻𑀬𑀁𑁇 𑀧𑀸𑀫𑁄𑀚𑁆𑀚𑀫𑁆𑀧𑀸𑀳𑀁, 𑀪𑀺𑀓𑁆𑀔𑀯𑁂, 𑀲𑁅𑀧𑀦𑀺𑀲𑀁 𑀯𑀤𑀸𑀫𑀺, 𑀦𑁄 𑀅𑀦𑀼𑀧𑀦𑀺𑀲𑀁𑁇 𑀓𑀸 𑀘, 𑀪𑀺𑀓𑁆𑀔𑀯𑁂, 𑀧𑀸𑀫𑁄𑀚𑁆𑀚𑀲𑁆𑀲 𑀉𑀧𑀦𑀺𑀲𑀸? ‘𑀲𑀤𑁆𑀥𑀸’𑀢𑀺𑀲𑁆𑀲 𑀯𑀘𑀦𑀻𑀬𑀁𑁇 𑀲𑀤𑁆𑀥𑀫𑁆𑀧𑀸𑀳𑀁, 𑀪𑀺𑀓𑁆𑀔𑀯𑁂, 𑀲𑁅𑀧𑀦𑀺𑀲𑀁 𑀯𑀤𑀸𑀫𑀺, 𑀦𑁄 𑀅𑀦𑀼𑀧𑀦𑀺𑀲𑀁𑁇

137. 𑀓𑀸 𑀘, 𑀪𑀺𑀓𑁆𑀔𑀯𑁂, 𑀲𑀤𑁆𑀥𑀸𑀬 𑀉𑀧𑀦𑀺𑀲𑀸? ‘𑀤𑀼𑀓𑁆𑀔𑀦𑁆’𑀢𑀺𑀲𑁆𑀲 𑀯𑀘𑀦𑀻𑀬𑀁𑁇 𑀤𑀼𑀓𑁆𑀔𑀫𑁆𑀧𑀸𑀳𑀁, 𑀪𑀺𑀓𑁆𑀔𑀯𑁂, 𑀲𑁅𑀧𑀦𑀺𑀲𑀁 𑀯𑀤𑀸𑀫𑀺, 𑀦𑁄 𑀅𑀦𑀼𑀧𑀦𑀺𑀲𑀁𑁇 𑀓𑀸 𑀘, 𑀪𑀺𑀓𑁆𑀔𑀯𑁂, 𑀤𑀼𑀓𑁆𑀔𑀲𑁆𑀲 𑀉𑀧𑀦𑀺𑀲𑀸? ‘𑀚𑀸𑀢𑀻’𑀢𑀺𑀲𑁆𑀲 𑀯𑀘𑀦𑀻𑀬𑀁𑁇 𑀚𑀸𑀢𑀺𑀫𑁆𑀧𑀸𑀳𑀁, 𑀪𑀺𑀓𑁆𑀔𑀯𑁂, 𑀲𑁅𑀧𑀦𑀺𑀲𑀁 𑀯𑀤𑀸𑀫𑀺, 𑀦𑁄 𑀅𑀦𑀼𑀧𑀦𑀺𑀲𑀁𑁇 𑀓𑀸 𑀘, 𑀪𑀺𑀓𑁆𑀔𑀯𑁂, 𑀚𑀸𑀢𑀺𑀬𑀸 𑀉𑀧𑀦𑀺𑀲𑀸? ‘𑀪𑀯𑁄’𑀢𑀺𑀲𑁆𑀲 𑀯𑀘𑀦𑀻𑀬𑀁𑁇 𑀪𑀯𑀫𑁆𑀧𑀸𑀳𑀁, 𑀪𑀺𑀓𑁆𑀔𑀯𑁂, 𑀲𑁅𑀧𑀦𑀺𑀲𑀁 𑀯𑀤𑀸𑀫𑀺, 𑀦𑁄 𑀅𑀦𑀼𑀧𑀦𑀺𑀲𑀁𑁇 𑀓𑀸 𑀘, 𑀪𑀺𑀓𑁆𑀔𑀯𑁂, 𑀪𑀯𑀲𑁆𑀲 𑀉𑀧𑀦𑀺𑀲𑀸? ‘𑀉𑀧𑀸𑀤𑀸𑀦𑀦𑁆’𑀢𑀺𑀲𑁆𑀲 𑀯𑀘𑀦𑀻𑀬𑀁𑁇 𑀉𑀧𑀸𑀤𑀸𑀦𑀫𑁆𑀧𑀸𑀳𑀁, 𑀪𑀺𑀓𑁆𑀔𑀯𑁂, 𑀲𑁅𑀧𑀦𑀺𑀲𑀁 𑀯𑀤𑀸𑀫𑀺, 𑀦𑁄 𑀅𑀦𑀼𑀧𑀦𑀺𑀲𑀁𑁇 𑀓𑀸 𑀘, 𑀪𑀺𑀓𑁆𑀔𑀯𑁂, 𑀉𑀧𑀸𑀤𑀸𑀦𑀲𑁆𑀲 𑀉𑀧𑀦𑀺𑀲𑀸? ‘𑀢𑀡𑁆𑀳𑀸’𑀢𑀺𑀲𑁆𑀲 𑀯𑀘𑀦𑀻𑀬𑀁𑁇 𑀢𑀡𑁆𑀳𑀫𑁆𑀧𑀸𑀳𑀁, 𑀪𑀺𑀓𑁆𑀔𑀯𑁂, 𑀲𑁅𑀧𑀦𑀺𑀲𑀁 𑀯𑀤𑀸𑀫𑀺, 𑀦𑁄 𑀅𑀦𑀼𑀧𑀦𑀺𑀲𑀁𑁇

138. 𑀓𑀸 𑀘, 𑀪𑀺𑀓𑁆𑀔𑀯𑁂, 𑀢𑀡𑁆𑀳𑀸𑀬 𑀉𑀧𑀦𑀺𑀲𑀸? ‘𑀯𑁂𑀤𑀦𑀸’𑀢𑀺𑀲𑁆𑀲 𑀯𑀘𑀦𑀻𑀬𑀁…𑀧𑁂…  ‘𑀨𑀲𑁆𑀲𑁄’𑀢𑀺𑀲𑁆𑀲 𑀯𑀘𑀦𑀻𑀬𑀁…  ‘𑀲𑀍𑀆𑀬𑀢𑀦𑀦𑁆’𑀢𑀺𑀲𑁆𑀲 𑀯𑀘𑀦𑀻𑀬𑀁…  ‘𑀦𑀸𑀫𑀭𑀽𑀧𑀦𑁆’𑀢𑀺𑀲𑁆𑀲 𑀯𑀘𑀦𑀻𑀬𑀁…  ‘𑀯𑀺𑀜𑁆𑀜𑀸𑀡𑀦𑁆’𑀢𑀺𑀲𑁆𑀲 𑀯𑀘𑀦𑀻𑀬𑀁…  ‘𑀲𑀗𑁆𑀔𑀸𑀭𑀸’𑀢𑀺𑀲𑁆𑀲 𑀯𑀘𑀦𑀻𑀬𑀁𑁇 𑀲𑀗𑁆𑀔𑀸𑀭𑁂𑀧𑀸𑀳𑀁, 𑀪𑀺𑀓𑁆𑀔𑀯𑁂, 𑀲𑁅𑀧𑀦𑀺𑀲𑁂 𑀯𑀤𑀸𑀫𑀺, 𑀦𑁄 𑀅𑀦𑀼𑀧𑀦𑀺𑀲𑁂𑁇 𑀓𑀸 𑀘, 𑀪𑀺𑀓𑁆𑀔𑀯𑁂, 𑀲𑀗𑁆𑀔𑀸𑀭𑀸𑀦𑀁 𑀉𑀧𑀦𑀺𑀲𑀸? ‘𑀅𑀯𑀺𑀚𑁆𑀚𑀸’𑀢𑀺𑀲𑁆𑀲 𑀯𑀘𑀦𑀻𑀬𑀁𑁇

139. 𑀇𑀢𑀺 𑀔𑁄, 𑀪𑀺𑀓𑁆𑀔𑀯𑁂, 𑀅𑀯𑀺𑀚𑁆𑀚𑀽𑀧𑀦𑀺𑀲𑀸 𑀲𑀗𑁆𑀔𑀸𑀭𑀸, 𑀲𑀗𑁆𑀔𑀸𑀭𑀽𑀧𑀦𑀺𑀲𑀁 𑀯𑀺𑀜𑁆𑀜𑀸𑀡𑀁, 𑀯𑀺𑀜𑁆𑀜𑀸𑀡𑀽𑀧𑀦𑀺𑀲𑀁 𑀦𑀸𑀫𑀭𑀽𑀧𑀁, 𑀦𑀸𑀫𑀭𑀽𑀧𑀽𑀧𑀦𑀺𑀲𑀁 𑀲𑀍𑀆𑀬𑀢𑀦𑀁, 𑀲𑀍𑀆𑀬𑀢𑀦𑀽𑀧𑀦𑀺𑀲𑁄 𑀨𑀲𑁆𑀲𑁄, 𑀨𑀲𑁆𑀲𑀽𑀧𑀦𑀺𑀲𑀸 𑀯𑁂𑀤𑀦𑀸, 𑀯𑁂𑀤𑀦𑀽𑀧𑀦𑀺𑀲𑀸 𑀢𑀡𑁆𑀳𑀸, 𑀢𑀡𑁆𑀳𑀽𑀧𑀦𑀺𑀲𑀁 𑀉𑀧𑀸𑀤𑀸𑀦𑀁, 𑀉𑀧𑀸𑀤𑀸𑀦𑀽𑀧𑀦𑀺𑀲𑁄 𑀪𑀯𑁄, 𑀪𑀯𑀽𑀧𑀦𑀺𑀲𑀸 𑀚𑀸𑀢𑀺, 𑀚𑀸𑀢𑀽𑀧𑀦𑀺𑀲𑀁 𑀤𑀼𑀓𑁆𑀔𑀁, 𑀤𑀼𑀓𑁆𑀔𑀽𑀧𑀦𑀺𑀲𑀸 𑀲𑀤𑁆𑀥𑀸, 𑀲𑀤𑁆𑀥𑀽𑀧𑀦𑀺𑀲𑀁 𑀧𑀸𑀫𑁄𑀚𑁆𑀚𑀁, 𑀧𑀸𑀫𑁄𑀚𑁆𑀚𑀽𑀧𑀦𑀺𑀲𑀸 𑀧𑀻𑀢𑀺, 𑀧𑀻𑀢𑀽𑀧𑀦𑀺𑀲𑀸 𑀧𑀲𑁆𑀲𑀤𑁆𑀥𑀺, 𑀧𑀲𑁆𑀲𑀤𑁆𑀥𑀽𑀧𑀦𑀺𑀲𑀁 𑀲𑀼𑀔𑀁, 𑀲𑀼𑀔𑀽𑀧𑀦𑀺𑀲𑁄 𑀲𑀫𑀸𑀥𑀺, 𑀲𑀫𑀸𑀥𑀽𑀧𑀦𑀺𑀲𑀁 𑀬𑀣𑀸𑀪𑀽𑀢𑀜𑀸𑀡𑀤𑀲𑁆𑀲𑀦𑀁, 𑀬𑀣𑀸𑀪𑀽𑀢𑀜𑀸𑀡𑀤𑀲𑁆𑀲𑀦𑀽𑀧𑀦𑀺𑀲𑀸 𑀦𑀺𑀩𑁆𑀩𑀺𑀤𑀸, 𑀦𑀺𑀩𑁆𑀩𑀺𑀤𑀽𑀧𑀦𑀺𑀲𑁄 𑀯𑀺𑀭𑀸𑀕𑁄, 𑀯𑀺𑀭𑀸𑀕𑀽𑀧𑀦𑀺𑀲𑀸 𑀯𑀺𑀫𑀼𑀢𑁆𑀢𑀺, 𑀯𑀺𑀫𑀼𑀢𑁆𑀢𑀽𑀧𑀦𑀺𑀲𑀁 𑀔𑀬𑁂𑀜𑀸𑀡𑀁𑁇

140. 𑀲𑁂𑀬𑁆𑀬𑀣𑀸𑀧𑀺, 𑀪𑀺𑀓𑁆𑀔𑀯𑁂, 𑀉𑀧𑀭𑀺𑀧𑀩𑁆𑀩𑀢𑁂 𑀣𑀼𑀮𑁆𑀮𑀨𑀼𑀲𑀺𑀢𑀓𑁂 𑀤𑁂𑀯𑁂 𑀯𑀲𑁆𑀲𑀦𑁆𑀢𑁂 𑀢𑀁 𑀉𑀤𑀓𑀁 𑀬𑀣𑀸𑀦𑀺𑀦𑁆𑀦𑀁 𑀧𑀯𑀢𑁆𑀢𑀫𑀸𑀦𑀁 𑀧𑀩𑁆𑀩𑀢𑀓𑀦𑁆𑀤𑀭𑀧𑀤𑀭𑀲𑀸𑀔𑀸 𑀧𑀭𑀺𑀧𑀽𑀭𑁂𑀢𑀺𑁇 𑀧𑀩𑁆𑀩𑀢𑀓𑀦𑁆𑀤𑀭𑀧𑀤𑀭𑀲𑀸𑀔𑀸𑀧𑀭𑀺𑀧𑀽𑀭𑀸 𑀓𑀼𑀲𑁄𑀩𑁆𑀪𑁂 𑀧𑀭𑀺𑀧𑀽𑀭𑁂𑀦𑁆𑀢𑀺𑁇 𑀓𑀼𑀲𑁄𑀩𑁆𑀪𑀸 𑀧𑀭𑀺𑀧𑀽𑀭𑀸 𑀫𑀳𑀸𑀲𑁄𑀩𑁆𑀪𑁂 𑀧𑀭𑀺𑀧𑀽𑀭𑁂𑀦𑁆𑀢𑀺𑁇 𑀫𑀳𑀸𑀲𑁄𑀩𑁆𑀪𑀸 𑀧𑀭𑀺𑀧𑀽𑀭𑀸 𑀓𑀼𑀦𑁆𑀦𑀤𑀺𑀬𑁄 𑀧𑀭𑀺𑀧𑀽𑀭𑁂𑀦𑁆𑀢𑀺𑁇 𑀓𑀼𑀦𑁆𑀦𑀤𑀺𑀬𑁄 𑀧𑀭𑀺𑀧𑀽𑀭𑀸 𑀫𑀳𑀸𑀦𑀤𑀺𑀬𑁄 𑀧𑀭𑀺𑀧𑀽𑀭𑁂𑀦𑁆𑀢𑀺𑁇 𑀫𑀳𑀸𑀦𑀤𑀺𑀬𑁄 𑀧𑀭𑀺𑀧𑀽𑀭𑀸 𑀫𑀳𑀸𑀲𑀫𑀼𑀤𑁆𑀤𑀁 𑀧𑀭𑀺𑀧𑀽𑀭𑁂𑀦𑁆𑀢𑀺𑁇

141. 𑀏𑀯𑀫𑁂𑀯 𑀔𑁄, 𑀪𑀺𑀓𑁆𑀔𑀯𑁂, 𑀅𑀯𑀺𑀚𑁆𑀚𑀽𑀧𑀦𑀺𑀲𑀸 𑀲𑀗𑁆𑀔𑀸𑀭𑀸, 𑀲𑀗𑁆𑀔𑀸𑀭𑀽𑀧𑀦𑀺𑀲𑀁 𑀯𑀺𑀜𑁆𑀜𑀸𑀡𑀁, 𑀯𑀺𑀜𑁆𑀜𑀸𑀡𑀽𑀧𑀦𑀺𑀲𑀁 𑀦𑀸𑀫𑀭𑀽𑀧𑀁, 𑀦𑀸𑀫𑀭𑀽𑀧𑀽𑀧𑀦𑀺𑀲𑀁 𑀲𑀍𑀆𑀬𑀢𑀦𑀁, 𑀲𑀍𑀆𑀬𑀢𑀦𑀽𑀧𑀦𑀺𑀲𑁄 𑀨𑀲𑁆𑀲𑁄, 𑀨𑀲𑁆𑀲𑀽𑀧𑀦𑀺𑀲𑀸 𑀯𑁂𑀤𑀦𑀸, 𑀯𑁂𑀤𑀦𑀽𑀧𑀦𑀺𑀲𑀸 𑀢𑀡𑁆𑀳𑀸, 𑀢𑀡𑁆𑀳𑀽𑀧𑀦𑀺𑀲𑀁 𑀉𑀧𑀸𑀤𑀸𑀦𑀁, 𑀉𑀧𑀸𑀤𑀸𑀦𑀽𑀧𑀦𑀺𑀲𑁄 𑀪𑀯𑁄, 𑀪𑀯𑀽𑀧𑀦𑀺𑀲𑀸 𑀚𑀸𑀢𑀺, 𑀚𑀸𑀢𑀽𑀧𑀦𑀺𑀲𑀁 𑀤𑀼𑀓𑁆𑀔𑀁, 𑀤𑀼𑀓𑁆𑀔𑀽𑀧𑀦𑀺𑀲𑀸 𑀲𑀤𑁆𑀥𑀸, 𑀲𑀤𑁆𑀥𑀽𑀧𑀦𑀺𑀲𑀁 𑀧𑀸𑀫𑁄𑀚𑁆𑀚𑀁, 𑀧𑀸𑀫𑁄𑀚𑁆𑀚𑀽𑀧𑀦𑀺𑀲𑀸 𑀧𑀻𑀢𑀺, 𑀧𑀻𑀢𑀽𑀧𑀦𑀺𑀲𑀸 𑀧𑀲𑁆𑀲𑀤𑁆𑀥𑀺, 𑀧𑀲𑁆𑀲𑀤𑁆𑀥𑀽𑀧𑀦𑀺𑀲𑀁 𑀲𑀼𑀔𑀁, 𑀲𑀼𑀔𑀽𑀧𑀦𑀺𑀲𑁄 𑀲𑀫𑀸𑀥𑀺, 𑀲𑀫𑀸𑀥𑀽𑀧𑀦𑀺𑀲𑀁 𑀬𑀣𑀸𑀪𑀽𑀢𑀜𑀸𑀡𑀤𑀲𑁆𑀲𑀦𑀁, 𑀬𑀣𑀸𑀪𑀽𑀢𑀜𑀸𑀡𑀤𑀲𑁆𑀲𑀦𑀽𑀧𑀦𑀺𑀲𑀸 𑀦𑀺𑀩𑁆𑀩𑀺𑀤𑀸, 𑀦𑀺𑀩𑁆𑀩𑀺𑀤𑀽𑀧𑀦𑀺𑀲𑁄 𑀯𑀺𑀭𑀸𑀕𑁄, 𑀯𑀺𑀭𑀸𑀕𑀽𑀧𑀦𑀺𑀲𑀸 𑀯𑀺𑀫𑀼𑀢𑁆𑀢𑀺, 𑀯𑀺𑀫𑀼𑀢𑁆𑀢𑀽𑀧𑀦𑀺𑀲𑀁 𑀔𑀬𑁂𑀜𑀸𑀡𑀦𑁆”𑀢𑀺𑁇

---

142. 𑀢𑀢𑀺𑀬𑀁𑁇



[Go to previous page (1.3.2 Dutiyadasabalasutta)](/tipitaka/12S2/1/1.3/1.3.2.md) / [Go to parent page (1.3 Dasabalavagga)](/tipitaka/12S2/1/1.3.md) / [Go to next page (1.3.4 Aññatitthiyasutta)](/tipitaka/12S2/1/1.3/1.3.4.md)


