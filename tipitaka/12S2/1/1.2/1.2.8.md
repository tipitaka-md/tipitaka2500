
[Home](/) / [12S2 Nidānavaggasaṃyuttapāḷi](/tipitaka/12S2.md) / [1 Nidānasaṃyutta](/tipitaka/12S2/1.md) / [1.2 Āhāravagga](/tipitaka/12S2/1/1.2.md)

# 𑁧𑁇𑁨𑁇𑁮 𑀢𑀺𑀫𑁆𑀩𑀭𑀼𑀓𑀲𑀼𑀢𑁆𑀢

### 𑀦𑀺𑀤𑀸𑀦𑀲𑀁𑀬𑀼𑀢𑁆𑀢

### 𑀆𑀳𑀸𑀭𑀯𑀕𑁆𑀕

### 𑀢𑀺𑀫𑁆𑀩𑀭𑀼𑀓𑀲𑀼𑀢𑁆𑀢

(18.)

106\. 𑀲𑀸𑀯𑀢𑁆𑀣𑀺𑀬𑀁 𑀯𑀺𑀳𑀭𑀢𑀺𑁇 𑀅𑀣 𑀔𑁄 𑀢𑀺𑀫𑁆𑀩𑀭𑀼𑀓𑁄 𑀧𑀭𑀺𑀩𑁆𑀩𑀸𑀚𑀓𑁄 𑀬𑁂𑀦 𑀪𑀕𑀯𑀸 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀪𑀕𑀯𑀢𑀸 𑀲𑀤𑁆𑀥𑀺𑀁 𑀲𑀫𑁆𑀫𑁄𑀤𑀺𑁇 𑀲𑀫𑁆𑀫𑁄𑀤𑀦𑀻𑀬𑀁 𑀓𑀣𑀁 𑀲𑀸𑀭𑀡𑀻𑀬𑀁 𑀯𑀻𑀢𑀺𑀲𑀸𑀭𑁂𑀢𑁆𑀯𑀸 𑀏𑀓𑀫𑀦𑁆𑀢𑀁 𑀦𑀺𑀲𑀻𑀤𑀺𑁇 𑀏𑀓𑀫𑀦𑁆𑀢𑀁 𑀦𑀺𑀲𑀺𑀦𑁆𑀦𑁄 𑀔𑁄 𑀢𑀺𑀫𑁆𑀩𑀭𑀼𑀓𑁄 𑀧𑀭𑀺𑀩𑁆𑀩𑀸𑀚𑀓𑁄 𑀪𑀕𑀯𑀦𑁆𑀢𑀁 𑀏𑀢𑀤𑀯𑁄𑀘—

107\. “𑀓𑀺𑀁 𑀦𑀼 𑀔𑁄, 𑀪𑁄 𑀕𑁄𑀢𑀫, 𑀲𑀬𑀁𑀓𑀢𑀁 𑀲𑀼𑀔𑀤𑀼𑀓𑁆𑀔𑀦𑁆𑀢𑀺? 𑀫𑀸 𑀳𑁂𑀯𑀁, 𑀢𑀺𑀫𑁆𑀩𑀭𑀼𑀓𑀸𑀢𑀺 𑀪𑀕𑀯𑀸 𑀅𑀯𑁄𑀘𑁇 𑀓𑀺𑀁 𑀧𑀦, 𑀪𑁄 𑀕𑁄𑀢𑀫, 𑀧𑀭𑀁𑀓𑀢𑀁 𑀲𑀼𑀔𑀤𑀼𑀓𑁆𑀔𑀦𑁆𑀢𑀺? 𑀫𑀸 𑀳𑁂𑀯𑀁, 𑀢𑀺𑀫𑁆𑀩𑀭𑀼𑀓𑀸𑀢𑀺 𑀪𑀕𑀯𑀸 𑀅𑀯𑁄𑀘𑁇 𑀓𑀺𑀁 𑀦𑀼 𑀔𑁄, 𑀪𑁄 𑀕𑁄𑀢𑀫, 𑀲𑀬𑀁𑀓𑀢𑀜𑁆𑀘 𑀧𑀭𑀁𑀓𑀢𑀜𑁆𑀘 𑀲𑀼𑀔𑀤𑀼𑀓𑁆𑀔𑀦𑁆𑀢𑀺? 𑀫𑀸 𑀳𑁂𑀯𑀁, 𑀢𑀺𑀫𑁆𑀩𑀭𑀼𑀓𑀸𑀢𑀺 𑀪𑀕𑀯𑀸 𑀅𑀯𑁄𑀘𑁇 𑀓𑀺𑀁 𑀧𑀦, 𑀪𑁄 𑀕𑁄𑀢𑀫, 𑀅𑀲𑀬𑀁𑀓𑀸𑀭𑀁 𑀅𑀧𑀭𑀗𑁆𑀓𑀸𑀭𑀁 𑀅𑀥𑀺𑀘𑁆𑀘𑀲𑀫𑀼𑀧𑁆𑀧𑀦𑁆𑀦𑀁 𑀲𑀼𑀔𑀤𑀼𑀓𑁆𑀔𑀦𑁆𑀢𑀺? 𑀫𑀸 𑀳𑁂𑀯𑀁, 𑀢𑀺𑀫𑁆𑀩𑀭𑀼𑀓𑀸𑀢𑀺 𑀪𑀕𑀯𑀸 𑀅𑀯𑁄𑀘𑁇 𑀓𑀺𑀁 𑀦𑀼 𑀔𑁄, 𑀪𑁄 𑀕𑁄𑀢𑀫, 𑀦𑀢𑁆𑀣𑀺 𑀲𑀼𑀔𑀤𑀼𑀓𑁆𑀔𑀦𑁆𑀢𑀺? 𑀦 𑀔𑁄, 𑀢𑀺𑀫𑁆𑀩𑀭𑀼𑀓, 𑀦𑀢𑁆𑀣𑀺 𑀲𑀼𑀔𑀤𑀼𑀓𑁆𑀔𑀁; 𑀅𑀢𑁆𑀣𑀺 𑀔𑁄, 𑀢𑀺𑀫𑁆𑀩𑀭𑀼𑀓, 𑀲𑀼𑀔𑀤𑀼𑀓𑁆𑀔𑀦𑁆𑀢𑀺𑁇 𑀢𑁂𑀦 𑀳𑀺 𑀪𑀯𑀁 𑀕𑁄𑀢𑀫𑁄 𑀲𑀼𑀔𑀤𑀼𑀓𑁆𑀔𑀁 𑀦 𑀚𑀸𑀦𑀸𑀢𑀺, 𑀦 𑀧𑀲𑁆𑀲𑀢𑀻𑀢𑀺? 𑀦 𑀔𑁆𑀯𑀸𑀳𑀁, 𑀢𑀺𑀫𑁆𑀩𑀭𑀼𑀓, 𑀲𑀼𑀔𑀤𑀼𑀓𑁆𑀔𑀁 𑀦 𑀚𑀸𑀦𑀸𑀫𑀺, 𑀦 𑀧𑀲𑁆𑀲𑀸𑀫𑀺𑁇 𑀚𑀸𑀦𑀸𑀫𑀺 𑀔𑁆𑀯𑀸𑀳𑀁, 𑀢𑀺𑀫𑁆𑀩𑀭𑀼𑀓, 𑀲𑀼𑀔𑀤𑀼𑀓𑁆𑀔𑀁; 𑀧𑀲𑁆𑀲𑀸𑀫𑀺 𑀔𑁆𑀯𑀸𑀳𑀁, 𑀢𑀺𑀫𑁆𑀩𑀭𑀼𑀓, 𑀲𑀼𑀔𑀤𑀼𑀓𑁆𑀔𑀦𑁆”𑀢𑀺𑁇

108\. “‘𑀓𑀺𑀁 𑀦𑀼 𑀔𑁄, 𑀪𑁄 𑀕𑁄𑀢𑀫, 𑀲𑀬𑀁𑀓𑀢𑀁 𑀲𑀼𑀔𑀤𑀼𑀓𑁆𑀔𑀦𑁆’𑀢𑀺 𑀇𑀢𑀺 𑀧𑀼𑀝𑁆𑀞𑁄 𑀲𑀫𑀸𑀦𑁄 ‘𑀫𑀸 𑀳𑁂𑀯𑀁, 𑀢𑀺𑀫𑁆𑀩𑀭𑀼𑀓𑀸’𑀢𑀺 𑀯𑀤𑁂𑀲𑀺𑁇 ‘𑀓𑀺𑀁 𑀧𑀦, 𑀪𑁄 𑀕𑁄𑀢𑀫, 𑀧𑀭𑀁𑀓𑀢𑀁 𑀲𑀼𑀔𑀤𑀼𑀓𑁆𑀔𑀦𑁆’𑀢𑀺 𑀇𑀢𑀺 𑀧𑀼𑀝𑁆𑀞𑁄 𑀲𑀫𑀸𑀦𑁄 ‘𑀫𑀸 𑀳𑁂𑀯𑀁, 𑀢𑀺𑀫𑁆𑀩𑀭𑀼𑀓𑀸’𑀢𑀺 𑀯𑀤𑁂𑀲𑀺𑁇 ‘𑀓𑀺𑀁 𑀦𑀼 𑀔𑁄, 𑀪𑁄 𑀕𑁄𑀢𑀫, 𑀲𑀬𑀁𑀓𑀢𑀜𑁆𑀘 𑀧𑀭𑀁𑀓𑀢𑀜𑁆𑀘 𑀲𑀼𑀔𑀤𑀼𑀓𑁆𑀔𑀦𑁆’𑀢𑀺 𑀇𑀢𑀺 𑀧𑀼𑀝𑁆𑀞𑁄 𑀲𑀫𑀸𑀦𑁄 ‘𑀫𑀸 𑀳𑁂𑀯𑀁, 𑀢𑀺𑀫𑁆𑀩𑀭𑀼𑀓𑀸’𑀢𑀺 𑀯𑀤𑁂𑀲𑀺𑁇 ‘𑀓𑀺𑀁 𑀧𑀦, 𑀪𑁄 𑀕𑁄𑀢𑀫, 𑀅𑀲𑀬𑀁𑀓𑀸𑀭𑀁 𑀅𑀧𑀭𑀗𑁆𑀓𑀸𑀭𑀁 𑀅𑀥𑀺𑀘𑁆𑀘𑀲𑀫𑀼𑀧𑁆𑀧𑀦𑁆𑀦𑀁 𑀲𑀼𑀔𑀤𑀼𑀓𑁆𑀔𑀦𑁆’𑀢𑀺 𑀇𑀢𑀺 𑀧𑀼𑀝𑁆𑀞𑁄 𑀲𑀫𑀸𑀦𑁄 ‘𑀫𑀸 𑀳𑁂𑀯𑀁, 𑀢𑀺𑀫𑁆𑀩𑀭𑀼𑀓𑀸’𑀢𑀺 𑀯𑀤𑁂𑀲𑀺𑁇 ‘𑀓𑀺𑀁 𑀦𑀼 𑀔𑁄, 𑀪𑁄 𑀕𑁄𑀢𑀫, 𑀦𑀢𑁆𑀣𑀺 𑀲𑀼𑀔𑀤𑀼𑀓𑁆𑀔𑀦𑁆’𑀢𑀺 𑀇𑀢𑀺 𑀧𑀼𑀝𑁆𑀞𑁄 𑀲𑀫𑀸𑀦𑁄 ‘𑀦 𑀔𑁄, 𑀢𑀺𑀫𑁆𑀩𑀭𑀼𑀓, 𑀦𑀢𑁆𑀣𑀺 𑀲𑀼𑀔𑀤𑀼𑀓𑁆𑀔𑀁; 𑀅𑀢𑁆𑀣𑀺 𑀔𑁄, 𑀢𑀺𑀫𑁆𑀩𑀭𑀼𑀓, 𑀲𑀼𑀔𑀤𑀼𑀓𑁆𑀔𑀦𑁆’𑀢𑀺 𑀯𑀤𑁂𑀲𑀺𑁇 ‘𑀢𑁂𑀦 𑀳𑀺 𑀪𑀯𑀁 𑀕𑁄𑀢𑀫𑁄 𑀲𑀼𑀔𑀤𑀼𑀓𑁆𑀔𑀁 𑀦 𑀚𑀸𑀦𑀸𑀢𑀺, 𑀦 𑀧𑀲𑁆𑀲𑀢𑀻’𑀢𑀺 𑀇𑀢𑀺 𑀧𑀼𑀝𑁆𑀞𑁄 𑀲𑀫𑀸𑀦𑁄 ‘𑀦 𑀔𑁆𑀯𑀸𑀳𑀁, 𑀢𑀺𑀫𑁆𑀩𑀭𑀼𑀓, 𑀲𑀼𑀔𑀤𑀼𑀓𑁆𑀔𑀁 𑀦 𑀚𑀸𑀦𑀸𑀫𑀺, 𑀦 𑀧𑀲𑁆𑀲𑀸𑀫𑀺𑁇 𑀚𑀸𑀦𑀸𑀫𑀺 𑀔𑁆𑀯𑀸𑀳𑀁, 𑀢𑀺𑀫𑁆𑀩𑀭𑀼𑀓, 𑀲𑀼𑀔𑀤𑀼𑀓𑁆𑀔𑀁; 𑀧𑀲𑁆𑀲𑀸𑀫𑀺 𑀔𑁆𑀯𑀸𑀳𑀁, 𑀢𑀺𑀫𑁆𑀩𑀭𑀼𑀓, 𑀲𑀼𑀔𑀤𑀼𑀓𑁆𑀔𑀦𑁆’𑀢𑀺 𑀯𑀤𑁂𑀲𑀺𑁇 𑀆𑀘𑀺𑀓𑁆𑀔𑀢𑀼 𑀘 𑀫𑁂 𑀪𑀯𑀁 𑀕𑁄𑀢𑀫𑁄 𑀲𑀼𑀔𑀤𑀼𑀓𑁆𑀔𑀁𑁇 𑀤𑁂𑀲𑁂𑀢𑀼 𑀘 𑀫𑁂 𑀪𑀯𑀁 𑀕𑁄𑀢𑀫𑁄 𑀲𑀼𑀔𑀤𑀼𑀓𑁆𑀔𑀦𑁆”𑀢𑀺𑁇

109\. “‘𑀲𑀸 𑀯𑁂𑀤𑀦𑀸, 𑀲𑁄 𑀯𑁂𑀤𑀬𑀢𑀻’𑀢𑀺 𑀔𑁄, 𑀢𑀺𑀫𑁆𑀩𑀭𑀼𑀓, 𑀆𑀤𑀺𑀢𑁄 𑀲𑀢𑁄 ‘𑀲𑀬𑀁𑀓𑀢𑀁 𑀲𑀼𑀔𑀤𑀼𑀓𑁆𑀔𑀦𑁆’𑀢𑀺 𑀏𑀯𑀫𑁆𑀧𑀸𑀳𑀁 𑀦 𑀯𑀤𑀸𑀫𑀺𑁇 ‘𑀅𑀜𑁆𑀜𑀸 𑀯𑁂𑀤𑀦𑀸, 𑀅𑀜𑁆𑀜𑁄 𑀯𑁂𑀤𑀬𑀢𑀻’𑀢𑀺 𑀔𑁄, 𑀢𑀺𑀫𑁆𑀩𑀭𑀼𑀓, 𑀯𑁂𑀤𑀦𑀸𑀪𑀺𑀢𑀼𑀦𑁆𑀦𑀲𑁆𑀲 𑀲𑀢𑁄 ‘𑀧𑀭𑀁𑀓𑀢𑀁 𑀲𑀼𑀔𑀤𑀼𑀓𑁆𑀔𑀦𑁆’𑀢𑀺 𑀏𑀯𑀫𑁆𑀧𑀸𑀳𑀁 𑀦 𑀯𑀤𑀸𑀫𑀺𑁇 𑀏𑀢𑁂 𑀢𑁂, 𑀢𑀺𑀫𑁆𑀩𑀭𑀼𑀓, 𑀉𑀪𑁄 𑀅𑀦𑁆𑀢𑁂 𑀅𑀦𑀼𑀧𑀕𑀫𑁆𑀫 𑀫𑀚𑁆𑀛𑁂𑀦 𑀢𑀣𑀸𑀕𑀢𑁄 𑀥𑀫𑁆𑀫𑀁 𑀤𑁂𑀲𑁂𑀢𑀺—  ‘𑀅𑀯𑀺𑀚𑁆𑀚𑀸𑀧𑀘𑁆𑀘𑀬𑀸 𑀲𑀗𑁆𑀔𑀸𑀭𑀸; 𑀲𑀗𑁆𑀔𑀸𑀭𑀧𑀘𑁆𑀘𑀬𑀸 𑀯𑀺𑀜𑁆𑀜𑀸𑀡𑀁…𑀧𑁂…  𑀏𑀯𑀫𑁂𑀢𑀲𑁆𑀲 𑀓𑁂𑀯𑀮𑀲𑁆𑀲 𑀤𑀼𑀓𑁆𑀔𑀓𑁆𑀔𑀦𑁆𑀥𑀲𑁆𑀲 𑀲𑀫𑀼𑀤𑀬𑁄 𑀳𑁄𑀢𑀺𑁇 𑀅𑀯𑀺𑀚𑁆𑀚𑀸𑀬 𑀢𑁆𑀯𑁂𑀯 𑀅𑀲𑁂𑀲𑀯𑀺𑀭𑀸𑀕𑀦𑀺𑀭𑁄𑀥𑀸 𑀲𑀗𑁆𑀔𑀸𑀭𑀦𑀺𑀭𑁄𑀥𑁄; 𑀲𑀗𑁆𑀔𑀸𑀭𑀦𑀺𑀭𑁄𑀥𑀸 𑀯𑀺𑀜𑁆𑀜𑀸𑀡𑀦𑀺𑀭𑁄𑀥𑁄…𑀧𑁂…  𑀏𑀯𑀫𑁂𑀢𑀲𑁆𑀲 𑀓𑁂𑀯𑀮𑀲𑁆𑀲 𑀤𑀼𑀓𑁆𑀔𑀓𑁆𑀔𑀦𑁆𑀥𑀲𑁆𑀲 𑀦𑀺𑀭𑁄𑀥𑁄 𑀳𑁄𑀢𑀻’”𑀢𑀺𑁇

110\. 𑀏𑀯𑀁 𑀯𑀼𑀢𑁆𑀢𑁂, 𑀢𑀺𑀫𑁆𑀩𑀭𑀼𑀓𑁄 𑀧𑀭𑀺𑀩𑁆𑀩𑀸𑀚𑀓𑁄 𑀪𑀕𑀯𑀦𑁆𑀢𑀁 𑀏𑀢𑀤𑀯𑁄𑀘—  “𑀅𑀪𑀺𑀓𑁆𑀓𑀦𑁆𑀢𑀁, 𑀪𑁄 𑀕𑁄𑀢𑀫…𑀧𑁂…  𑀏𑀲𑀸𑀳𑀁 𑀪𑀯𑀦𑁆𑀢𑀁 𑀕𑁄𑀢𑀫𑀁 𑀲𑀭𑀡𑀁 𑀕𑀘𑁆𑀙𑀸𑀫𑀺 𑀥𑀫𑁆𑀫𑀜𑁆𑀘 𑀪𑀺𑀓𑁆𑀔𑀼𑀲𑀁𑀖𑀜𑁆𑀘𑁇 𑀉𑀧𑀸𑀲𑀓𑀁 𑀫𑀁 𑀪𑀯𑀁 𑀕𑁄𑀢𑀫𑁄 𑀥𑀸𑀭𑁂𑀢𑀼 𑀅𑀚𑁆𑀚𑀢𑀕𑁆𑀕𑁂 𑀧𑀸𑀡𑀼𑀧𑁂𑀢𑀁 𑀲𑀭𑀡𑀁 𑀕𑀢𑀦𑁆”𑀢𑀺𑁇

---

111\. 𑀅𑀝𑁆𑀞𑀫𑀁𑁇



[Go to previous page (1.2.7 Acelakassapasutta)](/tipitaka/12S2/1/1.2/1.2.7.md) / [Go to parent page (1.2 Āhāravagga)](/tipitaka/12S2/1/1.2.md) / [Go to next page (1.2.9 Bālapaṇḍitasutta)](/tipitaka/12S2/1/1.2/1.2.9.md)


