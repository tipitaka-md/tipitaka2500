
[Home](/) / [12S2 Nidānavaggasaṃyuttapāḷi](/tipitaka/12S2.md) / [10 Bhikkhusaṃyutta](/tipitaka/12S2/10.md) / [10.1 Bhikkhuvagga](/tipitaka/12S2/10/10.1.md)

# 10.1.7 Visākhasutta

### Bhikkhusaṃyutta

### Bhikkhuvagga

### Visākhasutta

(241.)

1281\. Evaṃ me sutaṃ—  ekaṃ samayaṃ bhagavā vesāliyaṃ viharati mahāvane kūṭāgārasālāyaṃ. Tena kho pana samayena āyasmā visākho pañcālaputto upaṭṭhānasālāyaṃ bhikkhū dhammiyā kathāya sandasseti samādapeti samuttejeti sampahaṃseti, poriyā vācāya vissaṭṭhāya anelagalāya atthassa viññāpaniyā pariyāpannāya anissitāya.

1282\. Atha kho bhagavā sāyanhasamayaṃ paṭisallānā vuṭṭhito yena upaṭṭhānasālā tenupasaṅkami; upasaṅkamitvā paññatte āsane nisīdi. Nisajja kho bhagavā bhikkhū āmantesi—  “ko nu kho, bhikkhave, upaṭṭhānasālāyaṃ bhikkhū dhammiyā kathāya sandasseti samādapeti samuttejeti sampahaṃseti poriyā vācāya vissaṭṭhāya anelagalāya atthassa viññāpaniyā pariyāpannāya anissitāyā”ti? “Āyasmā, bhante, visākho pañcālaputto upaṭṭhānasālāyaṃ bhikkhū dhammiyā kathāya sandasseti samādapeti samuttejeti sampahaṃseti, poriyā vācāya vissaṭṭhāya anelagalāya atthassa viññāpaniyā pariyāpannāya anissitāyā”ti.

1283\. Atha kho bhagavā āyasmantaṃ visākhaṃ pañcālaputtaṃ āmantesi—  “sādhu sādhu, visākha, sādhu kho tvaṃ, visākha, bhikkhū dhammiyā kathāya sandassesi…pe…  atthassa viññāpaniyā pariyāpannāya anissitāyā”ti.

1284\. Idamavoca bhagavā. Idaṃ vatvāna sugato athāparaṃ etadavoca satthā—

1285\. _“Nābhāsamānaṃ jānanti,_  
_missaṃ bālehi paṇḍitaṃ;_  
_Bhāsamānañca jānanti,_  
_desentaṃ amataṃ padaṃ._  


1286\. _Bhāsaye jotaye dhammaṃ,_  
_paggaṇhe isinaṃ dhajaṃ;_  
_Subhāsitadhajā isayo,_  
_dhammo hi isinaṃ dhajo”ti._  


---

1287\. Sattamaṃ.



[Go to previous page (10.1.6 Lakuṇḍakabhaddiyasutta)](/tipitaka/12S2/10/10.1/10.1.6.md) / [Go to parent page (10.1 Bhikkhuvagga)](/tipitaka/12S2/10/10.1.md) / [Go to next page (10.1.8 Nandasutta)](/tipitaka/12S2/10/10.1/10.1.8.md)


