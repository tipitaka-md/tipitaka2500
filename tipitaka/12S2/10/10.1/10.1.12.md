---
title: 10.1.12 Sahāyakasutta
path: /tipitaka/12S2/10/10.1/10.1.12
ref: 274132
breadcrumbs:
  - name: Home
    link: /
  - name: 12S2 Nidānavaggasaṃyuttapāḷi
    link: /tipitaka/12S2
  - name: 10 Bhikkhusaṃyutta
    link: /tipitaka/12S2/10
  - name: 10.1 Bhikkhuvagga
    link: /tipitaka/12S2/10/10.1
prevL: /tipitaka/12S2/10/10.1/10.1.11
upL: /tipitaka/12S2/10/10.1
---

# 10.1.12 Sahāyakasutta

### Bhikkhusaṃyutta

### Bhikkhuvagga

### Sahāyakasutta

(246.)

1307. Sāvatthiyaṃ viharati. Atha kho dve bhikkhū sahāyakā āyasmato mahākappinassa saddhivihārino yena bhagavā tenupasaṅkamiṃsu. Addasā kho bhagavā te bhikkhū dūratova āgacchante. Disvāna bhikkhū āmantesi—  “passatha no tumhe, bhikkhave, ete bhikkhū sahāyake āgacchante kappinassa saddhivihārino”ti? “Evaṃ, bhante”. “Ete kho te bhikkhū mahiddhikā mahānubhāvā. Na ca sā samāpatti sulabharūpā, yā tehi bhikkhūhi asamāpannapubbā. Yassa catthāya kulaputtā sammadeva agārasmā anagāriyaṃ pabbajanti tadanuttaraṃ brahmacariyapariyosānaṃ diṭṭheva dhamme sayaṃ abhiññā sacchikatvā upasampajja viharantī”ti.

1308. Idamavoca bhagavā. Idaṃ vatvāna sugato athāparaṃ etadavoca satthā—

1309. _“Sahāyāvatime bhikkhū,_  
_cirarattaṃ sametikā;_  
_Sameti nesaṃ saddhammo,_  
_dhamme buddhappavedite._  


1310. _Suvinītā kappinena,_  
_dhamme ariyappavedite;_  
_Dhārenti antimaṃ dehaṃ,_  
_jetvā māraṃ savāhinin”ti._  


===

1311. Dvādasamaṃ.



===

1312. Bhikkhuvaggo paṭhamo.



===

1313. Tassuddānaṃ



1314. _Kolito upatisso ca,_  
_ghaṭo cāpi pavuccati;_  
_Navo sujāto bhaddi ca,_  
_visākho nando tisso ca;_  
_Theranāmo ca kappino,_  
_sahāyena ca dvādasāti._  


===

1315. Bhikkhusaṃyuttaṃ samattaṃ.



===

1316. Nidānavaggo dutiyo.



===

1317. Tassuddānaṃ



1318. _Nidānābhisamayadhātu,_  
_anamataggena kassapaṃ;_  
_Sakkārarāhulalakkhaṇo,_  
_opammabhikkhunā vaggo._  


===

1319. Dutiyo tena pavuccatīti.



===

1320. Nidānavaggasaṃyuttapāḷi niṭṭhitā.




