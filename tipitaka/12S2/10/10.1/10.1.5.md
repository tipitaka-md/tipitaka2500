---
title: 10.1.5 Sujātasutta
path: /tipitaka/12S2/10/10.1/10.1.5
ref: 274125
breadcrumbs:
  - name: Home
    link: /
  - name: 12S2 Nidānavaggasaṃyuttapāḷi
    link: /tipitaka/12S2
  - name: 10 Bhikkhusaṃyutta
    link: /tipitaka/12S2/10
  - name: 10.1 Bhikkhuvagga
    link: /tipitaka/12S2/10/10.1
prevL: /tipitaka/12S2/10/10.1/10.1.4
upL: /tipitaka/12S2/10/10.1
nextL: /tipitaka/12S2/10/10.1/10.1.6
---

# 10.1.5 Sujātasutta

### Bhikkhusaṃyutta

### Bhikkhuvagga

### Sujātasutta

(239.)

1274. Sāvatthiyaṃ viharati. Atha kho āyasmā sujāto yena bhagavā tenupasaṅkami. Addasā kho bhagavā āyasmantaṃ sujātaṃ dūratova āgacchantaṃ. Disvāna bhikkhū āmantesi—  “ubhayenevāyaṃ, bhikkhave, kulaputto sobhati—  yañca abhirūpo dassanīyo pāsādiko paramāya vaṇṇapokkharatāya samannāgato, yassa catthāya kulaputtā sammadeva agārasmā anagāriyaṃ pabbajanti tadanuttaraṃ brahmacariyapariyosānaṃ diṭṭheva dhamme sayaṃ abhiññā sacchikatvā upasampajja viharatī”ti. Idamavoca bhagavā…pe…  satthā—

1275. _“Sobhati vatāyaṃ bhikkhu,_  
_ujubhūtena cetasā;_  
_Vippayutto visaṃyutto,_  
_anupādāya nibbuto;_  
_Dhāreti antimaṃ dehaṃ,_  
_jetvā māraṃ savāhinin”ti._  


===

1276. Pañcamaṃ.




