
[Home](/) / [12S2 Nidānavaggasaṃyuttapāḷi](../../../12S2.md) / [9 Opammasaṃyutta](../../9.md) / [9.1 Opammavagga](../9.1.md)

# 9.1.3 Kulasutta

* Opammasaṃyutta

* Opammavagga

* Kulasutta

(225.)

1216\. Sāvatthiyaṃ viharati. “Seyyathāpi, bhikkhave, yāni kānici kulāni bahutthikāni appapurisāni tāni suppadhaṃsiyāni honti corehi kumbhatthenakehi; evameva kho, bhikkhave, yassa kassaci bhikkhuno mettācetovimutti abhāvitā abahulīkatā so suppadhaṃsiyo hoti amanussehi. Seyyathāpi, bhikkhave, yāni kānici kulāni appitthikāni bahupurisāni tāni duppadhaṃsiyāni honti corehi kumbhatthenakehi; evameva kho, bhikkhave, yassa kassaci bhikkhuno mettācetovimutti bhāvitā bahulīkatā so duppadhaṃsiyo hoti amanussehi. Tasmātiha, bhikkhave, evaṃ sikkhitabbaṃ—  ‘mettā no cetovimutti bhāvitā bhavissati bahulīkatā yānīkatā vatthukatā anuṭṭhitā paricitā susamāraddhā’ti. Evañhi vo, bhikkhave, sikkhitabban”ti.

---

1217\. Tatiyaṃ.



[Go to previous page (9.1.2 Nakhasikhasutta)](9.1.2.md) / [Go to parent page (9.1 Opammavagga)](../9.1.md) / [Go to next page (9.1.4 Okkhāsutta)](9.1.4.md)


