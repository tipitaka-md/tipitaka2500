---
title: 3.3.3 Pañcasikkhāpadasutta
path: /tipitaka/12S2/3/3.3/3.3.3
ref: 273995
breadcrumbs:
  - name: Home
    link: /
  - name: 12S2 Nidānavaggasaṃyuttapāḷi
    link: /tipitaka/12S2
  - name: 3 Dhātusaṃyutta
    link: /tipitaka/12S2/3
  - name: 3.3 Kammapathavagga
    link: /tipitaka/12S2/3/3.3
prevL: /tipitaka/12S2/3/3.3/3.3.2
upL: /tipitaka/12S2/3/3.3
nextL: /tipitaka/12S2/3/3.3/3.3.4
---

# 3.3.3 Pañcasikkhāpadasutta

### Dhātusaṃyutta

### Kammapathavagga

### Pañcasikkhāpadasutta

(109.)

768. Sāvatthiyaṃ viharati. “Dhātusova, bhikkhave, sattā saṃsandanti samenti. Pāṇātipātino pāṇātipātīhi saddhiṃ saṃsandanti samenti; adinnādāyino adinnādāyīhi saddhiṃ saṃsandanti samenti; kāmesumicchācārino kāmesumicchācārīhi saddhiṃ saṃsandanti samenti; musāvādino musāvādīhi saddhiṃ saṃsandanti samenti; surāmerayamajjappamādaṭṭhāyino surāmerayamajjappamādaṭṭhāyīhi saddhiṃ saṃsandanti samenti.

769. Pāṇātipātā paṭiviratā pāṇātipātā paṭiviratehi saddhiṃ saṃsandanti samenti; adinnādānā paṭiviratā adinnādānā paṭiviratehi saddhiṃ saṃsandanti samenti; kāmesumicchācārā paṭiviratā kāmesumicchācārā paṭiviratehi saddhiṃ saṃsandanti samenti; musāvādā paṭiviratā musāvādā paṭiviratehi saddhiṃ saṃsandanti samenti; surāmerayamajjappamādaṭṭhānā paṭiviratā surāmerayamajjappamādaṭṭhānā paṭiviratehi saddhiṃ saṃsandanti samentī”ti.

===

770. Tatiyaṃ.




