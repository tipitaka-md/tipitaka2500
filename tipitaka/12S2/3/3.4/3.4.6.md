---
title: 3.4.6 Abhinandasutta
path: /tipitaka/12S2/3/3.4/3.4.6
ref: 274005
breadcrumbs:
  - name: Home
    link: /
  - name: 12S2 Nidānavaggasaṃyuttapāḷi
    link: /tipitaka/12S2
  - name: 3 Dhātusaṃyutta
    link: /tipitaka/12S2/3
  - name: 3.4 Catutthavagga
    link: /tipitaka/12S2/3/3.4
prevL: /tipitaka/12S2/3/3.4/3.4.5
upL: /tipitaka/12S2/3/3.4
nextL: /tipitaka/12S2/3/3.4/3.4.7
---

# 3.4.6 Abhinandasutta

### Dhātusaṃyutta

### Catutthavagga

### Abhinandasutta

(119.)

809. Sāvatthiyaṃ viharati. “Yo, bhikkhave, pathavīdhātuṃ abhinandati, dukkhaṃ so abhinandati. Yo dukkhaṃ abhinandati, aparimutto so dukkhasmāti vadāmi. Yo āpodhātuṃ abhinandati…pe…  yo tejodhātuṃ…  yo vāyodhātuṃ abhinandati, dukkhaṃ so abhinandati. Yo dukkhaṃ abhinandati, aparimutto so dukkhasmāti vadāmi.

810. Yo ca kho, bhikkhave, pathavīdhātuṃ nābhinandati, dukkhaṃ so nābhinandati. Yo dukkhaṃ nābhinandati, parimutto so dukkhasmāti vadāmi. Yo āpodhātuṃ…pe…  yo tejodhātuṃ…  yo vāyodhātuṃ nābhinandati, dukkhaṃ so nābhinandati. Yo dukkhaṃ nābhinandati, parimutto so dukkhasmāti vadāmī”ti.

===

811. Chaṭṭhaṃ.




