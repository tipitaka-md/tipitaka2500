
[Home](/) / [12S2 Nidānavaggasaṃyuttapāḷi](/tipitaka/12S2.md) / [4 Anamataggasaṃyutta](/tipitaka/12S2/4.md) / [4.2 Dutiyavagga](/tipitaka/12S2/4/4.2.md)

# 𑁪𑁇𑁨𑁇𑁩 𑀢𑀺𑀁𑀲𑀫𑀢𑁆𑀢𑀲𑀼𑀢𑁆𑀢

### 𑀅𑀦𑀫𑀢𑀕𑁆𑀕𑀲𑀁𑀬𑀼𑀢𑁆𑀢

### 𑀤𑀼𑀢𑀺𑀬𑀯𑀕𑁆𑀕

### 𑀢𑀺𑀁𑀲𑀫𑀢𑁆𑀢𑀲𑀼𑀢𑁆𑀢

(136.)

868\. 𑀭𑀸𑀚𑀕𑀳𑁂 𑀯𑀺𑀳𑀭𑀢𑀺 𑀯𑁂𑀍𑀉𑀯𑀦𑁂𑁇 𑀅𑀣 𑀔𑁄 𑀢𑀺𑀁𑀲𑀫𑀢𑁆𑀢𑀸 𑀧𑀸𑀯𑁂𑀬𑁆𑀬𑀓𑀸 𑀪𑀺𑀓𑁆𑀔𑀽 𑀲𑀩𑁆𑀩𑁂 𑀆𑀭𑀜𑁆𑀜𑀺𑀓𑀸 𑀲𑀩𑁆𑀩𑁂 𑀧𑀺𑀡𑁆𑀟𑀧𑀸𑀢𑀺𑀓𑀸 𑀲𑀩𑁆𑀩𑁂 𑀧𑀁𑀲𑀼𑀓𑀽𑀮𑀺𑀓𑀸 𑀲𑀩𑁆𑀩𑁂 𑀢𑁂𑀘𑀻𑀯𑀭𑀺𑀓𑀸 𑀲𑀩𑁆𑀩𑁂 𑀲𑀲𑀁𑀬𑁄𑀚𑀦𑀸 𑀬𑁂𑀦 𑀪𑀕𑀯𑀸 𑀢𑁂𑀦𑀼𑀧𑀲𑀗𑁆𑀓𑀫𑀺𑀁𑀲𑀼; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀪𑀕𑀯𑀦𑁆𑀢𑀁 𑀅𑀪𑀺𑀯𑀸𑀤𑁂𑀢𑁆𑀯𑀸 𑀏𑀓𑀫𑀦𑁆𑀢𑀁 𑀦𑀺𑀲𑀻𑀤𑀺𑀁𑀲𑀼𑁇 𑀅𑀣 𑀔𑁄 𑀪𑀕𑀯𑀢𑁄 𑀏𑀢𑀤𑀳𑁄𑀲𑀺—  “𑀇𑀫𑁂 𑀔𑁄 𑀢𑀺𑀁𑀲𑀫𑀢𑁆𑀢𑀸 𑀧𑀸𑀯𑁂𑀬𑁆𑀬𑀓𑀸 𑀪𑀺𑀓𑁆𑀔𑀽 𑀲𑀩𑁆𑀩𑁂 𑀆𑀭𑀜𑁆𑀜𑀺𑀓𑀸 𑀲𑀩𑁆𑀩𑁂 𑀧𑀺𑀡𑁆𑀟𑀧𑀸𑀢𑀺𑀓𑀸 𑀲𑀩𑁆𑀩𑁂 𑀧𑀁𑀲𑀼𑀓𑀽𑀮𑀺𑀓𑀸 𑀲𑀩𑁆𑀩𑁂 𑀢𑁂𑀘𑀻𑀯𑀭𑀺𑀓𑀸 𑀲𑀩𑁆𑀩𑁂 𑀲𑀲𑀁𑀬𑁄𑀚𑀦𑀸𑁇 𑀬𑀦𑁆𑀦𑀽𑀦𑀸𑀳𑀁 𑀇𑀫𑁂𑀲𑀁 𑀢𑀣𑀸 𑀥𑀫𑁆𑀫𑀁 𑀤𑁂𑀲𑁂𑀬𑁆𑀬𑀁 𑀬𑀣𑀸 𑀦𑁂𑀲𑀁 𑀇𑀫𑀲𑁆𑀫𑀺𑀁𑀬𑁂𑀯 𑀆𑀲𑀦𑁂 𑀅𑀦𑀼𑀧𑀸𑀤𑀸𑀬 𑀆𑀲𑀯𑁂𑀳𑀺 𑀘𑀺𑀢𑁆𑀢𑀸𑀦𑀺 𑀯𑀺𑀫𑀼𑀘𑁆𑀘𑁂𑀬𑁆𑀬𑀼𑀦𑁆”𑀢𑀺𑁇 𑀅𑀣 𑀔𑁄 𑀪𑀕𑀯𑀸 𑀪𑀺𑀓𑁆𑀔𑀽 𑀆𑀫𑀦𑁆𑀢𑁂𑀲𑀺—  “𑀪𑀺𑀓𑁆𑀔𑀯𑁄”𑀢𑀺𑁇 “𑀪𑀤𑀦𑁆𑀢𑁂”𑀢𑀺 𑀢𑁂 𑀪𑀺𑀓𑁆𑀔𑀽 𑀪𑀕𑀯𑀢𑁄 𑀧𑀘𑁆𑀘𑀲𑁆𑀲𑁄𑀲𑀼𑀁𑁇 𑀪𑀕𑀯𑀸 𑀏𑀢𑀤𑀯𑁄𑀘—

869\. “𑀅𑀦𑀫𑀢𑀕𑁆𑀕𑁄𑀬𑀁, 𑀪𑀺𑀓𑁆𑀔𑀯𑁂, 𑀲𑀁𑀲𑀸𑀭𑁄𑁇 𑀧𑀼𑀩𑁆𑀩𑀸 𑀓𑁄𑀝𑀺 𑀦 𑀧𑀜𑁆𑀜𑀸𑀬𑀢𑀺 𑀅𑀯𑀺𑀚𑁆𑀚𑀸𑀦𑀻𑀯𑀭𑀡𑀸𑀦𑀁 𑀲𑀢𑁆𑀢𑀸𑀦𑀁 𑀢𑀡𑁆𑀳𑀸𑀲𑀁𑀬𑁄𑀚𑀦𑀸𑀦𑀁 𑀲𑀦𑁆𑀥𑀸𑀯𑀢𑀁 𑀲𑀁𑀲𑀭𑀢𑀁𑁇 𑀢𑀁 𑀓𑀺𑀁 𑀫𑀜𑁆𑀜𑀣, 𑀪𑀺𑀓𑁆𑀔𑀯𑁂, 𑀓𑀢𑀫𑀁 𑀦𑀼 𑀔𑁄 𑀩𑀳𑀼𑀢𑀭𑀁, 𑀬𑀁 𑀯𑀸 𑀯𑁄 𑀇𑀫𑀺𑀦𑀸 𑀤𑀻𑀖𑁂𑀦 𑀅𑀤𑁆𑀥𑀼𑀦𑀸 𑀲𑀦𑁆𑀥𑀸𑀯𑀢𑀁 𑀲𑀁𑀲𑀭𑀢𑀁 𑀲𑀻𑀲𑀘𑁆𑀙𑀺𑀦𑁆𑀦𑀸𑀦𑀁 𑀮𑁄𑀳𑀺𑀢𑀁 𑀧𑀲𑁆𑀲𑀦𑁆𑀦𑀁 𑀧𑀕𑁆𑀖𑀭𑀺𑀢𑀁, 𑀬𑀁 𑀯𑀸 𑀘𑀢𑀽𑀲𑀼 𑀫𑀳𑀸𑀲𑀫𑀼𑀤𑁆𑀤𑁂𑀲𑀼 𑀉𑀤𑀓𑀦𑁆”𑀢𑀺? “𑀬𑀣𑀸 𑀔𑁄 𑀫𑀬𑀁, 𑀪𑀦𑁆𑀢𑁂, 𑀪𑀕𑀯𑀢𑀸 𑀥𑀫𑁆𑀫𑀁 𑀤𑁂𑀲𑀺𑀢𑀁 𑀆𑀚𑀸𑀦𑀸𑀫, 𑀏𑀢𑀤𑁂𑀯, 𑀪𑀦𑁆𑀢𑁂, 𑀩𑀳𑀼𑀢𑀭𑀁, 𑀬𑀁 𑀦𑁄 𑀇𑀫𑀺𑀦𑀸 𑀤𑀻𑀖𑁂𑀦 𑀅𑀤𑁆𑀥𑀼𑀦𑀸 𑀲𑀦𑁆𑀥𑀸𑀯𑀢𑀁 𑀲𑀁𑀲𑀭𑀢𑀁 𑀲𑀻𑀲𑀘𑁆𑀙𑀺𑀦𑁆𑀦𑀸𑀦𑀁 𑀮𑁄𑀳𑀺𑀢𑀁 𑀧𑀲𑁆𑀲𑀦𑁆𑀦𑀁 𑀧𑀕𑁆𑀖𑀭𑀺𑀢𑀁, 𑀦 𑀢𑁆𑀯𑁂𑀯 𑀘𑀢𑀽𑀲𑀼 𑀫𑀳𑀸𑀲𑀫𑀼𑀤𑁆𑀤𑁂𑀲𑀼 𑀉𑀤𑀓𑀦𑁆”𑀢𑀺𑁇

870\. “𑀲𑀸𑀥𑀼 𑀲𑀸𑀥𑀼, 𑀪𑀺𑀓𑁆𑀔𑀯𑁂, 𑀲𑀸𑀥𑀼 𑀔𑁄 𑀫𑁂 𑀢𑀼𑀫𑁆𑀳𑁂, 𑀪𑀺𑀓𑁆𑀔𑀯𑁂, 𑀏𑀯𑀁 𑀥𑀫𑁆𑀫𑀁 𑀤𑁂𑀲𑀺𑀢𑀁 𑀆𑀚𑀸𑀦𑀸𑀣𑁇 𑀏𑀢𑀤𑁂𑀯, 𑀪𑀺𑀓𑁆𑀔𑀯𑁂, 𑀩𑀳𑀼𑀢𑀭𑀁, 𑀬𑀁 𑀯𑁄 𑀇𑀫𑀺𑀦𑀸 𑀤𑀻𑀖𑁂𑀦 𑀅𑀤𑁆𑀥𑀼𑀦𑀸 𑀲𑀦𑁆𑀥𑀸𑀯𑀢𑀁 𑀲𑀁𑀲𑀭𑀢𑀁 𑀲𑀻𑀲𑀘𑁆𑀙𑀺𑀦𑁆𑀦𑀸𑀦𑀁 𑀮𑁄𑀳𑀺𑀢𑀁 𑀧𑀲𑁆𑀲𑀦𑁆𑀦𑀁 𑀧𑀕𑁆𑀖𑀭𑀺𑀢𑀁, 𑀦 𑀢𑁆𑀯𑁂𑀯 𑀘𑀢𑀽𑀲𑀼 𑀫𑀳𑀸𑀲𑀫𑀼𑀤𑁆𑀤𑁂𑀲𑀼 𑀉𑀤𑀓𑀁𑁇 𑀤𑀻𑀖𑀭𑀢𑁆𑀢𑀁 𑀯𑁄, 𑀪𑀺𑀓𑁆𑀔𑀯𑁂, 𑀕𑀼𑀦𑁆𑀦𑀁 𑀲𑀢𑀁 𑀕𑁄𑀪𑀽𑀢𑀸𑀦𑀁 𑀲𑀻𑀲𑀘𑁆𑀙𑀺𑀦𑁆𑀦𑀸𑀦𑀁 𑀮𑁄𑀳𑀺𑀢𑀁 𑀧𑀲𑁆𑀲𑀦𑁆𑀦𑀁 𑀧𑀕𑁆𑀖𑀭𑀺𑀢𑀁, 𑀦 𑀢𑁆𑀯𑁂𑀯 𑀘𑀢𑀽𑀲𑀼 𑀫𑀳𑀸𑀲𑀫𑀼𑀤𑁆𑀤𑁂𑀲𑀼 𑀉𑀤𑀓𑀁𑁇 𑀤𑀻𑀖𑀭𑀢𑁆𑀢𑀁 𑀯𑁄, 𑀪𑀺𑀓𑁆𑀔𑀯𑁂, 𑀫𑀳𑀺𑀁𑀲𑀸𑀦𑀁 𑀲𑀢𑀁 𑀫𑀳𑀺𑀁𑀲𑀪𑀽𑀢𑀸𑀦𑀁 𑀲𑀻𑀲𑀘𑁆𑀙𑀺𑀦𑁆𑀦𑀸𑀦𑀁 𑀮𑁄𑀳𑀺𑀢𑀁 𑀧𑀲𑁆𑀲𑀦𑁆𑀦𑀁 𑀧𑀕𑁆𑀖𑀭𑀺𑀢𑀁…𑀧𑁂…  𑀤𑀻𑀖𑀭𑀢𑁆𑀢𑀁 𑀯𑁄, 𑀪𑀺𑀓𑁆𑀔𑀯𑁂, 𑀉𑀭𑀩𑁆𑀪𑀸𑀦𑀁 𑀲𑀢𑀁 𑀉𑀭𑀩𑁆𑀪𑀪𑀽𑀢𑀸𑀦𑀁…𑀧𑁂…  𑀅𑀚𑀸𑀦𑀁 𑀲𑀢𑀁 𑀅𑀚𑀪𑀽𑀢𑀸𑀦𑀁…  𑀫𑀺𑀕𑀸𑀦𑀁 𑀲𑀢𑀁 𑀫𑀺𑀕𑀪𑀽𑀢𑀸𑀦𑀁…  𑀓𑀼𑀓𑁆𑀓𑀼𑀝𑀸𑀦𑀁 𑀲𑀢𑀁 𑀓𑀼𑀓𑁆𑀓𑀼𑀝𑀪𑀽𑀢𑀸𑀦𑀁…  𑀲𑀽𑀓𑀭𑀸𑀦𑀁 𑀲𑀢𑀁 𑀲𑀽𑀓𑀭𑀪𑀽𑀢𑀸𑀦𑀁…  𑀤𑀻𑀖𑀭𑀢𑁆𑀢𑀁 𑀯𑁄, 𑀪𑀺𑀓𑁆𑀔𑀯𑁂, 𑀘𑁄𑀭𑀸 𑀕𑀸𑀫𑀖𑀸𑀢𑀸𑀢𑀺 𑀕𑀳𑁂𑀢𑁆𑀯𑀸 𑀲𑀻𑀲𑀘𑁆𑀙𑀺𑀦𑁆𑀦𑀸𑀦𑀁 𑀮𑁄𑀳𑀺𑀢𑀁 𑀧𑀲𑁆𑀲𑀦𑁆𑀦𑀁 𑀧𑀕𑁆𑀖𑀭𑀺𑀢𑀁𑁇 𑀤𑀻𑀖𑀭𑀢𑁆𑀢𑀁 𑀯𑁄, 𑀪𑀺𑀓𑁆𑀔𑀯𑁂, 𑀘𑁄𑀭𑀸 𑀧𑀸𑀭𑀺𑀧𑀦𑁆𑀣𑀺𑀓𑀸𑀢𑀺 𑀕𑀳𑁂𑀢𑁆𑀯𑀸 𑀲𑀻𑀲𑀘𑁆𑀙𑀺𑀦𑁆𑀦𑀸𑀦𑀁 𑀮𑁄𑀳𑀺𑀢𑀁 𑀧𑀲𑁆𑀲𑀦𑁆𑀦𑀁 𑀧𑀕𑁆𑀖𑀭𑀺𑀢𑀁𑁇 𑀤𑀻𑀖𑀭𑀢𑁆𑀢𑀁 𑀯𑁄, 𑀪𑀺𑀓𑁆𑀔𑀯𑁂, 𑀘𑁄𑀭𑀸 𑀧𑀸𑀭𑀤𑀸𑀭𑀺𑀓𑀸𑀢𑀺 𑀕𑀳𑁂𑀢𑁆𑀯𑀸 𑀲𑀻𑀲𑀘𑁆𑀙𑀺𑀦𑁆𑀦𑀸𑀦𑀁 𑀮𑁄𑀳𑀺𑀢𑀁 𑀧𑀲𑁆𑀲𑀦𑁆𑀦𑀁 𑀧𑀕𑁆𑀖𑀭𑀺𑀢𑀁, 𑀦 𑀢𑁆𑀯𑁂𑀯 𑀘𑀢𑀽𑀲𑀼 𑀫𑀳𑀸𑀲𑀫𑀼𑀤𑁆𑀤𑁂𑀲𑀼 𑀉𑀤𑀓𑀁𑁇 𑀢𑀁 𑀓𑀺𑀲𑁆𑀲 𑀳𑁂𑀢𑀼? 𑀅𑀦𑀫𑀢𑀕𑁆𑀕𑁄𑀬𑀁, 𑀪𑀺𑀓𑁆𑀔𑀯𑁂, 𑀲𑀁𑀲𑀸𑀭𑁄…𑀧𑁂…  𑀅𑀮𑀁 𑀯𑀺𑀫𑀼𑀘𑁆𑀘𑀺𑀢𑀼𑀦𑁆”𑀢𑀺𑁇

871\. 𑀇𑀤𑀫𑀯𑁄𑀘 𑀪𑀕𑀯𑀸𑁇 𑀅𑀢𑁆𑀢𑀫𑀦𑀸 𑀢𑁂 𑀪𑀺𑀓𑁆𑀔𑀽 𑀪𑀕𑀯𑀢𑁄 𑀪𑀸𑀲𑀺𑀢𑀁 𑀅𑀪𑀺𑀦𑀦𑁆𑀤𑀼𑀦𑁆𑀢𑀺𑁇 𑀇𑀫𑀲𑁆𑀫𑀺𑀜𑁆𑀘 𑀧𑀦 𑀯𑁂𑀬𑁆𑀬𑀸𑀓𑀭𑀡𑀲𑁆𑀫𑀺𑀁 𑀪𑀜𑁆𑀜𑀫𑀸𑀦𑁂 𑀢𑀺𑀁𑀲𑀫𑀢𑁆𑀢𑀸𑀦𑀁 𑀧𑀸𑀯𑁂𑀬𑁆𑀬𑀓𑀸𑀦𑀁 𑀪𑀺𑀓𑁆𑀔𑀽𑀦𑀁 𑀅𑀦𑀼𑀧𑀸𑀤𑀸𑀬 𑀆𑀲𑀯𑁂𑀳𑀺 𑀘𑀺𑀢𑁆𑀢𑀸𑀦𑀺 𑀯𑀺𑀫𑀼𑀘𑁆𑀘𑀺𑀁𑀲𑀽𑀢𑀺𑁇

---

872\. 𑀢𑀢𑀺𑀬𑀁𑁇



[Go to previous page (4.2.2 Sukhitasutta)](/tipitaka/12S2/4/4.2/4.2.2.md) / [Go to parent page (4.2 Dutiyavagga)](/tipitaka/12S2/4/4.2.md) / [Go to next page (4.2.4 Mātusutta)](/tipitaka/12S2/4/4.2/4.2.4.md)


