---
title: 4.1.9 Daṇḍasutta
path: /tipitaka/12S2/4/4.1/4.1.9
ref: 274018
breadcrumbs:
  - name: Home
    link: /
  - name: 12S2 Nidānavaggasaṃyuttapāḷi
    link: /tipitaka/12S2
  - name: 4 Anamataggasaṃyutta
    link: /tipitaka/12S2/4
  - name: 4.1 Paṭhamavagga
    link: /tipitaka/12S2/4/4.1
prevL: /tipitaka/12S2/4/4.1/4.1.8
upL: /tipitaka/12S2/4/4.1
nextL: /tipitaka/12S2/4/4.1/4.1.10
---

# 4.1.9 Daṇḍasutta

### Anamataggasaṃyutta

### Paṭhamavagga

### Daṇḍasutta

(132.)

851. Sāvatthiyaṃ viharati. “Anamataggoyaṃ, bhikkhave, saṃsāro. Pubbā koṭi na paññāyati avijjānīvaraṇānaṃ sattānaṃ taṇhāsaṃyojanānaṃ sandhāvataṃ saṃsarataṃ. Seyyathāpi, bhikkhave, daṇḍo uparivehāsaṃ khitto sakimpi mūlena nipatati, sakimpi majjhena nipatati, sakimpi antena nipatati; evameva kho, bhikkhave, avijjānīvaraṇā sattā taṇhāsaṃyojanā sandhāvantā saṃsarantā sakimpi asmā lokā paraṃ lokaṃ gacchanti, sakimpi parasmā lokā imaṃ lokaṃ āgacchanti. Taṃ kissa hetu? Anamataggoyaṃ, bhikkhave, saṃsāro…pe…  alaṃ vimuccitun”ti.

===

852. Navamaṃ.




