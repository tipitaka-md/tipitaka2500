
[Home](/) / [12S2 Nidānavaggasaṃyuttapāḷi](/tipitaka/12S2.md) / [6 Lābhasakkārasaṃyutta](/tipitaka/12S2/6.md) / [6.4 Catutthavagga](/tipitaka/12S2/6/6.4.md)

# 6.4.5 Acirapakkantasutta

### Lābhasakkārasaṃyutta

### Catutthavagga

### Acirapakkantasutta

(184.)

1092. Ekaṃ samayaṃ bhagavā rājagahe viharati gijjhakūṭe pabbate acirapakkante devadatte. Tatra kho bhagavā devadattaṃ ārabbha bhikkhū āmantesi—  “attavadhāya, bhikkhave, devadattassa lābhasakkārasiloko udapādi, parābhavāya devadattassa lābhasakkārasiloko udapādi.

1093. Seyyathāpi, bhikkhave, kadalī attavadhāya phalaṃ deti, parābhavāya phalaṃ deti; evameva kho, bhikkhave, attavadhāya devadattassa lābhasakkārasiloko udapādi, parābhavāya devadattassa lābhasakkārasiloko udapādi.

1094. Seyyathāpi, bhikkhave, veḷu attavadhāya phalaṃ deti, parābhavāya phalaṃ deti; evameva kho, bhikkhave, attavadhāya devadattassa lābhasakkārasiloko udapādi, parābhavāya devadattassa lābhasakkārasiloko udapādi.

1095. Seyyathāpi, bhikkhave, naḷo attavadhāya phalaṃ deti, parābhavāya phalaṃ deti; evameva kho, bhikkhave, attavadhāya devadattassa lābhasakkārasiloko udapādi, parābhavāya devadattassa lābhasakkārasiloko udapādi.

1096. Seyyathāpi, bhikkhave, assatarī attavadhāya gabbhaṃ gaṇhāti, parābhavāya gabbhaṃ gaṇhāti; evameva kho, bhikkhave, attavadhāya devadattassa lābhasakkārasiloko udapādi, parābhavāya devadattassa lābhasakkārasiloko udapādi. Evaṃ dāruṇo kho, bhikkhave, lābhasakkārasiloko. Evañhi vo, bhikkhave, sikkhitabban”ti.

1097. Idamavoca bhagavā. Idaṃ vatvāna sugato athāparaṃ etadavoca satthā—

1098. _“Phalaṃ ve kadaliṃ hanti,_  
_phalaṃ veḷuṃ phalaṃ naḷaṃ;_  
_Sakkāro kāpurisaṃ hanti,_  
_gabbho assatariṃ yathā”ti._  


---

1099. Pañcamaṃ.



[Go to previous page (6.4.4 Sukkadhammasutta)](/tipitaka/12S2/6/6.4/6.4.4.md) / [Go to parent page (6.4 Catutthavagga)](/tipitaka/12S2/6/6.4.md) / [Go to next page (6.4.6 Pañcarathasatasutta)](/tipitaka/12S2/6/6.4/6.4.6.md)


