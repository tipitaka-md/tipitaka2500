---
title: 6.1.8 Siṅgālasutta
path: /tipitaka/12S2/6/6.1/6.1.8
ref: 274050
breadcrumbs:
  - name: Home
    link: /
  - name: 12S2 Nidānavaggasaṃyuttapāḷi
    link: /tipitaka/12S2
  - name: 6 Lābhasakkārasaṃyutta
    link: /tipitaka/12S2/6
  - name: 6.1 Paṭhamavagga
    link: /tipitaka/12S2/6/6.1
prevL: /tipitaka/12S2/6/6.1/6.1.7
upL: /tipitaka/12S2/6/6.1
nextL: /tipitaka/12S2/6/6.1/6.1.9
---

# 6.1.8 Siṅgālasutta

### Lābhasakkārasaṃyutta

### Paṭhamavagga

### Siṅgālasutta

(164.)

1039. Sāvatthiyaṃ viharati. “Dāruṇo, bhikkhave, lābhasakkārasiloko…pe…  adhigamāya. Assuttha no tumhe, bhikkhave, rattiyā paccūsasamayaṃ jarasiṅgālassa vassamānassā”ti? “Evaṃ, bhante”. “Eso kho, bhikkhave, jarasiṅgālo ukkaṇḍakena nāma rogajātena phuṭṭho neva bilagato ramati, na rukkhamūlagato ramati, na ajjhokāsagato ramati; yena yena gacchati, yattha yattha tiṭṭhati, yattha yattha nisīdati, yattha yattha nipajjati; tattha tattha anayabyasanaṃ āpajjati. Evameva kho, bhikkhave, idhekacco bhikkhu lābhasakkārasilokena abhibhūto pariyādiṇṇacitto neva suññāgāragato ramati, na rukkhamūlagato ramati, na ajjhokāsagato ramati; yena yena gacchati, yattha yattha tiṭṭhati, yattha yattha nisīdati, yattha yattha nipajjati; tattha tattha anayabyasanaṃ āpajjati. Evaṃ dāruṇo kho, bhikkhave, lābhasakkārasiloko…pe…  evañhi vo, bhikkhave, sikkhitabban”ti.

===

1040. Aṭṭhamaṃ.




