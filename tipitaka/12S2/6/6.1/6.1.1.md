---
title: 6.1.1 Dāruṇasutta
path: /tipitaka/12S2/6/6.1/6.1.1
ref: 274043
breadcrumbs:
  - name: Home
    link: /
  - name: 12S2 Nidānavaggasaṃyuttapāḷi
    link: /tipitaka/12S2
  - name: 6 Lābhasakkārasaṃyutta
    link: /tipitaka/12S2/6
  - name: 6.1 Paṭhamavagga
    link: /tipitaka/12S2/6/6.1
prevL: /tipitaka/12S2/6/6.1
upL: /tipitaka/12S2/6/6.1
nextL: /tipitaka/12S2/6/6.1/6.1.2
---

# 6.1.1 Dāruṇasutta

### Lābhasakkārasaṃyutta

### Paṭhamavagga

### Dāruṇasutta

(157.)

1020. Evaṃ me sutaṃ—  ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Tatra kho bhagavā bhikkhū āmantesi—  “bhikkhavo”ti. “Bhadante”ti te bhikkhū bhagavato paccassosuṃ. Bhagavā etadavoca—

1021. “Dāruṇo, bhikkhave, lābhasakkārasiloko kaṭuko pharuso antarāyiko anuttarassa yogakkhemassa adhigamāya. Tasmātiha, bhikkhave, evaṃ sikkhitabbaṃ—  ‘uppannaṃ lābhasakkārasilokaṃ pajahissāma, na ca no uppanno lābhasakkārasiloko cittaṃ pariyādāya ṭhassatī’ti. Evañhi vo, bhikkhave, sikkhitabban”ti.

===

1022. Paṭhamaṃ.




