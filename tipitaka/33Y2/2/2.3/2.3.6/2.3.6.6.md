---
title: 2.3.6.6 Paccanīkapuggalokāsa
path: /tipitaka/33Y2/2/2.3/2.3.6/2.3.6.6
ref: 271232
breadcrumbs:
  - name: Home
    link: /
  - name: 33Y2 Khandhayamakapāḷi
    link: /tipitaka/33Y2
  - name: 2 Pavattivāra
    link: /tipitaka/33Y2/2
  - name: 2.3 Uppādanirodhavāra
    link: /tipitaka/33Y2/2/2.3
  - name: 2.3.6 Atītānāgatavāra
    link: /tipitaka/33Y2/2/2.3/2.3.6
prevL: /tipitaka/33Y2/2/2.3/2.3.6/2.3.6.5
upL: /tipitaka/33Y2/2/2.3/2.3.6
nextL: /tipitaka/33Y2/3
---

# 2.3.6.6 Paccanīkapuggalokāsa

### Pavattivāra

### Uppādanirodhavāra

### Atītānāgatavāra

### Paccanīkapuggalokāsa

(204.)

953. »  Yassa yattha rūpakkhandho nuppajjittha tassa tattha vedanākkhandho na nirujjhissatīti?

954. Suddhāvāsaṃ upapajjantānaṃ arūpānaṃ tesaṃ tattha rūpakkhandho nuppajjittha, no ca tesaṃ tattha vedanākkhandho na nirujjhissati. Suddhāvāse parinibbantānaṃ arūpe parinibbantānaṃ tesaṃ tattha rūpakkhandho ca nuppajjittha vedanākkhandho ca na nirujjhissati.

955. «  Yassa vā pana yattha vedanākkhandho na nirujjhissati tassa tattha rūpakkhandho nuppajjitthāti?

956. Pañcavokāre parinibbantānaṃ asaññasattānaṃ tesaṃ tattha vedanākkhandho na nirujjhissati, no ca tesaṃ tattha rūpakkhandho nuppajjittha. Suddhāvāse parinibbantānaṃ arūpe parinibbantānaṃ tesaṃ tattha vedanākkhandho ca na nirujjhissati rūpakkhandho ca nuppajjittha.

(205.)

957. »  Yassa yattha vedanākkhandho nuppajjittha tassa tattha saññākkhandho na nirujjhissatīti?

958. Suddhāvāsaṃ upapajjantānaṃ tesaṃ tattha vedanākkhandho nuppajjittha, no ca tesaṃ tattha saññākkhandho na nirujjhissati. Suddhāvāse parinibbantānaṃ asaññasattānaṃ tesaṃ tattha vedanākkhandho ca nuppajjittha saññākkhandho ca na nirujjhissati.

959. «  Yassa vā pana yattha saññākkhandho na nirujjhissati tassa tattha vedanākkhandho nuppajjitthāti?

960. Parinibbantānaṃ tesaṃ tattha saññākkhandho na nirujjhissati, no ca tesaṃ tattha vedanākkhandho nuppajjittha. Suddhāvāse parinibbantānaṃ asaññasattānaṃ tesaṃ tattha saññākkhandho ca na nirujjhissati vedanākkhandho ca nuppajjittha.

===

961. Uppādanirodhavāro.



===

962. Pavattivāro niṭṭhito.




