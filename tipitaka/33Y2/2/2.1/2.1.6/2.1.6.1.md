---
title: 2.1.6.1 Anulomapuggala
path: /tipitaka/33Y2/2/2.1/2.1.6/2.1.6.1
ref: 271160
breadcrumbs:
  - name: Home
    link: /
  - name: 33Y2 Khandhayamakapāḷi
    link: /tipitaka/33Y2
  - name: 2 Pavattivāra
    link: /tipitaka/33Y2/2
  - name: 2.1 Uppādavāra
    link: /tipitaka/33Y2/2/2.1
  - name: 2.1.6 Atītānāgatavāra
    link: /tipitaka/33Y2/2/2.1/2.1.6
prevL: /tipitaka/33Y2/2/2.1/2.1.6
upL: /tipitaka/33Y2/2/2.1/2.1.6
nextL: /tipitaka/33Y2/2/2.1/2.1.6/2.1.6.2
---

# 2.1.6.1 Anulomapuggala

### Pavattivāra

### Uppādavāra

### Atītānāgatavāra

### Anulomapuggala

(92.)

628. »  Yassa rūpakkhandho uppajjittha tassa vedanākkhandho uppajjissatīti?

629. Pacchimabhavikānaṃ tesaṃ rūpakkhandho uppajjittha, no ca tesaṃ vedanākkhandho uppajjissati. Itaresaṃ tesaṃ rūpakkhandho ca uppajjittha vedanākkhandho ca uppajjissati.

630. «  Yassa vā pana vedanākkhandho uppajjissati tassa rūpakkhandho uppajjitthāti? Āmantā.

(93.)

631. »  Yassa vedanākkhandho uppajjittha tassa saññākkhandho uppajjissatīti?

632. Pacchimabhavikānaṃ tesaṃ vedanākkhandho uppajjittha, no ca tesaṃ saññākkhandho uppajjissati. Itaresaṃ tesaṃ vedanākkhandho ca uppajjittha saññākkhandho ca uppajjissati.

633. «  Yassa vā pana saññākkhandho uppajjissati tassa vedanākkhandho uppajjitthāti? Āmantā.


