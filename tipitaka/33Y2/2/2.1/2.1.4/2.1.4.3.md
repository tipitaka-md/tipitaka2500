
[Home](/) / [33Y2 Khandhayamakapāḷi](../../../../33Y2.md) / [2 Pavattivāra](../../../2.md) / [2.1 Uppādavāra](../../2.1.md) / [2.1.4 Paccuppannātītavāra](../2.1.4.md)

# 2.1.4.3 Anulomapuggalokāsa

* Pavattivāra

* Uppādavāra

* Paccuppannātītavāra

* Anulomapuggalokāsa

(72.)

562\. »  Yassa yattha rūpakkhandho uppajjati tassa tattha vedanākkhandho uppajjitthāti?

563\. Suddhāvāsaṃ upapajjantānaṃ asaññasattaṃ upapajjantānaṃ tesaṃ tattha rūpakkhandho uppajjati, no ca tesaṃ tattha vedanākkhandho uppajjittha. Itaresaṃ pañcavokāraṃ upapajjantānaṃ tesaṃ tattha rūpakkhandho ca uppajjati vedanākkhandho ca uppajjittha.

564\. «  Yassa vā pana yattha vedanākkhandho uppajjittha tassa tattha rūpakkhandho uppajjatīti?

565\. Pañcavokārā cavantānaṃ arūpānaṃ tesaṃ tattha vedanākkhandho uppajjittha, no ca tesaṃ tattha rūpakkhandho uppajjati. Pañcavokāraṃ upapajjantānaṃ tesaṃ tattha vedanākkhandho ca uppajjittha rūpakkhandho ca uppajjati.

(73.)

566\. »  Yassa yattha vedanākkhandho uppajjati tassa tattha saññākkhandho uppajjitthāti?

567\. Suddhāvāsaṃ upapajjantānaṃ tesaṃ tattha vedanākkhandho uppajjati, no ca tesaṃ tattha saññākkhandho uppajjittha. Itaresaṃ catuvokāraṃ pañcavokāraṃ upapajjantānaṃ tesaṃ tattha vedanākkhandho ca uppajjati saññākkhandho ca uppajjittha.

568\. «  Yassa vā pana yattha saññākkhandho uppajjittha tassa tattha vedanākkhandho uppajjatīti?

569\. Catuvokārā pañcavokārā cavantānaṃ tesaṃ tattha saññākkhandho uppajjittha, no ca tesaṃ tattha vedanākkhandho uppajjati. Catuvokāraṃ pañcavokāraṃ upapajjantānaṃ tesaṃ tattha saññākkhandho ca uppajjittha vedanākkhandho ca uppajjati.

[Go to previous page (2.1.4.2 Anulomaokāsa)](2.1.4.2.md) / [Go to parent page (2.1.4 Paccuppannātītavāra)](../2.1.4.md) / [Go to next page (2.1.4.4 Paccanīkapuggala)](2.1.4.4.md)


