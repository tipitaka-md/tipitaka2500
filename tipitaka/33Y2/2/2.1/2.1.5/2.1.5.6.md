---
title: 2.1.5.6 Paccanīkapuggalokāsa
path: /tipitaka/33Y2/2/2.1/2.1.5/2.1.5.6
ref: 271159
breadcrumbs:
  - name: Home
    link: /
  - name: 33Y2 Khandhayamakapāḷi
    link: /tipitaka/33Y2
  - name: 2 Pavattivāra
    link: /tipitaka/33Y2/2
  - name: 2.1 Uppādavāra
    link: /tipitaka/33Y2/2/2.1
  - name: 2.1.5 Paccuppannānāgatavāra
    link: /tipitaka/33Y2/2/2.1/2.1.5
prevL: /tipitaka/33Y2/2/2.1/2.1.5/2.1.5.5
upL: /tipitaka/33Y2/2/2.1/2.1.5
nextL: /tipitaka/33Y2/2/2.1/2.1.6
---

# 2.1.5.6 Paccanīkapuggalokāsa

### Pavattivāra

### Uppādavāra

### Paccuppannānāgatavāra

### Paccanīkapuggalokāsa

(90.)

620. »  Yassa yattha rūpakkhandho nuppajjati tassa tattha vedanākkhandho nuppajjissatīti?

621. Pañcavokārā cavantānaṃ arūpānaṃ tesaṃ tattha rūpakkhandho nuppajjati, no ca tesaṃ tattha vedanākkhandho nuppajjissati. Pañcavokāre parinibbantānaṃ arūpe pacchimabhavikānaṃ asaññasattā cavantānaṃ tesaṃ tattha rūpakkhandho ca nuppajjati vedanākkhandho ca nuppajjissati.

622. «  Yassa vā pana yattha vedanākkhandho nuppajjissati tassa tattha rūpakkhandho nuppajjatīti?

623. Pacchimabhavikānaṃ pañcavokāraṃ upapajjantānaṃ asaññasattaṃ upapajjantānaṃ tesaṃ tattha vedanākkhandho nuppajjissati, no ca tesaṃ tattha rūpakkhandho nuppajjati. Pañcavokāre parinibbantānaṃ arūpe pacchimabhavikānaṃ asaññasattā cavantānaṃ tesaṃ tattha vedanākkhandho ca nuppajjissati rūpakkhandho ca nuppajjati.

(91.)

624. »  Yassa yattha vedanākkhandho nuppajjati tassa tattha saññākkhandho nuppajjissatīti?

625. Catuvokārā pañcavokārā cavantānaṃ tesaṃ tattha vedanākkhandho nuppajjati, no ca tesaṃ tattha saññākkhandho nuppajjissati. Parinibbantānaṃ asaññasattānaṃ tesaṃ tattha vedanākkhandho ca nuppajjati saññākkhandho ca nuppajjissati.

626. «  Yassa vā pana yattha saññākkhandho nuppajjissati tassa tattha vedanākkhandho nuppajjatīti?

627. Pacchimabhavikānaṃ upapajjantānaṃ tesaṃ tattha saññākkhandho nuppajjissati, no ca tesaṃ tattha vedanākkhandho nuppajjati. Parinibbantānaṃ asaññasattānaṃ tesaṃ tattha saññākkhandho ca nuppajjissati vedanākkhandho ca nuppajjati.


