
[Home](/) / [19Pv Petavatthupāḷi](../../19Pv.md) / [1 Uragavagga](../1.md)

# 𑁧𑁇𑁧𑁧 𑀦𑀸𑀕𑀧𑁂𑀢𑀯𑀢𑁆𑀣𑀼

### 𑀉𑀭𑀕𑀯𑀕𑁆𑀕

### 𑀦𑀸𑀕𑀧𑁂𑀢𑀯𑀢𑁆𑀣𑀼

(73.)

84\. _“𑀧𑀼𑀭𑀢𑁄𑀯 𑀲𑁂𑀢𑁂𑀦 𑀧𑀮𑁂𑀢𑀺 𑀳𑀢𑁆𑀣𑀺𑀦𑀸,_  
_𑀫𑀚𑁆𑀛𑁂 𑀧𑀦 𑀅𑀲𑁆𑀲𑀢𑀭𑀻𑀭𑀣𑁂𑀦;_  
_𑀧𑀘𑁆𑀙𑀸 𑀘 𑀓𑀜𑁆𑀜𑀸 𑀲𑀺𑀯𑀺𑀓𑀸𑀬 𑀦𑀻𑀬𑀢𑀺,_  
_𑀑𑀪𑀸𑀲𑀬𑀦𑁆𑀢𑀻 𑀤𑀲 𑀲𑀩𑁆𑀩𑀲𑁄 𑀤𑀺𑀲𑀸𑁇_  


(74.)

85\. _𑀢𑀼𑀫𑁆𑀳𑁂 𑀧𑀦 𑀫𑀼𑀕𑁆𑀕𑀭𑀳𑀢𑁆𑀣𑀧𑀸𑀡𑀺𑀦𑁄,_  
_𑀭𑀼𑀤𑀫𑁆𑀫𑀼𑀔𑀸 𑀙𑀺𑀦𑁆𑀦𑀧𑀪𑀺𑀦𑁆𑀦𑀕𑀢𑁆𑀢𑀸;_  
_𑀫𑀦𑀼𑀲𑁆𑀲𑀪𑀽𑀢𑀸 𑀓𑀺𑀫𑀓𑀢𑁆𑀣 𑀧𑀸𑀧𑀁,_  
_𑀬𑁂𑀦𑀜𑁆𑀜𑀫𑀜𑁆𑀜𑀲𑁆𑀲 𑀧𑀺𑀯𑀸𑀣 𑀮𑁄𑀳𑀺𑀢𑀦𑁆”𑀢𑀺𑁇_  


(75.)

86\. _“𑀧𑀼𑀭𑀢𑁄𑀯 𑀬𑁄 𑀕𑀘𑁆𑀙𑀢𑀺 𑀓𑀼𑀜𑁆𑀚𑀭𑁂𑀦,_  
_𑀲𑁂𑀢𑁂𑀦 𑀦𑀸𑀕𑁂𑀦 𑀘𑀢𑀼𑀓𑁆𑀓𑀫𑁂𑀦;_  
_𑀅𑀫𑁆𑀳𑀸𑀓 𑀧𑀼𑀢𑁆𑀢𑁄 𑀅𑀳𑀼 𑀚𑁂𑀝𑁆𑀞𑀓𑁄 𑀲𑁄,_  
_𑀤𑀸𑀦𑀸𑀦𑀺 𑀤𑀢𑁆𑀯𑀸𑀦 𑀲𑀼𑀔𑀻 𑀧𑀫𑁄𑀤𑀢𑀺𑁇_  


(76.)

87\. _𑀬𑁄 𑀲𑁄 𑀫𑀚𑁆𑀛𑁂 𑀅𑀲𑁆𑀲𑀢𑀭𑀻𑀭𑀣𑁂𑀦,_  
_𑀘𑀢𑀼𑀩𑁆𑀪𑀺 𑀬𑀼𑀢𑁆𑀢𑁂𑀦 𑀲𑀼𑀯𑀕𑁆𑀕𑀺𑀢𑁂𑀦;_  
_𑀅𑀫𑁆𑀳𑀸𑀓 𑀧𑀼𑀢𑁆𑀢𑁄 𑀅𑀳𑀼 𑀫𑀚𑁆𑀛𑀺𑀫𑁄 𑀲𑁄,_  
_𑀅𑀫𑀘𑁆𑀙𑀭𑀻 𑀤𑀸𑀦𑀯𑀢𑀻 𑀯𑀺𑀭𑁄𑀘𑀢𑀺𑁇_  


(77.)

88\. _𑀬𑀸 𑀲𑀸 𑀘 𑀧𑀘𑁆𑀙𑀸 𑀲𑀺𑀯𑀺𑀓𑀸𑀬 𑀦𑀻𑀬𑀢𑀺,_  
_𑀦𑀸𑀭𑀻 𑀲𑀧𑀜𑁆𑀜𑀸 𑀫𑀺𑀕𑀫𑀦𑁆𑀤𑀮𑁄𑀘𑀦𑀸;_  
_𑀅𑀫𑁆𑀳𑀸𑀓 𑀥𑀻𑀢𑀸 𑀅𑀳𑀼 𑀲𑀸 𑀓𑀦𑀺𑀝𑁆𑀞𑀺𑀓𑀸,_  
_𑀪𑀸𑀕𑀟𑁆𑀠𑀪𑀸𑀕𑁂𑀦 𑀲𑀼𑀔𑀻 𑀧𑀫𑁄𑀤𑀢𑀺𑁇_  


(78.)

89\. _𑀏𑀢𑁂 𑀘 𑀤𑀸𑀦𑀸𑀦𑀺 𑀅𑀤𑀁𑀲𑀼 𑀧𑀼𑀩𑁆𑀩𑁂,_  
_𑀧𑀲𑀦𑁆𑀦𑀘𑀺𑀢𑁆𑀢𑀸 𑀲𑀫𑀡𑀩𑁆𑀭𑀸𑀳𑁆𑀫𑀡𑀸𑀦𑀁;_  
_𑀫𑀬𑀁 𑀧𑀦 𑀫𑀘𑁆𑀙𑀭𑀺𑀦𑁄 𑀅𑀳𑀼𑀫𑁆𑀳,_  
_𑀧𑀭𑀺𑀪𑀸𑀲𑀓𑀸 𑀲𑀫𑀡𑀩𑁆𑀭𑀸𑀳𑁆𑀫𑀡𑀸𑀦𑀁;_  
_𑀏𑀢𑁂 𑀘 𑀤𑀢𑁆𑀯𑀸 𑀧𑀭𑀺𑀘𑀸𑀭𑀬𑀦𑁆𑀢𑀺,_  
_𑀫𑀬𑀜𑁆𑀘 𑀲𑀼𑀲𑁆𑀲𑀸𑀫 𑀦𑀍𑀑𑀯 𑀙𑀺𑀦𑁆𑀦𑁄”𑀢𑀺𑁇_  


(79.)

90\. _“𑀓𑀺𑀁 𑀢𑀼𑀫𑁆𑀳𑀸𑀓𑀁 𑀪𑁄𑀚𑀦𑀁 𑀓𑀺𑀁 𑀲𑀬𑀸𑀦𑀁,_  
_𑀓𑀣𑀜𑁆𑀘 𑀬𑀸𑀧𑁂𑀣 𑀲𑀼𑀧𑀸𑀧𑀥𑀫𑁆𑀫𑀺𑀦𑁄;_  
_𑀧𑀳𑀽𑀢𑀪𑁄𑀕𑁂𑀲𑀼 𑀅𑀦𑀧𑁆𑀧𑀓𑁂𑀲𑀼,_  
_𑀲𑀼𑀔𑀁 𑀯𑀺𑀭𑀸𑀥𑀸𑀬 𑀤𑀼𑀓𑁆𑀔𑀚𑁆𑀚 𑀧𑀢𑁆𑀢𑀸”𑀢𑀺𑁇_  


(80.)

91\. _“𑀅𑀜𑁆𑀜𑀫𑀜𑁆𑀜𑀁 𑀯𑀥𑀺𑀢𑁆𑀯𑀸𑀦,_  
_𑀧𑀺𑀯𑀸𑀫 𑀧𑀼𑀩𑁆𑀩𑀮𑁄𑀳𑀺𑀢𑀁;_  
_𑀩𑀳𑀼𑀁 𑀧𑀺𑀢𑁆𑀯𑀸 𑀦 𑀥𑀸𑀢𑀸 𑀳𑁄𑀫,_  
_𑀦𑀘𑁆𑀙𑀸𑀤𑀺𑀫𑁆𑀳𑀲𑁂 𑀫𑀬𑀁𑁇_  


(81.)

92\. _𑀇𑀘𑁆𑀘𑁂𑀯 𑀫𑀘𑁆𑀘𑀸 𑀧𑀭𑀺𑀤𑁂𑀯𑀬𑀦𑁆𑀢𑀺,_  
_𑀅𑀤𑀸𑀬𑀓𑀸 𑀧𑁂𑀘𑁆𑀘 𑀬𑀫𑀲𑁆𑀲 𑀞𑀸𑀬𑀺𑀦𑁄;_  
_𑀬𑁂 𑀢𑁂 𑀯𑀺𑀤𑀺𑀘𑁆𑀘 𑀅𑀥𑀺𑀕𑀫𑁆𑀫 𑀪𑁄𑀕𑁂,_  
_𑀦 𑀪𑀼𑀜𑁆𑀚𑀭𑁂 𑀦𑀸𑀧𑀺 𑀓𑀭𑁄𑀦𑁆𑀢𑀺 𑀧𑀼𑀜𑁆𑀜𑀁𑁇_  


(82.)

93\. _𑀢𑁂 𑀔𑀼𑀧𑁆𑀧𑀺𑀧𑀸𑀲𑀽𑀧𑀕𑀢𑀸 𑀧𑀭𑀢𑁆𑀣,_  
_𑀧𑀘𑁆𑀙𑀸 𑀘𑀺𑀭𑀁 𑀛𑀸𑀬𑀭𑁂 𑀟𑀬𑁆𑀳𑀫𑀸𑀦𑀸;_  
_𑀓𑀫𑁆𑀫𑀸𑀦𑀺 𑀓𑀢𑁆𑀯𑀸𑀦 𑀤𑀼𑀔𑀼𑀤𑁆𑀭𑀸𑀦𑀺,_  
_𑀅𑀦𑀼𑀪𑁄𑀦𑁆𑀢𑀺 𑀤𑀼𑀓𑁆𑀔𑀁 𑀓𑀝𑀼𑀓𑀧𑁆𑀨𑀮𑀸𑀦𑀺𑁇_  


(83.)

94\. _𑀇𑀢𑁆𑀢𑀭𑀁 𑀳𑀺 𑀥𑀦𑀁 𑀥𑀜𑁆𑀜𑀁,_  
_𑀇𑀢𑁆𑀢𑀭𑀁 𑀇𑀥 𑀚𑀻𑀯𑀺𑀢𑀁;_  
_𑀇𑀢𑁆𑀢𑀭𑀁 𑀇𑀢𑁆𑀢𑀭𑀢𑁄 𑀜𑀢𑁆𑀯𑀸,_  
_𑀤𑀻𑀧𑀁 𑀓𑀬𑀺𑀭𑀸𑀣 𑀧𑀡𑁆𑀟𑀺𑀢𑁄𑁇_  


(84.)

95\. _𑀬𑁂 𑀢𑁂 𑀏𑀯𑀁 𑀧𑀚𑀸𑀦𑀦𑁆𑀢𑀺,_  
_𑀦𑀭𑀸 𑀥𑀫𑁆𑀫𑀲𑁆𑀲 𑀓𑁄𑀯𑀺𑀤𑀸;_  
_𑀢𑁂 𑀤𑀸𑀦𑁂 𑀦𑀧𑁆𑀧𑀫𑀚𑁆𑀚𑀦𑁆𑀢𑀺,_  
_𑀲𑀼𑀢𑁆𑀯𑀸 𑀅𑀭𑀳𑀢𑀁 𑀯𑀘𑁄”𑀢𑀺𑁇_  


---

96\. 𑀦𑀸𑀕𑀧𑁂𑀢𑀯𑀢𑁆𑀣𑀼 𑀏𑀓𑀸𑀤𑀲𑀫𑀁𑁇



[Go to previous page (1.10 Khallāṭiyapetivatthu)](1.10.md) / [Go to parent page (1 Uragavagga)](../1.md) / [Go to next page (1.12 Uragapetavatthu)](1.12.md)


