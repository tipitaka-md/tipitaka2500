
[Home](/) / [19Pv Petavatthupāḷi](...md) / [1 Uragavagga](../19Pv/1.md)

# 𑁧𑁇𑁧𑁦 𑀔𑀮𑁆𑀮𑀸𑀝𑀺𑀬𑀧𑁂𑀢𑀺𑀯𑀢𑁆𑀣𑀼

* 𑀉𑀭𑀕𑀯𑀕𑁆𑀕

* 𑀔𑀮𑁆𑀮𑀸𑀝𑀺𑀬𑀧𑁂𑀢𑀺𑀯𑀢𑁆𑀣𑀼

(58.)

68\. _“𑀓𑀸 𑀦𑀼 𑀅𑀦𑁆𑀢𑁄𑀯𑀺𑀫𑀸𑀦𑀲𑁆𑀫𑀺𑀁,_  
_𑀢𑀺𑀝𑁆𑀞𑀦𑁆𑀢𑀻 𑀦𑀽𑀧𑀦𑀺𑀓𑁆𑀔𑀫𑀺;_  
_𑀉𑀧𑀦𑀺𑀓𑁆𑀔𑀫𑀲𑁆𑀲𑀼 𑀪𑀤𑁆𑀤𑁂,_  
_𑀧𑀲𑁆𑀲𑀸𑀫 𑀢𑀁 𑀩𑀳𑀺𑀝𑁆𑀞𑀺𑀢𑀦𑁆”𑀢𑀺𑁇_  


(59.)

69\. _“𑀅𑀝𑁆𑀝𑀻𑀬𑀸𑀫𑀺 𑀳𑀭𑀸𑀬𑀸𑀫𑀺,_  
_𑀦𑀕𑁆𑀕𑀸 𑀦𑀺𑀓𑁆𑀔𑀫𑀺𑀢𑀼𑀁 𑀩𑀳𑀺;_  
_𑀓𑁂𑀲𑁂𑀳𑀫𑁆𑀳𑀺 𑀧𑀝𑀺𑀘𑁆𑀙𑀦𑁆𑀦𑀸,_  
_𑀧𑀼𑀜𑁆𑀜𑀁 𑀫𑁂 𑀅𑀧𑁆𑀧𑀓𑀁 𑀓𑀢𑀦𑁆”𑀢𑀺𑁇_  


(60.)

70\. _“𑀳𑀦𑁆𑀤𑀼𑀢𑁆𑀢𑀭𑀻𑀬𑀁 𑀤𑀤𑀸𑀫𑀺 𑀢𑁂,_  
_𑀇𑀤𑀁 𑀤𑀼𑀲𑁆𑀲𑀁 𑀦𑀺𑀯𑀸𑀲𑀬;_  
_𑀇𑀤𑀁 𑀤𑀼𑀲𑁆𑀲𑀁 𑀦𑀺𑀯𑀸𑀲𑁂𑀢𑁆𑀯𑀸,_  
_𑀏𑀳𑀺 𑀦𑀺𑀓𑁆𑀔𑀫 𑀲𑁄𑀪𑀦𑁂;_  
_𑀉𑀧𑀦𑀺𑀓𑁆𑀔𑀫𑀲𑁆𑀲𑀼 𑀪𑀤𑁆𑀤𑁂,_  
_𑀧𑀲𑁆𑀲𑀸𑀫 𑀢𑀁 𑀩𑀳𑀺𑀝𑁆𑀞𑀺𑀢𑀦𑁆”𑀢𑀺𑁇_  


(61.)

71\. _“𑀳𑀢𑁆𑀣𑁂𑀦 𑀳𑀢𑁆𑀣𑁂 𑀢𑁂 𑀤𑀺𑀦𑁆𑀦𑀁,_  
_𑀦 𑀫𑀬𑁆𑀳𑀁 𑀉𑀧𑀓𑀧𑁆𑀧𑀢𑀺;_  
_𑀏𑀲𑁂𑀢𑁆𑀣𑀼𑀧𑀸𑀲𑀓𑁄 𑀲𑀤𑁆𑀥𑁄,_  
_𑀲𑀫𑁆𑀫𑀸𑀲𑀫𑁆𑀩𑀼𑀤𑁆𑀥𑀲𑀸𑀯𑀓𑁄𑁇_  


(62.)

72\. _𑀏𑀢𑀁 𑀅𑀘𑁆𑀙𑀸𑀤𑀬𑀺𑀢𑁆𑀯𑀸𑀦,_  
_𑀫𑀫 𑀤𑀓𑁆𑀔𑀺𑀡𑀫𑀸𑀤𑀺𑀲;_  
_𑀢𑀣𑀸𑀳𑀁 𑀲𑀼𑀔𑀺𑀢𑀸 𑀳𑁂𑀲𑁆𑀲𑀁,_  
_𑀲𑀩𑁆𑀩𑀓𑀸𑀫𑀲𑀫𑀺𑀤𑁆𑀥𑀺𑀦𑀻”𑀢𑀺𑁇_  


(63.)

73\. _𑀢𑀜𑁆𑀘 𑀢𑁂 𑀦𑁆𑀳𑀸𑀧𑀬𑀺𑀢𑁆𑀯𑀸𑀦,_  
_𑀯𑀺𑀮𑀺𑀫𑁆𑀧𑁂𑀢𑁆𑀯𑀸𑀦 𑀯𑀸𑀡𑀺𑀚𑀸;_  
_𑀯𑀢𑁆𑀣𑁂𑀳𑀘𑁆𑀙𑀸𑀤𑀬𑀺𑀢𑁆𑀯𑀸𑀦,_  
_𑀢𑀲𑁆𑀲𑀸 𑀤𑀓𑁆𑀔𑀺𑀡𑀫𑀸𑀤𑀺𑀲𑀼𑀁𑁇_  


(64.)

74\. _𑀲𑀫𑀦𑀦𑁆𑀢𑀭𑀸𑀦𑀼𑀤𑁆𑀤𑀺𑀝𑁆𑀞𑁂,_  
_𑀯𑀺𑀧𑀸𑀓𑁄 𑀉𑀤𑀧𑀚𑁆𑀚𑀣;_  
_𑀪𑁄𑀚𑀦𑀘𑁆𑀙𑀸𑀤𑀦𑀧𑀸𑀦𑀻𑀬𑀁,_  
_𑀤𑀓𑁆𑀔𑀺𑀡𑀸𑀬 𑀇𑀤𑀁 𑀨𑀮𑀁𑁇_  


(65.)

75\. _𑀢𑀢𑁄 𑀲𑀼𑀤𑁆𑀥𑀸 𑀲𑀼𑀘𑀺𑀯𑀲𑀦𑀸,_  
_𑀓𑀸𑀲𑀺𑀓𑀼𑀢𑁆𑀢𑀫𑀥𑀸𑀭𑀺𑀦𑀻;_  
_𑀳𑀲𑀦𑁆𑀢𑀻 𑀯𑀺𑀫𑀸𑀦𑀸 𑀦𑀺𑀓𑁆𑀔𑀫𑀺,_  
_𑀤𑀓𑁆𑀔𑀺𑀡𑀸𑀬 𑀇𑀤𑀁 𑀨𑀮𑀦𑁆𑀢𑀺𑁇_  


(66.)

76\. _“𑀲𑀼𑀘𑀺𑀢𑁆𑀢𑀭𑀽𑀧𑀁 𑀭𑀼𑀘𑀺𑀭𑀁,_  
_𑀯𑀺𑀫𑀸𑀦𑀁 𑀢𑁂 𑀧𑀪𑀸𑀲𑀢𑀺;_  
_𑀤𑁂𑀯𑀢𑁂 𑀧𑀼𑀘𑁆𑀙𑀺𑀢𑀸𑀘𑀺𑀓𑁆𑀔,_  
_𑀓𑀺𑀲𑁆𑀲 𑀓𑀫𑁆𑀫𑀲𑁆𑀲𑀺𑀤𑀁 𑀨𑀮𑀦𑁆”𑀢𑀺𑁇_  


(67.)

77\. _“𑀪𑀺𑀓𑁆𑀔𑀼𑀦𑁄 𑀘𑀭𑀫𑀸𑀦𑀲𑁆𑀲,_  
_𑀤𑁄𑀡𑀺𑀦𑀺𑀫𑁆𑀫𑀚𑁆𑀚𑀦𑀺𑀁 𑀅𑀳𑀁;_  
_𑀅𑀤𑀸𑀲𑀺𑀁 𑀉𑀚𑀼𑀪𑀽𑀢𑀲𑁆𑀲,_  
_𑀯𑀺𑀧𑁆𑀧𑀲𑀦𑁆𑀦𑁂𑀦 𑀘𑁂𑀢𑀲𑀸𑁇_  


(68.)

78\. _𑀢𑀲𑁆𑀲 𑀓𑀫𑁆𑀫𑀲𑁆𑀲 𑀓𑀼𑀲𑀮𑀲𑁆𑀲,_  
_𑀯𑀺𑀧𑀸𑀓𑀁 𑀤𑀻𑀖𑀫𑀦𑁆𑀢𑀭𑀁;_  
_𑀅𑀦𑀼𑀪𑁄𑀫𑀺 𑀯𑀺𑀫𑀸𑀦𑀲𑁆𑀫𑀺𑀁,_  
_𑀢𑀜𑁆𑀘 𑀤𑀸𑀦𑀺 𑀧𑀭𑀺𑀢𑁆𑀢𑀓𑀁𑁇_  


(69.)

79\. _𑀉𑀤𑁆𑀥𑀁 𑀘𑀢𑀽𑀳𑀺 𑀫𑀸𑀲𑁂𑀳𑀺,_  
_𑀓𑀸𑀮𑀓𑀺𑀭𑀺𑀬𑀸 𑀪𑀯𑀺𑀲𑁆𑀲𑀢𑀺;_  
_𑀏𑀓𑀦𑁆𑀢𑀓𑀝𑀼𑀓𑀁 𑀖𑁄𑀭𑀁,_  
_𑀦𑀺𑀭𑀬𑀁 𑀧𑀧𑀢𑀺𑀲𑁆𑀲𑀳𑀁𑁇_  


(70.)

80\. _𑀘𑀢𑀼𑀓𑁆𑀓𑀡𑁆𑀡𑀁 𑀘𑀢𑀼𑀤𑁆𑀯𑀸𑀭𑀁,_  
_𑀯𑀺𑀪𑀢𑁆𑀢𑀁 𑀪𑀸𑀕𑀲𑁄 𑀫𑀺𑀢𑀁;_  
_𑀅𑀬𑁄𑀧𑀸𑀓𑀸𑀭𑀧𑀭𑀺𑀬𑀦𑁆𑀢𑀁,_  
_𑀅𑀬𑀲𑀸 𑀧𑀝𑀺𑀓𑀼𑀚𑁆𑀚𑀺𑀢𑀁𑁇_  


(71.)

81\. _𑀢𑀲𑁆𑀲 𑀅𑀬𑁄𑀫𑀬𑀸 𑀪𑀽𑀫𑀺,_  
_𑀚𑀮𑀺𑀢𑀸 𑀢𑁂𑀚𑀲𑀸 𑀬𑀼𑀢𑀸;_  
_𑀲𑀫𑀦𑁆𑀢𑀸 𑀬𑁄𑀚𑀦𑀲𑀢𑀁,_  
_𑀨𑀭𑀺𑀢𑁆𑀯𑀸 𑀢𑀺𑀝𑁆𑀞𑀢𑀺 𑀲𑀩𑁆𑀩𑀤𑀸𑁇_  


(72.)

82\. _𑀢𑀢𑁆𑀣𑀸𑀳𑀁 𑀤𑀻𑀖𑀫𑀤𑁆𑀥𑀸𑀦𑀁,_  
_𑀤𑀼𑀓𑁆𑀔𑀁 𑀯𑁂𑀤𑀺𑀲𑁆𑀲 𑀯𑁂𑀤𑀦𑀁;_  
_𑀨𑀮𑀜𑁆𑀘 𑀧𑀸𑀧𑀓𑀫𑁆𑀫𑀲𑁆𑀲,_  
_𑀢𑀲𑁆𑀫𑀸 𑀲𑁄𑀘𑀸𑀫𑀳𑀁 𑀪𑀼𑀲𑀦𑁆”𑀢𑀺𑁇_  


---

83\. 𑀔𑀮𑁆𑀮𑀸𑀝𑀺𑀬𑀧𑁂𑀢𑀺𑀯𑀢𑁆𑀣𑀼 𑀤𑀲𑀫𑀁𑁇



[Go to previous page (1.9 Mahāpesakārapetivatthu)](1.9.md) / [Go to parent page (1 Uragavagga)](../19Pv/1.md) / [Go to next page (1.11 Nāgapetavatthu)](1.11.md)


