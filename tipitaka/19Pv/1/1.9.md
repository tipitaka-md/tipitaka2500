
[Home](/) / [19Pv Petavatthupāḷi](../../19Pv.md) / [1 Uragavagga](../1.md)

# 1.9 Mahāpesakārapetivatthu

* Uragavagga

* Mahāpesakārapetivatthu

(54.)

63\. _“Gūthañca muttaṃ ruhirañca pubbaṃ,_  
_Paribhuñjati kissa ayaṃ vipāko;_  
_Ayaṃ nu kiṃ kammamakāsi nārī,_  
_Yā sabbadā lohitapubbabhakkhā._  


(55.)

64\. _Navāni vatthāni subhāni ceva,_  
_Mudūni suddhāni ca lomasāni;_  
_Dinnānimissā kitakā bhavanti,_  
_Ayaṃ nu kiṃ kammamakāsi nārī”ti._  


(56.)

65\. _“Bhariyā mamesā ahū bhadante,_  
_Adāyikā maccharinī kadariyā;_  
_Sā maṃ dadantaṃ samaṇabrāhmaṇānaṃ,_  
_Akkosati ca paribhāsati ca._  


(57.)

66\. _‘Gūthañca muttaṃ ruhirañca pubbaṃ,_  
_Paribhuñja tvaṃ asuciṃ sabbakālaṃ;_  
_Etaṃ te paralokasmiṃ hotu,_  
_Vatthā ca te kitakasamā bhavantu’;_  
_Etādisaṃ duccaritaṃ caritvā,_  
_Idhāgatā cirarattāya khādatī”ti._  


---

67\. Mahāpesakārapetivatthu navamaṃ.



[Go to previous page (1.8 Goṇapetavatthu)](1.8.md) / [Go to parent page (1 Uragavagga)](../1.md) / [Go to next page (1.10 Khallāṭiyapetivatthu)](1.10.md)


