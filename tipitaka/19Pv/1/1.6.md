
[Home](/) / [19Pv Petavatthupāḷi](../../19Pv.md) / [1 Uragavagga](../1.md)

# 1.6 Pañcaputtakhādapetivatthu

* Uragavagga

* Pañcaputtakhādapetivatthu

(26.)

32\. _“Naggā dubbaṇṇarūpāsi,_  
_duggandhā pūti vāyasi;_  
_Makkhikāhi parikiṇṇā,_  
_kā nu tvaṃ idha tiṭṭhasī”ti._  


(27.)

33\. _“Ahaṃ bhadante petīmhi,_  
_duggatā yamalokikā;_  
_Pāpakammaṃ karitvāna,_  
_petalokaṃ ito gatā._  


(28.)

34\. _Kālena pañca puttāni,_  
_sāyaṃ pañca punāpare;_  
_Vijāyitvāna khādāmi,_  
_tepi nā honti me alaṃ._  


(29.)

35\. _Pariḍayhati dhūmāyati,_  
_khudāya hadayaṃ mama;_  
_Pānīyaṃ na labhe pātuṃ,_  
_passa maṃ byasanaṃ gatan”ti._  


(30.)

36\. _“Kiṃ nu kāyena vācāya,_  
_manasā dukkaṭaṃ kataṃ;_  
_Kissa kammavipākena,_  
_puttamaṃsāni khādasī”ti._  


(31.)

37\. _“Sapatī me gabbhinī āsi,_  
_tassā pāpaṃ acetayiṃ;_  
_Sāhaṃ paduṭṭhamanasā,_  
_akariṃ gabbhapātanaṃ._  


(32.)

38\. _Tassā dvemāsiko gabbho,_  
_lohitaññeva pagghari;_  
_Tadassā mātā kupitā,_  
_mayhaṃ ñātī samānayi;_  
_Sapathañca maṃ kāresi,_  
_paribhāsāpayī ca maṃ._  


(33.)

39\. _Sāhaṃ ghorañca sapathaṃ,_  
_musāvādaṃ abhāsisaṃ;_  
_Puttamaṃsāni khādāmi,_  
_sace taṃ pakataṃ mayā._  


(34.)

40\. _Tassa kammassa vipākena,_  
_musāvādassa cūbhayaṃ;_  
_Puttamaṃsāni khādāmi,_  
_pubbalohitamakkhitā”ti._  


---

41\. Pañcaputtakhādapetivatthu chaṭṭhaṃ.



[Go to previous page (1.5 Tirokuṭṭapetavatthu)](1.5.md) / [Go to parent page (1 Uragavagga)](../1.md) / [Go to next page (1.7 Sattaputtakhādapetivatthu)](1.7.md)


