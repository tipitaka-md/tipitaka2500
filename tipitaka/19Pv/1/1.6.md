
[Home](/) / [19Pv Petavatthupāḷi](../../19Pv.md) / [1 Uragavagga](../1.md)

# 𑁧𑁇𑁬 𑀧𑀜𑁆𑀘𑀧𑀼𑀢𑁆𑀢𑀔𑀸𑀤𑀧𑁂𑀢𑀺𑀯𑀢𑁆𑀣𑀼

### 𑀉𑀭𑀕𑀯𑀕𑁆𑀕

### 𑀧𑀜𑁆𑀘𑀧𑀼𑀢𑁆𑀢𑀔𑀸𑀤𑀧𑁂𑀢𑀺𑀯𑀢𑁆𑀣𑀼

(26.)

32\. _“𑀦𑀕𑁆𑀕𑀸 𑀤𑀼𑀩𑁆𑀩𑀡𑁆𑀡𑀭𑀽𑀧𑀸𑀲𑀺,_  
_𑀤𑀼𑀕𑁆𑀕𑀦𑁆𑀥𑀸 𑀧𑀽𑀢𑀺 𑀯𑀸𑀬𑀲𑀺;_  
_𑀫𑀓𑁆𑀔𑀺𑀓𑀸𑀳𑀺 𑀧𑀭𑀺𑀓𑀺𑀡𑁆𑀡𑀸,_  
_𑀓𑀸 𑀦𑀼 𑀢𑁆𑀯𑀁 𑀇𑀥 𑀢𑀺𑀝𑁆𑀞𑀲𑀻”𑀢𑀺𑁇_  


(27.)

33\. _“𑀅𑀳𑀁 𑀪𑀤𑀦𑁆𑀢𑁂 𑀧𑁂𑀢𑀻𑀫𑁆𑀳𑀺,_  
_𑀤𑀼𑀕𑁆𑀕𑀢𑀸 𑀬𑀫𑀮𑁄𑀓𑀺𑀓𑀸;_  
_𑀧𑀸𑀧𑀓𑀫𑁆𑀫𑀁 𑀓𑀭𑀺𑀢𑁆𑀯𑀸𑀦,_  
_𑀧𑁂𑀢𑀮𑁄𑀓𑀁 𑀇𑀢𑁄 𑀕𑀢𑀸𑁇_  


(28.)

34\. _𑀓𑀸𑀮𑁂𑀦 𑀧𑀜𑁆𑀘 𑀧𑀼𑀢𑁆𑀢𑀸𑀦𑀺,_  
_𑀲𑀸𑀬𑀁 𑀧𑀜𑁆𑀘 𑀧𑀼𑀦𑀸𑀧𑀭𑁂;_  
_𑀯𑀺𑀚𑀸𑀬𑀺𑀢𑁆𑀯𑀸𑀦 𑀔𑀸𑀤𑀸𑀫𑀺,_  
_𑀢𑁂𑀧𑀺 𑀦𑀸 𑀳𑁄𑀦𑁆𑀢𑀺 𑀫𑁂 𑀅𑀮𑀁𑁇_  


(29.)

35\. _𑀧𑀭𑀺𑀟𑀬𑁆𑀳𑀢𑀺 𑀥𑀽𑀫𑀸𑀬𑀢𑀺,_  
_𑀔𑀼𑀤𑀸𑀬 𑀳𑀤𑀬𑀁 𑀫𑀫;_  
_𑀧𑀸𑀦𑀻𑀬𑀁 𑀦 𑀮𑀪𑁂 𑀧𑀸𑀢𑀼𑀁,_  
_𑀧𑀲𑁆𑀲 𑀫𑀁 𑀩𑁆𑀬𑀲𑀦𑀁 𑀕𑀢𑀦𑁆”𑀢𑀺𑁇_  


(30.)

36\. _“𑀓𑀺𑀁 𑀦𑀼 𑀓𑀸𑀬𑁂𑀦 𑀯𑀸𑀘𑀸𑀬,_  
_𑀫𑀦𑀲𑀸 𑀤𑀼𑀓𑁆𑀓𑀝𑀁 𑀓𑀢𑀁;_  
_𑀓𑀺𑀲𑁆𑀲 𑀓𑀫𑁆𑀫𑀯𑀺𑀧𑀸𑀓𑁂𑀦,_  
_𑀧𑀼𑀢𑁆𑀢𑀫𑀁𑀲𑀸𑀦𑀺 𑀔𑀸𑀤𑀲𑀻”𑀢𑀺𑁇_  


(31.)

37\. _“𑀲𑀧𑀢𑀻 𑀫𑁂 𑀕𑀩𑁆𑀪𑀺𑀦𑀻 𑀆𑀲𑀺,_  
_𑀢𑀲𑁆𑀲𑀸 𑀧𑀸𑀧𑀁 𑀅𑀘𑁂𑀢𑀬𑀺𑀁;_  
_𑀲𑀸𑀳𑀁 𑀧𑀤𑀼𑀝𑁆𑀞𑀫𑀦𑀲𑀸,_  
_𑀅𑀓𑀭𑀺𑀁 𑀕𑀩𑁆𑀪𑀧𑀸𑀢𑀦𑀁𑁇_  


(32.)

38\. _𑀢𑀲𑁆𑀲𑀸 𑀤𑁆𑀯𑁂𑀫𑀸𑀲𑀺𑀓𑁄 𑀕𑀩𑁆𑀪𑁄,_  
_𑀮𑁄𑀳𑀺𑀢𑀜𑁆𑀜𑁂𑀯 𑀧𑀕𑁆𑀖𑀭𑀺;_  
_𑀢𑀤𑀲𑁆𑀲𑀸 𑀫𑀸𑀢𑀸 𑀓𑀼𑀧𑀺𑀢𑀸,_  
_𑀫𑀬𑁆𑀳𑀁 𑀜𑀸𑀢𑀻 𑀲𑀫𑀸𑀦𑀬𑀺;_  
_𑀲𑀧𑀣𑀜𑁆𑀘 𑀫𑀁 𑀓𑀸𑀭𑁂𑀲𑀺,_  
_𑀧𑀭𑀺𑀪𑀸𑀲𑀸𑀧𑀬𑀻 𑀘 𑀫𑀁𑁇_  


(33.)

39\. _𑀲𑀸𑀳𑀁 𑀖𑁄𑀭𑀜𑁆𑀘 𑀲𑀧𑀣𑀁,_  
_𑀫𑀼𑀲𑀸𑀯𑀸𑀤𑀁 𑀅𑀪𑀸𑀲𑀺𑀲𑀁;_  
_𑀧𑀼𑀢𑁆𑀢𑀫𑀁𑀲𑀸𑀦𑀺 𑀔𑀸𑀤𑀸𑀫𑀺,_  
_𑀲𑀘𑁂 𑀢𑀁 𑀧𑀓𑀢𑀁 𑀫𑀬𑀸𑁇_  


(34.)

40\. _𑀢𑀲𑁆𑀲 𑀓𑀫𑁆𑀫𑀲𑁆𑀲 𑀯𑀺𑀧𑀸𑀓𑁂𑀦,_  
_𑀫𑀼𑀲𑀸𑀯𑀸𑀤𑀲𑁆𑀲 𑀘𑀽𑀪𑀬𑀁;_  
_𑀧𑀼𑀢𑁆𑀢𑀫𑀁𑀲𑀸𑀦𑀺 𑀔𑀸𑀤𑀸𑀫𑀺,_  
_𑀧𑀼𑀩𑁆𑀩𑀮𑁄𑀳𑀺𑀢𑀫𑀓𑁆𑀔𑀺𑀢𑀸”𑀢𑀺𑁇_  


---

41\. 𑀧𑀜𑁆𑀘𑀧𑀼𑀢𑁆𑀢𑀔𑀸𑀤𑀧𑁂𑀢𑀺𑀯𑀢𑁆𑀣𑀼 𑀙𑀝𑁆𑀞𑀁𑁇



[Go to previous page (1.5 Tirokuṭṭapetavatthu)](1.5.md) / [Go to parent page (1 Uragavagga)](../1.md) / [Go to next page (1.7 Sattaputtakhādapetivatthu)](1.7.md)


