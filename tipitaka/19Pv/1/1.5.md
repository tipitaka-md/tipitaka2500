
[Home](/) / [19Pv Petavatthupāḷi](../../19Pv.md) / [1 Uragavagga](../1.md)

# 1.5 Tirokuṭṭapetavatthu

* Uragavagga

* Tirokuṭṭapetavatthu

(14.)

19\. _“Tirokuṭṭesu tiṭṭhanti,_  
_sandhisiṅghāṭakesu ca;_  
_Dvārabāhāsu tiṭṭhanti,_  
_āgantvāna sakaṃ gharaṃ._  


(15.)

20\. _Pahūte annapānamhi,_  
_khajjabhojje upaṭṭhite;_  
_Na tesaṃ koci sarati,_  
_sattānaṃ kammapaccayā._  


(16.)

21\. _Evaṃ dadanti ñātīnaṃ,_  
_ye honti anukampakā;_  
_Suciṃ paṇītaṃ kālena,_  
_kappiyaṃ pānabhojanaṃ;_  
_‘Idaṃ vo ñātīnaṃ hotu,_  
_sukhitā hontu ñātayo’._  


(17.)

22\. _Te ca tattha samāgantvā,_  
_ñātipetā samāgatā;_  
_Pahūte annapānamhi,_  
_sakkaccaṃ anumodare._  


(18.)

23\. _‘Ciraṃ jīvantu no ñātī,_  
_yesaṃ hetu labhāmase;_  
_Amhākañca katā pūjā,_  
_dāyakā ca anipphalā’._  


(19.)

24\. _Na hi tattha kasī atthi,_  
_gorakkhettha na vijjati;_  
_Vaṇijjā tādisī natthi,_  
_hiraññena kayākayaṃ;_  
_Ito dinnena yāpenti,_  
_petā kālagatā tahiṃ._  


(20.)

25\. _Unname udakaṃ vuṭṭhaṃ,_  
_yathā ninnaṃ pavattati;_  
_Evamevaṃ ito dinnaṃ,_  
_petānaṃ upakappati._  


(21.)

26\. _Yathā vārivahā pūrā,_  
_paripūrenti sāgaraṃ;_  
_Evamevaṃ ito dinnaṃ,_  
_petānaṃ upakappati._  


(22.)

27\. _‘Adāsi me akāsi me,_  
_ñāti mittā sakhā ca me’;_  
_Petānaṃ dakkhiṇaṃ dajjā,_  
_pubbe katamanussaraṃ._  


(23.)

28\. _Na hi ruṇṇaṃ vā soko vā,_  
_yā caññā paridevanā;_  
_Na taṃ petānamatthāya,_  
_evaṃ tiṭṭhanti ñātayo._  


(24.)

29\. _Ayañca kho dakkhiṇā dinnā,_  
_saṃghamhi suppatiṭṭhitā;_  
_Dīgharattaṃ hitāyassa,_  
_ṭhānaso upakappati._  


(25.)

30\. _So ñātidhammo ca ayaṃ nidassito,_  
_Petāna pūjā ca katā uḷārā;_  
_Balañca bhikkhūnamanuppadinnaṃ,_  
_Tumhehi puññaṃ pasutaṃ anappakan”ti._  


---

31\. Tirokuṭṭapetavatthu pañcamaṃ.



[Go to previous page (1.4 Piṭṭhadhītalikapetavatthu)](1.4.md) / [Go to parent page (1 Uragavagga)](../1.md) / [Go to next page (1.6 Pañcaputtakhādapetivatthu)](1.6.md)


