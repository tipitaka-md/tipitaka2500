
[Home](/) / [19Pv Petavatthupāḷi](../../19Pv.md) / [1 Uragavagga](../1.md)

# 𑁧𑁇𑁫 𑀢𑀺𑀭𑁄𑀓𑀼𑀝𑁆𑀝𑀧𑁂𑀢𑀯𑀢𑁆𑀣𑀼

### 𑀉𑀭𑀕𑀯𑀕𑁆𑀕

### 𑀢𑀺𑀭𑁄𑀓𑀼𑀝𑁆𑀝𑀧𑁂𑀢𑀯𑀢𑁆𑀣𑀼

(14.)

19\. _“𑀢𑀺𑀭𑁄𑀓𑀼𑀝𑁆𑀝𑁂𑀲𑀼 𑀢𑀺𑀝𑁆𑀞𑀦𑁆𑀢𑀺,_  
_𑀲𑀦𑁆𑀥𑀺𑀲𑀺𑀗𑁆𑀖𑀸𑀝𑀓𑁂𑀲𑀼 𑀘;_  
_𑀤𑁆𑀯𑀸𑀭𑀩𑀸𑀳𑀸𑀲𑀼 𑀢𑀺𑀝𑁆𑀞𑀦𑁆𑀢𑀺,_  
_𑀆𑀕𑀦𑁆𑀢𑁆𑀯𑀸𑀦 𑀲𑀓𑀁 𑀖𑀭𑀁𑁇_  


(15.)

20\. _𑀧𑀳𑀽𑀢𑁂 𑀅𑀦𑁆𑀦𑀧𑀸𑀦𑀫𑁆𑀳𑀺,_  
_𑀔𑀚𑁆𑀚𑀪𑁄𑀚𑁆𑀚𑁂 𑀉𑀧𑀝𑁆𑀞𑀺𑀢𑁂;_  
_𑀦 𑀢𑁂𑀲𑀁 𑀓𑁄𑀘𑀺 𑀲𑀭𑀢𑀺,_  
_𑀲𑀢𑁆𑀢𑀸𑀦𑀁 𑀓𑀫𑁆𑀫𑀧𑀘𑁆𑀘𑀬𑀸𑁇_  


(16.)

21\. _𑀏𑀯𑀁 𑀤𑀤𑀦𑁆𑀢𑀺 𑀜𑀸𑀢𑀻𑀦𑀁,_  
_𑀬𑁂 𑀳𑁄𑀦𑁆𑀢𑀺 𑀅𑀦𑀼𑀓𑀫𑁆𑀧𑀓𑀸;_  
_𑀲𑀼𑀘𑀺𑀁 𑀧𑀡𑀻𑀢𑀁 𑀓𑀸𑀮𑁂𑀦,_  
_𑀓𑀧𑁆𑀧𑀺𑀬𑀁 𑀧𑀸𑀦𑀪𑁄𑀚𑀦𑀁;_  
_‘𑀇𑀤𑀁 𑀯𑁄 𑀜𑀸𑀢𑀻𑀦𑀁 𑀳𑁄𑀢𑀼,_  
_𑀲𑀼𑀔𑀺𑀢𑀸 𑀳𑁄𑀦𑁆𑀢𑀼 𑀜𑀸𑀢𑀬𑁄’𑁇_  


(17.)

22\. _𑀢𑁂 𑀘 𑀢𑀢𑁆𑀣 𑀲𑀫𑀸𑀕𑀦𑁆𑀢𑁆𑀯𑀸,_  
_𑀜𑀸𑀢𑀺𑀧𑁂𑀢𑀸 𑀲𑀫𑀸𑀕𑀢𑀸;_  
_𑀧𑀳𑀽𑀢𑁂 𑀅𑀦𑁆𑀦𑀧𑀸𑀦𑀫𑁆𑀳𑀺,_  
_𑀲𑀓𑁆𑀓𑀘𑁆𑀘𑀁 𑀅𑀦𑀼𑀫𑁄𑀤𑀭𑁂𑁇_  


(18.)

23\. _‘𑀘𑀺𑀭𑀁 𑀚𑀻𑀯𑀦𑁆𑀢𑀼 𑀦𑁄 𑀜𑀸𑀢𑀻,_  
_𑀬𑁂𑀲𑀁 𑀳𑁂𑀢𑀼 𑀮𑀪𑀸𑀫𑀲𑁂;_  
_𑀅𑀫𑁆𑀳𑀸𑀓𑀜𑁆𑀘 𑀓𑀢𑀸 𑀧𑀽𑀚𑀸,_  
_𑀤𑀸𑀬𑀓𑀸 𑀘 𑀅𑀦𑀺𑀧𑁆𑀨𑀮𑀸’𑁇_  


(19.)

24\. _𑀦 𑀳𑀺 𑀢𑀢𑁆𑀣 𑀓𑀲𑀻 𑀅𑀢𑁆𑀣𑀺,_  
_𑀕𑁄𑀭𑀓𑁆𑀔𑁂𑀢𑁆𑀣 𑀦 𑀯𑀺𑀚𑁆𑀚𑀢𑀺;_  
_𑀯𑀡𑀺𑀚𑁆𑀚𑀸 𑀢𑀸𑀤𑀺𑀲𑀻 𑀦𑀢𑁆𑀣𑀺,_  
_𑀳𑀺𑀭𑀜𑁆𑀜𑁂𑀦 𑀓𑀬𑀸𑀓𑀬𑀁;_  
_𑀇𑀢𑁄 𑀤𑀺𑀦𑁆𑀦𑁂𑀦 𑀬𑀸𑀧𑁂𑀦𑁆𑀢𑀺,_  
_𑀧𑁂𑀢𑀸 𑀓𑀸𑀮𑀕𑀢𑀸 𑀢𑀳𑀺𑀁𑁇_  


(20.)

25\. _𑀉𑀦𑁆𑀦𑀫𑁂 𑀉𑀤𑀓𑀁 𑀯𑀼𑀝𑁆𑀞𑀁,_  
_𑀬𑀣𑀸 𑀦𑀺𑀦𑁆𑀦𑀁 𑀧𑀯𑀢𑁆𑀢𑀢𑀺;_  
_𑀏𑀯𑀫𑁂𑀯𑀁 𑀇𑀢𑁄 𑀤𑀺𑀦𑁆𑀦𑀁,_  
_𑀧𑁂𑀢𑀸𑀦𑀁 𑀉𑀧𑀓𑀧𑁆𑀧𑀢𑀺𑁇_  


(21.)

26\. _𑀬𑀣𑀸 𑀯𑀸𑀭𑀺𑀯𑀳𑀸 𑀧𑀽𑀭𑀸,_  
_𑀧𑀭𑀺𑀧𑀽𑀭𑁂𑀦𑁆𑀢𑀺 𑀲𑀸𑀕𑀭𑀁;_  
_𑀏𑀯𑀫𑁂𑀯𑀁 𑀇𑀢𑁄 𑀤𑀺𑀦𑁆𑀦𑀁,_  
_𑀧𑁂𑀢𑀸𑀦𑀁 𑀉𑀧𑀓𑀧𑁆𑀧𑀢𑀺𑁇_  


(22.)

27\. _‘𑀅𑀤𑀸𑀲𑀺 𑀫𑁂 𑀅𑀓𑀸𑀲𑀺 𑀫𑁂,_  
_𑀜𑀸𑀢𑀺 𑀫𑀺𑀢𑁆𑀢𑀸 𑀲𑀔𑀸 𑀘 𑀫𑁂’;_  
_𑀧𑁂𑀢𑀸𑀦𑀁 𑀤𑀓𑁆𑀔𑀺𑀡𑀁 𑀤𑀚𑁆𑀚𑀸,_  
_𑀧𑀼𑀩𑁆𑀩𑁂 𑀓𑀢𑀫𑀦𑀼𑀲𑁆𑀲𑀭𑀁𑁇_  


(23.)

28\. _𑀦 𑀳𑀺 𑀭𑀼𑀡𑁆𑀡𑀁 𑀯𑀸 𑀲𑁄𑀓𑁄 𑀯𑀸,_  
_𑀬𑀸 𑀘𑀜𑁆𑀜𑀸 𑀧𑀭𑀺𑀤𑁂𑀯𑀦𑀸;_  
_𑀦 𑀢𑀁 𑀧𑁂𑀢𑀸𑀦𑀫𑀢𑁆𑀣𑀸𑀬,_  
_𑀏𑀯𑀁 𑀢𑀺𑀝𑁆𑀞𑀦𑁆𑀢𑀺 𑀜𑀸𑀢𑀬𑁄𑁇_  


(24.)

29\. _𑀅𑀬𑀜𑁆𑀘 𑀔𑁄 𑀤𑀓𑁆𑀔𑀺𑀡𑀸 𑀤𑀺𑀦𑁆𑀦𑀸,_  
_𑀲𑀁𑀖𑀫𑁆𑀳𑀺 𑀲𑀼𑀧𑁆𑀧𑀢𑀺𑀝𑁆𑀞𑀺𑀢𑀸;_  
_𑀤𑀻𑀖𑀭𑀢𑁆𑀢𑀁 𑀳𑀺𑀢𑀸𑀬𑀲𑁆𑀲,_  
_𑀞𑀸𑀦𑀲𑁄 𑀉𑀧𑀓𑀧𑁆𑀧𑀢𑀺𑁇_  


(25.)

30\. _𑀲𑁄 𑀜𑀸𑀢𑀺𑀥𑀫𑁆𑀫𑁄 𑀘 𑀅𑀬𑀁 𑀦𑀺𑀤𑀲𑁆𑀲𑀺𑀢𑁄,_  
_𑀧𑁂𑀢𑀸𑀦 𑀧𑀽𑀚𑀸 𑀘 𑀓𑀢𑀸 𑀉𑀍𑀆𑀭𑀸;_  
_𑀩𑀮𑀜𑁆𑀘 𑀪𑀺𑀓𑁆𑀔𑀽𑀦𑀫𑀦𑀼𑀧𑁆𑀧𑀤𑀺𑀦𑁆𑀦𑀁,_  
_𑀢𑀼𑀫𑁆𑀳𑁂𑀳𑀺 𑀧𑀼𑀜𑁆𑀜𑀁 𑀧𑀲𑀼𑀢𑀁 𑀅𑀦𑀧𑁆𑀧𑀓𑀦𑁆”𑀢𑀺𑁇_  


---

31\. 𑀢𑀺𑀭𑁄𑀓𑀼𑀝𑁆𑀝𑀧𑁂𑀢𑀯𑀢𑁆𑀣𑀼 𑀧𑀜𑁆𑀘𑀫𑀁𑁇



[Go to previous page (1.4 Piṭṭhadhītalikapetavatthu)](1.4.md) / [Go to parent page (1 Uragavagga)](../1.md) / [Go to next page (1.6 Pañcaputtakhādapetivatthu)](1.6.md)


