---
title: 1.12 Uragapetavatthu
path: /tipitaka/19Pv/1/1.12
ref: 266984
breadcrumbs:
  - name: Home
    link: /
  - name: 19Pv Petavatthupāḷi
    link: /tipitaka/19Pv
  - name: 1 Uragavagga
    link: /tipitaka/19Pv/1
prevL: /tipitaka/19Pv/1/1.11
upL: /tipitaka/19Pv/1
nextL: /tipitaka/19Pv/2
---

# 1.12 Uragapetavatthu

### Uragavagga

### Uragapetavatthu

(85.)

97. _“Uragova tacaṃ jiṇṇaṃ,_  
_hitvā gacchati saṃ tanuṃ;_  
_Evaṃ sarīre nibbhoge,_  
_pete kālaṅkate sati._  


(86.)

98. _Ḍayhamāno na jānāti,_  
_ñātīnaṃ paridevitaṃ;_  
_Tasmā etaṃ na rodāmi,_  
_gato so tassa yā gati”._  


(87.)

99. _“Anabbhito tato āgā,_  
_nānuññāto ito gato;_  
_Yathāgato tathā gato,_  
_tattha kā paridevanā._  


(88.)

100. _Ḍayhamāno na jānāti,_  
_ñātīnaṃ paridevitaṃ;_  
_Tasmā etaṃ na rodāmi,_  
_gato so tassa yā gati”._  


(89.)

101. _“Sace rode kisā assaṃ,_  
_tattha me kiṃ phalaṃ siyā;_  
_Ñātimittasuhajjānaṃ,_  
_bhiyyo no aratī siyā._  


(90.)

102. _Ḍayhamāno na jānāti,_  
_ñātīnaṃ paridevitaṃ;_  
_Tasmā etaṃ na rodāmi,_  
_gato so tassa yā gati”._  


(91.)

103. _“Yathāpi dārako candaṃ,_  
_gacchantamanurodati;_  
_Evaṃ sampadamevetaṃ,_  
_yo petamanusocati._  


(92.)

104. _Ḍayhamāno na jānāti,_  
_ñātīnaṃ paridevitaṃ;_  
_Tasmā etaṃ na rodāmi,_  
_gato so tassa yā gati”._  


(93.)

105. _“Yathāpi brahme udakumbho,_  
_bhinno appaṭisandhiyo;_  
_Evaṃ sampadamevetaṃ,_  
_yo petamanusocati._  


(94.)

106. _Ḍayhamāno na jānāti,_  
_ñātīnaṃ paridevitaṃ;_  
_Tasmā etaṃ na rodāmi,_  
_gato so tassa yā gatī”ti._  


===

107. Uragapetavatthu dvādasamaṃ.



===

108. Uragavaggo paṭhamo.



===

109. Tassuddānaṃ



110. _Khettañca sūkaraṃ pūti,_  
_piṭṭhaṃ cāpi tirokuṭṭaṃ;_  
_Pañcāpi sattaputtañca,_  
_goṇaṃ pesakārakañca;_  
_Tathā khallāṭiyaṃ nāgaṃ,_  
_dvādasaṃ uragañcevāti._  



