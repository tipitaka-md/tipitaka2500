
[Home](/) / [19Pv Petavatthupāḷi](/tipitaka/19Pv.md) / [1 Uragavagga](/tipitaka/19Pv/1.md)

# 𑁧𑁇𑁧𑁨 𑀉𑀭𑀕𑀧𑁂𑀢𑀯𑀢𑁆𑀣𑀼

### 𑀉𑀭𑀕𑀯𑀕𑁆𑀕

### 𑀉𑀭𑀕𑀧𑁂𑀢𑀯𑀢𑁆𑀣𑀼

(85.)

97. _“𑀉𑀭𑀕𑁄𑀯 𑀢𑀘𑀁 𑀚𑀺𑀡𑁆𑀡𑀁,_  
_𑀳𑀺𑀢𑁆𑀯𑀸 𑀕𑀘𑁆𑀙𑀢𑀺 𑀲𑀁 𑀢𑀦𑀼𑀁;_  
_𑀏𑀯𑀁 𑀲𑀭𑀻𑀭𑁂 𑀦𑀺𑀩𑁆𑀪𑁄𑀕𑁂,_  
_𑀧𑁂𑀢𑁂 𑀓𑀸𑀮𑀗𑁆𑀓𑀢𑁂 𑀲𑀢𑀺𑁇_  


(86.)

98. _𑀟𑀬𑁆𑀳𑀫𑀸𑀦𑁄 𑀦 𑀚𑀸𑀦𑀸𑀢𑀺,_  
_𑀜𑀸𑀢𑀻𑀦𑀁 𑀧𑀭𑀺𑀤𑁂𑀯𑀺𑀢𑀁;_  
_𑀢𑀲𑁆𑀫𑀸 𑀏𑀢𑀁 𑀦 𑀭𑁄𑀤𑀸𑀫𑀺,_  
_𑀕𑀢𑁄 𑀲𑁄 𑀢𑀲𑁆𑀲 𑀬𑀸 𑀕𑀢𑀺”𑁇_  


(87.)

99. _“𑀅𑀦𑀩𑁆𑀪𑀺𑀢𑁄 𑀢𑀢𑁄 𑀆𑀕𑀸,_  
_𑀦𑀸𑀦𑀼𑀜𑁆𑀜𑀸𑀢𑁄 𑀇𑀢𑁄 𑀕𑀢𑁄;_  
_𑀬𑀣𑀸𑀕𑀢𑁄 𑀢𑀣𑀸 𑀕𑀢𑁄,_  
_𑀢𑀢𑁆𑀣 𑀓𑀸 𑀧𑀭𑀺𑀤𑁂𑀯𑀦𑀸𑁇_  


(88.)

100. _𑀟𑀬𑁆𑀳𑀫𑀸𑀦𑁄 𑀦 𑀚𑀸𑀦𑀸𑀢𑀺,_  
_𑀜𑀸𑀢𑀻𑀦𑀁 𑀧𑀭𑀺𑀤𑁂𑀯𑀺𑀢𑀁;_  
_𑀢𑀲𑁆𑀫𑀸 𑀏𑀢𑀁 𑀦 𑀭𑁄𑀤𑀸𑀫𑀺,_  
_𑀕𑀢𑁄 𑀲𑁄 𑀢𑀲𑁆𑀲 𑀬𑀸 𑀕𑀢𑀺”𑁇_  


(89.)

101. _“𑀲𑀘𑁂 𑀭𑁄𑀤𑁂 𑀓𑀺𑀲𑀸 𑀅𑀲𑁆𑀲𑀁,_  
_𑀢𑀢𑁆𑀣 𑀫𑁂 𑀓𑀺𑀁 𑀨𑀮𑀁 𑀲𑀺𑀬𑀸;_  
_𑀜𑀸𑀢𑀺𑀫𑀺𑀢𑁆𑀢𑀲𑀼𑀳𑀚𑁆𑀚𑀸𑀦𑀁,_  
_𑀪𑀺𑀬𑁆𑀬𑁄 𑀦𑁄 𑀅𑀭𑀢𑀻 𑀲𑀺𑀬𑀸𑁇_  


(90.)

102. _𑀟𑀬𑁆𑀳𑀫𑀸𑀦𑁄 𑀦 𑀚𑀸𑀦𑀸𑀢𑀺,_  
_𑀜𑀸𑀢𑀻𑀦𑀁 𑀧𑀭𑀺𑀤𑁂𑀯𑀺𑀢𑀁;_  
_𑀢𑀲𑁆𑀫𑀸 𑀏𑀢𑀁 𑀦 𑀭𑁄𑀤𑀸𑀫𑀺,_  
_𑀕𑀢𑁄 𑀲𑁄 𑀢𑀲𑁆𑀲 𑀬𑀸 𑀕𑀢𑀺”𑁇_  


(91.)

103. _“𑀬𑀣𑀸𑀧𑀺 𑀤𑀸𑀭𑀓𑁄 𑀘𑀦𑁆𑀤𑀁,_  
_𑀕𑀘𑁆𑀙𑀦𑁆𑀢𑀫𑀦𑀼𑀭𑁄𑀤𑀢𑀺;_  
_𑀏𑀯𑀁 𑀲𑀫𑁆𑀧𑀤𑀫𑁂𑀯𑁂𑀢𑀁,_  
_𑀬𑁄 𑀧𑁂𑀢𑀫𑀦𑀼𑀲𑁄𑀘𑀢𑀺𑁇_  


(92.)

104. _𑀟𑀬𑁆𑀳𑀫𑀸𑀦𑁄 𑀦 𑀚𑀸𑀦𑀸𑀢𑀺,_  
_𑀜𑀸𑀢𑀻𑀦𑀁 𑀧𑀭𑀺𑀤𑁂𑀯𑀺𑀢𑀁;_  
_𑀢𑀲𑁆𑀫𑀸 𑀏𑀢𑀁 𑀦 𑀭𑁄𑀤𑀸𑀫𑀺,_  
_𑀕𑀢𑁄 𑀲𑁄 𑀢𑀲𑁆𑀲 𑀬𑀸 𑀕𑀢𑀺”𑁇_  


(93.)

105. _“𑀬𑀣𑀸𑀧𑀺 𑀩𑁆𑀭𑀳𑁆𑀫𑁂 𑀉𑀤𑀓𑀼𑀫𑁆𑀪𑁄,_  
_𑀪𑀺𑀦𑁆𑀦𑁄 𑀅𑀧𑁆𑀧𑀝𑀺𑀲𑀦𑁆𑀥𑀺𑀬𑁄;_  
_𑀏𑀯𑀁 𑀲𑀫𑁆𑀧𑀤𑀫𑁂𑀯𑁂𑀢𑀁,_  
_𑀬𑁄 𑀧𑁂𑀢𑀫𑀦𑀼𑀲𑁄𑀘𑀢𑀺𑁇_  


(94.)

106. _𑀟𑀬𑁆𑀳𑀫𑀸𑀦𑁄 𑀦 𑀚𑀸𑀦𑀸𑀢𑀺,_  
_𑀜𑀸𑀢𑀻𑀦𑀁 𑀧𑀭𑀺𑀤𑁂𑀯𑀺𑀢𑀁;_  
_𑀢𑀲𑁆𑀫𑀸 𑀏𑀢𑀁 𑀦 𑀭𑁄𑀤𑀸𑀫𑀺,_  
_𑀕𑀢𑁄 𑀲𑁄 𑀢𑀲𑁆𑀲 𑀬𑀸 𑀕𑀢𑀻”𑀢𑀺𑁇_  


---

107. 𑀉𑀭𑀕𑀧𑁂𑀢𑀯𑀢𑁆𑀣𑀼 𑀤𑁆𑀯𑀸𑀤𑀲𑀫𑀁𑁇



---

108. 𑀉𑀭𑀕𑀯𑀕𑁆𑀕𑁄 𑀧𑀞𑀫𑁄𑁇



---

109. 𑀢𑀲𑁆𑀲𑀼𑀤𑁆𑀤𑀸𑀦𑀁



110. _𑀔𑁂𑀢𑁆𑀢𑀜𑁆𑀘 𑀲𑀽𑀓𑀭𑀁 𑀧𑀽𑀢𑀺,_  
_𑀧𑀺𑀝𑁆𑀞𑀁 𑀘𑀸𑀧𑀺 𑀢𑀺𑀭𑁄𑀓𑀼𑀝𑁆𑀝𑀁;_  
_𑀧𑀜𑁆𑀘𑀸𑀧𑀺 𑀲𑀢𑁆𑀢𑀧𑀼𑀢𑁆𑀢𑀜𑁆𑀘,_  
_𑀕𑁄𑀡𑀁 𑀧𑁂𑀲𑀓𑀸𑀭𑀓𑀜𑁆𑀘;_  
_𑀢𑀣𑀸 𑀔𑀮𑁆𑀮𑀸𑀝𑀺𑀬𑀁 𑀦𑀸𑀕𑀁,_  
_𑀤𑁆𑀯𑀸𑀤𑀲𑀁 𑀉𑀭𑀕𑀜𑁆𑀘𑁂𑀯𑀸𑀢𑀺𑁇_  


[Go to previous page (1.11 Nāgapetavatthu)](/tipitaka/19Pv/1/1.11.md) / [Go to parent page (1 Uragavagga)](/tipitaka/19Pv/1.md) / [Go to next page (2 Ubbarivagga)](/tipitaka/19Pv/2.md)


