
[Home](/) / [19Pv Petavatthupāḷi](/tipitaka/19Pv.md) / [3 Cūḷavagga](/tipitaka/19Pv/3.md)

# 𑁩𑁇𑁧 𑀅𑀪𑀺𑀚𑁆𑀚𑀫𑀸𑀦𑀧𑁂𑀢𑀯𑀢𑁆𑀣𑀼

### 𑀘𑀽𑀍𑀅𑀯𑀕𑁆𑀕

### 𑀅𑀪𑀺𑀚𑁆𑀚𑀫𑀸𑀦𑀧𑁂𑀢𑀯𑀢𑁆𑀣𑀼

(387.)

420\. _“𑀅𑀪𑀺𑀚𑁆𑀚𑀫𑀸𑀦𑁂 𑀯𑀸𑀭𑀺𑀫𑁆𑀳𑀺,_  
_𑀕𑀗𑁆𑀕𑀸𑀬 𑀇𑀥 𑀕𑀘𑁆𑀙𑀲𑀺;_  
_𑀦𑀕𑁆𑀕𑁄 𑀧𑀼𑀩𑁆𑀩𑀤𑁆𑀥𑀧𑁂𑀢𑁄𑀯,_  
_𑀫𑀸𑀮𑀥𑀸𑀭𑀻 𑀅𑀮𑀗𑁆𑀓𑀢𑁄;_  
_𑀓𑀼𑀳𑀺𑀁 𑀕𑀫𑀺𑀲𑁆𑀲𑀲𑀺 𑀧𑁂𑀢,_  
_𑀓𑀢𑁆𑀣 𑀯𑀸𑀲𑁄 𑀪𑀯𑀺𑀲𑁆𑀲𑀢𑀻”𑀢𑀺𑁇_  


(388.)

421\. _“𑀘𑀼𑀦𑁆𑀤𑀝𑁆𑀞𑀺𑀮𑀁 𑀕𑀫𑀺𑀲𑁆𑀲𑀸𑀫𑀺,_  
_𑀧𑁂𑀢𑁄 𑀲𑁄 𑀇𑀢𑀺 𑀪𑀸𑀲𑀢𑀺;_  
_𑀅𑀦𑁆𑀢𑀭𑁂 𑀯𑀸𑀲𑀪𑀕𑀸𑀫𑀁,_  
_𑀩𑀸𑀭𑀸𑀡𑀲𑀺𑀁 𑀘 𑀲𑀦𑁆𑀢𑀺𑀓𑁂”𑁇_  


(389.)

422\. _𑀢𑀜𑁆𑀘 𑀤𑀺𑀲𑁆𑀯𑀸 𑀫𑀳𑀸𑀫𑀢𑁆𑀢𑁄,_  
_𑀓𑁄𑀮𑀺𑀬𑁄 𑀇𑀢𑀺 𑀯𑀺𑀲𑁆𑀲𑀼𑀢𑁄;_  
_𑀲𑀢𑁆𑀢𑀼𑀁 𑀪𑀢𑁆𑀢𑀜𑁆𑀘 𑀧𑁂𑀢𑀲𑁆𑀲,_  
_𑀧𑀻𑀢𑀓𑀜𑁆𑀘 𑀬𑀼𑀕𑀁 𑀅𑀤𑀸𑁇_  


(390.)

423\. _𑀦𑀸𑀯𑀸𑀬 𑀢𑀺𑀝𑁆𑀞𑀫𑀸𑀦𑀸𑀬,_  
_𑀓𑀧𑁆𑀧𑀓𑀲𑁆𑀲 𑀅𑀤𑀸𑀧𑀬𑀺;_  
_𑀓𑀧𑁆𑀧𑀓𑀲𑁆𑀲 𑀧𑀤𑀺𑀦𑁆𑀦𑀫𑁆𑀳𑀺,_  
_𑀞𑀸𑀦𑁂 𑀧𑁂𑀢𑀲𑁆𑀲 𑀤𑀺𑀲𑁆𑀲𑀣𑁇_  


(391.)

424\. _𑀢𑀢𑁄 𑀲𑀼𑀯𑀢𑁆𑀣𑀯𑀲𑀦𑁄,_  
_𑀫𑀸𑀮𑀥𑀸𑀭𑀻 𑀅𑀮𑀗𑁆𑀓𑀢𑁄;_  
_𑀞𑀸𑀦𑁂 𑀞𑀺𑀢𑀲𑁆𑀲 𑀧𑁂𑀢𑀲𑁆𑀲,_  
_𑀤𑀓𑁆𑀔𑀺𑀡𑀸 𑀉𑀧𑀓𑀧𑁆𑀧𑀣;_  
_𑀢𑀲𑁆𑀫𑀸 𑀤𑀚𑁆𑀚𑁂𑀣 𑀧𑁂𑀢𑀸𑀦𑀁,_  
_𑀅𑀦𑀼𑀓𑀫𑁆𑀧𑀸𑀬 𑀧𑀼𑀦𑀧𑁆𑀧𑀼𑀦𑀁𑁇_  


(392.)

425\. _𑀲𑀸𑀢𑀼𑀦𑁆𑀦𑀯𑀲𑀦𑀸 𑀏𑀓𑁂,_  
_𑀅𑀜𑁆𑀜𑁂 𑀓𑁂𑀲𑀦𑀺𑀯𑀸𑀲𑀦𑀸;_  
_𑀧𑁂𑀢𑀸 𑀪𑀢𑁆𑀢𑀸𑀬 𑀕𑀘𑁆𑀙𑀦𑁆𑀢𑀺,_  
_𑀧𑀓𑁆𑀓𑀫𑀦𑁆𑀢𑀺 𑀤𑀺𑀲𑁄𑀤𑀺𑀲𑀁𑁇_  


(393.)

426\. _𑀤𑀽𑀭𑁂 𑀏𑀓𑁂 𑀧𑀥𑀸𑀯𑀺𑀢𑁆𑀯𑀸,_  
_𑀅𑀮𑀤𑁆𑀥𑀸𑀯 𑀦𑀺𑀯𑀢𑁆𑀢𑀭𑁂;_  
_𑀙𑀸𑀢𑀸 𑀧𑀫𑀼𑀘𑁆𑀙𑀺𑀢𑀸 𑀪𑀦𑁆𑀢𑀸,_  
_𑀪𑀽𑀫𑀺𑀬𑀁 𑀧𑀝𑀺𑀲𑀼𑀫𑁆𑀪𑀺𑀢𑀸𑁇_  


(394.)

427\. _𑀢𑁂 𑀘 𑀢𑀢𑁆𑀣 𑀧𑀧𑀢𑀺𑀢𑀸,_  
_𑀪𑀽𑀫𑀺𑀬𑀁 𑀧𑀝𑀺𑀲𑀼𑀫𑁆𑀪𑀺𑀢𑀸;_  
_𑀧𑀼𑀩𑁆𑀩𑁂 𑀅𑀓𑀢𑀓𑀮𑁆𑀬𑀸𑀡𑀸,_  
_𑀅𑀕𑁆𑀕𑀺𑀤𑀟𑁆𑀠𑀸𑀯 𑀆𑀢𑀧𑁂𑁇_  


(395.)

428\. _“𑀫𑀬𑀁 𑀧𑀼𑀩𑁆𑀩𑁂 𑀧𑀸𑀧𑀥𑀫𑁆𑀫𑀸,_  
_𑀖𑀭𑀡𑀻 𑀓𑀼𑀮𑀫𑀸𑀢𑀭𑁄;_  
_𑀲𑀦𑁆𑀢𑁂𑀲𑀼 𑀤𑁂𑀬𑁆𑀬𑀥𑀫𑁆𑀫𑁂𑀲𑀼,_  
_𑀤𑀻𑀧𑀁 𑀦𑀸𑀓𑀫𑁆𑀳 𑀅𑀢𑁆𑀢𑀦𑁄𑁇_  


(396.)

429\. _𑀧𑀳𑀽𑀢𑀁 𑀅𑀦𑁆𑀦𑀧𑀸𑀦𑀫𑁆𑀧𑀺,_  
_𑀅𑀧𑀺𑀲𑁆𑀲𑀼 𑀅𑀯𑀓𑀺𑀭𑀻𑀬𑀢𑀺;_  
_𑀲𑀫𑁆𑀫𑀕𑁆𑀕𑀢𑁂 𑀧𑀩𑁆𑀩𑀚𑀺𑀢𑁂,_  
_𑀦 𑀘 𑀓𑀺𑀜𑁆𑀘𑀺 𑀅𑀤𑀫𑁆𑀳𑀲𑁂𑁇_  


(397.)

430\. _𑀅𑀓𑀫𑁆𑀫𑀓𑀸𑀫𑀸 𑀅𑀮𑀲𑀸,_  
_𑀲𑀸𑀤𑀼𑀓𑀸𑀫𑀸 𑀫𑀳𑀕𑁆𑀖𑀲𑀸;_  
_𑀆𑀮𑁄𑀧𑀧𑀺𑀡𑁆𑀟𑀤𑀸𑀢𑀸𑀭𑁄,_  
_𑀧𑀝𑀺𑀕𑁆𑀕𑀳𑁂 𑀧𑀭𑀺𑀪𑀸𑀲𑀺𑀫𑁆𑀳𑀲𑁂𑁇_  


(398.)

431\. _𑀢𑁂 𑀖𑀭𑀸 𑀢𑀸 𑀘 𑀤𑀸𑀲𑀺𑀬𑁄,_  
_𑀢𑀸𑀦𑁂𑀯𑀸𑀪𑀭𑀡𑀸𑀦𑀺 𑀦𑁄;_  
_𑀢𑁂 𑀅𑀜𑁆𑀜𑁂 𑀧𑀭𑀺𑀘𑀸𑀭𑁂𑀦𑁆𑀢𑀺,_  
_𑀫𑀬𑀁 𑀤𑀼𑀓𑁆𑀔𑀲𑁆𑀲 𑀪𑀸𑀕𑀺𑀦𑁄𑁇_  


(399.)

432\. _𑀯𑁂𑀡𑀻 𑀯𑀸 𑀅𑀯𑀜𑁆𑀜𑀸 𑀳𑁄𑀦𑁆𑀢𑀺,_  
_𑀭𑀣𑀓𑀸𑀭𑀻 𑀘 𑀤𑀼𑀩𑁆𑀪𑀺𑀓𑀸;_  
_𑀘𑀡𑁆𑀟𑀸𑀮𑀻 𑀓𑀧𑀡𑀸 𑀳𑁄𑀦𑁆𑀢𑀺,_  
_𑀓𑀧𑁆𑀧𑀓𑀸 𑀘 𑀧𑀼𑀦𑀧𑁆𑀧𑀼𑀦𑀁𑁇_  


(400.)

433\. _𑀬𑀸𑀦𑀺 𑀬𑀸𑀦𑀺 𑀦𑀺𑀳𑀻𑀦𑀸𑀦𑀺,_  
_𑀓𑀼𑀮𑀸𑀦𑀺 𑀓𑀧𑀡𑀸𑀦𑀺 𑀘;_  
_𑀢𑁂𑀲𑀼 𑀢𑁂𑀲𑁆𑀯𑁂𑀯 𑀚𑀸𑀬𑀦𑁆𑀢𑀺,_  
_𑀏𑀲𑀸 𑀫𑀘𑁆𑀙𑀭𑀺𑀦𑁄 𑀕𑀢𑀺𑁇_  


(401.)

434\. _𑀧𑀼𑀩𑁆𑀩𑁂 𑀘 𑀓𑀢𑀓𑀮𑁆𑀬𑀸𑀡𑀸,_  
_𑀤𑀸𑀬𑀓𑀸 𑀯𑀻𑀢𑀫𑀘𑁆𑀙𑀭𑀸;_  
_𑀲𑀕𑁆𑀕𑀁 𑀢𑁂 𑀧𑀭𑀺𑀧𑀽𑀭𑁂𑀦𑁆𑀢𑀺,_  
_𑀑𑀪𑀸𑀲𑁂𑀦𑁆𑀢𑀺 𑀘 𑀦𑀦𑁆𑀤𑀦𑀁𑁇_  


(402.)

435\. _𑀯𑁂𑀚𑀬𑀦𑁆𑀢𑁂 𑀘 𑀧𑀸𑀲𑀸𑀤𑁂,_  
_𑀭𑀫𑀺𑀢𑁆𑀯𑀸 𑀓𑀸𑀫𑀓𑀸𑀫𑀺𑀦𑁄;_  
_𑀉𑀘𑁆𑀘𑀸𑀓𑀼𑀮𑁂𑀲𑀼 𑀚𑀸𑀬𑀦𑁆𑀢𑀺,_  
_𑀲𑀪𑁄𑀕𑁂𑀲𑀼 𑀢𑀢𑁄 𑀘𑀼𑀢𑀸𑁇_  


(403.)

436\. _𑀓𑀽𑀝𑀸𑀕𑀸𑀭𑁂 𑀘 𑀧𑀸𑀲𑀸𑀤𑁂,_  
_𑀧𑀮𑁆𑀮𑀗𑁆𑀓𑁂 𑀕𑁄𑀦𑀓𑀢𑁆𑀣𑀢𑁂;_  
_𑀩𑀻𑀚𑀺𑀢𑀗𑁆𑀕𑀸 𑀫𑁄𑀭𑀳𑀢𑁆𑀣𑁂𑀳𑀺,_  
_𑀓𑀼𑀮𑁂 𑀚𑀸𑀢𑀸 𑀬𑀲𑀲𑁆𑀲𑀺𑀦𑁄𑁇_  


(404.)

437\. _𑀅𑀗𑁆𑀓𑀢𑁄 𑀅𑀗𑁆𑀓𑀁 𑀕𑀘𑁆𑀙𑀦𑁆𑀢𑀺,_  
_𑀫𑀸𑀮𑀥𑀸𑀭𑀻 𑀅𑀮𑀗𑁆𑀓𑀢𑀸;_  
_𑀥𑀸𑀢𑀺𑀬𑁄 𑀉𑀧𑀢𑀺𑀝𑁆𑀞𑀦𑁆𑀢𑀺,_  
_𑀲𑀸𑀬𑀁 𑀧𑀸𑀢𑀁 𑀲𑀼𑀔𑁂𑀲𑀺𑀦𑁄𑁇_  


(405.)

438\. _𑀦𑀬𑀺𑀤𑀁 𑀅𑀓𑀢𑀧𑀼𑀜𑁆𑀜𑀸𑀦𑀁,_  
_𑀓𑀢𑀧𑀼𑀜𑁆𑀜𑀸𑀦𑀫𑁂𑀯𑀺𑀤𑀁;_  
_𑀅𑀲𑁄𑀓𑀁 𑀦𑀦𑁆𑀤𑀦𑀁 𑀭𑀫𑁆𑀫𑀁,_  
_𑀢𑀺𑀤𑀲𑀸𑀦𑀁 𑀫𑀳𑀸𑀯𑀦𑀁𑁇_  


(406.)

439\. _𑀲𑀼𑀔𑀁 𑀅𑀓𑀢𑀧𑀼𑀜𑁆𑀜𑀸𑀦𑀁,_  
_𑀇𑀥 𑀦𑀢𑁆𑀣𑀺 𑀧𑀭𑀢𑁆𑀣 𑀘;_  
_𑀲𑀼𑀔𑀜𑁆𑀘 𑀓𑀢𑀧𑀼𑀜𑁆𑀜𑀸𑀦𑀁,_  
_𑀇𑀥 𑀘𑁂𑀯 𑀧𑀭𑀢𑁆𑀣 𑀘𑁇_  


(407.)

440\. _𑀢𑁂𑀲𑀁 𑀲𑀳𑀩𑁆𑀬𑀓𑀸𑀫𑀸𑀦𑀁,_  
_𑀓𑀢𑁆𑀢𑀩𑁆𑀩𑀁 𑀓𑀼𑀲𑀮𑀁 𑀩𑀳𑀼𑀁;_  
_𑀓𑀢𑀧𑀼𑀜𑁆𑀜𑀸 𑀳𑀺 𑀫𑁄𑀤𑀦𑁆𑀢𑀺,_  
_𑀲𑀕𑁆𑀕𑁂 𑀪𑁄𑀕𑀲𑀫𑀗𑁆𑀕𑀺𑀦𑁄”𑀢𑀺𑁇_  


---

441\. 𑀅𑀪𑀺𑀚𑁆𑀚𑀫𑀸𑀦𑀧𑁂𑀢𑀯𑀢𑁆𑀣𑀼 𑀧𑀞𑀫𑀁𑁇



[Go to previous page (3 Cūḷavagga)](/tipitaka/19Pv/3.md) / [Go to parent page (3 Cūḷavagga)](/tipitaka/19Pv/3.md) / [Go to next page (3.2 Sāṇavāsītherapetavatthu)](/tipitaka/19Pv/3/3.2.md)


