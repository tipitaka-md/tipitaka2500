
[Home](/) / [19Pv Petavatthupāḷi](/tipitaka/19Pv.md) / [3 Cūḷavagga](/tipitaka/19Pv/3.md)

# 𑁩𑁇𑁨 𑀲𑀸𑀡𑀯𑀸𑀲𑀻𑀣𑁂𑀭𑀧𑁂𑀢𑀯𑀢𑁆𑀣𑀼

### 𑀘𑀽𑀍𑀅𑀯𑀕𑁆𑀕

### 𑀲𑀸𑀡𑀯𑀸𑀲𑀻𑀣𑁂𑀭𑀧𑁂𑀢𑀯𑀢𑁆𑀣𑀼

(408.)

442\. _𑀓𑀼𑀡𑁆𑀟𑀺𑀦𑀸𑀕𑀭𑀺𑀬𑁄 𑀣𑁂𑀭𑁄,_  
_𑀲𑀸𑀡𑀯𑀸𑀲𑀺𑀦𑀺𑀯𑀸𑀲𑀺𑀓𑁄;_  
_𑀧𑁄𑀝𑁆𑀞𑀧𑀸𑀤𑁄𑀢𑀺 𑀦𑀸𑀫𑁂𑀦,_  
_𑀲𑀫𑀡𑁄 𑀪𑀸𑀯𑀺𑀢𑀺𑀦𑁆𑀤𑁆𑀭𑀺𑀬𑁄𑁇_  


(409.)

443\. _𑀢𑀲𑁆𑀲 𑀫𑀸𑀢𑀸 𑀧𑀺𑀢𑀸 𑀪𑀸𑀢𑀸,_  
_𑀤𑀼𑀕𑁆𑀕𑀢𑀸 𑀬𑀫𑀮𑁄𑀓𑀺𑀓𑀸;_  
_𑀧𑀸𑀧𑀓𑀫𑁆𑀫𑀁 𑀓𑀭𑀺𑀢𑁆𑀯𑀸𑀦,_  
_𑀧𑁂𑀢𑀮𑁄𑀓𑀁 𑀇𑀢𑁄 𑀕𑀢𑀸𑁇_  


(410.)

444\. _𑀢𑁂 𑀤𑀼𑀕𑁆𑀕𑀢𑀸 𑀲𑀽𑀘𑀺𑀓𑀝𑁆𑀝𑀸,_  
_𑀓𑀺𑀮𑀦𑁆𑀢𑀸 𑀦𑀕𑁆𑀕𑀺𑀦𑁄 𑀓𑀺𑀲𑀸;_  
_𑀉𑀢𑁆𑀢𑀲𑀦𑁆𑀢𑀸 𑀫𑀳𑀢𑁆𑀢𑀸𑀲𑀸,_  
_𑀦 𑀤𑀲𑁆𑀲𑁂𑀦𑁆𑀢𑀺 𑀓𑀼𑀭𑀽𑀭𑀺𑀦𑁄𑁇_  


(411.)

445\. _𑀢𑀲𑁆𑀲 𑀪𑀸𑀢𑀸 𑀯𑀺𑀢𑀭𑀺𑀢𑁆𑀯𑀸,_  
_𑀦𑀕𑁆𑀕𑁄 𑀏𑀓𑀧𑀣𑁂𑀓𑀓𑁄;_  
_𑀘𑀢𑀼𑀓𑀼𑀡𑁆𑀟𑀺𑀓𑁄 𑀪𑀯𑀺𑀢𑁆𑀯𑀸𑀦,_  
_𑀣𑁂𑀭𑀲𑁆𑀲 𑀤𑀲𑁆𑀲𑀬𑀻𑀢𑀼𑀫𑀁𑁇_  


(412.)

446\. _𑀣𑁂𑀭𑁄 𑀘𑀸𑀫𑀦𑀲𑀺𑀓𑀢𑁆𑀯𑀸,_  
_𑀢𑀼𑀡𑁆𑀳𑀻𑀪𑀽𑀢𑁄 𑀅𑀢𑀺𑀓𑁆𑀓𑀫𑀺;_  
_𑀲𑁄 𑀘 𑀯𑀺𑀜𑁆𑀜𑀸𑀧𑀬𑀻 𑀣𑁂𑀭𑀁,_  
_“𑀪𑀸𑀢𑀸 𑀧𑁂𑀢𑀕𑀢𑁄 𑀅𑀳𑀁𑁇_  


(413.)

447\. _𑀫𑀸𑀢𑀸 𑀧𑀺𑀢𑀸 𑀘 𑀢𑁂 𑀪𑀦𑁆𑀢𑁂,_  
_𑀤𑀼𑀕𑁆𑀕𑀢𑀸 𑀬𑀫𑀮𑁄𑀓𑀺𑀓𑀸;_  
_𑀧𑀸𑀧𑀓𑀫𑁆𑀫𑀁 𑀓𑀭𑀺𑀢𑁆𑀯𑀸𑀦,_  
_𑀧𑁂𑀢𑀮𑁄𑀓𑀁 𑀇𑀢𑁄 𑀕𑀢𑀸𑁇_  


(414.)

448\. _𑀢𑁂 𑀤𑀼𑀕𑁆𑀕𑀢𑀸 𑀲𑀽𑀘𑀺𑀓𑀝𑁆𑀝𑀸,_  
_𑀓𑀺𑀮𑀦𑁆𑀢𑀸 𑀦𑀕𑁆𑀕𑀺𑀦𑁄 𑀓𑀺𑀲𑀸;_  
_𑀉𑀢𑁆𑀢𑀲𑀦𑁆𑀢𑀸 𑀫𑀳𑀢𑁆𑀢𑀸𑀲𑀸,_  
_𑀦 𑀤𑀲𑁆𑀲𑁂𑀦𑁆𑀢𑀺 𑀓𑀼𑀭𑀽𑀭𑀺𑀦𑁄𑁇_  


(415.)

449\. _𑀅𑀦𑀼𑀓𑀫𑁆𑀧𑀲𑁆𑀲𑀼 𑀓𑀸𑀭𑀼𑀡𑀺𑀓𑁄,_  
_𑀤𑀢𑁆𑀯𑀸 𑀅𑀦𑁆𑀯𑀸𑀤𑀺𑀲𑀸𑀳𑀺 𑀦𑁄;_  
_𑀢𑀯 𑀤𑀺𑀦𑁆𑀦𑁂𑀦 𑀤𑀸𑀦𑁂𑀦,_  
_𑀬𑀸𑀧𑁂𑀲𑁆𑀲𑀦𑁆𑀢𑀺 𑀓𑀼𑀭𑀽𑀭𑀺𑀦𑁄”𑀢𑀺𑁇_  


(416.)

450\. _𑀣𑁂𑀭𑁄 𑀘𑀭𑀺𑀢𑁆𑀯𑀸 𑀧𑀺𑀡𑁆𑀟𑀸𑀬,_  
_𑀪𑀺𑀓𑁆𑀔𑀽 𑀅𑀜𑁆𑀜𑁂 𑀘 𑀤𑁆𑀯𑀸𑀤𑀲;_  
_𑀏𑀓𑀚𑁆𑀛𑀁 𑀲𑀦𑁆𑀦𑀺𑀧𑀢𑀺𑀁𑀲𑀼,_  
_𑀪𑀢𑁆𑀢𑀯𑀺𑀲𑁆𑀲𑀕𑁆𑀕𑀓𑀸𑀭𑀡𑀸𑁇_  


(417.)

451\. _𑀣𑁂𑀭𑁄 𑀲𑀩𑁆𑀩𑁂𑀯 𑀢𑁂 𑀆𑀳,_  
_“𑀬𑀣𑀸𑀮𑀤𑁆𑀥𑀁 𑀤𑀤𑀸𑀣 𑀫𑁂;_  
_𑀲𑀁𑀖𑀪𑀢𑁆𑀢𑀁 𑀓𑀭𑀺𑀲𑁆𑀲𑀸𑀫𑀺,_  
_𑀅𑀦𑀼𑀓𑀫𑁆𑀧𑀸𑀬 𑀜𑀸𑀢𑀺𑀦𑀁”𑁇_  


(418.)

452\. _𑀦𑀺𑀬𑁆𑀬𑀸𑀤𑀬𑀺𑀁𑀲𑀼 𑀣𑁂𑀭𑀲𑁆𑀲,_  
_𑀣𑁂𑀭𑁄 𑀲𑀁𑀖𑀁 𑀦𑀺𑀫𑀦𑁆𑀢𑀬𑀺;_  
_𑀤𑀢𑁆𑀯𑀸 𑀅𑀦𑁆𑀯𑀸𑀤𑀺𑀲𑀺 𑀣𑁂𑀭𑁄,_  
_𑀫𑀸𑀢𑀼 𑀧𑀺𑀢𑀼 𑀘 𑀪𑀸𑀢𑀼𑀦𑁄;_  
_“𑀇𑀤𑀁 𑀫𑁂 𑀜𑀸𑀢𑀻𑀦𑀁 𑀳𑁄𑀢𑀼,_  
_𑀲𑀼𑀔𑀺𑀢𑀸 𑀳𑁄𑀦𑁆𑀢𑀼 𑀜𑀸𑀢𑀬𑁄”𑁇_  


(419.)

453\. _𑀲𑀫𑀦𑀦𑁆𑀢𑀭𑀸𑀦𑀼𑀤𑁆𑀤𑀺𑀝𑁆𑀞𑁂,_  
_𑀪𑁄𑀚𑀦𑀁 𑀉𑀤𑀧𑀚𑁆𑀚𑀣;_  
_𑀲𑀼𑀘𑀺𑀁 𑀧𑀡𑀻𑀢𑀁 𑀲𑀫𑁆𑀧𑀦𑁆𑀦𑀁,_  
_𑀅𑀦𑁂𑀓𑀭𑀲𑀩𑁆𑀬𑀜𑁆𑀚𑀦𑀁𑁇_  


(420.)

454\. _𑀢𑀢𑁄 𑀉𑀤𑁆𑀤𑀲𑁆𑀲𑀬𑀻 𑀪𑀸𑀢𑀸,_  
_𑀯𑀡𑁆𑀡𑀯𑀸 𑀩𑀮𑀯𑀸 𑀲𑀼𑀔𑀻;_  
_“𑀧𑀳𑀽𑀢𑀁 𑀪𑁄𑀚𑀦𑀁 𑀪𑀦𑁆𑀢𑁂,_  
_𑀧𑀲𑁆𑀲 𑀦𑀕𑁆𑀕𑀸𑀫𑁆𑀳𑀲𑁂 𑀫𑀬𑀁;_  
_𑀢𑀣𑀸 𑀪𑀦𑁆𑀢𑁂 𑀧𑀭𑀓𑁆𑀓𑀫,_  
_𑀬𑀣𑀸 𑀯𑀢𑁆𑀣𑀁 𑀮𑀪𑀸𑀫𑀲𑁂”𑀢𑀺𑁇_  


(421.)

455\. _𑀣𑁂𑀭𑁄 𑀲𑀗𑁆𑀓𑀸𑀭𑀓𑀽𑀝𑀫𑁆𑀳𑀸,_  
_𑀉𑀘𑁆𑀘𑀺𑀦𑀺𑀢𑁆𑀯𑀸𑀦 𑀦𑀦𑁆𑀢𑀓𑁂;_  
_𑀧𑀺𑀮𑁄𑀢𑀺𑀓𑀁 𑀧𑀝𑀁 𑀓𑀢𑁆𑀯𑀸,_  
_𑀲𑀁𑀖𑁂 𑀘𑀸𑀢𑀼𑀤𑁆𑀤𑀺𑀲𑁂 𑀅𑀤𑀸𑁇_  


(422.)

456\. _𑀤𑀢𑁆𑀯𑀸 𑀅𑀦𑁆𑀯𑀸𑀤𑀺𑀲𑀻 𑀣𑁂𑀭𑁄,_  
_𑀫𑀸𑀢𑀼 𑀧𑀺𑀢𑀼 𑀘 𑀪𑀸𑀢𑀼𑀦𑁄;_  
_“𑀇𑀤𑀁 𑀫𑁂 𑀜𑀸𑀢𑀻𑀦𑀁 𑀳𑁄𑀢𑀼,_  
_𑀲𑀼𑀔𑀺𑀢𑀸 𑀳𑁄𑀦𑁆𑀢𑀼 𑀜𑀸𑀢𑀬𑁄”𑁇_  


(423.)

457\. _𑀲𑀫𑀦𑀦𑁆𑀢𑀭𑀸𑀦𑀼𑀤𑁆𑀤𑀺𑀝𑁆𑀞𑁂,_  
_𑀯𑀢𑁆𑀣𑀸𑀦𑀺 𑀉𑀤𑀧𑀚𑁆𑀚𑀺𑀲𑀼𑀁;_  
_𑀢𑀢𑁄 𑀲𑀼𑀯𑀢𑁆𑀣𑀯𑀲𑀦𑁄,_  
_𑀣𑁂𑀭𑀲𑁆𑀲 𑀤𑀲𑁆𑀲𑀬𑀻𑀢𑀼𑀫𑀁𑁇_  


(424.)

458\. _“𑀬𑀸𑀯𑀢𑀸 𑀦𑀦𑁆𑀤𑀭𑀸𑀚𑀲𑁆𑀲,_  
_𑀯𑀺𑀚𑀺𑀢𑀲𑁆𑀫𑀺𑀁 𑀧𑀝𑀺𑀘𑁆𑀙𑀤𑀸;_  
_𑀢𑀢𑁄 𑀩𑀳𑀼𑀢𑀭𑀸 𑀪𑀦𑁆𑀢𑁂,_  
_𑀯𑀢𑁆𑀣𑀸𑀦𑀘𑁆𑀙𑀸𑀤𑀦𑀸𑀦𑀺 𑀦𑁄𑁇_  


(425.)

459\. _𑀓𑁄𑀲𑁂𑀬𑁆𑀬𑀓𑀫𑁆𑀩𑀮𑀻𑀬𑀸𑀦𑀺,_  
_𑀔𑁄𑀫 𑀓𑀧𑁆𑀧𑀸𑀲𑀺𑀓𑀸𑀦𑀺 𑀘;_  
_𑀯𑀺𑀧𑀼𑀮𑀸 𑀘 𑀫𑀳𑀕𑁆𑀖𑀸 𑀘,_  
_𑀢𑁂𑀧𑀸𑀓𑀸𑀲𑁂𑀯𑀮𑀫𑁆𑀩𑀭𑁂𑁇_  


(426.)

460\. _𑀢𑁂 𑀫𑀬𑀁 𑀧𑀭𑀺𑀤𑀳𑀸𑀫,_  
_𑀬𑀁 𑀬𑀁 𑀳𑀺 𑀫𑀦𑀲𑁄 𑀧𑀺𑀬𑀁;_  
_𑀢𑀣𑀸 𑀪𑀦𑁆𑀢𑁂 𑀧𑀭𑀓𑁆𑀓𑀫,_  
_𑀬𑀣𑀸 𑀕𑁂𑀳𑀁 𑀮𑀪𑀸𑀫𑀲𑁂”𑀢𑀺𑁇_  


(427.)

461\. _𑀣𑁂𑀭𑁄 𑀧𑀡𑁆𑀡𑀓𑀼𑀝𑀺𑀁 𑀓𑀢𑁆𑀯𑀸,_  
_𑀲𑀁𑀖𑁂 𑀘𑀸𑀢𑀼𑀤𑁆𑀤𑀺𑀲𑁂 𑀅𑀤𑀸;_  
_𑀤𑀢𑁆𑀯𑀸 𑀅𑀦𑁆𑀯𑀸𑀤𑀺𑀲𑀻 𑀣𑁂𑀭𑁄,_  
_𑀫𑀸𑀢𑀼 𑀧𑀺𑀢𑀼 𑀘 𑀪𑀸𑀢𑀼𑀦𑁄;_  
_“𑀇𑀤𑀁 𑀫𑁂 𑀜𑀸𑀢𑀻𑀦𑀁 𑀳𑁄𑀢𑀼,_  
_𑀲𑀼𑀔𑀺𑀢𑀸 𑀳𑁄𑀦𑁆𑀢𑀼 𑀜𑀸𑀢𑀬𑁄”𑁇_  


(428.)

462\. _𑀲𑀫𑀦𑀦𑁆𑀢𑀭𑀸𑀦𑀼𑀤𑁆𑀤𑀺𑀝𑁆𑀞𑁂,_  
_𑀖𑀭𑀸𑀦𑀺 𑀉𑀤𑀧𑀚𑁆𑀚𑀺𑀲𑀼𑀁;_  
_𑀓𑀽𑀝𑀸𑀕𑀸𑀭𑀦𑀺𑀯𑁂𑀲𑀦𑀸,_  
_𑀯𑀺𑀪𑀢𑁆𑀢𑀸 𑀪𑀸𑀕𑀲𑁄 𑀫𑀺𑀢𑀸𑁇_  


(429.)

463\. _“𑀦 𑀫𑀦𑀼𑀲𑁆𑀲𑁂𑀲𑀼 𑀈𑀤𑀺𑀲𑀸,_  
_𑀬𑀸𑀤𑀺𑀲𑀸 𑀦𑁄 𑀖𑀭𑀸 𑀇𑀥;_  
_𑀅𑀧𑀺 𑀤𑀺𑀩𑁆𑀩𑁂𑀲𑀼 𑀬𑀸𑀤𑀺𑀲𑀸,_  
_𑀢𑀸𑀤𑀺𑀲𑀸 𑀦𑁄 𑀖𑀭𑀸 𑀇𑀥𑁇_  


(430.)

464\. _𑀤𑀤𑁆𑀤𑀮𑁆𑀮𑀫𑀸𑀦𑀸 𑀆𑀪𑁂𑀦𑁆𑀢𑀺,_  
_𑀲𑀫𑀦𑁆𑀢𑀸 𑀘𑀢𑀼𑀭𑁄 𑀤𑀺𑀲𑀸;_  
_𑀢𑀣𑀸 𑀪𑀦𑁆𑀢𑁂 𑀧𑀭𑀓𑁆𑀓𑀫,_  
_𑀬𑀣𑀸 𑀧𑀸𑀦𑀻𑀬𑀁 𑀮𑀪𑀸𑀫𑀲𑁂”𑀢𑀺𑁇_  


(431.)

465\. _𑀣𑁂𑀭𑁄 𑀓𑀭𑀡𑀁 𑀧𑀽𑀭𑁂𑀢𑁆𑀯𑀸,_  
_𑀲𑀁𑀖𑁂 𑀘𑀸𑀢𑀼𑀤𑁆𑀤𑀺𑀲𑁂 𑀅𑀤𑀸;_  
_𑀤𑀢𑁆𑀯𑀸 𑀅𑀦𑁆𑀯𑀸𑀤𑀺𑀲𑀻 𑀣𑁂𑀭𑁄,_  
_𑀫𑀸𑀢𑀼 𑀧𑀺𑀢𑀼 𑀘 𑀪𑀸𑀢𑀼𑀦𑁄;_  
_“𑀇𑀤𑀁 𑀫𑁂 𑀜𑀸𑀢𑀻𑀦𑀁 𑀳𑁄𑀢𑀼,_  
_𑀲𑀼𑀔𑀺𑀢𑀸 𑀳𑁄𑀦𑁆𑀢𑀼 𑀜𑀸𑀢𑀬𑁄”𑁇_  


(432.)

466\. _𑀲𑀫𑀦𑀦𑁆𑀢𑀭𑀸𑀦𑀼𑀤𑁆𑀤𑀺𑀝𑁆𑀞𑁂,_  
_𑀧𑀸𑀦𑀻𑀬𑀁 𑀉𑀤𑀧𑀚𑁆𑀚𑀣;_  
_𑀕𑀫𑁆𑀪𑀻𑀭𑀸 𑀘𑀢𑀼𑀭𑀲𑁆𑀲𑀸 𑀘,_  
_𑀧𑁄𑀓𑁆𑀔𑀭𑀜𑁆𑀜𑁄 𑀲𑀼𑀦𑀺𑀫𑁆𑀫𑀺𑀢𑀸𑁇_  


(433.)

467\. _𑀲𑀻𑀢𑁄𑀤𑀺𑀓𑀸 𑀲𑀼𑀧𑁆𑀧𑀢𑀺𑀢𑁆𑀣𑀸,_  
_𑀲𑀻𑀢𑀸 𑀅𑀧𑁆𑀧𑀝𑀺𑀕𑀦𑁆𑀥𑀺𑀬𑀸;_  
_𑀧𑀤𑀼𑀫𑀼𑀧𑁆𑀧𑀮𑀲𑀜𑁆𑀙𑀦𑁆𑀦𑀸,_  
_𑀯𑀸𑀭𑀺𑀓𑀺𑀜𑁆𑀚𑀓𑁆𑀔𑀧𑀽𑀭𑀺𑀢𑀸𑁇_  


(434.)

468\. _𑀢𑀢𑁆𑀣 𑀦𑁆𑀳𑀢𑁆𑀯𑀸 𑀧𑀺𑀯𑀺𑀢𑁆𑀯𑀸 𑀘,_  
_𑀣𑁂𑀭𑀲𑁆𑀲 𑀧𑀝𑀺𑀤𑀲𑁆𑀲𑀬𑀼𑀁;_  
_“𑀧𑀳𑀽𑀢𑀁 𑀧𑀸𑀦𑀻𑀬𑀁 𑀪𑀦𑁆𑀢𑁂,_  
_𑀧𑀸𑀤𑀸 𑀤𑀼𑀓𑁆𑀔𑀸 𑀨𑀮𑀦𑁆𑀢𑀺 𑀦𑁄”𑁇_  


(435.)

469\. _“𑀆𑀳𑀺𑀡𑁆𑀟𑀫𑀸𑀦𑀸 𑀔𑀜𑁆𑀚𑀸𑀫,_  
_𑀲𑀓𑁆𑀔𑀭𑁂 𑀓𑀼𑀲𑀓𑀡𑁆𑀝𑀓𑁂;_  
_‘𑀢𑀣𑀸 𑀪𑀦𑁆𑀢𑁂 𑀧𑀭𑀓𑁆𑀓𑀫,_  
_𑀬𑀣𑀸 𑀬𑀸𑀦𑀁 𑀮𑀪𑀸𑀫𑀲𑁂’”𑀢𑀺𑁇_  


(436.)

470\. _𑀣𑁂𑀭𑁄 𑀲𑀺𑀧𑀸𑀝𑀺𑀓𑀁 𑀮𑀤𑁆𑀥𑀸,_  
_𑀲𑀁𑀖𑁂 𑀘𑀸𑀢𑀼𑀤𑁆𑀤𑀺𑀲𑁂 𑀅𑀤𑀸;_  
_𑀤𑀢𑁆𑀯𑀸 𑀅𑀦𑁆𑀯𑀸𑀤𑀺𑀲𑀻 𑀣𑁂𑀭𑁄,_  
_𑀫𑀸𑀢𑀼 𑀧𑀺𑀢𑀼 𑀘 𑀪𑀸𑀢𑀼𑀦𑁄;_  
_“𑀇𑀤𑀁 𑀫𑁂 𑀜𑀸𑀢𑀻𑀦𑀁 𑀳𑁄𑀢𑀼,_  
_𑀲𑀼𑀔𑀺𑀢𑀸 𑀳𑁄𑀦𑁆𑀢𑀼 𑀜𑀸𑀢𑀬𑁄”𑁇_  


(437.)

471\. _𑀲𑀫𑀦𑀦𑁆𑀢𑀭𑀸𑀦𑀼𑀤𑁆𑀤𑀺𑀝𑁆𑀞𑁂,_  
_𑀧𑁂𑀢𑀸 𑀭𑀣𑁂𑀦 𑀫𑀸𑀕𑀫𑀼𑀁;_  
_“𑀅𑀦𑀼𑀓𑀫𑁆𑀧𑀺𑀢𑀫𑁆𑀳 𑀪𑀤𑀦𑁆𑀢𑁂,_  
_𑀪𑀢𑁆𑀢𑁂𑀦𑀘𑁆𑀙𑀸𑀤𑀦𑁂𑀦 𑀘𑁇_  


(438.)

472\. _𑀖𑀭𑁂𑀦 𑀧𑀸𑀦𑀻𑀬𑀤𑀸𑀦𑁂𑀦,_  
_𑀬𑀸𑀦𑀤𑀸𑀦𑁂𑀦 𑀘𑀽𑀪𑀬𑀁;_  
_𑀫𑀼𑀦𑀺𑀁 𑀓𑀸𑀭𑀼𑀡𑀺𑀓𑀁 𑀮𑁄𑀓𑁂,_  
_𑀪𑀦𑁆𑀢𑁂 𑀯𑀦𑁆𑀤𑀺𑀢𑀼𑀫𑀸𑀕𑀢𑀸”𑀢𑀺𑁇_  


---

473\. 𑀲𑀸𑀡𑀯𑀸𑀲𑀻𑀣𑁂𑀭𑀧𑁂𑀢𑀯𑀢𑁆𑀣𑀼 𑀤𑀼𑀢𑀺𑀬𑀁𑁇



[Go to previous page (3.1 Abhijjamānapetavatthu)](/tipitaka/19Pv/3/3.1.md) / [Go to parent page (3 Cūḷavagga)](/tipitaka/19Pv/3.md) / [Go to next page (3.3 Rathakārapetivatthu)](/tipitaka/19Pv/3/3.3.md)


