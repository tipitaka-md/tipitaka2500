
[Home](/) / [19Pv Petavatthupāḷi](../../19Pv.md) / [3 Cūḷavagga](../3.md)

# 𑁩𑁇𑁯 𑀓𑀽𑀝𑀯𑀺𑀦𑀺𑀘𑁆𑀙𑀬𑀺𑀓𑀧𑁂𑀢𑀯𑀢𑁆𑀣𑀼

### 𑀘𑀽𑀍𑀅𑀯𑀕𑁆𑀕

### 𑀓𑀽𑀝𑀯𑀺𑀦𑀺𑀘𑁆𑀙𑀬𑀺𑀓𑀧𑁂𑀢𑀯𑀢𑁆𑀣𑀼

(499.)

541\. _“𑀫𑀸𑀮𑀻 𑀓𑀺𑀭𑀺𑀝𑀻 𑀓𑀸𑀬𑀽𑀭𑀻,_  
_𑀕𑀢𑁆𑀢𑀸 𑀢𑁂 𑀘𑀦𑁆𑀤𑀦𑀼𑀲𑁆𑀲𑀤𑀸;_  
_𑀧𑀲𑀦𑁆𑀦𑀫𑀼𑀔𑀯𑀡𑁆𑀡𑁄𑀲𑀺,_  
_𑀲𑀽𑀭𑀺𑀬𑀯𑀡𑁆𑀡𑁄𑀯 𑀲𑁄𑀪𑀲𑀺𑁇_  


(500.)

542\. _𑀅𑀫𑀸𑀦𑀼𑀲𑀸 𑀧𑀸𑀭𑀺𑀲𑀚𑁆𑀚𑀸,_  
_𑀬𑁂 𑀢𑁂𑀫𑁂 𑀧𑀭𑀺𑀘𑀸𑀭𑀓𑀸;_  
_𑀤𑀲 𑀓𑀜𑁆𑀜𑀸𑀲𑀳𑀲𑁆𑀲𑀸𑀦𑀺,_  
_𑀬𑀸 𑀢𑁂𑀫𑀸 𑀧𑀭𑀺𑀘𑀸𑀭𑀺𑀓𑀸;_  
_𑀢𑀸 𑀓𑀫𑁆𑀩𑀼𑀓𑀸𑀬𑀽𑀭𑀥𑀭𑀸,_  
_𑀓𑀜𑁆𑀘𑀦𑀸𑀯𑁂𑀍𑀅𑀪𑀽𑀲𑀺𑀢𑀸𑁇_  


(501.)

543\. _𑀫𑀳𑀸𑀦𑀼𑀪𑀸𑀯𑁄𑀲𑀺 𑀢𑀼𑀯𑀁,_  
_𑀮𑁄𑀫𑀳𑀁𑀲𑀦𑀭𑀽𑀧𑀯𑀸;_  
_𑀧𑀺𑀝𑁆𑀞𑀺𑀫𑀁𑀲𑀸𑀦𑀺 𑀅𑀢𑁆𑀢𑀦𑁄,_  
_𑀲𑀸𑀫𑀁 𑀉𑀓𑁆𑀓𑀘𑁆𑀘 𑀔𑀸𑀤𑀲𑀺𑁇_  


(502.)

544\. _𑀓𑀺𑀁 𑀦𑀼 𑀓𑀸𑀬𑁂𑀦 𑀯𑀸𑀘𑀸𑀬,_  
_𑀫𑀦𑀲𑀸 𑀤𑀼𑀓𑁆𑀓𑀼𑀝𑀁 𑀓𑀢𑀁;_  
_𑀓𑀺𑀲𑁆𑀲 𑀓𑀫𑁆𑀫𑀯𑀺𑀧𑀸𑀓𑁂𑀦,_  
_𑀧𑀺𑀝𑁆𑀞𑀺𑀫𑀁𑀲𑀸𑀦𑀺 𑀅𑀢𑁆𑀢𑀦𑁄;_  
_𑀲𑀸𑀫𑀁 𑀉𑀓𑁆𑀓𑀘𑁆𑀘 𑀔𑀸𑀤𑀲𑀻”𑀢𑀺𑁇_  


(503.)

545\. _“𑀅𑀢𑁆𑀢𑀦𑁄𑀳𑀁 𑀅𑀦𑀢𑁆𑀣𑀸𑀬,_  
_𑀚𑀻𑀯𑀮𑁄𑀓𑁂 𑀅𑀘𑀸𑀭𑀺𑀲𑀁;_  
_𑀧𑁂𑀲𑀼𑀜𑁆𑀜𑀫𑀼𑀲𑀸𑀯𑀸𑀤𑁂𑀦,_  
_𑀦𑀺𑀓𑀢𑀺𑀯𑀜𑁆𑀘𑀦𑀸𑀬 𑀘𑁇_  


(504.)

546\. _𑀢𑀢𑁆𑀣𑀸𑀳𑀁 𑀧𑀭𑀺𑀲𑀁 𑀕𑀦𑁆𑀢𑁆𑀯𑀸,_  
_𑀲𑀘𑁆𑀘𑀓𑀸𑀮𑁂 𑀉𑀧𑀝𑁆𑀞𑀺𑀢𑁂;_  
_𑀅𑀢𑁆𑀣𑀁 𑀥𑀫𑁆𑀫𑀁 𑀦𑀺𑀭𑀸𑀓𑀢𑁆𑀯𑀸,_  
_𑀅𑀥𑀫𑁆𑀫𑀫𑀦𑀼𑀯𑀢𑁆𑀢𑀺𑀲𑀁𑁇_  


(505.)

547\. _𑀏𑀯𑀁 𑀲𑁄 𑀔𑀸𑀤𑀢𑀢𑁆𑀢𑀸𑀦𑀁,_  
_𑀬𑁄 𑀳𑁄𑀢𑀺 𑀧𑀺𑀝𑁆𑀞𑀺𑀫𑀁𑀲𑀺𑀓𑁄;_  
_𑀬𑀣𑀸𑀳𑀁 𑀅𑀚𑁆𑀚 𑀔𑀸𑀤𑀸𑀫𑀺,_  
_𑀧𑀺𑀝𑁆𑀞𑀺𑀫𑀁𑀲𑀸𑀦𑀺 𑀅𑀢𑁆𑀢𑀦𑁄𑁇_  


(506.)

548\. _𑀢𑀬𑀺𑀤𑀁 𑀢𑀬𑀸 𑀦𑀸𑀭𑀤 𑀲𑀸𑀫𑀁 𑀤𑀺𑀝𑁆𑀞𑀁,_  
_𑀅𑀦𑀼𑀓𑀫𑁆𑀧𑀓𑀸 𑀬𑁂 𑀓𑀼𑀲𑀮𑀸 𑀯𑀤𑁂𑀬𑁆𑀬𑀼𑀁;_  
_𑀫𑀸 𑀧𑁂𑀲𑀼𑀡𑀁 𑀫𑀸 𑀘 𑀫𑀼𑀲𑀸 𑀅𑀪𑀸𑀡𑀺,_  
_𑀫𑀸 𑀔𑁄𑀲𑀺 𑀧𑀺𑀝𑁆𑀞𑀺𑀫𑀁𑀲𑀺𑀓𑁄 𑀢𑀼𑀯𑀦𑁆”𑀢𑀺𑁇_  


---

549\. 𑀓𑀽𑀝𑀯𑀺𑀦𑀺𑀘𑁆𑀙𑀬𑀺𑀓𑀧𑁂𑀢𑀯𑀢𑁆𑀣𑀼 𑀦𑀯𑀫𑀁𑁇



[Go to previous page (3.8 Dutiyamigaluddakapetavatthu)](3.8.md) / [Go to parent page (3 Cūḷavagga)](../3.md) / [Go to next page (3.10 Dhātuvivaṇṇapetavatthu)](3.10.md)


