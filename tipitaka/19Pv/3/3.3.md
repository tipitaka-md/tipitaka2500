
[Home](/) / [19Pv Petavatthupāḷi](../../19Pv.md) / [3 Cūḷavagga](../3.md)

# 3.3 Rathakārapetivatthu

* Cūḷavagga

* Rathakārapetivatthu

(439.)

474\. _“Veḷuriyathambhaṃ ruciraṃ pabhassaraṃ,_  
_Vimānamāruyha anekacittaṃ;_  
_Tatthacchasi devi mahānubhāve,_  
_Pathaddhani pannaraseva cando._  


(440.)

475\. _Vaṇṇo ca te kanakassa sannibho,_  
_Uttattarūpo bhusa dassaneyyo;_  
_Pallaṅkaseṭṭhe atule nisinnā,_  
_Ekā tuvaṃ natthi ca tuyha sāmiko._  


(441.)

476\. _Imā ca te pokkharaṇī samantā,_  
_Pahūtamalyā bahupuṇḍarīkā;_  
_Suvaṇṇacuṇṇehi samantamotthatā,_  
_Na tattha paṅko paṇako ca vijjati._  


(442.)

477\. _Haṃsā cime dassanīyā manoramā,_  
_Udakasmimanupariyanti sabbadā;_  
_Samayya vaggūpanadanti sabbe,_  
_Bindussarā dundubhīnaṃva ghoso._  


(443.)

478\. _Daddallamānā yasasā yasassinī,_  
_Nāvāya ca tvaṃ avalamba tiṭṭhasi;_  
_Āḷārapamhe hasite piyaṃvade,_  
_Sabbaṅgakalyāṇi bhusaṃ virocasi._  


(444.)

479\. _Idaṃ vimānaṃ virajaṃ same ṭhitaṃ,_  
_Uyyānavantaṃ ratinandivaḍḍhanaṃ;_  
_Icchāmahaṃ nāri anomadassane,_  
_Tayā saha nandane idha moditun”ti._  


(445.)

480\. _“Karohi kammaṃ idha vedanīyaṃ,_  
_Cittañca te idha nihitaṃ bhavatu;_  
_Katvāna kammaṃ idha vedanīyaṃ,_  
_Evaṃ mamaṃ lacchasi kāmakāminin”ti._  


(446.)

481\. _“Sādhū”ti so tassā paṭissuṇitvā,_  
_Akāsi kammaṃ tahiṃ vedanīyaṃ;_  
_Katvāna kammaṃ tahiṃ vedanīyaṃ,_  
_Upapajji so māṇavo tassā sahabyatanti._  


---

482\. Rathakārapetivatthu tatiyaṃ.

  
Bhāṇavāraṃ dutiyaṃ.



[Go to previous page (3.2 Sāṇavāsītherapetavatthu)](3.2.md) / [Go to parent page (3 Cūḷavagga)](../3.md) / [Go to next page (3.4 Bhusapetavatthu)](3.4.md)


