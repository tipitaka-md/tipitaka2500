
[Home](/) / [19Pv Petavatthupāḷi](/tipitaka/19Pv.md) / [3 Cūḷavagga](/tipitaka/19Pv/3.md)

# 𑁩𑁇𑁭 𑀫𑀺𑀕𑀮𑀼𑀤𑁆𑀤𑀓𑀧𑁂𑀢𑀯𑀢𑁆𑀣𑀼

### 𑀘𑀽𑀍𑀅𑀯𑀕𑁆𑀕

### 𑀫𑀺𑀕𑀮𑀼𑀤𑁆𑀤𑀓𑀧𑁂𑀢𑀯𑀢𑁆𑀣𑀼

(478.)

518. _“𑀦𑀭𑀦𑀸𑀭𑀺𑀧𑀼𑀭𑀓𑁆𑀔𑀢𑁄 𑀬𑀼𑀯𑀸,_  
_𑀭𑀚𑀦𑀻𑀬𑁂𑀳𑀺 𑀓𑀸𑀫𑀕𑀼𑀡𑁂𑀳𑀺 𑀲𑁄𑀪𑀲𑀺;_  
_𑀤𑀺𑀯𑀲𑀁 𑀅𑀦𑀼𑀪𑁄𑀲𑀺 𑀓𑀸𑀭𑀡𑀁,_  
_𑀓𑀺𑀫𑀓𑀸𑀲𑀺 𑀧𑀼𑀭𑀺𑀫𑀸𑀬 𑀚𑀸𑀢𑀺𑀬𑀸”𑀢𑀺𑁇_  


(479.)

519. _“𑀅𑀳𑀁 𑀭𑀸𑀚𑀕𑀳𑁂 𑀭𑀫𑁆𑀫𑁂,_  
_𑀭𑀫𑀡𑀻𑀬𑁂 𑀕𑀺𑀭𑀺𑀩𑁆𑀩𑀚𑁂;_  
_𑀫𑀺𑀕𑀮𑀼𑀤𑁆𑀤𑁄 𑀧𑀼𑀭𑁂 𑀆𑀲𑀺𑀁,_  
_𑀮𑁄𑀳𑀺𑀢𑀧𑀸𑀡𑀺 𑀤𑀸𑀭𑀼𑀡𑁄𑁇_  


(480.)

520. _𑀅𑀯𑀺𑀭𑁄𑀥𑀓𑀭𑁂𑀲𑀼 𑀧𑀸𑀡𑀺𑀲𑀼,_  
_𑀧𑀼𑀣𑀼𑀲𑀢𑁆𑀢𑁂𑀲𑀼 𑀧𑀤𑀼𑀝𑁆𑀞𑀫𑀸𑀦𑀲𑁄;_  
_𑀯𑀺𑀘𑀭𑀺𑀁 𑀅𑀢𑀺𑀤𑀸𑀭𑀼𑀡𑁄 𑀲𑀤𑀸,_  
_𑀧𑀭𑀳𑀺𑀁𑀲𑀸𑀬 𑀭𑀢𑁄 𑀅𑀲𑀜𑁆𑀜𑀢𑁄𑁇_  


(481.)

521. _𑀢𑀲𑁆𑀲 𑀫𑁂 𑀲𑀳𑀸𑀬𑁄 𑀲𑀼𑀳𑀤𑀬𑁄,_  
_𑀲𑀤𑁆𑀥𑁄 𑀆𑀲𑀺 𑀉𑀧𑀸𑀲𑀓𑁄;_  
_𑀲𑁄𑀧𑀺 𑀫𑀁 𑀅𑀦𑀼𑀓𑀫𑁆𑀧𑀦𑁆𑀢𑁄,_  
_𑀦𑀺𑀯𑀸𑀭𑁂𑀲𑀺 𑀧𑀼𑀦𑀧𑁆𑀧𑀼𑀦𑀁𑁇_  


(482.)

522. _‘𑀫𑀸𑀓𑀸𑀲𑀺 𑀧𑀸𑀧𑀓𑀁 𑀓𑀫𑁆𑀫𑀁,_  
_𑀫𑀸 𑀢𑀸𑀢 𑀤𑀼𑀕𑁆𑀕𑀢𑀺𑀁 𑀅𑀕𑀸;_  
_𑀲𑀘𑁂 𑀇𑀘𑁆𑀙𑀲𑀺 𑀧𑁂𑀘𑁆𑀘 𑀲𑀼𑀔𑀁,_  
_𑀯𑀺𑀭𑀫 𑀧𑀸𑀡𑀯𑀥𑀸 𑀅𑀲𑀁𑀬𑀫𑀸’𑁇_  


(483.)

523. _𑀢𑀲𑁆𑀲𑀸𑀳𑀁 𑀯𑀘𑀦𑀁 𑀲𑀼𑀢𑁆𑀯𑀸,_  
_𑀲𑀼𑀔𑀓𑀸𑀫𑀲𑁆𑀲 𑀳𑀺𑀢𑀸𑀦𑀼𑀓𑀫𑁆𑀧𑀺𑀦𑁄;_  
_𑀦𑀸𑀓𑀸𑀲𑀺𑀁 𑀲𑀓𑀮𑀸𑀦𑀼𑀲𑀸𑀲𑀦𑀺𑀁,_  
_𑀘𑀺𑀭𑀧𑀸𑀧𑀸𑀪𑀺𑀭𑀢𑁄 𑀅𑀩𑀼𑀤𑁆𑀥𑀺𑀫𑀸𑁇_  


(484.)

524. _𑀲𑁄 𑀫𑀁 𑀧𑀼𑀦 𑀪𑀽𑀭𑀺𑀲𑀼𑀫𑁂𑀥𑀲𑁄,_  
_𑀅𑀦𑀼𑀓𑀫𑁆𑀧𑀸𑀬 𑀲𑀁𑀬𑀫𑁂 𑀦𑀺𑀯𑁂𑀲𑀬𑀺;_  
_‘𑀲𑀘𑁂 𑀤𑀺𑀯𑀸 𑀳𑀦𑀲𑀺 𑀧𑀸𑀡𑀺𑀦𑁄,_  
_𑀅𑀣 𑀢𑁂 𑀭𑀢𑁆𑀢𑀺𑀁 𑀪𑀯𑀢𑀼 𑀲𑀁𑀬𑀫𑁄’𑁇_  


(485.)

525. _𑀲𑁆𑀯𑀸𑀳𑀁 𑀤𑀺𑀯𑀸 𑀳𑀦𑀺𑀢𑁆𑀯𑀸 𑀧𑀸𑀡𑀺𑀦𑁄,_  
_𑀯𑀺𑀭𑀢𑁄 𑀭𑀢𑁆𑀢𑀺𑀫𑀳𑁄𑀲𑀺 𑀲𑀜𑁆𑀜𑀢𑁄;_  
_𑀭𑀢𑁆𑀢𑀸𑀳𑀁 𑀧𑀭𑀺𑀘𑀸𑀭𑁂𑀫𑀺,_  
_𑀤𑀺𑀯𑀸 𑀔𑀚𑁆𑀚𑀸𑀫𑀺 𑀤𑀼𑀕𑁆𑀕𑀢𑁄𑁇_  


(486.)

526. _𑀢𑀲𑁆𑀲 𑀓𑀫𑁆𑀫𑀲𑁆𑀲 𑀓𑀼𑀲𑀮𑀲𑁆𑀲,_  
_𑀅𑀦𑀼𑀪𑁄𑀫𑀺 𑀭𑀢𑁆𑀢𑀺𑀁 𑀅𑀫𑀸𑀦𑀼𑀲𑀺𑀁;_  
_𑀤𑀺𑀯𑀸 𑀧𑀝𑀺𑀳𑀢𑀸𑀯 𑀓𑀼𑀓𑁆𑀓𑀼𑀭𑀸,_  
_𑀉𑀧𑀥𑀸𑀯𑀦𑁆𑀢𑀺 𑀲𑀫𑀦𑁆𑀢𑀸 𑀔𑀸𑀤𑀺𑀢𑀼𑀁𑁇_  


(487.)

527. _𑀬𑁂 𑀘 𑀢𑁂 𑀲𑀢𑀢𑀸𑀦𑀼𑀬𑁄𑀕𑀺𑀦𑁄,_  
_𑀥𑀼𑀯𑀁 𑀧𑀬𑀼𑀢𑁆𑀢𑀸 𑀲𑀼𑀕𑀢𑀲𑁆𑀲 𑀲𑀸𑀲𑀦𑁂;_  
_𑀫𑀜𑁆𑀜𑀸𑀫𑀺 𑀢𑁂 𑀅𑀫𑀢𑀫𑁂𑀯 𑀓𑁂𑀯𑀮𑀁,_  
_𑀅𑀥𑀺𑀕𑀘𑁆𑀙𑀦𑁆𑀢𑀺 𑀧𑀤𑀁 𑀅𑀲𑀗𑁆𑀔𑀢𑀦𑁆”𑀢𑀺𑁇_  


---

528. 𑀫𑀺𑀕𑀮𑀼𑀤𑁆𑀤𑀓𑀧𑁂𑀢𑀯𑀢𑁆𑀣𑀼 𑀲𑀢𑁆𑀢𑀫𑀁𑁇



[Go to previous page (3.6 Seriṇīpetivatthu)](/tipitaka/19Pv/3/3.6.md) / [Go to parent page (3 Cūḷavagga)](/tipitaka/19Pv/3.md) / [Go to next page (3.8 Dutiyamigaluddakapetavatthu)](/tipitaka/19Pv/3/3.8.md)


