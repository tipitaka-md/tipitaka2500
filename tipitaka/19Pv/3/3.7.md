
[Home](/) / [19Pv Petavatthupāḷi](../../19Pv.md) / [3 Cūḷavagga](../3.md)

# 3.7 Migaluddakapetavatthu

* Cūḷavagga

* Migaluddakapetavatthu

(478.)

518\. _“Naranāripurakkhato yuvā,_  
_Rajanīyehi kāmaguṇehi sobhasi;_  
_Divasaṃ anubhosi kāraṇaṃ,_  
_Kimakāsi purimāya jātiyā”ti._  


(479.)

519\. _“Ahaṃ rājagahe ramme,_  
_ramaṇīye giribbaje;_  
_Migaluddo pure āsiṃ,_  
_lohitapāṇi dāruṇo._  


(480.)

520\. _Avirodhakaresu pāṇisu,_  
_Puthusattesu paduṭṭhamānaso;_  
_Vicariṃ atidāruṇo sadā,_  
_Parahiṃsāya rato asaññato._  


(481.)

521\. _Tassa me sahāyo suhadayo,_  
_Saddho āsi upāsako;_  
_Sopi maṃ anukampanto,_  
_Nivāresi punappunaṃ._  


(482.)

522\. _‘Mākāsi pāpakaṃ kammaṃ,_  
_Mā tāta duggatiṃ agā;_  
_Sace icchasi pecca sukhaṃ,_  
_Virama pāṇavadhā asaṃyamā’._  


(483.)

523\. _Tassāhaṃ vacanaṃ sutvā,_  
_Sukhakāmassa hitānukampino;_  
_Nākāsiṃ sakalānusāsaniṃ,_  
_Cirapāpābhirato abuddhimā._  


(484.)

524\. _So maṃ puna bhūrisumedhaso,_  
_Anukampāya saṃyame nivesayi;_  
_‘Sace divā hanasi pāṇino,_  
_Atha te rattiṃ bhavatu saṃyamo’._  


(485.)

525\. _Svāhaṃ divā hanitvā pāṇino,_  
_Virato rattimahosi saññato;_  
_Rattāhaṃ paricāremi,_  
_Divā khajjāmi duggato._  


(486.)

526\. _Tassa kammassa kusalassa,_  
_Anubhomi rattiṃ amānusiṃ;_  
_Divā paṭihatāva kukkurā,_  
_Upadhāvanti samantā khādituṃ._  


(487.)

527\. _Ye ca te satatānuyogino,_  
_Dhuvaṃ payuttā sugatassa sāsane;_  
_Maññāmi te amatameva kevalaṃ,_  
_Adhigacchanti padaṃ asaṅkhatan”ti._  


---

528\. Migaluddakapetavatthu sattamaṃ.



[Go to previous page (3.6 Seriṇīpetivatthu)](3.6.md) / [Go to parent page (3 Cūḷavagga)](../3.md) / [Go to next page (3.8 Dutiyamigaluddakapetavatthu)](3.8.md)


