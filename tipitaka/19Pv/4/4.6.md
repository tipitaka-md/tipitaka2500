
[Home](/) / [19Pv Petavatthupāḷi](/tipitaka/19Pv.md) / [4 Mahāvagga](/tipitaka/19Pv/4.md)

# 4.6 Kumārapetavatthu

### Mahāvagga

### Kumārapetavatthu

(746.)

799\. _“Sāvatthi nāma nagaraṃ,_  
_himavantassa passato;_  
_Tattha āsuṃ dve kumārā,_  
_rājaputtāti me sutaṃ._  


(747.)

800\. _Sammattā rajanīyesu,_  
_kāmassādābhinandino;_  
_Paccuppannasukhe giddhā,_  
_na te passiṃsunāgataṃ._  


(748.)

801\. _Te cutā ca manussattā,_  
_paralokaṃ ito gatā;_  
_Tedha ghosentyadissantā,_  
_pubbe dukkaṭamattano._  


(749.)

802\. _Bahūsu vata santesu,_  
_deyyadhamme upaṭṭhite;_  
_Nāsakkhimhā ca attānaṃ,_  
_parittaṃ kātuṃ sukhāvahaṃ._  


(750.)

803\. _Kiṃ tato pāpakaṃ assa,_  
_yaṃ no rājakulā cutā;_  
_Upapannā pettivisayaṃ,_  
_khuppipāsasamappitā._  


(751.)

804\. _Sāmino idha hutvāna,_  
_honti asāmino tahiṃ;_  
_Bhamanti khuppipāsāya,_  
_manussā unnatonatā._  


(752.)

805\. _Etamādīnavaṃ ñatvā,_  
_issaramadasambhavaṃ;_  
_Pahāya issaramadaṃ,_  
_bhave saggagato naro;_  
_Kāyassa bhedā sappañño,_  
_saggaṃ so upapajjatī”ti._  


---

806\. Kumārapetavatthu chaṭṭhaṃ.



[Go to previous page (4.5 Ucchupetavatthu)](/tipitaka/19Pv/4/4.5.md) / [Go to parent page (4 Mahāvagga)](/tipitaka/19Pv/4.md) / [Go to next page (4.7 Rājaputtapetavatthu)](/tipitaka/19Pv/4/4.7.md)


