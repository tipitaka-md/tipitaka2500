
[Home](/) / [19Pv Petavatthupāḷi](../../19Pv.md) / [4 Mahāvagga](../4.md)

# 4.7 Rājaputtapetavatthu

* Mahāvagga

* Rājaputtapetavatthu

(753.)

807\. _Pubbe katānaṃ kammānaṃ,_  
_vipāko mathaye manaṃ;_  
_Rūpe sadde rase gandhe,_  
_phoṭṭhabbe ca manorame._  


(754.)

808\. _Naccaṃ gītaṃ ratiṃ khiḍḍaṃ,_  
_anubhutvā anappakaṃ;_  
_Uyyāne paricaritvā,_  
_pavisanto giribbajaṃ._  


(755.)

809\. _Isiṃ sunetta maddakkhi,_  
_attadantaṃ samāhitaṃ;_  
_Appicchaṃ hirisampannaṃ,_  
_uñche pattagate rataṃ._  


(756.)

810\. _Hatthikkhandhato oruyha,_  
_laddhā bhanteti cābravi;_  
_Tassa pattaṃ gahetvāna,_  
_uccaṃ paggayha khattiyo._  


(757.)

811\. _Thaṇḍile pattaṃ bhinditvā,_  
_hasamāno apakkami;_  
_“Rañño kitavassāhaṃ putto,_  
_kiṃ maṃ bhikkhu karissasi”._  


(758.)

812\. _Tassa kammassa pharusassa,_  
_vipāko kaṭuko ahu;_  
_Yaṃ rājaputto vedesi,_  
_nirayamhi samappito._  


(759.)

813\. _Chaḷeva caturāsīti,_  
_vassāni navutāni ca;_  
_Bhusaṃ dukkhaṃ nigacchittho,_  
_niraye katakibbiso._  


(760.)

814\. _Uttānopi ca paccittha,_  
_nikujjo vāmadakkhiṇo;_  
_Uddhampādo ṭhito ceva,_  
_ciraṃ bālo apaccatha._  


(761.)

815\. _Bahūni vassasahassāni,_  
_pūgāni nahutāni ca;_  
_Bhusaṃ dukkhaṃ nigacchittho,_  
_niraye katakibbiso._  


(762.)

816\. _Etādisaṃ kho kaṭukaṃ,_  
_appaduṭṭhappadosinaṃ;_  
_Paccanti pāpakammantā,_  
_isimāsajja subbataṃ._  


(763.)

817\. _So tattha bahuvassāni,_  
_vedayitvā bahuṃ dukhaṃ;_  
_Khuppipāsahato nāma,_  
_peto āsi tato cuto._  


(764.)

818\. _Etamādīnavaṃ ñatvā,_  
_issaramadasambhavaṃ;_  
_Pahāya issaramadaṃ,_  
_nivātamanuvattaye._  


(765.)

819\. _Diṭṭheva dhamme pāsaṃso,_  
_yo buddhesu sagāravo;_  
_Kāyassa bhedā sappañño,_  
_saggaṃ so upapajjatīti._  


---

820\. Rājaputtapetavatthu sattamaṃ.



[Go to previous page (4.6 Kumārapetavatthu)](4.6.md) / [Go to parent page (4 Mahāvagga)](../4.md) / [Go to next page (4.8 Gūthakhādakapetavatthu)](4.8.md)


