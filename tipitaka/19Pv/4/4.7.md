
[Home](/) / [19Pv Petavatthupāḷi](../../19Pv.md) / [4 Mahāvagga](../4.md)

# 𑁪𑁇𑁭 𑀭𑀸𑀚𑀧𑀼𑀢𑁆𑀢𑀧𑁂𑀢𑀯𑀢𑁆𑀣𑀼

### 𑀫𑀳𑀸𑀯𑀕𑁆𑀕

### 𑀭𑀸𑀚𑀧𑀼𑀢𑁆𑀢𑀧𑁂𑀢𑀯𑀢𑁆𑀣𑀼

(753.)

807\. _𑀧𑀼𑀩𑁆𑀩𑁂 𑀓𑀢𑀸𑀦𑀁 𑀓𑀫𑁆𑀫𑀸𑀦𑀁,_  
_𑀯𑀺𑀧𑀸𑀓𑁄 𑀫𑀣𑀬𑁂 𑀫𑀦𑀁;_  
_𑀭𑀽𑀧𑁂 𑀲𑀤𑁆𑀤𑁂 𑀭𑀲𑁂 𑀕𑀦𑁆𑀥𑁂,_  
_𑀨𑁄𑀝𑁆𑀞𑀩𑁆𑀩𑁂 𑀘 𑀫𑀦𑁄𑀭𑀫𑁂𑁇_  


(754.)

808\. _𑀦𑀘𑁆𑀘𑀁 𑀕𑀻𑀢𑀁 𑀭𑀢𑀺𑀁 𑀔𑀺𑀟𑁆𑀟𑀁,_  
_𑀅𑀦𑀼𑀪𑀼𑀢𑁆𑀯𑀸 𑀅𑀦𑀧𑁆𑀧𑀓𑀁;_  
_𑀉𑀬𑁆𑀬𑀸𑀦𑁂 𑀧𑀭𑀺𑀘𑀭𑀺𑀢𑁆𑀯𑀸,_  
_𑀧𑀯𑀺𑀲𑀦𑁆𑀢𑁄 𑀕𑀺𑀭𑀺𑀩𑁆𑀩𑀚𑀁𑁇_  


(755.)

809\. _𑀇𑀲𑀺𑀁 𑀲𑀼𑀦𑁂𑀢𑁆𑀢 𑀫𑀤𑁆𑀤𑀓𑁆𑀔𑀺,_  
_𑀅𑀢𑁆𑀢𑀤𑀦𑁆𑀢𑀁 𑀲𑀫𑀸𑀳𑀺𑀢𑀁;_  
_𑀅𑀧𑁆𑀧𑀺𑀘𑁆𑀙𑀁 𑀳𑀺𑀭𑀺𑀲𑀫𑁆𑀧𑀦𑁆𑀦𑀁,_  
_𑀉𑀜𑁆𑀙𑁂 𑀧𑀢𑁆𑀢𑀕𑀢𑁂 𑀭𑀢𑀁𑁇_  


(756.)

810\. _𑀳𑀢𑁆𑀣𑀺𑀓𑁆𑀔𑀦𑁆𑀥𑀢𑁄 𑀑𑀭𑀼𑀬𑁆𑀳,_  
_𑀮𑀤𑁆𑀥𑀸 𑀪𑀦𑁆𑀢𑁂𑀢𑀺 𑀘𑀸𑀩𑁆𑀭𑀯𑀺;_  
_𑀢𑀲𑁆𑀲 𑀧𑀢𑁆𑀢𑀁 𑀕𑀳𑁂𑀢𑁆𑀯𑀸𑀦,_  
_𑀉𑀘𑁆𑀘𑀁 𑀧𑀕𑁆𑀕𑀬𑁆𑀳 𑀔𑀢𑁆𑀢𑀺𑀬𑁄𑁇_  


(757.)

811\. _𑀣𑀡𑁆𑀟𑀺𑀮𑁂 𑀧𑀢𑁆𑀢𑀁 𑀪𑀺𑀦𑁆𑀤𑀺𑀢𑁆𑀯𑀸,_  
_𑀳𑀲𑀫𑀸𑀦𑁄 𑀅𑀧𑀓𑁆𑀓𑀫𑀺;_  
_“𑀭𑀜𑁆𑀜𑁄 𑀓𑀺𑀢𑀯𑀲𑁆𑀲𑀸𑀳𑀁 𑀧𑀼𑀢𑁆𑀢𑁄,_  
_𑀓𑀺𑀁 𑀫𑀁 𑀪𑀺𑀓𑁆𑀔𑀼 𑀓𑀭𑀺𑀲𑁆𑀲𑀲𑀺”𑁇_  


(758.)

812\. _𑀢𑀲𑁆𑀲 𑀓𑀫𑁆𑀫𑀲𑁆𑀲 𑀨𑀭𑀼𑀲𑀲𑁆𑀲,_  
_𑀯𑀺𑀧𑀸𑀓𑁄 𑀓𑀝𑀼𑀓𑁄 𑀅𑀳𑀼;_  
_𑀬𑀁 𑀭𑀸𑀚𑀧𑀼𑀢𑁆𑀢𑁄 𑀯𑁂𑀤𑁂𑀲𑀺,_  
_𑀦𑀺𑀭𑀬𑀫𑁆𑀳𑀺 𑀲𑀫𑀧𑁆𑀧𑀺𑀢𑁄𑁇_  


(759.)

813\. _𑀙𑀍𑀏𑀯 𑀘𑀢𑀼𑀭𑀸𑀲𑀻𑀢𑀺,_  
_𑀯𑀲𑁆𑀲𑀸𑀦𑀺 𑀦𑀯𑀼𑀢𑀸𑀦𑀺 𑀘;_  
_𑀪𑀼𑀲𑀁 𑀤𑀼𑀓𑁆𑀔𑀁 𑀦𑀺𑀕𑀘𑁆𑀙𑀺𑀢𑁆𑀣𑁄,_  
_𑀦𑀺𑀭𑀬𑁂 𑀓𑀢𑀓𑀺𑀩𑁆𑀩𑀺𑀲𑁄𑁇_  


(760.)

814\. _𑀉𑀢𑁆𑀢𑀸𑀦𑁄𑀧𑀺 𑀘 𑀧𑀘𑁆𑀘𑀺𑀢𑁆𑀣,_  
_𑀦𑀺𑀓𑀼𑀚𑁆𑀚𑁄 𑀯𑀸𑀫𑀤𑀓𑁆𑀔𑀺𑀡𑁄;_  
_𑀉𑀤𑁆𑀥𑀫𑁆𑀧𑀸𑀤𑁄 𑀞𑀺𑀢𑁄 𑀘𑁂𑀯,_  
_𑀘𑀺𑀭𑀁 𑀩𑀸𑀮𑁄 𑀅𑀧𑀘𑁆𑀘𑀣𑁇_  


(761.)

815\. _𑀩𑀳𑀽𑀦𑀺 𑀯𑀲𑁆𑀲𑀲𑀳𑀲𑁆𑀲𑀸𑀦𑀺,_  
_𑀧𑀽𑀕𑀸𑀦𑀺 𑀦𑀳𑀼𑀢𑀸𑀦𑀺 𑀘;_  
_𑀪𑀼𑀲𑀁 𑀤𑀼𑀓𑁆𑀔𑀁 𑀦𑀺𑀕𑀘𑁆𑀙𑀺𑀢𑁆𑀣𑁄,_  
_𑀦𑀺𑀭𑀬𑁂 𑀓𑀢𑀓𑀺𑀩𑁆𑀩𑀺𑀲𑁄𑁇_  


(762.)

816\. _𑀏𑀢𑀸𑀤𑀺𑀲𑀁 𑀔𑁄 𑀓𑀝𑀼𑀓𑀁,_  
_𑀅𑀧𑁆𑀧𑀤𑀼𑀝𑁆𑀞𑀧𑁆𑀧𑀤𑁄𑀲𑀺𑀦𑀁;_  
_𑀧𑀘𑁆𑀘𑀦𑁆𑀢𑀺 𑀧𑀸𑀧𑀓𑀫𑁆𑀫𑀦𑁆𑀢𑀸,_  
_𑀇𑀲𑀺𑀫𑀸𑀲𑀚𑁆𑀚 𑀲𑀼𑀩𑁆𑀩𑀢𑀁𑁇_  


(763.)

817\. _𑀲𑁄 𑀢𑀢𑁆𑀣 𑀩𑀳𑀼𑀯𑀲𑁆𑀲𑀸𑀦𑀺,_  
_𑀯𑁂𑀤𑀬𑀺𑀢𑁆𑀯𑀸 𑀩𑀳𑀼𑀁 𑀤𑀼𑀔𑀁;_  
_𑀔𑀼𑀧𑁆𑀧𑀺𑀧𑀸𑀲𑀳𑀢𑁄 𑀦𑀸𑀫,_  
_𑀧𑁂𑀢𑁄 𑀆𑀲𑀺 𑀢𑀢𑁄 𑀘𑀼𑀢𑁄𑁇_  


(764.)

818\. _𑀏𑀢𑀫𑀸𑀤𑀻𑀦𑀯𑀁 𑀜𑀢𑁆𑀯𑀸,_  
_𑀇𑀲𑁆𑀲𑀭𑀫𑀤𑀲𑀫𑁆𑀪𑀯𑀁;_  
_𑀧𑀳𑀸𑀬 𑀇𑀲𑁆𑀲𑀭𑀫𑀤𑀁,_  
_𑀦𑀺𑀯𑀸𑀢𑀫𑀦𑀼𑀯𑀢𑁆𑀢𑀬𑁂𑁇_  


(765.)

819\. _𑀤𑀺𑀝𑁆𑀞𑁂𑀯 𑀥𑀫𑁆𑀫𑁂 𑀧𑀸𑀲𑀁𑀲𑁄,_  
_𑀬𑁄 𑀩𑀼𑀤𑁆𑀥𑁂𑀲𑀼 𑀲𑀕𑀸𑀭𑀯𑁄;_  
_𑀓𑀸𑀬𑀲𑁆𑀲 𑀪𑁂𑀤𑀸 𑀲𑀧𑁆𑀧𑀜𑁆𑀜𑁄,_  
_𑀲𑀕𑁆𑀕𑀁 𑀲𑁄 𑀉𑀧𑀧𑀚𑁆𑀚𑀢𑀻𑀢𑀺𑁇_  


---

820\. 𑀭𑀸𑀚𑀧𑀼𑀢𑁆𑀢𑀧𑁂𑀢𑀯𑀢𑁆𑀣𑀼 𑀲𑀢𑁆𑀢𑀫𑀁𑁇



[Go to previous page (4.6 Kumārapetavatthu)](4.6.md) / [Go to parent page (4 Mahāvagga)](../4.md) / [Go to next page (4.8 Gūthakhādakapetavatthu)](4.8.md)


