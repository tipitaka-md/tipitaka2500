
[Home](/) / [19Pv Petavatthupāḷi](/tipitaka/19Pv.md) / [4 Mahāvagga](/tipitaka/19Pv/4.md)

# 𑁪𑁇𑁩 𑀦𑀦𑁆𑀤𑀓𑀧𑁂𑀢𑀯𑀢𑁆𑀣𑀼

### 𑀫𑀳𑀸𑀯𑀕𑁆𑀕

### 𑀦𑀦𑁆𑀤𑀓𑀧𑁂𑀢𑀯𑀢𑁆𑀣𑀼

(658.)

707. _𑀭𑀸𑀚𑀸 𑀧𑀺𑀗𑁆𑀕𑀮𑀓𑁄 𑀦𑀸𑀫,_  
_𑀲𑀼𑀭𑀝𑁆𑀞𑀸𑀦𑀁 𑀅𑀥𑀺𑀧𑀢𑀺 𑀅𑀳𑀼;_  
_𑀫𑁄𑀭𑀺𑀬𑀸𑀦𑀁 𑀉𑀧𑀝𑁆𑀞𑀸𑀦𑀁 𑀕𑀦𑁆𑀢𑁆𑀯𑀸,_  
_𑀲𑀼𑀭𑀝𑁆𑀞𑀁 𑀧𑀼𑀦𑀭𑀸𑀕𑀫𑀸𑁇_  


(659.)

708. _𑀉𑀡𑁆𑀳𑁂 𑀫𑀚𑁆𑀛𑀦𑁆𑀳𑀺𑀓𑁂 𑀓𑀸𑀮𑁂,_  
_𑀭𑀸𑀚𑀸 𑀧𑀗𑁆𑀓𑀁 𑀉𑀧𑀸𑀕𑀫𑀺;_  
_𑀅𑀤𑁆𑀤𑀲 𑀫𑀕𑁆𑀕𑀁 𑀭𑀫𑀡𑀻𑀬𑀁,_  
_𑀧𑁂𑀢𑀸𑀦𑀁 𑀢𑀁 𑀯𑀡𑁆𑀡𑀼𑀧𑀣𑀁𑁇_  


(660.)

709. 𑀲𑀸𑀭𑀣𑀺𑀁 𑀆𑀫𑀦𑁆𑀢𑀬𑀻 𑀭𑀸𑀚𑀸—

710. _“𑀅𑀬𑀁 𑀫𑀕𑁆𑀕𑁄 𑀭𑀫𑀡𑀻𑀬𑁄,_  
_𑀔𑁂𑀫𑁄 𑀲𑁄𑀯𑀢𑁆𑀣𑀺𑀓𑁄 𑀲𑀺𑀯𑁄;_  
_𑀇𑀫𑀺𑀦𑀸 𑀲𑀸𑀭𑀣𑀺 𑀬𑀸𑀫,_  
_𑀲𑀼𑀭𑀝𑁆𑀞𑀸𑀦𑀁 𑀲𑀦𑁆𑀢𑀺𑀓𑁂 𑀇𑀢𑁄”𑁇_  


(661.)

711. _𑀢𑁂𑀦 𑀧𑀸𑀬𑀸𑀲𑀺 𑀲𑁄𑀭𑀝𑁆𑀞𑁄,_  
_𑀲𑁂𑀦𑀸𑀬 𑀘𑀢𑀼𑀭𑀗𑁆𑀕𑀺𑀦𑀺𑀬𑀸;_  
_𑀉𑀩𑁆𑀩𑀺𑀕𑁆𑀕𑀭𑀽𑀧𑁄 𑀧𑀼𑀭𑀺𑀲𑁄,_  
_𑀲𑁄𑀭𑀝𑁆𑀞𑀁 𑀏𑀢𑀤𑀩𑁆𑀭𑀯𑀺𑁇_  


(662.)

712. _“𑀓𑀼𑀫𑁆𑀫𑀕𑁆𑀕𑀁 𑀧𑀝𑀺𑀧𑀦𑁆𑀦𑀫𑁆𑀳𑀸,_  
_𑀪𑀺𑀁𑀲𑀦𑀁 𑀮𑁄𑀫𑀳𑀁𑀲𑀦𑀁;_  
_𑀧𑀼𑀭𑀢𑁄 𑀤𑀺𑀲𑁆𑀲𑀢𑀺 𑀫𑀕𑁆𑀕𑁄,_  
_𑀧𑀘𑁆𑀙𑀢𑁄 𑀘 𑀦 𑀤𑀺𑀲𑁆𑀲𑀢𑀺𑁇_  


(663.)

713. _𑀓𑀼𑀫𑁆𑀫𑀕𑁆𑀕𑀁 𑀧𑀝𑀺𑀧𑀦𑁆𑀦𑀫𑁆𑀳𑀸,_  
_𑀬𑀫𑀧𑀼𑀭𑀺𑀲𑀸𑀦 𑀲𑀦𑁆𑀢𑀺𑀓𑁂;_  
_𑀅𑀫𑀸𑀦𑀼𑀲𑁄 𑀯𑀸𑀬𑀢𑀺 𑀕𑀦𑁆𑀥𑁄,_  
_𑀖𑁄𑀲𑁄 𑀲𑀼𑀬𑁆𑀬𑀢𑀺 𑀤𑀸𑀭𑀼𑀡𑁄”𑁇_  


(664.)

714. _𑀲𑀁𑀯𑀺𑀕𑁆𑀕𑁄 𑀭𑀸𑀚𑀸 𑀲𑁄𑀭𑀝𑁆𑀞𑁄,_  
_𑀲𑀸𑀭𑀣𑀺𑀁 𑀏𑀢𑀤𑀩𑁆𑀭𑀯𑀺;_  
_“𑀓𑀼𑀫𑁆𑀫𑀕𑁆𑀕𑀁 𑀧𑀝𑀺𑀧𑀦𑁆𑀦𑀫𑁆𑀳𑀸,_  
_𑀪𑀺𑀁𑀲𑀦𑀁 𑀮𑁄𑀫𑀳𑀁𑀲𑀦𑀁;_  
_𑀧𑀼𑀭𑀢𑁄 𑀤𑀺𑀲𑁆𑀲𑀢𑀺 𑀫𑀕𑁆𑀕𑁄,_  
_𑀧𑀘𑁆𑀙𑀢𑁄 𑀘 𑀦 𑀤𑀺𑀲𑁆𑀲𑀢𑀺𑁇_  


(665.)

715. _𑀓𑀼𑀫𑁆𑀫𑀕𑁆𑀕𑀁 𑀧𑀝𑀺𑀧𑀦𑁆𑀦𑀫𑁆𑀳𑀸,_  
_𑀬𑀫𑀧𑀼𑀭𑀺𑀲𑀸𑀦 𑀲𑀦𑁆𑀢𑀺𑀓𑁂;_  
_𑀅𑀫𑀸𑀦𑀼𑀲𑁄 𑀯𑀸𑀬𑀢𑀺 𑀕𑀦𑁆𑀥𑁄,_  
_𑀖𑁄𑀲𑁄 𑀲𑀼𑀬𑁆𑀬𑀢𑀺 𑀤𑀸𑀭𑀼𑀡𑁄”𑁇_  


(666.)

716. _𑀳𑀢𑁆𑀣𑀺𑀓𑁆𑀔𑀦𑁆𑀥𑀁 𑀲𑀫𑀸𑀭𑀼𑀬𑁆𑀳,_  
_𑀑𑀮𑁄𑀓𑁂𑀦𑁆𑀢𑁄 𑀘𑀢𑀼𑀤𑁆𑀤𑀺𑀲𑀁;_  
_𑀅𑀤𑁆𑀤𑀲 𑀦𑀺𑀕𑁆𑀭𑁄𑀥𑀁 𑀭𑀫𑀡𑀻𑀬𑀁,_  
_𑀧𑀸𑀤𑀧𑀁 𑀙𑀸𑀬𑀸𑀲𑀫𑁆𑀧𑀦𑁆𑀦𑀁;_  
_𑀦𑀻𑀮𑀩𑁆𑀪𑀯𑀡𑁆𑀡𑀲𑀤𑀺𑀲𑀁,_  
_𑀫𑁂𑀖𑀯𑀡𑁆𑀡𑀲𑀺𑀭𑀻𑀦𑀺𑀪𑀁𑁇_  


(667.)

717. _𑀲𑀸𑀭𑀣𑀺𑀁 𑀆𑀫𑀦𑁆𑀢𑀬𑀻 𑀭𑀸𑀚𑀸,_  
_“𑀓𑀺𑀁 𑀏𑀲𑁄 𑀤𑀺𑀲𑁆𑀲𑀢𑀺 𑀩𑁆𑀭𑀳𑀸;_  
_𑀦𑀻𑀮𑀩𑁆𑀪𑀯𑀡𑁆𑀡𑀲𑀤𑀺𑀲𑁄,_  
_𑀫𑁂𑀖𑀯𑀡𑁆𑀡𑀲𑀺𑀭𑀻𑀦𑀺𑀪𑁄”𑁇_  


(668.)

718. _“𑀦𑀺𑀕𑁆𑀭𑁄𑀥𑁄 𑀲𑁄 𑀫𑀳𑀸𑀭𑀸𑀚,_  
_𑀧𑀸𑀤𑀧𑁄 𑀙𑀸𑀬𑀸𑀲𑀫𑁆𑀧𑀦𑁆𑀦𑁄;_  
_𑀦𑀻𑀮𑀩𑁆𑀪𑀯𑀡𑁆𑀡𑀲𑀤𑀺𑀲𑁄,_  
_𑀫𑁂𑀖𑀯𑀡𑁆𑀡𑀲𑀺𑀭𑀻𑀦𑀺𑀪𑁄”𑁇_  


(669.)

719. _𑀢𑁂𑀦 𑀧𑀸𑀬𑀸𑀲𑀺 𑀲𑁄𑀭𑀝𑁆𑀞𑁄,_  
_𑀬𑁂𑀦 𑀲𑁄 𑀤𑀺𑀲𑁆𑀲𑀢𑁂 𑀩𑁆𑀭𑀳𑀸;_  
_𑀦𑀻𑀮𑀩𑁆𑀪𑀯𑀡𑁆𑀡𑀲𑀤𑀺𑀲𑁄,_  
_𑀫𑁂𑀖𑀯𑀡𑁆𑀡𑀲𑀺𑀭𑀻𑀦𑀺𑀪𑁄𑁇_  


(670.)

720. _𑀳𑀢𑁆𑀣𑀺𑀓𑁆𑀔𑀦𑁆𑀥𑀢𑁄 𑀑𑀭𑀼𑀬𑁆𑀳,_  
_𑀭𑀸𑀚𑀸 𑀭𑀼𑀓𑁆𑀔𑀁 𑀉𑀧𑀸𑀕𑀫𑀺;_  
_𑀦𑀺𑀲𑀻𑀤𑀺 𑀭𑀼𑀓𑁆𑀔𑀫𑀽𑀮𑀲𑁆𑀫𑀺𑀁,_  
_𑀲𑀸𑀫𑀘𑁆𑀘𑁄 𑀲𑀧𑀭𑀺𑀚𑁆𑀚𑀦𑁄;_  
_𑀧𑀽𑀭𑀁 𑀧𑀸𑀦𑀻𑀬𑀲𑀭𑀓𑀁,_  
_𑀧𑀽𑀯𑁂 𑀯𑀺𑀢𑁆𑀢𑁂 𑀘 𑀅𑀤𑁆𑀤𑀲𑁇_  


(671.)

721. _𑀧𑀼𑀭𑀺𑀲𑁄 𑀘 𑀤𑁂𑀯𑀯𑀡𑁆𑀡𑀻,_  
_𑀲𑀩𑁆𑀩𑀸𑀪𑀭𑀡𑀪𑀽𑀲𑀺𑀢𑁄;_  
_𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀭𑀸𑀚𑀸𑀦𑀁,_  
_𑀲𑁄𑀭𑀝𑁆𑀞𑀁 𑀏𑀢𑀤𑀩𑁆𑀭𑀯𑀺𑁇_  


(672.)

722. _“𑀲𑁆𑀯𑀸𑀕𑀢𑀁 𑀢𑁂 𑀫𑀳𑀸𑀭𑀸𑀚,_  
_𑀅𑀣𑁄 𑀢𑁂 𑀅𑀤𑀼𑀭𑀸𑀕𑀢𑀁;_  
_𑀧𑀺𑀯𑀢𑀼 𑀤𑁂𑀯𑁄 𑀧𑀸𑀦𑀻𑀬𑀁,_  
_𑀧𑀽𑀯𑁂 𑀔𑀸𑀤 𑀅𑀭𑀺𑀦𑁆𑀤𑀫”𑁇_  


(673.)

723. _𑀧𑀺𑀯𑀺𑀢𑁆𑀯𑀸 𑀭𑀸𑀚𑀸 𑀧𑀸𑀦𑀻𑀬𑀁,_  
_𑀲𑀸𑀫𑀘𑁆𑀘𑁄 𑀲𑀧𑀭𑀺𑀚𑁆𑀚𑀦𑁄;_  
_𑀧𑀽𑀯𑁂 𑀔𑀸𑀤𑀺𑀢𑁆𑀯𑀸 𑀧𑀺𑀢𑁆𑀯𑀸 𑀘,_  
_𑀲𑁄𑀭𑀝𑁆𑀞𑁄 𑀏𑀢𑀤𑀩𑁆𑀭𑀯𑀺𑁇_  


(674.)

724. _“𑀤𑁂𑀯𑀢𑀸 𑀦𑀼𑀲𑀺 𑀕𑀦𑁆𑀥𑀩𑁆𑀩𑁄,_  
_𑀅𑀤𑀼 𑀲𑀓𑁆𑀓𑁄 𑀧𑀼𑀭𑀺𑀦𑁆𑀤𑀤𑁄;_  
_𑀅𑀚𑀸𑀦𑀦𑁆𑀢𑀸 𑀢𑀁 𑀧𑀼𑀘𑁆𑀙𑀸𑀫,_  
_𑀓𑀣𑀁 𑀚𑀸𑀦𑁂𑀫𑀼 𑀢𑀁 𑀫𑀬𑀦𑁆”𑀢𑀺𑁇_  


(675.)

725. _“𑀦𑀸𑀫𑁆𑀳𑀺 𑀤𑁂𑀯𑁄 𑀦 𑀕𑀦𑁆𑀥𑀩𑁆𑀩𑁄,_  
_𑀦𑀸𑀧𑀺 𑀲𑀓𑁆𑀓𑁄 𑀧𑀼𑀭𑀺𑀦𑁆𑀤𑀤𑁄;_  
_𑀧𑁂𑀢𑁄 𑀅𑀳𑀁 𑀫𑀳𑀸𑀭𑀸𑀚,_  
_𑀲𑀼𑀭𑀝𑁆𑀞𑀸 𑀇𑀥 𑀫𑀸𑀕𑀢𑁄”𑀢𑀺𑁇_  


(676.)

726. _“𑀓𑀺𑀁𑀲𑀻𑀮𑁄 𑀓𑀺𑀁𑀲𑀫𑀸𑀘𑀸𑀭𑁄,_  
_𑀲𑀼𑀭𑀝𑁆𑀞𑀲𑁆𑀫𑀺𑀁 𑀧𑀼𑀭𑁂 𑀢𑀼𑀯𑀁;_  
_𑀓𑁂𑀦 𑀢𑁂 𑀩𑁆𑀭𑀳𑁆𑀫𑀘𑀭𑀺𑀬𑁂𑀦,_  
_𑀆𑀦𑀼𑀪𑀸𑀯𑁄 𑀅𑀬𑀁 𑀢𑀯𑀸”𑀢𑀺𑁇_  


(677.)

727. _“𑀢𑀁 𑀲𑀼𑀡𑁄𑀳𑀺 𑀫𑀳𑀸𑀭𑀸𑀚,_  
_𑀅𑀭𑀺𑀦𑁆𑀤𑀫 𑀭𑀝𑁆𑀞𑀯𑀟𑁆𑀠𑀦;_  
_𑀅𑀫𑀘𑁆𑀘𑀸 𑀧𑀸𑀭𑀺𑀲𑀚𑁆𑀚𑀸 𑀘,_  
_𑀩𑁆𑀭𑀸𑀳𑁆𑀫𑀡𑁄 𑀘 𑀧𑀼𑀭𑁄𑀳𑀺𑀢𑁄𑁇_  


(678.)

728. _𑀲𑀼𑀭𑀝𑁆𑀞𑀲𑁆𑀫𑀺𑀁 𑀅𑀳𑀁 𑀤𑁂𑀯,_  
_𑀧𑀼𑀭𑀺𑀲𑁄 𑀧𑀸𑀧𑀘𑁂𑀢𑀲𑁄;_  
_𑀫𑀺𑀘𑁆𑀙𑀸𑀤𑀺𑀝𑁆𑀞𑀺 𑀘 𑀤𑀼𑀲𑁆𑀲𑀻𑀮𑁄,_  
_𑀓𑀤𑀭𑀺𑀬𑁄 𑀧𑀭𑀺𑀪𑀸𑀲𑀓𑁄𑁇_  


(679.)

729. _𑀤𑀤𑀦𑁆𑀢𑀸𑀦𑀁 𑀓𑀭𑁄𑀦𑁆𑀢𑀸𑀦𑀁,_  
_𑀯𑀸𑀭𑀬𑀺𑀲𑁆𑀲𑀁 𑀩𑀳𑀼𑀚𑁆𑀚𑀦𑀁;_  
_𑀅𑀜𑁆𑀜𑁂𑀲𑀁 𑀤𑀤𑀫𑀸𑀦𑀸𑀦𑀁,_  
_𑀅𑀦𑁆𑀢𑀭𑀸𑀬𑀓𑀭𑁄 𑀅𑀳𑀁𑁇_  


(680.)

730. _𑀯𑀺𑀧𑀸𑀓𑁄 𑀦𑀢𑁆𑀣𑀺 𑀤𑀸𑀦𑀲𑁆𑀲,_  
_𑀲𑀁𑀬𑀫𑀲𑁆𑀲 𑀓𑀼𑀢𑁄 𑀨𑀮𑀁;_  
_𑀦𑀢𑁆𑀣𑀺 𑀆𑀘𑀭𑀺𑀬𑁄 𑀦𑀸𑀫,_  
_𑀅𑀤𑀦𑁆𑀢𑀁 𑀓𑁄 𑀤𑀫𑁂𑀲𑁆𑀲𑀢𑀺𑁇_  


(681.)

731. _𑀲𑀫𑀢𑀼𑀮𑁆𑀬𑀸𑀦𑀺 𑀪𑀽𑀢𑀸𑀦𑀺,_  
_𑀓𑀼𑀢𑁄 𑀚𑁂𑀝𑁆𑀞𑀸𑀧𑀘𑀸𑀬𑀺𑀓𑁄;_  
_𑀦𑀢𑁆𑀣𑀺 𑀩𑀮𑀁 𑀯𑀻𑀭𑀺𑀬𑀁 𑀯𑀸,_  
_𑀓𑀼𑀢𑁄 𑀉𑀝𑁆𑀞𑀸𑀦𑀧𑁄𑀭𑀺𑀲𑀁𑁇_  


(682.)

732. _𑀦𑀢𑁆𑀣𑀺 𑀤𑀸𑀦𑀨𑀮𑀁 𑀦𑀸𑀫,_  
_𑀦 𑀯𑀺𑀲𑁄𑀥𑁂𑀢𑀺 𑀯𑁂𑀭𑀺𑀦𑀁;_  
_𑀮𑀤𑁆𑀥𑁂𑀬𑁆𑀬𑀁 𑀮𑀪𑀢𑁂 𑀫𑀘𑁆𑀘𑁄,_  
_𑀦𑀺𑀬𑀢𑀺𑀧𑀭𑀺𑀡𑀸𑀫𑀚𑀁𑁇_  


(683.)

733. _𑀦𑀢𑁆𑀣𑀺 𑀫𑀸𑀢𑀸 𑀧𑀺𑀢𑀸 𑀪𑀸𑀢𑀸,_  
_𑀮𑁄𑀓𑁄 𑀦𑀢𑁆𑀣𑀺 𑀇𑀢𑁄 𑀧𑀭𑀁;_  
_𑀦𑀢𑁆𑀣𑀺 𑀤𑀺𑀦𑁆𑀦𑀁 𑀦𑀢𑁆𑀣𑀺 𑀳𑀼𑀢𑀁,_  
_𑀲𑀼𑀦𑀺𑀳𑀺𑀢𑀁 𑀦 𑀯𑀺𑀚𑁆𑀚𑀢𑀺𑁇_  


(684.)

734. _𑀬𑁄𑀧𑀺 𑀳𑀦𑁂𑀬𑁆𑀬 𑀧𑀼𑀭𑀺𑀲𑀁,_  
_𑀧𑀭𑀲𑁆𑀲 𑀙𑀺𑀦𑁆𑀤𑀢𑁂 𑀲𑀺𑀭𑀁;_  
_𑀦 𑀓𑁄𑀘𑀺 𑀓𑀜𑁆𑀘𑀺 𑀳𑀦𑀢𑀺,_  
_𑀲𑀢𑁆𑀢𑀦𑁆𑀦𑀁 𑀯𑀺𑀯𑀭𑀫𑀦𑁆𑀢𑀭𑁂𑁇_  


(685.)

735. _𑀅𑀘𑁆𑀙𑁂𑀚𑁆𑀚𑀸𑀪𑁂𑀚𑁆𑀚𑁄 𑀳𑀺 𑀚𑀻𑀯𑁄,_  
_𑀅𑀝𑁆𑀞𑀁𑀲𑁄 𑀕𑀼𑀍𑀅𑀧𑀭𑀺𑀫𑀡𑁆𑀟𑀮𑁄;_  
_𑀬𑁄𑀚𑀦𑀸𑀦𑀁 𑀲𑀢𑀁 𑀧𑀜𑁆𑀘,_  
_𑀓𑁄 𑀚𑀻𑀯𑀁 𑀙𑁂𑀢𑁆𑀢𑀼𑀫𑀭𑀳𑀢𑀺𑁇_  


(686.)

736. _𑀬𑀣𑀸 𑀲𑀼𑀢𑁆𑀢𑀕𑀼𑀍𑀏 𑀔𑀺𑀢𑁆𑀢𑁂,_  
_𑀦𑀺𑀩𑁆𑀩𑁂𑀞𑁂𑀦𑁆𑀢𑀁 𑀧𑀮𑀸𑀬𑀢𑀺;_  
_𑀏𑀯𑀫𑁂𑀯𑀁 𑀘 𑀲𑁄 𑀚𑀻𑀯𑁄,_  
_𑀦𑀺𑀩𑁆𑀩𑁂𑀞𑁂𑀦𑁆𑀢𑁄 𑀧𑀮𑀸𑀬𑀢𑀺𑁇_  


(687.)

737. _𑀬𑀣𑀸 𑀕𑀸𑀫𑀢𑁄 𑀦𑀺𑀓𑁆𑀔𑀫𑁆𑀫,_  
_𑀅𑀜𑁆𑀜𑀁 𑀕𑀸𑀫𑀁 𑀧𑀯𑀻𑀲𑀢𑀺;_  
_𑀏𑀯𑀫𑁂𑀯𑀁 𑀘 𑀲𑁄 𑀚𑀻𑀯𑁄,_  
_𑀅𑀜𑁆𑀜𑀁 𑀩𑁄𑀦𑁆𑀤𑀺𑀁 𑀧𑀯𑀻𑀲𑀢𑀺𑁇_  


(688.)

738. _𑀬𑀣𑀸 𑀕𑁂𑀳𑀢𑁄 𑀦𑀺𑀓𑁆𑀔𑀫𑁆𑀫,_  
_𑀅𑀜𑁆𑀜𑀁 𑀕𑁂𑀳𑀁 𑀧𑀯𑀻𑀲𑀢𑀺;_  
_𑀏𑀯𑀫𑁂𑀯𑀁 𑀘 𑀲𑁄 𑀚𑀻𑀯𑁄,_  
_𑀅𑀜𑁆𑀜𑀁 𑀩𑁄𑀦𑁆𑀤𑀺𑀁 𑀧𑀯𑀻𑀲𑀢𑀺𑁇_  


(689.)

739. _𑀘𑀼𑀮𑁆𑀮𑀸𑀲𑀻𑀢𑀺 𑀫𑀳𑀸𑀓𑀧𑁆𑀧𑀺𑀦𑁄,_  
_𑀲𑀢𑀲𑀳𑀲𑁆𑀲𑀸𑀦𑀺 𑀳𑀺;_  
_𑀬𑁂 𑀩𑀸𑀮𑀸 𑀬𑁂 𑀘 𑀧𑀡𑁆𑀟𑀺𑀢𑀸,_  
_𑀲𑀁𑀲𑀸𑀭𑀁 𑀔𑁂𑀧𑀬𑀺𑀢𑁆𑀯𑀸𑀦;_  
_𑀤𑀼𑀓𑁆𑀔𑀲𑁆𑀲𑀦𑁆𑀢𑀁 𑀓𑀭𑀺𑀲𑁆𑀲𑀭𑁂𑁇_  


(690.)

740. _𑀫𑀺𑀢𑀸𑀦𑀺 𑀲𑀼𑀔𑀤𑀼𑀓𑁆𑀔𑀸𑀦𑀺,_  
_𑀤𑁄𑀡𑁂𑀳𑀺 𑀧𑀺𑀝𑀓𑁂𑀳𑀺 𑀘;_  
_𑀚𑀺𑀦𑁄 𑀲𑀩𑁆𑀩𑀁 𑀧𑀚𑀸𑀦𑀸𑀢𑀺,_  
_𑀲𑀫𑁆𑀫𑀽𑀍𑀳𑀸 𑀇𑀢𑀭𑀸 𑀧𑀚𑀸𑁇_  


(691.)

741. _𑀏𑀯𑀁𑀤𑀺𑀝𑁆𑀞𑀺 𑀧𑀼𑀭𑁂 𑀆𑀲𑀺𑀁,_  
_𑀲𑀫𑁆𑀫𑀽𑀍𑀳𑁄 𑀫𑁄𑀳𑀧𑀸𑀭𑀼𑀢𑁄;_  
_𑀫𑀺𑀘𑁆𑀙𑀸𑀤𑀺𑀝𑁆𑀞𑀺 𑀘 𑀤𑀼𑀲𑁆𑀲𑀻𑀮𑁄,_  
_𑀓𑀤𑀭𑀺𑀬𑁄 𑀧𑀭𑀺𑀪𑀸𑀲𑀓𑁄𑁇_  


(692.)

742. _𑀑𑀭𑀁 𑀫𑁂 𑀙𑀳𑀺 𑀫𑀸𑀲𑁂𑀳𑀺,_  
_𑀓𑀸𑀮𑀓𑀺𑀭𑀺𑀬𑀸 𑀪𑀯𑀺𑀲𑁆𑀲𑀢𑀺;_  
_𑀏𑀓𑀦𑁆𑀢𑀓𑀝𑀼𑀓𑀁 𑀖𑁄𑀭𑀁,_  
_𑀦𑀺𑀭𑀬𑀁 𑀧𑀧𑀢𑀺𑀲𑁆𑀲𑀳𑀁𑁇_  


(693.)

743. _𑀘𑀢𑀼𑀓𑁆𑀓𑀡𑁆𑀡𑀁 𑀘𑀢𑀼𑀤𑁆𑀯𑀸𑀭𑀁,_  
_𑀯𑀺𑀪𑀢𑁆𑀢𑀁 𑀪𑀸𑀕𑀲𑁄 𑀫𑀺𑀢𑀁;_  
_𑀅𑀬𑁄𑀧𑀸𑀓𑀸𑀭𑀧𑀭𑀺𑀬𑀦𑁆𑀢𑀁,_  
_𑀅𑀬𑀲𑀸 𑀧𑀝𑀺𑀓𑀼𑀚𑁆𑀚𑀺𑀢𑀁𑁇_  


(694.)

744. _𑀢𑀲𑁆𑀲 𑀅𑀬𑁄𑀫𑀬𑀸 𑀪𑀽𑀫𑀺,_  
_𑀚𑀮𑀺𑀢𑀸 𑀢𑁂𑀚𑀲𑀸 𑀬𑀼𑀢𑀸;_  
_𑀲𑀫𑀦𑁆𑀢𑀸 𑀬𑁄𑀚𑀦𑀲𑀢𑀁,_  
_𑀨𑀭𑀺𑀢𑁆𑀯𑀸 𑀢𑀺𑀝𑁆𑀞𑀢𑀺 𑀲𑀩𑁆𑀩𑀤𑀸𑁇_  


(695.)

745. _𑀯𑀲𑁆𑀲𑀸𑀦𑀺 𑀲𑀢𑀲𑀳𑀲𑁆𑀲𑀸𑀦𑀺,_  
_𑀖𑁄𑀲𑁄 𑀲𑀼𑀬𑁆𑀬𑀢𑀺 𑀢𑀸𑀯𑀤𑁂;_  
_𑀮𑀓𑁆𑀔𑁄 𑀏𑀲𑁄 𑀫𑀳𑀸𑀭𑀸𑀚,_  
_𑀲𑀢𑀪𑀸𑀕𑀯𑀲𑁆𑀲𑀓𑁄𑀝𑀺𑀬𑁄𑁇_  


(696.)

746. _𑀓𑁄𑀝𑀺𑀲𑀢𑀲𑀳𑀲𑁆𑀲𑀸𑀦𑀺,_  
_𑀦𑀺𑀭𑀬𑁂 𑀧𑀘𑁆𑀘𑀭𑁂 𑀚𑀦𑀸;_  
_𑀫𑀺𑀘𑁆𑀙𑀸𑀤𑀺𑀝𑁆𑀞𑀻 𑀘 𑀤𑀼𑀲𑁆𑀲𑀻𑀮𑀸,_  
_𑀬𑁂 𑀘 𑀅𑀭𑀺𑀬𑀽𑀧𑀯𑀸𑀤𑀺𑀦𑁄𑁇_  


(697.)

747. _𑀢𑀢𑁆𑀣𑀸𑀳𑀁 𑀤𑀻𑀖𑀫𑀤𑁆𑀥𑀸𑀦𑀁,_  
_𑀤𑀼𑀓𑁆𑀔𑀁 𑀯𑁂𑀤𑀺𑀲𑁆𑀲 𑀯𑁂𑀤𑀦𑀁;_  
_𑀨𑀮𑀁 𑀧𑀸𑀧𑀲𑁆𑀲 𑀓𑀫𑁆𑀫𑀲𑁆𑀲,_  
_𑀢𑀲𑁆𑀫𑀸 𑀲𑁄𑀘𑀸𑀫𑀳𑀁 𑀪𑀼𑀲𑀁𑁇_  


(698.)

748. _𑀢𑀁 𑀲𑀼𑀡𑁄𑀳𑀺 𑀫𑀳𑀸𑀭𑀸𑀚,_  
_𑀅𑀭𑀺𑀦𑁆𑀤𑀫 𑀭𑀝𑁆𑀞𑀯𑀟𑁆𑀠𑀦;_  
_𑀥𑀻𑀢𑀸 𑀫𑀬𑁆𑀳𑀁 𑀫𑀳𑀸𑀭𑀸𑀚,_  
_𑀉𑀢𑁆𑀢𑀭𑀸 𑀪𑀤𑁆𑀤𑀫𑀢𑁆𑀣𑀼 𑀢𑁂𑁇_  


(699.)

749. _𑀓𑀭𑁄𑀢𑀺 𑀪𑀤𑁆𑀤𑀓𑀁 𑀓𑀫𑁆𑀫𑀁,_  
_𑀲𑀻𑀮𑁂𑀲𑀼𑀧𑁄𑀲𑀣𑁂 𑀭𑀢𑀸;_  
_𑀲𑀜𑁆𑀜𑀢𑀸 𑀲𑀁𑀯𑀺𑀪𑀸𑀕𑀻 𑀘,_  
_𑀯𑀤𑀜𑁆𑀜𑀽 𑀯𑀻𑀢𑀫𑀘𑁆𑀙𑀭𑀸𑁇_  


(700.)

750. _𑀅𑀔𑀡𑁆𑀟𑀓𑀸𑀭𑀻 𑀲𑀺𑀓𑁆𑀔𑀸𑀬,_  
_𑀲𑀼𑀡𑁆𑀳𑀸 𑀧𑀭𑀓𑀼𑀮𑁂𑀲𑀼 𑀘;_  
_𑀉𑀧𑀸𑀲𑀺𑀓𑀸 𑀲𑀓𑁆𑀬𑀫𑀼𑀦𑀺𑀦𑁄,_  
_𑀲𑀫𑁆𑀩𑀼𑀤𑁆𑀥𑀲𑁆𑀲 𑀲𑀺𑀭𑀻𑀫𑀢𑁄𑁇_  


(701.)

751. _𑀪𑀺𑀓𑁆𑀔𑀼 𑀘 𑀲𑀻𑀮𑀲𑀫𑁆𑀧𑀦𑁆𑀦𑁄,_  
_𑀕𑀸𑀫𑀁 𑀧𑀺𑀡𑁆𑀟𑀸𑀬 𑀧𑀸𑀯𑀺𑀲𑀺;_  
_𑀑𑀓𑁆𑀔𑀺𑀢𑁆𑀢𑀘𑀓𑁆𑀔𑀼 𑀲𑀢𑀺𑀫𑀸,_  
_𑀕𑀼𑀢𑁆𑀢𑀤𑁆𑀯𑀸𑀭𑁄 𑀲𑀼𑀲𑀁𑀯𑀼𑀢𑁄𑁇_  


(702.)

752. _𑀲𑀧𑀤𑀸𑀦𑀁 𑀘𑀭𑀫𑀸𑀦𑁄,_  
_𑀅𑀕𑀫𑀸 𑀢𑀁 𑀦𑀺𑀯𑁂𑀲𑀦𑀁;_  
_‘𑀢𑀫𑀤𑁆𑀤𑀲 𑀫𑀳𑀸𑀭𑀸𑀚,_  
_𑀉𑀢𑁆𑀢𑀭𑀸 𑀪𑀤𑁆𑀤𑀫𑀢𑁆𑀣𑀼 𑀢𑁂’𑁇_  


(703.)

753. _𑀧𑀽𑀭𑀁 𑀧𑀸𑀦𑀻𑀬𑀲𑀭𑀓𑀁,_  
_𑀧𑀽𑀯𑁂 𑀯𑀺𑀢𑁆𑀢𑁂 𑀘 𑀲𑀸 𑀅𑀤𑀸;_  
_‘𑀧𑀺𑀢𑀸 𑀫𑁂 𑀓𑀸𑀮𑀓𑀢𑁄 𑀪𑀦𑁆𑀢𑁂,_  
_𑀢𑀲𑁆𑀲𑁂𑀢𑀁 𑀉𑀧𑀓𑀧𑁆𑀧𑀢𑀼’𑁇_  


(704.)

754. _𑀲𑀫𑀦𑀦𑁆𑀢𑀭𑀸𑀦𑀼𑀤𑁆𑀤𑀺𑀝𑁆𑀞𑁂,_  
_𑀯𑀺𑀧𑀸𑀓𑁄 𑀉𑀤𑀧𑀚𑁆𑀚𑀣;_  
_𑀪𑀼𑀜𑁆𑀚𑀸𑀫𑀺 𑀓𑀸𑀫𑀓𑀸𑀫𑀻𑀳𑀁,_  
_𑀭𑀸𑀚𑀸 𑀯𑁂𑀲𑁆𑀲𑀯𑀡𑁄 𑀬𑀣𑀸𑁇_  


(705.)

755. _𑀢𑀁 𑀲𑀼𑀡𑁄𑀳𑀺 𑀫𑀳𑀸𑀭𑀸𑀚,_  
_𑀅𑀭𑀺𑀦𑁆𑀤𑀫 𑀭𑀝𑁆𑀞𑀯𑀟𑁆𑀠𑀦;_  
_𑀲𑀤𑁂𑀯𑀓𑀲𑁆𑀲 𑀮𑁄𑀓𑀲𑁆𑀲,_  
_𑀩𑀼𑀤𑁆𑀥𑁄 𑀅𑀕𑁆𑀕𑁄 𑀧𑀯𑀼𑀘𑁆𑀘𑀢𑀺;_  
_𑀢𑀁 𑀩𑀼𑀤𑁆𑀥𑀁 𑀲𑀭𑀡𑀁 𑀕𑀘𑁆𑀙,_  
_𑀲𑀧𑀼𑀢𑁆𑀢𑀤𑀸𑀭𑁄 𑀅𑀭𑀺𑀦𑁆𑀤𑀫𑁇_  


(706.)

756. _𑀅𑀝𑁆𑀞𑀗𑁆𑀕𑀺𑀓𑁂𑀦 𑀫𑀕𑁆𑀕𑁂𑀦,_  
_𑀨𑀼𑀲𑀦𑁆𑀢𑀺 𑀅𑀫𑀢𑀁 𑀧𑀤𑀁;_  
_𑀢𑀁 𑀥𑀫𑁆𑀫𑀁 𑀲𑀭𑀡𑀁 𑀕𑀘𑁆𑀙,_  
_𑀲𑀧𑀼𑀢𑁆𑀢𑀤𑀸𑀭𑁄 𑀅𑀭𑀺𑀦𑁆𑀤𑀫𑁇_  


(707.)

757. _𑀘𑀢𑁆𑀢𑀸𑀭𑁄 𑀘 𑀧𑀝𑀺𑀧𑀦𑁆𑀦𑀸,_  
_𑀘𑀢𑁆𑀢𑀸𑀭𑁄 𑀘 𑀨𑀮𑁂 𑀞𑀺𑀢𑀸;_  
_𑀏𑀲 𑀲𑀁𑀖𑁄 𑀉𑀚𑀼𑀪𑀽𑀢𑁄,_  
_𑀧𑀜𑁆𑀜𑀸𑀲𑀻𑀮𑀲𑀫𑀸𑀳𑀺𑀢𑁄;_  
_𑀢𑀁 𑀲𑀁𑀖𑀁 𑀲𑀭𑀡𑀁 𑀕𑀘𑁆𑀙,_  
_𑀲𑀧𑀼𑀢𑁆𑀢𑀤𑀸𑀭𑁄 𑀅𑀭𑀺𑀦𑁆𑀤𑀫𑁇_  


(708.)

758. _𑀧𑀸𑀡𑀸𑀢𑀺𑀧𑀸𑀢𑀸 𑀯𑀺𑀭𑀫𑀲𑁆𑀲𑀼 𑀔𑀺𑀧𑁆𑀧𑀁,_  
_𑀮𑁄𑀓𑁂 𑀅𑀤𑀺𑀦𑁆𑀦𑀁 𑀧𑀭𑀺𑀯𑀚𑁆𑀚𑀬𑀲𑁆𑀲𑀼;_  
_𑀅𑀫𑀚𑁆𑀚𑀧𑁄 𑀫𑀸 𑀘 𑀫𑀼𑀲𑀸 𑀅𑀪𑀸𑀡𑀺,_  
_𑀲𑀓𑁂𑀦 𑀤𑀸𑀭𑁂𑀦 𑀘 𑀳𑁄𑀳𑀺 𑀢𑀼𑀝𑁆𑀞𑁄”𑀢𑀺𑁇_  


(709.)

759. _“𑀅𑀢𑁆𑀣𑀓𑀸𑀫𑁄𑀲𑀺 𑀫𑁂 𑀬𑀓𑁆𑀔,_  
_𑀳𑀺𑀢𑀓𑀸𑀫𑁄𑀲𑀺 𑀤𑁂𑀯𑀢𑁂;_  
_𑀓𑀭𑁄𑀫𑀺 𑀢𑀼𑀬𑁆𑀳𑀁 𑀯𑀘𑀦𑀁,_  
_𑀢𑁆𑀯𑀁𑀲𑀺 𑀆𑀘𑀭𑀺𑀬𑁄 𑀫𑀫𑁇_  


(710.)

760. _𑀉𑀧𑁂𑀫𑀺 𑀲𑀭𑀡𑀁 𑀩𑀼𑀤𑁆𑀥𑀁,_  
_𑀥𑀫𑁆𑀫𑀜𑁆𑀘𑀸𑀧𑀺 𑀅𑀦𑀼𑀢𑁆𑀢𑀭𑀁;_  
_𑀲𑀁𑀖𑀜𑁆𑀘 𑀦𑀭𑀤𑁂𑀯𑀲𑁆𑀲,_  
_𑀕𑀘𑁆𑀙𑀸𑀫𑀺 𑀲𑀭𑀡𑀁 𑀅𑀳𑀁𑁇_  


(711.)

761. _𑀧𑀸𑀡𑀸𑀢𑀺𑀧𑀸𑀢𑀸 𑀯𑀺𑀭𑀫𑀸𑀫𑀺 𑀔𑀺𑀧𑁆𑀧𑀁,_  
_𑀮𑁄𑀓𑁂 𑀅𑀤𑀺𑀦𑁆𑀦𑀁 𑀧𑀭𑀺𑀯𑀚𑁆𑀚𑀬𑀸𑀫𑀺;_  
_𑀅𑀫𑀚𑁆𑀚𑀧𑁄 𑀦𑁄 𑀘 𑀫𑀼𑀲𑀸 𑀪𑀡𑀸𑀫𑀺,_  
_𑀲𑀓𑁂𑀦 𑀤𑀸𑀭𑁂𑀦 𑀘 𑀳𑁄𑀫𑀺 𑀢𑀼𑀝𑁆𑀞𑁄𑁇_  


(712.)

762. _𑀑𑀨𑀼𑀡𑀸𑀫𑀺 𑀫𑀳𑀸𑀯𑀸𑀢𑁂,_  
_𑀦𑀤𑀺𑀬𑀸 𑀲𑀻𑀖𑀕𑀸𑀫𑀺𑀬𑀸;_  
_𑀯𑀫𑀸𑀫𑀺 𑀧𑀸𑀧𑀺𑀓𑀁 𑀤𑀺𑀝𑁆𑀞𑀺𑀁,_  
_𑀩𑀼𑀤𑁆𑀥𑀸𑀦𑀁 𑀲𑀸𑀲𑀦𑁂 𑀭𑀢𑁄”𑁇_  


(713.)

763. _𑀇𑀤𑀁 𑀯𑀢𑁆𑀯𑀸𑀦 𑀲𑁄𑀭𑀝𑁆𑀞𑁄,_  
_𑀯𑀺𑀭𑀫𑀺𑀢𑁆𑀯𑀸 𑀧𑀸𑀧𑀤𑀲𑁆𑀲𑀦𑀸;_  
_𑀦𑀫𑁄 𑀪𑀕𑀯𑀢𑁄 𑀓𑀢𑁆𑀯𑀸,_  
_𑀧𑀸𑀫𑁄𑀓𑁆𑀔𑁄 𑀭𑀣𑀫𑀸𑀭𑀼𑀳𑀻𑀢𑀺𑁇_  


---

764. 𑀦𑀦𑁆𑀤𑀓𑀧𑁂𑀢𑀯𑀢𑁆𑀣𑀼 𑀢𑀢𑀺𑀬𑀁𑁇



[Go to previous page (4.2 Serīsakapetavatthu)](/tipitaka/19Pv/4/4.2.md) / [Go to parent page (4 Mahāvagga)](/tipitaka/19Pv/4.md) / [Go to next page (4.4 Revatīpetavatthu)](/tipitaka/19Pv/4/4.4.md)


