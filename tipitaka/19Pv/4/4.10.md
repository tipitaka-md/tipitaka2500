
[Home](/) / [19Pv Petavatthupāḷi](../../19Pv.md) / [4 Mahāvagga](../4.md)

# 4.10 Gaṇapetavatthu

* Mahāvagga

* Gaṇapetavatthu

(782.)

839\. _“Naggā dubbaṇṇarūpāttha,_  
_kisā dhamanisanthatā;_  
_Upphāsulikā kisikā,_  
_ke nu tumhettha mārisā”ti._  


(783.)

840\. _“Mayaṃ bhadante petāmhā,_  
_duggatā yamalokikā;_  
_Pāpakammaṃ karitvāna,_  
_petalokaṃ ito gatā”ti._  


(784.)

841\. _“Kiṃ nu kāyena vācāya,_  
_manasā dukkaṭaṃ kataṃ;_  
_Kissa kammavipākena,_  
_petalokaṃ ito gatā”ti._  


(785.)

842\. _“Anāvaṭesu titthesu,_  
_vicinimhaddhamāsakaṃ;_  
_Santesu deyyadhammesu,_  
_dīpaṃ nākamha attano._  


(786.)

843\. _Nadiṃ upema tasitā,_  
_rittakā parivattati;_  
_Chāyaṃ upema uṇhesu,_  
_ātapo parivattati._  


(787.)

844\. _Aggivaṇṇo ca no vāto,_  
_ḍahanto upavāyati;_  
_Etañca bhante arahāma,_  
_aññañca pāpakaṃ tato._  


(788.)

845\. _Api yojanāni gacchāma,_  
_chātā āhāragedhino;_  
_Aladdhāva nivattāma,_  
_aho no appapuññatā._  


(789.)

846\. _Chātā pamucchitā bhantā,_  
_bhūmiyaṃ paṭisumbhitā;_  
_Uttānā paṭikirāma,_  
_avakujjā patāmase._  


(790.)

847\. _Te ca tattheva patitā,_  
_bhūmiyaṃ paṭisumbhitā;_  
_Uraṃ sīsañca ghaṭṭema,_  
_aho no appapuññatā._  


(791.)

848\. _Etañca bhante arahāma,_  
_aññañca pāpakaṃ tato;_  
_Santesu deyyadhammesu,_  
_dīpaṃ nākamha attano._  


(792.)

849\. _Te hi nūna ito gantvā,_  
_yoniṃ laddhāna mānusiṃ;_  
_Vadaññū sīlasampannā,_  
_kāhāma kusalaṃ bahun”ti._  


---

850\. Gaṇapetavatthu dasamaṃ.



[Go to previous page (4.9 Gūthakhādakapetivatthu)](4.9.md) / [Go to parent page (4 Mahāvagga)](../4.md) / [Go to next page (4.11 Pāṭaliputtapetavatthu)](4.11.md)


