
[Home](/) / [19Pv Petavatthupāḷi](../../19Pv.md) / [4 Mahāvagga](../4.md)

# 𑁪𑁇𑁫 𑀉𑀘𑁆𑀙𑀼𑀧𑁂𑀢𑀯𑀢𑁆𑀣𑀼

### 𑀫𑀳𑀸𑀯𑀕𑁆𑀕

### 𑀉𑀘𑁆𑀙𑀼𑀧𑁂𑀢𑀯𑀢𑁆𑀣𑀼

(737.)

789\. _“𑀇𑀤𑀁 𑀫𑀫 𑀉𑀘𑁆𑀙𑀼𑀯𑀦𑀁 𑀫𑀳𑀦𑁆𑀢𑀁,_  
_𑀦𑀺𑀩𑁆𑀩𑀢𑁆𑀢𑀢𑀺 𑀧𑀼𑀜𑁆𑀜𑀨𑀮𑀁 𑀅𑀦𑀧𑁆𑀧𑀓𑀁;_  
_𑀢𑀁 𑀤𑀸𑀦𑀺 𑀫𑁂 𑀦 𑀧𑀭𑀺𑀪𑁄𑀕𑀫𑁂𑀢𑀺,_  
_𑀆𑀘𑀺𑀓𑁆𑀔 𑀪𑀦𑁆𑀢𑁂 𑀓𑀺𑀲𑁆𑀲 𑀅𑀬𑀁 𑀯𑀺𑀧𑀸𑀓𑁄𑁇_  


(738.)

790\. _𑀳𑀜𑁆𑀜𑀸𑀫𑀺 𑀔𑀚𑁆𑀚𑀸𑀫𑀺 𑀘 𑀯𑀸𑀬𑀫𑀸𑀫𑀺,_  
_𑀧𑀭𑀺𑀲𑀓𑁆𑀓𑀸𑀫𑀺 𑀧𑀭𑀺𑀪𑀼𑀜𑁆𑀚𑀺𑀢𑀼𑀁 𑀓𑀺𑀜𑁆𑀘𑀺;_  
_𑀲𑁆𑀯𑀸𑀳𑀁 𑀙𑀺𑀦𑁆𑀦𑀣𑀸𑀫𑁄 𑀓𑀧𑀡𑁄 𑀮𑀸𑀮𑀧𑀸𑀫𑀺,_  
_𑀓𑀺𑀲𑁆𑀲 𑀓𑀫𑁆𑀫𑀲𑁆𑀲 𑀅𑀬𑀁 𑀯𑀺𑀧𑀸𑀓𑁄𑁇_  


(739.)

791\. _𑀯𑀺𑀖𑀸𑀢𑁄 𑀘𑀸𑀳𑀁 𑀧𑀭𑀺𑀧𑀢𑀸𑀫𑀺 𑀙𑀫𑀸𑀬𑀁,_  
_𑀧𑀭𑀺𑀯𑀢𑁆𑀢𑀸𑀫𑀺 𑀯𑀸𑀭𑀺𑀘𑀭𑁄𑀯 𑀖𑀫𑁆𑀫𑁂;_  
_𑀭𑀼𑀤𑀢𑁄 𑀘 𑀫𑁂 𑀅𑀲𑁆𑀲𑀼𑀓𑀸 𑀦𑀺𑀕𑁆𑀕𑀮𑀦𑁆𑀢𑀺,_  
_𑀆𑀘𑀺𑀓𑁆𑀔 𑀪𑀦𑁆𑀢𑁂 𑀓𑀺𑀲𑁆𑀲 𑀅𑀬𑀁 𑀯𑀺𑀧𑀸𑀓𑁄𑁇_  


(740.)

792\. _𑀙𑀸𑀢𑁄 𑀓𑀺𑀮𑀦𑁆𑀢𑁄 𑀘 𑀧𑀺𑀧𑀸𑀲𑀺𑀢𑁄 𑀘,_  
_𑀲𑀦𑁆𑀢𑀲𑁆𑀲𑀺𑀢𑁄 𑀲𑀸𑀢𑀲𑀼𑀔𑀁 𑀦 𑀯𑀺𑀦𑁆𑀤𑁂;_  
_𑀧𑀼𑀘𑁆𑀙𑀸𑀫𑀺 𑀢𑀁 𑀏𑀢𑀫𑀢𑁆𑀣𑀁 𑀪𑀤𑀦𑁆𑀢𑁂,_  
_𑀓𑀣𑀁 𑀦𑀼 𑀉𑀘𑁆𑀙𑀼𑀧𑀭𑀺𑀪𑁄𑀕𑀁 𑀮𑀪𑁂𑀬𑁆𑀬𑀦𑁆”𑀢𑀺𑁇_  


(741.)

793\. _“𑀧𑀼𑀭𑁂 𑀢𑀼𑀯𑀁 𑀓𑀫𑁆𑀫𑀫𑀓𑀸𑀲𑀺 𑀅𑀢𑁆𑀢𑀦𑀸,_  
_𑀫𑀦𑀼𑀲𑁆𑀲𑀪𑀽𑀢𑁄 𑀧𑀼𑀭𑀺𑀫𑀸𑀬 𑀚𑀸𑀢𑀺𑀬𑀸;_  
_𑀅𑀳𑀜𑁆𑀘 𑀢𑀁 𑀏𑀢𑀫𑀢𑁆𑀣𑀁 𑀯𑀤𑀸𑀫𑀺,_  
_𑀲𑀼𑀢𑁆𑀯𑀸𑀦 𑀢𑁆𑀯𑀁 𑀏𑀢𑀫𑀢𑁆𑀣𑀁 𑀯𑀺𑀚𑀸𑀦𑁇_  


(742.)

794\. _𑀉𑀘𑁆𑀙𑀼𑀁 𑀢𑀼𑀯𑀁 𑀔𑀸𑀤𑀫𑀸𑀦𑁄 𑀧𑀬𑀸𑀢𑁄,_  
_𑀧𑀼𑀭𑀺𑀲𑁄 𑀘 𑀢𑁂 𑀧𑀺𑀝𑁆𑀞𑀺𑀢𑁄 𑀅𑀦𑁆𑀯𑀕𑀘𑁆𑀙𑀺;_  
_𑀲𑁄 𑀘 𑀢𑀁 𑀧𑀘𑁆𑀘𑀸𑀲𑀦𑁆𑀢𑁄 𑀓𑀣𑁂𑀲𑀺,_  
_𑀢𑀲𑁆𑀲 𑀢𑀼𑀯𑀁 𑀦 𑀓𑀺𑀜𑁆𑀘𑀺 𑀆𑀮𑀧𑀺𑀢𑁆𑀣𑁇_  


(743.)

795\. _𑀲𑁄 𑀘 𑀢𑀁 𑀅𑀪𑀡𑀦𑁆𑀢𑀁 𑀅𑀬𑀸𑀘𑀺,_  
_‘𑀤𑁂𑀳𑀬𑁆𑀬 𑀉𑀘𑁆𑀙𑀼𑀦𑁆’𑀢𑀺 𑀘 𑀢𑀁 𑀅𑀯𑁄𑀘;_  
_𑀢𑀲𑁆𑀲 𑀢𑀼𑀯𑀁 𑀧𑀺𑀝𑁆𑀞𑀺𑀢𑁄 𑀉𑀘𑁆𑀙𑀼𑀁 𑀅𑀤𑀸𑀲𑀺,_  
_𑀢𑀲𑁆𑀲𑁂𑀢𑀁 𑀓𑀫𑁆𑀫𑀲𑁆𑀲 𑀅𑀬𑀁 𑀯𑀺𑀧𑀸𑀓𑁄𑁇_  


(744.)

796\. _𑀇𑀗𑁆𑀖 𑀢𑁆𑀯𑀁 𑀕𑀦𑁆𑀢𑁆𑀯𑀸𑀦 𑀧𑀺𑀝𑁆𑀞𑀺𑀢𑁄 𑀕𑀡𑁆𑀳𑁂𑀬𑁆𑀬𑀸𑀲𑀺,_  
_𑀕𑀳𑁂𑀢𑁆𑀯𑀸𑀦 𑀢𑀁 𑀔𑀸𑀤𑀲𑁆𑀲𑀼 𑀬𑀸𑀯𑀤𑀢𑁆𑀣𑀁;_  
_𑀢𑁂𑀦𑁂𑀯 𑀢𑁆𑀯𑀁 𑀅𑀢𑁆𑀢𑀫𑀦𑁄 𑀪𑀯𑀺𑀲𑁆𑀲𑀲𑀺,_  
_𑀳𑀝𑁆𑀞𑁄 𑀘𑀼𑀤𑀕𑁆𑀕𑁄 𑀘 𑀧𑀫𑁄𑀤𑀺𑀢𑁄 𑀘𑀸”𑀢𑀺𑁇_  


(745.)

797\. _𑀕𑀦𑁆𑀢𑁆𑀯𑀸𑀦 𑀲𑁄 𑀧𑀺𑀝𑁆𑀞𑀺𑀢𑁄 𑀅𑀕𑁆𑀕𑀳𑁂𑀲𑀺,_  
_𑀕𑀳𑁂𑀢𑁆𑀯𑀸𑀦 𑀢𑀁 𑀔𑀸𑀤𑀺 𑀬𑀸𑀯𑀤𑀢𑁆𑀣𑀁;_  
_𑀢𑁂𑀦𑁂𑀯 𑀲𑁄 𑀅𑀢𑁆𑀢𑀫𑀦𑁄 𑀅𑀳𑁄𑀲𑀺,_  
_𑀳𑀝𑁆𑀞𑁄 𑀘𑀼𑀤𑀕𑁆𑀕𑁄 𑀘 𑀧𑀫𑁄𑀤𑀺𑀢𑁄 𑀘𑀸𑀢𑀺𑁇_  


---

798\. 𑀉𑀘𑁆𑀙𑀼𑀧𑁂𑀢𑀯𑀢𑁆𑀣𑀼 𑀧𑀜𑁆𑀘𑀫𑀁𑁇



[Go to previous page (4.4 Revatīpetavatthu)](4.4.md) / [Go to parent page (4 Mahāvagga)](../4.md) / [Go to next page (4.6 Kumārapetavatthu)](4.6.md)


