
[Home](/) / [19Pv Petavatthupāḷi](/tipitaka/19Pv.md) / [2 Ubbarivagga](/tipitaka/19Pv/2.md)

# 𑁨𑁇𑁮 𑀘𑀽𑀍𑀅𑀲𑁂𑀝𑁆𑀞𑀺𑀧𑁂𑀢𑀯𑀢𑁆𑀣𑀼

### 𑀉𑀩𑁆𑀩𑀭𑀺𑀯𑀕𑁆𑀕

### 𑀘𑀽𑀍𑀅𑀲𑁂𑀝𑁆𑀞𑀺𑀧𑁂𑀢𑀯𑀢𑁆𑀣𑀼

(246.)

269. _“𑀦𑀕𑁆𑀕𑁄 𑀓𑀺𑀲𑁄 𑀧𑀩𑁆𑀩𑀚𑀺𑀢𑁄𑀲𑀺 𑀪𑀦𑁆𑀢𑁂,_  
_𑀭𑀢𑁆𑀢𑀺𑀁 𑀓𑀼𑀳𑀺𑀁 𑀕𑀘𑁆𑀙𑀲𑀺 𑀓𑀺𑀲𑁆𑀲 𑀳𑁂𑀢𑀼;_  
_𑀆𑀘𑀺𑀓𑁆𑀔 𑀫𑁂 𑀢𑀁 𑀅𑀧𑀺 𑀲𑀓𑁆𑀓𑀼𑀡𑁂𑀫𑀼,_  
_𑀲𑀩𑁆𑀩𑁂𑀦 𑀯𑀺𑀢𑁆𑀢𑀁 𑀧𑀝𑀺𑀧𑀸𑀤𑀬𑁂 𑀢𑀼𑀯𑀦𑁆”𑀢𑀺𑁇_  


(247.)

270. _“𑀩𑀸𑀭𑀸𑀡𑀲𑀻 𑀦𑀕𑀭𑀁 𑀤𑀽𑀭𑀖𑀼𑀝𑁆𑀞𑀁,_  
_𑀢𑀢𑁆𑀣𑀸𑀳𑀁 𑀕𑀳𑀧𑀢𑀺 𑀅𑀟𑁆𑀠𑀓𑁄 𑀅𑀳𑀼 𑀤𑀻𑀦𑁄;_  
_𑀅𑀤𑀸𑀢𑀸 𑀕𑁂𑀥𑀺𑀢𑀫𑀦𑁄 𑀆𑀫𑀺𑀲𑀲𑁆𑀫𑀺𑀁,_  
_𑀤𑀼𑀲𑁆𑀲𑀻𑀮𑁆𑀬𑁂𑀦 𑀬𑀫𑀯𑀺𑀲𑀬𑀫𑁆𑀳𑀺 𑀧𑀢𑁆𑀢𑁄𑁇_  


(248.)

271. _𑀲𑁄 𑀲𑀽𑀘𑀺𑀓𑀸𑀬 𑀓𑀺𑀮𑀫𑀺𑀢𑁄 𑀢𑁂𑀳𑀺,_  
_𑀢𑁂𑀦𑁂𑀯 𑀜𑀸𑀢𑀻𑀲𑀼 𑀬𑀸𑀫𑀺 𑀆𑀫𑀺𑀲𑀓𑀺𑀜𑁆𑀘𑀺𑀓𑁆𑀔𑀳𑁂𑀢𑀼;_  
_𑀅𑀤𑀸𑀦𑀲𑀻𑀮𑀸 𑀦 𑀘 𑀲𑀤𑁆𑀤𑀳𑀦𑁆𑀢𑀺,_  
_𑀤𑀸𑀦𑀨𑀮𑀁 𑀳𑁄𑀢𑀺 𑀧𑀭𑀫𑁆𑀳𑀺 𑀮𑁄𑀓𑁂𑁇_  


(249.)

272. _𑀥𑀻𑀢𑀸 𑀘 𑀫𑀬𑁆𑀳𑀁 𑀮𑀧𑀢𑁂 𑀅𑀪𑀺𑀓𑁆𑀔𑀡𑀁,_  
_‘𑀤𑀲𑁆𑀲𑀸𑀫𑀺 𑀤𑀸𑀦𑀁 𑀧𑀺𑀢𑀽𑀦𑀁 𑀧𑀺𑀢𑀸𑀫𑀳𑀸𑀦𑀁’;_  
_𑀢𑀫𑀼𑀧𑀓𑁆𑀔𑀝𑀁 𑀧𑀭𑀺𑀯𑀺𑀲𑀬𑀦𑁆𑀢𑀺 𑀩𑁆𑀭𑀸𑀳𑁆𑀫𑀡𑀸,_  
_‘𑀬𑀸𑀫𑀺 𑀅𑀳𑀁 𑀅𑀦𑁆𑀥𑀓𑀯𑀺𑀦𑁆𑀤𑀁 𑀪𑁄𑀢𑁆𑀢𑀼𑀦𑁆’”𑀢𑀺𑁇_  


(250.)

273. _𑀢𑀫𑀯𑁄𑀘 𑀭𑀸𑀚𑀸 “𑀅𑀦𑀼𑀪𑀯𑀺𑀬𑀸𑀦 𑀢𑀫𑁆𑀧𑀺,_  
_𑀏𑀬𑁆𑀬𑀸𑀲𑀺 𑀔𑀺𑀧𑁆𑀧𑀁 𑀅𑀳𑀫𑀧𑀺 𑀓𑀲𑁆𑀲𑀁 𑀧𑀽𑀚𑀁;_  
_𑀆𑀘𑀺𑀓𑁆𑀔 𑀫𑁂 𑀢𑀁 𑀬𑀤𑀺 𑀅𑀢𑁆𑀣𑀺 𑀳𑁂𑀢𑀼,_  
_𑀲𑀤𑁆𑀥𑀸𑀬𑀺𑀢𑀁 𑀳𑁂𑀢𑀼𑀯𑀘𑁄 𑀲𑀼𑀡𑁄𑀫𑀸”𑀢𑀺𑁇_  


(251.)

274. _“𑀢𑀣𑀸”𑀢𑀺 𑀯𑀢𑁆𑀯𑀸 𑀅𑀕𑀫𑀸𑀲𑀺 𑀢𑀢𑁆𑀣,_  
_𑀪𑀼𑀜𑁆𑀚𑀺𑀁𑀲𑀼 𑀪𑀢𑁆𑀢𑀁 𑀦 𑀘 𑀤𑀓𑁆𑀔𑀺𑀡𑀸𑀭𑀳𑀸;_  
_𑀧𑀘𑁆𑀘𑀸𑀕𑀫𑀺 𑀭𑀸𑀚𑀕𑀳𑀁 𑀧𑀼𑀦𑀸𑀧𑀭𑀁,_  
_𑀧𑀸𑀢𑀼𑀭𑀳𑁄𑀲𑀺 𑀧𑀼𑀭𑀢𑁄 𑀚𑀦𑀸𑀥𑀺𑀧𑀲𑁆𑀲𑁇_  


(252.)

275. _𑀤𑀺𑀲𑁆𑀯𑀸𑀦 𑀧𑁂𑀢𑀁 𑀧𑀼𑀦𑀤𑁂𑀯 𑀆𑀕𑀢𑀁,_  
_𑀭𑀸𑀚𑀸 𑀅𑀯𑁄𑀘 “𑀅𑀳𑀫𑀧𑀺 𑀓𑀺𑀁 𑀤𑀤𑀸𑀫𑀺;_  
_𑀆𑀘𑀺𑀓𑁆𑀔 𑀫𑁂 𑀢𑀁 𑀬𑀤𑀺 𑀅𑀢𑁆𑀣𑀺 𑀳𑁂𑀢𑀼,_  
_𑀬𑁂𑀦 𑀢𑀼𑀯𑀁 𑀘𑀺𑀭𑀢𑀭𑀁 𑀧𑀻𑀡𑀺𑀢𑁄 𑀲𑀺𑀬𑀸”𑀢𑀺𑁇_  


(253.)

276. _“𑀩𑀼𑀤𑁆𑀥𑀜𑁆𑀘 𑀲𑀁𑀖𑀁 𑀧𑀭𑀺𑀯𑀺𑀲𑀺𑀬𑀸𑀦 𑀭𑀸𑀚,_  
_𑀅𑀦𑁆𑀦𑁂𑀦 𑀧𑀸𑀦𑁂𑀦 𑀘 𑀘𑀻𑀯𑀭𑁂𑀦;_  
_𑀢𑀁 𑀤𑀓𑁆𑀔𑀺𑀡𑀁 𑀆𑀤𑀺𑀲 𑀫𑁂 𑀳𑀺𑀢𑀸𑀬,_  
_𑀏𑀯𑀁 𑀅𑀳𑀁 𑀘𑀺𑀭𑀢𑀭𑀁 𑀧𑀻𑀡𑀺𑀢𑁄 𑀲𑀺𑀬𑀸”𑀢𑀺𑁇_  


(254.)

277. _𑀢𑀢𑁄 𑀘 𑀭𑀸𑀚𑀸 𑀦𑀺𑀧𑀢𑀺𑀢𑁆𑀯𑀸 𑀢𑀸𑀯𑀤𑁂,_  
_𑀤𑀸𑀦𑀁 𑀲𑀳𑀢𑁆𑀣𑀸 𑀅𑀢𑀼𑀮𑀁 𑀤𑀤𑀺𑀢𑁆𑀯𑀸 𑀲𑀁𑀖𑁂;_  
_𑀆𑀭𑁄𑀘𑁂𑀲𑀺 𑀧𑀓𑀢𑀁 𑀢𑀣𑀸𑀕𑀢𑀲𑁆𑀲,_  
_𑀢𑀲𑁆𑀲 𑀘 𑀧𑁂𑀢𑀲𑁆𑀲 𑀤𑀓𑁆𑀔𑀺𑀡𑀁 𑀆𑀤𑀺𑀲𑀺𑀢𑁆𑀣𑁇_  


(255.)

278. _𑀲𑁄 𑀧𑀽𑀚𑀺𑀢𑁄 𑀅𑀢𑀺𑀯𑀺𑀬 𑀲𑁄𑀪𑀫𑀸𑀦𑁄,_  
_𑀧𑀸𑀢𑀼𑀭𑀳𑁄𑀲𑀺 𑀧𑀼𑀭𑀢𑁄 𑀚𑀦𑀸𑀥𑀺𑀧𑀲𑁆𑀲;_  
_“𑀬𑀓𑁆𑀔𑁄𑀳𑀫𑀲𑁆𑀫𑀺 𑀧𑀭𑀫𑀺𑀤𑁆𑀥𑀺𑀧𑀢𑁆𑀢𑁄,_  
_𑀦 𑀫𑀬𑁆𑀳𑀫𑀢𑁆𑀣𑀺 𑀲𑀫𑀸 𑀲𑀤𑀺𑀲𑀸 𑀫𑀸𑀦𑀼𑀲𑀸𑁇_  


(256.)

279. _𑀧𑀲𑁆𑀲𑀸𑀦𑀼𑀪𑀸𑀯𑀁 𑀅𑀧𑀭𑀺𑀫𑀺𑀢𑀁 𑀫𑀫𑀬𑀺𑀤𑀁,_  
_𑀢𑀬𑀸𑀦𑀼𑀤𑀺𑀝𑁆𑀞𑀁 𑀅𑀢𑀼𑀮𑀁 𑀤𑀢𑁆𑀯𑀸 𑀲𑀁𑀖𑁂;_  
_𑀲𑀦𑁆𑀢𑀧𑁆𑀧𑀺𑀢𑁄 𑀲𑀢𑀢𑀁 𑀲𑀤𑀸 𑀩𑀳𑀽𑀳𑀺,_  
_𑀬𑀸𑀫𑀺 𑀅𑀳𑀁 𑀲𑀼𑀔𑀺𑀢𑁄 𑀫𑀦𑀼𑀲𑁆𑀲𑀤𑁂𑀯𑀸”𑀢𑀺𑁇_  


---

280. 𑀘𑀽𑀍𑀅𑀲𑁂𑀝𑁆𑀞𑀺𑀧𑁂𑀢𑀯𑀢𑁆𑀣𑀼 𑀅𑀝𑁆𑀞𑀫𑀁𑁇

  
𑀪𑀸𑀡𑀯𑀸𑀭𑀁 𑀧𑀞𑀫𑀁𑁇



[Go to previous page (2.7 Dhanapālaseṭṭhipetavatthu)](/tipitaka/19Pv/2/2.7.md) / [Go to parent page (2 Ubbarivagga)](/tipitaka/19Pv/2.md) / [Go to next page (2.9 Aṅkurapetavatthu)](/tipitaka/19Pv/2/2.9.md)


