
[Home](/) / [19Pv Petavatthupāḷi](...md) / [2 Ubbarivagga](../19Pv/2.md)

# 𑁨𑁇𑁫 𑀫𑀝𑁆𑀞𑀓𑀼𑀡𑁆𑀟𑀮𑀻𑀧𑁂𑀢𑀯𑀢𑁆𑀣𑀼

* 𑀉𑀩𑁆𑀩𑀭𑀺𑀯𑀕𑁆𑀕

* 𑀫𑀝𑁆𑀞𑀓𑀼𑀡𑁆𑀟𑀮𑀻𑀧𑁂𑀢𑀯𑀢𑁆𑀣𑀼

(186.)

206\. _“𑀅𑀮𑀗𑁆𑀓𑀢𑁄 𑀫𑀝𑁆𑀞𑀓𑀼𑀡𑁆𑀟𑀮𑀻,_  
_𑀫𑀸𑀮𑀥𑀸𑀭𑀻 𑀳𑀭𑀺𑀘𑀦𑁆𑀤𑀦𑀼𑀲𑁆𑀲𑀤𑁄;_  
_𑀩𑀸𑀳𑀸 𑀧𑀕𑁆𑀕𑀬𑁆𑀳 𑀓𑀦𑁆𑀤𑀲𑀺,_  
_𑀯𑀦𑀫𑀚𑁆𑀛𑁂 𑀓𑀺𑀁 𑀤𑀼𑀓𑁆𑀔𑀺𑀢𑁄 𑀢𑀼𑀯𑀦𑁆”𑀢𑀺𑁇_  


(187.)

207\. _“𑀲𑁄𑀯𑀡𑁆𑀡𑀫𑀬𑁄 𑀧𑀪𑀲𑁆𑀲𑀭𑁄,_  
_𑀉𑀧𑁆𑀧𑀦𑁆𑀦𑁄 𑀭𑀣𑀧𑀜𑁆𑀚𑀭𑁄 𑀫𑀫;_  
_𑀢𑀲𑁆𑀲 𑀘𑀓𑁆𑀓𑀬𑀼𑀕𑀁 𑀦 𑀯𑀺𑀦𑁆𑀤𑀸𑀫𑀺,_  
_𑀢𑁂𑀦 𑀤𑀼𑀓𑁆𑀔𑁂𑀦 𑀚𑀳𑀸𑀫𑀺 𑀚𑀻𑀯𑀺𑀢𑀦𑁆”𑀢𑀺𑁇_  


(188.)

208\. _“𑀲𑁄𑀯𑀡𑁆𑀡𑀫𑀬𑀁 𑀫𑀡𑀺𑀫𑀬𑀁,_  
_𑀮𑁄𑀳𑀺𑀢𑀓𑀫𑀬𑀁 𑀅𑀣 𑀭𑀽𑀧𑀺𑀬𑀫𑀬𑀁;_  
_𑀆𑀘𑀺𑀓𑁆𑀔 𑀫𑁂 𑀪𑀤𑁆𑀤𑀫𑀸𑀡𑀯,_  
_𑀘𑀓𑁆𑀓𑀬𑀼𑀕𑀁 𑀧𑀝𑀺𑀧𑀸𑀤𑀬𑀸𑀫𑀺 𑀢𑁂”𑀢𑀺𑁇_  


(189.)

209\. _𑀲𑁄 𑀫𑀸𑀡𑀯𑁄 𑀢𑀲𑁆𑀲 𑀧𑀸𑀯𑀤𑀺,_  
_“𑀘𑀦𑁆𑀤𑀲𑀽𑀭𑀺𑀬𑀸 𑀉𑀪𑀬𑁂𑀢𑁆𑀣 𑀤𑀺𑀲𑁆𑀲𑀭𑁂;_  
_𑀲𑁄𑀯𑀡𑁆𑀡𑀫𑀬𑁄 𑀭𑀣𑁄 𑀫𑀫,_  
_𑀢𑁂𑀦 𑀘𑀓𑁆𑀓𑀬𑀼𑀕𑁂𑀦 𑀲𑁄𑀪𑀢𑀻”𑀢𑀺𑁇_  


(190.)

210\. _“𑀩𑀸𑀮𑁄 𑀔𑁄 𑀢𑁆𑀯𑀁 𑀅𑀲𑀺 𑀫𑀸𑀡𑀯,_  
_𑀬𑁄 𑀢𑁆𑀯𑀁 𑀧𑀢𑁆𑀣𑀬𑀲𑁂 𑀅𑀧𑀢𑁆𑀣𑀺𑀬𑀁;_  
_𑀫𑀜𑁆𑀜𑀸𑀫𑀺 𑀢𑀼𑀯𑀁 𑀫𑀭𑀺𑀲𑁆𑀲𑀲𑀺,_  
_𑀦 𑀳𑀺 𑀢𑁆𑀯𑀁 𑀮𑀘𑁆𑀙𑀲𑀺 𑀘𑀦𑁆𑀤𑀲𑀽𑀭𑀺𑀬𑁂”𑀢𑀺𑁇_  


(191.)

211\. _“𑀕𑀫𑀦𑀸𑀕𑀫𑀦𑀫𑁆𑀧𑀺 𑀤𑀺𑀲𑁆𑀲𑀢𑀺,_  
_𑀯𑀡𑁆𑀡𑀥𑀸𑀢𑀼 𑀉𑀪𑀬𑀢𑁆𑀣 𑀯𑀻𑀣𑀺𑀬𑀸;_  
_𑀧𑁂𑀢𑁄 𑀓𑀸𑀮𑀓𑀢𑁄 𑀦 𑀤𑀺𑀲𑁆𑀲𑀢𑀺,_  
_𑀓𑁄 𑀦𑀺𑀥 𑀓𑀦𑁆𑀤𑀢𑀁 𑀩𑀸𑀮𑁆𑀬𑀢𑀭𑁄”𑀢𑀺𑁇_  


(192.)

212\. _“𑀲𑀘𑁆𑀘𑀁 𑀔𑁄 𑀯𑀤𑁂𑀲𑀺 𑀫𑀸𑀡𑀯,_  
_𑀅𑀳𑀫𑁂𑀯 𑀓𑀦𑁆𑀤𑀢𑀁 𑀩𑀸𑀮𑁆𑀬𑀢𑀭𑁄;_  
_𑀘𑀦𑁆𑀤𑀁 𑀯𑀺𑀬 𑀤𑀸𑀭𑀓𑁄 𑀭𑀼𑀤𑀁,_  
_𑀧𑁂𑀢𑀁 𑀓𑀸𑀮𑀓𑀢𑀸𑀪𑀺𑀧𑀢𑁆𑀣𑀬𑀺𑀦𑁆𑀢𑀺𑁇_  


(193.)

213\. _𑀆𑀤𑀺𑀢𑁆𑀢𑀁 𑀯𑀢 𑀫𑀁 𑀲𑀦𑁆𑀢𑀁,_  
_𑀖𑀢𑀲𑀺𑀢𑁆𑀢𑀁𑀯 𑀧𑀸𑀯𑀓𑀁;_  
_𑀯𑀸𑀭𑀺𑀦𑀸 𑀯𑀺𑀬 𑀑𑀲𑀺𑀜𑁆𑀘𑀁,_  
_𑀲𑀩𑁆𑀩𑀁 𑀦𑀺𑀩𑁆𑀩𑀸𑀧𑀬𑁂 𑀤𑀭𑀁𑁇_  


(194.)

214\. _𑀅𑀩𑁆𑀩𑀳𑀻 𑀯𑀢 𑀫𑁂 𑀲𑀮𑁆𑀮𑀁,_  
_𑀲𑁄𑀓𑀁 𑀳𑀤𑀬𑀦𑀺𑀲𑁆𑀲𑀺𑀢𑀁;_  
_𑀬𑁄 𑀫𑁂 𑀲𑁄𑀓𑀧𑀭𑁂𑀢𑀲𑁆𑀲,_  
_𑀧𑀼𑀢𑁆𑀢𑀲𑁄𑀓𑀁 𑀅𑀧𑀸𑀦𑀼𑀤𑀺𑁇_  


(195.)

215\. _𑀲𑁆𑀯𑀸𑀳𑀁 𑀅𑀩𑁆𑀩𑀽𑀍𑀳𑀲𑀮𑁆𑀮𑁄𑀲𑁆𑀫𑀺,_  
_𑀲𑀻𑀢𑀺𑀪𑀽𑀢𑁄𑀲𑁆𑀫𑀺 𑀦𑀺𑀩𑁆𑀩𑀼𑀢𑁄;_  
_𑀦 𑀲𑁄𑀘𑀸𑀫𑀺 𑀦 𑀭𑁄𑀤𑀸𑀫𑀺,_  
_𑀢𑀯 𑀲𑀼𑀢𑁆𑀯𑀸𑀦 𑀫𑀸𑀡𑀯𑀸”𑀢𑀺𑁇_  


(196.)

216\. _“𑀤𑁂𑀯𑀢𑀸 𑀦𑀼𑀲𑀺 𑀕𑀦𑁆𑀥𑀩𑁆𑀩𑁄,_  
_𑀅𑀤𑀼 𑀲𑀓𑁆𑀓𑁄 𑀧𑀼𑀭𑀺𑀦𑁆𑀤𑀤𑁄;_  
_𑀓𑁄 𑀯𑀸 𑀢𑁆𑀯𑀁 𑀓𑀲𑁆𑀲 𑀯𑀸 𑀧𑀼𑀢𑁆𑀢𑁄,_  
_𑀓𑀣𑀁 𑀚𑀸𑀦𑁂𑀫𑀼 𑀢𑀁 𑀫𑀬𑀦𑁆”𑀢𑀺𑁇_  


(197.)

217\. _“𑀬𑀜𑁆𑀘 𑀓𑀦𑁆𑀤𑀲𑀺 𑀬𑀜𑁆𑀘 𑀭𑁄𑀤𑀲𑀺,_  
_𑀧𑀼𑀢𑁆𑀢𑀁 𑀆𑀍𑀆𑀳𑀦𑁂 𑀲𑀬𑀁 𑀤𑀳𑀺𑀢𑁆𑀯𑀸;_  
_𑀲𑁆𑀯𑀸𑀳𑀁 𑀓𑀼𑀲𑀮𑀁 𑀓𑀭𑀺𑀢𑁆𑀯𑀸 𑀓𑀫𑁆𑀫𑀁,_  
_𑀢𑀺𑀤𑀲𑀸𑀦𑀁 𑀲𑀳𑀩𑁆𑀬𑀢𑀁 𑀕𑀢𑁄”𑀢𑀺𑁇_  


(198.)

218\. _“𑀅𑀧𑁆𑀧𑀁 𑀯𑀸 𑀩𑀳𑀼𑀁 𑀯𑀸 𑀦𑀸𑀤𑁆𑀤𑀲𑀸𑀫,_  
_𑀤𑀸𑀦𑀁 𑀤𑀤𑀦𑁆𑀢𑀲𑁆𑀲 𑀲𑀓𑁂 𑀅𑀕𑀸𑀭𑁂;_  
_𑀉𑀧𑁄𑀲𑀣𑀓𑀫𑁆𑀫𑀁 𑀯𑀸 𑀢𑀸𑀤𑀺𑀲𑀁,_  
_𑀓𑁂𑀦 𑀓𑀫𑁆𑀫𑁂𑀦 𑀕𑀢𑁄𑀲𑀺 𑀤𑁂𑀯𑀮𑁄𑀓𑀦𑁆”𑀢𑀺𑁇_  


(199.)

219\. _“𑀆𑀩𑀸𑀥𑀺𑀓𑁄𑀳𑀁 𑀤𑀼𑀓𑁆𑀔𑀺𑀢𑁄 𑀕𑀺𑀮𑀸𑀦𑁄,_  
_𑀆𑀢𑀼𑀭𑀭𑀽𑀧𑁄𑀫𑁆𑀳𑀺 𑀲𑀓𑁂 𑀦𑀺𑀯𑁂𑀲𑀦𑁂;_  
_𑀩𑀼𑀤𑁆𑀥𑀁 𑀯𑀺𑀕𑀢𑀭𑀚𑀁 𑀯𑀺𑀢𑀺𑀡𑁆𑀡𑀓𑀗𑁆𑀔𑀁,_  
_𑀅𑀤𑁆𑀤𑀓𑁆𑀔𑀺𑀁 𑀲𑀼𑀕𑀢𑀁 𑀅𑀦𑁄𑀫𑀧𑀜𑁆𑀜𑀁𑁇_  


(200.)

220\. _𑀲𑁆𑀯𑀸𑀳𑀁 𑀫𑀼𑀤𑀺𑀢𑀫𑀦𑁄 𑀧𑀲𑀦𑁆𑀦𑀘𑀺𑀢𑁆𑀢𑁄,_  
_𑀅𑀜𑁆𑀚𑀮𑀺𑀁 𑀅𑀓𑀭𑀺𑀁 𑀢𑀣𑀸𑀕𑀢𑀲𑁆𑀲;_  
_𑀢𑀸𑀳𑀁 𑀓𑀼𑀲𑀮𑀁 𑀓𑀭𑀺𑀢𑁆𑀯𑀸𑀦 𑀓𑀫𑁆𑀫𑀁,_  
_𑀢𑀺𑀤𑀲𑀸𑀦𑀁 𑀲𑀳𑀩𑁆𑀬𑀢𑀁 𑀕𑀢𑁄”𑀢𑀺𑁇_  


(201.)

221\. _“𑀅𑀘𑁆𑀙𑀭𑀺𑀬𑀁 𑀯𑀢 𑀅𑀩𑁆𑀪𑀼𑀢𑀁 𑀯𑀢,_  
_𑀅𑀜𑁆𑀚𑀮𑀺𑀓𑀫𑁆𑀫𑀲𑁆𑀲 𑀅𑀬𑀫𑀻𑀤𑀺𑀲𑁄 𑀯𑀺𑀧𑀸𑀓𑁄;_  
_𑀅𑀳𑀫𑁆𑀧𑀺 𑀫𑀼𑀤𑀺𑀢𑀫𑀦𑁄 𑀧𑀲𑀦𑁆𑀦𑀘𑀺𑀢𑁆𑀢𑁄,_  
_𑀅𑀚𑁆𑀚𑁂𑀯 𑀩𑀼𑀤𑁆𑀥𑀁 𑀲𑀭𑀡𑀁 𑀯𑀚𑀸𑀫𑀻”𑀢𑀺𑁇_  


(202.)

222\. _“𑀅𑀚𑁆𑀚𑁂𑀯 𑀩𑀼𑀤𑁆𑀥𑀁 𑀲𑀭𑀡𑀁 𑀯𑀚𑀸𑀳𑀺,_  
_𑀥𑀫𑁆𑀫𑀜𑁆𑀘 𑀲𑀁𑀖𑀜𑁆𑀘 𑀧𑀲𑀦𑁆𑀦𑀘𑀺𑀢𑁆𑀢𑁄;_  
_𑀢𑀣𑁂𑀯 𑀲𑀺𑀓𑁆𑀔𑀸𑀬 𑀧𑀤𑀸𑀦𑀺 𑀧𑀜𑁆𑀘,_  
_𑀅𑀔𑀡𑁆𑀟𑀨𑀼𑀮𑁆𑀮𑀸𑀦𑀺 𑀲𑀫𑀸𑀤𑀺𑀬𑀲𑁆𑀲𑀼𑁇_  


(203.)

223\. _𑀧𑀸𑀡𑀸𑀢𑀺𑀧𑀸𑀢𑀸 𑀯𑀺𑀭𑀫𑀲𑁆𑀲𑀼 𑀔𑀺𑀧𑁆𑀧𑀁,_  
_𑀮𑁄𑀓𑁂 𑀅𑀤𑀺𑀦𑁆𑀦𑀁 𑀧𑀭𑀺𑀯𑀚𑁆𑀚𑀬𑀲𑁆𑀲𑀼;_  
_𑀅𑀫𑀚𑁆𑀚𑀧𑁄 𑀫𑀸 𑀘 𑀫𑀼𑀲𑀸 𑀪𑀡𑀸𑀳𑀺,_  
_𑀲𑀓𑁂𑀦 𑀤𑀸𑀭𑁂𑀦 𑀘 𑀳𑁄𑀳𑀺 𑀢𑀼𑀝𑁆𑀞𑁄”𑀢𑀺𑁇_  


(204.)

224\. _“𑀅𑀢𑁆𑀣𑀓𑀸𑀫𑁄𑀲𑀺 𑀫𑁂 𑀬𑀓𑁆𑀔,_  
_𑀳𑀺𑀢𑀓𑀸𑀫𑁄𑀲𑀺 𑀤𑁂𑀯𑀢𑁂;_  
_𑀓𑀭𑁄𑀫𑀺 𑀢𑀼𑀬𑁆𑀳𑀁 𑀯𑀘𑀦𑀁,_  
_𑀢𑁆𑀯𑀁𑀲𑀺 𑀆𑀘𑀭𑀺𑀬𑁄 𑀫𑀫𑀸𑀢𑀺𑁇_  


(205.)

225\. _𑀉𑀧𑁂𑀫𑀺 𑀲𑀭𑀡𑀁 𑀩𑀼𑀤𑁆𑀥𑀁,_  
_𑀥𑀫𑁆𑀫𑀜𑁆𑀘𑀸𑀧𑀺 𑀅𑀦𑀼𑀢𑁆𑀢𑀭𑀁;_  
_𑀲𑀁𑀖𑀜𑁆𑀘 𑀦𑀭𑀤𑁂𑀯𑀲𑁆𑀲,_  
_𑀕𑀘𑁆𑀙𑀸𑀫𑀺 𑀲𑀭𑀡𑀁 𑀅𑀳𑀁𑁇_  


(206.)

226\. _𑀧𑀸𑀡𑀸𑀢𑀺𑀧𑀸𑀢𑀸 𑀯𑀺𑀭𑀫𑀸𑀫𑀺 𑀔𑀺𑀧𑁆𑀧𑀁,_  
_𑀮𑁄𑀓𑁂 𑀅𑀤𑀺𑀦𑁆𑀦𑀁 𑀧𑀭𑀺𑀯𑀚𑁆𑀚𑀬𑀸𑀫𑀺;_  
_𑀅𑀫𑀚𑁆𑀚𑀧𑁄 𑀦𑁄 𑀘 𑀫𑀼𑀲𑀸 𑀪𑀡𑀸𑀫𑀺,_  
_𑀲𑀓𑁂𑀦 𑀤𑀸𑀭𑁂𑀦 𑀘 𑀳𑁄𑀫𑀺 𑀢𑀼𑀝𑁆𑀞𑁄”𑀢𑀺𑁇_  


---

227\. 𑀫𑀝𑁆𑀞𑀓𑀼𑀡𑁆𑀟𑀮𑀻𑀧𑁂𑀢𑀯𑀢𑁆𑀣𑀼 𑀧𑀜𑁆𑀘𑀫𑀁𑁇



[Go to previous page (2.4 Nandāpetivatthu)](2.4.md) / [Go to parent page (2 Ubbarivagga)](../19Pv/2.md) / [Go to next page (2.6 Kaṇhapetavatthu)](2.6.md)


