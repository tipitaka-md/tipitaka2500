
[Home](/) / [19Pv Petavatthupāḷi](/tipitaka/19Pv.md) / [2 Ubbarivagga](/tipitaka/19Pv/2.md)

# 𑁨𑁇𑁪 𑀦𑀦𑁆𑀤𑀸𑀧𑁂𑀢𑀺𑀯𑀢𑁆𑀣𑀼

### 𑀉𑀩𑁆𑀩𑀭𑀺𑀯𑀕𑁆𑀕

### 𑀦𑀦𑁆𑀤𑀸𑀧𑁂𑀢𑀺𑀯𑀢𑁆𑀣𑀼

(168.)

187\. _“𑀓𑀸𑀍𑀈 𑀤𑀼𑀩𑁆𑀩𑀡𑁆𑀡𑀭𑀽𑀧𑀸𑀲𑀺,_  
_𑀨𑀭𑀼𑀲𑀸 𑀪𑀻𑀭𑀼𑀤𑀲𑁆𑀲𑀦𑀸;_  
_𑀧𑀺𑀗𑁆𑀕𑀮𑀸𑀲𑀺 𑀓𑀍𑀆𑀭𑀸𑀲𑀺,_  
_𑀦 𑀢𑀁 𑀫𑀜𑁆𑀜𑀸𑀫𑀺 𑀫𑀸𑀦𑀼𑀲𑀺𑀦𑁆”𑀢𑀺𑁇_  


(169.)

188\. _“𑀅𑀳𑀁 𑀦𑀦𑁆𑀤𑀸 𑀦𑀦𑁆𑀤𑀺𑀲𑁂𑀦,_  
_𑀪𑀭𑀺𑀬𑀸 𑀢𑁂 𑀧𑀼𑀭𑁂 𑀅𑀳𑀼𑀁;_  
_𑀧𑀸𑀧𑀓𑀫𑁆𑀫𑀁 𑀓𑀭𑀺𑀢𑁆𑀯𑀸𑀦,_  
_𑀧𑁂𑀢𑀮𑁄𑀓𑀁 𑀇𑀢𑁄 𑀕𑀢𑀸”𑀢𑀺𑁇_  


(170.)

189\. _“𑀓𑀺𑀁 𑀦𑀼 𑀓𑀸𑀬𑁂𑀦 𑀯𑀸𑀘𑀸𑀬,_  
_𑀫𑀦𑀲𑀸 𑀤𑀼𑀓𑁆𑀓𑀝𑀁 𑀓𑀢𑀁;_  
_𑀓𑀺𑀲𑁆𑀲 𑀓𑀫𑁆𑀫𑀯𑀺𑀧𑀸𑀓𑁂𑀦,_  
_𑀧𑁂𑀢𑀮𑁄𑀓𑀁 𑀇𑀢𑁄 𑀕𑀢𑀸”𑀢𑀺𑁇_  


(171.)

190\. _“𑀘𑀡𑁆𑀟𑀻 𑀘 𑀨𑀭𑀼𑀲𑀸 𑀘𑀸𑀲𑀺𑀁,_  
_𑀢𑀬𑀺 𑀘𑀸𑀧𑀺 𑀅𑀕𑀸𑀭𑀯𑀸;_  
_𑀢𑀸𑀳𑀁 𑀤𑀼𑀭𑀼𑀢𑁆𑀢𑀁 𑀯𑀢𑁆𑀯𑀸𑀦,_  
_𑀧𑁂𑀢𑀮𑁄𑀓𑀁 𑀇𑀢𑁄 𑀕𑀢𑀸”𑀢𑀺𑁇_  


(172.)

191\. _“𑀳𑀦𑁆𑀤𑀼𑀢𑁆𑀢𑀭𑀻𑀬𑀁 𑀤𑀤𑀸𑀫𑀺 𑀢𑁂,_  
_𑀇𑀫𑀁 𑀤𑀼𑀲𑁆𑀲𑀁 𑀦𑀺𑀯𑀸𑀲𑀬;_  
_𑀇𑀫𑀁 𑀤𑀼𑀲𑁆𑀲𑀁 𑀦𑀺𑀯𑀸𑀲𑁂𑀢𑁆𑀯𑀸,_  
_𑀏𑀳𑀺 𑀦𑁂𑀲𑁆𑀲𑀸𑀫𑀺 𑀢𑀁 𑀖𑀭𑀁𑁇_  


(173.)

192\. _𑀯𑀢𑁆𑀣𑀜𑁆𑀘 𑀅𑀦𑁆𑀦𑀧𑀸𑀦𑀜𑁆𑀘,_  
_𑀮𑀘𑁆𑀙𑀲𑀺 𑀢𑁆𑀯𑀁 𑀖𑀭𑀁 𑀕𑀢𑀸;_  
_𑀧𑀼𑀢𑁆𑀢𑁂 𑀘 𑀢𑁂 𑀧𑀲𑁆𑀲𑀺𑀲𑁆𑀲𑀲𑀺,_  
_𑀲𑀼𑀡𑀺𑀲𑀸𑀬𑁄 𑀘 𑀤𑀓𑁆𑀔𑀲𑀻”𑀢𑀺𑁇_  


(174.)

193\. _“𑀳𑀢𑁆𑀣𑁂𑀦 𑀳𑀢𑁆𑀣𑁂 𑀢𑁂 𑀤𑀺𑀦𑁆𑀦𑀁,_  
_𑀦 𑀫𑀬𑁆𑀳𑀁 𑀉𑀧𑀓𑀧𑁆𑀧𑀢𑀺;_  
_𑀪𑀺𑀓𑁆𑀔𑀽 𑀘 𑀲𑀻𑀮𑀲𑀫𑁆𑀧𑀦𑁆𑀦𑁂,_  
_𑀯𑀻𑀢𑀭𑀸𑀕𑁂 𑀩𑀳𑀼𑀲𑁆𑀲𑀼𑀢𑁂𑁇_  


(175.)

194\. _𑀢𑀧𑁆𑀧𑁂𑀳𑀺 𑀅𑀦𑁆𑀦𑀧𑀸𑀦𑁂𑀦,_  
_𑀫𑀫 𑀤𑀓𑁆𑀔𑀺𑀡𑀫𑀸𑀤𑀺𑀲;_  
_𑀢𑀤𑀸𑀳𑀁 𑀲𑀼𑀔𑀺𑀢𑀸 𑀳𑁂𑀲𑁆𑀲𑀁,_  
_𑀲𑀩𑁆𑀩𑀓𑀸𑀫𑀲𑀫𑀺𑀤𑁆𑀥𑀺𑀦𑀻”𑀢𑀺𑁇_  


(176.)

195\. _𑀲𑀸𑀥𑀽𑀢𑀺 𑀲𑁄 𑀧𑀝𑀺𑀲𑁆𑀲𑀼𑀢𑁆𑀯𑀸,_  
_𑀤𑀸𑀦𑀁 𑀯𑀺𑀧𑀼𑀮𑀫𑀸𑀓𑀺𑀭𑀺;_  
_𑀅𑀦𑁆𑀦𑀁 𑀧𑀸𑀦𑀁 𑀔𑀸𑀤𑀦𑀻𑀬𑀁,_  
_𑀯𑀢𑁆𑀣𑀲𑁂𑀦𑀸𑀲𑀦𑀸𑀦𑀺 𑀘;_  
_𑀙𑀢𑁆𑀢𑀁 𑀕𑀦𑁆𑀥𑀜𑁆𑀘 𑀫𑀸𑀮𑀜𑁆𑀘,_  
_𑀯𑀺𑀯𑀺𑀥𑀸 𑀘 𑀉𑀧𑀸𑀳𑀦𑀸𑁇_  


(177.)

196\. _𑀪𑀺𑀓𑁆𑀔𑀽 𑀘 𑀲𑀻𑀮𑀲𑀫𑁆𑀧𑀦𑁆𑀦𑁂,_  
_𑀯𑀻𑀢𑀭𑀸𑀕𑁂 𑀩𑀳𑀼𑀲𑁆𑀲𑀼𑀢𑁂;_  
_𑀢𑀧𑁆𑀧𑁂𑀢𑁆𑀯𑀸 𑀅𑀦𑁆𑀦𑀧𑀸𑀦𑁂𑀦,_  
_𑀢𑀲𑁆𑀲𑀸 𑀤𑀓𑁆𑀔𑀺𑀡𑀫𑀸𑀤𑀺𑀲𑀻𑁇_  


(178.)

197\. _𑀲𑀫𑀦𑀦𑁆𑀢𑀭𑀸𑀦𑀼𑀤𑁆𑀤𑀺𑀝𑁆𑀞𑁂,_  
_𑀯𑀺𑀧𑀸𑀓𑁄 𑀉𑀤𑀧𑀚𑁆𑀚𑀣;_  
_𑀪𑁄𑀚𑀦𑀘𑁆𑀙𑀸𑀤𑀦𑀧𑀸𑀦𑀻𑀬𑀁,_  
_𑀤𑀓𑁆𑀔𑀺𑀡𑀸𑀬 𑀇𑀤𑀁 𑀨𑀮𑀁𑁇_  


(179.)

198\. _𑀢𑀢𑁄 𑀲𑀼𑀤𑁆𑀥𑀸 𑀲𑀼𑀘𑀺𑀯𑀲𑀦𑀸,_  
_𑀓𑀸𑀲𑀺𑀓𑀼𑀢𑁆𑀢𑀫𑀥𑀸𑀭𑀺𑀦𑀻;_  
_𑀯𑀺𑀘𑀺𑀢𑁆𑀢𑀯𑀢𑁆𑀣𑀸𑀪𑀭𑀡𑀸,_  
_𑀲𑀸𑀫𑀺𑀓𑀁 𑀉𑀧𑀲𑀗𑁆𑀓𑀫𑀺𑁇_  


(180.)

199\. _“𑀅𑀪𑀺𑀓𑁆𑀓𑀦𑁆𑀢𑁂𑀦 𑀯𑀡𑁆𑀡𑁂𑀦,_  
_𑀬𑀸 𑀢𑁆𑀯𑀁 𑀢𑀺𑀝𑁆𑀞𑀲𑀺 𑀤𑁂𑀯𑀢𑁂;_  
_𑀑𑀪𑀸𑀲𑁂𑀦𑁆𑀢𑀻 𑀤𑀺𑀲𑀸 𑀲𑀩𑁆𑀩𑀸,_  
_𑀑𑀲𑀥𑀻 𑀯𑀺𑀬 𑀢𑀸𑀭𑀓𑀸𑁇_  


(181.)

200\. _𑀓𑁂𑀦 𑀢𑁂𑀢𑀸𑀤𑀺𑀲𑁄 𑀯𑀡𑁆𑀡𑁄,_  
_𑀓𑁂𑀦 𑀢𑁂 𑀇𑀥 𑀫𑀺𑀚𑁆𑀛𑀢𑀺;_  
_𑀉𑀧𑁆𑀧𑀚𑁆𑀚𑀦𑁆𑀢𑀺 𑀘 𑀢𑁂 𑀪𑁄𑀕𑀸,_  
_𑀬𑁂 𑀓𑁂𑀘𑀺 𑀫𑀦𑀲𑁄 𑀧𑀺𑀬𑀸𑁇_  


(182.)

201\. _𑀧𑀼𑀘𑁆𑀙𑀸𑀫𑀺 𑀢𑀁 𑀤𑁂𑀯𑀺 𑀫𑀳𑀸𑀦𑀼𑀪𑀸𑀯𑁂,_  
_𑀫𑀦𑀼𑀲𑁆𑀲𑀪𑀽𑀢𑀸 𑀓𑀺𑀫𑀓𑀸𑀲𑀺 𑀧𑀼𑀜𑁆𑀜𑀁;_  
_𑀓𑁂𑀦𑀸𑀲𑀺 𑀏𑀯𑀁 𑀚𑀮𑀺𑀢𑀸𑀦𑀼𑀪𑀸𑀯𑀸,_  
_𑀯𑀡𑁆𑀡𑁄 𑀘 𑀢𑁂 𑀲𑀩𑁆𑀩𑀤𑀺𑀲𑀸 𑀧𑀪𑀸𑀲𑀢𑀻”𑀢𑀺𑁇_  


(183.)

202\. _“𑀅𑀳𑀁 𑀦𑀦𑁆𑀤𑀸 𑀦𑀦𑁆𑀤𑀺𑀲𑁂𑀦,_  
_𑀪𑀭𑀺𑀬𑀸 𑀢𑁂 𑀧𑀼𑀭𑁂 𑀅𑀳𑀼𑀁;_  
_𑀧𑀸𑀧𑀓𑀫𑁆𑀫𑀁 𑀓𑀭𑀺𑀢𑁆𑀯𑀸𑀦,_  
_𑀧𑁂𑀢𑀮𑁄𑀓𑀁 𑀇𑀢𑁄 𑀕𑀢𑀸𑁇_  


(184.)

203\. _𑀢𑀯 𑀤𑀺𑀦𑁆𑀦𑁂𑀦 𑀤𑀸𑀦𑁂𑀦,_  
_𑀫𑁄𑀤𑀸𑀫𑀺 𑀅𑀓𑀼𑀢𑁄𑀪𑀬𑀸;_  
_𑀘𑀺𑀭𑀁 𑀚𑀻𑀯 𑀕𑀳𑀧𑀢𑀺,_  
_𑀲𑀳 𑀲𑀩𑁆𑀩𑁂𑀳𑀺 𑀜𑀸𑀢𑀺𑀪𑀺;_  
_𑀅𑀲𑁄𑀓𑀁 𑀯𑀺𑀭𑀚𑀁 𑀔𑁂𑀫𑀁,_  
_𑀆𑀯𑀸𑀲𑀁 𑀯𑀲𑀯𑀢𑁆𑀢𑀺𑀦𑀁𑁇_  


(185.)

204\. _𑀇𑀥 𑀥𑀫𑁆𑀫𑀁 𑀘𑀭𑀺𑀢𑁆𑀯𑀸𑀦,_  
_𑀤𑀸𑀦𑀁 𑀤𑀢𑁆𑀯𑀸 𑀕𑀳𑀧𑀢𑀺;_  
_𑀯𑀺𑀦𑁂𑀬𑁆𑀬 𑀫𑀘𑁆𑀙𑁂𑀭𑀫𑀮𑀁 𑀲𑀫𑀽𑀮𑀁,_  
_𑀅𑀦𑀺𑀦𑁆𑀤𑀺𑀢𑁄 𑀲𑀕𑁆𑀕𑀫𑀼𑀧𑁂𑀳𑀺 𑀞𑀸𑀦𑀦𑁆”𑀢𑀺𑁇_  


---

205\. 𑀦𑀦𑁆𑀤𑀸𑀧𑁂𑀢𑀺𑀯𑀢𑁆𑀣𑀼 𑀘𑀢𑀼𑀢𑁆𑀣𑀁𑁇



[Go to previous page (2.3 Mattāpetivatthu)](/tipitaka/19Pv/2/2.3.md) / [Go to parent page (2 Ubbarivagga)](/tipitaka/19Pv/2.md) / [Go to next page (2.5 Maṭṭhakuṇḍalīpetavatthu)](/tipitaka/19Pv/2/2.5.md)


