
[Home](/) / [19Pv Petavatthupāḷi](../../19Pv.md) / [2 Ubbarivagga](../2.md)

# 2.11 Suttapetavatthu

* Ubbarivagga

* Suttapetavatthu

(341.)

368\. _“Ahaṃ pure pabbajitassa bhikkhuno,_  
_Suttaṃ adāsiṃ upasaṅkamma yācitā;_  
_Tassa vipāko vipulaphalūpalabbhati,_  
_Bahukā ca me uppajjare vatthakoṭiyo._  


(342.)

369\. _Pupphābhikiṇṇaṃ ramitaṃ vimānaṃ,_  
_Anekacittaṃ naranārisevitaṃ;_  
_Sāhaṃ bhuñjāmi ca pārupāmi ca,_  
_Pahūtavittā na ca tāva khīyati._  


(343.)

370\. _Tasseva kammassa vipākamanvayā,_  
_Sukhañca sātañca idhūpalabbhati;_  
_Sāhaṃ gantvā punadeva mānusaṃ,_  
_Kāhāmi puññāni nayayyaputta man”ti._  


(344.)

371\. _“Satta tuvaṃ vassasatā idhāgatā,_  
_Jiṇṇā ca vuḍḍhā ca tahiṃ bhavissasi;_  
_Sabbeva te kālakatā ca ñātakā,_  
_Kiṃ tattha gantvāna ito karissasī”ti._  


(345.)

372\. _“Satteva vassāni idhāgatāya me,_  
_Dibbañca sukhañca samappitāya;_  
_Sāhaṃ gantvāna punadeva mānusaṃ,_  
_Kāhāmi puññāni nayayyaputta man”ti._  


(346.)

373\. _So taṃ gahetvāna pasayha bāhāyaṃ,_  
_Paccānayitvāna theriṃ sudubbalaṃ;_  
_“Vajjesi aññampi janaṃ idhāgataṃ,_  
_‘Karotha puññāni sukhūpalabbhati’._  


(347.)

374\. _Diṭṭhā mayā akatena sādhunā,_  
_Petā vihaññanti tatheva manussā;_  
_Kammañca katvā sukhavedanīyaṃ,_  
_Devā manussā ca sukhe ṭhitā pajā”ti._  


---

375\. Suttapetavatthu ekādasamaṃ.



[Go to previous page (2.10 Uttaramātupetivatthu)](2.10.md) / [Go to parent page (2 Ubbarivagga)](../2.md) / [Go to next page (2.12 Kaṇṇamuṇḍapetivatthu)](2.12.md)


