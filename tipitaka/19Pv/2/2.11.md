
[Home](/) / [19Pv Petavatthupāḷi](/tipitaka/19Pv.md) / [2 Ubbarivagga](/tipitaka/19Pv/2.md)

# 𑁨𑁇𑁧𑁧 𑀲𑀼𑀢𑁆𑀢𑀧𑁂𑀢𑀯𑀢𑁆𑀣𑀼

### 𑀉𑀩𑁆𑀩𑀭𑀺𑀯𑀕𑁆𑀕

### 𑀲𑀼𑀢𑁆𑀢𑀧𑁂𑀢𑀯𑀢𑁆𑀣𑀼

(341.)

368\. _“𑀅𑀳𑀁 𑀧𑀼𑀭𑁂 𑀧𑀩𑁆𑀩𑀚𑀺𑀢𑀲𑁆𑀲 𑀪𑀺𑀓𑁆𑀔𑀼𑀦𑁄,_  
_𑀲𑀼𑀢𑁆𑀢𑀁 𑀅𑀤𑀸𑀲𑀺𑀁 𑀉𑀧𑀲𑀗𑁆𑀓𑀫𑁆𑀫 𑀬𑀸𑀘𑀺𑀢𑀸;_  
_𑀢𑀲𑁆𑀲 𑀯𑀺𑀧𑀸𑀓𑁄 𑀯𑀺𑀧𑀼𑀮𑀨𑀮𑀽𑀧𑀮𑀩𑁆𑀪𑀢𑀺,_  
_𑀩𑀳𑀼𑀓𑀸 𑀘 𑀫𑁂 𑀉𑀧𑁆𑀧𑀚𑁆𑀚𑀭𑁂 𑀯𑀢𑁆𑀣𑀓𑁄𑀝𑀺𑀬𑁄𑁇_  


(342.)

369\. _𑀧𑀼𑀧𑁆𑀨𑀸𑀪𑀺𑀓𑀺𑀡𑁆𑀡𑀁 𑀭𑀫𑀺𑀢𑀁 𑀯𑀺𑀫𑀸𑀦𑀁,_  
_𑀅𑀦𑁂𑀓𑀘𑀺𑀢𑁆𑀢𑀁 𑀦𑀭𑀦𑀸𑀭𑀺𑀲𑁂𑀯𑀺𑀢𑀁;_  
_𑀲𑀸𑀳𑀁 𑀪𑀼𑀜𑁆𑀚𑀸𑀫𑀺 𑀘 𑀧𑀸𑀭𑀼𑀧𑀸𑀫𑀺 𑀘,_  
_𑀧𑀳𑀽𑀢𑀯𑀺𑀢𑁆𑀢𑀸 𑀦 𑀘 𑀢𑀸𑀯 𑀔𑀻𑀬𑀢𑀺𑁇_  


(343.)

370\. _𑀢𑀲𑁆𑀲𑁂𑀯 𑀓𑀫𑁆𑀫𑀲𑁆𑀲 𑀯𑀺𑀧𑀸𑀓𑀫𑀦𑁆𑀯𑀬𑀸,_  
_𑀲𑀼𑀔𑀜𑁆𑀘 𑀲𑀸𑀢𑀜𑁆𑀘 𑀇𑀥𑀽𑀧𑀮𑀩𑁆𑀪𑀢𑀺;_  
_𑀲𑀸𑀳𑀁 𑀕𑀦𑁆𑀢𑁆𑀯𑀸 𑀧𑀼𑀦𑀤𑁂𑀯 𑀫𑀸𑀦𑀼𑀲𑀁,_  
_𑀓𑀸𑀳𑀸𑀫𑀺 𑀧𑀼𑀜𑁆𑀜𑀸𑀦𑀺 𑀦𑀬𑀬𑁆𑀬𑀧𑀼𑀢𑁆𑀢 𑀫𑀦𑁆”𑀢𑀺𑁇_  


(344.)

371\. _“𑀲𑀢𑁆𑀢 𑀢𑀼𑀯𑀁 𑀯𑀲𑁆𑀲𑀲𑀢𑀸 𑀇𑀥𑀸𑀕𑀢𑀸,_  
_𑀚𑀺𑀡𑁆𑀡𑀸 𑀘 𑀯𑀼𑀟𑁆𑀠𑀸 𑀘 𑀢𑀳𑀺𑀁 𑀪𑀯𑀺𑀲𑁆𑀲𑀲𑀺;_  
_𑀲𑀩𑁆𑀩𑁂𑀯 𑀢𑁂 𑀓𑀸𑀮𑀓𑀢𑀸 𑀘 𑀜𑀸𑀢𑀓𑀸,_  
_𑀓𑀺𑀁 𑀢𑀢𑁆𑀣 𑀕𑀦𑁆𑀢𑁆𑀯𑀸𑀦 𑀇𑀢𑁄 𑀓𑀭𑀺𑀲𑁆𑀲𑀲𑀻”𑀢𑀺𑁇_  


(345.)

372\. _“𑀲𑀢𑁆𑀢𑁂𑀯 𑀯𑀲𑁆𑀲𑀸𑀦𑀺 𑀇𑀥𑀸𑀕𑀢𑀸𑀬 𑀫𑁂,_  
_𑀤𑀺𑀩𑁆𑀩𑀜𑁆𑀘 𑀲𑀼𑀔𑀜𑁆𑀘 𑀲𑀫𑀧𑁆𑀧𑀺𑀢𑀸𑀬;_  
_𑀲𑀸𑀳𑀁 𑀕𑀦𑁆𑀢𑁆𑀯𑀸𑀦 𑀧𑀼𑀦𑀤𑁂𑀯 𑀫𑀸𑀦𑀼𑀲𑀁,_  
_𑀓𑀸𑀳𑀸𑀫𑀺 𑀧𑀼𑀜𑁆𑀜𑀸𑀦𑀺 𑀦𑀬𑀬𑁆𑀬𑀧𑀼𑀢𑁆𑀢 𑀫𑀦𑁆”𑀢𑀺𑁇_  


(346.)

373\. _𑀲𑁄 𑀢𑀁 𑀕𑀳𑁂𑀢𑁆𑀯𑀸𑀦 𑀧𑀲𑀬𑁆𑀳 𑀩𑀸𑀳𑀸𑀬𑀁,_  
_𑀧𑀘𑁆𑀘𑀸𑀦𑀬𑀺𑀢𑁆𑀯𑀸𑀦 𑀣𑁂𑀭𑀺𑀁 𑀲𑀼𑀤𑀼𑀩𑁆𑀩𑀮𑀁;_  
_“𑀯𑀚𑁆𑀚𑁂𑀲𑀺 𑀅𑀜𑁆𑀜𑀫𑁆𑀧𑀺 𑀚𑀦𑀁 𑀇𑀥𑀸𑀕𑀢𑀁,_  
_‘𑀓𑀭𑁄𑀣 𑀧𑀼𑀜𑁆𑀜𑀸𑀦𑀺 𑀲𑀼𑀔𑀽𑀧𑀮𑀩𑁆𑀪𑀢𑀺’𑁇_  


(347.)

374\. _𑀤𑀺𑀝𑁆𑀞𑀸 𑀫𑀬𑀸 𑀅𑀓𑀢𑁂𑀦 𑀲𑀸𑀥𑀼𑀦𑀸,_  
_𑀧𑁂𑀢𑀸 𑀯𑀺𑀳𑀜𑁆𑀜𑀦𑁆𑀢𑀺 𑀢𑀣𑁂𑀯 𑀫𑀦𑀼𑀲𑁆𑀲𑀸;_  
_𑀓𑀫𑁆𑀫𑀜𑁆𑀘 𑀓𑀢𑁆𑀯𑀸 𑀲𑀼𑀔𑀯𑁂𑀤𑀦𑀻𑀬𑀁,_  
_𑀤𑁂𑀯𑀸 𑀫𑀦𑀼𑀲𑁆𑀲𑀸 𑀘 𑀲𑀼𑀔𑁂 𑀞𑀺𑀢𑀸 𑀧𑀚𑀸”𑀢𑀺𑁇_  


---

375\. 𑀲𑀼𑀢𑁆𑀢𑀧𑁂𑀢𑀯𑀢𑁆𑀣𑀼 𑀏𑀓𑀸𑀤𑀲𑀫𑀁𑁇



[Go to previous page (2.10 Uttaramātupetivatthu)](/tipitaka/19Pv/2/2.10.md) / [Go to parent page (2 Ubbarivagga)](/tipitaka/19Pv/2.md) / [Go to next page (2.12 Kaṇṇamuṇḍapetivatthu)](/tipitaka/19Pv/2/2.12.md)


