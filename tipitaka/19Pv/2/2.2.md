
[Home](/) / [19Pv Petavatthupāḷi](/tipitaka/19Pv.md) / [2 Ubbarivagga](/tipitaka/19Pv/2.md)

# 𑁨𑁇𑁨 𑀲𑀸𑀭𑀺𑀧𑀼𑀢𑁆𑀢𑀢𑁆𑀣𑁂𑀭𑀫𑀸𑀢𑀼𑀧𑁂𑀢𑀺𑀯𑀢𑁆𑀣𑀼

### 𑀉𑀩𑁆𑀩𑀭𑀺𑀯𑀕𑁆𑀕

### 𑀲𑀸𑀭𑀺𑀧𑀼𑀢𑁆𑀢𑀢𑁆𑀣𑁂𑀭𑀫𑀸𑀢𑀼𑀧𑁂𑀢𑀺𑀯𑀢𑁆𑀣𑀼

(116.)

133. _“𑀦𑀕𑁆𑀕𑀸 𑀤𑀼𑀩𑁆𑀩𑀡𑁆𑀡𑀭𑀽𑀧𑀸𑀲𑀺,_  
_𑀓𑀺𑀲𑀸 𑀥𑀫𑀦𑀺𑀲𑀦𑁆𑀣𑀢𑀸;_  
_𑀉𑀧𑁆𑀨𑀸𑀲𑀼𑀮𑀺𑀓𑁂 𑀓𑀺𑀲𑀺𑀓𑁂,_  
_𑀓𑀸 𑀦𑀼 𑀢𑁆𑀯𑀁 𑀇𑀥 𑀢𑀺𑀝𑁆𑀞𑀲𑀺”𑁇_  


(117.)

134. _“𑀅𑀳𑀁 𑀢𑁂 𑀲𑀓𑀺𑀬𑀸 𑀫𑀸𑀢𑀸,_  
_𑀧𑀼𑀩𑁆𑀩𑁂 𑀅𑀜𑁆𑀜𑀸𑀲𑀼 𑀚𑀸𑀢𑀻𑀲𑀼;_  
_𑀉𑀧𑀧𑀦𑁆𑀦𑀸 𑀧𑁂𑀢𑁆𑀢𑀺𑀯𑀺𑀲𑀬𑀁,_  
_𑀔𑀼𑀧𑁆𑀧𑀺𑀧𑀸𑀲𑀲𑀫𑀧𑁆𑀧𑀺𑀢𑀸𑁇_  


(118.)

135. _𑀙𑀟𑁆𑀟𑀺𑀢𑀁 𑀔𑀺𑀧𑀺𑀢𑀁 𑀔𑁂𑀍𑀅𑀁,_  
_𑀲𑀺𑀗𑁆𑀖𑀸𑀡𑀺𑀓𑀁 𑀲𑀺𑀮𑁂𑀲𑀼𑀫𑀁;_  
_𑀯𑀲𑀜𑁆𑀘 𑀟𑀬𑁆𑀳𑀫𑀸𑀦𑀸𑀦𑀁,_  
_𑀯𑀺𑀚𑀸𑀢𑀸𑀦𑀜𑁆𑀘 𑀮𑁄𑀳𑀺𑀢𑀁𑁇_  


(119.)

136. _𑀯𑀡𑀺𑀓𑀸𑀦𑀜𑁆𑀘 𑀬𑀁 𑀖𑀸𑀦-_  
_𑀲𑀻𑀲𑀘𑁆𑀙𑀺𑀦𑁆𑀦𑀸𑀦 𑀮𑁄𑀳𑀺𑀢𑀁;_  
_𑀔𑀼𑀤𑀸𑀧𑀭𑁂𑀢𑀸 𑀪𑀼𑀜𑁆𑀚𑀸𑀫𑀺,_  
_𑀇𑀢𑁆𑀣𑀺𑀧𑀼𑀭𑀺𑀲𑀦𑀺𑀲𑁆𑀲𑀺𑀢𑀁𑁇_  


(120.)

137. _𑀧𑀼𑀩𑁆𑀩𑀮𑁄𑀳𑀺𑀢𑀁 𑀪𑀓𑁆𑀔𑀸𑀫𑀺,_  
_𑀧𑀲𑀽𑀦𑀁 𑀫𑀸𑀦𑀼𑀲𑀸𑀦 𑀘;_  
_𑀅𑀮𑁂𑀡𑀸 𑀅𑀦𑀕𑀸𑀭𑀸 𑀘,_  
_𑀦𑀻𑀮𑀫𑀜𑁆𑀘𑀧𑀭𑀸𑀬𑀡𑀸𑁇_  


(121.)

138. _𑀤𑁂𑀳𑀺 𑀧𑀼𑀢𑁆𑀢𑀓 𑀫𑁂 𑀤𑀸𑀦𑀁,_  
_𑀤𑀢𑁆𑀯𑀸 𑀅𑀦𑁆𑀯𑀸𑀤𑀺𑀲𑀸𑀳𑀺 𑀫𑁂;_  
_𑀅𑀧𑁆𑀧𑁂𑀯 𑀦𑀸𑀫 𑀫𑀼𑀘𑁆𑀘𑁂𑀬𑁆𑀬𑀁,_  
_𑀧𑀼𑀩𑁆𑀩𑀮𑁄𑀳𑀺𑀢𑀪𑁄𑀚𑀦𑀸”𑀢𑀺𑁇_  


(122.)

139. _𑀫𑀸𑀢𑀼𑀬𑀸 𑀯𑀘𑀦𑀁 𑀲𑀼𑀢𑁆𑀯𑀸,_  
_𑀉𑀧𑀢𑀺𑀲𑁆𑀲𑁄𑀦𑀼𑀓𑀫𑁆𑀧𑀓𑁄;_  
_𑀆𑀫𑀦𑁆𑀢𑀬𑀺 𑀫𑁄𑀕𑁆𑀕𑀮𑁆𑀮𑀸𑀦𑀁,_  
_𑀅𑀦𑀼𑀭𑀼𑀤𑁆𑀥𑀜𑁆𑀘 𑀓𑀧𑁆𑀧𑀺𑀦𑀁𑁇_  


(123.)

140. _𑀘𑀢𑀲𑁆𑀲𑁄 𑀓𑀼𑀝𑀺𑀬𑁄 𑀓𑀢𑁆𑀯𑀸,_  
_𑀲𑀁𑀖𑁂 𑀘𑀸𑀢𑀼𑀤𑁆𑀤𑀺𑀲𑁂 𑀅𑀤𑀸;_  
_𑀓𑀼𑀝𑀺𑀬𑁄 𑀅𑀦𑁆𑀦𑀧𑀸𑀦𑀜𑁆𑀘,_  
_𑀫𑀸𑀢𑀼 𑀤𑀓𑁆𑀔𑀺𑀡𑀫𑀸𑀤𑀺𑀲𑀻𑁇_  


(124.)

141. _𑀲𑀫𑀦𑀦𑁆𑀢𑀭𑀸𑀦𑀼𑀤𑁆𑀤𑀺𑀝𑁆𑀞𑁂,_  
_𑀯𑀺𑀧𑀸𑀓𑁄 𑀉𑀤𑀧𑀚𑁆𑀚𑀣;_  
_𑀪𑁄𑀚𑀦𑀁 𑀧𑀸𑀦𑀻𑀬𑀁 𑀯𑀢𑁆𑀣𑀁,_  
_𑀤𑀓𑁆𑀔𑀺𑀡𑀸𑀬 𑀇𑀤𑀁 𑀨𑀮𑀁𑁇_  


(125.)

142. _𑀢𑀢𑁄 𑀲𑀼𑀤𑁆𑀥𑀸 𑀲𑀼𑀘𑀺𑀯𑀲𑀦𑀸,_  
_𑀓𑀸𑀲𑀺𑀓𑀼𑀢𑁆𑀢𑀫𑀥𑀸𑀭𑀺𑀦𑀻;_  
_𑀯𑀺𑀘𑀺𑀢𑁆𑀢𑀯𑀢𑁆𑀣𑀸𑀪𑀭𑀡𑀸,_  
_𑀓𑁄𑀮𑀺𑀢𑀁 𑀉𑀧𑀲𑀗𑁆𑀓𑀫𑀺𑁇_  


(126.)

143. _“𑀅𑀪𑀺𑀓𑁆𑀓𑀦𑁆𑀢𑁂𑀦 𑀯𑀡𑁆𑀡𑁂𑀦,_  
_𑀬𑀸 𑀢𑁆𑀯𑀁 𑀢𑀺𑀝𑁆𑀞𑀲𑀺 𑀤𑁂𑀯𑀢𑁂;_  
_𑀑𑀪𑀸𑀲𑁂𑀦𑁆𑀢𑀻 𑀤𑀺𑀲𑀸 𑀲𑀩𑁆𑀩𑀸,_  
_𑀑𑀲𑀥𑀻 𑀯𑀺𑀬 𑀢𑀸𑀭𑀓𑀸𑁇_  


(127.)

144. _𑀓𑁂𑀦 𑀢𑁂𑀢𑀸𑀤𑀺𑀲𑁄 𑀯𑀡𑁆𑀡𑁄,_  
_𑀓𑁂𑀦 𑀢𑁂 𑀇𑀥 𑀫𑀺𑀚𑁆𑀛𑀢𑀺;_  
_𑀉𑀧𑁆𑀧𑀚𑁆𑀚𑀦𑁆𑀢𑀺 𑀘 𑀢𑁂 𑀪𑁄𑀕𑀸,_  
_𑀬𑁂 𑀓𑁂𑀘𑀺 𑀫𑀦𑀲𑁄 𑀧𑀺𑀬𑀸𑁇_  


(128.)

145. _𑀧𑀼𑀘𑁆𑀙𑀸𑀫𑀺 𑀢𑀁 𑀤𑁂𑀯𑀺 𑀫𑀳𑀸𑀦𑀼𑀪𑀸𑀯𑁂,_  
_𑀫𑀦𑀼𑀲𑁆𑀲𑀪𑀽𑀢𑀸 𑀓𑀺𑀫𑀓𑀸𑀲𑀺 𑀧𑀼𑀜𑁆𑀜𑀁;_  
_𑀓𑁂𑀦𑀸𑀲𑀺 𑀏𑀯𑀁 𑀚𑀮𑀺𑀢𑀸𑀦𑀼𑀪𑀸𑀯𑀸,_  
_𑀯𑀡𑁆𑀡𑁄 𑀘 𑀢𑁂 𑀲𑀩𑁆𑀩𑀤𑀺𑀲𑀸 𑀧𑀪𑀸𑀲𑀢𑀻”𑀢𑀺𑁇_  


(129.)

146. _“𑀲𑀸𑀭𑀺𑀧𑀼𑀢𑁆𑀢𑀲𑁆𑀲𑀸𑀳𑀁 𑀫𑀸𑀢𑀸,_  
_𑀧𑀼𑀩𑁆𑀩𑁂 𑀅𑀜𑁆𑀜𑀸𑀲𑀼 𑀚𑀸𑀢𑀻𑀲𑀼;_  
_𑀉𑀧𑀧𑀦𑁆𑀦𑀸 𑀧𑁂𑀢𑁆𑀢𑀺𑀯𑀺𑀲𑀬𑀁,_  
_𑀔𑀼𑀧𑁆𑀧𑀺𑀧𑀸𑀲𑀲𑀫𑀧𑁆𑀧𑀺𑀢𑀸𑁇_  


(130.)

147. _𑀙𑀟𑁆𑀟𑀺𑀢𑀁 𑀔𑀺𑀧𑀺𑀢𑀁 𑀔𑁂𑀍𑀅𑀁,_  
_𑀲𑀺𑀗𑁆𑀖𑀸𑀡𑀺𑀓𑀁 𑀲𑀺𑀮𑁂𑀲𑀼𑀫𑀁;_  
_𑀯𑀲𑀜𑁆𑀘 𑀟𑀬𑁆𑀳𑀫𑀸𑀦𑀸𑀦𑀁,_  
_𑀯𑀺𑀚𑀸𑀢𑀸𑀦𑀜𑁆𑀘 𑀮𑁄𑀳𑀺𑀢𑀁𑁇_  


(131.)

148. _𑀯𑀡𑀺𑀓𑀸𑀦𑀜𑁆𑀘 𑀬𑀁 𑀖𑀸𑀦-_  
_𑀲𑀻𑀲𑀘𑁆𑀙𑀺𑀦𑁆𑀦𑀸𑀦 𑀮𑁄𑀳𑀺𑀢𑀁;_  
_𑀔𑀼𑀤𑀸𑀧𑀭𑁂𑀢𑀸 𑀪𑀼𑀜𑁆𑀚𑀸𑀫𑀺,_  
_𑀇𑀢𑁆𑀣𑀺𑀧𑀼𑀭𑀺𑀲𑀦𑀺𑀲𑁆𑀲𑀺𑀢𑀁𑁇_  


(132.)

149. _𑀧𑀼𑀩𑁆𑀩𑀮𑁄𑀳𑀺𑀢𑀁 𑀪𑀓𑁆𑀔𑀺𑀲𑁆𑀲𑀁,_  
_𑀧𑀲𑀽𑀦𑀁 𑀫𑀸𑀦𑀼𑀲𑀸𑀦 𑀘;_  
_𑀅𑀮𑁂𑀡𑀸 𑀅𑀦𑀕𑀸𑀭𑀸 𑀘,_  
_𑀦𑀻𑀮𑀫𑀜𑁆𑀘𑀧𑀭𑀸𑀬𑀡𑀸𑁇_  


(133.)

150. _𑀲𑀸𑀭𑀺𑀧𑀼𑀢𑁆𑀢𑀲𑁆𑀲 𑀤𑀸𑀦𑁂𑀦,_  
_𑀫𑁄𑀤𑀸𑀫𑀺 𑀅𑀓𑀼𑀢𑁄𑀪𑀬𑀸;_  
_𑀫𑀼𑀦𑀺𑀁 𑀓𑀸𑀭𑀼𑀡𑀺𑀓𑀁 𑀮𑁄𑀓𑁂,_  
_𑀪𑀦𑁆𑀢𑁂 𑀯𑀦𑁆𑀤𑀺𑀢𑀼𑀫𑀸𑀕𑀢𑀸”𑀢𑀺𑁇_  


---

151. 𑀲𑀸𑀭𑀺𑀧𑀼𑀢𑁆𑀢𑀢𑁆𑀣𑁂𑀭𑀲𑁆𑀲 𑀫𑀸𑀢𑀼𑀧𑁂𑀢𑀺𑀯𑀢𑁆𑀣𑀼 𑀤𑀼𑀢𑀺𑀬𑀁𑁇



[Go to previous page (2.1 Saṃsāramocakapetivatthu)](/tipitaka/19Pv/2/2.1.md) / [Go to parent page (2 Ubbarivagga)](/tipitaka/19Pv/2.md) / [Go to next page (2.3 Mattāpetivatthu)](/tipitaka/19Pv/2/2.3.md)


