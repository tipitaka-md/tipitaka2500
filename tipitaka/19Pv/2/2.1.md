
[Home](/) / [19Pv Petavatthupāḷi](../../19Pv.md) / [2 Ubbarivagga](../2.md)

# 𑁨𑁇𑁧 𑀲𑀁𑀲𑀸𑀭𑀫𑁄𑀘𑀓𑀧𑁂𑀢𑀺𑀯𑀢𑁆𑀣𑀼

* 𑀉𑀩𑁆𑀩𑀭𑀺𑀯𑀕𑁆𑀕

* 𑀲𑀁𑀲𑀸𑀭𑀫𑁄𑀘𑀓𑀧𑁂𑀢𑀺𑀯𑀢𑁆𑀣𑀼

(95.)

111\. _“𑀦𑀕𑁆𑀕𑀸 𑀤𑀼𑀩𑁆𑀩𑀡𑁆𑀡𑀭𑀽𑀧𑀸𑀲𑀺,_  
_𑀓𑀺𑀲𑀸 𑀥𑀫𑀦𑀺𑀲𑀦𑁆𑀣𑀢𑀸;_  
_𑀉𑀧𑁆𑀨𑀸𑀲𑀼𑀮𑀺𑀓𑁂 𑀓𑀺𑀲𑀺𑀓𑁂,_  
_𑀓𑀸 𑀦𑀼 𑀢𑁆𑀯𑀁 𑀇𑀥 𑀢𑀺𑀝𑁆𑀞𑀲𑀻”𑀢𑀺𑁇_  


(96.)

112\. _“𑀅𑀳𑀁 𑀪𑀤𑀦𑁆𑀢𑁂 𑀧𑁂𑀢𑀻𑀫𑁆𑀳𑀺,_  
_𑀤𑀼𑀕𑁆𑀕𑀢𑀸 𑀬𑀫𑀮𑁄𑀓𑀺𑀓𑀸;_  
_𑀧𑀸𑀧𑀓𑀫𑁆𑀫𑀁 𑀓𑀭𑀺𑀢𑁆𑀯𑀸𑀦,_  
_𑀧𑁂𑀢𑀮𑁄𑀓𑀁 𑀇𑀢𑁄 𑀕𑀢𑀸”𑀢𑀺𑁇_  


(97.)

113\. _“𑀓𑀺𑀁 𑀦𑀼 𑀓𑀸𑀬𑁂𑀦 𑀯𑀸𑀘𑀸𑀬,_  
_𑀫𑀦𑀲𑀸 𑀤𑀼𑀓𑁆𑀓𑀝𑀁 𑀓𑀢𑀁;_  
_𑀓𑀺𑀲𑁆𑀲 𑀓𑀫𑁆𑀫𑀯𑀺𑀧𑀸𑀓𑁂𑀦,_  
_𑀧𑁂𑀢𑀮𑁄𑀓𑀁 𑀇𑀢𑁄 𑀕𑀢𑀸”𑀢𑀺𑁇_  


(98.)

114\. _“𑀅𑀦𑀼𑀓𑀫𑁆𑀧𑀓𑀸 𑀫𑀬𑁆𑀳𑀁 𑀦𑀸𑀳𑁂𑀲𑀼𑀁 𑀪𑀦𑁆𑀢𑁂,_  
_𑀧𑀺𑀢𑀸 𑀘 𑀫𑀸𑀢𑀸 𑀅𑀣𑀯𑀸𑀧𑀺 𑀜𑀸𑀢𑀓𑀸;_  
_𑀬𑁂 𑀫𑀁 𑀦𑀺𑀬𑁄𑀚𑁂𑀬𑁆𑀬𑀼𑀁 𑀤𑀤𑀸𑀳𑀺 𑀤𑀸𑀦𑀁,_  
_𑀧𑀲𑀦𑁆𑀦𑀘𑀺𑀢𑁆𑀢𑀸 𑀲𑀫𑀡𑀩𑁆𑀭𑀸𑀳𑁆𑀫𑀡𑀸𑀦𑀁𑁇_  


(99.)

115\. _𑀇𑀢𑁄 𑀅𑀳𑀁 𑀯𑀲𑁆𑀲𑀲𑀢𑀸𑀦𑀺 𑀧𑀜𑁆𑀘,_  
_𑀬𑀁 𑀏𑀯𑀭𑀽𑀧𑀸 𑀯𑀺𑀘𑀭𑀸𑀫𑀺 𑀦𑀕𑁆𑀕𑀸;_  
_𑀔𑀼𑀤𑀸𑀬 𑀢𑀡𑁆𑀳𑀸𑀬 𑀘 𑀔𑀚𑁆𑀚𑀫𑀸𑀦𑀸,_  
_𑀧𑀸𑀧𑀲𑁆𑀲 𑀓𑀫𑁆𑀫𑀲𑁆𑀲 𑀨𑀮𑀁 𑀫𑀫𑁂𑀤𑀁𑁇_  


(100.)

116\. _𑀯𑀦𑁆𑀤𑀸𑀫𑀺 𑀢𑀁 𑀅𑀬𑁆𑀬 𑀧𑀲𑀦𑁆𑀦𑀘𑀺𑀢𑁆𑀢𑀸,_  
_𑀅𑀦𑀼𑀓𑀫𑁆𑀧 𑀫𑀁 𑀯𑀻𑀭 𑀫𑀳𑀸𑀦𑀼𑀪𑀸𑀯;_  
_𑀤𑀢𑁆𑀯𑀸 𑀘 𑀫𑁂 𑀆𑀤𑀺𑀲 𑀬𑀁 𑀳𑀺 𑀓𑀺𑀜𑁆𑀘𑀺,_  
_𑀫𑁄𑀘𑁂𑀳𑀺 𑀫𑀁 𑀤𑀼𑀕𑁆𑀕𑀢𑀺𑀬𑀸 𑀪𑀤𑀦𑁆𑀢𑁂”𑀢𑀺𑁇_  


(101.)

117\. _𑀲𑀸𑀥𑀽𑀢𑀺 𑀲𑁄 𑀧𑀝𑀺𑀲𑁆𑀲𑀼𑀢𑁆𑀯𑀸,_  
_𑀲𑀸𑀭𑀺𑀧𑀼𑀢𑁆𑀢𑁄𑀦𑀼𑀓𑀫𑁆𑀧𑀓𑁄;_  
_𑀪𑀺𑀓𑁆𑀔𑀽𑀦𑀁 𑀆𑀮𑁄𑀧𑀁 𑀤𑀢𑁆𑀯𑀸,_  
_𑀧𑀸𑀡𑀺𑀫𑀢𑁆𑀢𑀜𑁆𑀘 𑀘𑁄𑀍𑀅𑀓𑀁;_  
_𑀣𑀸𑀮𑀓𑀲𑁆𑀲 𑀘 𑀧𑀸𑀦𑀻𑀬𑀁,_  
_𑀢𑀲𑁆𑀲𑀸 𑀤𑀓𑁆𑀔𑀺𑀡𑀫𑀸𑀤𑀺𑀲𑀺𑁇_  


(102.)

118\. _𑀲𑀫𑀦𑀦𑁆𑀢𑀭𑀸𑀦𑀼𑀤𑁆𑀤𑀺𑀝𑁆𑀞𑁂,_  
_𑀯𑀺𑀧𑀸𑀓𑁄 𑀉𑀤𑀧𑀚𑁆𑀚𑀣;_  
_𑀪𑁄𑀚𑀦𑀘𑁆𑀙𑀸𑀤𑀦𑀧𑀸𑀦𑀻𑀬𑀁,_  
_𑀤𑀓𑁆𑀔𑀺𑀡𑀸𑀬 𑀇𑀤𑀁 𑀨𑀮𑀁𑁇_  


(103.)

119\. _𑀢𑀢𑁄 𑀲𑀼𑀤𑁆𑀥𑀸 𑀲𑀼𑀘𑀺𑀯𑀲𑀦𑀸,_  
_𑀓𑀸𑀲𑀺𑀓𑀼𑀢𑁆𑀢𑀫𑀥𑀸𑀭𑀺𑀦𑀻;_  
_𑀯𑀺𑀘𑀺𑀢𑁆𑀢𑀯𑀢𑁆𑀣𑀸𑀪𑀭𑀡𑀸,_  
_𑀲𑀸𑀭𑀺𑀧𑀼𑀢𑁆𑀢𑀁 𑀉𑀧𑀲𑀗𑁆𑀓𑀫𑀺𑁇_  


(104.)

120\. _“𑀅𑀪𑀺𑀓𑁆𑀓𑀦𑁆𑀢𑁂𑀦 𑀯𑀡𑁆𑀡𑁂𑀦,_  
_𑀬𑀸 𑀢𑁆𑀯𑀁 𑀢𑀺𑀝𑁆𑀞𑀲𑀺 𑀤𑁂𑀯𑀢𑁂;_  
_𑀑𑀪𑀸𑀲𑁂𑀦𑁆𑀢𑀻 𑀤𑀺𑀲𑀸 𑀲𑀩𑁆𑀩𑀸,_  
_𑀑𑀲𑀥𑀻 𑀯𑀺𑀬 𑀢𑀸𑀭𑀓𑀸𑁇_  


(105.)

121\. _𑀓𑁂𑀦 𑀢𑁂 𑀢𑀸𑀤𑀺𑀲𑁄 𑀯𑀡𑁆𑀡𑁄,_  
_𑀓𑁂𑀦 𑀢𑁂 𑀇𑀥 𑀫𑀺𑀚𑁆𑀛𑀢𑀺;_  
_𑀉𑀧𑁆𑀧𑀚𑁆𑀚𑀦𑁆𑀢𑀺 𑀘 𑀢𑁂 𑀪𑁄𑀕𑀸,_  
_𑀬𑁂 𑀓𑁂𑀘𑀺 𑀫𑀦𑀲𑁄 𑀧𑀺𑀬𑀸𑁇_  


(106.)

122\. _𑀧𑀼𑀘𑁆𑀙𑀸𑀫𑀺 𑀢𑀁 𑀤𑁂𑀯𑀺 𑀫𑀳𑀸𑀦𑀼𑀪𑀸𑀯𑁂,_  
_𑀫𑀦𑀼𑀲𑁆𑀲𑀪𑀽𑀢𑀸 𑀓𑀺𑀫𑀓𑀸𑀲𑀺 𑀧𑀼𑀜𑁆𑀜𑀁;_  
_𑀓𑁂𑀦𑀸𑀲𑀺 𑀏𑀯𑀁 𑀚𑀮𑀺𑀢𑀸𑀦𑀼𑀪𑀸𑀯𑀸,_  
_𑀯𑀡𑁆𑀡𑁄 𑀘 𑀢𑁂 𑀲𑀩𑁆𑀩𑀤𑀺𑀲𑀸 𑀧𑀪𑀸𑀲𑀢𑀻”𑀢𑀺𑁇_  


(107.)

123\. _“𑀉𑀧𑁆𑀧𑀡𑁆𑀟𑀼𑀓𑀺𑀁 𑀓𑀺𑀲𑀁 𑀙𑀸𑀢𑀁,_  
_𑀦𑀕𑁆𑀕𑀁 𑀲𑀫𑁆𑀧𑀢𑀺𑀢𑀘𑁆𑀙𑀯𑀺𑀁;_  
_𑀫𑀼𑀦𑀺 𑀓𑀸𑀭𑀼𑀡𑀺𑀓𑁄 𑀮𑁄𑀓𑁂,_  
_𑀢𑀁 𑀫𑀁 𑀅𑀤𑁆𑀤𑀓𑁆𑀔𑀺 𑀤𑀼𑀕𑁆𑀕𑀢𑀁𑁇_  


(108.)

124\. _𑀪𑀺𑀓𑁆𑀔𑀽𑀦𑀁 𑀆𑀮𑁄𑀧𑀁 𑀤𑀢𑁆𑀯𑀸,_  
_𑀧𑀸𑀡𑀺𑀫𑀢𑁆𑀢𑀜𑁆𑀘 𑀘𑁄𑀍𑀅𑀓𑀁;_  
_𑀣𑀸𑀮𑀓𑀲𑁆𑀲 𑀘 𑀧𑀸𑀦𑀻𑀬𑀁,_  
_𑀫𑀫 𑀤𑀓𑁆𑀔𑀺𑀡𑀫𑀸𑀤𑀺𑀲𑀺𑁇_  


(109.)

125\. _𑀆𑀮𑁄𑀧𑀲𑁆𑀲 𑀨𑀮𑀁 𑀧𑀲𑁆𑀲,_  
_𑀪𑀢𑁆𑀢𑀁 𑀯𑀲𑁆𑀲𑀲𑀢𑀁 𑀤𑀲;_  
_𑀪𑀼𑀜𑁆𑀚𑀸𑀫𑀺 𑀓𑀸𑀫𑀓𑀸𑀫𑀺𑀦𑀻,_  
_𑀅𑀦𑁂𑀓𑀭𑀲𑀩𑁆𑀬𑀜𑁆𑀚𑀦𑀁𑁇_  


(110.)

126\. _𑀧𑀸𑀡𑀺𑀫𑀢𑁆𑀢𑀲𑁆𑀲 𑀘𑁄𑀍𑀅𑀲𑁆𑀲,_  
_𑀯𑀺𑀧𑀸𑀓𑀁 𑀧𑀲𑁆𑀲 𑀬𑀸𑀤𑀺𑀲𑀁;_  
_𑀬𑀸𑀯𑀢𑀸 𑀦𑀦𑁆𑀤𑀭𑀸𑀚𑀲𑁆𑀲,_  
_𑀯𑀺𑀚𑀺𑀢𑀲𑁆𑀫𑀺𑀁 𑀧𑀝𑀺𑀘𑁆𑀙𑀤𑀸𑁇_  


(111.)

127\. _𑀢𑀢𑁄 𑀩𑀳𑀼𑀢𑀭𑀸 𑀪𑀦𑁆𑀢𑁂,_  
_𑀯𑀢𑁆𑀣𑀸𑀦𑀘𑁆𑀙𑀸𑀤𑀦𑀸𑀦𑀺 𑀫𑁂;_  
_𑀓𑁄𑀲𑁂𑀬𑁆𑀬𑀓𑀫𑁆𑀩𑀮𑀻𑀬𑀸𑀦𑀺,_  
_𑀔𑁄𑀫𑀓𑀧𑁆𑀧𑀸𑀲𑀺𑀓𑀸𑀦𑀺 𑀘𑁇_  


(112.)

128\. _𑀯𑀺𑀧𑀼𑀮𑀸 𑀘 𑀫𑀳𑀕𑁆𑀖𑀸 𑀘,_  
_𑀢𑁂𑀧𑀸𑀓𑀸𑀲𑁂𑀯𑀮𑀫𑁆𑀩𑀭𑁂;_  
_𑀲𑀸𑀳𑀁 𑀢𑀁 𑀧𑀭𑀺𑀤𑀳𑀸𑀫𑀺,_  
_𑀬𑀁 𑀬𑀁 𑀳𑀺 𑀫𑀦𑀲𑁄 𑀧𑀺𑀬𑀁𑁇_  


(113.)

129\. _𑀣𑀸𑀮𑀓𑀲𑁆𑀲 𑀘 𑀧𑀸𑀦𑀻𑀬𑀁,_  
_𑀯𑀺𑀧𑀸𑀓𑀁 𑀧𑀲𑁆𑀲 𑀬𑀸𑀤𑀺𑀲𑀁;_  
_𑀕𑀫𑁆𑀪𑀻𑀭𑀸 𑀘𑀢𑀼𑀭𑀲𑁆𑀲𑀸 𑀘,_  
_𑀧𑁄𑀓𑁆𑀔𑀭𑀜𑁆𑀜𑁄 𑀲𑀼𑀦𑀺𑀫𑁆𑀫𑀺𑀢𑀸𑁇_  


(114.)

130\. _𑀲𑁂𑀢𑁄𑀤𑀓𑀸 𑀲𑀼𑀧𑁆𑀧𑀢𑀺𑀢𑁆𑀣𑀸,_  
_𑀲𑀻𑀢𑀸 𑀅𑀧𑁆𑀧𑀝𑀺𑀕𑀦𑁆𑀥𑀺𑀬𑀸;_  
_𑀧𑀤𑀼𑀫𑀼𑀧𑁆𑀧𑀮𑀲𑀜𑁆𑀙𑀦𑁆𑀦𑀸,_  
_𑀯𑀸𑀭𑀺𑀓𑀺𑀜𑁆𑀚𑀓𑁆𑀔𑀧𑀽𑀭𑀺𑀢𑀸𑁇_  


(115.)

131\. _𑀲𑀸𑀳𑀁 𑀭𑀫𑀸𑀫𑀺 𑀓𑀻𑀍𑀆𑀫𑀺,_  
_𑀫𑁄𑀤𑀸𑀫𑀺 𑀅𑀓𑀼𑀢𑁄𑀪𑀬𑀸;_  
_𑀫𑀼𑀦𑀺𑀁 𑀓𑀸𑀭𑀼𑀡𑀺𑀓𑀁 𑀮𑁄𑀓𑁂,_  
_𑀪𑀦𑁆𑀢𑁂 𑀯𑀦𑁆𑀤𑀺𑀢𑀼𑀫𑀸𑀕𑀢𑀸”𑀢𑀺𑁇_  


---

132\. 𑀲𑀁𑀲𑀸𑀭𑀫𑁄𑀘𑀓𑀧𑁂𑀢𑀺𑀯𑀢𑁆𑀣𑀼 𑀧𑀞𑀫𑀁𑁇



[Go to previous page (2 Ubbarivagga)](../2.md) / [Go to parent page (2 Ubbarivagga)](../2.md) / [Go to next page (2.2 Sāriputtattheramātupetivatthu)](2.2.md)


