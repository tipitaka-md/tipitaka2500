
[Home](/) / [19Pv Petavatthupāḷi](../../19Pv.md) / [2 Ubbarivagga](../2.md)

# 𑁨𑁇𑁯 𑀅𑀗𑁆𑀓𑀼𑀭𑀧𑁂𑀢𑀯𑀢𑁆𑀣𑀼

### 𑀉𑀩𑁆𑀩𑀭𑀺𑀯𑀕𑁆𑀕

### 𑀅𑀗𑁆𑀓𑀼𑀭𑀧𑁂𑀢𑀯𑀢𑁆𑀣𑀼

(257.)

281\. _“𑀬𑀲𑁆𑀲 𑀅𑀢𑁆𑀣𑀸𑀬 𑀕𑀘𑁆𑀙𑀸𑀫,_  
_𑀓𑀫𑁆𑀩𑁄𑀚𑀁 𑀥𑀦𑀳𑀸𑀭𑀓𑀸;_  
_𑀅𑀬𑀁 𑀓𑀸𑀫𑀤𑀤𑁄 𑀬𑀓𑁆𑀔𑁄,_  
_𑀇𑀫𑀁 𑀬𑀓𑁆𑀔𑀁 𑀦𑀬𑀸𑀫𑀲𑁂𑁇_  


(258.)

282\. _𑀇𑀫𑀁 𑀬𑀓𑁆𑀔𑀁 𑀕𑀳𑁂𑀢𑁆𑀯𑀸𑀦,_  
_𑀲𑀸𑀥𑀼𑀓𑁂𑀦 𑀧𑀲𑀬𑁆𑀳 𑀯𑀸;_  
_𑀬𑀸𑀦𑀁 𑀆𑀭𑁄𑀧𑀬𑀺𑀢𑁆𑀯𑀸𑀦,_  
_𑀔𑀺𑀧𑁆𑀧𑀁 𑀕𑀘𑁆𑀙𑀸𑀫 𑀤𑁆𑀯𑀸𑀭𑀓𑀦𑁆”𑀢𑀺𑁇_  


(259.)

283\. _“𑀬𑀲𑁆𑀲 𑀭𑀼𑀓𑁆𑀔𑀲𑁆𑀲 𑀙𑀸𑀬𑀸𑀬,_  
_𑀦𑀺𑀲𑀻𑀤𑁂𑀬𑁆𑀬 𑀲𑀬𑁂𑀬𑁆𑀬 𑀯𑀸;_  
_𑀦 𑀢𑀲𑁆𑀲 𑀲𑀸𑀔𑀁 𑀪𑀜𑁆𑀚𑁂𑀬𑁆𑀬,_  
_𑀫𑀺𑀢𑁆𑀢𑀤𑀼𑀩𑁆𑀪𑁄 𑀳𑀺 𑀧𑀸𑀧𑀓𑁄”𑀢𑀺𑁇_  


(260.)

284\. _“𑀬𑀲𑁆𑀲 𑀭𑀼𑀓𑁆𑀔𑀲𑁆𑀲 𑀙𑀸𑀬𑀸𑀬,_  
_𑀦𑀺𑀲𑀻𑀤𑁂𑀬𑁆𑀬 𑀲𑀬𑁂𑀬𑁆𑀬 𑀯𑀸;_  
_𑀔𑀦𑁆𑀥𑀫𑁆𑀧𑀺 𑀢𑀲𑁆𑀲 𑀙𑀺𑀦𑁆𑀤𑁂𑀬𑁆𑀬,_  
_𑀅𑀢𑁆𑀣𑁄 𑀘𑁂 𑀢𑀸𑀤𑀺𑀲𑁄 𑀲𑀺𑀬𑀸”𑀢𑀺𑁇_  


(261.)

285\. _“𑀬𑀲𑁆𑀲 𑀭𑀼𑀓𑁆𑀔𑀲𑁆𑀲 𑀙𑀸𑀬𑀸𑀬,_  
_𑀦𑀺𑀲𑀻𑀤𑁂𑀬𑁆𑀬 𑀲𑀬𑁂𑀬𑁆𑀬 𑀯𑀸;_  
_𑀦 𑀢𑀲𑁆𑀲 𑀧𑀢𑁆𑀢𑀁 𑀪𑀺𑀦𑁆𑀤𑁂𑀬𑁆𑀬,_  
_𑀫𑀺𑀢𑁆𑀢𑀤𑀼𑀩𑁆𑀪𑁄 𑀳𑀺 𑀧𑀸𑀧𑀓𑁄”𑀢𑀺𑁇_  


(262.)

286\. _“𑀬𑀲𑁆𑀲 𑀭𑀼𑀓𑁆𑀔𑀲𑁆𑀲 𑀙𑀸𑀬𑀸𑀬,_  
_𑀦𑀺𑀲𑀻𑀤𑁂𑀬𑁆𑀬 𑀲𑀬𑁂𑀬𑁆𑀬 𑀯𑀸;_  
_𑀲𑀫𑀽𑀮𑀫𑁆𑀧𑀺 𑀢𑀁 𑀅𑀩𑁆𑀩𑀼𑀳𑁂,_  
_𑀅𑀢𑁆𑀣𑁄 𑀘𑁂 𑀢𑀸𑀤𑀺𑀲𑁄 𑀲𑀺𑀬𑀸”𑀢𑀺𑁇_  


(263.)

287\. _“𑀬𑀲𑁆𑀲𑁂𑀓𑀭𑀢𑁆𑀢𑀺𑀫𑁆𑀧𑀺 𑀖𑀭𑁂 𑀯𑀲𑁂𑀬𑁆𑀬,_  
_𑀬𑀢𑁆𑀣𑀦𑁆𑀦𑀧𑀸𑀦𑀁 𑀧𑀼𑀭𑀺𑀲𑁄 𑀮𑀪𑁂𑀣;_  
_𑀦 𑀢𑀲𑁆𑀲 𑀧𑀸𑀧𑀁 𑀫𑀦𑀲𑀸𑀧𑀺 𑀘𑀺𑀦𑁆𑀢𑀬𑁂,_  
_𑀓𑀢𑀜𑁆𑀜𑀼𑀢𑀸 𑀲𑀧𑁆𑀧𑀼𑀭𑀺𑀲𑁂𑀳𑀺 𑀯𑀡𑁆𑀡𑀺𑀢𑀸𑁇_  


(264.)

288\. _𑀬𑀲𑁆𑀲𑁂𑀓𑀭𑀢𑁆𑀢𑀺𑀫𑁆𑀧𑀺 𑀖𑀭𑁂 𑀯𑀲𑁂𑀬𑁆𑀬,_  
_𑀅𑀦𑁆𑀦𑁂𑀦 𑀧𑀸𑀦𑁂𑀦 𑀉𑀧𑀝𑁆𑀞𑀺𑀢𑁄 𑀲𑀺𑀬𑀸;_  
_𑀦 𑀢𑀲𑁆𑀲 𑀧𑀸𑀧𑀁 𑀫𑀦𑀲𑀸𑀧𑀺 𑀘𑀺𑀦𑁆𑀢𑀬𑁂,_  
_𑀅𑀤𑀼𑀩𑁆𑀪𑀧𑀸𑀡𑀻 𑀤𑀳𑀢𑁂 𑀫𑀺𑀢𑁆𑀢𑀤𑀼𑀩𑁆𑀪𑀺𑀁𑁇_  


(265.)

289\. _𑀬𑁄 𑀧𑀼𑀩𑁆𑀩𑁂 𑀓𑀢𑀓𑀮𑁆𑀬𑀸𑀡𑁄,_  
_𑀧𑀘𑁆𑀙𑀸 𑀧𑀸𑀧𑁂𑀦 𑀳𑀺𑀁𑀲𑀢𑀺;_  
_𑀅𑀮𑁆𑀮𑀧𑀸𑀡𑀺𑀳𑀢𑁄 𑀧𑁄𑀲𑁄,_  
_𑀦 𑀲𑁄 𑀪𑀤𑁆𑀭𑀸𑀦𑀺 𑀧𑀲𑁆𑀲𑀢𑀻”𑀢𑀺𑁇_  


(266.)

290\. _“𑀦𑀸𑀳𑀁 𑀤𑁂𑀯𑁂𑀦 𑀯𑀸 𑀫𑀦𑀼𑀲𑁆𑀲𑁂𑀦 𑀯𑀸,_  
_𑀇𑀲𑁆𑀲𑀭𑀺𑀬𑁂𑀦 𑀯𑀸𑀳𑀁 𑀲𑀼𑀧𑁆𑀧𑀲𑀬𑁆𑀳𑁄;_  
_𑀬𑀓𑁆𑀔𑁄𑀳𑀫𑀲𑁆𑀫𑀺 𑀧𑀭𑀫𑀺𑀤𑁆𑀥𑀺𑀧𑀢𑁆𑀢𑁄,_  
_𑀤𑀽𑀭𑀗𑁆𑀕𑀫𑁄 𑀯𑀡𑁆𑀡𑀩𑀮𑀽𑀧𑀧𑀦𑁆𑀦𑁄”𑀢𑀺𑁇_  


(267.)

291\. _“𑀧𑀸𑀡𑀺 𑀢𑁂 𑀲𑀩𑁆𑀩𑀲𑁄 𑀯𑀡𑁆𑀡𑁄,_  
_𑀧𑀜𑁆𑀘𑀥𑀸𑀭𑁄 𑀫𑀥𑀼𑀲𑁆𑀲𑀯𑁄;_  
_𑀦𑀸𑀦𑀸𑀭𑀲𑀸 𑀧𑀕𑁆𑀖𑀭𑀦𑁆𑀢𑀺,_  
_𑀫𑀜𑁆𑀜𑁂𑀳𑀁 𑀢𑀁 𑀧𑀼𑀭𑀺𑀦𑁆𑀤𑀤𑀦𑁆”𑀢𑀺𑁇_  


(268.)

292\. _“𑀦𑀸𑀫𑁆𑀳𑀺 𑀤𑁂𑀯𑁄 𑀦 𑀕𑀦𑁆𑀥𑀩𑁆𑀩𑁄,_  
_𑀦𑀸𑀧𑀺 𑀲𑀓𑁆𑀓𑁄 𑀧𑀼𑀭𑀺𑀦𑁆𑀤𑀤𑁄;_  
_𑀧𑁂𑀢𑀁 𑀫𑀁 𑀅𑀗𑁆𑀓𑀼𑀭 𑀚𑀸𑀦𑀸𑀳𑀺,_  
_𑀭𑁄𑀭𑀼𑀯𑀫𑁆𑀳𑀸 𑀇𑀥𑀸𑀕𑀢𑀦𑁆”𑀢𑀺𑁇_  


(269.)

293\. _“𑀓𑀺𑀁𑀲𑀻𑀮𑁄 𑀓𑀺𑀁𑀲𑀫𑀸𑀘𑀸𑀭𑁄,_  
_𑀭𑁄𑀭𑀼𑀯𑀲𑁆𑀫𑀺𑀁 𑀧𑀼𑀭𑁂 𑀢𑀼𑀯𑀁;_  
_𑀓𑁂𑀦 𑀢𑁂 𑀩𑁆𑀭𑀳𑁆𑀫𑀘𑀭𑀺𑀬𑁂𑀦,_  
_𑀧𑀼𑀜𑁆𑀜𑀁 𑀧𑀸𑀡𑀺𑀫𑁆𑀳𑀺 𑀇𑀚𑁆𑀛𑀢𑀻”𑀢𑀺𑁇_  


(270.)

294\. _“𑀢𑀼𑀦𑁆𑀦𑀯𑀸𑀬𑁄 𑀧𑀼𑀭𑁂 𑀆𑀲𑀺𑀁,_  
_𑀭𑁄𑀭𑀼𑀯𑀲𑁆𑀫𑀺𑀁 𑀢𑀤𑀸 𑀅𑀳𑀁;_  
_𑀲𑀼𑀓𑀺𑀘𑁆𑀙𑀯𑀼𑀢𑁆𑀢𑀺 𑀓𑀧𑀡𑁄,_  
_𑀦 𑀫𑁂 𑀯𑀺𑀚𑁆𑀚𑀢𑀺 𑀤𑀸𑀢𑀯𑁂𑁇_  


(271.)

295\. _𑀦𑀺𑀯𑁂𑀲𑀦𑀜𑁆𑀘 𑀫𑁂 𑀆𑀲𑀺,_  
_𑀅𑀲𑀬𑁆𑀳𑀲𑁆𑀲 𑀉𑀧𑀦𑁆𑀢𑀺𑀓𑁂;_  
_𑀲𑀤𑁆𑀥𑀲𑁆𑀲 𑀤𑀸𑀦𑀧𑀢𑀺𑀦𑁄,_  
_𑀓𑀢𑀧𑀼𑀜𑁆𑀜𑀲𑁆𑀲 𑀮𑀚𑁆𑀚𑀺𑀦𑁄𑁇_  


(272.)

296\. _𑀢𑀢𑁆𑀣 𑀬𑀸𑀘𑀦𑀓𑀸𑀬𑀦𑁆𑀢𑀺,_  
_𑀦𑀸𑀦𑀸𑀕𑁄𑀢𑁆𑀢𑀸 𑀯𑀦𑀺𑀩𑁆𑀩𑀓𑀸;_  
_𑀢𑁂 𑀘 𑀫𑀁 𑀢𑀢𑁆𑀣 𑀧𑀼𑀘𑁆𑀙𑀦𑁆𑀢𑀺,_  
_𑀅𑀲𑀬𑁆𑀳𑀲𑁆𑀲 𑀦𑀺𑀯𑁂𑀲𑀦𑀁𑁇_  


(273.)

297\. _𑀓𑀢𑁆𑀣 𑀕𑀘𑁆𑀙𑀸𑀫 𑀪𑀤𑁆𑀤𑀁 𑀯𑁄,_  
_𑀓𑀢𑁆𑀣 𑀤𑀸𑀦𑀁 𑀧𑀤𑀻𑀬𑀢𑀺;_  
_𑀢𑁂𑀲𑀸𑀳𑀁 𑀧𑀼𑀝𑁆𑀞𑁄 𑀅𑀓𑁆𑀔𑀸𑀫𑀺,_  
_𑀅𑀲𑀬𑁆𑀳𑀲𑁆𑀲 𑀦𑀺𑀯𑁂𑀲𑀦𑀁𑁇_  


(274.)

298\. _𑀧𑀕𑁆𑀕𑀬𑁆𑀳 𑀤𑀓𑁆𑀔𑀺𑀡𑀁 𑀩𑀸𑀳𑀼𑀁,_  
_𑀏𑀢𑁆𑀣 𑀕𑀘𑁆𑀙𑀣 𑀪𑀤𑁆𑀤𑀁 𑀯𑁄;_  
_𑀏𑀢𑁆𑀣 𑀤𑀸𑀦𑀁 𑀧𑀤𑀻𑀬𑀢𑀺,_  
_𑀅𑀲𑀬𑁆𑀳𑀲𑁆𑀲 𑀦𑀺𑀯𑁂𑀲𑀦𑁂𑁇_  


(275.)

299\. _𑀢𑁂𑀦 𑀧𑀸𑀡𑀺 𑀓𑀸𑀫𑀤𑀤𑁄,_  
_𑀢𑁂𑀦 𑀧𑀸𑀡𑀺 𑀫𑀥𑀼𑀲𑁆𑀲𑀯𑁄;_  
_𑀢𑁂𑀦 𑀫𑁂 𑀩𑁆𑀭𑀳𑁆𑀫𑀘𑀭𑀺𑀬𑁂𑀦,_  
_𑀧𑀼𑀜𑁆𑀜𑀁 𑀧𑀸𑀡𑀺𑀫𑁆𑀳𑀺 𑀇𑀚𑁆𑀛𑀢𑀻”𑀢𑀺𑁇_  


(276.)

300\. _“𑀦 𑀓𑀺𑀭 𑀢𑁆𑀯𑀁 𑀅𑀤𑀸 𑀤𑀸𑀦𑀁,_  
_𑀲𑀓𑀧𑀸𑀡𑀻𑀳𑀺 𑀓𑀲𑁆𑀲𑀘𑀺;_  
_𑀧𑀭𑀲𑁆𑀲 𑀤𑀸𑀦𑀁 𑀅𑀦𑀼𑀫𑁄𑀤𑀫𑀸𑀦𑁄,_  
_𑀧𑀸𑀡𑀺𑀁 𑀧𑀕𑁆𑀕𑀬𑁆𑀳 𑀧𑀸𑀯𑀤𑀺𑁇_  


(277.)

301\. _𑀢𑁂𑀦 𑀧𑀸𑀡𑀺 𑀓𑀸𑀫𑀤𑀤𑁄,_  
_𑀢𑁂𑀦 𑀧𑀸𑀡𑀺 𑀫𑀥𑀼𑀲𑁆𑀲𑀯𑁄;_  
_𑀢𑁂𑀦 𑀢𑁂 𑀩𑁆𑀭𑀳𑁆𑀫𑀘𑀭𑀺𑀬𑁂𑀦,_  
_𑀧𑀼𑀜𑁆𑀜𑀁 𑀧𑀸𑀡𑀺𑀫𑁆𑀳𑀺 𑀇𑀚𑁆𑀛𑀢𑀺𑁇_  


(278.)

302\. _𑀬𑁄 𑀲𑁄 𑀤𑀸𑀦𑀫𑀤𑀸 𑀪𑀦𑁆𑀢𑁂,_  
_𑀧𑀲𑀦𑁆𑀦𑁄 𑀲𑀓𑀧𑀸𑀡𑀺𑀪𑀺;_  
_𑀲𑁄 𑀳𑀺𑀢𑁆𑀯𑀸 𑀫𑀸𑀦𑀼𑀲𑀁 𑀤𑁂𑀳𑀁,_  
_𑀓𑀺𑀁 𑀦𑀼 𑀲𑁄 𑀤𑀺𑀲𑀢𑀁 𑀕𑀢𑁄”𑀢𑀺𑁇_  


(279.)

303\. _“𑀦𑀸𑀳𑀁 𑀧𑀚𑀸𑀦𑀸𑀫𑀺 𑀅𑀲𑀬𑁆𑀳𑀲𑀸𑀳𑀺𑀦𑁄,_  
_𑀅𑀗𑁆𑀕𑀻𑀭𑀲𑀲𑁆𑀲 𑀕𑀢𑀺𑀁 𑀆𑀕𑀢𑀺𑀁 𑀯𑀸;_  
_𑀲𑀼𑀢𑀜𑁆𑀘 𑀫𑁂 𑀯𑁂𑀲𑁆𑀲𑀯𑀡𑀲𑁆𑀲 𑀲𑀦𑁆𑀢𑀺𑀓𑁂,_  
_𑀲𑀓𑁆𑀓𑀲𑁆𑀲 𑀲𑀳𑀩𑁆𑀬𑀢𑀁 𑀕𑀢𑁄 𑀅𑀲𑀬𑁆𑀳𑁄”𑀢𑀺𑁇_  


(280.)

304\. _“𑀅𑀮𑀫𑁂𑀯 𑀓𑀸𑀢𑀼𑀁 𑀓𑀮𑁆𑀬𑀸𑀡𑀁,_  
_𑀤𑀸𑀦𑀁 𑀤𑀸𑀢𑀼𑀁 𑀬𑀣𑀸𑀭𑀳𑀁;_  
_𑀧𑀸𑀡𑀺𑀁 𑀓𑀸𑀫𑀤𑀤𑀁 𑀤𑀺𑀲𑁆𑀯𑀸,_  
_𑀓𑁄 𑀧𑀼𑀜𑁆𑀜𑀁 𑀦 𑀓𑀭𑀺𑀲𑁆𑀲𑀢𑀺𑁇_  


(281.)

305\. _𑀲𑁄 𑀳𑀺 𑀦𑀽𑀦 𑀇𑀢𑁄 𑀕𑀦𑁆𑀢𑁆𑀯𑀸,_  
_𑀅𑀦𑀼𑀧𑁆𑀧𑀢𑁆𑀯𑀸𑀦 𑀤𑁆𑀯𑀸𑀭𑀓𑀁;_  
_𑀤𑀸𑀦𑀁 𑀧𑀝𑁆𑀞𑀧𑀬𑀺𑀲𑁆𑀲𑀸𑀫𑀺,_  
_𑀬𑀁 𑀫𑀫𑀲𑁆𑀲 𑀲𑀼𑀔𑀸𑀯𑀳𑀁𑁇_  


(282.)

306\. _𑀤𑀲𑁆𑀲𑀸𑀫𑀦𑁆𑀦𑀜𑁆𑀘 𑀧𑀸𑀦𑀜𑁆𑀘,_  
_𑀯𑀢𑁆𑀣𑀲𑁂𑀦𑀸𑀲𑀦𑀸𑀦𑀺 𑀘;_  
_𑀧𑀧𑀜𑁆𑀘 𑀉𑀤𑀧𑀸𑀦𑀜𑁆𑀘,_  
_𑀤𑀼𑀕𑁆𑀕𑁂 𑀲𑀗𑁆𑀓𑀫𑀦𑀸𑀦𑀺 𑀘𑀸”𑀢𑀺𑁇_  


(283.)

307\. _“𑀓𑁂𑀦 𑀢𑁂 𑀅𑀗𑁆𑀕𑀼𑀮𑀻 𑀓𑀼𑀡𑀸,_  
_𑀫𑀼𑀔𑀜𑁆𑀘 𑀓𑀼𑀡𑀮𑀻𑀓𑀢𑀁;_  
_𑀅𑀓𑁆𑀔𑀻𑀦𑀺 𑀘 𑀧𑀕𑁆𑀖𑀭𑀦𑁆𑀢𑀺,_  
_𑀓𑀺𑀁 𑀧𑀸𑀧𑀁 𑀧𑀓𑀢𑀁 𑀢𑀬𑀸”𑀢𑀺𑁇_  


(284.)

308\. _“𑀅𑀗𑁆𑀕𑀻𑀭𑀲𑀲𑁆𑀲 𑀕𑀳𑀧𑀢𑀺𑀦𑁄,_  
_𑀲𑀤𑁆𑀥𑀲𑁆𑀲 𑀖𑀭𑀫𑁂𑀲𑀺𑀦𑁄;_  
_𑀢𑀲𑁆𑀲𑀸𑀳𑀁 𑀤𑀸𑀦𑀯𑀺𑀲𑁆𑀲𑀕𑁆𑀕𑁂,_  
_𑀤𑀸𑀦𑁂 𑀅𑀥𑀺𑀓𑀢𑁄 𑀅𑀳𑀼𑀁𑁇_  


(285.)

309\. _𑀢𑀢𑁆𑀣 𑀬𑀸𑀘𑀦𑀓𑁂 𑀤𑀺𑀲𑁆𑀯𑀸,_  
_𑀆𑀕𑀢𑁂 𑀪𑁄𑀚𑀦𑀢𑁆𑀣𑀺𑀓𑁂;_  
_𑀏𑀓𑀫𑀦𑁆𑀢𑀁 𑀅𑀧𑀓𑁆𑀓𑀫𑁆𑀫,_  
_𑀅𑀓𑀸𑀲𑀺𑀁 𑀓𑀼𑀡𑀮𑀺𑀁 𑀫𑀼𑀔𑀁𑁇_  


(286.)

310\. _𑀢𑁂𑀦 𑀫𑁂 𑀅𑀗𑁆𑀕𑀼𑀮𑀻 𑀓𑀼𑀡𑀸,_  
_𑀫𑀼𑀔𑀜𑁆𑀘 𑀓𑀼𑀡𑀮𑀻𑀓𑀢𑀁;_  
_𑀅𑀓𑁆𑀔𑀻𑀦𑀺 𑀫𑁂 𑀧𑀕𑁆𑀖𑀭𑀦𑁆𑀢𑀺,_  
_𑀢𑀁 𑀧𑀸𑀧𑀁 𑀧𑀓𑀢𑀁 𑀫𑀬𑀸”𑀢𑀺𑁇_  


(287.)

311\. _“𑀥𑀫𑁆𑀫𑁂𑀦 𑀢𑁂 𑀓𑀸𑀧𑀼𑀭𑀺𑀲,_  
_𑀫𑀼𑀔𑀜𑁆𑀘 𑀓𑀼𑀡𑀮𑀻𑀓𑀢𑀁;_  
_𑀅𑀓𑁆𑀔𑀻𑀦𑀺 𑀘 𑀧𑀕𑁆𑀖𑀭𑀦𑁆𑀢𑀺,_  
_𑀬𑀁 𑀢𑀁 𑀧𑀭𑀲𑁆𑀲 𑀤𑀸𑀦𑀲𑁆𑀲;_  
_𑀅𑀓𑀸𑀲𑀺 𑀓𑀼𑀡𑀮𑀺𑀁 𑀫𑀼𑀔𑀁𑁇_  


(288.)

312\. _𑀓𑀣𑀁 𑀳𑀺 𑀤𑀸𑀦𑀁 𑀤𑀤𑀫𑀸𑀦𑁄,_  
_𑀓𑀭𑁂𑀬𑁆𑀬 𑀧𑀭𑀧𑀢𑁆𑀢𑀺𑀬𑀁;_  
_𑀅𑀦𑁆𑀦𑀁 𑀧𑀸𑀦𑀁 𑀔𑀸𑀤𑀦𑀻𑀬𑀁,_  
_𑀯𑀢𑁆𑀣𑀲𑁂𑀦𑀸𑀲𑀦𑀸𑀦𑀺 𑀘𑁇_  


(289.)

313\. _𑀲𑁄 𑀳𑀺 𑀦𑀽𑀦 𑀇𑀢𑁄 𑀕𑀦𑁆𑀢𑁆𑀯𑀸,_  
_𑀅𑀦𑀼𑀧𑁆𑀧𑀢𑁆𑀯𑀸𑀦 𑀤𑁆𑀯𑀸𑀭𑀓𑀁;_  
_𑀤𑀸𑀦𑀁 𑀧𑀝𑁆𑀞𑀧𑀬𑀺𑀲𑁆𑀲𑀸𑀫𑀺,_  
_𑀬𑀁 𑀫𑀫𑀲𑁆𑀲 𑀲𑀼𑀔𑀸𑀯𑀳𑀁𑁇_  


(290.)

314\. _𑀤𑀲𑁆𑀲𑀸𑀫𑀦𑁆𑀦𑀜𑁆𑀘 𑀧𑀸𑀦𑀜𑁆𑀘,_  
_𑀯𑀢𑁆𑀣𑀲𑁂𑀦𑀸𑀲𑀦𑀸𑀦𑀺 𑀘;_  
_𑀧𑀧𑀜𑁆𑀘 𑀉𑀤𑀧𑀸𑀦𑀜𑁆𑀘,_  
_𑀤𑀼𑀕𑁆𑀕𑁂 𑀲𑀗𑁆𑀓𑀫𑀦𑀸𑀦𑀺 𑀘𑀸”𑀢𑀺𑁇_  


(291.)

315\. _𑀢𑀢𑁄 𑀳𑀺 𑀲𑁄 𑀦𑀺𑀯𑀢𑁆𑀢𑀺𑀢𑁆𑀯𑀸,_  
_𑀅𑀦𑀼𑀧𑁆𑀧𑀢𑁆𑀯𑀸𑀦 𑀤𑁆𑀯𑀸𑀭𑀓𑀁;_  
_𑀤𑀸𑀦𑀁 𑀧𑀝𑁆𑀞𑀧𑀬𑀺 𑀅𑀗𑁆𑀓𑀼𑀭𑁄,_  
_𑀬𑀁𑀢𑀼𑀫𑀲𑁆𑀲 𑀲𑀼𑀔𑀸𑀯𑀳𑀁𑁇_  


(292.)

316\. _𑀅𑀤𑀸 𑀅𑀦𑁆𑀦𑀜𑁆𑀘 𑀧𑀸𑀦𑀜𑁆𑀘,_  
_𑀯𑀢𑁆𑀣𑀲𑁂𑀦𑀸𑀲𑀦𑀸𑀦𑀺 𑀘;_  
_𑀧𑀧𑀜𑁆𑀘 𑀉𑀤𑀧𑀸𑀦𑀜𑁆𑀘,_  
_𑀯𑀺𑀧𑁆𑀧𑀲𑀦𑁆𑀦𑁂𑀦 𑀘𑁂𑀢𑀲𑀸𑁇_  


(293.)

317\. _𑀓𑁄 𑀙𑀸𑀢𑁄 𑀓𑁄 𑀘 𑀢𑀲𑀺𑀢𑁄,_  
_𑀓𑁄 𑀯𑀢𑁆𑀣𑀁 𑀧𑀭𑀺𑀤𑀳𑀺𑀲𑁆𑀲𑀢𑀺;_  
_𑀓𑀲𑁆𑀲 𑀲𑀦𑁆𑀢𑀸𑀦𑀺 𑀬𑁄𑀕𑁆𑀕𑀸𑀦𑀺,_  
_𑀇𑀢𑁄 𑀬𑁄𑀚𑁂𑀦𑁆𑀢𑀼 𑀯𑀸𑀳𑀦𑀁𑁇_  


(294.)

318\. _𑀓𑁄 𑀙𑀢𑁆𑀢𑀺𑀘𑁆𑀙𑀢𑀺 𑀕𑀦𑁆𑀥𑀜𑁆𑀘,_  
_𑀓𑁄 𑀫𑀸𑀮𑀁 𑀓𑁄 𑀉𑀧𑀸𑀳𑀦𑀁;_  
_𑀇𑀢𑀺𑀲𑁆𑀲𑀼 𑀢𑀢𑁆𑀣 𑀖𑁄𑀲𑁂𑀦𑁆𑀢𑀺,_  
_𑀓𑀧𑁆𑀧𑀓𑀸 𑀲𑀽𑀤𑀫𑀸𑀕𑀥𑀸;_  
_𑀲𑀤𑀸 𑀲𑀸𑀬𑀜𑁆𑀘 𑀧𑀸𑀢𑁄 𑀘,_  
_𑀅𑀗𑁆𑀓𑀼𑀭𑀲𑁆𑀲 𑀦𑀺𑀯𑁂𑀲𑀦𑁂𑁇_  


(295.)

319\. _“‘𑀲𑀼𑀔𑀁 𑀲𑀼𑀧𑀢𑀺 𑀅𑀗𑁆𑀓𑀼𑀭𑁄’,_  
_𑀇𑀢𑀺 𑀚𑀸𑀦𑀸𑀢𑀺 𑀫𑀁 𑀚𑀦𑁄;_  
_𑀤𑀼𑀓𑁆𑀔𑀁 𑀲𑀼𑀧𑀸𑀫𑀺 𑀲𑀺𑀦𑁆𑀥𑀓,_  
_𑀬𑀁 𑀦 𑀧𑀲𑁆𑀲𑀸𑀫𑀺 𑀬𑀸𑀘𑀓𑁂𑁇_  


(296.)

320\. _‘𑀲𑀼𑀔𑀁 𑀲𑀼𑀧𑀢𑀺 𑀅𑀗𑁆𑀓𑀼𑀭𑁄’,_  
_𑀇𑀢𑀺 𑀚𑀸𑀦𑀸𑀢𑀺 𑀫𑀁 𑀚𑀦𑁄;_  
_𑀤𑀼𑀓𑁆𑀔𑀁 𑀲𑀺𑀦𑁆𑀥𑀓 𑀲𑀼𑀧𑀸𑀫𑀺,_  
_𑀅𑀧𑁆𑀧𑀓𑁂 𑀲𑀼 𑀯𑀦𑀺𑀩𑁆𑀩𑀓𑁂”𑀢𑀺𑁇_  


(297.)

321\. _“𑀲𑀓𑁆𑀓𑁄 𑀘𑁂 𑀢𑁂 𑀯𑀭𑀁 𑀤𑀚𑁆𑀚𑀸,_  
_𑀢𑀸𑀯𑀢𑀺𑀁𑀲𑀸𑀦𑀫𑀺𑀲𑁆𑀲𑀭𑁄;_  
_𑀓𑀺𑀲𑁆𑀲 𑀲𑀩𑁆𑀩𑀲𑁆𑀲 𑀮𑁄𑀓𑀲𑁆𑀲,_  
_𑀯𑀭𑀫𑀸𑀦𑁄 𑀯𑀭𑀁 𑀯𑀭𑁂”𑀢𑀺𑁇_  


(298.)

322\. _“𑀲𑀓𑁆𑀓𑁄 𑀘𑁂 𑀫𑁂 𑀯𑀭𑀁 𑀤𑀚𑁆𑀚𑀸,_  
_𑀢𑀸𑀯𑀢𑀺𑀁𑀲𑀸𑀦𑀫𑀺𑀲𑁆𑀲𑀭𑁄;_  
_𑀓𑀸𑀮𑀼𑀝𑁆𑀞𑀺𑀢𑀲𑁆𑀲 𑀫𑁂 𑀲𑀢𑁄,_  
_𑀲𑀽𑀭𑀺𑀬𑀼𑀕𑁆𑀕𑀫𑀦𑀁 𑀧𑀢𑀺;_  
_𑀤𑀺𑀩𑁆𑀩𑀸 𑀪𑀓𑁆𑀔𑀸 𑀧𑀸𑀢𑀼𑀪𑀯𑁂𑀬𑁆𑀬𑀼𑀁,_  
_𑀲𑀻𑀮𑀯𑀦𑁆𑀢𑁄 𑀘 𑀬𑀸𑀘𑀓𑀸𑁇_  


(299.)

323\. _𑀤𑀤𑀢𑁄 𑀫𑁂 𑀦 𑀔𑀻𑀬𑁂𑀣,_  
_𑀤𑀢𑁆𑀯𑀸 𑀦𑀸𑀦𑀼𑀢𑀧𑁂𑀬𑁆𑀬𑀳𑀁;_  
_𑀤𑀤𑀁 𑀘𑀺𑀢𑁆𑀢𑀁 𑀧𑀲𑀸𑀤𑁂𑀬𑁆𑀬𑀁,_  
_𑀏𑀢𑀁 𑀲𑀓𑁆𑀓𑀁 𑀯𑀭𑀁 𑀯𑀭𑁂”𑀢𑀺𑁇_  


(300.)

324\. _“𑀦 𑀲𑀩𑁆𑀩𑀯𑀺𑀢𑁆𑀢𑀸𑀦𑀺 𑀧𑀭𑁂 𑀧𑀯𑁂𑀘𑁆𑀙𑁂,_  
_𑀤𑀤𑁂𑀬𑁆𑀬 𑀤𑀸𑀦𑀜𑁆𑀘 𑀥𑀦𑀜𑁆𑀘 𑀭𑀓𑁆𑀔𑁂;_  
_𑀢𑀲𑁆𑀫𑀸 𑀳𑀺 𑀤𑀸𑀦𑀸 𑀥𑀦𑀫𑁂𑀯 𑀲𑁂𑀬𑁆𑀬𑁄,_  
_𑀅𑀢𑀺𑀧𑁆𑀧𑀤𑀸𑀦𑁂𑀦 𑀓𑀼𑀮𑀸 𑀦 𑀳𑁄𑀦𑁆𑀢𑀺𑁇_  


(301.)

325\. _𑀅𑀤𑀸𑀦𑀫𑀢𑀺𑀤𑀸𑀦𑀜𑁆𑀘,_  
_𑀦𑀧𑁆𑀧𑀲𑀁𑀲𑀦𑁆𑀢𑀺 𑀧𑀡𑁆𑀟𑀺𑀢𑀸;_  
_𑀢𑀲𑁆𑀫𑀸 𑀳𑀺 𑀤𑀸𑀦𑀸 𑀥𑀦𑀫𑁂𑀯 𑀲𑁂𑀬𑁆𑀬𑁄,_  
_𑀲𑀫𑁂𑀦 𑀯𑀢𑁆𑀢𑁂𑀬𑁆𑀬 𑀲 𑀥𑀻𑀭𑀥𑀫𑁆𑀫𑁄”𑀢𑀺𑁇_  


(302.)

326\. _“𑀅𑀳𑁄 𑀯𑀢 𑀭𑁂 𑀅𑀳𑀫𑁂𑀯 𑀤𑀚𑁆𑀚𑀁,_  
_𑀲𑀦𑁆𑀢𑁄 𑀘 𑀫𑀁 𑀲𑀧𑁆𑀧𑀼𑀭𑀺𑀲𑀸 𑀪𑀚𑁂𑀬𑁆𑀬𑀼𑀁;_  
_𑀫𑁂𑀖𑁄𑀯 𑀦𑀺𑀦𑁆𑀦𑀸𑀦𑀺 𑀧𑀭𑀺𑀧𑀽𑀭𑀬𑀦𑁆𑀢𑁄,_  
_𑀲𑀦𑁆𑀢𑀧𑁆𑀧𑀬𑁂 𑀲𑀩𑁆𑀩𑀯𑀦𑀺𑀩𑁆𑀩𑀓𑀸𑀦𑀁𑁇_  


(303.)

327\. _𑀬𑀲𑁆𑀲 𑀬𑀸𑀘𑀦𑀓𑁂 𑀤𑀺𑀲𑁆𑀯𑀸,_  
_𑀫𑀼𑀔𑀯𑀡𑁆𑀡𑁄 𑀧𑀲𑀻𑀤𑀢𑀺;_  
_𑀤𑀢𑁆𑀯𑀸 𑀅𑀢𑁆𑀢𑀫𑀦𑁄 𑀳𑁄𑀢𑀺,_  
_𑀢𑀁 𑀖𑀭𑀁 𑀯𑀲𑀢𑁄 𑀲𑀼𑀔𑀁𑁇_  


(304.)

328\. _𑀬𑀲𑁆𑀲 𑀬𑀸𑀘𑀦𑀓𑁂 𑀤𑀺𑀲𑁆𑀯𑀸,_  
_𑀫𑀼𑀔𑀯𑀡𑁆𑀡𑁄 𑀧𑀲𑀻𑀤𑀢𑀺;_  
_𑀤𑀢𑁆𑀯𑀸 𑀅𑀢𑁆𑀢𑀫𑀦𑁄 𑀳𑁄𑀢𑀺,_  
_𑀏𑀲𑀸 𑀬𑀜𑁆𑀜𑀲𑁆𑀲 𑀲𑀫𑁆𑀧𑀤𑀸𑁇_  


(305.)

329\. _𑀧𑀼𑀩𑁆𑀩𑁂𑀯 𑀤𑀸𑀦𑀸 𑀲𑀼𑀫𑀦𑁄,_  
_𑀤𑀤𑀁 𑀘𑀺𑀢𑁆𑀢𑀁 𑀧𑀲𑀸𑀤𑀬𑁂;_  
_𑀤𑀢𑁆𑀯𑀸 𑀅𑀢𑁆𑀢𑀫𑀦𑁄 𑀳𑁄𑀢𑀺,_  
_𑀏𑀲𑀸 𑀬𑀜𑁆𑀜𑀲𑁆𑀲 𑀲𑀫𑁆𑀧𑀤𑀸”𑀢𑀺𑁇_  


(306.)

330\. _𑀲𑀝𑁆𑀞𑀺 𑀯𑀸𑀳𑀲𑀳𑀲𑁆𑀲𑀸𑀦𑀺,_  
_𑀅𑀗𑁆𑀓𑀼𑀭𑀲𑁆𑀲 𑀦𑀺𑀯𑁂𑀲𑀦𑁂;_  
_𑀪𑁄𑀚𑀦𑀁 𑀤𑀻𑀬𑀢𑁂 𑀦𑀺𑀘𑁆𑀘𑀁,_  
_𑀧𑀼𑀜𑁆𑀜𑀧𑁂𑀓𑁆𑀔𑀲𑁆𑀲 𑀚𑀦𑁆𑀢𑀼𑀦𑁄𑁇_  


(307.)

331\. _𑀢𑀺𑀲𑀳𑀲𑁆𑀲𑀸𑀦𑀺 𑀲𑀽𑀤𑀸𑀦𑀺 𑀳𑀺,_  
_𑀆𑀫𑀼𑀢𑁆𑀢𑀫𑀡𑀺𑀓𑀼𑀡𑁆𑀟𑀮𑀸;_  
_𑀅𑀗𑁆𑀓𑀼𑀭𑀁 𑀉𑀧𑀚𑀻𑀯𑀦𑁆𑀢𑀺,_  
_𑀤𑀸𑀦𑁂 𑀬𑀜𑁆𑀜𑀲𑁆𑀲 𑀯𑀸𑀯𑀝𑀸𑁇_  


(308.)

332\. _𑀲𑀝𑁆𑀞𑀺 𑀧𑀼𑀭𑀺𑀲𑀲𑀳𑀲𑁆𑀲𑀸𑀦𑀺,_  
_𑀆𑀫𑀼𑀢𑁆𑀢𑀫𑀡𑀺𑀓𑀼𑀡𑁆𑀟𑀮𑀸;_  
_𑀅𑀗𑁆𑀓𑀼𑀭𑀲𑁆𑀲 𑀫𑀳𑀸𑀤𑀸𑀦𑁂,_  
_𑀓𑀝𑁆𑀞𑀁 𑀨𑀸𑀮𑁂𑀦𑁆𑀢𑀺 𑀫𑀸𑀡𑀯𑀸𑁇_  


(309.)

333\. _𑀲𑁄𑀍𑀅𑀲𑀺𑀢𑁆𑀣𑀺𑀲𑀳𑀲𑁆𑀲𑀸𑀦𑀺,_  
_𑀲𑀩𑁆𑀩𑀸𑀮𑀗𑁆𑀓𑀸𑀭𑀪𑀽𑀲𑀺𑀢𑀸;_  
_𑀅𑀗𑁆𑀓𑀼𑀭𑀲𑁆𑀲 𑀫𑀳𑀸𑀤𑀸𑀦𑁂,_  
_𑀯𑀺𑀥𑀸 𑀧𑀺𑀡𑁆𑀟𑁂𑀦𑁆𑀢𑀺 𑀦𑀸𑀭𑀺𑀬𑁄𑁇_  


(310.)

334\. _𑀲𑁄𑀍𑀅𑀲𑀺𑀢𑁆𑀣𑀺𑀲𑀳𑀲𑁆𑀲𑀸𑀦𑀺,_  
_𑀲𑀩𑁆𑀩𑀸𑀮𑀗𑁆𑀓𑀸𑀭𑀪𑀽𑀲𑀺𑀢𑀸;_  
_𑀅𑀗𑁆𑀓𑀼𑀭𑀲𑁆𑀲 𑀫𑀳𑀸𑀤𑀸𑀦𑁂,_  
_𑀤𑀩𑁆𑀩𑀺𑀕𑀸𑀳𑀸 𑀉𑀧𑀝𑁆𑀞𑀺𑀢𑀸𑁇_  


(311.)

335\. _𑀩𑀳𑀼𑀁 𑀩𑀳𑀽𑀦𑀁 𑀧𑀸𑀤𑀸𑀲𑀺,_  
_𑀘𑀺𑀭𑀁 𑀧𑀸𑀤𑀸𑀲𑀺 𑀔𑀢𑁆𑀢𑀺𑀬𑁄;_  
_𑀲𑀓𑁆𑀓𑀘𑁆𑀘𑀜𑁆𑀘 𑀲𑀳𑀢𑁆𑀣𑀸 𑀘,_  
_𑀘𑀺𑀢𑁆𑀢𑀻𑀓𑀢𑁆𑀯𑀸 𑀧𑀼𑀦𑀧𑁆𑀧𑀼𑀦𑀁𑁇_  


(312.)

336\. _𑀩𑀳𑀽 𑀫𑀸𑀲𑁂 𑀘 𑀧𑀓𑁆𑀔𑁂 𑀘,_  
_𑀉𑀢𑀼𑀲𑀁𑀯𑀘𑁆𑀙𑀭𑀸𑀦𑀺 𑀘;_  
_𑀫𑀳𑀸𑀤𑀸𑀦𑀁 𑀧𑀯𑀢𑁆𑀢𑁂𑀲𑀺,_  
_𑀅𑀗𑁆𑀓𑀼𑀭𑁄 𑀤𑀻𑀖𑀫𑀦𑁆𑀢𑀭𑀁𑁇_  


(313.)

337\. _𑀏𑀯𑀁 𑀤𑀢𑁆𑀯𑀸 𑀬𑀚𑀺𑀢𑁆𑀯𑀸 𑀘,_  
_𑀅𑀗𑁆𑀓𑀼𑀭𑁄 𑀤𑀻𑀖𑀫𑀦𑁆𑀢𑀭𑀁;_  
_𑀲𑁄 𑀳𑀺𑀢𑁆𑀯𑀸 𑀫𑀸𑀦𑀼𑀲𑀁 𑀤𑁂𑀳𑀁,_  
_𑀢𑀸𑀯𑀢𑀺𑀁𑀲𑀽𑀧𑀕𑁄 𑀅𑀳𑀼𑁇_  


(314.)

338\. _𑀓𑀝𑀘𑁆𑀙𑀼𑀪𑀺𑀓𑁆𑀔𑀁 𑀤𑀢𑁆𑀯𑀸𑀦,_  
_𑀅𑀦𑀼𑀭𑀼𑀤𑁆𑀥𑀲𑁆𑀲 𑀇𑀦𑁆𑀤𑀓𑁄;_  
_𑀲𑁄 𑀳𑀺𑀢𑁆𑀯𑀸 𑀫𑀸𑀦𑀼𑀲𑀁 𑀤𑁂𑀳𑀁,_  
_𑀢𑀸𑀯𑀢𑀺𑀁𑀲𑀽𑀧𑀕𑁄 𑀅𑀳𑀼𑁇_  


(315.)

339\. _𑀤𑀲𑀳𑀺 𑀞𑀸𑀦𑁂𑀳𑀺 𑀅𑀗𑁆𑀓𑀼𑀭𑀁,_  
_𑀇𑀦𑁆𑀤𑀓𑁄 𑀅𑀢𑀺𑀭𑁄𑀘𑀢𑀺;_  
_𑀭𑀽𑀧𑁂 𑀲𑀤𑁆𑀤𑁂 𑀭𑀲𑁂 𑀕𑀦𑁆𑀥𑁂,_  
_𑀨𑁄𑀝𑁆𑀞𑀩𑁆𑀩𑁂 𑀘 𑀫𑀦𑁄𑀭𑀫𑁂𑁇_  


(316.)

340\. _𑀆𑀬𑀼𑀦𑀸 𑀬𑀲𑀲𑀸 𑀘𑁂𑀯,_  
_𑀯𑀡𑁆𑀡𑁂𑀦 𑀘 𑀲𑀼𑀔𑁂𑀦 𑀘;_  
_𑀆𑀥𑀺𑀧𑀘𑁆𑀘𑁂𑀦 𑀅𑀗𑁆𑀓𑀼𑀭𑀁,_  
_𑀇𑀦𑁆𑀤𑀓𑁄 𑀅𑀢𑀺𑀭𑁄𑀘𑀢𑀺𑁇_  


341\. ( )

(317.)

342\. _𑀢𑀸𑀯𑀢𑀺𑀁𑀲𑁂 𑀬𑀤𑀸 𑀩𑀼𑀤𑁆𑀥𑁄,_  
_𑀲𑀺𑀮𑀸𑀬𑀁 𑀧𑀡𑁆𑀟𑀼𑀓𑀫𑁆𑀩𑀮𑁂;_  
_𑀧𑀸𑀭𑀺𑀘𑁆𑀙𑀢𑁆𑀢𑀓𑀫𑀽𑀮𑀫𑁆𑀳𑀺,_  
_𑀯𑀺𑀳𑀸𑀲𑀺 𑀧𑀼𑀭𑀺𑀲𑀼𑀢𑁆𑀢𑀫𑁄𑁇_  


(318.)

343\. _𑀤𑀲𑀲𑀼 𑀮𑁄𑀓𑀥𑀸𑀢𑀽𑀲𑀼,_  
_𑀲𑀦𑁆𑀦𑀺𑀧𑀢𑀺𑀢𑁆𑀯𑀸𑀦 𑀤𑁂𑀯𑀢𑀸;_  
_𑀧𑀬𑀺𑀭𑀼𑀧𑀸𑀲𑀦𑁆𑀢𑀺 𑀲𑀫𑁆𑀩𑀼𑀤𑁆𑀥𑀁,_  
_𑀯𑀲𑀦𑁆𑀢𑀁 𑀦𑀕𑀫𑀼𑀤𑁆𑀥𑀦𑀺𑁇_  


(319.)

344\. _𑀦 𑀓𑁄𑀘𑀺 𑀤𑁂𑀯𑁄 𑀯𑀡𑁆𑀡𑁂𑀦,_  
_𑀲𑀫𑁆𑀩𑀼𑀤𑁆𑀥𑀁 𑀅𑀢𑀺𑀭𑁄𑀘𑀢𑀺;_  
_𑀲𑀩𑁆𑀩𑁂 𑀤𑁂𑀯𑁂 𑀅𑀢𑀺𑀓𑁆𑀓𑀫𑁆𑀫,_  
_𑀲𑀫𑁆𑀩𑀼𑀤𑁆𑀥𑁄𑀯 𑀯𑀺𑀭𑁄𑀘𑀢𑀺𑁇_  


(320.)

345\. _𑀬𑁄𑀚𑀦𑀸𑀦𑀺 𑀤𑀲 𑀤𑁆𑀯𑁂 𑀘,_  
_𑀅𑀗𑁆𑀓𑀼𑀭𑁄𑀬𑀁 𑀢𑀤𑀸 𑀅𑀳𑀼;_  
_𑀅𑀯𑀺𑀤𑀽𑀭𑁂𑀯 𑀩𑀼𑀤𑁆𑀥𑀲𑁆𑀲,_  
_𑀇𑀦𑁆𑀤𑀓𑁄 𑀅𑀢𑀺𑀭𑁄𑀘𑀢𑀺𑁇_  


(321.)

346\. _𑀑𑀮𑁄𑀓𑁂𑀢𑁆𑀯𑀸𑀦 𑀲𑀫𑁆𑀩𑀼𑀤𑁆𑀥𑁄,_  
_𑀅𑀗𑁆𑀓𑀼𑀭𑀜𑁆𑀘𑀸𑀧𑀺 𑀇𑀦𑁆𑀤𑀓𑀁;_  
_𑀤𑀓𑁆𑀔𑀺𑀡𑁂𑀬𑁆𑀬𑀁 𑀲𑀫𑁆𑀪𑀸𑀯𑁂𑀦𑁆𑀢𑁄,_  
_𑀇𑀤𑀁 𑀯𑀘𑀦𑀫𑀩𑁆𑀭𑀯𑀺𑁇_  


(322.)

347\. _“𑀫𑀳𑀸𑀤𑀸𑀦𑀁 𑀢𑀬𑀸 𑀤𑀺𑀦𑁆𑀦𑀁,_  
_𑀅𑀗𑁆𑀓𑀼𑀭 𑀤𑀻𑀖𑀫𑀦𑁆𑀢𑀭𑀁;_  
_𑀅𑀢𑀺𑀤𑀽𑀭𑁂 𑀦𑀺𑀲𑀺𑀦𑁆𑀦𑁄𑀲𑀺,_  
_𑀆𑀕𑀘𑁆𑀙 𑀫𑀫 𑀲𑀦𑁆𑀢𑀺𑀓𑁂”𑀢𑀺𑁇_  


(323.)

348\. _𑀘𑁄𑀤𑀺𑀢𑁄 𑀪𑀸𑀯𑀺𑀢𑀢𑁆𑀢𑁂𑀦,_  
_𑀅𑀗𑁆𑀓𑀼𑀭𑁄 𑀇𑀤𑀫𑀩𑁆𑀭𑀯𑀺;_  
_“𑀓𑀺𑀁 𑀫𑀬𑁆𑀳𑀁 𑀢𑁂𑀦 𑀤𑀸𑀦𑁂𑀦,_  
_𑀤𑀓𑁆𑀔𑀺𑀡𑁂𑀬𑁆𑀬𑁂𑀦 𑀲𑀼𑀜𑁆𑀜𑀢𑀁𑁇_  


(324.)

349\. _𑀅𑀬𑀁 𑀲𑁄 𑀇𑀦𑁆𑀤𑀓𑁄 𑀬𑀓𑁆𑀔𑁄,_  
_𑀤𑀚𑁆𑀚𑀸 𑀤𑀸𑀦𑀁 𑀧𑀭𑀺𑀢𑁆𑀢𑀓𑀁;_  
_𑀅𑀢𑀺𑀭𑁄𑀘𑀢𑀺 𑀅𑀫𑁆𑀳𑁂𑀳𑀺,_  
_𑀘𑀦𑁆𑀤𑁄 𑀢𑀸𑀭𑀕𑀡𑁂 𑀬𑀣𑀸”𑀢𑀺𑁇_  


(325.)

350\. _“𑀉𑀚𑁆𑀚𑀗𑁆𑀕𑀮𑁂 𑀬𑀣𑀸 𑀔𑁂𑀢𑁆𑀢𑁂,_  
_𑀩𑀻𑀚𑀁 𑀩𑀳𑀼𑀫𑁆𑀧𑀺 𑀭𑁄𑀧𑀺𑀢𑀁;_  
_𑀦 𑀯𑀺𑀧𑀼𑀮𑀨𑀮𑀁 𑀳𑁄𑀢𑀺,_  
_𑀦𑀧𑀺 𑀢𑁄𑀲𑁂𑀢𑀺 𑀓𑀲𑁆𑀲𑀓𑀁𑁇_  


(326.)

351\. _𑀢𑀣𑁂𑀯 𑀤𑀸𑀦𑀁 𑀩𑀳𑀼𑀓𑀁,_  
_𑀤𑀼𑀲𑁆𑀲𑀻𑀮𑁂𑀲𑀼 𑀧𑀢𑀺𑀝𑁆𑀞𑀺𑀢𑀁;_  
_𑀦 𑀯𑀺𑀧𑀼𑀮𑀨𑀮𑀁 𑀳𑁄𑀢𑀺,_  
_𑀦𑀧𑀺 𑀢𑁄𑀲𑁂𑀢𑀺 𑀤𑀸𑀬𑀓𑀁𑁇_  


(327.)

352\. _𑀬𑀣𑀸𑀧𑀺 𑀪𑀤𑁆𑀤𑀓𑁂 𑀔𑁂𑀢𑁆𑀢𑁂,_  
_𑀩𑀻𑀚𑀁 𑀅𑀧𑁆𑀧𑀫𑁆𑀧𑀺 𑀭𑁄𑀧𑀺𑀢𑀁;_  
_𑀲𑀫𑁆𑀫𑀸 𑀥𑀸𑀭𑀁 𑀧𑀯𑁂𑀘𑁆𑀙𑀦𑁆𑀢𑁂,_  
_𑀨𑀮𑀁 𑀢𑁄𑀲𑁂𑀢𑀺 𑀓𑀲𑁆𑀲𑀓𑀁𑁇_  


(328.)

353\. _𑀢𑀣𑁂𑀯 𑀲𑀻𑀮𑀯𑀦𑁆𑀢𑁂𑀲𑀼,_  
_𑀕𑀼𑀡𑀯𑀦𑁆𑀢𑁂𑀲𑀼 𑀢𑀸𑀤𑀺𑀲𑀼;_  
_𑀅𑀧𑁆𑀧𑀓𑀫𑁆𑀧𑀺 𑀓𑀢𑀁 𑀓𑀸𑀭𑀁,_  
_𑀧𑀼𑀜𑁆𑀜𑀁 𑀳𑁄𑀢𑀺 𑀫𑀳𑀧𑁆𑀨𑀮𑀦𑁆”𑀢𑀺𑁇_  


(329.)

354\. _𑀯𑀺𑀘𑁂𑀬𑁆𑀬 𑀤𑀸𑀦𑀁 𑀤𑀸𑀢𑀩𑁆𑀩𑀁,_  
_𑀬𑀢𑁆𑀣 𑀤𑀺𑀦𑁆𑀦𑀁 𑀫𑀳𑀧𑁆𑀨𑀮𑀁;_  
_𑀯𑀺𑀘𑁂𑀬𑁆𑀬 𑀤𑀸𑀦𑀁 𑀤𑀢𑁆𑀯𑀸𑀦,_  
_𑀲𑀕𑁆𑀕𑀁 𑀕𑀘𑁆𑀙𑀦𑁆𑀢𑀺 𑀤𑀸𑀬𑀓𑀸𑁇_  


(330.)

355\. _𑀯𑀺𑀘𑁂𑀬𑁆𑀬 𑀤𑀸𑀦𑀁 𑀲𑀼𑀕𑀢𑀧𑁆𑀧𑀲𑀢𑁆𑀣𑀁,_  
_𑀬𑁂 𑀤𑀓𑁆𑀔𑀺𑀡𑁂𑀬𑁆𑀬𑀸 𑀇𑀥 𑀚𑀻𑀯𑀮𑁄𑀓𑁂;_  
_𑀏𑀢𑁂𑀲𑀼 𑀤𑀺𑀦𑁆𑀦𑀸𑀦𑀺 𑀫𑀳𑀧𑁆𑀨𑀮𑀸𑀦𑀺,_  
_𑀩𑀻𑀚𑀸𑀦𑀺 𑀯𑀼𑀢𑁆𑀢𑀸𑀦𑀺 𑀬𑀣𑀸 𑀲𑀼𑀔𑁂𑀢𑁆𑀢𑁂𑀢𑀺𑁇_  


---

356\. 𑀅𑀗𑁆𑀓𑀼𑀭𑀧𑁂𑀢𑀯𑀢𑁆𑀣𑀼 𑀦𑀯𑀫𑀁𑁇



[Go to previous page (2.8 Cūḷaseṭṭhipetavatthu)](2.8.md) / [Go to parent page (2 Ubbarivagga)](../2.md) / [Go to next page (2.10 Uttaramātupetivatthu)](2.10.md)


