
[Home](/) / [19Pv Petavatthupāḷi](/tipitaka/19Pv.md) / [2 Ubbarivagga](/tipitaka/19Pv/2.md)

# 𑁨𑁇𑁩 𑀫𑀢𑁆𑀢𑀸𑀧𑁂𑀢𑀺𑀯𑀢𑁆𑀣𑀼

### 𑀉𑀩𑁆𑀩𑀭𑀺𑀯𑀕𑁆𑀕

### 𑀫𑀢𑁆𑀢𑀸𑀧𑁂𑀢𑀺𑀯𑀢𑁆𑀣𑀼

(134.)

152. _“𑀦𑀕𑁆𑀕𑀸 𑀤𑀼𑀩𑁆𑀩𑀡𑁆𑀡𑀭𑀽𑀧𑀸𑀲𑀺,_  
_𑀓𑀺𑀲𑀸 𑀥𑀫𑀦𑀺𑀲𑀦𑁆𑀣𑀢𑀸;_  
_𑀉𑀧𑁆𑀨𑀸𑀲𑀼𑀮𑀺𑀓𑁂 𑀓𑀺𑀲𑀺𑀓𑁂,_  
_𑀓𑀸 𑀦𑀼 𑀢𑁆𑀯𑀁 𑀇𑀥 𑀢𑀺𑀝𑁆𑀞𑀲𑀻”𑀢𑀺𑁇_  


(135.)

153. _“𑀅𑀳𑀁 𑀫𑀢𑁆𑀢𑀸 𑀢𑀼𑀯𑀁 𑀢𑀺𑀲𑁆𑀲𑀸,_  
_𑀲𑀧𑀢𑁆𑀢𑀻 𑀢𑁂 𑀧𑀼𑀭𑁂 𑀅𑀳𑀼𑀁;_  
_𑀧𑀸𑀧𑀓𑀫𑁆𑀫𑀁 𑀓𑀭𑀺𑀢𑁆𑀯𑀸𑀦,_  
_𑀧𑁂𑀢𑀮𑁄𑀓𑀁 𑀇𑀢𑁄 𑀕𑀢𑀸”𑀢𑀺𑁇_  


(136.)

154. _“𑀓𑀺𑀁 𑀦𑀼 𑀓𑀸𑀬𑁂𑀦 𑀯𑀸𑀘𑀸𑀬,_  
_𑀫𑀦𑀲𑀸 𑀤𑀼𑀓𑁆𑀓𑀝𑀁 𑀓𑀢𑀁;_  
_𑀓𑀺𑀲𑁆𑀲 𑀓𑀫𑁆𑀫𑀯𑀺𑀧𑀸𑀓𑁂𑀦,_  
_𑀧𑁂𑀢𑀮𑁄𑀓𑀁 𑀇𑀢𑁄 𑀕𑀢𑀸”𑀢𑀺𑁇_  


(137.)

155. _“𑀘𑀡𑁆𑀟𑀻 𑀘 𑀨𑀭𑀼𑀲𑀸 𑀘𑀸𑀲𑀺𑀁,_  
_𑀇𑀲𑁆𑀲𑀼𑀓𑀻 𑀫𑀘𑁆𑀙𑀭𑀻 𑀲𑀞𑀸;_  
_𑀢𑀸𑀳𑀁 𑀤𑀼𑀭𑀼𑀢𑁆𑀢𑀁 𑀯𑀢𑁆𑀯𑀸𑀦,_  
_𑀧𑁂𑀢𑀮𑁄𑀓𑀁 𑀇𑀢𑁄 𑀕𑀢𑀸”𑀢𑀺𑁇_  


(138.)

156. _“𑀲𑀩𑁆𑀩𑀁 𑀅𑀳𑀫𑁆𑀧𑀺 𑀚𑀸𑀦𑀸𑀫𑀺,_  
_𑀬𑀣𑀸 𑀢𑁆𑀯𑀁 𑀘𑀡𑁆𑀟𑀺𑀓𑀸 𑀅𑀳𑀼;_  
_𑀅𑀜𑁆𑀜𑀜𑁆𑀘 𑀔𑁄 𑀢𑀁 𑀧𑀼𑀘𑁆𑀙𑀸𑀫𑀺,_  
_𑀓𑁂𑀦𑀸𑀲𑀺 𑀧𑀁𑀲𑀼𑀓𑀼𑀦𑁆𑀣𑀺𑀢𑀸”𑀢𑀺𑁇_  


(139.)

157. _“𑀲𑀻𑀲𑀁𑀦𑁆𑀳𑀸𑀢𑀸 𑀢𑀼𑀯𑀁 𑀆𑀲𑀺,_  
_𑀲𑀼𑀘𑀺𑀯𑀢𑁆𑀣𑀸 𑀅𑀮𑀗𑁆𑀓𑀢𑀸;_  
_𑀅𑀳𑀜𑁆𑀘 𑀔𑁄 𑀅𑀥𑀺𑀫𑀢𑁆𑀢𑀁,_  
_𑀲𑀫𑀮𑀗𑁆𑀓𑀢𑀢𑀭𑀸 𑀢𑀬𑀸𑁇_  


(140.)

158. _𑀢𑀲𑁆𑀲𑀸 𑀫𑁂 𑀧𑁂𑀓𑁆𑀔𑀫𑀸𑀦𑀸𑀬,_  
_𑀲𑀸𑀫𑀺𑀓𑁂𑀦 𑀲𑀫𑀦𑁆𑀢𑀬𑀺;_  
_𑀢𑀢𑁄 𑀫𑁂 𑀇𑀲𑁆𑀲𑀸 𑀯𑀺𑀧𑀼𑀮𑀸,_  
_𑀓𑁄𑀥𑁄 𑀫𑁂 𑀲𑀫𑀚𑀸𑀬𑀣𑁇_  


(141.)

159. _𑀢𑀢𑁄 𑀧𑀁𑀲𑀼𑀁 𑀕𑀳𑁂𑀢𑁆𑀯𑀸𑀦,_  
_𑀧𑀁𑀲𑀼𑀦𑀸 𑀢𑀁 𑀳𑀺 𑀑𑀓𑀺𑀭𑀺𑀁;_  
_𑀢𑀲𑁆𑀲 𑀓𑀫𑁆𑀫𑀯𑀺𑀧𑀸𑀓𑁂𑀦,_  
_𑀢𑁂𑀦𑀫𑁆𑀳𑀺 𑀧𑀁𑀲𑀼𑀓𑀼𑀦𑁆𑀣𑀺𑀢𑀸”𑀢𑀺𑁇_  


(142.)

160. _“𑀲𑀩𑁆𑀩𑀁 𑀅𑀳𑀫𑁆𑀧𑀺 𑀚𑀸𑀦𑀸𑀫𑀺,_  
_𑀧𑀁𑀲𑀼𑀦𑀸 𑀫𑀁 𑀢𑁆𑀯𑀫𑁄𑀓𑀺𑀭𑀺;_  
_𑀅𑀜𑁆𑀜𑀜𑁆𑀘 𑀔𑁄 𑀢𑀁 𑀧𑀼𑀘𑁆𑀙𑀸𑀫𑀺,_  
_𑀓𑁂𑀦 𑀔𑀚𑁆𑀚𑀲𑀺 𑀓𑀘𑁆𑀙𑀼𑀬𑀸”𑀢𑀺𑁇_  


(143.)

161. _“𑀪𑁂𑀲𑀚𑁆𑀚𑀳𑀸𑀭𑀻 𑀉𑀪𑀬𑁄,_  
_𑀯𑀦𑀦𑁆𑀢𑀁 𑀅𑀕𑀫𑀺𑀫𑁆𑀳𑀲𑁂;_  
_𑀢𑁆𑀯𑀜𑁆𑀘 𑀪𑁂𑀲𑀚𑁆𑀚𑀫𑀸𑀳𑀭𑀺,_  
_𑀅𑀳𑀜𑁆𑀘 𑀓𑀧𑀺𑀓𑀘𑁆𑀙𑀼𑀦𑁄𑁇_  


(144.)

162. _𑀢𑀲𑁆𑀲𑀸 𑀢𑁆𑀬𑀸𑀚𑀸𑀦𑀫𑀸𑀦𑀸𑀬,_  
_𑀲𑁂𑀬𑁆𑀬𑀁 𑀢𑁆𑀬𑀸𑀳𑀁 𑀲𑀫𑁄𑀓𑀺𑀭𑀺𑀁;_  
_𑀢𑀲𑁆𑀲 𑀓𑀫𑁆𑀫𑀯𑀺𑀧𑀸𑀓𑁂𑀦,_  
_𑀢𑁂𑀦 𑀔𑀚𑁆𑀚𑀸𑀫𑀺 𑀓𑀘𑁆𑀙𑀼𑀬𑀸”𑀢𑀺𑁇_  


(145.)

163. _“𑀲𑀩𑁆𑀩𑀁 𑀅𑀳𑀫𑁆𑀧𑀺 𑀚𑀸𑀦𑀸𑀫𑀺,_  
_𑀲𑁂𑀬𑁆𑀬𑀁 𑀫𑁂 𑀢𑁆𑀯𑀁 𑀲𑀫𑁄𑀓𑀺𑀭𑀺;_  
_𑀅𑀜𑁆𑀜𑀜𑁆𑀘 𑀔𑁄 𑀢𑀁 𑀧𑀼𑀘𑁆𑀙𑀸𑀫𑀺,_  
_𑀓𑁂𑀦𑀸𑀲𑀺 𑀦𑀕𑁆𑀕𑀺𑀬𑀸 𑀢𑀼𑀯𑀦𑁆”𑀢𑀺𑁇_  


(146.)

164. _“𑀲𑀳𑀸𑀬𑀸𑀦𑀁 𑀲𑀫𑀬𑁄 𑀆𑀲𑀺,_  
_𑀜𑀸𑀢𑀻𑀦𑀁 𑀲𑀫𑀺𑀢𑀻 𑀅𑀳𑀼;_  
_𑀢𑁆𑀯𑀜𑁆𑀘 𑀆𑀫𑀦𑁆𑀢𑀺𑀢𑀸 𑀆𑀲𑀺,_  
_𑀲𑀲𑀸𑀫𑀺𑀦𑀻 𑀦𑁄 𑀘 𑀔𑁄 𑀅𑀳𑀁𑁇_  


(147.)

165. _𑀢𑀲𑁆𑀲𑀸 𑀢𑁆𑀬𑀸𑀚𑀸𑀦𑀫𑀸𑀦𑀸𑀬,_  
_𑀤𑀼𑀲𑁆𑀲𑀁 𑀢𑁆𑀬𑀸𑀳𑀁 𑀅𑀧𑀸𑀦𑀼𑀤𑀺𑀁;_  
_𑀢𑀲𑁆𑀲 𑀓𑀫𑁆𑀫𑀯𑀺𑀧𑀸𑀓𑁂𑀦,_  
_𑀢𑁂𑀦𑀫𑁆𑀳𑀺 𑀦𑀕𑁆𑀕𑀺𑀬𑀸 𑀅𑀳𑀦𑁆”𑀢𑀺𑁇_  


(148.)

166. _“𑀲𑀩𑁆𑀩𑀁 𑀅𑀳𑀫𑁆𑀧𑀺 𑀚𑀸𑀦𑀸𑀫𑀺,_  
_𑀤𑀼𑀲𑁆𑀲𑀁 𑀫𑁂 𑀢𑁆𑀯𑀁 𑀅𑀧𑀸𑀦𑀼𑀤𑀺;_  
_𑀅𑀜𑁆𑀜𑀜𑁆𑀘 𑀔𑁄 𑀢𑀁 𑀧𑀼𑀘𑁆𑀙𑀸𑀫𑀺,_  
_𑀓𑁂𑀦𑀸𑀲𑀺 𑀕𑀽𑀣𑀕𑀦𑁆𑀥𑀺𑀦𑀻”𑀢𑀺𑁇_  


(149.)

167. _“𑀢𑀯 𑀕𑀦𑁆𑀥𑀜𑁆𑀘 𑀫𑀸𑀮𑀜𑁆𑀘,_  
_𑀧𑀘𑁆𑀘𑀕𑁆𑀖𑀜𑁆𑀘 𑀯𑀺𑀮𑁂𑀧𑀦𑀁;_  
_𑀕𑀽𑀣𑀓𑀽𑀧𑁂 𑀅𑀢𑀸𑀭𑁂𑀲𑀺𑀁,_  
_𑀢𑀁 𑀧𑀸𑀧𑀁 𑀧𑀓𑀢𑀁 𑀫𑀬𑀸;_  
_𑀢𑀲𑁆𑀲 𑀓𑀫𑁆𑀫𑀯𑀺𑀧𑀸𑀓𑁂𑀦,_  
_𑀢𑁂𑀦𑀫𑁆𑀳𑀺 𑀕𑀽𑀣𑀕𑀦𑁆𑀥𑀺𑀦𑀻”𑀢𑀺𑁇_  


(150.)

168. _“𑀲𑀩𑁆𑀩𑀁 𑀅𑀳𑀫𑁆𑀧𑀺 𑀚𑀸𑀦𑀸𑀫𑀺,_  
_𑀢𑀁 𑀧𑀸𑀧𑀁 𑀧𑀓𑀢𑀁 𑀢𑀬𑀸;_  
_𑀅𑀜𑁆𑀜𑀜𑁆𑀘 𑀔𑁄 𑀢𑀁 𑀧𑀼𑀘𑁆𑀙𑀸𑀫𑀺,_  
_𑀓𑁂𑀦𑀸𑀲𑀺 𑀤𑀼𑀕𑁆𑀕𑀢𑀸 𑀢𑀼𑀯𑀦𑁆”𑀢𑀺𑁇_  


(151.)

169. _“𑀉𑀪𑀺𑀦𑁆𑀦𑀁 𑀲𑀫𑀓𑀁 𑀆𑀲𑀺,_  
_𑀬𑀁 𑀕𑁂𑀳𑁂 𑀯𑀺𑀚𑁆𑀚𑀢𑁂 𑀥𑀦𑀁;_  
_𑀲𑀦𑁆𑀢𑁂𑀲𑀼 𑀤𑁂𑀬𑁆𑀬𑀥𑀫𑁆𑀫𑁂𑀲𑀼,_  
_𑀤𑀻𑀧𑀁 𑀦𑀸𑀓𑀸𑀲𑀺𑀫𑀢𑁆𑀢𑀦𑁄;_  
_𑀢𑀲𑁆𑀲 𑀓𑀫𑁆𑀫𑀯𑀺𑀧𑀸𑀓𑁂𑀦,_  
_𑀢𑁂𑀦𑀫𑁆𑀳𑀺 𑀤𑀼𑀕𑁆𑀕𑀢𑀸 𑀅𑀳𑀁𑁇_  


(152.)

170. _𑀢𑀤𑁂𑀯 𑀫𑀁 𑀢𑁆𑀯𑀁 𑀅𑀯𑀘,_  
_‘𑀧𑀸𑀧𑀓𑀫𑁆𑀫𑀁 𑀦𑀺𑀲𑁂𑀯𑀲𑀺;_  
_𑀦 𑀳𑀺 𑀧𑀸𑀧𑁂𑀳𑀺 𑀓𑀫𑁆𑀫𑁂𑀳𑀺,_  
_𑀲𑀼𑀮𑀪𑀸 𑀳𑁄𑀢𑀺 𑀲𑀼𑀕𑁆𑀕𑀢𑀻’”𑀢𑀺𑁇_  


(153.)

171. _“𑀯𑀸𑀫𑀢𑁄 𑀫𑀁 𑀢𑁆𑀯𑀁 𑀧𑀘𑁆𑀘𑁂𑀲𑀺,_  
_𑀅𑀣𑁄𑀧𑀺 𑀫𑀁 𑀉𑀲𑀽𑀬𑀲𑀺;_  
_𑀧𑀲𑁆𑀲 𑀧𑀸𑀧𑀸𑀦𑀁 𑀓𑀫𑁆𑀫𑀸𑀦𑀁,_  
_𑀯𑀺𑀧𑀸𑀓𑁄 𑀳𑁄𑀢𑀺 𑀬𑀸𑀤𑀺𑀲𑁄𑁇_  


(154.)

172. _𑀢𑁂 𑀖𑀭𑀸 𑀢𑀸 𑀘 𑀤𑀸𑀲𑀺𑀬𑁄,_  
_𑀢𑀸𑀦𑁂𑀯𑀸𑀪𑀭𑀡𑀸𑀦𑀺𑀫𑁂;_  
_𑀢𑁂 𑀅𑀜𑁆𑀜𑁂 𑀧𑀭𑀺𑀘𑀸𑀭𑁂𑀦𑁆𑀢𑀺,_  
_𑀦 𑀪𑁄𑀕𑀸 𑀳𑁄𑀦𑁆𑀢𑀺 𑀲𑀲𑁆𑀲𑀢𑀸𑁇_  


(155.)

173. _𑀇𑀤𑀸𑀦𑀺 𑀪𑀽𑀢𑀲𑁆𑀲 𑀧𑀺𑀢𑀸,_  
_𑀆𑀧𑀡𑀸 𑀕𑁂𑀳𑀫𑁂𑀳𑀺𑀢𑀺;_  
_𑀅𑀧𑁆𑀧𑁂𑀯 𑀢𑁂 𑀤𑀤𑁂 𑀓𑀺𑀜𑁆𑀘𑀺,_  
_𑀫𑀸 𑀲𑀼 𑀢𑀸𑀯 𑀇𑀢𑁄 𑀅𑀕𑀸”𑀢𑀺𑁇_  


(156.)

174. _“𑀦𑀕𑁆𑀕𑀸 𑀤𑀼𑀩𑁆𑀩𑀡𑁆𑀡𑀭𑀽𑀧𑀸𑀫𑁆𑀳𑀺,_  
_𑀓𑀺𑀲𑀸 𑀥𑀫𑀦𑀺𑀲𑀦𑁆𑀣𑀢𑀸;_  
_𑀓𑁄𑀧𑀻𑀦𑀫𑁂𑀢𑀁 𑀇𑀢𑁆𑀣𑀻𑀦𑀁,_  
_𑀫𑀸 𑀫𑀁 𑀪𑀽𑀢𑀧𑀺𑀢𑀸𑀤𑁆𑀤𑀲𑀸”𑀢𑀺𑁇_  


(157.)

175. _“𑀳𑀦𑁆𑀤 𑀓𑀺𑀁 𑀯𑀸 𑀢𑁆𑀬𑀸𑀳𑀁 𑀤𑀫𑁆𑀫𑀺,_  
_𑀓𑀺𑀁 𑀯𑀸 𑀢𑁂𑀥 𑀓𑀭𑁄𑀫𑀳𑀁;_  
_𑀬𑁂𑀦 𑀢𑁆𑀯𑀁 𑀲𑀼𑀔𑀺𑀢𑀸 𑀅𑀲𑁆𑀲,_  
_𑀲𑀩𑁆𑀩𑀓𑀸𑀫𑀲𑀫𑀺𑀤𑁆𑀥𑀺𑀦𑀻”𑀢𑀺𑁇_  


(158.)

176. _“𑀘𑀢𑁆𑀢𑀸𑀭𑁄 𑀪𑀺𑀓𑁆𑀔𑀽 𑀲𑀁𑀖𑀢𑁄,_  
_𑀘𑀢𑁆𑀢𑀸𑀭𑁄 𑀧𑀦 𑀧𑀼𑀕𑁆𑀕𑀮𑁂;_  
_𑀅𑀝𑁆𑀞 𑀪𑀺𑀓𑁆𑀔𑀽 𑀪𑁄𑀚𑀬𑀺𑀢𑁆𑀯𑀸,_  
_𑀫𑀫 𑀤𑀓𑁆𑀔𑀺𑀡𑀫𑀸𑀤𑀺𑀲;_  
_𑀢𑀤𑀸𑀳𑀁 𑀲𑀼𑀔𑀺𑀢𑀸 𑀳𑁂𑀲𑁆𑀲𑀁,_  
_𑀲𑀩𑁆𑀩𑀓𑀸𑀫𑀲𑀫𑀺𑀤𑁆𑀥𑀺𑀦𑀻”𑀢𑀺𑁇_  


(159.)

177. _𑀲𑀸𑀥𑀽𑀢𑀺 𑀲𑀸 𑀧𑀝𑀺𑀲𑁆𑀲𑀼𑀢𑁆𑀯𑀸,_  
_𑀪𑁄𑀚𑀬𑀺𑀢𑁆𑀯𑀸𑀝𑁆𑀞 𑀪𑀺𑀓𑁆𑀔𑀯𑁄;_  
_𑀯𑀢𑁆𑀣𑁂𑀳𑀘𑁆𑀙𑀸𑀤𑀬𑀺𑀢𑁆𑀯𑀸𑀦,_  
_𑀢𑀲𑁆𑀲𑀸 𑀤𑀓𑁆𑀔𑀺𑀡𑀫𑀸𑀤𑀺𑀲𑀻𑁇_  


(160.)

178. _𑀲𑀫𑀦𑀦𑁆𑀢𑀭𑀸𑀦𑀼𑀤𑁆𑀤𑀺𑀝𑁆𑀞𑁂,_  
_𑀯𑀺𑀧𑀸𑀓𑁄 𑀉𑀤𑀧𑀚𑁆𑀚𑀣;_  
_𑀪𑁄𑀚𑀦𑀘𑁆𑀙𑀸𑀤𑀦𑀧𑀸𑀦𑀻𑀬𑀁,_  
_𑀤𑀓𑁆𑀔𑀺𑀡𑀸𑀬 𑀇𑀤𑀁 𑀨𑀮𑀁𑁇_  


(161.)

179. _𑀢𑀢𑁄 𑀲𑀼𑀤𑁆𑀥𑀸 𑀲𑀼𑀘𑀺𑀯𑀲𑀦𑀸,_  
_𑀓𑀸𑀲𑀺𑀓𑀼𑀢𑁆𑀢𑀫𑀥𑀸𑀭𑀺𑀦𑀻;_  
_𑀯𑀺𑀘𑀺𑀢𑁆𑀢𑀯𑀢𑁆𑀣𑀸𑀪𑀭𑀡𑀸,_  
_𑀲𑀧𑀢𑁆𑀢𑀺𑀁 𑀉𑀧𑀲𑀗𑁆𑀓𑀫𑀺𑁇_  


(162.)

180. _“𑀅𑀪𑀺𑀓𑁆𑀓𑀦𑁆𑀢𑁂𑀦 𑀯𑀡𑁆𑀡𑁂𑀦,_  
_𑀬𑀸 𑀢𑁆𑀯𑀁 𑀢𑀺𑀝𑁆𑀞𑀲𑀺 𑀤𑁂𑀯𑀢𑁂;_  
_𑀑𑀪𑀸𑀲𑁂𑀦𑁆𑀢𑀻 𑀤𑀺𑀲𑀸 𑀲𑀩𑁆𑀩𑀸,_  
_𑀑𑀲𑀥𑀻 𑀯𑀺𑀬 𑀢𑀸𑀭𑀓𑀸𑁇_  


(163.)

181. _𑀓𑁂𑀦 𑀢𑁂𑀢𑀸𑀤𑀺𑀲𑁄 𑀯𑀡𑁆𑀡𑁄,_  
_𑀓𑁂𑀦 𑀢𑁂 𑀇𑀥 𑀫𑀺𑀚𑁆𑀛𑀢𑀺;_  
_𑀉𑀧𑁆𑀧𑀚𑁆𑀚𑀦𑁆𑀢𑀺 𑀘 𑀢𑁂 𑀪𑁄𑀕𑀸,_  
_𑀬𑁂 𑀓𑁂𑀘𑀺 𑀫𑀦𑀲𑁄 𑀧𑀺𑀬𑀸𑁇_  


(164.)

182. _𑀧𑀼𑀘𑁆𑀙𑀸𑀫𑀺 𑀢𑀁 𑀤𑁂𑀯𑀺 𑀫𑀳𑀸𑀦𑀼𑀪𑀸𑀯𑁂,_  
_𑀫𑀦𑀼𑀲𑁆𑀲𑀪𑀽𑀢𑀸 𑀓𑀺𑀫𑀓𑀸𑀲𑀺 𑀧𑀼𑀜𑁆𑀜𑀁;_  
_𑀓𑁂𑀦𑀸𑀲𑀺 𑀏𑀯𑀁 𑀚𑀮𑀺𑀢𑀸𑀦𑀼𑀪𑀸𑀯𑀸,_  
_𑀯𑀡𑁆𑀡𑁄 𑀘 𑀢𑁂 𑀲𑀩𑁆𑀩𑀤𑀺𑀲𑀸 𑀧𑀪𑀸𑀲𑀢𑀻”𑀢𑀺𑁇_  


(165.)

183. _“𑀅𑀳𑀁 𑀫𑀢𑁆𑀢𑀸 𑀢𑀼𑀯𑀁 𑀢𑀺𑀲𑁆𑀲𑀸,_  
_𑀲𑀧𑀢𑁆𑀢𑀻 𑀢𑁂 𑀧𑀼𑀭𑁂 𑀅𑀳𑀼𑀁;_  
_𑀧𑀸𑀧𑀓𑀫𑁆𑀫𑀁 𑀓𑀭𑀺𑀢𑁆𑀯𑀸𑀦,_  
_𑀧𑁂𑀢𑀮𑁄𑀓𑀁 𑀇𑀢𑁄 𑀕𑀢𑀸𑁇_  


(166.)

184. _𑀢𑀯 𑀤𑀺𑀦𑁆𑀦𑁂𑀦 𑀤𑀸𑀦𑁂𑀦,_  
_𑀫𑁄𑀤𑀸𑀫𑀺 𑀅𑀓𑀼𑀢𑁄𑀪𑀬𑀸;_  
_𑀘𑀺𑀭𑀁 𑀚𑀻𑀯𑀸𑀳𑀺 𑀪𑀕𑀺𑀦𑀺,_  
_𑀲𑀳 𑀲𑀩𑁆𑀩𑁂𑀳𑀺 𑀜𑀸𑀢𑀺𑀪𑀺;_  
_𑀅𑀲𑁄𑀓𑀁 𑀯𑀺𑀭𑀚𑀁 𑀞𑀸𑀦𑀁,_  
_𑀆𑀯𑀸𑀲𑀁 𑀯𑀲𑀯𑀢𑁆𑀢𑀺𑀦𑀁𑁇_  


(167.)

185. _𑀇𑀥 𑀥𑀫𑁆𑀫𑀁 𑀘𑀭𑀺𑀢𑁆𑀯𑀸𑀦,_  
_𑀤𑀸𑀦𑀁 𑀤𑀢𑁆𑀯𑀸𑀦 𑀲𑁄𑀪𑀦𑁂;_  
_𑀯𑀺𑀦𑁂𑀬𑁆𑀬 𑀫𑀘𑁆𑀙𑁂𑀭𑀫𑀮𑀁 𑀲𑀫𑀽𑀮𑀁,_  
_𑀅𑀦𑀺𑀦𑁆𑀤𑀺𑀢𑀸 𑀲𑀕𑁆𑀕𑀫𑀼𑀧𑁂𑀳𑀺 𑀞𑀸𑀦𑀦𑁆”𑀢𑀺𑁇_  


---

186. 𑀫𑀢𑁆𑀢𑀸𑀧𑁂𑀢𑀺𑀯𑀢𑁆𑀣𑀼 𑀢𑀢𑀺𑀬𑀁𑁇



[Go to previous page (2.2 Sāriputtattheramātupetivatthu)](/tipitaka/19Pv/2/2.2.md) / [Go to parent page (2 Ubbarivagga)](/tipitaka/19Pv/2.md) / [Go to next page (2.4 Nandāpetivatthu)](/tipitaka/19Pv/2/2.4.md)


