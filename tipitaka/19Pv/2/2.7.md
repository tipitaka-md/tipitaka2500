
[Home](/) / [19Pv Petavatthupāḷi](...md) / [2 Ubbarivagga](../19Pv/2.md)

# 𑁨𑁇𑁭 𑀥𑀦𑀧𑀸𑀮𑀲𑁂𑀝𑁆𑀞𑀺𑀧𑁂𑀢𑀯𑀢𑁆𑀣𑀼

* 𑀉𑀩𑁆𑀩𑀭𑀺𑀯𑀕𑁆𑀕

* 𑀥𑀦𑀧𑀸𑀮𑀲𑁂𑀝𑁆𑀞𑀺𑀧𑁂𑀢𑀯𑀢𑁆𑀣𑀼

(227.)

249\. _“𑀦𑀕𑁆𑀕𑁄 𑀤𑀼𑀩𑁆𑀩𑀡𑁆𑀡𑀭𑀽𑀧𑁄𑀲𑀺,_  
_𑀓𑀺𑀲𑁄 𑀥𑀫𑀦𑀺𑀲𑀦𑁆𑀣𑀢𑁄;_  
_𑀉𑀧𑁆𑀨𑀸𑀲𑀼𑀮𑀺𑀓𑁄 𑀓𑀺𑀲𑀺𑀓𑁄,_  
_𑀓𑁄 𑀦𑀼 𑀢𑁆𑀯𑀫𑀲𑀺 𑀫𑀸𑀭𑀺𑀲”𑁇_  


(228.)

250\. _“𑀅𑀳𑀁 𑀪𑀤𑀦𑁆𑀢𑁂 𑀧𑁂𑀢𑁄𑀫𑁆𑀳𑀺,_  
_𑀤𑀼𑀕𑁆𑀕𑀢𑁄 𑀬𑀫𑀮𑁄𑀓𑀺𑀓𑁄;_  
_𑀧𑀸𑀧𑀓𑀫𑁆𑀫𑀁 𑀓𑀭𑀺𑀢𑁆𑀯𑀸𑀦,_  
_𑀧𑁂𑀢𑀮𑁄𑀓𑀁 𑀇𑀢𑁄 𑀕𑀢𑁄”𑁇_  


(229.)

251\. _“𑀓𑀺𑀁 𑀦𑀼 𑀓𑀸𑀬𑁂𑀦 𑀯𑀸𑀘𑀸𑀬,_  
_𑀫𑀦𑀲𑀸 𑀤𑀼𑀓𑁆𑀓𑀝𑀁 𑀓𑀢𑀁;_  
_𑀓𑀺𑀲𑁆𑀲 𑀓𑀫𑁆𑀫𑀯𑀺𑀧𑀸𑀓𑁂𑀦,_  
_𑀧𑁂𑀢𑀮𑁄𑀓𑀁 𑀇𑀢𑁄 𑀕𑀢𑁄”𑁇_  


(230.)

252\. _“𑀦𑀕𑀭𑀁 𑀅𑀢𑁆𑀣𑀺 𑀧𑀡𑁆𑀡𑀸𑀦𑀁,_  
_𑀏𑀭𑀓𑀘𑁆𑀙𑀦𑁆𑀢𑀺 𑀯𑀺𑀲𑁆𑀲𑀼𑀢𑀁;_  
_𑀢𑀢𑁆𑀣 𑀲𑁂𑀝𑁆𑀞𑀺 𑀧𑀼𑀭𑁂 𑀆𑀲𑀺𑀁,_  
_𑀥𑀦𑀧𑀸𑀮𑁄𑀢𑀺 𑀫𑀁 𑀯𑀺𑀤𑀽𑁇_  


(231.)

253\. _𑀅𑀲𑀻𑀢𑀺 𑀲𑀓𑀝𑀯𑀸𑀳𑀸𑀦𑀁,_  
_𑀳𑀺𑀭𑀜𑁆𑀜𑀲𑁆𑀲 𑀅𑀳𑁄𑀲𑀺 𑀫𑁂;_  
_𑀧𑀳𑀽𑀢𑀁 𑀫𑁂 𑀚𑀸𑀢𑀭𑀽𑀧𑀁,_  
_𑀫𑀼𑀢𑁆𑀢𑀸 𑀯𑁂𑀍𑀉𑀭𑀺𑀬𑀸 𑀩𑀳𑀽𑁇_  


(232.)

254\. _𑀢𑀸𑀯 𑀫𑀳𑀤𑁆𑀥𑀦𑀲𑁆𑀲𑀸𑀧𑀺,_  
_𑀦 𑀫𑁂 𑀤𑀸𑀢𑀼𑀁 𑀧𑀺𑀬𑀁 𑀅𑀳𑀼;_  
_𑀧𑀺𑀤𑀳𑀺𑀢𑁆𑀯𑀸 𑀤𑁆𑀯𑀸𑀭𑀁 𑀪𑀼𑀜𑁆𑀚𑀺𑀁,_  
_𑀫𑀸 𑀫𑀁 𑀬𑀸𑀘𑀦𑀓𑀸𑀤𑁆𑀤𑀲𑀼𑀁𑁇_  


(233.)

255\. _𑀅𑀲𑁆𑀲𑀤𑁆𑀥𑁄 𑀫𑀘𑁆𑀙𑀭𑀻 𑀘𑀸𑀲𑀺𑀁,_  
_𑀓𑀤𑀭𑀺𑀬𑁄 𑀧𑀭𑀺𑀪𑀸𑀲𑀓𑁄;_  
_𑀤𑀤𑀦𑁆𑀢𑀸𑀦𑀁 𑀓𑀭𑁄𑀦𑁆𑀢𑀸𑀦𑀁,_  
_𑀯𑀸𑀭𑀬𑀺𑀲𑁆𑀲𑀁 𑀩𑀳𑀽 𑀚𑀦𑁂𑁇_  


(234.)

256\. _𑀯𑀺𑀧𑀸𑀓𑁄 𑀦𑀢𑁆𑀣𑀺 𑀤𑀸𑀦𑀲𑁆𑀲,_  
_𑀲𑀁𑀬𑀫𑀲𑁆𑀲 𑀓𑀼𑀢𑁄 𑀨𑀮𑀁;_  
_𑀧𑁄𑀓𑁆𑀔𑀭𑀜𑁆𑀜𑁄𑀤𑀧𑀸𑀦𑀸𑀦𑀺,_  
_𑀆𑀭𑀸𑀫𑀸𑀦𑀺 𑀘 𑀭𑁄𑀧𑀺𑀢𑁂;_  
_𑀧𑀧𑀸𑀬𑁄 𑀘 𑀯𑀺𑀦𑀸𑀲𑁂𑀲𑀺𑀁,_  
_𑀤𑀼𑀕𑁆𑀕𑁂 𑀲𑀗𑁆𑀓𑀫𑀦𑀸𑀦𑀺 𑀘𑁇_  


(235.)

257\. _𑀲𑁆𑀯𑀸𑀳𑀁 𑀅𑀓𑀢𑀓𑀮𑁆𑀬𑀸𑀡𑁄,_  
_𑀓𑀢𑀧𑀸𑀧𑁄 𑀢𑀢𑁄 𑀘𑀼𑀢𑁄;_  
_𑀉𑀧𑀧𑀦𑁆𑀦𑁄 𑀧𑁂𑀢𑁆𑀢𑀺𑀯𑀺𑀲𑀬𑀁,_  
_𑀔𑀼𑀧𑁆𑀧𑀺𑀧𑀸𑀲𑀲𑀫𑀧𑁆𑀧𑀺𑀢𑁄𑁇_  


(236.)

258\. _𑀧𑀜𑁆𑀘𑀧𑀡𑁆𑀡𑀸𑀲𑀯𑀲𑁆𑀲𑀸𑀦𑀺,_  
_𑀬𑀢𑁄 𑀓𑀸𑀮𑀗𑁆𑀓𑀢𑁄 𑀅𑀳𑀁;_  
_𑀦𑀸𑀪𑀺𑀚𑀸𑀦𑀸𑀫𑀺 𑀪𑀼𑀢𑁆𑀢𑀁 𑀯𑀸,_  
_𑀧𑀻𑀢𑀁 𑀯𑀸 𑀧𑀦 𑀧𑀸𑀦𑀺𑀬𑀁𑁇_  


(237.)

259\. _𑀬𑁄 𑀲𑀁𑀬𑀫𑁄 𑀲𑁄 𑀯𑀺𑀦𑀸𑀲𑁄,_  
_𑀬𑁄 𑀯𑀺𑀦𑀸𑀲𑁄 𑀲𑁄 𑀲𑀁𑀬𑀫𑁄;_  
_𑀧𑁂𑀢𑀸 𑀳𑀺 𑀓𑀺𑀭 𑀚𑀸𑀦𑀦𑁆𑀢𑀺,_  
_𑀬𑁄 𑀲𑀁𑀬𑀫𑁄 𑀲𑁄 𑀯𑀺𑀦𑀸𑀲𑁄𑁇_  


(238.)

260\. _𑀅𑀳𑀁 𑀧𑀼𑀭𑁂 𑀲𑀁𑀬𑀫𑀺𑀲𑁆𑀲𑀁,_  
_𑀦𑀸𑀤𑀸𑀲𑀺𑀁 𑀩𑀳𑀼𑀓𑁂 𑀥𑀦𑁂;_  
_𑀲𑀦𑁆𑀢𑁂𑀲𑀼 𑀤𑁂𑀬𑁆𑀬𑀥𑀫𑁆𑀫𑁂𑀲𑀼,_  
_𑀤𑀻𑀧𑀁 𑀦𑀸𑀓𑀸𑀲𑀺𑀫𑀢𑁆𑀢𑀦𑁄;_  
_𑀲𑁆𑀯𑀸𑀳𑀁 𑀧𑀘𑁆𑀙𑀸𑀦𑀼𑀢𑀧𑁆𑀧𑀸𑀫𑀺,_  
_𑀅𑀢𑁆𑀢𑀓𑀫𑁆𑀫𑀨𑀮𑀽𑀧𑀕𑁄𑁇_  


(239.)

261\. _𑀉𑀤𑁆𑀥𑀁 𑀘𑀢𑀽𑀳𑀺 𑀫𑀸𑀲𑁂𑀳𑀺,_  
_𑀓𑀸𑀮𑀁𑀓𑀺𑀭𑀺𑀬𑀸 𑀪𑀯𑀺𑀲𑁆𑀲𑀢𑀺;_  
_𑀏𑀓𑀦𑁆𑀢𑀓𑀝𑀼𑀓𑀁 𑀖𑁄𑀭𑀁,_  
_𑀦𑀺𑀭𑀬𑀁 𑀧𑀧𑀢𑀺𑀲𑁆𑀲𑀳𑀁𑁇_  


(240.)

262\. _𑀘𑀢𑀼𑀓𑁆𑀓𑀡𑁆𑀡𑀁 𑀘𑀢𑀼𑀤𑁆𑀯𑀸𑀭𑀁,_  
_𑀯𑀺𑀪𑀢𑁆𑀢𑀁 𑀪𑀸𑀕𑀲𑁄 𑀫𑀺𑀢𑀁;_  
_𑀅𑀬𑁄𑀧𑀸𑀓𑀸𑀭𑀧𑀭𑀺𑀬𑀦𑁆𑀢𑀁,_  
_𑀅𑀬𑀲𑀸 𑀧𑀝𑀺𑀓𑀼𑀚𑁆𑀚𑀺𑀢𑀁𑁇_  


(241.)

263\. _𑀢𑀲𑁆𑀲 𑀅𑀬𑁄𑀫𑀬𑀸 𑀪𑀽𑀫𑀺,_  
_𑀚𑀮𑀺𑀢𑀸 𑀢𑁂𑀚𑀲𑀸 𑀬𑀼𑀢𑀸;_  
_𑀲𑀫𑀦𑁆𑀢𑀸 𑀬𑁄𑀚𑀦𑀲𑀢𑀁,_  
_𑀨𑀭𑀺𑀢𑁆𑀯𑀸 𑀢𑀺𑀝𑁆𑀞𑀢𑀺 𑀲𑀩𑁆𑀩𑀤𑀸𑁇_  


(242.)

264\. _𑀢𑀢𑁆𑀣𑀸𑀳𑀁 𑀤𑀻𑀖𑀫𑀤𑁆𑀥𑀸𑀦𑀁,_  
_𑀤𑀼𑀓𑁆𑀔𑀁 𑀯𑁂𑀤𑀺𑀲𑁆𑀲 𑀯𑁂𑀤𑀦𑀁;_  
_𑀨𑀮𑀁 𑀧𑀸𑀧𑀲𑁆𑀲 𑀓𑀫𑁆𑀫𑀲𑁆𑀲,_  
_𑀢𑀲𑁆𑀫𑀸 𑀲𑁄𑀘𑀸𑀫𑀳𑀁 𑀪𑀼𑀲𑀁𑁇_  


(243.)

265\. _𑀢𑀁 𑀯𑁄 𑀯𑀤𑀸𑀫𑀺 𑀪𑀤𑁆𑀤𑀁 𑀯𑁄,_  
_𑀬𑀸𑀯𑀦𑁆𑀢𑁂𑀢𑁆𑀣 𑀲𑀫𑀸𑀕𑀢𑀸;_  
_𑀫𑀸𑀓𑀢𑁆𑀣 𑀧𑀸𑀧𑀓𑀁 𑀓𑀫𑁆𑀫𑀁,_  
_𑀆𑀯𑀺 𑀯𑀸 𑀬𑀤𑀺 𑀯𑀸 𑀭𑀳𑁄𑁇_  


(244.)

266\. _𑀲𑀘𑁂 𑀢𑀁 𑀧𑀸𑀧𑀓𑀁 𑀓𑀫𑁆𑀫𑀁,_  
_𑀓𑀭𑀺𑀲𑁆𑀲𑀣 𑀓𑀭𑁄𑀣 𑀯𑀸;_  
_𑀦 𑀯𑁄 𑀤𑀼𑀓𑁆𑀔𑀸 𑀧𑀫𑀼𑀢𑁆𑀬𑀢𑁆𑀣𑀺,_  
_𑀉𑀧𑁆𑀧𑀘𑁆𑀘𑀸𑀧𑀺 𑀧𑀮𑀸𑀬𑀢𑀁𑁇_  


(245.)

267\. _𑀫𑀢𑁆𑀢𑁂𑀬𑁆𑀬𑀸 𑀳𑁄𑀣 𑀧𑁂𑀢𑁆𑀢𑁂𑀬𑁆𑀬𑀸,_  
_𑀓𑀼𑀮𑁂 𑀚𑁂𑀝𑁆𑀞𑀸𑀧𑀘𑀸𑀬𑀺𑀓𑀸;_  
_𑀲𑀸𑀫𑀜𑁆𑀜𑀸 𑀳𑁄𑀣 𑀩𑁆𑀭𑀳𑁆𑀫𑀜𑁆𑀜𑀸,_  
_𑀏𑀯𑀁 𑀲𑀕𑁆𑀕𑀁 𑀕𑀫𑀺𑀲𑁆𑀲𑀣𑀸”𑀢𑀺𑁇_  


---

268\. 𑀥𑀦𑀧𑀸𑀮𑀲𑁂𑀝𑁆𑀞𑀺𑀧𑁂𑀢𑀯𑀢𑁆𑀣𑀼 𑀲𑀢𑁆𑀢𑀫𑀁𑁇



[Go to previous page (2.6 Kaṇhapetavatthu)](2.6.md) / [Go to parent page (2 Ubbarivagga)](../19Pv/2.md) / [Go to next page (2.8 Cūḷaseṭṭhipetavatthu)](2.8.md)


