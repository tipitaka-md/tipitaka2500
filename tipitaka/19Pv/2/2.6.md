
[Home](/) / [19Pv Petavatthupāḷi](...md) / [2 Ubbarivagga](../19Pv/2.md)

# 𑁨𑁇𑁬 𑀓𑀡𑁆𑀳𑀧𑁂𑀢𑀯𑀢𑁆𑀣𑀼

* 𑀉𑀩𑁆𑀩𑀭𑀺𑀯𑀕𑁆𑀕

* 𑀓𑀡𑁆𑀳𑀧𑁂𑀢𑀯𑀢𑁆𑀣𑀼

(207.)

228\. _“𑀉𑀝𑁆𑀞𑁂𑀳𑀺 𑀓𑀡𑁆𑀳 𑀓𑀺𑀁 𑀲𑁂𑀲𑀺,_  
_𑀓𑁄 𑀅𑀢𑁆𑀣𑁄 𑀲𑀼𑀧𑀦𑁂𑀦 𑀢𑁂;_  
_𑀬𑁄 𑀘 𑀢𑀼𑀬𑁆𑀳𑀁 𑀲𑀓𑁄 𑀪𑀸𑀢𑀸,_  
_𑀳𑀤𑀬𑀁 𑀘𑀓𑁆𑀔𑀼 𑀘 𑀤𑀓𑁆𑀔𑀺𑀡𑀁;_  
_𑀢𑀲𑁆𑀲 𑀯𑀸𑀢𑀸 𑀩𑀮𑀻𑀬𑀦𑁆𑀢𑀺,_  
_𑀲𑀲𑀁 𑀚𑀧𑁆𑀧𑀢𑀺 𑀓𑁂𑀲𑀯𑀸”𑀢𑀺𑁇_  


(208.)

229\. _“𑀢𑀲𑁆𑀲 𑀢𑀁 𑀯𑀘𑀦𑀁 𑀲𑀼𑀢𑁆𑀯𑀸,_  
_𑀭𑁄𑀳𑀺𑀡𑁂𑀬𑁆𑀬𑀲𑁆𑀲 𑀓𑁂𑀲𑀯𑁄;_  
_𑀢𑀭𑀫𑀸𑀦𑀭𑀽𑀧𑁄 𑀯𑀼𑀝𑁆𑀞𑀸𑀲𑀺,_  
_𑀪𑀸𑀢𑀼𑀲𑁄𑀓𑁂𑀦 𑀅𑀝𑁆𑀝𑀺𑀢𑁄𑁇_  


(209.)

230\. _𑀓𑀺𑀁 𑀦𑀼 𑀉𑀫𑁆𑀫𑀢𑁆𑀢𑀭𑀽𑀧𑁄𑀯,_  
_𑀓𑁂𑀯𑀮𑀁 𑀤𑁆𑀯𑀸𑀭𑀓𑀁 𑀇𑀫𑀁;_  
_𑀲𑀲𑁄 𑀲𑀲𑁄𑀢𑀺 𑀮𑀧𑀲𑀺,_  
_𑀓𑀻𑀤𑀺𑀲𑀁 𑀲𑀲𑀫𑀺𑀘𑁆𑀙𑀲𑀺𑁇_  


(210.)

231\. _𑀲𑁄𑀯𑀡𑁆𑀡𑀫𑀬𑀁 𑀫𑀡𑀺𑀫𑀬𑀁,_  
_𑀮𑁄𑀳𑀫𑀬𑀁 𑀅𑀣 𑀭𑀽𑀧𑀺𑀬𑀫𑀬𑀁;_  
_𑀲𑀗𑁆𑀔𑀲𑀺𑀮𑀸𑀧𑀯𑀸𑀍𑀅𑀫𑀬𑀁,_  
_𑀓𑀸𑀭𑀬𑀺𑀲𑁆𑀲𑀸𑀫𑀺 𑀢𑁂 𑀲𑀲𑀁𑁇_  


(211.)

232\. _𑀲𑀦𑁆𑀢𑀺 𑀅𑀜𑁆𑀜𑁂𑀧𑀺 𑀲𑀲𑀓𑀸,_  
_𑀅𑀭𑀜𑁆𑀜𑀯𑀦𑀕𑁄𑀘𑀭𑀸;_  
_𑀢𑁂𑀧𑀺 𑀢𑁂 𑀆𑀦𑀬𑀺𑀲𑁆𑀲𑀸𑀫𑀺,_  
_𑀓𑀻𑀤𑀺𑀲𑀁 𑀲𑀲𑀫𑀺𑀘𑁆𑀙𑀲𑀻”𑀢𑀺𑁇_  


(212.)

233\. _“𑀦𑀸𑀳𑀫𑁂𑀢𑁂 𑀲𑀲𑁂 𑀇𑀘𑁆𑀙𑁂,_  
_𑀬𑁂 𑀲𑀲𑀸 𑀧𑀣𑀯𑀺𑀲𑁆𑀲𑀺𑀢𑀸;_  
_𑀘𑀦𑁆𑀤𑀢𑁄 𑀲𑀲𑀫𑀺𑀘𑁆𑀙𑀸𑀫𑀺,_  
_𑀢𑀁 𑀫𑁂 𑀑𑀳𑀭 𑀓𑁂𑀲𑀯𑀸”𑀢𑀺𑁇_  


(213.)

234\. _“𑀲𑁄 𑀦𑀽𑀦 𑀫𑀥𑀼𑀭𑀁 𑀜𑀸𑀢𑀺,_  
_𑀚𑀻𑀯𑀺𑀢𑀁 𑀯𑀺𑀚𑀳𑀺𑀲𑁆𑀲𑀲𑀺;_  
_𑀅𑀧𑀢𑁆𑀣𑀺𑀬𑀁 𑀧𑀢𑁆𑀣𑀬𑀲𑀺,_  
_𑀘𑀦𑁆𑀤𑀢𑁄 𑀲𑀲𑀫𑀺𑀘𑁆𑀙𑀲𑀻”𑀢𑀺𑁇_  


(214.)

235\. _“𑀏𑀯𑀜𑁆𑀘𑁂 𑀓𑀡𑁆𑀳 𑀚𑀸𑀦𑀸𑀲𑀺,_  
_𑀬𑀣𑀜𑁆𑀜𑀫𑀦𑀼𑀲𑀸𑀲𑀲𑀺;_  
_𑀓𑀲𑁆𑀫𑀸 𑀧𑀼𑀭𑁂 𑀫𑀢𑀁 𑀧𑀼𑀢𑁆𑀢𑀁,_  
_𑀅𑀚𑁆𑀚𑀸𑀧𑀺 𑀫𑀦𑀼𑀲𑁄𑀘𑀲𑀺𑁇_  


(215.)

236\. _𑀦 𑀬𑀁 𑀮𑀩𑁆𑀪𑀸 𑀫𑀦𑀼𑀲𑁆𑀲𑁂𑀦,_  
_𑀅𑀫𑀦𑀼𑀲𑁆𑀲𑁂𑀦 𑀯𑀸 𑀧𑀦;_  
_𑀚𑀸𑀢𑁄 𑀫𑁂 𑀫𑀸 𑀫𑀭𑀺 𑀧𑀼𑀢𑁆𑀢𑁄,_  
_𑀓𑀼𑀢𑁄 𑀮𑀩𑁆𑀪𑀸 𑀅𑀮𑀩𑁆𑀪𑀺𑀬𑀁𑁇_  


(216.)

237\. _𑀦 𑀫𑀦𑁆𑀢𑀸 𑀫𑀽𑀮𑀪𑁂𑀲𑀚𑁆𑀚𑀸,_  
_𑀑𑀲𑀥𑁂𑀳𑀺 𑀥𑀦𑁂𑀦 𑀯𑀸;_  
_𑀲𑀓𑁆𑀓𑀸 𑀆𑀦𑀬𑀺𑀢𑀼𑀁 𑀓𑀡𑁆𑀳,_  
_𑀬𑀁 𑀧𑁂𑀢𑀫𑀦𑀼𑀲𑁄𑀘𑀲𑀺𑁇_  


(217.)

238\. _𑀫𑀳𑀤𑁆𑀥𑀦𑀸 𑀫𑀳𑀸𑀪𑁄𑀕𑀸,_  
_𑀭𑀝𑁆𑀞𑀯𑀦𑁆𑀢𑁄𑀧𑀺 𑀔𑀢𑁆𑀢𑀺𑀬𑀸;_  
_𑀧𑀳𑀽𑀢𑀥𑀦𑀥𑀜𑁆𑀜𑀸𑀲𑁂,_  
_𑀢𑁂𑀧𑀺 𑀦𑁄 𑀅𑀚𑀭𑀸𑀫𑀭𑀸𑁇_  


(218.)

239\. _𑀔𑀢𑁆𑀢𑀺𑀬𑀸 𑀩𑁆𑀭𑀸𑀳𑁆𑀫𑀡𑀸 𑀯𑁂𑀲𑁆𑀲𑀸,_  
_𑀲𑀼𑀤𑁆𑀤𑀸 𑀘𑀡𑁆𑀟𑀸𑀮𑀧𑀼𑀓𑁆𑀓𑀼𑀲𑀸;_  
_𑀏𑀢𑁂 𑀘𑀜𑁆𑀜𑁂 𑀘 𑀚𑀸𑀢𑀺𑀬𑀸,_  
_𑀢𑁂𑀧𑀺 𑀦𑁄 𑀅𑀚𑀭𑀸𑀫𑀭𑀸𑁇_  


(219.)

240\. _𑀬𑁂 𑀫𑀦𑁆𑀢𑀁 𑀧𑀭𑀺𑀯𑀢𑁆𑀢𑁂𑀦𑁆𑀢𑀺,_  
_𑀙𑀍𑀅𑀗𑁆𑀕𑀁 𑀩𑁆𑀭𑀳𑁆𑀫𑀘𑀺𑀦𑁆𑀢𑀺𑀢𑀁;_  
_𑀏𑀢𑁂 𑀘𑀜𑁆𑀜𑁂 𑀘 𑀯𑀺𑀚𑁆𑀚𑀸𑀬,_  
_𑀢𑁂𑀧𑀺 𑀦𑁄 𑀅𑀚𑀭𑀸𑀫𑀭𑀸𑁇_  


(220.)

241\. _𑀇𑀲𑀬𑁄 𑀯𑀸𑀧𑀺 𑀬𑁂 𑀲𑀦𑁆𑀢𑀸,_  
_𑀲𑀜𑁆𑀜𑀢𑀢𑁆𑀢𑀸 𑀢𑀧𑀲𑁆𑀲𑀺𑀦𑁄;_  
_𑀲𑀭𑀻𑀭𑀁 𑀢𑁂𑀧𑀺 𑀓𑀸𑀮𑁂𑀦,_  
_𑀯𑀺𑀚𑀳𑀦𑁆𑀢𑀺 𑀢𑀧𑀲𑁆𑀲𑀺𑀦𑁄𑁇_  


(221.)

242\. _𑀪𑀸𑀯𑀺𑀢𑀢𑁆𑀢𑀸 𑀅𑀭𑀳𑀦𑁆𑀢𑁄,_  
_𑀓𑀢𑀓𑀺𑀘𑁆𑀘𑀸 𑀅𑀦𑀸𑀲𑀯𑀸;_  
_𑀦𑀺𑀓𑁆𑀔𑀺𑀧𑀦𑁆𑀢𑀺 𑀇𑀫𑀁 𑀤𑁂𑀳𑀁,_  
_𑀧𑀼𑀜𑁆𑀜𑀧𑀸𑀧𑀧𑀭𑀺𑀓𑁆𑀔𑀬𑀸”𑀢𑀺𑁇_  


(222.)

243\. _“𑀆𑀤𑀺𑀢𑁆𑀢𑀁 𑀯𑀢 𑀫𑀁 𑀲𑀦𑁆𑀢𑀁,_  
_𑀖𑀢𑀲𑀺𑀢𑁆𑀢𑀁𑀯 𑀧𑀸𑀯𑀓𑀁;_  
_𑀯𑀸𑀭𑀺𑀦𑀸 𑀯𑀺𑀬 𑀑𑀲𑀺𑀜𑁆𑀘𑀁,_  
_𑀲𑀩𑁆𑀩𑀁 𑀦𑀺𑀩𑁆𑀩𑀸𑀧𑀬𑁂 𑀤𑀭𑀁𑁇_  


(223.)

244\. _𑀅𑀩𑁆𑀩𑀳𑀻 𑀯𑀢 𑀫𑁂 𑀲𑀮𑁆𑀮𑀁,_  
_𑀲𑁄𑀓𑀁 𑀳𑀤𑀬𑀦𑀺𑀲𑁆𑀲𑀺𑀢𑀁;_  
_𑀬𑁄 𑀫𑁂 𑀲𑁄𑀓𑀧𑀭𑁂𑀢𑀲𑁆𑀲,_  
_𑀧𑀼𑀢𑁆𑀢𑀲𑁄𑀓𑀁 𑀅𑀧𑀸𑀦𑀼𑀤𑀺𑁇_  


(224.)

245\. _𑀲𑁆𑀯𑀸𑀳𑀁 𑀅𑀩𑁆𑀩𑀽𑀍𑀳𑀲𑀮𑁆𑀮𑁄𑀲𑁆𑀫𑀺,_  
_𑀲𑀻𑀢𑀺𑀪𑀽𑀢𑁄𑀲𑁆𑀫𑀺 𑀦𑀺𑀩𑁆𑀩𑀼𑀢𑁄;_  
_𑀦 𑀲𑁄𑀘𑀸𑀫𑀺 𑀦 𑀭𑁄𑀤𑀸𑀫𑀺,_  
_𑀢𑀯 𑀲𑀼𑀢𑁆𑀯𑀸𑀦 𑀪𑀸𑀢𑀺𑀓”𑁇_  


(225.)

246\. _𑀏𑀯𑀁 𑀓𑀭𑁄𑀦𑁆𑀢𑀺 𑀲𑀧𑁆𑀧𑀜𑁆𑀜𑀸,_  
_𑀬𑁂 𑀳𑁄𑀦𑁆𑀢𑀺 𑀅𑀦𑀼𑀓𑀫𑁆𑀧𑀓𑀸;_  
_𑀦𑀺𑀯𑀢𑁆𑀢𑀬𑀦𑁆𑀢𑀺 𑀲𑁄𑀓𑀫𑁆𑀳𑀸,_  
_𑀖𑀝𑁄 𑀚𑁂𑀝𑁆𑀞𑀁𑀯 𑀪𑀸𑀢𑀭𑀁𑁇_  


(226.)

247\. _𑀬𑀲𑁆𑀲 𑀏𑀢𑀸𑀤𑀺𑀲𑀸 𑀳𑁄𑀦𑁆𑀢𑀺,_  
_𑀅𑀫𑀘𑁆𑀘𑀸 𑀧𑀭𑀺𑀘𑀸𑀭𑀓𑀸;_  
_𑀲𑀼𑀪𑀸𑀲𑀺𑀢𑁂𑀦 𑀅𑀦𑁆𑀯𑁂𑀦𑁆𑀢𑀺,_  
_𑀖𑀝𑁄 𑀚𑁂𑀝𑁆𑀞𑀁𑀯 𑀪𑀸𑀢𑀭𑀦𑁆𑀢𑀺𑁇_  


---

248\. 𑀓𑀡𑁆𑀳𑀧𑁂𑀢𑀯𑀢𑁆𑀣𑀼 𑀙𑀝𑁆𑀞𑀁𑁇



[Go to previous page (2.5 Maṭṭhakuṇḍalīpetavatthu)](2.5.md) / [Go to parent page (2 Ubbarivagga)](../19Pv/2.md) / [Go to next page (2.7 Dhanapālaseṭṭhipetavatthu)](2.7.md)


