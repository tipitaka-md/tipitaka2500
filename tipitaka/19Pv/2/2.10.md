
[Home](/) / [19Pv Petavatthupāḷi](../../19Pv.md) / [2 Ubbarivagga](../2.md)

# 2.10 Uttaramātupetivatthu

* Ubbarivagga

* Uttaramātupetivatthu

(331.)

357\. _Divāvihāragataṃ bhikkhuṃ,_  
_gaṅgātīre nisinnakaṃ;_  
_Taṃ petī upasaṅkamma,_  
_dubbaṇṇā bhīrudassanā._  


(332.)

358\. _Kesā cassā atidīghā,_  
_yāvabhūmāvalambare;_  
_Kesehi sā paṭicchannā,_  
_samaṇaṃ etadabravi._  


(333.)

359\. _“Pañcapaṇṇāsavassāni,_  
_yato kālaṅkatā ahaṃ;_  
_Nābhijānāmi bhuttaṃ vā,_  
_pītaṃ vā pana pāniyaṃ;_  
_Dehi tvaṃ pāniyaṃ bhante,_  
_tasitā pāniyāya me”ti._  


(334.)

360\. _“Ayaṃ sītodikā gaṅgā,_  
_himavantato sandati;_  
_Piva etto gahetvāna,_  
_kiṃ maṃ yācasi pāniyan”ti._  


(335.)

361\. _“Sacāhaṃ bhante gaṅgāya,_  
_sayaṃ gaṇhāmi pāniyaṃ;_  
_Lohitaṃ me parivattati,_  
_tasmā yācāmi pāniyan”ti._  


(336.)

362\. _“Kiṃ nu kāyena vācāya,_  
_manasā dukkaṭaṃ kataṃ;_  
_Kissa kammavipākena,_  
_gaṅgā te hoti lohitan”ti._  


(337.)

363\. _“Putto me uttaro nāma,_  
_saddho āsi upāsako;_  
_So ca mayhaṃ akāmāya,_  
_samaṇānaṃ pavecchati._  


(338.)

364\. _Cīvaraṃ piṇḍapātañca,_  
_paccayaṃ sayanāsanaṃ;_  
_Tamahaṃ paribhāsāmi,_  
_maccherena upaddutā._  


(339.)

365\. _Yaṃ tvaṃ mayhaṃ akāmāya,_  
_samaṇānaṃ pavecchasi;_  
_Cīvaraṃ piṇḍapātañca,_  
_paccayaṃ sayanāsanaṃ._  


(340.)

366\. _Etaṃ te paralokasmiṃ,_  
_lohitaṃ hotu uttara;_  
_Tassa kammassa vipākena,_  
_gaṅgā me hoti lohitan”ti._  


---

367\. Uttaramātupetivatthu dasamaṃ.



[Go to previous page (2.9 Aṅkurapetavatthu)](2.9.md) / [Go to parent page (2 Ubbarivagga)](../2.md) / [Go to next page (2.11 Suttapetavatthu)](2.11.md)


