
[Home](/) / [19Pv Petavatthupāḷi](/tipitaka/19Pv.md) / [2 Ubbarivagga](/tipitaka/19Pv/2.md)

# 𑁨𑁇𑁧𑁦 𑀉𑀢𑁆𑀢𑀭𑀫𑀸𑀢𑀼𑀧𑁂𑀢𑀺𑀯𑀢𑁆𑀣𑀼

### 𑀉𑀩𑁆𑀩𑀭𑀺𑀯𑀕𑁆𑀕

### 𑀉𑀢𑁆𑀢𑀭𑀫𑀸𑀢𑀼𑀧𑁂𑀢𑀺𑀯𑀢𑁆𑀣𑀼

(331.)

357. _𑀤𑀺𑀯𑀸𑀯𑀺𑀳𑀸𑀭𑀕𑀢𑀁 𑀪𑀺𑀓𑁆𑀔𑀼𑀁,_  
_𑀕𑀗𑁆𑀕𑀸𑀢𑀻𑀭𑁂 𑀦𑀺𑀲𑀺𑀦𑁆𑀦𑀓𑀁;_  
_𑀢𑀁 𑀧𑁂𑀢𑀻 𑀉𑀧𑀲𑀗𑁆𑀓𑀫𑁆𑀫,_  
_𑀤𑀼𑀩𑁆𑀩𑀡𑁆𑀡𑀸 𑀪𑀻𑀭𑀼𑀤𑀲𑁆𑀲𑀦𑀸𑁇_  


(332.)

358. _𑀓𑁂𑀲𑀸 𑀘𑀲𑁆𑀲𑀸 𑀅𑀢𑀺𑀤𑀻𑀖𑀸,_  
_𑀬𑀸𑀯𑀪𑀽𑀫𑀸𑀯𑀮𑀫𑁆𑀩𑀭𑁂;_  
_𑀓𑁂𑀲𑁂𑀳𑀺 𑀲𑀸 𑀧𑀝𑀺𑀘𑁆𑀙𑀦𑁆𑀦𑀸,_  
_𑀲𑀫𑀡𑀁 𑀏𑀢𑀤𑀩𑁆𑀭𑀯𑀺𑁇_  


(333.)

359. _“𑀧𑀜𑁆𑀘𑀧𑀡𑁆𑀡𑀸𑀲𑀯𑀲𑁆𑀲𑀸𑀦𑀺,_  
_𑀬𑀢𑁄 𑀓𑀸𑀮𑀗𑁆𑀓𑀢𑀸 𑀅𑀳𑀁;_  
_𑀦𑀸𑀪𑀺𑀚𑀸𑀦𑀸𑀫𑀺 𑀪𑀼𑀢𑁆𑀢𑀁 𑀯𑀸,_  
_𑀧𑀻𑀢𑀁 𑀯𑀸 𑀧𑀦 𑀧𑀸𑀦𑀺𑀬𑀁;_  
_𑀤𑁂𑀳𑀺 𑀢𑁆𑀯𑀁 𑀧𑀸𑀦𑀺𑀬𑀁 𑀪𑀦𑁆𑀢𑁂,_  
_𑀢𑀲𑀺𑀢𑀸 𑀧𑀸𑀦𑀺𑀬𑀸𑀬 𑀫𑁂”𑀢𑀺𑁇_  


(334.)

360. _“𑀅𑀬𑀁 𑀲𑀻𑀢𑁄𑀤𑀺𑀓𑀸 𑀕𑀗𑁆𑀕𑀸,_  
_𑀳𑀺𑀫𑀯𑀦𑁆𑀢𑀢𑁄 𑀲𑀦𑁆𑀤𑀢𑀺;_  
_𑀧𑀺𑀯 𑀏𑀢𑁆𑀢𑁄 𑀕𑀳𑁂𑀢𑁆𑀯𑀸𑀦,_  
_𑀓𑀺𑀁 𑀫𑀁 𑀬𑀸𑀘𑀲𑀺 𑀧𑀸𑀦𑀺𑀬𑀦𑁆”𑀢𑀺𑁇_  


(335.)

361. _“𑀲𑀘𑀸𑀳𑀁 𑀪𑀦𑁆𑀢𑁂 𑀕𑀗𑁆𑀕𑀸𑀬,_  
_𑀲𑀬𑀁 𑀕𑀡𑁆𑀳𑀸𑀫𑀺 𑀧𑀸𑀦𑀺𑀬𑀁;_  
_𑀮𑁄𑀳𑀺𑀢𑀁 𑀫𑁂 𑀧𑀭𑀺𑀯𑀢𑁆𑀢𑀢𑀺,_  
_𑀢𑀲𑁆𑀫𑀸 𑀬𑀸𑀘𑀸𑀫𑀺 𑀧𑀸𑀦𑀺𑀬𑀦𑁆”𑀢𑀺𑁇_  


(336.)

362. _“𑀓𑀺𑀁 𑀦𑀼 𑀓𑀸𑀬𑁂𑀦 𑀯𑀸𑀘𑀸𑀬,_  
_𑀫𑀦𑀲𑀸 𑀤𑀼𑀓𑁆𑀓𑀝𑀁 𑀓𑀢𑀁;_  
_𑀓𑀺𑀲𑁆𑀲 𑀓𑀫𑁆𑀫𑀯𑀺𑀧𑀸𑀓𑁂𑀦,_  
_𑀕𑀗𑁆𑀕𑀸 𑀢𑁂 𑀳𑁄𑀢𑀺 𑀮𑁄𑀳𑀺𑀢𑀦𑁆”𑀢𑀺𑁇_  


(337.)

363. _“𑀧𑀼𑀢𑁆𑀢𑁄 𑀫𑁂 𑀉𑀢𑁆𑀢𑀭𑁄 𑀦𑀸𑀫,_  
_𑀲𑀤𑁆𑀥𑁄 𑀆𑀲𑀺 𑀉𑀧𑀸𑀲𑀓𑁄;_  
_𑀲𑁄 𑀘 𑀫𑀬𑁆𑀳𑀁 𑀅𑀓𑀸𑀫𑀸𑀬,_  
_𑀲𑀫𑀡𑀸𑀦𑀁 𑀧𑀯𑁂𑀘𑁆𑀙𑀢𑀺𑁇_  


(338.)

364. _𑀘𑀻𑀯𑀭𑀁 𑀧𑀺𑀡𑁆𑀟𑀧𑀸𑀢𑀜𑁆𑀘,_  
_𑀧𑀘𑁆𑀘𑀬𑀁 𑀲𑀬𑀦𑀸𑀲𑀦𑀁;_  
_𑀢𑀫𑀳𑀁 𑀧𑀭𑀺𑀪𑀸𑀲𑀸𑀫𑀺,_  
_𑀫𑀘𑁆𑀙𑁂𑀭𑁂𑀦 𑀉𑀧𑀤𑁆𑀤𑀼𑀢𑀸𑁇_  


(339.)

365. _𑀬𑀁 𑀢𑁆𑀯𑀁 𑀫𑀬𑁆𑀳𑀁 𑀅𑀓𑀸𑀫𑀸𑀬,_  
_𑀲𑀫𑀡𑀸𑀦𑀁 𑀧𑀯𑁂𑀘𑁆𑀙𑀲𑀺;_  
_𑀘𑀻𑀯𑀭𑀁 𑀧𑀺𑀡𑁆𑀟𑀧𑀸𑀢𑀜𑁆𑀘,_  
_𑀧𑀘𑁆𑀘𑀬𑀁 𑀲𑀬𑀦𑀸𑀲𑀦𑀁𑁇_  


(340.)

366. _𑀏𑀢𑀁 𑀢𑁂 𑀧𑀭𑀮𑁄𑀓𑀲𑁆𑀫𑀺𑀁,_  
_𑀮𑁄𑀳𑀺𑀢𑀁 𑀳𑁄𑀢𑀼 𑀉𑀢𑁆𑀢𑀭;_  
_𑀢𑀲𑁆𑀲 𑀓𑀫𑁆𑀫𑀲𑁆𑀲 𑀯𑀺𑀧𑀸𑀓𑁂𑀦,_  
_𑀕𑀗𑁆𑀕𑀸 𑀫𑁂 𑀳𑁄𑀢𑀺 𑀮𑁄𑀳𑀺𑀢𑀦𑁆”𑀢𑀺𑁇_  


---

367. 𑀉𑀢𑁆𑀢𑀭𑀫𑀸𑀢𑀼𑀧𑁂𑀢𑀺𑀯𑀢𑁆𑀣𑀼 𑀤𑀲𑀫𑀁𑁇



[Go to previous page (2.9 Aṅkurapetavatthu)](/tipitaka/19Pv/2/2.9.md) / [Go to parent page (2 Ubbarivagga)](/tipitaka/19Pv/2.md) / [Go to next page (2.11 Suttapetavatthu)](/tipitaka/19Pv/2/2.11.md)


