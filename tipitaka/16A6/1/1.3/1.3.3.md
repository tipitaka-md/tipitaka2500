
[Home](/) / [16A6 Chakkanipātapāḷi](/tipitaka/16A6.md) / [1 Paṭhamapaṇṇāsaka](/tipitaka/16A6/1.md) / [1.3 Anuttariyavagga](/tipitaka/16A6/1/1.3.md)

# 1.3.3 Bhayasutta

### Paṭhamapaṇṇāsaka

### Anuttariyavagga

### Bhayasutta

(23.)

142. “‘Bhayan’ti, bhikkhave, kāmānametaṃ adhivacanaṃ; ‘dukkhan’ti, bhikkhave, kāmānametaṃ adhivacanaṃ; ‘rogo’ti, bhikkhave, kāmānametaṃ adhivacanaṃ; ‘gaṇḍo’ti, bhikkhave, kāmānametaṃ adhivacanaṃ; ‘saṅgo’ti, bhikkhave, kāmānametaṃ adhivacanaṃ; ‘paṅko’ti, bhikkhave, kāmānametaṃ adhivacanaṃ.

143. Kasmā ca, bhikkhave, ‘bhayan’ti kāmānametaṃ adhivacanaṃ? Kāmarāgarattāyaṃ, bhikkhave, chandarāgavinibaddho diṭṭhadhammikāpi bhayā na parimuccati, samparāyikāpi bhayā na parimuccati, tasmā ‘bhayan’ti kāmānametaṃ adhivacanaṃ. Kasmā ca, bhikkhave, dukkhanti…pe…  rogoti…  gaṇḍoti…  saṅgoti…  paṅkoti kāmānametaṃ adhivacanaṃ? Kāmarāgarattāyaṃ, bhikkhave, chandarāgavinibaddho diṭṭhadhammikāpi paṅkā na parimuccati, samparāyikāpi paṅkā na parimuccati, tasmā ‘paṅko’ti kāmānametaṃ adhivacananti.

144. _Bhayaṃ dukkhaṃ rogo gaṇḍo,_  
_saṅgo paṅko ca ubhayaṃ;_  
_Ete kāmā pavuccanti,_  
_yattha satto puthujjano._  


145. _Upādāne bhayaṃ disvā,_  
_jātimaraṇasambhave;_  
_Anupādā vimuccanti,_  
_jātimaraṇasaṅkhaye._  


146. _Te khemappattā sukhino,_  
_diṭṭhadhammābhinibbutā;_  
_Sabbaverabhayātītā,_  
_sabbadukkhaṃ upaccagun”ti._  


---

147. Tatiyaṃ.



[Go to previous page (1.3.2 Aparihāniyasutta)](/tipitaka/16A6/1/1.3/1.3.2.md) / [Go to parent page (1.3 Anuttariyavagga)](/tipitaka/16A6/1/1.3.md) / [Go to next page (1.3.4 Himavantasutta)](/tipitaka/16A6/1/1.3/1.3.4.md)


