
[Home](/) / [16A6 Chakkanipātapāḷi](../../../16A6.md) / [1 Paṭhamapaṇṇāsaka](../../1.md) / [1.5 Dhammikavagga](../1.5.md)

# 𑁧𑁇𑁫𑁇𑁪 𑀫𑀳𑀸𑀘𑀼𑀦𑁆𑀤𑀲𑀼𑀢𑁆𑀢

* 𑀧𑀞𑀫𑀧𑀡𑁆𑀡𑀸𑀲𑀓

* 𑀥𑀫𑁆𑀫𑀺𑀓𑀯𑀕𑁆𑀕

* 𑀫𑀳𑀸𑀘𑀼𑀦𑁆𑀤𑀲𑀼𑀢𑁆𑀢

(46.)

351\. 𑀏𑀯𑀁 𑀫𑁂 𑀲𑀼𑀢𑀁—  𑀏𑀓𑀁 𑀲𑀫𑀬𑀁 𑀆𑀬𑀲𑁆𑀫𑀸 𑀫𑀳𑀸𑀘𑀼𑀦𑁆𑀤𑁄 𑀘𑁂𑀢𑀻𑀲𑀼 𑀯𑀺𑀳𑀭𑀢𑀺 𑀲𑀬𑀁𑀚𑀸𑀢𑀺𑀬𑀁𑁇 𑀢𑀢𑁆𑀭 𑀔𑁄 𑀆𑀬𑀲𑁆𑀫𑀸 𑀫𑀳𑀸𑀘𑀼𑀦𑁆𑀤𑁄 𑀪𑀺𑀓𑁆𑀔𑀽 𑀆𑀫𑀦𑁆𑀢𑁂𑀲𑀺—  “𑀆𑀯𑀼𑀲𑁄 𑀪𑀺𑀓𑁆𑀔𑀯𑁂”𑀢𑀺𑁇 “𑀆𑀯𑀼𑀲𑁄”𑀢𑀺 𑀔𑁄 𑀢𑁂 𑀪𑀺𑀓𑁆𑀔𑀽 𑀆𑀬𑀲𑁆𑀫𑀢𑁄 𑀫𑀳𑀸𑀘𑀼𑀦𑁆𑀤𑀲𑁆𑀲 𑀧𑀘𑁆𑀘𑀲𑁆𑀲𑁄𑀲𑀼𑀁𑁇 𑀆𑀬𑀲𑁆𑀫𑀸 𑀫𑀳𑀸𑀘𑀼𑀦𑁆𑀤𑁄 𑀏𑀢𑀤𑀯𑁄𑀘—

352\. “𑀇𑀥𑀸𑀯𑀼𑀲𑁄, 𑀥𑀫𑁆𑀫𑀬𑁄𑀕𑀸 𑀪𑀺𑀓𑁆𑀔𑀽 𑀛𑀸𑀬𑀻 𑀪𑀺𑀓𑁆𑀔𑀽 𑀅𑀧𑀲𑀸𑀤𑁂𑀦𑁆𑀢𑀺—  ‘𑀇𑀫𑁂 𑀧𑀦 𑀛𑀸𑀬𑀺𑀦𑁄𑀫𑁆𑀳𑀸, 𑀛𑀸𑀬𑀺𑀦𑁄𑀫𑁆𑀳𑀸𑀢𑀺 𑀛𑀸𑀬𑀦𑁆𑀢𑀺 𑀧𑀚𑁆𑀛𑀸𑀬𑀦𑁆𑀢𑀺 𑀦𑀺𑀚𑁆𑀛𑀸𑀬𑀦𑁆𑀢𑀺 𑀅𑀯𑀚𑁆𑀛𑀸𑀬𑀦𑁆𑀢𑀺𑁇 𑀓𑀺𑀫𑀺𑀫𑁂 𑀛𑀸𑀬𑀦𑁆𑀢𑀺, 𑀓𑀺𑀦𑁆𑀢𑀺𑀫𑁂 𑀛𑀸𑀬𑀦𑁆𑀢𑀺, 𑀓𑀣𑀁 𑀇𑀫𑁂 𑀛𑀸𑀬𑀦𑁆𑀢𑀻’𑀢𑀺? 𑀢𑀢𑁆𑀣 𑀥𑀫𑁆𑀫𑀬𑁄𑀕𑀸 𑀘 𑀪𑀺𑀓𑁆𑀔𑀽 𑀦𑀧𑁆𑀧𑀲𑀻𑀤𑀦𑁆𑀢𑀺, 𑀛𑀸𑀬𑀻 𑀘 𑀪𑀺𑀓𑁆𑀔𑀽 𑀦𑀧𑁆𑀧𑀲𑀻𑀤𑀦𑁆𑀢𑀺, 𑀦 𑀘 𑀩𑀳𑀼𑀚𑀦𑀳𑀺𑀢𑀸𑀬 𑀧𑀝𑀺𑀧𑀦𑁆𑀦𑀸 𑀳𑁄𑀦𑁆𑀢𑀺 𑀩𑀳𑀼𑀚𑀦𑀲𑀼𑀔𑀸𑀬 𑀩𑀳𑀼𑀦𑁄 𑀚𑀦𑀲𑁆𑀲 𑀅𑀢𑁆𑀣𑀸𑀬 𑀳𑀺𑀢𑀸𑀬 𑀲𑀼𑀔𑀸𑀬 𑀤𑁂𑀯𑀫𑀦𑀼𑀲𑁆𑀲𑀸𑀦𑀁𑁇 (𑁧)

353\. 𑀇𑀥 𑀧𑀦𑀸𑀯𑀼𑀲𑁄, 𑀛𑀸𑀬𑀻 𑀪𑀺𑀓𑁆𑀔𑀽 𑀥𑀫𑁆𑀫𑀬𑁄𑀕𑁂 𑀪𑀺𑀓𑁆𑀔𑀽 𑀅𑀧𑀲𑀸𑀤𑁂𑀦𑁆𑀢𑀺—  ‘𑀇𑀫𑁂 𑀧𑀦 𑀥𑀫𑁆𑀫𑀬𑁄𑀕𑀫𑁆𑀳𑀸, 𑀥𑀫𑁆𑀫𑀬𑁄𑀕𑀫𑁆𑀳𑀸𑀢𑀺 𑀉𑀤𑁆𑀥𑀢𑀸 𑀉𑀦𑁆𑀦𑀍𑀆 𑀘𑀧𑀮𑀸 𑀫𑀼𑀔𑀭𑀸 𑀯𑀺𑀓𑀺𑀡𑁆𑀡𑀯𑀸𑀘𑀸 𑀫𑀼𑀝𑁆𑀞𑀲𑁆𑀲𑀢𑀻 𑀅𑀲𑀫𑁆𑀧𑀚𑀸𑀦𑀸 𑀅𑀲𑀫𑀸𑀳𑀺𑀢𑀸 𑀯𑀺𑀩𑁆𑀪𑀦𑁆𑀢𑀘𑀺𑀢𑁆𑀢𑀸 𑀧𑀸𑀓𑀢𑀺𑀦𑁆𑀤𑁆𑀭𑀺𑀬𑀸𑁇 𑀓𑀺𑀫𑀺𑀫𑁂 𑀥𑀫𑁆𑀫𑀬𑁄𑀕𑀸, 𑀓𑀺𑀦𑁆𑀢𑀺𑀫𑁂 𑀥𑀫𑁆𑀫𑀬𑁄𑀕𑀸, 𑀓𑀣𑀁 𑀇𑀫𑁂 𑀥𑀫𑁆𑀫𑀬𑁄𑀕𑀸’𑀢𑀺? 𑀢𑀢𑁆𑀣 𑀛𑀸𑀬𑀻 𑀘 𑀪𑀺𑀓𑁆𑀔𑀽 𑀦𑀧𑁆𑀧𑀲𑀻𑀤𑀦𑁆𑀢𑀺, 𑀥𑀫𑁆𑀫𑀬𑁄𑀕𑀸 𑀘 𑀪𑀺𑀓𑁆𑀔𑀽 𑀦𑀧𑁆𑀧𑀲𑀻𑀤𑀦𑁆𑀢𑀺, 𑀦 𑀘 𑀩𑀳𑀼𑀚𑀦𑀳𑀺𑀢𑀸𑀬 𑀧𑀝𑀺𑀧𑀦𑁆𑀦𑀸 𑀳𑁄𑀦𑁆𑀢𑀺 𑀩𑀳𑀼𑀚𑀦𑀲𑀼𑀔𑀸𑀬 𑀩𑀳𑀼𑀦𑁄 𑀚𑀦𑀲𑁆𑀲 𑀅𑀢𑁆𑀣𑀸𑀬 𑀳𑀺𑀢𑀸𑀬 𑀲𑀼𑀔𑀸𑀬 𑀤𑁂𑀯𑀫𑀦𑀼𑀲𑁆𑀲𑀸𑀦𑀁𑁇 (𑁨)

354\. 𑀇𑀥 𑀧𑀦𑀸𑀯𑀼𑀲𑁄, 𑀥𑀫𑁆𑀫𑀬𑁄𑀕𑀸 𑀪𑀺𑀓𑁆𑀔𑀽 𑀥𑀫𑁆𑀫𑀬𑁄𑀕𑀸𑀦𑀜𑁆𑀜𑁂𑀯 𑀪𑀺𑀓𑁆𑀔𑀽𑀦𑀁 𑀯𑀡𑁆𑀡𑀁 𑀪𑀸𑀲𑀦𑁆𑀢𑀺, 𑀦𑁄 𑀛𑀸𑀬𑀻𑀦𑀁 𑀪𑀺𑀓𑁆𑀔𑀽𑀦𑀁 𑀯𑀡𑁆𑀡𑀁 𑀪𑀸𑀲𑀦𑁆𑀢𑀺𑁇 𑀢𑀢𑁆𑀣 𑀥𑀫𑁆𑀫𑀬𑁄𑀕𑀸 𑀘 𑀪𑀺𑀓𑁆𑀔𑀽 𑀦𑀧𑁆𑀧𑀲𑀻𑀤𑀦𑁆𑀢𑀺, 𑀛𑀸𑀬𑀻 𑀘 𑀪𑀺𑀓𑁆𑀔𑀽 𑀦𑀧𑁆𑀧𑀲𑀻𑀤𑀦𑁆𑀢𑀺, 𑀦 𑀘 𑀩𑀳𑀼𑀚𑀦𑀳𑀺𑀢𑀸𑀬 𑀧𑀝𑀺𑀧𑀦𑁆𑀦𑀸 𑀳𑁄𑀦𑁆𑀢𑀺 𑀩𑀳𑀼𑀚𑀦𑀲𑀼𑀔𑀸𑀬 𑀩𑀳𑀼𑀦𑁄 𑀚𑀦𑀲𑁆𑀲 𑀅𑀢𑁆𑀣𑀸𑀬 𑀳𑀺𑀢𑀸𑀬 𑀲𑀼𑀔𑀸𑀬 𑀤𑁂𑀯𑀫𑀦𑀼𑀲𑁆𑀲𑀸𑀦𑀁𑁇 (𑁩)

355\. 𑀇𑀥 𑀧𑀦𑀸𑀯𑀼𑀲𑁄, 𑀛𑀸𑀬𑀻 𑀪𑀺𑀓𑁆𑀔𑀽 𑀛𑀸𑀬𑀻𑀦𑀜𑁆𑀜𑁂𑀯 𑀪𑀺𑀓𑁆𑀔𑀽𑀦𑀁 𑀯𑀡𑁆𑀡𑀁 𑀪𑀸𑀲𑀦𑁆𑀢𑀺, 𑀦𑁄 𑀥𑀫𑁆𑀫𑀬𑁄𑀕𑀸𑀦𑀁 𑀪𑀺𑀓𑁆𑀔𑀽𑀦𑀁 𑀯𑀡𑁆𑀡𑀁 𑀪𑀸𑀲𑀦𑁆𑀢𑀺𑁇 𑀢𑀢𑁆𑀣 𑀛𑀸𑀬𑀻 𑀘 𑀪𑀺𑀓𑁆𑀔𑀽 𑀦𑀧𑁆𑀧𑀲𑀻𑀤𑀦𑁆𑀢𑀺, 𑀥𑀫𑁆𑀫𑀬𑁄𑀕𑀸 𑀘 𑀪𑀺𑀓𑁆𑀔𑀽 𑀦𑀧𑁆𑀧𑀲𑀻𑀤𑀦𑁆𑀢𑀺, 𑀦 𑀘 𑀩𑀳𑀼𑀚𑀦𑀳𑀺𑀢𑀸𑀬 𑀧𑀝𑀺𑀧𑀦𑁆𑀦𑀸 𑀳𑁄𑀦𑁆𑀢𑀺 𑀩𑀳𑀼𑀚𑀦𑀲𑀼𑀔𑀸𑀬 𑀩𑀳𑀼𑀦𑁄 𑀚𑀦𑀲𑁆𑀲 𑀅𑀢𑁆𑀣𑀸𑀬 𑀳𑀺𑀢𑀸𑀬 𑀲𑀼𑀔𑀸𑀬 𑀤𑁂𑀯𑀫𑀦𑀼𑀲𑁆𑀲𑀸𑀦𑀁𑁇 (𑁪)

356\. 𑀢𑀲𑁆𑀫𑀸𑀢𑀺𑀳𑀸𑀯𑀼𑀲𑁄, 𑀏𑀯𑀁 𑀲𑀺𑀓𑁆𑀔𑀺𑀢𑀩𑁆𑀩𑀁—  ‘𑀥𑀫𑁆𑀫𑀬𑁄𑀕𑀸 𑀲𑀫𑀸𑀦𑀸 𑀛𑀸𑀬𑀻𑀦𑀁 𑀪𑀺𑀓𑁆𑀔𑀽𑀦𑀁 𑀯𑀡𑁆𑀡𑀁 𑀪𑀸𑀲𑀺𑀲𑁆𑀲𑀸𑀫𑀸’𑀢𑀺𑁇 𑀏𑀯𑀜𑁆𑀳𑀺 𑀯𑁄, 𑀆𑀯𑀼𑀲𑁄, 𑀲𑀺𑀓𑁆𑀔𑀺𑀢𑀩𑁆𑀩𑀁𑁇 𑀢𑀁 𑀓𑀺𑀲𑁆𑀲 𑀳𑁂𑀢𑀼? 𑀅𑀘𑁆𑀙𑀭𑀺𑀬𑀸 𑀳𑁂𑀢𑁂, 𑀆𑀯𑀼𑀲𑁄, 𑀧𑀼𑀕𑁆𑀕𑀮𑀸 𑀤𑀼𑀮𑁆𑀮𑀪𑀸 𑀮𑁄𑀓𑀲𑁆𑀫𑀺𑀁, 𑀬𑁂 𑀅𑀫𑀢𑀁 𑀥𑀸𑀢𑀼𑀁 𑀓𑀸𑀬𑁂𑀦 𑀨𑀼𑀲𑀺𑀢𑁆𑀯𑀸 𑀯𑀺𑀳𑀭𑀦𑁆𑀢𑀺𑁇 (𑁫)

357\. 𑀢𑀲𑁆𑀫𑀸𑀢𑀺𑀳𑀸𑀯𑀼𑀲𑁄, 𑀏𑀯𑀁 𑀲𑀺𑀓𑁆𑀔𑀺𑀢𑀩𑁆𑀩𑀁—  ‘𑀛𑀸𑀬𑀻 𑀲𑀫𑀸𑀦𑀸 𑀥𑀫𑁆𑀫𑀬𑁄𑀕𑀸𑀦𑀁 𑀪𑀺𑀓𑁆𑀔𑀽𑀦𑀁 𑀯𑀡𑁆𑀡𑀁 𑀪𑀸𑀲𑀺𑀲𑁆𑀲𑀸𑀫𑀸’𑀢𑀺𑁇 𑀏𑀯𑀜𑁆𑀳𑀺 𑀯𑁄, 𑀆𑀯𑀼𑀲𑁄, 𑀲𑀺𑀓𑁆𑀔𑀺𑀢𑀩𑁆𑀩𑀁𑁇 𑀢𑀁 𑀓𑀺𑀲𑁆𑀲 𑀳𑁂𑀢𑀼? 𑀅𑀘𑁆𑀙𑀭𑀺𑀬𑀸 𑀳𑁂𑀢𑁂, 𑀆𑀯𑀼𑀲𑁄, 𑀧𑀼𑀕𑁆𑀕𑀮𑀸 𑀤𑀼𑀮𑁆𑀮𑀪𑀸 𑀮𑁄𑀓𑀲𑁆𑀫𑀺𑀁 𑀬𑁂 𑀕𑀫𑁆𑀪𑀻𑀭𑀁 𑀅𑀢𑁆𑀣𑀧𑀤𑀁 𑀧𑀜𑁆𑀜𑀸𑀬 𑀅𑀢𑀺𑀯𑀺𑀚𑁆𑀛 𑀧𑀲𑁆𑀲𑀦𑁆𑀢𑀻”𑀢𑀺𑁇 (𑁬)

---

358\. 𑀘𑀢𑀼𑀢𑁆𑀣𑀁𑁇



[Go to previous page (1.5.3 Iṇasutta)](1.5.3.md) / [Go to parent page (1.5 Dhammikavagga)](../1.5.md) / [Go to next page (1.5.5 Paṭhamasandiṭṭhikasutta)](1.5.5.md)


