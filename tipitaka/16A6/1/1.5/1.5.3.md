
[Home](/) / [16A6 Chakkanipātapāḷi](/tipitaka/16A6.md) / [1 Paṭhamapaṇṇāsaka](/tipitaka/16A6/1.md) / [1.5 Dhammikavagga](/tipitaka/16A6/1/1.5.md)

# 𑁧𑁇𑁫𑁇𑁩 𑀇𑀡𑀲𑀼𑀢𑁆𑀢

### 𑀧𑀞𑀫𑀧𑀡𑁆𑀡𑀸𑀲𑀓

### 𑀥𑀫𑁆𑀫𑀺𑀓𑀯𑀕𑁆𑀕

### 𑀇𑀡𑀲𑀼𑀢𑁆𑀢

(45.)

322\. “𑀤𑀸𑀮𑀺𑀤𑁆𑀤𑀺𑀬𑀁, 𑀪𑀺𑀓𑁆𑀔𑀯𑁂, 𑀤𑀼𑀓𑁆𑀔𑀁 𑀮𑁄𑀓𑀲𑁆𑀫𑀺𑀁 𑀓𑀸𑀫𑀪𑁄𑀕𑀺𑀦𑁄”𑀢𑀺? “𑀏𑀯𑀁, 𑀪𑀦𑁆𑀢𑁂”𑁇 (𑁧)

323\. “𑀬𑀫𑁆𑀧𑀺, 𑀪𑀺𑀓𑁆𑀔𑀯𑁂, 𑀤𑀮𑀺𑀤𑁆𑀤𑁄 𑀅𑀲𑁆𑀲𑀓𑁄 𑀅𑀦𑀸𑀍𑀳𑀺𑀓𑁄 𑀇𑀡𑀁 𑀆𑀤𑀺𑀬𑀢𑀺, 𑀇𑀡𑀸𑀤𑀸𑀦𑀫𑁆𑀧𑀺, 𑀪𑀺𑀓𑁆𑀔𑀯𑁂, 𑀤𑀼𑀓𑁆𑀔𑀁 𑀮𑁄𑀓𑀲𑁆𑀫𑀺𑀁 𑀓𑀸𑀫𑀪𑁄𑀕𑀺𑀦𑁄”𑀢𑀺? “𑀏𑀯𑀁, 𑀪𑀦𑁆𑀢𑁂”𑁇 (𑁨)

324\. “𑀬𑀫𑁆𑀧𑀺, 𑀪𑀺𑀓𑁆𑀔𑀯𑁂, 𑀤𑀮𑀺𑀤𑁆𑀤𑁄 𑀅𑀲𑁆𑀲𑀓𑁄 𑀅𑀦𑀸𑀍𑀳𑀺𑀓𑁄 𑀇𑀡𑀁 𑀆𑀤𑀺𑀬𑀺𑀢𑁆𑀯𑀸 𑀯𑀟𑁆𑀠𑀺𑀁 𑀧𑀝𑀺𑀲𑁆𑀲𑀼𑀡𑀸𑀢𑀺, 𑀯𑀟𑁆𑀠𑀺𑀧𑀺, 𑀪𑀺𑀓𑁆𑀔𑀯𑁂, 𑀤𑀼𑀓𑁆𑀔𑀸 𑀮𑁄𑀓𑀲𑁆𑀫𑀺𑀁 𑀓𑀸𑀫𑀪𑁄𑀕𑀺𑀦𑁄”𑀢𑀺? “𑀏𑀯𑀁, 𑀪𑀦𑁆𑀢𑁂”𑁇 (𑁩)

325\. “𑀬𑀫𑁆𑀧𑀺, 𑀪𑀺𑀓𑁆𑀔𑀯𑁂, 𑀤𑀮𑀺𑀤𑁆𑀤𑁄 𑀅𑀲𑁆𑀲𑀓𑁄 𑀅𑀦𑀸𑀍𑀳𑀺𑀓𑁄 𑀯𑀟𑁆𑀠𑀺𑀁 𑀧𑀝𑀺𑀲𑁆𑀲𑀼𑀡𑀺𑀢𑁆𑀯𑀸 𑀓𑀸𑀮𑀸𑀪𑀢𑀁 𑀯𑀟𑁆𑀠𑀺𑀁 𑀦 𑀤𑁂𑀢𑀺, 𑀘𑁄𑀤𑁂𑀦𑁆𑀢𑀺𑀧𑀺 𑀦𑀁; 𑀘𑁄𑀤𑀦𑀸𑀧𑀺, 𑀪𑀺𑀓𑁆𑀔𑀯𑁂, 𑀤𑀼𑀓𑁆𑀔𑀸 𑀮𑁄𑀓𑀲𑁆𑀫𑀺𑀁 𑀓𑀸𑀫𑀪𑁄𑀕𑀺𑀦𑁄”𑀢𑀺? “𑀏𑀯𑀁, 𑀪𑀦𑁆𑀢𑁂”𑁇 (𑁪)

326\. “𑀬𑀫𑁆𑀧𑀺, 𑀪𑀺𑀓𑁆𑀔𑀯𑁂, 𑀤𑀮𑀺𑀤𑁆𑀤𑁄 𑀅𑀲𑁆𑀲𑀓𑁄 𑀅𑀦𑀸𑀍𑀳𑀺𑀓𑁄 𑀘𑁄𑀤𑀺𑀬𑀫𑀸𑀦𑁄 𑀦 𑀤𑁂𑀢𑀺, 𑀅𑀦𑀼𑀘𑀭𑀦𑁆𑀢𑀺𑀧𑀺 𑀦𑀁; 𑀅𑀦𑀼𑀘𑀭𑀺𑀬𑀸𑀧𑀺, 𑀪𑀺𑀓𑁆𑀔𑀯𑁂, 𑀤𑀼𑀓𑁆𑀔𑀸 𑀮𑁄𑀓𑀲𑁆𑀫𑀺𑀁 𑀓𑀸𑀫𑀪𑁄𑀕𑀺𑀦𑁄”𑀢𑀺? “𑀏𑀯𑀁, 𑀪𑀦𑁆𑀢𑁂”𑁇 (𑁫)

327\. “𑀬𑀫𑁆𑀧𑀺, 𑀪𑀺𑀓𑁆𑀔𑀯𑁂, 𑀤𑀮𑀺𑀤𑁆𑀤𑁄 𑀅𑀲𑁆𑀲𑀓𑁄 𑀅𑀦𑀸𑀍𑀳𑀺𑀓𑁄 𑀅𑀦𑀼𑀘𑀭𑀺𑀬𑀫𑀸𑀦𑁄 𑀦 𑀤𑁂𑀢𑀺, 𑀩𑀦𑁆𑀥𑀦𑁆𑀢𑀺𑀧𑀺 𑀦𑀁; 𑀩𑀦𑁆𑀥𑀦𑀫𑁆𑀧𑀺, 𑀪𑀺𑀓𑁆𑀔𑀯𑁂, 𑀤𑀼𑀓𑁆𑀔𑀁 𑀮𑁄𑀓𑀲𑁆𑀫𑀺𑀁 𑀓𑀸𑀫𑀪𑁄𑀕𑀺𑀦𑁄”𑀢𑀺? “𑀏𑀯𑀁, 𑀪𑀦𑁆𑀢𑁂”𑁇 (𑁬)

328\. “𑀇𑀢𑀺 𑀔𑁄, 𑀪𑀺𑀓𑁆𑀔𑀯𑁂, 𑀤𑀸𑀮𑀺𑀤𑁆𑀤𑀺𑀬𑀫𑁆𑀧𑀺 𑀤𑀼𑀓𑁆𑀔𑀁 𑀮𑁄𑀓𑀲𑁆𑀫𑀺𑀁 𑀓𑀸𑀫𑀪𑁄𑀕𑀺𑀦𑁄, 𑀇𑀡𑀸𑀤𑀸𑀦𑀫𑁆𑀧𑀺 𑀤𑀼𑀓𑁆𑀔𑀁 𑀮𑁄𑀓𑀲𑁆𑀫𑀺𑀁 𑀓𑀸𑀫𑀪𑁄𑀕𑀺𑀦𑁄, 𑀯𑀟𑁆𑀠𑀺𑀧𑀺 𑀤𑀼𑀓𑁆𑀔𑀸 𑀮𑁄𑀓𑀲𑁆𑀫𑀺𑀁 𑀓𑀸𑀫𑀪𑁄𑀕𑀺𑀦𑁄, 𑀘𑁄𑀤𑀦𑀸𑀧𑀺 𑀤𑀼𑀓𑁆𑀔𑀸 𑀮𑁄𑀓𑀲𑁆𑀫𑀺𑀁 𑀓𑀸𑀫𑀪𑁄𑀕𑀺𑀦𑁄, 𑀅𑀦𑀼𑀘𑀭𑀺𑀬𑀸𑀧𑀺 𑀤𑀼𑀓𑁆𑀔𑀸 𑀮𑁄𑀓𑀲𑁆𑀫𑀺𑀁 𑀓𑀸𑀫𑀪𑁄𑀕𑀺𑀦𑁄, 𑀩𑀦𑁆𑀥𑀦𑀫𑁆𑀧𑀺 𑀤𑀼𑀓𑁆𑀔𑀁 𑀮𑁄𑀓𑀲𑁆𑀫𑀺𑀁 𑀓𑀸𑀫𑀪𑁄𑀕𑀺𑀦𑁄; 𑀏𑀯𑀫𑁂𑀯𑀁 𑀔𑁄, 𑀪𑀺𑀓𑁆𑀔𑀯𑁂, 𑀬𑀲𑁆𑀲 𑀓𑀲𑁆𑀲𑀘𑀺 𑀲𑀤𑁆𑀥𑀸 𑀦𑀢𑁆𑀣𑀺 𑀓𑀼𑀲𑀮𑁂𑀲𑀼 𑀥𑀫𑁆𑀫𑁂𑀲𑀼, 𑀳𑀺𑀭𑀻 𑀦𑀢𑁆𑀣𑀺 𑀓𑀼𑀲𑀮𑁂𑀲𑀼 𑀥𑀫𑁆𑀫𑁂𑀲𑀼, 𑀑𑀢𑁆𑀢𑀧𑁆𑀧𑀁 𑀦𑀢𑁆𑀣𑀺 𑀓𑀼𑀲𑀮𑁂𑀲𑀼 𑀥𑀫𑁆𑀫𑁂𑀲𑀼, 𑀯𑀻𑀭𑀺𑀬𑀁 𑀦𑀢𑁆𑀣𑀺 𑀓𑀼𑀲𑀮𑁂𑀲𑀼 𑀥𑀫𑁆𑀫𑁂𑀲𑀼, 𑀧𑀜𑁆𑀜𑀸 𑀦𑀢𑁆𑀣𑀺 𑀓𑀼𑀲𑀮𑁂𑀲𑀼 𑀥𑀫𑁆𑀫𑁂𑀲𑀼—  𑀅𑀬𑀁 𑀯𑀼𑀘𑁆𑀘𑀢𑀺, 𑀪𑀺𑀓𑁆𑀔𑀯𑁂, 𑀅𑀭𑀺𑀬𑀲𑁆𑀲 𑀯𑀺𑀦𑀬𑁂 𑀤𑀮𑀺𑀤𑁆𑀤𑁄 𑀅𑀲𑁆𑀲𑀓𑁄 𑀅𑀦𑀸𑀍𑀳𑀺𑀓𑁄𑁇

329\. 𑀲 𑀔𑁄 𑀲𑁄, 𑀪𑀺𑀓𑁆𑀔𑀯𑁂, 𑀤𑀮𑀺𑀤𑁆𑀤𑁄 𑀅𑀲𑁆𑀲𑀓𑁄 𑀅𑀦𑀸𑀍𑀳𑀺𑀓𑁄 𑀲𑀤𑁆𑀥𑀸𑀬 𑀅𑀲𑀢𑀺 𑀓𑀼𑀲𑀮𑁂𑀲𑀼 𑀥𑀫𑁆𑀫𑁂𑀲𑀼, 𑀳𑀺𑀭𑀺𑀬𑀸 𑀅𑀲𑀢𑀺 𑀓𑀼𑀲𑀮𑁂𑀲𑀼 𑀥𑀫𑁆𑀫𑁂𑀲𑀼, 𑀑𑀢𑁆𑀢𑀧𑁆𑀧𑁂 𑀅𑀲𑀢𑀺 𑀓𑀼𑀲𑀮𑁂𑀲𑀼 𑀥𑀫𑁆𑀫𑁂𑀲𑀼, 𑀯𑀻𑀭𑀺𑀬𑁂 𑀅𑀲𑀢𑀺 𑀓𑀼𑀲𑀮𑁂𑀲𑀼 𑀥𑀫𑁆𑀫𑁂𑀲𑀼, 𑀧𑀜𑁆𑀜𑀸𑀬 𑀅𑀲𑀢𑀺 𑀓𑀼𑀲𑀮𑁂𑀲𑀼 𑀥𑀫𑁆𑀫𑁂𑀲𑀼, 𑀓𑀸𑀬𑁂𑀦 𑀤𑀼𑀘𑁆𑀘𑀭𑀺𑀢𑀁 𑀘𑀭𑀢𑀺, 𑀯𑀸𑀘𑀸𑀬 𑀤𑀼𑀘𑁆𑀘𑀭𑀺𑀢𑀁 𑀘𑀭𑀢𑀺, 𑀫𑀦𑀲𑀸 𑀤𑀼𑀘𑁆𑀘𑀭𑀺𑀢𑀁 𑀘𑀭𑀢𑀺𑁇 𑀇𑀤𑀫𑀲𑁆𑀲 𑀇𑀡𑀸𑀤𑀸𑀦𑀲𑁆𑀫𑀺𑀁 𑀯𑀤𑀸𑀫𑀺𑁇

330\. 𑀲𑁄 𑀢𑀲𑁆𑀲 𑀓𑀸𑀬𑀤𑀼𑀘𑁆𑀘𑀭𑀺𑀢𑀲𑁆𑀲 𑀧𑀝𑀺𑀘𑁆𑀙𑀸𑀤𑀦𑀳𑁂𑀢𑀼 𑀧𑀸𑀧𑀺𑀓𑀁 𑀇𑀘𑁆𑀙𑀁 𑀧𑀡𑀺𑀤𑀳𑀢𑀺𑁇 ‘𑀫𑀸 𑀫𑀁 𑀚𑀜𑁆𑀜𑀽’𑀢𑀺 𑀇𑀘𑁆𑀙𑀢𑀺, ‘𑀫𑀸 𑀫𑀁 𑀚𑀜𑁆𑀜𑀽’𑀢𑀺 𑀲𑀗𑁆𑀓𑀧𑁆𑀧𑀢𑀺, ‘𑀫𑀸 𑀫𑀁 𑀚𑀜𑁆𑀜𑀽’𑀢𑀺 𑀯𑀸𑀘𑀁 𑀪𑀸𑀲𑀢𑀺, ‘𑀫𑀸 𑀫𑀁 𑀚𑀜𑁆𑀜𑀽’𑀢𑀺 𑀓𑀸𑀬𑁂𑀦 𑀧𑀭𑀓𑁆𑀓𑀫𑀢𑀺𑁇 𑀲𑁄 𑀢𑀲𑁆𑀲 𑀯𑀘𑀻𑀤𑀼𑀘𑁆𑀘𑀭𑀺𑀢𑀲𑁆𑀲 𑀧𑀝𑀺𑀘𑁆𑀙𑀸𑀤𑀦𑀳𑁂𑀢𑀼…𑀧𑁂…  𑀲𑁄 𑀢𑀲𑁆𑀲 𑀫𑀦𑁄𑀤𑀼𑀘𑁆𑀘𑀭𑀺𑀢𑀲𑁆𑀲 𑀧𑀝𑀺𑀘𑁆𑀙𑀸𑀤𑀦𑀳𑁂𑀢𑀼…𑀧𑁂…  ‘𑀫𑀸 𑀫𑀁 𑀚𑀜𑁆𑀜𑀽’𑀢𑀺 𑀓𑀸𑀬𑁂𑀦 𑀧𑀭𑀓𑁆𑀓𑀫𑀢𑀺𑁇 𑀇𑀤𑀫𑀲𑁆𑀲 𑀯𑀟𑁆𑀠𑀺𑀬𑀸 𑀯𑀤𑀸𑀫𑀺𑁇

331\. 𑀢𑀫𑁂𑀦𑀁 𑀧𑁂𑀲𑀮𑀸 𑀲𑀩𑁆𑀭𑀳𑁆𑀫𑀘𑀸𑀭𑀻 𑀏𑀯𑀫𑀸𑀳𑀁𑀲𑀼—  ‘𑀅𑀬𑀜𑁆𑀘 𑀲𑁄 𑀆𑀬𑀲𑁆𑀫𑀸 𑀏𑀯𑀁𑀓𑀸𑀭𑀻 𑀏𑀯𑀁𑀲𑀫𑀸𑀘𑀸𑀭𑁄’𑀢𑀺𑁇 𑀇𑀤𑀫𑀲𑁆𑀲 𑀘𑁄𑀤𑀦𑀸𑀬 𑀯𑀤𑀸𑀫𑀺𑁇

332\. 𑀢𑀫𑁂𑀦𑀁 𑀅𑀭𑀜𑁆𑀜𑀕𑀢𑀁 𑀯𑀸 𑀭𑀼𑀓𑁆𑀔𑀫𑀽𑀮𑀕𑀢𑀁 𑀯𑀸 𑀲𑀼𑀜𑁆𑀜𑀸𑀕𑀸𑀭𑀕𑀢𑀁 𑀯𑀸 𑀯𑀺𑀧𑁆𑀧𑀝𑀺𑀲𑀸𑀭𑀲𑀳𑀕𑀢𑀸 𑀧𑀸𑀧𑀓𑀸 𑀅𑀓𑀼𑀲𑀮𑀯𑀺𑀢𑀓𑁆𑀓𑀸 𑀲𑀫𑀼𑀤𑀸𑀘𑀭𑀦𑁆𑀢𑀺𑁇 𑀇𑀤𑀫𑀲𑁆𑀲 𑀅𑀦𑀼𑀘𑀭𑀺𑀬𑀸𑀬 𑀯𑀤𑀸𑀫𑀺𑁇

333\. 𑀲 𑀔𑁄 𑀲𑁄, 𑀪𑀺𑀓𑁆𑀔𑀯𑁂, 𑀤𑀮𑀺𑀤𑁆𑀤𑁄 𑀅𑀲𑁆𑀲𑀓𑁄 𑀅𑀦𑀸𑀍𑀳𑀺𑀓𑁄 𑀓𑀸𑀬𑁂𑀦 𑀤𑀼𑀘𑁆𑀘𑀭𑀺𑀢𑀁 𑀘𑀭𑀺𑀢𑁆𑀯𑀸 𑀯𑀸𑀘𑀸𑀬 𑀤𑀼𑀘𑁆𑀘𑀭𑀺𑀢𑀁 𑀘𑀭𑀺𑀢𑁆𑀯𑀸 𑀫𑀦𑀲𑀸 𑀤𑀼𑀘𑁆𑀘𑀭𑀺𑀢𑀁 𑀘𑀭𑀺𑀢𑁆𑀯𑀸 𑀓𑀸𑀬𑀲𑁆𑀲 𑀪𑁂𑀤𑀸 𑀧𑀭𑀁 𑀫𑀭𑀡𑀸 𑀦𑀺𑀭𑀬𑀩𑀦𑁆𑀥𑀦𑁂 𑀯𑀸 𑀩𑀚𑁆𑀛𑀢𑀺 𑀢𑀺𑀭𑀘𑁆𑀙𑀸𑀦𑀬𑁄𑀦𑀺𑀩𑀦𑁆𑀥𑀦𑁂 𑀯𑀸𑁇 𑀦𑀸𑀳𑀁, 𑀪𑀺𑀓𑁆𑀔𑀯𑁂, 𑀅𑀜𑁆𑀜𑀁 𑀏𑀓𑀩𑀦𑁆𑀥𑀦𑀫𑁆𑀧𑀺 𑀲𑀫𑀦𑀼𑀧𑀲𑁆𑀲𑀸𑀫𑀺 𑀏𑀯𑀁𑀤𑀸𑀭𑀼𑀡𑀁 𑀏𑀯𑀁𑀓𑀝𑀼𑀓𑀁 𑀏𑀯𑀁𑀅𑀦𑁆𑀢𑀭𑀸𑀬𑀓𑀭𑀁 𑀅𑀦𑀼𑀢𑁆𑀢𑀭𑀲𑁆𑀲 𑀬𑁄𑀕𑀓𑁆𑀔𑁂𑀫𑀲𑁆𑀲 𑀅𑀥𑀺𑀕𑀫𑀸𑀬, 𑀬𑀣𑀬𑀺𑀤𑀁, 𑀪𑀺𑀓𑁆𑀔𑀯𑁂, 𑀦𑀺𑀭𑀬𑀩𑀦𑁆𑀥𑀦𑀁 𑀯𑀸 𑀢𑀺𑀭𑀘𑁆𑀙𑀸𑀦𑀬𑁄𑀦𑀺𑀩𑀦𑁆𑀥𑀦𑀁 𑀯𑀸𑀢𑀺𑁇

334\. _𑀤𑀸𑀮𑀺𑀤𑁆𑀤𑀺𑀬𑀁 𑀤𑀼𑀓𑁆𑀔𑀁 𑀮𑁄𑀓𑁂,_  
_𑀇𑀡𑀸𑀤𑀸𑀦𑀜𑁆𑀘 𑀯𑀼𑀘𑁆𑀘𑀢𑀺;_  
_𑀤𑀮𑀺𑀤𑁆𑀤𑁄 𑀇𑀡𑀫𑀸𑀤𑀸𑀬,_  
_𑀪𑀼𑀜𑁆𑀚𑀫𑀸𑀦𑁄 𑀯𑀺𑀳𑀜𑁆𑀜𑀢𑀺𑁇_  


335\. _𑀢𑀢𑁄 𑀅𑀦𑀼𑀘𑀭𑀦𑁆𑀢𑀺 𑀦𑀁,_  
_𑀩𑀦𑁆𑀥𑀦𑀫𑁆𑀧𑀺 𑀦𑀺𑀕𑀘𑁆𑀙𑀢𑀺;_  
_𑀏𑀢𑀜𑁆𑀳𑀺 𑀩𑀦𑁆𑀥𑀦𑀁 𑀤𑀼𑀓𑁆𑀔𑀁,_  
_𑀓𑀸𑀫𑀮𑀸𑀪𑀸𑀪𑀺𑀚𑀧𑁆𑀧𑀺𑀦𑀁𑁇_  


336\. _𑀢𑀣𑁂𑀯 𑀅𑀭𑀺𑀬𑀯𑀺𑀦𑀬𑁂,_  
_𑀲𑀤𑁆𑀥𑀸 𑀬𑀲𑁆𑀲 𑀦 𑀯𑀺𑀚𑁆𑀚𑀢𑀺;_  
_𑀅𑀳𑀺𑀭𑀻𑀓𑁄 𑀅𑀦𑁄𑀢𑁆𑀢𑀧𑁆𑀧𑀻,_  
_𑀧𑀸𑀧𑀓𑀫𑁆𑀫𑀯𑀺𑀦𑀺𑀩𑁆𑀩𑀬𑁄𑁇_  


337\. _𑀓𑀸𑀬𑀤𑀼𑀘𑁆𑀘𑀭𑀺𑀢𑀁 𑀓𑀢𑁆𑀯𑀸,_  
_𑀯𑀘𑀻𑀤𑀼𑀘𑁆𑀘𑀭𑀺𑀢𑀸𑀦𑀺 𑀘;_  
_𑀫𑀦𑁄𑀤𑀼𑀘𑁆𑀘𑀭𑀺𑀢𑀁 𑀓𑀢𑁆𑀯𑀸,_  
_‘𑀫𑀸 𑀫𑀁 𑀚𑀜𑁆𑀜𑀽’𑀢𑀺 𑀇𑀘𑁆𑀙𑀢𑀺𑁇_  


338\. _𑀲𑁄 𑀲𑀁𑀲𑀧𑁆𑀧𑀢𑀺 𑀓𑀸𑀬𑁂𑀦,_  
_𑀯𑀸𑀘𑀸𑀬 𑀉𑀤 𑀘𑁂𑀢𑀲𑀸;_  
_𑀧𑀸𑀧𑀓𑀫𑁆𑀫𑀁 𑀧𑀯𑀟𑁆𑀠𑁂𑀦𑁆𑀢𑁄,_  
_𑀢𑀢𑁆𑀣 𑀢𑀢𑁆𑀣 𑀧𑀼𑀦𑀧𑁆𑀧𑀼𑀦𑀁𑁇_  


339\. _𑀲𑁄 𑀧𑀸𑀧𑀓𑀫𑁆𑀫𑁄 𑀤𑀼𑀫𑁆𑀫𑁂𑀥𑁄,_  
_𑀚𑀸𑀦𑀁 𑀤𑀼𑀓𑁆𑀓𑀝𑀫𑀢𑁆𑀢𑀦𑁄;_  
_𑀤𑀮𑀺𑀤𑁆𑀤𑁄 𑀇𑀡𑀫𑀸𑀤𑀸𑀬,_  
_𑀪𑀼𑀜𑁆𑀚𑀫𑀸𑀦𑁄 𑀯𑀺𑀳𑀜𑁆𑀜𑀢𑀺𑁇_  


340\. _𑀢𑀢𑁄 𑀅𑀦𑀼𑀘𑀭𑀦𑁆𑀢𑀺 𑀦𑀁,_  
_𑀲𑀗𑁆𑀓𑀧𑁆𑀧𑀸 𑀫𑀸𑀦𑀲𑀸 𑀤𑀼𑀔𑀸;_  
_𑀕𑀸𑀫𑁂 𑀯𑀸 𑀬𑀤𑀺 𑀯𑀸𑀭𑀜𑁆𑀜𑁂,_  
_𑀬𑀲𑁆𑀲 𑀯𑀺𑀧𑁆𑀧𑀝𑀺𑀲𑀸𑀭𑀚𑀸𑁇_  


341\. _𑀲𑁄 𑀧𑀸𑀧𑀓𑀫𑁆𑀫𑁄 𑀤𑀼𑀫𑁆𑀫𑁂𑀥𑁄,_  
_𑀚𑀸𑀦𑀁 𑀤𑀼𑀓𑁆𑀓𑀝𑀫𑀢𑁆𑀢𑀦𑁄;_  
_𑀬𑁄𑀦𑀺𑀫𑀜𑁆𑀜𑀢𑀭𑀁 𑀕𑀦𑁆𑀢𑁆𑀯𑀸,_  
_𑀦𑀺𑀭𑀬𑁂 𑀯𑀸𑀧𑀺 𑀩𑀚𑁆𑀛𑀢𑀺𑁇_  


342\. _𑀏𑀢𑀜𑁆𑀳𑀺 𑀩𑀦𑁆𑀥𑀦𑀁 𑀤𑀼𑀓𑁆𑀔𑀁,_  
_𑀬𑀫𑁆𑀳𑀸 𑀥𑀻𑀭𑁄 𑀧𑀫𑀼𑀘𑁆𑀘𑀢𑀺;_  
_𑀥𑀫𑁆𑀫𑀮𑀤𑁆𑀥𑁂𑀳𑀺 𑀪𑁄𑀕𑁂𑀳𑀺,_  
_𑀤𑀤𑀁 𑀘𑀺𑀢𑁆𑀢𑀁 𑀧𑀲𑀸𑀤𑀬𑀁𑁇_  


343\. _𑀉𑀪𑀬𑀢𑁆𑀣 𑀓𑀝𑀕𑁆𑀕𑀸𑀳𑁄,_  
_𑀲𑀤𑁆𑀥𑀲𑁆𑀲 𑀖𑀭𑀫𑁂𑀲𑀺𑀦𑁄;_  
_𑀤𑀺𑀝𑁆𑀞𑀥𑀫𑁆𑀫𑀳𑀺𑀢𑀢𑁆𑀣𑀸𑀬,_  
_𑀲𑀫𑁆𑀧𑀭𑀸𑀬𑀲𑀼𑀔𑀸𑀬 𑀘;_  
_𑀏𑀯𑀫𑁂𑀢𑀁 𑀕𑀳𑀝𑁆𑀞𑀸𑀦𑀁,_  
_𑀘𑀸𑀕𑁄 𑀧𑀼𑀜𑁆𑀜𑀁 𑀧𑀯𑀟𑁆𑀠𑀢𑀺𑁇_  


344\. _𑀢𑀣𑁂𑀯 𑀅𑀭𑀺𑀬𑀯𑀺𑀦𑀬𑁂,_  
_𑀲𑀤𑁆𑀥𑀸 𑀬𑀲𑁆𑀲 𑀧𑀢𑀺𑀝𑁆𑀞𑀺𑀢𑀸;_  
_𑀳𑀺𑀭𑀻𑀫𑀦𑁄 𑀘 𑀑𑀢𑁆𑀢𑀧𑁆𑀧𑀻,_  
_𑀧𑀜𑁆𑀜𑀯𑀸 𑀲𑀻𑀮𑀲𑀁𑀯𑀼𑀢𑁄𑁇_  


345\. _𑀏𑀲𑁄 𑀔𑁄 𑀅𑀭𑀺𑀬𑀯𑀺𑀦𑀬𑁂,_  
_‘𑀲𑀼𑀔𑀚𑀻𑀯𑀻’𑀢𑀺 𑀯𑀼𑀘𑁆𑀘𑀢𑀺;_  
_𑀦𑀺𑀭𑀸𑀫𑀺𑀲𑀁 𑀲𑀼𑀔𑀁 𑀮𑀤𑁆𑀥𑀸,_  
_𑀉𑀧𑁂𑀓𑁆𑀔𑀁 𑀅𑀥𑀺𑀢𑀺𑀝𑁆𑀞𑀢𑀺𑁇_  


346\. _𑀧𑀜𑁆𑀘 𑀦𑀻𑀯𑀭𑀡𑁂 𑀳𑀺𑀢𑁆𑀯𑀸,_  
_𑀦𑀺𑀘𑁆𑀘𑀁 𑀆𑀭𑀤𑁆𑀥𑀯𑀻𑀭𑀺𑀬𑁄;_  
_𑀛𑀸𑀦𑀸𑀦𑀺 𑀉𑀧𑀲𑀫𑁆𑀧𑀚𑁆𑀚,_  
_𑀏𑀓𑁄𑀤𑀺 𑀦𑀺𑀧𑀓𑁄 𑀲𑀢𑁄𑁇_  


347\. _𑀏𑀯𑀁 𑀜𑀢𑁆𑀯𑀸 𑀬𑀣𑀸𑀪𑀽𑀢𑀁,_  
_𑀲𑀩𑁆𑀩𑀲𑀁𑀬𑁄𑀚𑀦𑀓𑁆𑀔𑀬𑁂;_  
_𑀲𑀩𑁆𑀩𑀲𑁄 𑀅𑀦𑀼𑀧𑀸𑀤𑀸𑀬,_  
_𑀲𑀫𑁆𑀫𑀸 𑀘𑀺𑀢𑁆𑀢𑀁 𑀯𑀺𑀫𑀼𑀘𑁆𑀘𑀢𑀺𑁇_  


348\. _𑀢𑀲𑁆𑀲 𑀲𑀫𑁆𑀫𑀸 𑀯𑀺𑀫𑀼𑀢𑁆𑀢𑀲𑁆𑀲,_  
_𑀜𑀸𑀡𑀜𑁆𑀘𑁂 𑀳𑁄𑀢𑀺 𑀢𑀸𑀤𑀺𑀦𑁄;_  
_‘𑀅𑀓𑀼𑀧𑁆𑀧𑀸 𑀫𑁂 𑀯𑀺𑀫𑀼𑀢𑁆𑀢𑀻’𑀢𑀺,_  
_𑀪𑀯𑀲𑀁𑀬𑁄𑀚𑀦𑀓𑁆𑀔𑀬𑁂𑁇_  


349\. _𑀏𑀢𑀁 𑀔𑁄 𑀧𑀭𑀫𑀁 𑀜𑀸𑀡𑀁,_  
_𑀏𑀢𑀁 𑀲𑀼𑀔𑀫𑀦𑀼𑀢𑁆𑀢𑀭𑀁;_  
_𑀅𑀲𑁄𑀓𑀁 𑀯𑀺𑀭𑀚𑀁 𑀔𑁂𑀫𑀁,_  
_𑀏𑀢𑀁 𑀆𑀦𑀡𑁆𑀬𑀫𑀼𑀢𑁆𑀢𑀫𑀦𑁆”𑀢𑀺𑁇_  


---

350\. 𑀢𑀢𑀺𑀬𑀁𑁇



[Go to previous page (1.5.2 Migasālāsutta)](/tipitaka/16A6/1/1.5/1.5.2.md) / [Go to parent page (1.5 Dhammikavagga)](/tipitaka/16A6/1/1.5.md) / [Go to next page (1.5.4 Mahācundasutta)](/tipitaka/16A6/1/1.5/1.5.4.md)


