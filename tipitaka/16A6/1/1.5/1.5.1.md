
[Home](/) / [16A6 Chakkanipātapāḷi](../../../16A6.md) / [1 Paṭhamapaṇṇāsaka](../../1.md) / [1.5 Dhammikavagga](../1.5.md)

# 𑁧𑁇𑁫𑁇𑁧 𑀦𑀸𑀕𑀲𑀼𑀢𑁆𑀢

* 𑀧𑀞𑀫𑀧𑀡𑁆𑀡𑀸𑀲𑀓

* 𑀥𑀫𑁆𑀫𑀺𑀓𑀯𑀕𑁆𑀕

* 𑀦𑀸𑀕𑀲𑀼𑀢𑁆𑀢

(43.)

282\. 𑀏𑀓𑀁 𑀲𑀫𑀬𑀁 𑀪𑀕𑀯𑀸 𑀲𑀸𑀯𑀢𑁆𑀣𑀺𑀬𑀁 𑀯𑀺𑀳𑀭𑀢𑀺 𑀚𑁂𑀢𑀯𑀦𑁂 𑀅𑀦𑀸𑀣𑀧𑀺𑀡𑁆𑀟𑀺𑀓𑀲𑁆𑀲 𑀆𑀭𑀸𑀫𑁂𑁇 𑀅𑀣 𑀔𑁄 𑀪𑀕𑀯𑀸 𑀧𑀼𑀩𑁆𑀩𑀡𑁆𑀳𑀲𑀫𑀬𑀁 𑀦𑀺𑀯𑀸𑀲𑁂𑀢𑁆𑀯𑀸 𑀧𑀢𑁆𑀢𑀘𑀻𑀯𑀭𑀫𑀸𑀤𑀸𑀬 𑀲𑀸𑀯𑀢𑁆𑀣𑀺𑀬𑀁 𑀧𑀺𑀡𑁆𑀟𑀸𑀬 𑀧𑀸𑀯𑀺𑀲𑀺𑁇 𑀲𑀸𑀯𑀢𑁆𑀣𑀺𑀬𑀁 𑀧𑀺𑀡𑁆𑀟𑀸𑀬 𑀘𑀭𑀺𑀢𑁆𑀯𑀸 𑀧𑀘𑁆𑀙𑀸𑀪𑀢𑁆𑀢𑀁 𑀧𑀺𑀡𑁆𑀟𑀧𑀸𑀢𑀧𑀝𑀺𑀓𑁆𑀓𑀦𑁆𑀢𑁄 𑀆𑀬𑀲𑁆𑀫𑀦𑁆𑀢𑀁 𑀆𑀦𑀦𑁆𑀤𑀁 𑀆𑀫𑀦𑁆𑀢𑁂𑀲𑀺—  “𑀆𑀬𑀸𑀫𑀸𑀦𑀦𑁆𑀤, 𑀬𑁂𑀦 𑀧𑀼𑀩𑁆𑀩𑀸𑀭𑀸𑀫𑁄 𑀫𑀺𑀕𑀸𑀭𑀫𑀸𑀢𑀼𑀧𑀸𑀲𑀸𑀤𑁄 𑀢𑁂𑀦𑀼𑀧𑀲𑀗𑁆𑀓𑀫𑀺𑀲𑁆𑀲𑀸𑀫 𑀤𑀺𑀯𑀸𑀯𑀺𑀳𑀸𑀭𑀸𑀬𑀸”𑀢𑀺𑁇 “𑀏𑀯𑀁, 𑀪𑀦𑁆𑀢𑁂”𑀢𑀺 𑀔𑁄 𑀆𑀬𑀲𑁆𑀫𑀸 𑀆𑀦𑀦𑁆𑀤𑁄 𑀪𑀕𑀯𑀢𑁄 𑀧𑀘𑁆𑀘𑀲𑁆𑀲𑁄𑀲𑀺𑁇

283\. 𑀅𑀣 𑀔𑁄 𑀪𑀕𑀯𑀸 𑀆𑀬𑀲𑁆𑀫𑀢𑀸 𑀆𑀦𑀦𑁆𑀤𑁂𑀦 𑀲𑀤𑁆𑀥𑀺𑀁 𑀬𑁂𑀦 𑀧𑀼𑀩𑁆𑀩𑀸𑀭𑀸𑀫𑁄 𑀫𑀺𑀕𑀸𑀭𑀫𑀸𑀢𑀼𑀧𑀸𑀲𑀸𑀤𑁄 𑀢𑁂𑀦𑀼𑀧𑀲𑀗𑁆𑀓𑀫𑀺𑁇 𑀅𑀣 𑀔𑁄 𑀪𑀕𑀯𑀸 𑀲𑀸𑀬𑀦𑁆𑀳𑀲𑀫𑀬𑀁 𑀧𑀝𑀺𑀲𑀮𑁆𑀮𑀸𑀦𑀸 𑀯𑀼𑀝𑁆𑀞𑀺𑀢𑁄 𑀆𑀬𑀲𑁆𑀫𑀦𑁆𑀢𑀁 𑀆𑀦𑀦𑁆𑀤𑀁 𑀆𑀫𑀦𑁆𑀢𑁂𑀲𑀺—  “𑀆𑀬𑀸𑀫𑀸𑀦𑀦𑁆𑀤, 𑀬𑁂𑀦 𑀧𑀼𑀩𑁆𑀩𑀓𑁄𑀝𑁆𑀞𑀓𑁄 𑀢𑁂𑀦𑀼𑀧𑀲𑀗𑁆𑀓𑀫𑀺𑀲𑁆𑀲𑀸𑀫 𑀕𑀢𑁆𑀢𑀸𑀦𑀺 𑀧𑀭𑀺𑀲𑀺𑀜𑁆𑀘𑀺𑀢𑀼𑀦𑁆”𑀢𑀺𑁇 “𑀏𑀯𑀁, 𑀪𑀦𑁆𑀢𑁂”𑀢𑀺 𑀔𑁄 𑀆𑀬𑀲𑁆𑀫𑀸 𑀆𑀦𑀦𑁆𑀤𑁄 𑀪𑀕𑀯𑀢𑁄 𑀧𑀘𑁆𑀘𑀲𑁆𑀲𑁄𑀲𑀺𑁇 𑀅𑀣 𑀔𑁄 𑀪𑀕𑀯𑀸 𑀆𑀬𑀲𑁆𑀫𑀢𑀸 𑀆𑀦𑀦𑁆𑀤𑁂𑀦 𑀲𑀤𑁆𑀥𑀺𑀁 𑀬𑁂𑀦 𑀧𑀼𑀩𑁆𑀩𑀓𑁄𑀝𑁆𑀞𑀓𑁄 𑀢𑁂𑀦𑀼𑀧𑀲𑀗𑁆𑀓𑀫𑀺 𑀕𑀢𑁆𑀢𑀸𑀦𑀺 𑀧𑀭𑀺𑀲𑀺𑀜𑁆𑀘𑀺𑀢𑀼𑀁𑁇 𑀧𑀼𑀩𑁆𑀩𑀓𑁄𑀝𑁆𑀞𑀓𑁂 𑀕𑀢𑁆𑀢𑀸𑀦𑀺 𑀧𑀭𑀺𑀲𑀺𑀜𑁆𑀘𑀺𑀢𑁆𑀯𑀸 𑀧𑀘𑁆𑀘𑀼𑀢𑁆𑀢𑀭𑀺𑀢𑁆𑀯𑀸 𑀏𑀓𑀘𑀻𑀯𑀭𑁄 𑀅𑀝𑁆𑀞𑀸𑀲𑀺 𑀕𑀢𑁆𑀢𑀸𑀦𑀺 𑀧𑀼𑀩𑁆𑀩𑀸𑀧𑀬𑀫𑀸𑀦𑁄𑁇

284\. 𑀢𑁂𑀦 𑀔𑁄 𑀧𑀦 𑀲𑀫𑀬𑁂𑀦 𑀭𑀜𑁆𑀜𑁄 𑀧𑀲𑁂𑀦𑀤𑀺𑀲𑁆𑀲 𑀓𑁄𑀲𑀮𑀲𑁆𑀲 𑀲𑁂𑀢𑁄 𑀦𑀸𑀫 𑀦𑀸𑀕𑁄 𑀫𑀳𑀸𑀢𑀽𑀭𑀺𑀬𑀢𑀸𑀍𑀇𑀢𑀯𑀸𑀤𑀺𑀢𑁂𑀦 𑀧𑀼𑀩𑁆𑀩𑀓𑁄𑀝𑁆𑀞𑀓𑀸 𑀧𑀘𑁆𑀘𑀼𑀢𑁆𑀢𑀭𑀢𑀺𑁇 𑀅𑀧𑀺𑀲𑁆𑀲𑀼 𑀢𑀁 𑀚𑀦𑁄 𑀤𑀺𑀲𑁆𑀯𑀸 𑀏𑀯𑀫𑀸𑀳—  “𑀅𑀪𑀺𑀭𑀽𑀧𑁄 𑀯𑀢 𑀪𑁄 𑀭𑀜𑁆𑀜𑁄 𑀦𑀸𑀕𑁄; 𑀤𑀲𑁆𑀲𑀦𑀻𑀬𑁄 𑀯𑀢 𑀪𑁄 𑀭𑀜𑁆𑀜𑁄 𑀦𑀸𑀕𑁄; 𑀧𑀸𑀲𑀸𑀤𑀺𑀓𑁄 𑀯𑀢, 𑀪𑁄, 𑀭𑀜𑁆𑀜𑁄 𑀦𑀸𑀕𑁄, 𑀓𑀸𑀬𑀼𑀧𑀧𑀦𑁆𑀦𑁄 𑀯𑀢 𑀪𑁄 𑀭𑀜𑁆𑀜𑁄 𑀦𑀸𑀕𑁄”𑀢𑀺𑁇 𑀏𑀯𑀁 𑀯𑀼𑀢𑁆𑀢𑁂, 𑀆𑀬𑀲𑁆𑀫𑀸 𑀉𑀤𑀸𑀬𑀻 𑀪𑀕𑀯𑀦𑁆𑀢𑀁 𑀏𑀢𑀤𑀯𑁄𑀘—  “𑀳𑀢𑁆𑀣𑀺𑀫𑁂𑀯 𑀦𑀼 𑀔𑁄, 𑀪𑀦𑁆𑀢𑁂, 𑀫𑀳𑀦𑁆𑀢𑀁 𑀩𑁆𑀭𑀳𑀦𑁆𑀢𑀁 𑀓𑀸𑀬𑀼𑀧𑀧𑀦𑁆𑀦𑀁 𑀚𑀦𑁄 𑀤𑀺𑀲𑁆𑀯𑀸 𑀏𑀯𑀫𑀸𑀳—  ‘𑀦𑀸𑀕𑁄 𑀯𑀢 𑀪𑁄 𑀦𑀸𑀕𑁄’𑀢𑀺, 𑀉𑀤𑀸𑀳𑀼 𑀅𑀜𑁆𑀜𑀫𑁆𑀧𑀺 𑀓𑀜𑁆𑀘𑀺 𑀫𑀳𑀦𑁆𑀢𑀁 𑀩𑁆𑀭𑀳𑀦𑁆𑀢𑀁 𑀓𑀸𑀬𑀼𑀧𑀧𑀦𑁆𑀦𑀁 𑀚𑀦𑁄 𑀤𑀺𑀲𑁆𑀯𑀸 𑀏𑀯𑀫𑀸𑀳—  ‘𑀦𑀸𑀕𑁄 𑀯𑀢 𑀪𑁄 𑀦𑀸𑀕𑁄’”𑀢𑀺? “𑀳𑀢𑁆𑀣𑀺𑀫𑁆𑀧𑀺 𑀔𑁄, 𑀉𑀤𑀸𑀬𑀺, 𑀫𑀳𑀦𑁆𑀢𑀁 𑀩𑁆𑀭𑀳𑀦𑁆𑀢𑀁 𑀓𑀸𑀬𑀼𑀧𑀧𑀦𑁆𑀦𑀁 𑀚𑀦𑁄 𑀤𑀺𑀲𑁆𑀯𑀸 𑀏𑀯𑀫𑀸𑀳—  ‘𑀦𑀸𑀕𑁄 𑀯𑀢 𑀪𑁄 𑀦𑀸𑀕𑁄’𑀢𑀺𑁇 𑀅𑀲𑁆𑀲𑀫𑁆𑀧𑀺 𑀔𑁄, 𑀉𑀤𑀸𑀬𑀺, 𑀫𑀳𑀦𑁆𑀢𑀁 𑀩𑁆𑀭𑀳𑀦𑁆𑀢𑀁…𑀧𑁂…  𑀕𑁄𑀡𑀫𑁆𑀧𑀺 𑀔𑁄, 𑀉𑀤𑀸𑀬𑀺, 𑀫𑀳𑀦𑁆𑀢𑀁 𑀩𑁆𑀭𑀳𑀦𑁆𑀢𑀁…𑀧𑁂…  𑀉𑀭𑀕𑀫𑁆𑀧𑀺 𑀔𑁄, 𑀉𑀤𑀸𑀬𑀺, 𑀫𑀳𑀦𑁆𑀢𑀁 𑀩𑁆𑀭𑀳𑀦𑁆𑀢𑀁…𑀧𑁂…  𑀭𑀼𑀓𑁆𑀔𑀫𑁆𑀧𑀺 𑀔𑁄, 𑀉𑀤𑀸𑀬𑀺, 𑀫𑀳𑀦𑁆𑀢𑀁 𑀩𑁆𑀭𑀳𑀦𑁆𑀢𑀁…𑀧𑁂…  𑀫𑀦𑀼𑀲𑁆𑀲𑀫𑁆𑀧𑀺 𑀔𑁄, 𑀉𑀤𑀸𑀬𑀺, 𑀫𑀳𑀦𑁆𑀢𑀁 𑀩𑁆𑀭𑀳𑀦𑁆𑀢𑀁 𑀓𑀸𑀬𑀼𑀧𑀧𑀦𑁆𑀦𑀁 𑀚𑀦𑁄 𑀤𑀺𑀲𑁆𑀯𑀸 𑀏𑀯𑀫𑀸𑀳—  ‘𑀦𑀸𑀕𑁄 𑀯𑀢, 𑀪𑁄, 𑀦𑀸𑀕𑁄’𑀢𑀺𑁇 𑀅𑀧𑀺 𑀘, 𑀉𑀤𑀸𑀬𑀺, 𑀬𑁄 𑀲𑀤𑁂𑀯𑀓𑁂 𑀮𑁄𑀓𑁂 𑀲𑀫𑀸𑀭𑀓𑁂 𑀲𑀩𑁆𑀭𑀳𑁆𑀫𑀓𑁂 𑀲𑀲𑁆𑀲𑀫𑀡𑀩𑁆𑀭𑀸𑀳𑁆𑀫𑀡𑀺𑀬𑀸 𑀧𑀚𑀸𑀬 𑀲𑀤𑁂𑀯𑀫𑀦𑀼𑀲𑁆𑀲𑀸𑀬 𑀆𑀕𑀼𑀁 𑀦 𑀓𑀭𑁄𑀢𑀺 𑀓𑀸𑀬𑁂𑀦 𑀯𑀸𑀘𑀸𑀬 𑀫𑀦𑀲𑀸, 𑀢𑀫𑀳𑀁 ‘𑀦𑀸𑀕𑁄’𑀢𑀺 𑀩𑁆𑀭𑀽𑀫𑀻”𑀢𑀺𑁇

285\. “𑀅𑀘𑁆𑀙𑀭𑀺𑀬𑀁, 𑀪𑀦𑁆𑀢𑁂, 𑀅𑀩𑁆𑀪𑀼𑀢𑀁, 𑀪𑀦𑁆𑀢𑁂𑁇 𑀬𑀸𑀯 𑀲𑀼𑀪𑀸𑀲𑀺𑀢𑀜𑁆𑀘𑀺𑀤𑀁, 𑀪𑀦𑁆𑀢𑁂, 𑀪𑀕𑀯𑀢𑀸—  𑀅𑀧𑀺 𑀘, 𑀉𑀤𑀸𑀬𑀺, 𑀬𑁄 𑀲𑀤𑁂𑀯𑀓𑁂 𑀮𑁄𑀓𑁂 𑀲𑀫𑀸𑀭𑀓𑁂 𑀲𑀩𑁆𑀭𑀳𑁆𑀫𑀓𑁂 𑀲𑀲𑁆𑀲𑀫𑀡𑀩𑁆𑀭𑀸𑀳𑁆𑀫𑀡𑀺𑀬𑀸 𑀧𑀚𑀸𑀬 𑀲𑀤𑁂𑀯𑀫𑀦𑀼𑀲𑁆𑀲𑀸𑀬 𑀆𑀕𑀼𑀁 𑀦 𑀓𑀭𑁄𑀢𑀺 𑀓𑀸𑀬𑁂𑀦 𑀯𑀸𑀘𑀸𑀬 𑀫𑀦𑀲𑀸, 𑀢𑀫𑀳𑀁 ‘𑀦𑀸𑀕𑁄’𑀢𑀺 𑀩𑁆𑀭𑀽𑀫𑀻𑀢𑀺𑁇 𑀇𑀤𑀜𑁆𑀘 𑀧𑀦𑀸𑀳𑀁, 𑀪𑀦𑁆𑀢𑁂, 𑀪𑀕𑀯𑀢𑀸 𑀲𑀼𑀪𑀸𑀲𑀺𑀢𑀁 𑀇𑀫𑀸𑀳𑀺 𑀕𑀸𑀣𑀸𑀳𑀺 𑀅𑀦𑀼𑀫𑁄𑀤𑀸𑀫𑀺—

286\. _𑀫𑀦𑀼𑀲𑁆𑀲𑀪𑀽𑀢𑀁 𑀲𑀫𑁆𑀩𑀼𑀤𑁆𑀥𑀁,_  
_𑀅𑀢𑁆𑀢𑀤𑀦𑁆𑀢𑀁 𑀲𑀫𑀸𑀳𑀺𑀢𑀁;_  
_𑀇𑀭𑀺𑀬𑀫𑀸𑀦𑀁 𑀩𑁆𑀭𑀳𑁆𑀫𑀧𑀣𑁂,_  
_𑀘𑀺𑀢𑁆𑀢𑀲𑁆𑀲𑀽𑀧𑀲𑀫𑁂 𑀭𑀢𑀁𑁇_  


287\. _𑀬𑀁 𑀫𑀦𑀼𑀲𑁆𑀲𑀸 𑀦𑀫𑀲𑁆𑀲𑀦𑁆𑀢𑀺,_  
_𑀲𑀩𑁆𑀩𑀥𑀫𑁆𑀫𑀸𑀦 𑀧𑀸𑀭𑀕𑀼𑀁;_  
_𑀤𑁂𑀯𑀸𑀧𑀺 𑀢𑀁 𑀦𑀫𑀲𑁆𑀲𑀦𑁆𑀢𑀺,_  
_𑀇𑀢𑀺 𑀫𑁂 𑀅𑀭𑀳𑀢𑁄 𑀲𑀼𑀢𑀁𑁇_  


288\. _𑀲𑀩𑁆𑀩𑀲𑀁𑀬𑁄𑀚𑀦𑀸𑀢𑀻𑀢𑀁,_  
_𑀯𑀦𑀸 𑀦𑀺𑀩𑁆𑀩𑀦𑀫𑀸𑀕𑀢𑀁;_  
_𑀓𑀸𑀫𑁂𑀳𑀺 𑀦𑁂𑀓𑁆𑀔𑀫𑁆𑀫𑀭𑀢𑀁,_  
_𑀫𑀼𑀢𑁆𑀢𑀁 𑀲𑁂𑀮𑀸𑀯 𑀓𑀜𑁆𑀘𑀦𑀁𑁇_  


289\. _𑀲𑀩𑁆𑀩𑁂 𑀅𑀘𑁆𑀘𑀭𑀼𑀘𑀻 𑀦𑀸𑀕𑁄,_  
_𑀳𑀺𑀫𑀯𑀸𑀜𑁆𑀜𑁂 𑀲𑀺𑀮𑀼𑀘𑁆𑀘𑀬𑁂;_  
_𑀲𑀩𑁆𑀩𑁂𑀲𑀁 𑀦𑀸𑀕𑀦𑀸𑀫𑀸𑀦𑀁,_  
_𑀲𑀘𑁆𑀘𑀦𑀸𑀫𑁄 𑀅𑀦𑀼𑀢𑁆𑀢𑀭𑁄𑁇_  


290\. _𑀦𑀸𑀕𑀁 𑀯𑁄 𑀓𑀺𑀢𑁆𑀢𑀬𑀺𑀲𑁆𑀲𑀸𑀫𑀺,_  
_𑀦 𑀳𑀺 𑀆𑀕𑀼𑀁 𑀓𑀭𑁄𑀢𑀺 𑀲𑁄;_  
_𑀲𑁄𑀭𑀘𑁆𑀘𑀁 𑀅𑀯𑀺𑀳𑀺𑀁𑀲𑀸 𑀘,_  
_𑀧𑀸𑀤𑀸 𑀦𑀸𑀕𑀲𑁆𑀲 𑀢𑁂 𑀤𑀼𑀯𑁂𑁇_  


291\. _𑀢𑀧𑁄 𑀘 𑀩𑁆𑀭𑀳𑁆𑀫𑀘𑀭𑀺𑀬𑀁,_  
_𑀘𑀭𑀡𑀸 𑀦𑀸𑀕𑀲𑁆𑀲 𑀢𑁆𑀬𑀸𑀧𑀭𑁂;_  
_𑀲𑀤𑁆𑀥𑀸𑀳𑀢𑁆𑀣𑁄 𑀫𑀳𑀸𑀦𑀸𑀕𑁄,_  
_𑀉𑀧𑁂𑀓𑁆𑀔𑀸𑀲𑁂𑀢𑀤𑀦𑁆𑀢𑀯𑀸𑁇_  


292\. _𑀲𑀢𑀺 𑀕𑀻𑀯𑀸 𑀲𑀺𑀭𑁄 𑀧𑀜𑁆𑀜𑀸,_  
_𑀯𑀻𑀫𑀁𑀲𑀸 𑀥𑀫𑁆𑀫𑀘𑀺𑀦𑁆𑀢𑀦𑀸;_  
_𑀥𑀫𑁆𑀫𑀓𑀼𑀘𑁆𑀙𑀺𑀲𑀫𑀸𑀢𑀧𑁄,_  
_𑀯𑀺𑀯𑁂𑀓𑁄 𑀢𑀲𑁆𑀲 𑀯𑀸𑀮𑀥𑀺𑁇_  


293\. _𑀲𑁄 𑀛𑀸𑀬𑀻 𑀅𑀲𑁆𑀲𑀸𑀲𑀭𑀢𑁄,_  
_𑀅𑀚𑁆𑀛𑀢𑁆𑀢𑀁 𑀲𑀼𑀲𑀫𑀸𑀳𑀺𑀢𑁄;_  
_𑀕𑀘𑁆𑀙𑀁 𑀲𑀫𑀸𑀳𑀺𑀢𑁄 𑀦𑀸𑀕𑁄,_  
_𑀞𑀺𑀢𑁄 𑀦𑀸𑀕𑁄 𑀲𑀫𑀸𑀳𑀺𑀢𑁄𑁇_  


294\. _𑀲𑁂𑀬𑁆𑀬𑀁 𑀲𑀫𑀸𑀳𑀺𑀢𑁄 𑀦𑀸𑀕𑁄,_  
_𑀦𑀺𑀲𑀺𑀦𑁆𑀦𑁄𑀧𑀺 𑀲𑀫𑀸𑀳𑀺𑀢𑁄;_  
_𑀲𑀩𑁆𑀩𑀢𑁆𑀣 𑀲𑀁𑀯𑀼𑀢𑁄 𑀦𑀸𑀕𑁄,_  
_𑀏𑀲𑀸 𑀦𑀸𑀕𑀲𑁆𑀲 𑀲𑀫𑁆𑀧𑀤𑀸𑁇_  


295\. _𑀪𑀼𑀜𑁆𑀚𑀢𑀺 𑀅𑀦𑀯𑀚𑁆𑀚𑀸𑀦𑀺,_  
_𑀲𑀸𑀯𑀚𑁆𑀚𑀸𑀦𑀺 𑀦 𑀪𑀼𑀜𑁆𑀚𑀢𑀺;_  
_𑀖𑀸𑀲𑀫𑀘𑁆𑀙𑀸𑀤𑀦𑀁 𑀮𑀤𑁆𑀥𑀸,_  
_𑀲𑀦𑁆𑀦𑀺𑀥𑀺𑀁 𑀧𑀭𑀺𑀯𑀚𑁆𑀚𑀬𑀁𑁇_  


296\. _𑀲𑀁𑀬𑁄𑀚𑀦𑀁 𑀅𑀡𑀼𑀁 𑀣𑀽𑀮𑀁,_  
_𑀲𑀩𑁆𑀩𑀁 𑀙𑁂𑀢𑁆𑀯𑀸𑀦 𑀩𑀦𑁆𑀥𑀦𑀁;_  
_𑀬𑁂𑀦 𑀬𑁂𑀦𑁂𑀯 𑀕𑀘𑁆𑀙𑀢𑀺,_  
_𑀅𑀦𑀧𑁂𑀓𑁆𑀔𑁄𑀯 𑀕𑀘𑁆𑀙𑀢𑀺𑁇_  


297\. _𑀬𑀣𑀸𑀧𑀺 𑀉𑀤𑀓𑁂 𑀚𑀸𑀢𑀁,_  
_𑀧𑀼𑀡𑁆𑀟𑀭𑀻𑀓𑀁 𑀧𑀯𑀟𑁆𑀠𑀢𑀺;_  
_𑀦𑀼𑀧𑀮𑀺𑀧𑁆𑀧𑀢𑀺 𑀢𑁄𑀬𑁂𑀦,_  
_𑀲𑀼𑀘𑀺𑀕𑀦𑁆𑀥𑀁 𑀫𑀦𑁄𑀭𑀫𑀁𑁇_  


298\. _𑀢𑀣𑁂𑀯 𑀮𑁄𑀓𑁂 𑀲𑀼𑀚𑀸𑀢𑁄,_  
_𑀩𑀼𑀤𑁆𑀥𑁄 𑀮𑁄𑀓𑁂 𑀯𑀺𑀳𑀭𑀢𑀺;_  
_𑀦𑀼𑀧𑀮𑀺𑀧𑁆𑀧𑀢𑀺 𑀮𑁄𑀓𑁂𑀦,_  
_𑀢𑁄𑀬𑁂𑀦 𑀧𑀤𑀼𑀫𑀁 𑀬𑀣𑀸𑁇_  


299\. _𑀫𑀳𑀸𑀕𑀺𑀦𑀻𑀯 𑀚𑀮𑀺𑀢𑁄,_  
_𑀅𑀦𑀸𑀳𑀸𑀭𑀽𑀧𑀲𑀫𑁆𑀫𑀢𑀺;_  
_𑀲𑀗𑁆𑀔𑀸𑀭𑁂𑀲𑀽𑀧𑀲𑀦𑁆𑀢𑁂𑀲𑀼,_  
_𑀦𑀺𑀩𑁆𑀩𑀼𑀢𑁄𑀢𑀺 𑀧𑀯𑀼𑀘𑁆𑀘𑀢𑀺𑁇_  


300\. _𑀅𑀢𑁆𑀣𑀲𑁆𑀲𑀸𑀬𑀁 𑀯𑀺𑀜𑁆𑀜𑀸𑀧𑀦𑀻,_  
_𑀉𑀧𑀫𑀸 𑀯𑀺𑀜𑁆𑀜𑀽𑀳𑀺 𑀤𑁂𑀲𑀺𑀢𑀸;_  
_𑀯𑀺𑀜𑁆𑀜𑀲𑁆𑀲𑀦𑁆𑀢𑀺 𑀫𑀳𑀸𑀦𑀸𑀕𑀸,_  
_𑀦𑀸𑀕𑀁 𑀦𑀸𑀕𑁂𑀦 𑀤𑁂𑀲𑀺𑀢𑀁𑁇_  


301\. _𑀯𑀻𑀢𑀭𑀸𑀕𑁄 𑀯𑀻𑀢𑀤𑁄𑀲𑁄,_  
_𑀯𑀻𑀢𑀫𑁄𑀳𑁄 𑀅𑀦𑀸𑀲𑀯𑁄;_  
_𑀲𑀭𑀻𑀭𑀁 𑀯𑀺𑀚𑀳𑀁 𑀦𑀸𑀕𑁄,_  
_𑀧𑀭𑀺𑀦𑀺𑀩𑁆𑀩𑀺𑀲𑁆𑀲𑀢𑀺 𑀅𑀦𑀸𑀲𑀯𑁄”𑀢𑀺𑁇_  


---

302\. 𑀧𑀞𑀫𑀁𑁇



[Go to previous page (1.5 Dhammikavagga)](../1.5.md) / [Go to parent page (1.5 Dhammikavagga)](../1.5.md) / [Go to next page (1.5.2 Migasālāsutta)](1.5.2.md)


