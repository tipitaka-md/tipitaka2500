
[Home](/) / [16A6 Chakkanipātapāḷi](../../../16A6.md) / [1 Paṭhamapaṇṇāsaka](../../1.md) / [1.2 Sāraṇīyavagga](../1.2.md)

# 𑁧𑁇𑁨𑁇𑁪 𑀪𑀤𑁆𑀤𑀓𑀲𑀼𑀢𑁆𑀢

### 𑀧𑀞𑀫𑀧𑀡𑁆𑀡𑀸𑀲𑀓

### 𑀲𑀸𑀭𑀡𑀻𑀬𑀯𑀕𑁆𑀕

### 𑀪𑀤𑁆𑀤𑀓𑀲𑀼𑀢𑁆𑀢

(14.)

68\. 𑀢𑀢𑁆𑀭 𑀔𑁄 𑀆𑀬𑀲𑁆𑀫𑀸 𑀲𑀸𑀭𑀺𑀧𑀼𑀢𑁆𑀢𑁄 𑀪𑀺𑀓𑁆𑀔𑀽 𑀆𑀫𑀦𑁆𑀢𑁂𑀲𑀺—  “𑀆𑀯𑀼𑀲𑁄 𑀪𑀺𑀓𑁆𑀔𑀯𑁂”𑀢𑀺𑁇 “𑀆𑀯𑀼𑀲𑁄”𑀢𑀺 𑀔𑁄 𑀢𑁂 𑀪𑀺𑀓𑁆𑀔𑀽 𑀆𑀬𑀲𑁆𑀫𑀢𑁄 𑀲𑀸𑀭𑀺𑀧𑀼𑀢𑁆𑀢𑀲𑁆𑀲 𑀧𑀘𑁆𑀘𑀲𑁆𑀲𑁄𑀲𑀼𑀁𑁇 𑀆𑀬𑀲𑁆𑀫𑀸 𑀲𑀸𑀭𑀺𑀧𑀼𑀢𑁆𑀢𑁄 𑀏𑀢𑀤𑀯𑁄𑀘—

69\. “𑀢𑀣𑀸 𑀢𑀣𑀸, 𑀆𑀯𑀼𑀲𑁄, 𑀪𑀺𑀓𑁆𑀔𑀼 𑀯𑀺𑀳𑀸𑀭𑀁 𑀓𑀧𑁆𑀧𑁂𑀢𑀺 𑀬𑀣𑀸 𑀬𑀣𑀸𑀲𑁆𑀲 𑀯𑀺𑀳𑀸𑀭𑀁 𑀓𑀧𑁆𑀧𑀬𑀢𑁄 𑀦 𑀪𑀤𑁆𑀤𑀓𑀁 𑀫𑀭𑀡𑀁 𑀳𑁄𑀢𑀺, 𑀦 𑀪𑀤𑁆𑀤𑀺𑀓𑀸 𑀓𑀸𑀮𑀓𑀺𑀭𑀺𑀬𑀸𑁇 𑀓𑀣𑀜𑁆𑀘𑀸𑀯𑀼𑀲𑁄, 𑀪𑀺𑀓𑁆𑀔𑀼 𑀢𑀣𑀸 𑀢𑀣𑀸 𑀯𑀺𑀳𑀸𑀭𑀁 𑀓𑀧𑁆𑀧𑁂𑀢𑀺 𑀬𑀣𑀸 𑀬𑀣𑀸𑀲𑁆𑀲 𑀯𑀺𑀳𑀸𑀭𑀁 𑀓𑀧𑁆𑀧𑀬𑀢𑁄 𑀦 𑀪𑀤𑁆𑀤𑀓𑀁 𑀫𑀭𑀡𑀁 𑀳𑁄𑀢𑀺, 𑀦 𑀪𑀤𑁆𑀤𑀺𑀓𑀸 𑀓𑀸𑀮𑀓𑀺𑀭𑀺𑀬𑀸?

70\. 𑀇𑀥𑀸𑀯𑀼𑀲𑁄, 𑀪𑀺𑀓𑁆𑀔𑀼 𑀓𑀫𑁆𑀫𑀸𑀭𑀸𑀫𑁄 𑀳𑁄𑀢𑀺 𑀓𑀫𑁆𑀫𑀭𑀢𑁄 𑀓𑀫𑁆𑀫𑀸𑀭𑀸𑀫𑀢𑀁 𑀅𑀦𑀼𑀬𑀼𑀢𑁆𑀢𑁄, 𑀪𑀲𑁆𑀲𑀸𑀭𑀸𑀫𑁄 𑀳𑁄𑀢𑀺 𑀪𑀲𑁆𑀲𑀭𑀢𑁄 𑀪𑀲𑁆𑀲𑀸𑀭𑀸𑀫𑀢𑀁 𑀅𑀦𑀼𑀬𑀼𑀢𑁆𑀢𑁄, 𑀦𑀺𑀤𑁆𑀤𑀸𑀭𑀸𑀫𑁄 𑀳𑁄𑀢𑀺 𑀦𑀺𑀤𑁆𑀤𑀸𑀭𑀢𑁄 𑀦𑀺𑀤𑁆𑀤𑀸𑀭𑀸𑀫𑀢𑀁 𑀅𑀦𑀼𑀬𑀼𑀢𑁆𑀢𑁄, 𑀲𑀗𑁆𑀕𑀡𑀺𑀓𑀸𑀭𑀸𑀫𑁄 𑀳𑁄𑀢𑀺 𑀲𑀗𑁆𑀕𑀡𑀺𑀓𑀭𑀢𑁄 𑀲𑀗𑁆𑀕𑀡𑀺𑀓𑀸𑀭𑀸𑀫𑀢𑀁 𑀅𑀦𑀼𑀬𑀼𑀢𑁆𑀢𑁄, 𑀲𑀁𑀲𑀕𑁆𑀕𑀸𑀭𑀸𑀫𑁄 𑀳𑁄𑀢𑀺 𑀲𑀁𑀲𑀕𑁆𑀕𑀭𑀢𑁄 𑀲𑀁𑀲𑀕𑁆𑀕𑀸𑀭𑀸𑀫𑀢𑀁 𑀅𑀦𑀼𑀬𑀼𑀢𑁆𑀢𑁄, 𑀧𑀧𑀜𑁆𑀘𑀸𑀭𑀸𑀫𑁄 𑀳𑁄𑀢𑀺 𑀧𑀧𑀜𑁆𑀘𑀭𑀢𑁄 𑀧𑀧𑀜𑁆𑀘𑀸𑀭𑀸𑀫𑀢𑀁 𑀅𑀦𑀼𑀬𑀼𑀢𑁆𑀢𑁄𑁇 𑀏𑀯𑀁 𑀔𑁄, 𑀆𑀯𑀼𑀲𑁄, 𑀪𑀺𑀓𑁆𑀔𑀼 𑀢𑀣𑀸 𑀢𑀣𑀸 𑀯𑀺𑀳𑀸𑀭𑀁 𑀓𑀧𑁆𑀧𑁂𑀢𑀺 𑀬𑀣𑀸 𑀬𑀣𑀸𑀲𑁆𑀲 𑀯𑀺𑀳𑀸𑀭𑀁 𑀓𑀧𑁆𑀧𑀬𑀢𑁄 𑀦 𑀪𑀤𑁆𑀤𑀓𑀁 𑀫𑀭𑀡𑀁 𑀳𑁄𑀢𑀺, 𑀦 𑀪𑀤𑁆𑀤𑀺𑀓𑀸 𑀓𑀸𑀮𑀓𑀺𑀭𑀺𑀬𑀸𑁇 𑀅𑀬𑀁 𑀯𑀼𑀘𑁆𑀘𑀢𑀸𑀯𑀼𑀲𑁄—  ‘𑀪𑀺𑀓𑁆𑀔𑀼 𑀲𑀓𑁆𑀓𑀸𑀬𑀸𑀪𑀺𑀭𑀢𑁄 𑀦𑀧𑁆𑀧𑀚𑀳𑀸𑀲𑀺 𑀲𑀓𑁆𑀓𑀸𑀬𑀁 𑀲𑀫𑁆𑀫𑀸 𑀤𑀼𑀓𑁆𑀔𑀲𑁆𑀲 𑀅𑀦𑁆𑀢𑀓𑀺𑀭𑀺𑀬𑀸𑀬’𑁇

71\. 𑀢𑀣𑀸 𑀢𑀣𑀸𑀯𑀼𑀲𑁄, 𑀪𑀺𑀓𑁆𑀔𑀼 𑀯𑀺𑀳𑀸𑀭𑀁 𑀓𑀧𑁆𑀧𑁂𑀢𑀺 𑀬𑀣𑀸 𑀬𑀣𑀸𑀲𑁆𑀲 𑀯𑀺𑀳𑀸𑀭𑀁 𑀓𑀧𑁆𑀧𑀬𑀢𑁄 𑀪𑀤𑁆𑀤𑀓𑀁 𑀫𑀭𑀡𑀁 𑀳𑁄𑀢𑀺, 𑀪𑀤𑁆𑀤𑀺𑀓𑀸 𑀓𑀸𑀮𑀓𑀺𑀭𑀺𑀬𑀸𑁇 𑀓𑀣𑀜𑁆𑀘𑀸𑀯𑀼𑀲𑁄, 𑀪𑀺𑀓𑁆𑀔𑀼 𑀢𑀣𑀸 𑀢𑀣𑀸 𑀯𑀺𑀳𑀸𑀭𑀁 𑀓𑀧𑁆𑀧𑁂𑀢𑀺 𑀬𑀣𑀸 𑀬𑀣𑀸𑀲𑁆𑀲 𑀯𑀺𑀳𑀸𑀭𑀁 𑀓𑀧𑁆𑀧𑀬𑀢𑁄 𑀪𑀤𑁆𑀤𑀓𑀁 𑀫𑀭𑀡𑀁 𑀳𑁄𑀢𑀺, 𑀪𑀤𑁆𑀤𑀺𑀓𑀸 𑀓𑀸𑀮𑀓𑀺𑀭𑀺𑀬𑀸?

72\. 𑀇𑀥𑀸𑀯𑀼𑀲𑁄, 𑀪𑀺𑀓𑁆𑀔𑀼 𑀦 𑀓𑀫𑁆𑀫𑀸𑀭𑀸𑀫𑁄 𑀳𑁄𑀢𑀺 𑀦 𑀓𑀫𑁆𑀫𑀭𑀢𑁄 𑀦 𑀓𑀫𑁆𑀫𑀸𑀭𑀸𑀫𑀢𑀁 𑀅𑀦𑀼𑀬𑀼𑀢𑁆𑀢𑁄, 𑀦 𑀪𑀲𑁆𑀲𑀸𑀭𑀸𑀫𑁄 𑀳𑁄𑀢𑀺 𑀦 𑀪𑀲𑁆𑀲𑀭𑀢𑁄 𑀦 𑀪𑀲𑁆𑀲𑀸𑀭𑀸𑀫𑀢𑀁 𑀅𑀦𑀼𑀬𑀼𑀢𑁆𑀢𑁄, 𑀦 𑀦𑀺𑀤𑁆𑀤𑀸𑀭𑀸𑀫𑁄 𑀳𑁄𑀢𑀺 𑀦 𑀦𑀺𑀤𑁆𑀤𑀸𑀭𑀢𑁄 𑀦 𑀦𑀺𑀤𑁆𑀤𑀸𑀭𑀸𑀫𑀢𑀁 𑀅𑀦𑀼𑀬𑀼𑀢𑁆𑀢𑁄, 𑀦 𑀲𑀗𑁆𑀕𑀡𑀺𑀓𑀸𑀭𑀸𑀫𑁄 𑀳𑁄𑀢𑀺 𑀦 𑀲𑀗𑁆𑀕𑀡𑀺𑀓𑀭𑀢𑁄 𑀦 𑀲𑀗𑁆𑀕𑀡𑀺𑀓𑀸𑀭𑀸𑀫𑀢𑀁 𑀅𑀦𑀼𑀬𑀼𑀢𑁆𑀢𑁄, 𑀦 𑀲𑀁𑀲𑀕𑁆𑀕𑀸𑀭𑀸𑀫𑁄 𑀳𑁄𑀢𑀺 𑀦 𑀲𑀁𑀲𑀕𑁆𑀕𑀭𑀢𑁄 𑀦 𑀲𑀁𑀲𑀕𑁆𑀕𑀸𑀭𑀸𑀫𑀢𑀁 𑀅𑀦𑀼𑀬𑀼𑀢𑁆𑀢𑁄, 𑀦 𑀧𑀧𑀜𑁆𑀘𑀸𑀭𑀸𑀫𑁄 𑀳𑁄𑀢𑀺 𑀦 𑀧𑀧𑀜𑁆𑀘𑀭𑀢𑁄 𑀦 𑀧𑀧𑀜𑁆𑀘𑀸𑀭𑀸𑀫𑀢𑀁 𑀅𑀦𑀼𑀬𑀼𑀢𑁆𑀢𑁄𑁇 𑀏𑀯𑀁 𑀔𑁄, 𑀆𑀯𑀼𑀲𑁄, 𑀪𑀺𑀓𑁆𑀔𑀼 𑀢𑀣𑀸 𑀢𑀣𑀸 𑀯𑀺𑀳𑀸𑀭𑀁 𑀓𑀧𑁆𑀧𑁂𑀢𑀺 𑀬𑀣𑀸 𑀬𑀣𑀸𑀲𑁆𑀲 𑀯𑀺𑀳𑀸𑀭𑀁 𑀓𑀧𑁆𑀧𑀬𑀢𑁄 𑀪𑀤𑁆𑀤𑀓𑀁 𑀫𑀭𑀡𑀁 𑀳𑁄𑀢𑀺, 𑀪𑀤𑁆𑀤𑀺𑀓𑀸 𑀓𑀸𑀮𑀓𑀺𑀭𑀺𑀬𑀸𑁇 𑀅𑀬𑀁 𑀯𑀼𑀘𑁆𑀘𑀢𑀸𑀯𑀼𑀲𑁄—  ‘𑀪𑀺𑀓𑁆𑀔𑀼 𑀦𑀺𑀩𑁆𑀩𑀸𑀦𑀸𑀪𑀺𑀭𑀢𑁄 𑀧𑀚𑀳𑀸𑀲𑀺 𑀲𑀓𑁆𑀓𑀸𑀬𑀁 𑀲𑀫𑁆𑀫𑀸 𑀤𑀼𑀓𑁆𑀔𑀲𑁆𑀲 𑀅𑀦𑁆𑀢𑀓𑀺𑀭𑀺𑀬𑀸𑀬𑀸’𑀢𑀺𑁇

73\. _𑀬𑁄 𑀧𑀧𑀜𑁆𑀘𑀫𑀦𑀼𑀬𑀼𑀢𑁆𑀢𑁄,_  
_𑀧𑀧𑀜𑁆𑀘𑀸𑀪𑀺𑀭𑀢𑁄 𑀫𑀕𑁄;_  
_𑀯𑀺𑀭𑀸𑀥𑀬𑀻 𑀲𑁄 𑀦𑀺𑀩𑁆𑀩𑀸𑀦𑀁,_  
_𑀬𑁄𑀕𑀓𑁆𑀔𑁂𑀫𑀁 𑀅𑀦𑀼𑀢𑁆𑀢𑀭𑀁𑁇_  


74\. _𑀬𑁄 𑀘 𑀧𑀧𑀜𑁆𑀘𑀁 𑀳𑀺𑀢𑁆𑀯𑀸𑀦,_  
_𑀦𑀺𑀧𑁆𑀧𑀧𑀜𑁆𑀘𑀧𑀤𑁂 𑀭𑀢𑁄;_  
_𑀆𑀭𑀸𑀥𑀬𑀻 𑀲𑁄 𑀦𑀺𑀩𑁆𑀩𑀸𑀦𑀁,_  
_𑀬𑁄𑀕𑀓𑁆𑀔𑁂𑀫𑀁 𑀅𑀦𑀼𑀢𑁆𑀢𑀭𑀦𑁆”𑀢𑀺𑁇_  


---

75\. 𑀘𑀢𑀼𑀢𑁆𑀣𑀁𑁇



[Go to previous page (1.2.3 Nissāraṇīyasutta)](1.2.3.md) / [Go to parent page (1.2 Sāraṇīyavagga)](../1.2.md) / [Go to next page (1.2.5 Anutappiyasutta)](1.2.5.md)


