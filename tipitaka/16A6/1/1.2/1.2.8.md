
[Home](/) / [16A6 Chakkanipātapāḷi](/tipitaka/16A6.md) / [1 Paṭhamapaṇṇāsaka](/tipitaka/16A6/1.md) / [1.2 Sāraṇīyavagga](/tipitaka/16A6/1/1.2.md)

# 𑁧𑁇𑁨𑁇𑁮 𑀫𑀘𑁆𑀙𑀩𑀦𑁆𑀥𑀲𑀼𑀢𑁆𑀢

### 𑀧𑀞𑀫𑀧𑀡𑁆𑀡𑀸𑀲𑀓

### 𑀲𑀸𑀭𑀡𑀻𑀬𑀯𑀕𑁆𑀕

### 𑀫𑀘𑁆𑀙𑀩𑀦𑁆𑀥𑀲𑀼𑀢𑁆𑀢

(18.)

99\. 𑀏𑀓𑀁 𑀲𑀫𑀬𑀁 𑀪𑀕𑀯𑀸 𑀓𑁄𑀲𑀮𑁂𑀲𑀼 𑀘𑀸𑀭𑀺𑀓𑀁 𑀘𑀭𑀢𑀺 𑀫𑀳𑀢𑀸 𑀪𑀺𑀓𑁆𑀔𑀼𑀲𑀁𑀖𑁂𑀦 𑀲𑀤𑁆𑀥𑀺𑀁𑁇 𑀅𑀤𑁆𑀤𑀲𑀸 𑀔𑁄 𑀪𑀕𑀯𑀸 𑀅𑀤𑁆𑀥𑀸𑀦𑀫𑀕𑁆𑀕𑀧𑁆𑀧𑀝𑀺𑀧𑀦𑁆𑀦𑁄 𑀅𑀜𑁆𑀜𑀢𑀭𑀲𑁆𑀫𑀺𑀁 𑀧𑀤𑁂𑀲𑁂 𑀫𑀘𑁆𑀙𑀺𑀓𑀁 𑀫𑀘𑁆𑀙𑀩𑀦𑁆𑀥𑀁 𑀫𑀘𑁆𑀙𑁂 𑀯𑀥𑀺𑀢𑁆𑀯𑀸 𑀯𑀥𑀺𑀢𑁆𑀯𑀸 𑀯𑀺𑀓𑁆𑀓𑀺𑀡𑀫𑀸𑀦𑀁𑁇 𑀤𑀺𑀲𑁆𑀯𑀸 𑀫𑀕𑁆𑀕𑀸 𑀑𑀓𑁆𑀓𑀫𑁆𑀫 𑀅𑀜𑁆𑀜𑀢𑀭𑀲𑁆𑀫𑀺𑀁 𑀭𑀼𑀓𑁆𑀔𑀫𑀽𑀮𑁂 𑀧𑀜𑁆𑀜𑀢𑁆𑀢𑁂 𑀆𑀲𑀦𑁂 𑀦𑀺𑀲𑀻𑀤𑀺𑁇 𑀦𑀺𑀲𑀚𑁆𑀚 𑀔𑁄 𑀪𑀕𑀯𑀸 𑀪𑀺𑀓𑁆𑀔𑀽 𑀆𑀫𑀦𑁆𑀢𑁂𑀲𑀺—  “𑀧𑀲𑁆𑀲𑀣 𑀦𑁄 𑀢𑀼𑀫𑁆𑀳𑁂, 𑀪𑀺𑀓𑁆𑀔𑀯𑁂, 𑀅𑀫𑀼𑀁 𑀫𑀘𑁆𑀙𑀺𑀓𑀁 𑀫𑀘𑁆𑀙𑀩𑀦𑁆𑀥𑀁 𑀫𑀘𑁆𑀙𑁂 𑀯𑀥𑀺𑀢𑁆𑀯𑀸 𑀯𑀥𑀺𑀢𑁆𑀯𑀸 𑀯𑀺𑀓𑁆𑀓𑀺𑀡𑀫𑀸𑀦𑀦𑁆”𑀢𑀺? “𑀏𑀯𑀁, 𑀪𑀦𑁆𑀢𑁂”𑁇

100\. “𑀢𑀁 𑀓𑀺𑀁 𑀫𑀜𑁆𑀜𑀣, 𑀪𑀺𑀓𑁆𑀔𑀯𑁂, 𑀅𑀧𑀺 𑀦𑀼 𑀢𑀼𑀫𑁆𑀳𑁂𑀳𑀺 𑀤𑀺𑀝𑁆𑀞𑀁 𑀯𑀸 𑀲𑀼𑀢𑀁 𑀯𑀸—  ‘𑀫𑀘𑁆𑀙𑀺𑀓𑁄 𑀫𑀘𑁆𑀙𑀩𑀦𑁆𑀥𑁄 𑀫𑀘𑁆𑀙𑁂 𑀯𑀥𑀺𑀢𑁆𑀯𑀸 𑀯𑀥𑀺𑀢𑁆𑀯𑀸 𑀯𑀺𑀓𑁆𑀓𑀺𑀡𑀫𑀸𑀦𑁄 𑀢𑁂𑀦 𑀓𑀫𑁆𑀫𑁂𑀦 𑀢𑁂𑀦 𑀆𑀚𑀻𑀯𑁂𑀦 𑀳𑀢𑁆𑀣𑀺𑀬𑀸𑀬𑀻 𑀯𑀸 𑀅𑀲𑁆𑀲𑀬𑀸𑀬𑀻 𑀯𑀸 𑀭𑀣𑀬𑀸𑀬𑀻 𑀯𑀸 𑀬𑀸𑀦𑀬𑀸𑀬𑀻 𑀯𑀸 𑀪𑁄𑀕𑀪𑁄𑀕𑀻 𑀯𑀸 𑀫𑀳𑀦𑁆𑀢𑀁 𑀯𑀸 𑀪𑁄𑀕𑀓𑁆𑀔𑀦𑁆𑀥𑀁 𑀅𑀚𑁆𑀛𑀸𑀯𑀲𑀦𑁆𑀢𑁄’”𑀢𑀺? “𑀦𑁄 𑀳𑁂𑀢𑀁, 𑀪𑀦𑁆𑀢𑁂”𑁇 “𑀲𑀸𑀥𑀼, 𑀪𑀺𑀓𑁆𑀔𑀯𑁂𑁇 𑀫𑀬𑀸𑀧𑀺 𑀔𑁄 𑀏𑀢𑀁, 𑀪𑀺𑀓𑁆𑀔𑀯𑁂, 𑀦𑁂𑀯 𑀤𑀺𑀝𑁆𑀞𑀁 𑀦 𑀲𑀼𑀢𑀁—  ‘𑀫𑀘𑁆𑀙𑀺𑀓𑁄 𑀫𑀘𑁆𑀙𑀩𑀦𑁆𑀥𑁄 𑀫𑀘𑁆𑀙𑁂 𑀯𑀥𑀺𑀢𑁆𑀯𑀸 𑀯𑀥𑀺𑀢𑁆𑀯𑀸 𑀯𑀺𑀓𑁆𑀓𑀺𑀡𑀫𑀸𑀦𑁄 𑀢𑁂𑀦 𑀓𑀫𑁆𑀫𑁂𑀦 𑀢𑁂𑀦 𑀆𑀚𑀻𑀯𑁂𑀦 𑀳𑀢𑁆𑀣𑀺𑀬𑀸𑀬𑀻 𑀯𑀸 𑀅𑀲𑁆𑀲𑀬𑀸𑀬𑀻 𑀯𑀸 𑀭𑀣𑀬𑀸𑀬𑀻 𑀯𑀸 𑀬𑀸𑀦𑀬𑀸𑀬𑀻 𑀯𑀸 𑀪𑁄𑀕𑀪𑁄𑀕𑀻 𑀯𑀸 𑀫𑀳𑀦𑁆𑀢𑀁 𑀯𑀸 𑀪𑁄𑀕𑀓𑁆𑀔𑀦𑁆𑀥𑀁 𑀅𑀚𑁆𑀛𑀸𑀯𑀲𑀦𑁆𑀢𑁄’𑀢𑀺𑁇 𑀢𑀁 𑀓𑀺𑀲𑁆𑀲 𑀳𑁂𑀢𑀼? 𑀢𑁂 𑀳𑀺 𑀲𑁄, 𑀪𑀺𑀓𑁆𑀔𑀯𑁂, 𑀫𑀘𑁆𑀙𑁂 𑀯𑀚𑁆𑀛𑁂 𑀯𑀥𑀸𑀬𑀼𑀧𑀦𑀻𑀢𑁂 𑀧𑀸𑀧𑀓𑁂𑀦 𑀫𑀦𑀲𑀸𑀦𑀼𑀧𑁂𑀓𑁆𑀔𑀢𑀺, 𑀢𑀲𑁆𑀫𑀸 𑀲𑁄 𑀦𑁂𑀯 𑀳𑀢𑁆𑀣𑀺𑀬𑀸𑀬𑀻 𑀳𑁄𑀢𑀺 𑀦 𑀅𑀲𑁆𑀲𑀬𑀸𑀬𑀻 𑀦 𑀭𑀣𑀬𑀸𑀬𑀻 𑀦 𑀬𑀸𑀦𑀬𑀸𑀬𑀻 𑀦 𑀪𑁄𑀕𑀪𑁄𑀕𑀻, 𑀦 𑀫𑀳𑀦𑁆𑀢𑀁 𑀪𑁄𑀕𑀓𑁆𑀔𑀦𑁆𑀥𑀁 𑀅𑀚𑁆𑀛𑀸𑀯𑀲𑀢𑀺𑁇

101\. 𑀢𑀁 𑀓𑀺𑀁 𑀫𑀜𑁆𑀜𑀣, 𑀪𑀺𑀓𑁆𑀔𑀯𑁂, 𑀅𑀧𑀺 𑀦𑀼 𑀢𑀼𑀫𑁆𑀳𑁂𑀳𑀺 𑀤𑀺𑀝𑁆𑀞𑀁 𑀯𑀸 𑀲𑀼𑀢𑀁 𑀯𑀸—  ‘𑀕𑁄𑀖𑀸𑀢𑀓𑁄 𑀕𑀸𑀯𑁄 𑀯𑀥𑀺𑀢𑁆𑀯𑀸 𑀯𑀥𑀺𑀢𑁆𑀯𑀸 𑀯𑀺𑀓𑁆𑀓𑀺𑀡𑀫𑀸𑀦𑁄 𑀢𑁂𑀦 𑀓𑀫𑁆𑀫𑁂𑀦 𑀢𑁂𑀦 𑀆𑀚𑀻𑀯𑁂𑀦 𑀳𑀢𑁆𑀣𑀺𑀬𑀸𑀬𑀻 𑀯𑀸 𑀅𑀲𑁆𑀲𑀬𑀸𑀬𑀻 𑀯𑀸 𑀭𑀣𑀬𑀸𑀬𑀻 𑀯𑀸 𑀬𑀸𑀦𑀬𑀸𑀬𑀻 𑀯𑀸 𑀪𑁄𑀕𑀪𑁄𑀕𑀻 𑀯𑀸 𑀫𑀳𑀦𑁆𑀢𑀁 𑀯𑀸 𑀪𑁄𑀕𑀓𑁆𑀔𑀦𑁆𑀥𑀁 𑀅𑀚𑁆𑀛𑀸𑀯𑀲𑀦𑁆𑀢𑁄’”𑀢𑀺? “𑀦𑁄 𑀳𑁂𑀢𑀁, 𑀪𑀦𑁆𑀢𑁂”𑁇 “𑀲𑀸𑀥𑀼, 𑀪𑀺𑀓𑁆𑀔𑀯𑁂𑁇 𑀫𑀬𑀸𑀧𑀺 𑀔𑁄 𑀏𑀢𑀁, 𑀪𑀺𑀓𑁆𑀔𑀯𑁂, 𑀦𑁂𑀯 𑀤𑀺𑀝𑁆𑀞𑀁 𑀦 𑀲𑀼𑀢𑀁—  ‘𑀕𑁄𑀖𑀸𑀢𑀓𑁄 𑀕𑀸𑀯𑁄 𑀯𑀥𑀺𑀢𑁆𑀯𑀸 𑀯𑀥𑀺𑀢𑁆𑀯𑀸 𑀯𑀺𑀓𑁆𑀓𑀺𑀡𑀫𑀸𑀦𑁄 𑀢𑁂𑀦 𑀓𑀫𑁆𑀫𑁂𑀦 𑀢𑁂𑀦 𑀆𑀚𑀻𑀯𑁂𑀦 𑀳𑀢𑁆𑀣𑀺𑀬𑀸𑀬𑀻 𑀯𑀸 𑀅𑀲𑁆𑀲𑀬𑀸𑀬𑀻 𑀯𑀸 𑀭𑀣𑀬𑀸𑀬𑀻 𑀯𑀸 𑀬𑀸𑀦𑀬𑀸𑀬𑀻 𑀯𑀸 𑀪𑁄𑀕𑀪𑁄𑀕𑀻 𑀯𑀸 𑀫𑀳𑀦𑁆𑀢𑀁 𑀯𑀸 𑀪𑁄𑀕𑀓𑁆𑀔𑀦𑁆𑀥𑀁 𑀅𑀚𑁆𑀛𑀸𑀯𑀲𑀦𑁆𑀢𑁄’𑀢𑀺𑁇 𑀢𑀁 𑀓𑀺𑀲𑁆𑀲 𑀳𑁂𑀢𑀼? 𑀢𑁂 𑀳𑀺 𑀲𑁄, 𑀪𑀺𑀓𑁆𑀔𑀯𑁂, 𑀕𑀸𑀯𑁄 𑀯𑀚𑁆𑀛𑁂 𑀯𑀥𑀸𑀬𑀼𑀧𑀦𑀻𑀢𑁂 𑀧𑀸𑀧𑀓𑁂𑀦 𑀫𑀦𑀲𑀸𑀦𑀼𑀧𑁂𑀓𑁆𑀔𑀢𑀺, 𑀢𑀲𑁆𑀫𑀸 𑀲𑁄 𑀦𑁂𑀯 𑀳𑀢𑁆𑀣𑀺𑀬𑀸𑀬𑀻 𑀳𑁄𑀢𑀺 𑀦 𑀅𑀲𑁆𑀲𑀬𑀸𑀬𑀻 𑀦 𑀭𑀣𑀬𑀸𑀬𑀻 𑀦 𑀬𑀸𑀦𑀬𑀸𑀬𑀻 𑀦 𑀪𑁄𑀕𑀪𑁄𑀕𑀻, 𑀦 𑀫𑀳𑀦𑁆𑀢𑀁 𑀪𑁄𑀕𑀓𑁆𑀔𑀦𑁆𑀥𑀁 𑀅𑀚𑁆𑀛𑀸𑀯𑀲𑀢𑀺𑁇

102\. 𑀢𑀁 𑀓𑀺𑀁 𑀫𑀜𑁆𑀜𑀣, 𑀪𑀺𑀓𑁆𑀔𑀯𑁂, 𑀅𑀧𑀺 𑀦𑀼 𑀢𑀼𑀫𑁆𑀳𑁂𑀳𑀺 𑀤𑀺𑀝𑁆𑀞𑀁 𑀯𑀸 𑀲𑀼𑀢𑀁 𑀯𑀸—  ‘𑀑𑀭𑀩𑁆𑀪𑀺𑀓𑁄…𑀧𑁂…  𑀲𑀽𑀓𑀭𑀺𑀓𑁄…𑀧𑁂…  𑀲𑀸𑀓𑀼𑀡𑀺𑀓𑁄…𑀧𑁂…  𑀫𑀸𑀕𑀯𑀺𑀓𑁄 𑀫𑀕𑁂 𑀯𑀥𑀺𑀢𑁆𑀯𑀸 𑀯𑀥𑀺𑀢𑁆𑀯𑀸 𑀯𑀺𑀓𑁆𑀓𑀺𑀡𑀫𑀸𑀦𑁄 𑀢𑁂𑀦 𑀓𑀫𑁆𑀫𑁂𑀦 𑀢𑁂𑀦 𑀆𑀚𑀻𑀯𑁂𑀦 𑀳𑀢𑁆𑀣𑀺𑀬𑀸𑀬𑀻 𑀯𑀸 𑀅𑀲𑁆𑀲𑀬𑀸𑀬𑀻 𑀯𑀸 𑀭𑀣𑀬𑀸𑀬𑀻 𑀯𑀸 𑀬𑀸𑀦𑀬𑀸𑀬𑀻 𑀯𑀸 𑀪𑁄𑀕𑀪𑁄𑀕𑀻 𑀯𑀸 𑀫𑀳𑀦𑁆𑀢𑀁 𑀯𑀸 𑀪𑁄𑀕𑀓𑁆𑀔𑀦𑁆𑀥𑀁 𑀅𑀚𑁆𑀛𑀸𑀯𑀲𑀦𑁆𑀢𑁄’”𑀢𑀺? “𑀦𑁄 𑀳𑁂𑀢𑀁, 𑀪𑀦𑁆𑀢𑁂”𑁇 “𑀲𑀸𑀥𑀼, 𑀪𑀺𑀓𑁆𑀔𑀯𑁂𑁇 𑀫𑀬𑀸𑀧𑀺 𑀔𑁄 𑀏𑀢𑀁, 𑀪𑀺𑀓𑁆𑀔𑀯𑁂, 𑀦𑁂𑀯 𑀤𑀺𑀝𑁆𑀞𑀁 𑀦 𑀲𑀼𑀢𑀁—  ‘𑀫𑀸𑀕𑀯𑀺𑀓𑁄 𑀫𑀕𑁂 𑀯𑀥𑀺𑀢𑁆𑀯𑀸 𑀯𑀥𑀺𑀢𑁆𑀯𑀸 𑀯𑀺𑀓𑁆𑀓𑀺𑀡𑀫𑀸𑀦𑁄 𑀢𑁂𑀦 𑀓𑀫𑁆𑀫𑁂𑀦 𑀢𑁂𑀦 𑀆𑀚𑀻𑀯𑁂𑀦 𑀳𑀢𑁆𑀣𑀺𑀬𑀸𑀬𑀻 𑀯𑀸 𑀅𑀲𑁆𑀲𑀬𑀸𑀬𑀻 𑀯𑀸 𑀭𑀣𑀬𑀸𑀬𑀻 𑀯𑀸 𑀬𑀸𑀦𑀬𑀸𑀬𑀻 𑀯𑀸 𑀪𑁄𑀕𑀪𑁄𑀕𑀻 𑀯𑀸 𑀫𑀳𑀦𑁆𑀢𑀁 𑀯𑀸 𑀪𑁄𑀕𑀓𑁆𑀔𑀦𑁆𑀥𑀁 𑀅𑀚𑁆𑀛𑀸𑀯𑀲𑀦𑁆𑀢𑁄’𑀢𑀺𑁇 𑀢𑀁 𑀓𑀺𑀲𑁆𑀲 𑀳𑁂𑀢𑀼? 𑀢𑁂 𑀳𑀺 𑀲𑁄, 𑀪𑀺𑀓𑁆𑀔𑀯𑁂, 𑀫𑀕𑁂 𑀯𑀚𑁆𑀛𑁂 𑀯𑀥𑀸𑀬𑀼𑀧𑀦𑀻𑀢𑁂 𑀧𑀸𑀧𑀓𑁂𑀦 𑀫𑀦𑀲𑀸𑀦𑀼𑀧𑁂𑀓𑁆𑀔𑀢𑀺, 𑀢𑀲𑁆𑀫𑀸 𑀲𑁄 𑀦𑁂𑀯 𑀳𑀢𑁆𑀣𑀺𑀬𑀸𑀬𑀻 𑀳𑁄𑀢𑀺 𑀦 𑀅𑀲𑁆𑀲𑀬𑀸𑀬𑀻 𑀦 𑀭𑀣𑀬𑀸𑀬𑀻 𑀦 𑀬𑀸𑀦𑀬𑀸𑀬𑀻 𑀦 𑀪𑁄𑀕𑀪𑁄𑀕𑀻, 𑀦 𑀫𑀳𑀦𑁆𑀢𑀁 𑀪𑁄𑀕𑀓𑁆𑀔𑀦𑁆𑀥𑀁 𑀅𑀚𑁆𑀛𑀸𑀯𑀲𑀢𑀺𑁇 𑀢𑁂 𑀳𑀺 𑀦𑀸𑀫 𑀲𑁄, 𑀪𑀺𑀓𑁆𑀔𑀯𑁂, 𑀢𑀺𑀭𑀘𑁆𑀙𑀸𑀦𑀕𑀢𑁂 𑀧𑀸𑀡𑁂 𑀯𑀚𑁆𑀛𑁂 𑀯𑀥𑀸𑀬𑀼𑀧𑀦𑀻𑀢𑁂 𑀧𑀸𑀧𑀓𑁂𑀦 𑀫𑀦𑀲𑀸𑀦𑀼𑀧𑁂𑀓𑁆𑀔𑀫𑀸𑀦𑁄 𑀦𑁂𑀯 𑀳𑀢𑁆𑀣𑀺𑀬𑀸𑀬𑀻 𑀪𑀯𑀺𑀲𑁆𑀲𑀢𑀺 𑀦 𑀅𑀲𑁆𑀲𑀬𑀸𑀬𑀻 𑀦 𑀭𑀣𑀬𑀸𑀬𑀻 𑀦 𑀬𑀸𑀦𑀬𑀸𑀬𑀻 𑀦 𑀪𑁄𑀕𑀪𑁄𑀕𑀻, 𑀦 𑀫𑀳𑀦𑁆𑀢𑀁 𑀪𑁄𑀕𑀓𑁆𑀔𑀦𑁆𑀥𑀁 𑀅𑀚𑁆𑀛𑀸𑀯𑀲𑀺𑀲𑁆𑀲𑀢𑀺𑁇 𑀓𑁄 𑀧𑀦 𑀯𑀸𑀤𑁄 𑀬𑀁 𑀫𑀦𑀼𑀲𑁆𑀲𑀪𑀽𑀢𑀁 𑀯𑀚𑁆𑀛𑀁 𑀯𑀥𑀸𑀬𑀼𑀧𑀦𑀻𑀢𑀁 𑀧𑀸𑀧𑀓𑁂𑀦 𑀫𑀦𑀲𑀸𑀦𑀼𑀧𑁂𑀓𑁆𑀔𑀢𑀺𑁇 𑀢𑀜𑁆𑀳𑀺 𑀢𑀲𑁆𑀲, 𑀪𑀺𑀓𑁆𑀔𑀯𑁂, 𑀳𑁄𑀢𑀺 𑀤𑀻𑀖𑀭𑀢𑁆𑀢𑀁 𑀅𑀳𑀺𑀢𑀸𑀬 𑀤𑀼𑀓𑁆𑀔𑀸𑀬𑁇 𑀓𑀸𑀬𑀲𑁆𑀲 𑀪𑁂𑀤𑀸 𑀧𑀭𑀁 𑀫𑀭𑀡𑀸 𑀅𑀧𑀸𑀬𑀁 𑀤𑀼𑀕𑁆𑀕𑀢𑀺𑀁 𑀯𑀺𑀦𑀺𑀧𑀸𑀢𑀁 𑀦𑀺𑀭𑀬𑀁 𑀉𑀧𑀧𑀚𑁆𑀚𑀢𑀻”𑀢𑀺𑁇

---

103\. 𑀅𑀝𑁆𑀞𑀫𑀁𑁇



[Go to previous page (1.2.7 Soppasutta)](/tipitaka/16A6/1/1.2/1.2.7.md) / [Go to parent page (1.2 Sāraṇīyavagga)](/tipitaka/16A6/1/1.2.md) / [Go to next page (1.2.9 Paṭhamamaraṇassatisutta)](/tipitaka/16A6/1/1.2/1.2.9.md)


