
[Home](/) / [16A6 Chakkanipātapāḷi](/tipitaka/16A6.md) / [1 Paṭhamapaṇṇāsaka](/tipitaka/16A6/1.md) / [1.2 Sāraṇīyavagga](/tipitaka/16A6/1/1.2.md)

# 1.2.5 Anutappiyasutta

### Paṭhamapaṇṇāsaka

### Sāraṇīyavagga

### Anutappiyasutta

(15.)

76\. Tatra kho āyasmā sāriputto bhikkhū āmantesi—  “tathā tathāvuso, bhikkhu vihāraṃ kappeti yathā yathāssa vihāraṃ kappayato kālakiriyā anutappā hoti. Kathañcāvuso, bhikkhu tathā tathā vihāraṃ kappeti yathā yathāssa vihāraṃ kappayato kālakiriyā anutappā hoti?

77\. Idhāvuso, bhikkhu kammārāmo hoti kammarato kammārāmataṃ anuyutto, bhassārāmo hoti…  niddārāmo hoti…  saṅgaṇikārāmo hoti…  saṃsaggārāmo hoti…  papañcārāmo hoti papañcarato papañcārāmataṃ anuyutto. Evaṃ kho, āvuso, bhikkhu tathā tathā vihāraṃ kappeti yathā yathāssa vihāraṃ kappayato kālakiriyā anutappā hoti. Ayaṃ vuccatāvuso—  ‘bhikkhu sakkāyābhirato nappajahāsi sakkāyaṃ sammā dukkhassa antakiriyāya’.

78\. Tathā tathāvuso, bhikkhu vihāraṃ kappeti yathā yathāssa vihāraṃ kappayato kālakiriyā ananutappā hoti. Kathañcāvuso, bhikkhu tathā tathā vihāraṃ kappeti yathā yathāssa vihāraṃ kappayato kālakiriyā ananutappā hoti?

79\. Idhāvuso, bhikkhu na kammārāmo hoti na kammarato na kammārāmataṃ anuyutto, na bhassārāmo hoti…  na niddārāmo hoti…  na saṅgaṇikārāmo hoti…  na saṃsaggārāmo hoti…  na papañcārāmo hoti na papañcarato na papañcārāmataṃ anuyutto. Evaṃ kho, āvuso, bhikkhu tathā tathā vihāraṃ kappeti yathā yathāssa vihāraṃ kappayato kālakiriyā ananutappā hoti. Ayaṃ vuccatāvuso—  ‘bhikkhu nibbānābhirato pajahāsi sakkāyaṃ sammā dukkhassa antakiriyāyā’ti.

80\. _Yo papañcamanuyutto,_  
_papañcābhirato mago;_  
_Virādhayī so nibbānaṃ,_  
_yogakkhemaṃ anuttaraṃ._  


81\. _Yo ca papañcaṃ hitvāna,_  
_nippapañcapade rato;_  
_Ārādhayī so nibbānaṃ,_  
_yogakkhemaṃ anuttaran”ti._  


---

82\. Pañcamaṃ.



[Go to previous page (1.2.4 Bhaddakasutta)](/tipitaka/16A6/1/1.2/1.2.4.md) / [Go to parent page (1.2 Sāraṇīyavagga)](/tipitaka/16A6/1/1.2.md) / [Go to next page (1.2.6 Nakulapitusutta)](/tipitaka/16A6/1/1.2/1.2.6.md)


