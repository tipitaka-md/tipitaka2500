
[Home](/) / [16A6 Chakkanipātapāḷi](/tipitaka/16A6.md) / [1 Paṭhamapaṇṇāsaka](/tipitaka/16A6/1.md) / [1.2 Sāraṇīyavagga](/tipitaka/16A6/1/1.2.md)

# 𑁧𑁇𑁨𑁇𑁫 𑀅𑀦𑀼𑀢𑀧𑁆𑀧𑀺𑀬𑀲𑀼𑀢𑁆𑀢

### 𑀧𑀞𑀫𑀧𑀡𑁆𑀡𑀸𑀲𑀓

### 𑀲𑀸𑀭𑀡𑀻𑀬𑀯𑀕𑁆𑀕

### 𑀅𑀦𑀼𑀢𑀧𑁆𑀧𑀺𑀬𑀲𑀼𑀢𑁆𑀢

(15.)

76. 𑀢𑀢𑁆𑀭 𑀔𑁄 𑀆𑀬𑀲𑁆𑀫𑀸 𑀲𑀸𑀭𑀺𑀧𑀼𑀢𑁆𑀢𑁄 𑀪𑀺𑀓𑁆𑀔𑀽 𑀆𑀫𑀦𑁆𑀢𑁂𑀲𑀺—  “𑀢𑀣𑀸 𑀢𑀣𑀸𑀯𑀼𑀲𑁄, 𑀪𑀺𑀓𑁆𑀔𑀼 𑀯𑀺𑀳𑀸𑀭𑀁 𑀓𑀧𑁆𑀧𑁂𑀢𑀺 𑀬𑀣𑀸 𑀬𑀣𑀸𑀲𑁆𑀲 𑀯𑀺𑀳𑀸𑀭𑀁 𑀓𑀧𑁆𑀧𑀬𑀢𑁄 𑀓𑀸𑀮𑀓𑀺𑀭𑀺𑀬𑀸 𑀅𑀦𑀼𑀢𑀧𑁆𑀧𑀸 𑀳𑁄𑀢𑀺𑁇 𑀓𑀣𑀜𑁆𑀘𑀸𑀯𑀼𑀲𑁄, 𑀪𑀺𑀓𑁆𑀔𑀼 𑀢𑀣𑀸 𑀢𑀣𑀸 𑀯𑀺𑀳𑀸𑀭𑀁 𑀓𑀧𑁆𑀧𑁂𑀢𑀺 𑀬𑀣𑀸 𑀬𑀣𑀸𑀲𑁆𑀲 𑀯𑀺𑀳𑀸𑀭𑀁 𑀓𑀧𑁆𑀧𑀬𑀢𑁄 𑀓𑀸𑀮𑀓𑀺𑀭𑀺𑀬𑀸 𑀅𑀦𑀼𑀢𑀧𑁆𑀧𑀸 𑀳𑁄𑀢𑀺?

77. 𑀇𑀥𑀸𑀯𑀼𑀲𑁄, 𑀪𑀺𑀓𑁆𑀔𑀼 𑀓𑀫𑁆𑀫𑀸𑀭𑀸𑀫𑁄 𑀳𑁄𑀢𑀺 𑀓𑀫𑁆𑀫𑀭𑀢𑁄 𑀓𑀫𑁆𑀫𑀸𑀭𑀸𑀫𑀢𑀁 𑀅𑀦𑀼𑀬𑀼𑀢𑁆𑀢𑁄, 𑀪𑀲𑁆𑀲𑀸𑀭𑀸𑀫𑁄 𑀳𑁄𑀢𑀺…  𑀦𑀺𑀤𑁆𑀤𑀸𑀭𑀸𑀫𑁄 𑀳𑁄𑀢𑀺…  𑀲𑀗𑁆𑀕𑀡𑀺𑀓𑀸𑀭𑀸𑀫𑁄 𑀳𑁄𑀢𑀺…  𑀲𑀁𑀲𑀕𑁆𑀕𑀸𑀭𑀸𑀫𑁄 𑀳𑁄𑀢𑀺…  𑀧𑀧𑀜𑁆𑀘𑀸𑀭𑀸𑀫𑁄 𑀳𑁄𑀢𑀺 𑀧𑀧𑀜𑁆𑀘𑀭𑀢𑁄 𑀧𑀧𑀜𑁆𑀘𑀸𑀭𑀸𑀫𑀢𑀁 𑀅𑀦𑀼𑀬𑀼𑀢𑁆𑀢𑁄𑁇 𑀏𑀯𑀁 𑀔𑁄, 𑀆𑀯𑀼𑀲𑁄, 𑀪𑀺𑀓𑁆𑀔𑀼 𑀢𑀣𑀸 𑀢𑀣𑀸 𑀯𑀺𑀳𑀸𑀭𑀁 𑀓𑀧𑁆𑀧𑁂𑀢𑀺 𑀬𑀣𑀸 𑀬𑀣𑀸𑀲𑁆𑀲 𑀯𑀺𑀳𑀸𑀭𑀁 𑀓𑀧𑁆𑀧𑀬𑀢𑁄 𑀓𑀸𑀮𑀓𑀺𑀭𑀺𑀬𑀸 𑀅𑀦𑀼𑀢𑀧𑁆𑀧𑀸 𑀳𑁄𑀢𑀺𑁇 𑀅𑀬𑀁 𑀯𑀼𑀘𑁆𑀘𑀢𑀸𑀯𑀼𑀲𑁄—  ‘𑀪𑀺𑀓𑁆𑀔𑀼 𑀲𑀓𑁆𑀓𑀸𑀬𑀸𑀪𑀺𑀭𑀢𑁄 𑀦𑀧𑁆𑀧𑀚𑀳𑀸𑀲𑀺 𑀲𑀓𑁆𑀓𑀸𑀬𑀁 𑀲𑀫𑁆𑀫𑀸 𑀤𑀼𑀓𑁆𑀔𑀲𑁆𑀲 𑀅𑀦𑁆𑀢𑀓𑀺𑀭𑀺𑀬𑀸𑀬’𑁇

78. 𑀢𑀣𑀸 𑀢𑀣𑀸𑀯𑀼𑀲𑁄, 𑀪𑀺𑀓𑁆𑀔𑀼 𑀯𑀺𑀳𑀸𑀭𑀁 𑀓𑀧𑁆𑀧𑁂𑀢𑀺 𑀬𑀣𑀸 𑀬𑀣𑀸𑀲𑁆𑀲 𑀯𑀺𑀳𑀸𑀭𑀁 𑀓𑀧𑁆𑀧𑀬𑀢𑁄 𑀓𑀸𑀮𑀓𑀺𑀭𑀺𑀬𑀸 𑀅𑀦𑀦𑀼𑀢𑀧𑁆𑀧𑀸 𑀳𑁄𑀢𑀺𑁇 𑀓𑀣𑀜𑁆𑀘𑀸𑀯𑀼𑀲𑁄, 𑀪𑀺𑀓𑁆𑀔𑀼 𑀢𑀣𑀸 𑀢𑀣𑀸 𑀯𑀺𑀳𑀸𑀭𑀁 𑀓𑀧𑁆𑀧𑁂𑀢𑀺 𑀬𑀣𑀸 𑀬𑀣𑀸𑀲𑁆𑀲 𑀯𑀺𑀳𑀸𑀭𑀁 𑀓𑀧𑁆𑀧𑀬𑀢𑁄 𑀓𑀸𑀮𑀓𑀺𑀭𑀺𑀬𑀸 𑀅𑀦𑀦𑀼𑀢𑀧𑁆𑀧𑀸 𑀳𑁄𑀢𑀺?

79. 𑀇𑀥𑀸𑀯𑀼𑀲𑁄, 𑀪𑀺𑀓𑁆𑀔𑀼 𑀦 𑀓𑀫𑁆𑀫𑀸𑀭𑀸𑀫𑁄 𑀳𑁄𑀢𑀺 𑀦 𑀓𑀫𑁆𑀫𑀭𑀢𑁄 𑀦 𑀓𑀫𑁆𑀫𑀸𑀭𑀸𑀫𑀢𑀁 𑀅𑀦𑀼𑀬𑀼𑀢𑁆𑀢𑁄, 𑀦 𑀪𑀲𑁆𑀲𑀸𑀭𑀸𑀫𑁄 𑀳𑁄𑀢𑀺…  𑀦 𑀦𑀺𑀤𑁆𑀤𑀸𑀭𑀸𑀫𑁄 𑀳𑁄𑀢𑀺…  𑀦 𑀲𑀗𑁆𑀕𑀡𑀺𑀓𑀸𑀭𑀸𑀫𑁄 𑀳𑁄𑀢𑀺…  𑀦 𑀲𑀁𑀲𑀕𑁆𑀕𑀸𑀭𑀸𑀫𑁄 𑀳𑁄𑀢𑀺…  𑀦 𑀧𑀧𑀜𑁆𑀘𑀸𑀭𑀸𑀫𑁄 𑀳𑁄𑀢𑀺 𑀦 𑀧𑀧𑀜𑁆𑀘𑀭𑀢𑁄 𑀦 𑀧𑀧𑀜𑁆𑀘𑀸𑀭𑀸𑀫𑀢𑀁 𑀅𑀦𑀼𑀬𑀼𑀢𑁆𑀢𑁄𑁇 𑀏𑀯𑀁 𑀔𑁄, 𑀆𑀯𑀼𑀲𑁄, 𑀪𑀺𑀓𑁆𑀔𑀼 𑀢𑀣𑀸 𑀢𑀣𑀸 𑀯𑀺𑀳𑀸𑀭𑀁 𑀓𑀧𑁆𑀧𑁂𑀢𑀺 𑀬𑀣𑀸 𑀬𑀣𑀸𑀲𑁆𑀲 𑀯𑀺𑀳𑀸𑀭𑀁 𑀓𑀧𑁆𑀧𑀬𑀢𑁄 𑀓𑀸𑀮𑀓𑀺𑀭𑀺𑀬𑀸 𑀅𑀦𑀦𑀼𑀢𑀧𑁆𑀧𑀸 𑀳𑁄𑀢𑀺𑁇 𑀅𑀬𑀁 𑀯𑀼𑀘𑁆𑀘𑀢𑀸𑀯𑀼𑀲𑁄—  ‘𑀪𑀺𑀓𑁆𑀔𑀼 𑀦𑀺𑀩𑁆𑀩𑀸𑀦𑀸𑀪𑀺𑀭𑀢𑁄 𑀧𑀚𑀳𑀸𑀲𑀺 𑀲𑀓𑁆𑀓𑀸𑀬𑀁 𑀲𑀫𑁆𑀫𑀸 𑀤𑀼𑀓𑁆𑀔𑀲𑁆𑀲 𑀅𑀦𑁆𑀢𑀓𑀺𑀭𑀺𑀬𑀸𑀬𑀸’𑀢𑀺𑁇

80. _𑀬𑁄 𑀧𑀧𑀜𑁆𑀘𑀫𑀦𑀼𑀬𑀼𑀢𑁆𑀢𑁄,_  
_𑀧𑀧𑀜𑁆𑀘𑀸𑀪𑀺𑀭𑀢𑁄 𑀫𑀕𑁄;_  
_𑀯𑀺𑀭𑀸𑀥𑀬𑀻 𑀲𑁄 𑀦𑀺𑀩𑁆𑀩𑀸𑀦𑀁,_  
_𑀬𑁄𑀕𑀓𑁆𑀔𑁂𑀫𑀁 𑀅𑀦𑀼𑀢𑁆𑀢𑀭𑀁𑁇_  


81. _𑀬𑁄 𑀘 𑀧𑀧𑀜𑁆𑀘𑀁 𑀳𑀺𑀢𑁆𑀯𑀸𑀦,_  
_𑀦𑀺𑀧𑁆𑀧𑀧𑀜𑁆𑀘𑀧𑀤𑁂 𑀭𑀢𑁄;_  
_𑀆𑀭𑀸𑀥𑀬𑀻 𑀲𑁄 𑀦𑀺𑀩𑁆𑀩𑀸𑀦𑀁,_  
_𑀬𑁄𑀕𑀓𑁆𑀔𑁂𑀫𑀁 𑀅𑀦𑀼𑀢𑁆𑀢𑀭𑀦𑁆”𑀢𑀺𑁇_  


---

82. 𑀧𑀜𑁆𑀘𑀫𑀁𑁇



[Go to previous page (1.2.4 Bhaddakasutta)](/tipitaka/16A6/1/1.2/1.2.4.md) / [Go to parent page (1.2 Sāraṇīyavagga)](/tipitaka/16A6/1/1.2.md) / [Go to next page (1.2.6 Nakulapitusutta)](/tipitaka/16A6/1/1.2/1.2.6.md)


