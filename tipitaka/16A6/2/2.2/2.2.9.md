---
title: 2.2.9 Paṭhamatajjhānasutta
path: /tipitaka/16A6/2/2.2/2.2.9
ref: 276144
breadcrumbs:
  - name: Home
    link: /
  - name: 16A6 Chakkanipātapāḷi
    link: /tipitaka/16A6
  - name: 2 Dutiyapaṇṇāsaka
    link: /tipitaka/16A6/2
  - name: 2.2 Devatāvagga
    link: /tipitaka/16A6/2/2.2
prevL: /tipitaka/16A6/2/2.2/2.2.8
upL: /tipitaka/16A6/2/2.2
nextL: /tipitaka/16A6/2/2.2/2.2.10
---

# 2.2.9 Paṭhamatajjhānasutta

### Dutiyapaṇṇāsaka

### Devatāvagga

### Paṭhamatajjhānasutta

(73.)

644. “Cha, bhikkhave, dhamme appahāya abhabbo paṭhamaṃ jhānaṃ upasampajja viharituṃ. Katame cha? Kāmacchandaṃ, byāpādaṃ, thinamiddhaṃ, uddhaccakukkuccaṃ, vicikicchaṃ. Kāmesu kho panassa ādīnavo na yathābhūtaṃ sammappaññāya sudiṭṭho hoti. Ime kho, bhikkhave, cha dhamme appahāya abhabbo paṭhamaṃ jhānaṃ upasampajja viharituṃ.

645. Cha, bhikkhave, dhamme pahāya bhabbo paṭhamaṃ jhānaṃ upasampajja viharituṃ. Katame cha? Kāmacchandaṃ, byāpādaṃ, thinamiddhaṃ, uddhaccakukkuccaṃ, vicikicchaṃ, kāmesu kho panassa ādīnavo na yathābhūtaṃ sammappaññāya sudiṭṭho hoti. Ime kho, bhikkhave, cha dhamme pahāya bhabbo paṭhamaṃ jhānaṃ upasampajja viharitun”ti.

===

646. Navamaṃ.




