---
title: 2.3.4 Sukhasomanassasutta
path: /tipitaka/16A6/2/2.3/2.3.4
ref: 276149
breadcrumbs:
  - name: Home
    link: /
  - name: 16A6 Chakkanipātapāḷi
    link: /tipitaka/16A6
  - name: 2 Dutiyapaṇṇāsaka
    link: /tipitaka/16A6/2
  - name: 2.3 Arahattavagga
    link: /tipitaka/16A6/2/2.3
prevL: /tipitaka/16A6/2/2.3/2.3.3
upL: /tipitaka/16A6/2/2.3
nextL: /tipitaka/16A6/2/2.3/2.3.5
---

# 2.3.4 Sukhasomanassasutta

### Dutiyapaṇṇāsaka

### Arahattavagga

### Sukhasomanassasutta

(78.)

662. “Chahi, bhikkhave, dhammehi samannāgato bhikkhu diṭṭheva dhamme sukhasomanassabahulo viharati, yoni cassa āraddhā hoti āsavānaṃ khayāya. Katamehi chahi? Idha, bhikkhave, bhikkhu dhammārāmo hoti, bhāvanārāmo hoti, pahānārāmo hoti, pavivekārāmo hoti, abyāpajjhārāmo hoti, nippapañcārāmo hoti. Imehi kho, bhikkhave, chahi dhammehi samannāgato bhikkhu diṭṭheva dhamme sukhasomanassabahulo viharati, yoni cassa āraddhā hoti āsavānaṃ khayāyā”ti.

===

663. Catutthaṃ.




