---
title: 2.3.10 Rattidivasasutta
path: /tipitaka/16A6/2/2.3/2.3.10
ref: 276155
breadcrumbs:
  - name: Home
    link: /
  - name: 16A6 Chakkanipātapāḷi
    link: /tipitaka/16A6
  - name: 2 Dutiyapaṇṇāsaka
    link: /tipitaka/16A6/2
  - name: 2.3 Arahattavagga
    link: /tipitaka/16A6/2/2.3
prevL: /tipitaka/16A6/2/2.3/2.3.9
upL: /tipitaka/16A6/2/2.3
nextL: /tipitaka/16A6/2/2.4
---

# 2.3.10 Rattidivasasutta

### Dutiyapaṇṇāsaka

### Arahattavagga

### Rattidivasasutta

(84.)

678. “Chahi, bhikkhave, dhammehi samannāgatassa bhikkhuno yā ratti vā divaso vā āgacchati hāniyeva pāṭikaṅkhā kusalesu dhammesu, no vuddhi. Katamehi chahi? Idha, bhikkhave, bhikkhu mahiccho hoti, vighātavā, asantuṭṭho, itarītaracīvarapiṇḍapātasenāsanagilānappaccayabhesajjaparikkhārena, assaddho hoti, dussīlo hoti, kusīto hoti, muṭṭhassati hoti, duppañño hoti. Imehi kho, bhikkhave, chahi dhammehi samannāgatassa bhikkhuno yā ratti vā divaso vā āgacchati hāniyeva pāṭikaṅkhā kusalesu dhammesu, no vuddhi.

679. Chahi, bhikkhave, dhammehi samannāgatassa bhikkhuno yā ratti vā divaso vā āgacchati vuddhiyeva pāṭikaṅkhā kusalesu dhammesu, no parihāni. Katamehi chahi? Idha, bhikkhave, bhikkhu na mahiccho hoti, avighātavā, santuṭṭho, itarītaracīvarapiṇḍapātasenāsanagilānappaccayabhesajjaparikkhārena, saddho hoti, sīlavā hoti, āraddhavīriyo hoti, satimā hoti, paññavā hoti. Imehi kho, bhikkhave, chahi dhammehi samannāgatassa bhikkhuno yā ratti vā divaso vā āgacchati vuddhiyeva pāṭikaṅkhā, kusalesu dhammesu no parihānī”ti.

===

680. Dasamaṃ.



===

681. Arahattavaggo aṭṭhamo.



===

682. Tassuddānaṃ



683. _Dukkhaṃ arahattaṃ uttari ca,_  
_Sukhaṃ adhigamena ca;_  
_Mahantattaṃ dvayaṃ niraye,_  
_Aggadhammañca rattiyoti._  



