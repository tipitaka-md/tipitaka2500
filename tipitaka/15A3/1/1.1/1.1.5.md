---
title: 1.1.5 Ayonisosutta
path: /tipitaka/15A3/1/1.1/1.1.5
ref: 275368
breadcrumbs:
  - name: Home
    link: /
  - name: 15A3 Tikanipātapāḷi
    link: /tipitaka/15A3
  - name: 1 Paṭhamapaṇṇāsaka
    link: /tipitaka/15A3/1
  - name: 1.1 Bālavagga
    link: /tipitaka/15A3/1/1.1
prevL: /tipitaka/15A3/1/1.1/1.1.4
upL: /tipitaka/15A3/1/1.1
nextL: /tipitaka/15A3/1/1.1/1.1.6
---

# 1.1.5 Ayonisosutta

### Paṭhamapaṇṇāsaka

### Bālavagga

### Ayonisosutta

(5.)

17. “Tīhi, bhikkhave, dhammehi samannāgato bālo veditabbo. Katamehi tīhi? Ayoniso pañhaṃ kattā hoti, ayoniso pañhaṃ vissajjetā hoti, parassa kho pana yoniso pañhaṃ vissajjitaṃ parimaṇḍalehi padabyañjanehi siliṭṭhehi upagatehi nābbhanumoditā hoti. Imehi kho, bhikkhave, tīhi dhammehi samannāgato bālo veditabbo.

18. Tīhi, bhikkhave, dhammehi samannāgato paṇḍito veditabbo. Katamehi tīhi? Yoniso pañhaṃ kattā hoti, yoniso pañhaṃ vissajjetā hoti, parassa kho pana yoniso pañhaṃ vissajjitaṃ parimaṇḍalehi padabyañjanehi siliṭṭhehi upagatehi abbhanumoditā hoti. Imehi kho, bhikkhave, tīhi dhammehi samannāgato paṇḍito veditabbo. Tasmātiha…pe… .

===

19. Pañcamaṃ.




