
[Home](/) / [15A3 Tikanipātapāḷi](/tipitaka/15A3.md) / [1 Paṭhamapaṇṇāsaka](/tipitaka/15A3/1.md) / [1.1 Bālavagga](/tipitaka/15A3/1/1.1.md)

# 1.1.9 Khatasutta

### Paṭhamapaṇṇāsaka

### Bālavagga

### Khatasutta

(9.)

28. “Tīhi, bhikkhave, dhammehi samannāgato bālo abyatto asappuriso khataṃ upahataṃ attānaṃ pariharati, sāvajjo ca hoti sānuvajjo ca viññūnaṃ, bahuñca apuññaṃ pasavati. Katamehi tīhi? Kāyaduccaritena, vacīduccaritena, manoduccaritena. Imehi kho, bhikkhave, tīhi dhammehi samannāgato bālo abyatto asappuriso khataṃ upahataṃ attānaṃ pariharati, sāvajjo ca hoti sānuvajjo ca viññūnaṃ, bahuñca apuññaṃ pasavati.

29. Tīhi, bhikkhave, dhammehi samannāgato paṇḍito viyatto sappuriso akkhataṃ anupahataṃ attānaṃ pariharati, anavajjo ca hoti ananuvajjo ca viññūnaṃ, bahuñca puññaṃ pasavati. Katamehi tīhi? Kāyasucaritena, vacīsucaritena, manosucaritena. Imehi kho, bhikkhave, tīhi dhammehi samannāgato paṇḍito viyatto sappuriso akkhataṃ anupahataṃ attānaṃ pariharati, anavajjo ca hoti ananuvajjo ca viññūnaṃ, bahuñca puññaṃ pasavatī”ti.

===

30. Navamaṃ.



[Go to previous page](/tipitaka/15A3/1/1.1/1.1.8.md) / [Go to parent page](/tipitaka/15A3/1/1.1.md) / [Go to next page](/tipitaka/15A3/1/1.1/1.1.10.md)


