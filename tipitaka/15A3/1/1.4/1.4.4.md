
[Home](/) / [15A3 Tikanipātapāḷi](/tipitaka/15A3.md) / [1 Paṭhamapaṇṇāsaka](/tipitaka/15A3/1.md) / [1.4 Devadūtavagga](/tipitaka/15A3/1/1.4.md)

# 𑁧𑁇𑁪𑁇𑁪 𑀦𑀺𑀤𑀸𑀦𑀲𑀼𑀢𑁆𑀢

### 𑀧𑀞𑀫𑀧𑀡𑁆𑀡𑀸𑀲𑀓

### 𑀤𑁂𑀯𑀤𑀽𑀢𑀯𑀕𑁆𑀕

### 𑀦𑀺𑀤𑀸𑀦𑀲𑀼𑀢𑁆𑀢

(34.)

184. “𑀢𑀻𑀡𑀺𑀫𑀸𑀦𑀺, 𑀪𑀺𑀓𑁆𑀔𑀯𑁂, 𑀦𑀺𑀤𑀸𑀦𑀸𑀦𑀺 𑀓𑀫𑁆𑀫𑀸𑀦𑀁 𑀲𑀫𑀼𑀤𑀬𑀸𑀬𑁇 𑀓𑀢𑀫𑀸𑀦𑀺 𑀢𑀻𑀡𑀺? 𑀮𑁄𑀪𑁄 𑀦𑀺𑀤𑀸𑀦𑀁 𑀓𑀫𑁆𑀫𑀸𑀦𑀁 𑀲𑀫𑀼𑀤𑀬𑀸𑀬, 𑀤𑁄𑀲𑁄 𑀦𑀺𑀤𑀸𑀦𑀁 𑀓𑀫𑁆𑀫𑀸𑀦𑀁 𑀲𑀫𑀼𑀤𑀬𑀸𑀬, 𑀫𑁄𑀳𑁄 𑀦𑀺𑀤𑀸𑀦𑀁 𑀓𑀫𑁆𑀫𑀸𑀦𑀁 𑀲𑀫𑀼𑀤𑀬𑀸𑀬𑁇

185. 𑀬𑀁, 𑀪𑀺𑀓𑁆𑀔𑀯𑁂, 𑀮𑁄𑀪𑀧𑀓𑀢𑀁 𑀓𑀫𑁆𑀫𑀁 𑀮𑁄𑀪𑀚𑀁 𑀮𑁄𑀪𑀦𑀺𑀤𑀸𑀦𑀁 𑀮𑁄𑀪𑀲𑀫𑀼𑀤𑀬𑀁, 𑀬𑀢𑁆𑀣𑀲𑁆𑀲 𑀅𑀢𑁆𑀢𑀪𑀸𑀯𑁄 𑀦𑀺𑀩𑁆𑀩𑀢𑁆𑀢𑀢𑀺 𑀢𑀢𑁆𑀣 𑀢𑀁 𑀓𑀫𑁆𑀫𑀁 𑀯𑀺𑀧𑀘𑁆𑀘𑀢𑀺𑁇 𑀬𑀢𑁆𑀣 𑀢𑀁 𑀓𑀫𑁆𑀫𑀁 𑀯𑀺𑀧𑀘𑁆𑀘𑀢𑀺 𑀢𑀢𑁆𑀣 𑀢𑀲𑁆𑀲 𑀓𑀫𑁆𑀫𑀲𑁆𑀲 𑀯𑀺𑀧𑀸𑀓𑀁 𑀧𑀝𑀺𑀲𑀁𑀯𑁂𑀤𑁂𑀢𑀺, 𑀤𑀺𑀝𑁆𑀞𑁂 𑀯𑀸 𑀥𑀫𑁆𑀫𑁂 𑀉𑀧𑀧𑀚𑁆𑀚 𑀯𑀸 𑀅𑀧𑀭𑁂 𑀯𑀸 𑀧𑀭𑀺𑀬𑀸𑀬𑁂𑁇

186. 𑀬𑀁, 𑀪𑀺𑀓𑁆𑀔𑀯𑁂, 𑀤𑁄𑀲𑀧𑀓𑀢𑀁 𑀓𑀫𑁆𑀫𑀁 𑀤𑁄𑀲𑀚𑀁 𑀤𑁄𑀲𑀦𑀺𑀤𑀸𑀦𑀁 𑀤𑁄𑀲𑀲𑀫𑀼𑀤𑀬𑀁, 𑀬𑀢𑁆𑀣𑀲𑁆𑀲 𑀅𑀢𑁆𑀢𑀪𑀸𑀯𑁄 𑀦𑀺𑀩𑁆𑀩𑀢𑁆𑀢𑀢𑀺 𑀢𑀢𑁆𑀣 𑀢𑀁 𑀓𑀫𑁆𑀫𑀁 𑀯𑀺𑀧𑀘𑁆𑀘𑀢𑀺𑁇 𑀬𑀢𑁆𑀣 𑀢𑀁 𑀓𑀫𑁆𑀫𑀁 𑀯𑀺𑀧𑀘𑁆𑀘𑀢𑀺 𑀢𑀢𑁆𑀣 𑀢𑀲𑁆𑀲 𑀓𑀫𑁆𑀫𑀲𑁆𑀲 𑀯𑀺𑀧𑀸𑀓𑀁 𑀧𑀝𑀺𑀲𑀁𑀯𑁂𑀤𑁂𑀢𑀺, 𑀤𑀺𑀝𑁆𑀞𑁂 𑀯𑀸 𑀥𑀫𑁆𑀫𑁂 𑀉𑀧𑀧𑀚𑁆𑀚 𑀯𑀸 𑀅𑀧𑀭𑁂 𑀯𑀸 𑀧𑀭𑀺𑀬𑀸𑀬𑁂𑁇

187. 𑀬𑀁, 𑀪𑀺𑀓𑁆𑀔𑀯𑁂, 𑀫𑁄𑀳𑀧𑀓𑀢𑀁 𑀓𑀫𑁆𑀫𑀁 𑀫𑁄𑀳𑀚𑀁 𑀫𑁄𑀳𑀦𑀺𑀤𑀸𑀦𑀁 𑀫𑁄𑀳𑀲𑀫𑀼𑀤𑀬𑀁, 𑀬𑀢𑁆𑀣𑀲𑁆𑀲 𑀅𑀢𑁆𑀢𑀪𑀸𑀯𑁄 𑀦𑀺𑀩𑁆𑀩𑀢𑁆𑀢𑀢𑀺 𑀢𑀢𑁆𑀣 𑀢𑀁 𑀓𑀫𑁆𑀫𑀁 𑀯𑀺𑀧𑀘𑁆𑀘𑀢𑀺𑁇 𑀬𑀢𑁆𑀣 𑀢𑀁 𑀓𑀫𑁆𑀫𑀁 𑀯𑀺𑀧𑀘𑁆𑀘𑀢𑀺 𑀢𑀢𑁆𑀣 𑀢𑀲𑁆𑀲 𑀓𑀫𑁆𑀫𑀲𑁆𑀲 𑀯𑀺𑀧𑀸𑀓𑀁 𑀧𑀝𑀺𑀲𑀁𑀯𑁂𑀤𑁂𑀢𑀺, 𑀤𑀺𑀝𑁆𑀞𑁂 𑀯𑀸 𑀥𑀫𑁆𑀫𑁂 𑀉𑀧𑀧𑀚𑁆𑀚 𑀯𑀸 𑀅𑀧𑀭𑁂 𑀯𑀸 𑀧𑀭𑀺𑀬𑀸𑀬𑁂𑁇

188. 𑀲𑁂𑀬𑁆𑀬𑀣𑀸𑀧𑀺, 𑀪𑀺𑀓𑁆𑀔𑀯𑁂, 𑀩𑀻𑀚𑀸𑀦𑀺 𑀅𑀔𑀡𑁆𑀟𑀸𑀦𑀺 𑀅𑀧𑀽𑀢𑀻𑀦𑀺 𑀅𑀯𑀸𑀢𑀸𑀢𑀧𑀳𑀢𑀸𑀦𑀺 𑀲𑀸𑀭𑀸𑀤𑀸𑀦𑀺 𑀲𑀼𑀔𑀲𑀬𑀺𑀢𑀸𑀦𑀺 𑀲𑀼𑀔𑁂𑀢𑁆𑀢𑁂 𑀲𑀼𑀧𑀭𑀺𑀓𑀫𑁆𑀫𑀓𑀢𑀸𑀬 𑀪𑀽𑀫𑀺𑀬𑀸 𑀦𑀺𑀓𑁆𑀔𑀺𑀢𑁆𑀢𑀸𑀦𑀺𑁇 𑀤𑁂𑀯𑁄 𑀘 𑀲𑀫𑁆𑀫𑀸𑀥𑀸𑀭𑀁 𑀅𑀦𑀼𑀧𑁆𑀧𑀯𑁂𑀘𑁆𑀙𑁂𑀬𑁆𑀬𑁇 𑀏𑀯𑀲𑁆𑀲𑀼 𑀢𑀸𑀦𑀺, 𑀪𑀺𑀓𑁆𑀔𑀯𑁂, 𑀩𑀻𑀚𑀸𑀦𑀺 𑀯𑀼𑀤𑁆𑀥𑀺𑀁 𑀯𑀺𑀭𑀼𑀍𑀳𑀺𑀁 𑀯𑁂𑀧𑀼𑀮𑁆𑀮𑀁 𑀆𑀧𑀚𑁆𑀚𑁂𑀬𑁆𑀬𑀼𑀁𑁇 𑀏𑀯𑀫𑁂𑀯𑀁 𑀔𑁄, 𑀪𑀺𑀓𑁆𑀔𑀯𑁂, 𑀬𑀁 𑀮𑁄𑀪𑀧𑀓𑀢𑀁 𑀓𑀫𑁆𑀫𑀁 𑀮𑁄𑀪𑀚𑀁 𑀮𑁄𑀪𑀦𑀺𑀤𑀸𑀦𑀁 𑀮𑁄𑀪𑀲𑀫𑀼𑀤𑀬𑀁, 𑀬𑀢𑁆𑀣𑀲𑁆𑀲 𑀅𑀢𑁆𑀢𑀪𑀸𑀯𑁄 𑀦𑀺𑀩𑁆𑀩𑀢𑁆𑀢𑀢𑀺 𑀢𑀢𑁆𑀣 𑀢𑀁 𑀓𑀫𑁆𑀫𑀁 𑀯𑀺𑀧𑀘𑁆𑀘𑀢𑀺𑁇 𑀬𑀢𑁆𑀣 𑀢𑀁 𑀓𑀫𑁆𑀫𑀁 𑀯𑀺𑀧𑀘𑁆𑀘𑀢𑀺 𑀢𑀢𑁆𑀣 𑀢𑀲𑁆𑀲 𑀓𑀫𑁆𑀫𑀲𑁆𑀲 𑀯𑀺𑀧𑀸𑀓𑀁 𑀧𑀝𑀺𑀲𑀁𑀯𑁂𑀤𑁂𑀢𑀺, 𑀤𑀺𑀝𑁆𑀞𑁂 𑀯𑀸 𑀥𑀫𑁆𑀫𑁂 𑀉𑀧𑀧𑀚𑁆𑀚 𑀯𑀸 𑀅𑀧𑀭𑁂 𑀯𑀸 𑀧𑀭𑀺𑀬𑀸𑀬𑁂𑁇

189. 𑀬𑀁 𑀤𑁄𑀲𑀧𑀓𑀢𑀁 𑀓𑀫𑁆𑀫𑀁…𑀧𑁂…  𑀬𑀁 𑀫𑁄𑀳𑀧𑀓𑀢𑀁 𑀓𑀫𑁆𑀫𑀁 𑀫𑁄𑀳𑀚𑀁 𑀫𑁄𑀳𑀦𑀺𑀤𑀸𑀦𑀁 𑀫𑁄𑀳𑀲𑀫𑀼𑀤𑀬𑀁, 𑀬𑀢𑁆𑀣𑀲𑁆𑀲 𑀅𑀢𑁆𑀢𑀪𑀸𑀯𑁄 𑀦𑀺𑀩𑁆𑀩𑀢𑁆𑀢𑀢𑀺 𑀢𑀢𑁆𑀣 𑀢𑀁 𑀓𑀫𑁆𑀫𑀁 𑀯𑀺𑀧𑀘𑁆𑀘𑀢𑀺𑁇 𑀬𑀢𑁆𑀣 𑀢𑀁 𑀓𑀫𑁆𑀫𑀁 𑀯𑀺𑀧𑀘𑁆𑀘𑀢𑀺 𑀢𑀢𑁆𑀣 𑀢𑀲𑁆𑀲 𑀓𑀫𑁆𑀫𑀲𑁆𑀲 𑀯𑀺𑀧𑀸𑀓𑀁 𑀧𑀝𑀺𑀲𑀁𑀯𑁂𑀤𑁂𑀢𑀺, 𑀤𑀺𑀝𑁆𑀞𑁂 𑀯𑀸 𑀥𑀫𑁆𑀫𑁂 𑀉𑀧𑀧𑀚𑁆𑀚 𑀯𑀸 𑀅𑀧𑀭𑁂 𑀯𑀸 𑀧𑀭𑀺𑀬𑀸𑀬𑁂𑁇 𑀇𑀫𑀸𑀦𑀺 𑀔𑁄, 𑀪𑀺𑀓𑁆𑀔𑀯𑁂, 𑀢𑀻𑀡𑀺 𑀦𑀺𑀤𑀸𑀦𑀸𑀦𑀺 𑀓𑀫𑁆𑀫𑀸𑀦𑀁 𑀲𑀫𑀼𑀤𑀬𑀸𑀬𑁇

190. 𑀢𑀻𑀡𑀺𑀫𑀸𑀦𑀺, 𑀪𑀺𑀓𑁆𑀔𑀯𑁂, 𑀦𑀺𑀤𑀸𑀦𑀸𑀦𑀺 𑀓𑀫𑁆𑀫𑀸𑀦𑀁 𑀲𑀫𑀼𑀤𑀬𑀸𑀬𑁇 𑀓𑀢𑀫𑀸𑀦𑀺 𑀢𑀻𑀡𑀺? 𑀅𑀮𑁄𑀪𑁄 𑀦𑀺𑀤𑀸𑀦𑀁 𑀓𑀫𑁆𑀫𑀸𑀦𑀁 𑀲𑀫𑀼𑀤𑀬𑀸𑀬, 𑀅𑀤𑁄𑀲𑁄 𑀦𑀺𑀤𑀸𑀦𑀁 𑀓𑀫𑁆𑀫𑀸𑀦𑀁 𑀲𑀫𑀼𑀤𑀬𑀸𑀬, 𑀅𑀫𑁄𑀳𑁄 𑀦𑀺𑀤𑀸𑀦𑀁 𑀓𑀫𑁆𑀫𑀸𑀦𑀁 𑀲𑀫𑀼𑀤𑀬𑀸𑀬𑁇

191. 𑀬𑀁, 𑀪𑀺𑀓𑁆𑀔𑀯𑁂, 𑀅𑀮𑁄𑀪𑀧𑀓𑀢𑀁 𑀓𑀫𑁆𑀫𑀁 𑀅𑀮𑁄𑀪𑀚𑀁 𑀅𑀮𑁄𑀪𑀦𑀺𑀤𑀸𑀦𑀁 𑀅𑀮𑁄𑀪𑀲𑀫𑀼𑀤𑀬𑀁, 𑀮𑁄𑀪𑁂 𑀯𑀺𑀕𑀢𑁂 𑀏𑀯𑀁 𑀢𑀁 𑀓𑀫𑁆𑀫𑀁 𑀧𑀳𑀻𑀦𑀁 𑀳𑁄𑀢𑀺 𑀉𑀘𑁆𑀙𑀺𑀦𑁆𑀦𑀫𑀽𑀮𑀁 𑀢𑀸𑀮𑀸𑀯𑀢𑁆𑀣𑀼𑀓𑀢𑀁 𑀅𑀦𑀪𑀸𑀯𑀁𑀓𑀢𑀁 𑀆𑀬𑀢𑀺𑀁 𑀅𑀦𑀼𑀧𑁆𑀧𑀸𑀤𑀥𑀫𑁆𑀫𑀁𑁇

192. 𑀬𑀁, 𑀪𑀺𑀓𑁆𑀔𑀯𑁂, 𑀅𑀤𑁄𑀲𑀧𑀓𑀢𑀁 𑀓𑀫𑁆𑀫𑀁 𑀅𑀤𑁄𑀲𑀚𑀁 𑀅𑀤𑁄𑀲𑀦𑀺𑀤𑀸𑀦𑀁 𑀅𑀤𑁄𑀲𑀲𑀫𑀼𑀤𑀬𑀁, 𑀤𑁄𑀲𑁂 𑀯𑀺𑀕𑀢𑁂 𑀏𑀯𑀁 𑀢𑀁 𑀓𑀫𑁆𑀫𑀁 𑀧𑀳𑀻𑀦𑀁 𑀳𑁄𑀢𑀺 𑀉𑀘𑁆𑀙𑀺𑀦𑁆𑀦𑀫𑀽𑀮𑀁 𑀢𑀸𑀮𑀸𑀯𑀢𑁆𑀣𑀼𑀓𑀢𑀁 𑀅𑀦𑀪𑀸𑀯𑀁𑀓𑀢𑀁 𑀆𑀬𑀢𑀺𑀁 𑀅𑀦𑀼𑀧𑁆𑀧𑀸𑀤𑀥𑀫𑁆𑀫𑀁𑁇

193. 𑀬𑀁, 𑀪𑀺𑀓𑁆𑀔𑀯𑁂, 𑀅𑀫𑁄𑀳𑀧𑀓𑀢𑀁 𑀓𑀫𑁆𑀫𑀁 𑀅𑀫𑁄𑀳𑀚𑀁 𑀅𑀫𑁄𑀳𑀦𑀺𑀤𑀸𑀦𑀁 𑀅𑀫𑁄𑀳𑀲𑀫𑀼𑀤𑀬𑀁, 𑀫𑁄𑀳𑁂 𑀯𑀺𑀕𑀢𑁂 𑀏𑀯𑀁 𑀢𑀁 𑀓𑀫𑁆𑀫𑀁 𑀧𑀳𑀻𑀦𑀁 𑀳𑁄𑀢𑀺 𑀉𑀘𑁆𑀙𑀺𑀦𑁆𑀦𑀫𑀽𑀮𑀁 𑀢𑀸𑀮𑀸𑀯𑀢𑁆𑀣𑀼𑀓𑀢𑀁 𑀅𑀦𑀪𑀸𑀯𑀁𑀓𑀢𑀁 𑀆𑀬𑀢𑀺𑀁 𑀅𑀦𑀼𑀧𑁆𑀧𑀸𑀤𑀥𑀫𑁆𑀫𑀁𑁇

194. 𑀲𑁂𑀬𑁆𑀬𑀣𑀸𑀧𑀺, 𑀪𑀺𑀓𑁆𑀔𑀯𑁂, 𑀩𑀻𑀚𑀸𑀦𑀺 𑀅𑀔𑀡𑁆𑀟𑀸𑀦𑀺 𑀅𑀧𑀽𑀢𑀻𑀦𑀺 𑀅𑀯𑀸𑀢𑀸𑀢𑀧𑀳𑀢𑀸𑀦𑀺 𑀲𑀸𑀭𑀸𑀤𑀸𑀦𑀺 𑀲𑀼𑀔𑀲𑀬𑀺𑀢𑀸𑀦𑀺𑁇 𑀢𑀸𑀦𑀺 𑀧𑀼𑀭𑀺𑀲𑁄 𑀅𑀕𑁆𑀕𑀺𑀦𑀸 𑀟𑀳𑁂𑀬𑁆𑀬𑁇 𑀅𑀕𑁆𑀕𑀺𑀦𑀸 𑀟𑀳𑀺𑀢𑁆𑀯𑀸 𑀫𑀲𑀺𑀁 𑀓𑀭𑁂𑀬𑁆𑀬𑁇 𑀫𑀲𑀺𑀁 𑀓𑀭𑀺𑀢𑁆𑀯𑀸 𑀫𑀳𑀸𑀯𑀸𑀢𑁂 𑀯𑀸 𑀑𑀨𑀼𑀡𑁂𑀬𑁆𑀬 𑀦𑀤𑀺𑀬𑀸 𑀯𑀸 𑀲𑀻𑀖𑀲𑁄𑀢𑀸𑀬 𑀧𑀯𑀸𑀳𑁂𑀬𑁆𑀬𑁇 𑀏𑀯𑀲𑁆𑀲𑀼 𑀢𑀸𑀦𑀺, 𑀪𑀺𑀓𑁆𑀔𑀯𑁂, 𑀩𑀻𑀚𑀸𑀦𑀺 𑀉𑀘𑁆𑀙𑀺𑀦𑁆𑀦𑀫𑀽𑀮𑀸𑀦𑀺 𑀢𑀸𑀮𑀸𑀯𑀢𑁆𑀣𑀼𑀓𑀢𑀸𑀦𑀺 𑀅𑀦𑀪𑀸𑀯𑀁𑀓𑀢𑀸𑀦𑀺 𑀆𑀬𑀢𑀺𑀁 𑀅𑀦𑀼𑀧𑁆𑀧𑀸𑀤𑀥𑀫𑁆𑀫𑀸𑀦𑀺𑁇 𑀏𑀯𑀫𑁂𑀯𑀁 𑀔𑁄, 𑀪𑀺𑀓𑁆𑀔𑀯𑁂, 𑀬𑀁 𑀅𑀮𑁄𑀪𑀧𑀓𑀢𑀁 𑀓𑀫𑁆𑀫𑀁 𑀅𑀮𑁄𑀪𑀚𑀁 𑀅𑀮𑁄𑀪𑀦𑀺𑀤𑀸𑀦𑀁 𑀅𑀮𑁄𑀪𑀲𑀫𑀼𑀤𑀬𑀁, 𑀮𑁄𑀪𑁂 𑀯𑀺𑀕𑀢𑁂 𑀏𑀯𑀁 𑀢𑀁 𑀓𑀫𑁆𑀫𑀁 𑀧𑀳𑀻𑀦𑀁 𑀳𑁄𑀢𑀺 𑀉𑀘𑁆𑀙𑀺𑀦𑁆𑀦𑀫𑀽𑀮𑀁 𑀢𑀸𑀮𑀸𑀯𑀢𑁆𑀣𑀼𑀓𑀢𑀁 𑀅𑀦𑀪𑀸𑀯𑀁𑀓𑀢𑀁 𑀆𑀬𑀢𑀺𑀁 𑀅𑀦𑀼𑀧𑁆𑀧𑀸𑀤𑀥𑀫𑁆𑀫𑀁𑁇

195. 𑀬𑀁 𑀅𑀤𑁄𑀲𑀧𑀓𑀢𑀁 𑀓𑀫𑁆𑀫𑀁…𑀧𑁂…  𑀬𑀁 𑀅𑀫𑁄𑀳𑀧𑀓𑀢𑀁 𑀓𑀫𑁆𑀫𑀁 𑀅𑀫𑁄𑀳𑀚𑀁 𑀅𑀫𑁄𑀳𑀦𑀺𑀤𑀸𑀦𑀁 𑀅𑀫𑁄𑀳𑀲𑀫𑀼𑀤𑀬𑀁, 𑀫𑁄𑀳𑁂 𑀯𑀺𑀕𑀢𑁂 𑀏𑀯𑀁 𑀢𑀁 𑀓𑀫𑁆𑀫𑀁 𑀧𑀳𑀻𑀦𑀁 𑀳𑁄𑀢𑀺…𑀧𑁂…  𑀆𑀬𑀢𑀺𑀁 𑀅𑀦𑀼𑀧𑁆𑀧𑀸𑀤𑀥𑀫𑁆𑀫𑀁𑁇 𑀇𑀫𑀸𑀦𑀺 𑀔𑁄, 𑀪𑀺𑀓𑁆𑀔𑀯𑁂, 𑀢𑀻𑀡𑀺 𑀦𑀺𑀤𑀸𑀦𑀸𑀦𑀺 𑀓𑀫𑁆𑀫𑀸𑀦𑀁 𑀲𑀫𑀼𑀤𑀬𑀸𑀬𑀸𑀢𑀺𑁇

196. _𑀮𑁄𑀪𑀚𑀁 𑀤𑁄𑀲𑀚𑀜𑁆𑀘𑁂𑀯,_  
_𑀫𑁄𑀳𑀚𑀜𑁆𑀘𑀸𑀧𑀯𑀺𑀤𑁆𑀤𑀲𑀼;_  
_𑀬𑀁 𑀢𑁂𑀦 𑀧𑀓𑀢𑀁 𑀓𑀫𑁆𑀫𑀁,_  
_𑀅𑀧𑁆𑀧𑀁 𑀯𑀸 𑀬𑀤𑀺 𑀯𑀸 𑀩𑀳𑀼𑀁;_  
_𑀇𑀥𑁂𑀯 𑀢𑀁 𑀯𑁂𑀤𑀦𑀺𑀬𑀁,_  
_𑀯𑀢𑁆𑀣𑀼 𑀅𑀜𑁆𑀜𑀁 𑀦 𑀯𑀺𑀚𑁆𑀚𑀢𑀺𑁇_  


197. _𑀢𑀲𑁆𑀫𑀸 𑀮𑁄𑀪𑀜𑁆𑀘 𑀤𑁄𑀲𑀜𑁆𑀘,_  
_𑀫𑁄𑀳𑀚𑀜𑁆𑀘𑀸𑀧𑀺 𑀯𑀺𑀤𑁆𑀤𑀲𑀼;_  
_𑀯𑀺𑀚𑁆𑀚𑀁 𑀉𑀧𑁆𑀧𑀸𑀤𑀬𑀁 𑀪𑀺𑀓𑁆𑀔𑀼,_  
_𑀲𑀩𑁆𑀩𑀸 𑀤𑀼𑀕𑁆𑀕𑀢𑀺𑀬𑁄 𑀚𑀳𑁂”𑀢𑀺𑁇_  


---

198. 𑀘𑀢𑀼𑀢𑁆𑀣𑀁𑁇



[Go to previous page (1.4.3 Sāriputtasutta)](/tipitaka/15A3/1/1.4/1.4.3.md) / [Go to parent page (1.4 Devadūtavagga)](/tipitaka/15A3/1/1.4.md) / [Go to next page (1.4.5 Hatthakasutta)](/tipitaka/15A3/1/1.4/1.4.5.md)


