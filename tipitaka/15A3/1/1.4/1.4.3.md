
[Home](/) / [15A3 Tikanipātapāḷi](../../../15A3.md) / [1 Paṭhamapaṇṇāsaka](../../1.md) / [1.4 Devadūtavagga](../1.4.md)

# 1.4.3 Sāriputtasutta

* Paṭhamapaṇṇāsaka

* Devadūtavagga

* Sāriputtasutta

(33.)

178\. Atha kho āyasmā sāriputto yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinnaṃ kho āyasmantaṃ sāriputtaṃ bhagavā etadavoca—  “saṃkhittenapi kho ahaṃ, sāriputta, dhammaṃ deseyyaṃ; vitthārenapi kho ahaṃ, sāriputta, dhammaṃ deseyyaṃ; saṃkhittavitthārenapi kho ahaṃ, sāriputta, dhammaṃ deseyyaṃ; aññātāro ca dullabhā”ti. “Etassa, bhagavā, kālo, etassa, sugata, kālo yaṃ bhagavā saṃkhittenapi dhammaṃ deseyya, vitthārenapi dhammaṃ deseyya, saṃkhittavitthārenapi dhammaṃ deseyya. Bhavissanti dhammassa aññātāro”ti.

179\. “Tasmātiha, sāriputta, evaṃ sikkhitabbaṃ—  ‘imasmiñca saviññāṇake kāye ahaṅkāramamaṅkāramānānusayā na bhavissanti, bahiddhā ca sabbanimittesu ahaṅkāramamaṅkāramānānusayā na bhavissanti, yañca cetovimuttiṃ paññāvimuttiṃ upasampajja viharato ahaṅkāramamaṅkāramānānusayā na honti tañca cetovimuttiṃ paññāvimuttiṃ upasampajja viharissāmā’ti. Evañhi kho, sāriputta, sikkhitabbaṃ.

180\. Yato ca kho, sāriputta, bhikkhuno imasmiñca saviññāṇake kāye ahaṅkāramamaṅkāramānānusayā na honti, bahiddhā ca sabbanimittesu ahaṅkāramamaṅkāramānānusayā na honti, yañca cetovimuttiṃ paññāvimuttiṃ upasampajja viharato ahaṅkāramamaṅkāramānānusayā na honti tañca cetovimuttiṃ paññāvimuttiṃ upasampajja viharati; ayaṃ vuccati, sāriputta—  ‘bhikkhu acchecchi taṇhaṃ, vivattayi saṃyojanaṃ, sammā mānābhisamayā antamakāsi dukkhassa’. Idañca pana metaṃ, sāriputta, sandhāya bhāsitaṃ pārāyane udayapañhe—

181\. _‘Pahānaṃ kāmasaññānaṃ,_  
_domanassāna cūbhayaṃ;_  
_Thinassa ca panūdanaṃ,_  
_kukkuccānaṃ nivāraṇaṃ._  


182\. _Upekkhāsatisaṃsuddhaṃ,_  
_dhammatakkapurejavaṃ;_  
_Aññāvimokkhaṃ pabrūmi,_  
_avijjāya pabhedanan’”ti._  


---

183\. Tatiyaṃ.



[Go to previous page (1.4.2 Ānandasutta)](1.4.2.md) / [Go to parent page (1.4 Devadūtavagga)](../1.4.md) / [Go to next page (1.4.4 Nidānasutta)](1.4.4.md)


