
[Home](/) / [15A3 Tikanipātapāḷi](/tipitaka/15A3.md) / [1 Paṭhamapaṇṇāsaka](/tipitaka/15A3/1.md) / [1.4 Devadūtavagga](/tipitaka/15A3/1/1.4.md)

# 𑁧𑁇𑁪𑁇𑁯 𑀲𑀼𑀔𑀼𑀫𑀸𑀮𑀲𑀼𑀢𑁆𑀢

### 𑀧𑀞𑀫𑀧𑀡𑁆𑀡𑀸𑀲𑀓

### 𑀤𑁂𑀯𑀤𑀽𑀢𑀯𑀕𑁆𑀕

### 𑀲𑀼𑀔𑀼𑀫𑀸𑀮𑀲𑀼𑀢𑁆𑀢

(39.)

249. “𑀲𑀼𑀔𑀼𑀫𑀸𑀮𑁄 𑀅𑀳𑀁, 𑀪𑀺𑀓𑁆𑀔𑀯𑁂, 𑀧𑀭𑀫𑀲𑀼𑀔𑀼𑀫𑀸𑀮𑁄 𑀅𑀘𑁆𑀘𑀦𑁆𑀢𑀲𑀼𑀔𑀼𑀫𑀸𑀮𑁄𑁇 𑀫𑀫 𑀲𑀼𑀤𑀁, 𑀪𑀺𑀓𑁆𑀔𑀯𑁂, 𑀧𑀺𑀢𑀼 𑀦𑀺𑀯𑁂𑀲𑀦𑁂 𑀧𑁄𑀓𑁆𑀔𑀭𑀡𑀺𑀬𑁄 𑀓𑀸𑀭𑀺𑀢𑀸 𑀳𑁄𑀦𑁆𑀢𑀺𑁇 𑀏𑀓𑀢𑁆𑀣 𑀲𑀼𑀤𑀁, 𑀪𑀺𑀓𑁆𑀔𑀯𑁂, 𑀉𑀧𑁆𑀧𑀮𑀁 𑀯𑀧𑁆𑀧𑀢𑀺, 𑀏𑀓𑀢𑁆𑀣 𑀧𑀤𑀼𑀫𑀁, 𑀏𑀓𑀢𑁆𑀣 𑀧𑀼𑀡𑁆𑀟𑀭𑀻𑀓𑀁, 𑀬𑀸𑀯𑀤𑁂𑀯 𑀫𑀫𑀢𑁆𑀣𑀸𑀬𑁇 𑀦 𑀔𑁄 𑀧𑀦𑀲𑁆𑀲𑀸𑀳𑀁, 𑀪𑀺𑀓𑁆𑀔𑀯𑁂, 𑀅𑀓𑀸𑀲𑀺𑀓𑀁 𑀘𑀦𑁆𑀤𑀦𑀁 𑀥𑀸𑀭𑁂𑀫𑀺𑁇 𑀓𑀸𑀲𑀺𑀓𑀁, 𑀪𑀺𑀓𑁆𑀔𑀯𑁂, 𑀲𑀼 𑀫𑁂 𑀢𑀁 𑀯𑁂𑀞𑀦𑀁 𑀳𑁄𑀢𑀺, 𑀓𑀸𑀲𑀺𑀓𑀸 𑀓𑀜𑁆𑀘𑀼𑀓𑀸, 𑀓𑀸𑀲𑀺𑀓𑀁 𑀦𑀺𑀯𑀸𑀲𑀦𑀁, 𑀓𑀸𑀲𑀺𑀓𑁄 𑀉𑀢𑁆𑀢𑀭𑀸𑀲𑀗𑁆𑀕𑁄𑁇 𑀭𑀢𑁆𑀢𑀺𑀦𑁆𑀤𑀺𑀯𑀁 𑀔𑁄 𑀧𑀦 𑀫𑁂 𑀲𑀼 𑀢𑀁, 𑀪𑀺𑀓𑁆𑀔𑀯𑁂, 𑀲𑁂𑀢𑀘𑁆𑀙𑀢𑁆𑀢𑀁 𑀥𑀸𑀭𑀻𑀬𑀢𑀺—  ‘𑀫𑀸 𑀦𑀁 𑀨𑀼𑀲𑀺 𑀲𑀻𑀢𑀁 𑀯𑀸 𑀉𑀡𑁆𑀳𑀁 𑀯𑀸 𑀢𑀺𑀡𑀁 𑀯𑀸 𑀭𑀚𑁄 𑀯𑀸 𑀉𑀲𑁆𑀲𑀸𑀯𑁄 𑀯𑀸’𑀢𑀺𑁇

250. 𑀢𑀲𑁆𑀲 𑀫𑀬𑁆𑀳𑀁, 𑀪𑀺𑀓𑁆𑀔𑀯𑁂, 𑀢𑀬𑁄 𑀧𑀸𑀲𑀸𑀤𑀸 𑀅𑀳𑁂𑀲𑀼𑀁—  𑀏𑀓𑁄 𑀳𑁂𑀫𑀦𑁆𑀢𑀺𑀓𑁄, 𑀏𑀓𑁄 𑀕𑀺𑀫𑁆𑀳𑀺𑀓𑁄, 𑀏𑀓𑁄 𑀯𑀲𑁆𑀲𑀺𑀓𑁄𑁇 𑀲𑁄 𑀔𑁄 𑀅𑀳𑀁, 𑀪𑀺𑀓𑁆𑀔𑀯𑁂, 𑀯𑀲𑁆𑀲𑀺𑀓𑁂 𑀧𑀸𑀲𑀸𑀤𑁂 𑀯𑀲𑁆𑀲𑀺𑀓𑁂 𑀘𑀢𑁆𑀢𑀸𑀭𑁄 𑀫𑀸𑀲𑁂 𑀦𑀺𑀧𑁆𑀧𑀼𑀭𑀺𑀲𑁂𑀳𑀺 𑀢𑀽𑀭𑀺𑀬𑁂𑀳𑀺 𑀧𑀭𑀺𑀘𑀸𑀭𑀬𑀫𑀸𑀦𑁄 𑀦 𑀳𑁂𑀝𑁆𑀞𑀸𑀧𑀸𑀲𑀸𑀤𑀁 𑀑𑀭𑁄𑀳𑀸𑀫𑀺𑁇 𑀬𑀣𑀸 𑀔𑁄 𑀧𑀦, 𑀪𑀺𑀓𑁆𑀔𑀯𑁂, 𑀅𑀜𑁆𑀜𑁂𑀲𑀁 𑀦𑀺𑀯𑁂𑀲𑀦𑁂 𑀤𑀸𑀲𑀓𑀫𑁆𑀫𑀓𑀭𑀧𑁄𑀭𑀺𑀲𑀲𑁆𑀲 𑀓𑀡𑀸𑀚𑀓𑀁 𑀪𑁄𑀚𑀦𑀁 𑀤𑀻𑀬𑀢𑀺 𑀩𑀺𑀮𑀗𑁆𑀕𑀤𑀼𑀢𑀺𑀬𑀁, 𑀏𑀯𑀫𑁂𑀯𑀲𑁆𑀲𑀼 𑀫𑁂, 𑀪𑀺𑀓𑁆𑀔𑀯𑁂, 𑀧𑀺𑀢𑀼 𑀦𑀺𑀯𑁂𑀲𑀦𑁂 𑀤𑀸𑀲𑀓𑀫𑁆𑀫𑀓𑀭𑀧𑁄𑀭𑀺𑀲𑀲𑁆𑀲 𑀲𑀸𑀮𑀺𑀫𑀁𑀲𑁄𑀤𑀦𑁄 𑀤𑀻𑀬𑀢𑀺𑁇

251. 𑀢𑀲𑁆𑀲 𑀫𑀬𑁆𑀳𑀁, 𑀪𑀺𑀓𑁆𑀔𑀯𑁂, 𑀏𑀯𑀭𑀽𑀧𑀸𑀬 𑀇𑀤𑁆𑀥𑀺𑀬𑀸 𑀲𑀫𑀦𑁆𑀦𑀸𑀕𑀢𑀲𑁆𑀲 𑀏𑀯𑀭𑀽𑀧𑁂𑀦 𑀘 𑀲𑀼𑀔𑀼𑀫𑀸𑀮𑁂𑀦 𑀏𑀢𑀤𑀳𑁄𑀲𑀺—  ‘𑀅𑀲𑁆𑀲𑀼𑀢𑀯𑀸 𑀔𑁄 𑀧𑀼𑀣𑀼𑀚𑁆𑀚𑀦𑁄 𑀅𑀢𑁆𑀢𑀦𑀸 𑀚𑀭𑀸𑀥𑀫𑁆𑀫𑁄 𑀲𑀫𑀸𑀦𑁄 𑀚𑀭𑀁 𑀅𑀦𑀢𑀻𑀢𑁄 𑀧𑀭𑀁 𑀚𑀺𑀡𑁆𑀡𑀁 𑀤𑀺𑀲𑁆𑀯𑀸 𑀅𑀝𑁆𑀝𑀻𑀬𑀢𑀺 𑀳𑀭𑀸𑀬𑀢𑀺 𑀚𑀺𑀕𑀼𑀘𑁆𑀙𑀢𑀺 𑀅𑀢𑁆𑀢𑀸𑀦𑀁𑀬𑁂𑀯 𑀅𑀢𑀺𑀲𑀺𑀢𑁆𑀯𑀸, 𑀅𑀳𑀫𑁆𑀧𑀺 𑀔𑁄𑀫𑁆𑀳𑀺 𑀚𑀭𑀸𑀥𑀫𑁆𑀫𑁄 𑀚𑀭𑀁 𑀅𑀦𑀢𑀻𑀢𑁄𑁇 𑀅𑀳𑀜𑁆𑀘𑁂𑀯 𑀔𑁄 𑀧𑀦 𑀚𑀭𑀸𑀥𑀫𑁆𑀫𑁄 𑀲𑀫𑀸𑀦𑁄 𑀚𑀭𑀁 𑀅𑀦𑀢𑀻𑀢𑁄 𑀧𑀭𑀁 𑀚𑀺𑀡𑁆𑀡𑀁 𑀤𑀺𑀲𑁆𑀯𑀸 𑀅𑀝𑁆𑀝𑀻𑀬𑁂𑀬𑁆𑀬𑀁 𑀳𑀭𑀸𑀬𑁂𑀬𑁆𑀬𑀁 𑀚𑀺𑀕𑀼𑀘𑁆𑀙𑁂𑀬𑁆𑀬𑀁 𑀦 𑀫𑁂𑀢𑀁 𑀅𑀲𑁆𑀲 𑀧𑀢𑀺𑀭𑀽𑀧𑀦𑁆’𑀢𑀺𑁇 𑀢𑀲𑁆𑀲 𑀫𑀬𑁆𑀳𑀁, 𑀪𑀺𑀓𑁆𑀔𑀯𑁂, 𑀇𑀢𑀺 𑀧𑀝𑀺𑀲𑀜𑁆𑀘𑀺𑀓𑁆𑀔𑀢𑁄 𑀬𑁄 𑀬𑁄𑀩𑁆𑀩𑀦𑁂 𑀬𑁄𑀩𑁆𑀩𑀦𑀫𑀤𑁄 𑀲𑁄 𑀲𑀩𑁆𑀩𑀲𑁄 𑀧𑀳𑀻𑀬𑀺𑁇

252. 𑀅𑀲𑁆𑀲𑀼𑀢𑀯𑀸 𑀔𑁄 𑀧𑀼𑀣𑀼𑀚𑁆𑀚𑀦𑁄 𑀅𑀢𑁆𑀢𑀦𑀸 𑀩𑁆𑀬𑀸𑀥𑀺𑀥𑀫𑁆𑀫𑁄 𑀲𑀫𑀸𑀦𑁄 𑀩𑁆𑀬𑀸𑀥𑀺𑀁 𑀅𑀦𑀢𑀻𑀢𑁄 𑀧𑀭𑀁 𑀩𑁆𑀬𑀸𑀥𑀺𑀢𑀁 𑀤𑀺𑀲𑁆𑀯𑀸 𑀅𑀝𑁆𑀝𑀻𑀬𑀢𑀺 𑀳𑀭𑀸𑀬𑀢𑀺 𑀚𑀺𑀕𑀼𑀘𑁆𑀙𑀢𑀺 𑀅𑀢𑁆𑀢𑀸𑀦𑀁𑀬𑁂𑀯 𑀅𑀢𑀺𑀲𑀺𑀢𑁆𑀯𑀸—  ‘𑀅𑀳𑀫𑁆𑀧𑀺 𑀔𑁄𑀫𑁆𑀳𑀺 𑀩𑁆𑀬𑀸𑀥𑀺𑀥𑀫𑁆𑀫𑁄 𑀩𑁆𑀬𑀸𑀥𑀺𑀁 𑀅𑀦𑀢𑀻𑀢𑁄, 𑀅𑀳𑀜𑁆𑀘𑁂𑀯 𑀔𑁄 𑀧𑀦 𑀩𑁆𑀬𑀸𑀥𑀺𑀥𑀫𑁆𑀫𑁄 𑀲𑀫𑀸𑀦𑁄 𑀩𑁆𑀬𑀸𑀥𑀺𑀁 𑀅𑀦𑀢𑀻𑀢𑁄 𑀧𑀭𑀁 𑀩𑁆𑀬𑀸𑀥𑀺𑀓𑀁 𑀤𑀺𑀲𑁆𑀯𑀸 𑀅𑀝𑁆𑀝𑀻𑀬𑁂𑀬𑁆𑀬𑀁 𑀳𑀭𑀸𑀬𑁂𑀬𑁆𑀬𑀁 𑀚𑀺𑀕𑀼𑀘𑁆𑀙𑁂𑀬𑁆𑀬𑀁, 𑀦 𑀫𑁂𑀢𑀁 𑀅𑀲𑁆𑀲 𑀧𑀢𑀺𑀭𑀽𑀧𑀦𑁆’𑀢𑀺𑁇 𑀢𑀲𑁆𑀲 𑀫𑀬𑁆𑀳𑀁, 𑀪𑀺𑀓𑁆𑀔𑀯𑁂, 𑀇𑀢𑀺 𑀧𑀝𑀺𑀲𑀜𑁆𑀘𑀺𑀓𑁆𑀔𑀢𑁄 𑀬𑁄 𑀆𑀭𑁄𑀕𑁆𑀬𑁂 𑀆𑀭𑁄𑀕𑁆𑀬𑀫𑀤𑁄 𑀲𑁄 𑀲𑀩𑁆𑀩𑀲𑁄 𑀧𑀳𑀻𑀬𑀺𑁇

253. 𑀅𑀲𑁆𑀲𑀼𑀢𑀯𑀸 𑀔𑁄 𑀧𑀼𑀣𑀼𑀚𑁆𑀚𑀦𑁄 𑀅𑀢𑁆𑀢𑀦𑀸 𑀫𑀭𑀡𑀥𑀫𑁆𑀫𑁄 𑀲𑀫𑀸𑀦𑁄 𑀫𑀭𑀡𑀁 𑀅𑀦𑀢𑀻𑀢𑁄 𑀧𑀭𑀁 𑀫𑀢𑀁 𑀤𑀺𑀲𑁆𑀯𑀸 𑀅𑀝𑁆𑀝𑀻𑀬𑀢𑀺 𑀳𑀭𑀸𑀬𑀢𑀺 𑀚𑀺𑀕𑀼𑀘𑁆𑀙𑀢𑀺 𑀅𑀢𑁆𑀢𑀸𑀦𑀁𑀬𑁂𑀯 𑀅𑀢𑀺𑀲𑀺𑀢𑁆𑀯𑀸—  ‘𑀅𑀳𑀫𑁆𑀧𑀺 𑀔𑁄𑀫𑁆𑀳𑀺 𑀫𑀭𑀡𑀥𑀫𑁆𑀫𑁄, 𑀫𑀭𑀡𑀁 𑀅𑀦𑀢𑀻𑀢𑁄, 𑀅𑀳𑀁 𑀘𑁂𑀯 𑀔𑁄 𑀧𑀦 𑀫𑀭𑀡𑀥𑀫𑁆𑀫𑁄 𑀲𑀫𑀸𑀦𑁄 𑀫𑀭𑀡𑀁 𑀅𑀦𑀢𑀻𑀢𑁄 𑀧𑀭𑀁 𑀫𑀢𑀁 𑀤𑀺𑀲𑁆𑀯𑀸 𑀅𑀝𑁆𑀝𑀻𑀬𑁂𑀬𑁆𑀬𑀁 𑀳𑀭𑀸𑀬𑁂𑀬𑁆𑀬𑀁 𑀚𑀺𑀕𑀼𑀘𑁆𑀙𑁂𑀬𑁆𑀬𑀁, 𑀦 𑀫𑁂𑀢𑀁 𑀅𑀲𑁆𑀲 𑀧𑀢𑀺𑀭𑀽𑀧𑀦𑁆’𑀢𑀺𑁇 𑀢𑀲𑁆𑀲 𑀫𑀬𑁆𑀳𑀁, 𑀪𑀺𑀓𑁆𑀔𑀯𑁂, 𑀇𑀢𑀺 𑀧𑀝𑀺𑀲𑀜𑁆𑀘𑀺𑀓𑁆𑀔𑀢𑁄 𑀬𑁄 𑀚𑀻𑀯𑀺𑀢𑁂 𑀚𑀻𑀯𑀺𑀢𑀫𑀤𑁄 𑀲𑁄 𑀲𑀩𑁆𑀩𑀲𑁄 𑀧𑀳𑀻𑀬𑀻𑀢𑀺𑁇

254. 𑀢𑀬𑁄𑀫𑁂, 𑀪𑀺𑀓𑁆𑀔𑀯𑁂, 𑀫𑀤𑀸𑁇 𑀓𑀢𑀫𑁂 𑀢𑀬𑁄? 𑀬𑁄𑀩𑁆𑀩𑀦𑀫𑀤𑁄, 𑀆𑀭𑁄𑀕𑁆𑀬𑀫𑀤𑁄, 𑀚𑀻𑀯𑀺𑀢𑀫𑀤𑁄𑁇 𑀬𑁄𑀩𑁆𑀩𑀦𑀫𑀤𑀫𑀢𑁆𑀢𑁄 𑀯𑀸, 𑀪𑀺𑀓𑁆𑀔𑀯𑁂, 𑀅𑀲𑁆𑀲𑀼𑀢𑀯𑀸 𑀧𑀼𑀣𑀼𑀚𑁆𑀚𑀦𑁄 𑀓𑀸𑀬𑁂𑀦 𑀤𑀼𑀘𑁆𑀘𑀭𑀺𑀢𑀁 𑀘𑀭𑀢𑀺, 𑀯𑀸𑀘𑀸𑀬 𑀤𑀼𑀘𑁆𑀘𑀭𑀺𑀢𑀁 𑀘𑀭𑀢𑀺, 𑀫𑀦𑀲𑀸 𑀤𑀼𑀘𑁆𑀘𑀭𑀺𑀢𑀁 𑀘𑀭𑀢𑀺𑁇 𑀲𑁄 𑀓𑀸𑀬𑁂𑀦 𑀤𑀼𑀘𑁆𑀘𑀭𑀺𑀢𑀁 𑀘𑀭𑀺𑀢𑁆𑀯𑀸, 𑀯𑀸𑀘𑀸𑀬 𑀤𑀼𑀘𑁆𑀘𑀭𑀺𑀢𑀁 𑀘𑀭𑀺𑀢𑁆𑀯𑀸, 𑀫𑀦𑀲𑀸 𑀤𑀼𑀘𑁆𑀘𑀭𑀺𑀢𑀁 𑀘𑀭𑀺𑀢𑁆𑀯𑀸 𑀓𑀸𑀬𑀲𑁆𑀲 𑀪𑁂𑀤𑀸 𑀧𑀭𑀁 𑀫𑀭𑀡𑀸 𑀅𑀧𑀸𑀬𑀁 𑀤𑀼𑀕𑁆𑀕𑀢𑀺𑀁 𑀯𑀺𑀦𑀺𑀧𑀸𑀢𑀁 𑀦𑀺𑀭𑀬𑀁 𑀉𑀧𑀧𑀚𑁆𑀚𑀢𑀺𑁇 𑀆𑀭𑁄𑀕𑁆𑀬𑀫𑀤𑀫𑀢𑁆𑀢𑁄 𑀯𑀸, 𑀪𑀺𑀓𑁆𑀔𑀯𑁂, 𑀅𑀲𑁆𑀲𑀼𑀢𑀯𑀸 𑀧𑀼𑀣𑀼𑀚𑁆𑀚𑀦𑁄…𑀧𑁂…  𑀚𑀻𑀯𑀺𑀢𑀫𑀤𑀫𑀢𑁆𑀢𑁄 𑀯𑀸, 𑀪𑀺𑀓𑁆𑀔𑀯𑁂, 𑀅𑀲𑁆𑀲𑀼𑀢𑀯𑀸 𑀧𑀼𑀣𑀼𑀚𑁆𑀚𑀦𑁄 𑀓𑀸𑀬𑁂𑀦 𑀤𑀼𑀘𑁆𑀘𑀭𑀺𑀢𑀁 𑀘𑀭𑀢𑀺, 𑀯𑀸𑀘𑀸𑀬 𑀤𑀼𑀘𑁆𑀘𑀭𑀺𑀢𑀁 𑀘𑀭𑀢𑀺, 𑀫𑀦𑀲𑀸 𑀤𑀼𑀘𑁆𑀘𑀭𑀺𑀢𑀁 𑀘𑀭𑀢𑀺𑁇 𑀲𑁄 𑀓𑀸𑀬𑁂𑀦 𑀤𑀼𑀘𑁆𑀘𑀭𑀺𑀢𑀁 𑀘𑀭𑀺𑀢𑁆𑀯𑀸, 𑀯𑀸𑀘𑀸𑀬 𑀤𑀼𑀘𑁆𑀘𑀭𑀺𑀢𑀁 𑀘𑀭𑀺𑀢𑁆𑀯𑀸, 𑀫𑀦𑀲𑀸 𑀤𑀼𑀘𑁆𑀘𑀭𑀺𑀢𑀁 𑀘𑀭𑀺𑀢𑁆𑀯𑀸 𑀓𑀸𑀬𑀲𑁆𑀲 𑀪𑁂𑀤𑀸 𑀧𑀭𑀁 𑀫𑀭𑀡𑀸 𑀅𑀧𑀸𑀬𑀁 𑀤𑀼𑀕𑁆𑀕𑀢𑀺𑀁 𑀯𑀺𑀦𑀺𑀧𑀸𑀢𑀁 𑀦𑀺𑀭𑀬𑀁 𑀉𑀧𑀧𑀚𑁆𑀚𑀢𑀺𑁇

255. 𑀬𑁄𑀩𑁆𑀩𑀦𑀫𑀤𑀫𑀢𑁆𑀢𑁄 𑀯𑀸, 𑀪𑀺𑀓𑁆𑀔𑀯𑁂, 𑀪𑀺𑀓𑁆𑀔𑀼 𑀲𑀺𑀓𑁆𑀔𑀁 𑀧𑀘𑁆𑀘𑀓𑁆𑀔𑀸𑀬 𑀳𑀻𑀦𑀸𑀬𑀸𑀯𑀢𑁆𑀢𑀢𑀺𑁇 𑀆𑀭𑁄𑀕𑁆𑀬𑀫𑀤𑀫𑀢𑁆𑀢𑁄 𑀯𑀸, 𑀪𑀺𑀓𑁆𑀔𑀯𑁂, 𑀪𑀺𑀓𑁆𑀔𑀼…𑀧𑁂…  𑀚𑀻𑀯𑀺𑀢𑀫𑀤𑀫𑀢𑁆𑀢𑁄 𑀯𑀸, 𑀪𑀺𑀓𑁆𑀔𑀯𑁂, 𑀪𑀺𑀓𑁆𑀔𑀼 𑀲𑀺𑀓𑁆𑀔𑀁 𑀧𑀘𑁆𑀘𑀓𑁆𑀔𑀸𑀬 𑀳𑀻𑀦𑀸𑀬𑀸𑀯𑀢𑁆𑀢𑀢𑀻𑀢𑀺𑁇

256. _𑀩𑁆𑀬𑀸𑀥𑀺𑀥𑀫𑁆𑀫𑀸 𑀚𑀭𑀸𑀥𑀫𑁆𑀫𑀸,_  
_𑀅𑀣𑁄 𑀫𑀭𑀡𑀥𑀫𑁆𑀫𑀺𑀦𑁄;_  
_𑀬𑀣𑀸𑀥𑀫𑁆𑀫𑀸 𑀢𑀣𑀸𑀲𑀦𑁆𑀢𑀸,_  
_𑀚𑀺𑀕𑀼𑀘𑁆𑀙𑀦𑁆𑀢𑀺 𑀧𑀼𑀣𑀼𑀚𑁆𑀚𑀦𑀸𑁇_  


257. _𑀅𑀳𑀜𑁆𑀘𑁂 𑀢𑀁 𑀚𑀺𑀕𑀼𑀘𑁆𑀙𑁂𑀬𑁆𑀬𑀁,_  
_𑀏𑀯𑀁𑀥𑀫𑁆𑀫𑁂𑀲𑀼 𑀧𑀸𑀡𑀺𑀲𑀼;_  
_𑀦 𑀫𑁂𑀢𑀁 𑀧𑀢𑀺𑀭𑀽𑀧𑀲𑁆𑀲,_  
_𑀫𑀫 𑀏𑀯𑀁 𑀯𑀺𑀳𑀸𑀭𑀺𑀦𑁄𑁇_  


258. _𑀲𑁄𑀳𑀁 𑀏𑀯𑀁 𑀯𑀺𑀳𑀭𑀦𑁆𑀢𑁄,_  
_𑀜𑀢𑁆𑀯𑀸 𑀥𑀫𑁆𑀫𑀁 𑀦𑀺𑀭𑀽𑀧𑀥𑀺𑀁;_  
_𑀆𑀭𑁄𑀕𑁆𑀬𑁂 𑀬𑁄𑀩𑁆𑀩𑀦𑀲𑁆𑀫𑀺𑀜𑁆𑀘,_  
_𑀚𑀻𑀯𑀺𑀢𑀲𑁆𑀫𑀺𑀜𑁆𑀘 𑀬𑁂 𑀫𑀤𑀸𑁇_  


259. _𑀲𑀩𑁆𑀩𑁂 𑀫𑀤𑁂 𑀅𑀪𑀺𑀪𑁄𑀲𑁆𑀫𑀺,_  
_𑀦𑁂𑀓𑁆𑀔𑀫𑁆𑀫𑁂 𑀤𑀝𑁆𑀞𑀼 𑀔𑁂𑀫𑀢𑀁;_  
_𑀢𑀲𑁆𑀲 𑀫𑁂 𑀅𑀳𑀼 𑀉𑀲𑁆𑀲𑀸𑀳𑁄,_  
_𑀦𑀺𑀩𑁆𑀩𑀸𑀦𑀁 𑀅𑀪𑀺𑀧𑀲𑁆𑀲𑀢𑁄𑁇_  


260. _𑀦𑀸𑀳𑀁 𑀪𑀩𑁆𑀩𑁄 𑀏𑀢𑀭𑀳𑀺,_  
_𑀓𑀸𑀫𑀸𑀦𑀺 𑀧𑀝𑀺𑀲𑁂𑀯𑀺𑀢𑀼𑀁;_  
_𑀅𑀦𑀺𑀯𑀢𑁆𑀢𑀺 𑀪𑀯𑀺𑀲𑁆𑀲𑀸𑀫𑀺,_  
_𑀩𑁆𑀭𑀳𑁆𑀫𑀘𑀭𑀺𑀬𑀧𑀭𑀸𑀬𑀡𑁄”𑀢𑀺𑁇_  


---

261. 𑀦𑀯𑀫𑀁𑁇



[Go to previous page (1.4.8 Dutiyacatumahārājasutta)](/tipitaka/15A3/1/1.4/1.4.8.md) / [Go to parent page (1.4 Devadūtavagga)](/tipitaka/15A3/1/1.4.md) / [Go to next page (1.4.10 Ādhipateyyasutta)](/tipitaka/15A3/1/1.4/1.4.10.md)


