---
title: 1.4.1 Sabrahmakasutta
path: /tipitaka/15A3/1/1.4/1.4.1
ref: 275394
breadcrumbs:
  - name: Home
    link: /
  - name: 15A3 Tikanipātapāḷi
    link: /tipitaka/15A3
  - name: 1 Paṭhamapaṇṇāsaka
    link: /tipitaka/15A3/1
  - name: 1.4 Devadūtavagga
    link: /tipitaka/15A3/1/1.4
prevL: /tipitaka/15A3/1/1.4
upL: /tipitaka/15A3/1/1.4
nextL: /tipitaka/15A3/1/1.4/1.4.2
---

# 1.4.1 Sabrahmakasutta

### Paṭhamapaṇṇāsaka

### Devadūtavagga

### Sabrahmakasutta

(31.)

166. “Sabrahmakāni, bhikkhave, tāni kulāni yesaṃ puttānaṃ mātāpitaro ajjhāgāre pūjitā honti. Sapubbācariyakāni, bhikkhave, tāni kulāni yesaṃ puttānaṃ mātāpitaro ajjhāgāre pūjitā honti. Sāhuneyyāni, bhikkhave, tāni kulāni yesaṃ puttānaṃ mātāpitaro ajjhāgāre pūjitā honti. ‘Brahmā’ti, bhikkhave, mātāpitūnaṃ etaṃ adhivacanaṃ. ‘Pubbācariyā’ti, bhikkhave, mātāpitūnaṃ etaṃ adhivacanaṃ. ‘Āhuneyyā’ti, bhikkhave, mātāpitūnaṃ etaṃ adhivacanaṃ. Taṃ kissa hetu? Bahukārā, bhikkhave, mātāpitaro puttānaṃ, āpādakā posakā, imassa lokassa dassetāroti.

167. _Brahmāti mātāpitaro,_  
_pubbācariyāti vuccare;_  
_Āhuneyyā ca puttānaṃ,_  
_pajāya anukampakā._  


168. _Tasmā hi ne namasseyya,_  
_sakkareyya ca paṇḍito;_  
_Annena atha pānena,_  
_vatthena sayanena ca;_  
_Ucchādanena nhāpanena,_  
_pādānaṃ dhovanena ca._  


169. _Tāya naṃ pāricariyāya,_  
_mātāpitūsu paṇḍitā;_  
_Idheva naṃ pasaṃsanti,_  
_pecca sagge pamodatī”ti._  


===

170. Paṭhamaṃ.




