---
title: 1.2.1 Ñātasutta
path: /tipitaka/15A3/1/1.2/1.2.1
ref: 275374
breadcrumbs:
  - name: Home
    link: /
  - name: 15A3 Tikanipātapāḷi
    link: /tipitaka/15A3
  - name: 1 Paṭhamapaṇṇāsaka
    link: /tipitaka/15A3/1
  - name: 1.2 Rathakāravagga
    link: /tipitaka/15A3/1/1.2
prevL: /tipitaka/15A3/1/1.2
upL: /tipitaka/15A3/1/1.2
nextL: /tipitaka/15A3/1/1.2/1.2.2
---

# 1.2.1 Ñātasutta

### Paṭhamapaṇṇāsaka

### Rathakāravagga

### Ñātasutta

(11.)

37. “Tīhi, bhikkhave, dhammehi samannāgato ñāto bhikkhu bahujanaahitāya paṭipanno hoti bahujanadukkhāya, bahuno janassa anatthāya ahitāya dukkhāya devamanussānaṃ. Katamehi tīhi? Ananulomike kāyakamme samādapeti, ananulomike vacīkamme samādapeti, ananulomikesu dhammesu samādapeti. Imehi kho, bhikkhave, tīhi dhammehi samannāgato ñāto bhikkhu bahujanaahitāya paṭipanno hoti bahujanadukkhāya, bahuno janassa anatthāya ahitāya dukkhāya devamanussānaṃ.

38. Tīhi, bhikkhave, dhammehi samannāgato ñāto bhikkhu bahujanahitāya paṭipanno hoti bahujanasukhāya, bahuno janassa atthāya hitāya sukhāya devamanussānaṃ. Katamehi tīhi? Anulomike kāyakamme samādapeti, anulomike vacīkamme samādapeti, anulomikesu dhammesu samādapeti. Imehi kho, bhikkhave, tīhi dhammehi samannāgato ñāto bhikkhu bahujanahitāya paṭipanno hoti bahujanasukhāya, bahuno janassa atthāya hitāya sukhāya devamanussānan”ti.

===

39. Paṭhamaṃ.




