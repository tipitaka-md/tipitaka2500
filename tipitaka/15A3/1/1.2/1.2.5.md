
[Home](/) / [15A3 Tikanipātapāḷi](../../../15A3.md) / [1 Paṭhamapaṇṇāsaka](../../1.md) / [1.2 Rathakāravagga](../1.2.md)

# 𑁧𑁇𑁨𑁇𑁫 𑀲𑀘𑁂𑀢𑀦𑀲𑀼𑀢𑁆𑀢

* 𑀧𑀞𑀫𑀧𑀡𑁆𑀡𑀸𑀲𑀓

* 𑀭𑀣𑀓𑀸𑀭𑀯𑀕𑁆𑀕

* 𑀲𑀘𑁂𑀢𑀦𑀲𑀼𑀢𑁆𑀢

(15.)

60\. 𑀏𑀓𑀁 𑀲𑀫𑀬𑀁 𑀪𑀕𑀯𑀸 𑀩𑀸𑀭𑀸𑀡𑀲𑀺𑀬𑀁 𑀯𑀺𑀳𑀭𑀢𑀺 𑀇𑀲𑀺𑀧𑀢𑀦𑁂 𑀫𑀺𑀕𑀤𑀸𑀬𑁂𑁇 𑀢𑀢𑁆𑀭 𑀔𑁄 𑀪𑀕𑀯𑀸 𑀪𑀺𑀓𑁆𑀔𑀽 𑀆𑀫𑀦𑁆𑀢𑁂𑀲𑀺—  “𑀪𑀺𑀓𑁆𑀔𑀯𑁄”𑀢𑀺𑁇 “𑀪𑀤𑀦𑁆𑀢𑁂”𑀢𑀺 𑀢𑁂 𑀪𑀺𑀓𑁆𑀔𑀽 𑀪𑀕𑀯𑀢𑁄 𑀧𑀘𑁆𑀘𑀲𑁆𑀲𑁄𑀲𑀼𑀁𑁇 𑀪𑀕𑀯𑀸 𑀏𑀢𑀤𑀯𑁄𑀘—

61\. “𑀪𑀽𑀢𑀧𑀼𑀩𑁆𑀩𑀁, 𑀪𑀺𑀓𑁆𑀔𑀯𑁂, 𑀭𑀸𑀚𑀸 𑀅𑀳𑁄𑀲𑀺 𑀲𑀘𑁂𑀢𑀦𑁄 𑀦𑀸𑀫𑁇 𑀅𑀣 𑀔𑁄, 𑀪𑀺𑀓𑁆𑀔𑀯𑁂, 𑀭𑀸𑀚𑀸 𑀲𑀘𑁂𑀢𑀦𑁄 𑀭𑀣𑀓𑀸𑀭𑀁 𑀆𑀫𑀦𑁆𑀢𑁂𑀲𑀺—  ‘𑀇𑀢𑁄 𑀫𑁂, 𑀲𑀫𑁆𑀫 𑀭𑀣𑀓𑀸𑀭, 𑀙𑀦𑁆𑀦𑀁 𑀫𑀸𑀲𑀸𑀦𑀁 𑀅𑀘𑁆𑀘𑀬𑁂𑀦 𑀲𑀗𑁆𑀕𑀸𑀫𑁄 𑀪𑀯𑀺𑀲𑁆𑀲𑀢𑀺𑁇 𑀲𑀓𑁆𑀔𑀺𑀲𑁆𑀲𑀲𑀺 𑀫𑁂, 𑀲𑀫𑁆𑀫 𑀭𑀣𑀓𑀸𑀭, 𑀦𑀯𑀁 𑀘𑀓𑁆𑀓𑀬𑀼𑀕𑀁 𑀓𑀸𑀢𑀼𑀦𑁆’𑀢𑀺? ‘𑀲𑀓𑁆𑀓𑁄𑀫𑀺, 𑀤𑁂𑀯𑀸’𑀢𑀺 𑀔𑁄, 𑀪𑀺𑀓𑁆𑀔𑀯𑁂, 𑀭𑀣𑀓𑀸𑀭𑁄 𑀭𑀜𑁆𑀜𑁄 𑀲𑀘𑁂𑀢𑀦𑀲𑁆𑀲 𑀧𑀘𑁆𑀘𑀲𑁆𑀲𑁄𑀲𑀺𑁇 𑀅𑀣 𑀔𑁄, 𑀪𑀺𑀓𑁆𑀔𑀯𑁂, 𑀭𑀣𑀓𑀸𑀭𑁄 𑀙𑀳𑀺 𑀫𑀸𑀲𑁂𑀳𑀺 𑀙𑀸𑀭𑀢𑁆𑀢𑀽𑀦𑁂𑀳𑀺 𑀏𑀓𑀁 𑀘𑀓𑁆𑀓𑀁 𑀦𑀺𑀝𑁆𑀞𑀸𑀧𑁂𑀲𑀺𑁇 𑀅𑀣 𑀔𑁄, 𑀪𑀺𑀓𑁆𑀔𑀯𑁂, 𑀭𑀸𑀚𑀸 𑀲𑀘𑁂𑀢𑀦𑁄 𑀭𑀣𑀓𑀸𑀭𑀁 𑀆𑀫𑀦𑁆𑀢𑁂𑀲𑀺—  ‘𑀇𑀢𑁄 𑀫𑁂, 𑀲𑀫𑁆𑀫 𑀭𑀣𑀓𑀸𑀭, 𑀙𑀦𑁆𑀦𑀁 𑀤𑀺𑀯𑀲𑀸𑀦𑀁 𑀅𑀘𑁆𑀘𑀬𑁂𑀦 𑀲𑀗𑁆𑀕𑀸𑀫𑁄 𑀪𑀯𑀺𑀲𑁆𑀲𑀢𑀺, 𑀦𑀺𑀝𑁆𑀞𑀺𑀢𑀁 𑀦𑀯𑀁 𑀘𑀓𑁆𑀓𑀬𑀼𑀕𑀦𑁆’𑀢𑀺? ‘𑀇𑀫𑁂𑀳𑀺 𑀔𑁄, 𑀤𑁂𑀯, 𑀙𑀳𑀺 𑀫𑀸𑀲𑁂𑀳𑀺 𑀙𑀸𑀭𑀢𑁆𑀢𑀽𑀦𑁂𑀳𑀺 𑀏𑀓𑀁 𑀘𑀓𑁆𑀓𑀁 𑀦𑀺𑀝𑁆𑀞𑀺𑀢𑀦𑁆’𑀢𑀺𑁇 ‘𑀲𑀓𑁆𑀔𑀺𑀲𑁆𑀲𑀲𑀺 𑀧𑀦 𑀫𑁂, 𑀲𑀫𑁆𑀫 𑀭𑀣𑀓𑀸𑀭, 𑀇𑀫𑁂𑀳𑀺 𑀙𑀳𑀺 𑀤𑀺𑀯𑀲𑁂𑀳𑀺 𑀤𑀼𑀢𑀺𑀬𑀁 𑀘𑀓𑁆𑀓𑀁 𑀦𑀺𑀝𑁆𑀞𑀸𑀧𑁂𑀢𑀼𑀦𑁆’𑀢𑀺? ‘𑀲𑀓𑁆𑀓𑁄𑀫𑀺, 𑀤𑁂𑀯𑀸’𑀢𑀺 𑀔𑁄, 𑀪𑀺𑀓𑁆𑀔𑀯𑁂, 𑀭𑀣𑀓𑀸𑀭𑁄 𑀙𑀳𑀺 𑀤𑀺𑀯𑀲𑁂𑀳𑀺 𑀤𑀼𑀢𑀺𑀬𑀁 𑀘𑀓𑁆𑀓𑀁 𑀦𑀺𑀝𑁆𑀞𑀸𑀧𑁂𑀢𑁆𑀯𑀸 𑀦𑀯𑀁 𑀘𑀓𑁆𑀓𑀬𑀼𑀕𑀁 𑀆𑀤𑀸𑀬 𑀬𑁂𑀦 𑀭𑀸𑀚𑀸 𑀲𑀘𑁂𑀢𑀦𑁄 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀭𑀸𑀚𑀸𑀦𑀁 𑀲𑀘𑁂𑀢𑀦𑀁 𑀏𑀢𑀤𑀯𑁄𑀘—  ‘𑀇𑀤𑀁 𑀢𑁂, 𑀤𑁂𑀯, 𑀦𑀯𑀁 𑀘𑀓𑁆𑀓𑀬𑀼𑀕𑀁 𑀦𑀺𑀝𑁆𑀞𑀺𑀢𑀦𑁆’𑀢𑀺𑁇 ‘𑀬𑀜𑁆𑀘 𑀢𑁂 𑀇𑀤𑀁, 𑀲𑀫𑁆𑀫 𑀭𑀣𑀓𑀸𑀭, 𑀘𑀓𑁆𑀓𑀁 𑀙𑀳𑀺 𑀫𑀸𑀲𑁂𑀳𑀺 𑀦𑀺𑀝𑁆𑀞𑀺𑀢𑀁 𑀙𑀸𑀭𑀢𑁆𑀢𑀽𑀦𑁂𑀳𑀺 𑀬𑀜𑁆𑀘 𑀢𑁂 𑀇𑀤𑀁 𑀘𑀓𑁆𑀓𑀁 𑀙𑀳𑀺 𑀤𑀺𑀯𑀲𑁂𑀳𑀺 𑀦𑀺𑀝𑁆𑀞𑀺𑀢𑀁, 𑀇𑀫𑁂𑀲𑀁 𑀓𑀺𑀁 𑀦𑀸𑀦𑀸𑀓𑀭𑀡𑀁? 𑀦𑁂𑀲𑀸𑀳𑀁 𑀓𑀺𑀜𑁆𑀘𑀺 𑀦𑀸𑀦𑀸𑀓𑀭𑀡𑀁 𑀧𑀲𑁆𑀲𑀸𑀫𑀻’𑀢𑀺𑁇 ‘𑀅𑀢𑁆𑀣𑁂𑀲𑀁, 𑀤𑁂𑀯, 𑀦𑀸𑀦𑀸𑀓𑀭𑀡𑀁𑁇 𑀧𑀲𑁆𑀲𑀢𑀼 𑀤𑁂𑀯𑁄 𑀦𑀸𑀦𑀸𑀓𑀭𑀡𑀦𑁆’𑀢𑀺𑁇

62\. 𑀅𑀣 𑀔𑁄, 𑀪𑀺𑀓𑁆𑀔𑀯𑁂, 𑀭𑀣𑀓𑀸𑀭𑁄 𑀬𑀁 𑀢𑀁 𑀘𑀓𑁆𑀓𑀁 𑀙𑀳𑀺 𑀤𑀺𑀯𑀲𑁂𑀳𑀺 𑀦𑀺𑀝𑁆𑀞𑀺𑀢𑀁 𑀢𑀁 𑀧𑀯𑀢𑁆𑀢𑁂𑀲𑀺𑁇 𑀢𑀁 𑀧𑀯𑀢𑁆𑀢𑀺𑀢𑀁 𑀲𑀫𑀸𑀦𑀁 𑀬𑀸𑀯𑀢𑀺𑀓𑀸 𑀅𑀪𑀺𑀲𑀗𑁆𑀔𑀸𑀭𑀲𑁆𑀲 𑀕𑀢𑀺 𑀢𑀸𑀯𑀢𑀺𑀓𑀁 𑀕𑀦𑁆𑀢𑁆𑀯𑀸 𑀘𑀺𑀗𑁆𑀕𑀼𑀮𑀸𑀬𑀺𑀢𑁆𑀯𑀸 𑀪𑀽𑀫𑀺𑀬𑀁 𑀧𑀧𑀢𑀺𑁇 𑀬𑀁 𑀧𑀦 𑀢𑀁 𑀘𑀓𑁆𑀓𑀁 𑀙𑀳𑀺 𑀫𑀸𑀲𑁂𑀳𑀺 𑀦𑀺𑀝𑁆𑀞𑀺𑀢𑀁 𑀙𑀸𑀭𑀢𑁆𑀢𑀽𑀦𑁂𑀳𑀺 𑀢𑀁 𑀧𑀯𑀢𑁆𑀢𑁂𑀲𑀺𑁇 𑀢𑀁 𑀧𑀯𑀢𑁆𑀢𑀺𑀢𑀁 𑀲𑀫𑀸𑀦𑀁 𑀬𑀸𑀯𑀢𑀺𑀓𑀸 𑀅𑀪𑀺𑀲𑀗𑁆𑀔𑀸𑀭𑀲𑁆𑀲 𑀕𑀢𑀺 𑀢𑀸𑀯𑀢𑀺𑀓𑀁 𑀕𑀦𑁆𑀢𑁆𑀯𑀸 𑀅𑀓𑁆𑀔𑀸𑀳𑀢𑀁 𑀫𑀜𑁆𑀜𑁂 𑀅𑀝𑁆𑀞𑀸𑀲𑀺𑁇

63\. ‘𑀓𑁄 𑀦𑀼 𑀔𑁄, 𑀲𑀫𑁆𑀫 𑀭𑀣𑀓𑀸𑀭, 𑀳𑁂𑀢𑀼 𑀓𑁄 𑀧𑀘𑁆𑀘𑀬𑁄 𑀬𑀫𑀺𑀤𑀁 𑀘𑀓𑁆𑀓𑀁 𑀙𑀳𑀺 𑀤𑀺𑀯𑀲𑁂𑀳𑀺 𑀦𑀺𑀝𑁆𑀞𑀺𑀢𑀁 𑀢𑀁 𑀧𑀯𑀢𑁆𑀢𑀺𑀢𑀁 𑀲𑀫𑀸𑀦𑀁 𑀬𑀸𑀯𑀢𑀺𑀓𑀸 𑀅𑀪𑀺𑀲𑀗𑁆𑀔𑀸𑀭𑀲𑁆𑀲 𑀕𑀢𑀺 𑀢𑀸𑀯𑀢𑀺𑀓𑀁 𑀕𑀦𑁆𑀢𑁆𑀯𑀸 𑀘𑀺𑀗𑁆𑀕𑀼𑀮𑀸𑀬𑀺𑀢𑁆𑀯𑀸 𑀪𑀽𑀫𑀺𑀬𑀁 𑀧𑀧𑀢𑀺? 𑀓𑁄 𑀧𑀦, 𑀲𑀫𑁆𑀫 𑀭𑀣𑀓𑀸𑀭, 𑀳𑁂𑀢𑀼 𑀓𑁄 𑀧𑀘𑁆𑀘𑀬𑁄 𑀬𑀫𑀺𑀤𑀁 𑀘𑀓𑁆𑀓𑀁 𑀙𑀳𑀺 𑀫𑀸𑀲𑁂𑀳𑀺 𑀦𑀺𑀝𑁆𑀞𑀺𑀢𑀁 𑀙𑀸𑀭𑀢𑁆𑀢𑀽𑀦𑁂𑀳𑀺 𑀢𑀁 𑀧𑀯𑀢𑁆𑀢𑀺𑀢𑀁 𑀲𑀫𑀸𑀦𑀁 𑀬𑀸𑀯𑀢𑀺𑀓𑀸 𑀅𑀪𑀺𑀲𑀗𑁆𑀔𑀸𑀭𑀲𑁆𑀲 𑀕𑀢𑀺 𑀢𑀸𑀯𑀢𑀺𑀓𑀁 𑀕𑀦𑁆𑀢𑁆𑀯𑀸 𑀅𑀓𑁆𑀔𑀸𑀳𑀢𑀁 𑀫𑀜𑁆𑀜𑁂 𑀅𑀝𑁆𑀞𑀸𑀲𑀻’𑀢𑀺? ‘𑀬𑀫𑀺𑀤𑀁, 𑀤𑁂𑀯, 𑀘𑀓𑁆𑀓𑀁 𑀙𑀳𑀺 𑀤𑀺𑀯𑀲𑁂𑀳𑀺 𑀦𑀺𑀝𑁆𑀞𑀺𑀢𑀁 𑀢𑀲𑁆𑀲 𑀦𑁂𑀫𑀺𑀧𑀺 𑀲𑀯𑀗𑁆𑀓𑀸 𑀲𑀤𑁄𑀲𑀸 𑀲𑀓𑀲𑀸𑀯𑀸, 𑀅𑀭𑀸𑀧𑀺 𑀲𑀯𑀗𑁆𑀓𑀸 𑀲𑀤𑁄𑀲𑀸 𑀲𑀓𑀲𑀸𑀯𑀸, 𑀦𑀸𑀪𑀺𑀧𑀺 𑀲𑀯𑀗𑁆𑀓𑀸 𑀲𑀤𑁄𑀲𑀸 𑀲𑀓𑀲𑀸𑀯𑀸𑁇 𑀢𑀁 𑀦𑁂𑀫𑀺𑀬𑀸𑀧𑀺 𑀲𑀯𑀗𑁆𑀓𑀢𑁆𑀢𑀸 𑀲𑀤𑁄𑀲𑀢𑁆𑀢𑀸 𑀲𑀓𑀲𑀸𑀯𑀢𑁆𑀢𑀸, 𑀅𑀭𑀸𑀦𑀫𑁆𑀧𑀺 𑀲𑀯𑀗𑁆𑀓𑀢𑁆𑀢𑀸 𑀲𑀤𑁄𑀲𑀢𑁆𑀢𑀸 𑀲𑀓𑀲𑀸𑀯𑀢𑁆𑀢𑀸, 𑀦𑀸𑀪𑀺𑀬𑀸𑀧𑀺 𑀲𑀯𑀗𑁆𑀓𑀢𑁆𑀢𑀸 𑀲𑀤𑁄𑀲𑀢𑁆𑀢𑀸 𑀲𑀓𑀲𑀸𑀯𑀢𑁆𑀢𑀸 𑀧𑀯𑀢𑁆𑀢𑀺𑀢𑀁 𑀲𑀫𑀸𑀦𑀁 𑀬𑀸𑀯𑀢𑀺𑀓𑀸 𑀅𑀪𑀺𑀲𑀗𑁆𑀔𑀸𑀭𑀲𑁆𑀲 𑀕𑀢𑀺 𑀢𑀸𑀯𑀢𑀺𑀓𑀁 𑀕𑀦𑁆𑀢𑁆𑀯𑀸 𑀘𑀺𑀗𑁆𑀕𑀼𑀮𑀸𑀬𑀺𑀢𑁆𑀯𑀸 𑀪𑀽𑀫𑀺𑀬𑀁 𑀧𑀧𑀢𑀺𑁇 𑀬𑀁 𑀧𑀦 𑀢𑀁, 𑀤𑁂𑀯, 𑀘𑀓𑁆𑀓𑀁 𑀙𑀳𑀺 𑀫𑀸𑀲𑁂𑀳𑀺 𑀦𑀺𑀝𑁆𑀞𑀺𑀢𑀁 𑀙𑀸𑀭𑀢𑁆𑀢𑀽𑀦𑁂𑀳𑀺 𑀢𑀲𑁆𑀲 𑀦𑁂𑀫𑀺𑀧𑀺 𑀅𑀯𑀗𑁆𑀓𑀸 𑀅𑀤𑁄𑀲𑀸 𑀅𑀓𑀲𑀸𑀯𑀸, 𑀅𑀭𑀸𑀧𑀺 𑀅𑀯𑀗𑁆𑀓𑀸 𑀅𑀤𑁄𑀲𑀸 𑀅𑀓𑀲𑀸𑀯𑀸, 𑀦𑀸𑀪𑀺𑀧𑀺 𑀅𑀯𑀗𑁆𑀓𑀸 𑀅𑀤𑁄𑀲𑀸 𑀅𑀓𑀲𑀸𑀯𑀸𑁇 𑀢𑀁 𑀦𑁂𑀫𑀺𑀬𑀸𑀧𑀺 𑀅𑀯𑀗𑁆𑀓𑀢𑁆𑀢𑀸 𑀅𑀤𑁄𑀲𑀢𑁆𑀢𑀸 𑀅𑀓𑀲𑀸𑀯𑀢𑁆𑀢𑀸, 𑀅𑀭𑀸𑀦𑀫𑁆𑀧𑀺 𑀅𑀯𑀗𑁆𑀓𑀢𑁆𑀢𑀸 𑀅𑀤𑁄𑀲𑀢𑁆𑀢𑀸 𑀅𑀓𑀲𑀸𑀯𑀢𑁆𑀢𑀸, 𑀦𑀸𑀪𑀺𑀬𑀸𑀧𑀺 𑀅𑀯𑀗𑁆𑀓𑀢𑁆𑀢𑀸 𑀅𑀤𑁄𑀲𑀢𑁆𑀢𑀸 𑀅𑀓𑀲𑀸𑀯𑀢𑁆𑀢𑀸 𑀧𑀯𑀢𑁆𑀢𑀺𑀢𑀁 𑀲𑀫𑀸𑀦𑀁 𑀬𑀸𑀯𑀢𑀺𑀓𑀸 𑀅𑀪𑀺𑀲𑀗𑁆𑀔𑀸𑀭𑀲𑁆𑀲 𑀕𑀢𑀺 𑀢𑀸𑀯𑀢𑀺𑀓𑀁 𑀕𑀦𑁆𑀢𑁆𑀯𑀸 𑀅𑀓𑁆𑀔𑀸𑀳𑀢𑀁 𑀫𑀜𑁆𑀜𑁂 𑀅𑀝𑁆𑀞𑀸𑀲𑀻’𑀢𑀺𑁇

64\. 𑀲𑀺𑀬𑀸 𑀔𑁄 𑀧𑀦, 𑀪𑀺𑀓𑁆𑀔𑀯𑁂, 𑀢𑀼𑀫𑁆𑀳𑀸𑀓𑀁 𑀏𑀯𑀫𑀲𑁆𑀲—  ‘𑀅𑀜𑁆𑀜𑁄 𑀦𑀽𑀦 𑀢𑁂𑀦 𑀲𑀫𑀬𑁂𑀦 𑀲𑁄 𑀭𑀣𑀓𑀸𑀭𑁄 𑀅𑀳𑁄𑀲𑀻’𑀢𑀺𑁇 𑀦 𑀔𑁄 𑀧𑀦𑁂𑀢𑀁, 𑀪𑀺𑀓𑁆𑀔𑀯𑁂, 𑀏𑀯𑀁 𑀤𑀝𑁆𑀞𑀩𑁆𑀩𑀁𑁇 𑀅𑀳𑀁 𑀢𑁂𑀦 𑀲𑀫𑀬𑁂𑀦 𑀲𑁄 𑀭𑀣𑀓𑀸𑀭𑁄 𑀅𑀳𑁄𑀲𑀺𑀁𑁇 𑀢𑀤𑀸𑀳𑀁, 𑀪𑀺𑀓𑁆𑀔𑀯𑁂, 𑀓𑀼𑀲𑀮𑁄 𑀤𑀸𑀭𑀼𑀯𑀗𑁆𑀓𑀸𑀦𑀁 𑀤𑀸𑀭𑀼𑀤𑁄𑀲𑀸𑀦𑀁 𑀤𑀸𑀭𑀼𑀓𑀲𑀸𑀯𑀸𑀦𑀁𑁇 𑀏𑀢𑀭𑀳𑀺 𑀔𑁄 𑀧𑀦𑀸𑀳𑀁, 𑀪𑀺𑀓𑁆𑀔𑀯𑁂, 𑀅𑀭𑀳𑀁 𑀲𑀫𑁆𑀫𑀸𑀲𑀫𑁆𑀩𑀼𑀤𑁆𑀥𑁄 𑀓𑀼𑀲𑀮𑁄 𑀓𑀸𑀬𑀯𑀗𑁆𑀓𑀸𑀦𑀁 𑀓𑀸𑀬𑀤𑁄𑀲𑀸𑀦𑀁 𑀓𑀸𑀬𑀓𑀲𑀸𑀯𑀸𑀦𑀁, 𑀓𑀼𑀲𑀮𑁄 𑀯𑀘𑀻𑀯𑀗𑁆𑀓𑀸𑀦𑀁 𑀯𑀘𑀻𑀤𑁄𑀲𑀸𑀦𑀁 𑀯𑀘𑀻𑀓𑀲𑀸𑀯𑀸𑀦𑀁, 𑀓𑀼𑀲𑀮𑁄 𑀫𑀦𑁄𑀯𑀗𑁆𑀓𑀸𑀦𑀁 𑀫𑀦𑁄𑀤𑁄𑀲𑀸𑀦𑀁 𑀫𑀦𑁄𑀓𑀲𑀸𑀯𑀸𑀦𑀁𑁇 𑀬𑀲𑁆𑀲 𑀓𑀲𑁆𑀲𑀘𑀺, 𑀪𑀺𑀓𑁆𑀔𑀯𑁂, 𑀪𑀺𑀓𑁆𑀔𑀼𑀲𑁆𑀲 𑀯𑀸 𑀪𑀺𑀓𑁆𑀔𑀼𑀦𑀺𑀬𑀸 𑀯𑀸 𑀓𑀸𑀬𑀯𑀗𑁆𑀓𑁄 𑀅𑀧𑁆𑀧𑀳𑀻𑀦𑁄 𑀓𑀸𑀬𑀤𑁄𑀲𑁄 𑀓𑀸𑀬𑀓𑀲𑀸𑀯𑁄, 𑀯𑀘𑀻𑀯𑀗𑁆𑀓𑁄 𑀅𑀧𑁆𑀧𑀳𑀻𑀦𑁄 𑀯𑀘𑀻𑀤𑁄𑀲𑁄 𑀯𑀘𑀻𑀓𑀲𑀸𑀯𑁄, 𑀫𑀦𑁄𑀯𑀗𑁆𑀓𑁄 𑀅𑀧𑁆𑀧𑀳𑀻𑀦𑁄 𑀫𑀦𑁄𑀤𑁄𑀲𑁄 𑀫𑀦𑁄𑀓𑀲𑀸𑀯𑁄, 𑀏𑀯𑀁 𑀧𑀧𑀢𑀺𑀢𑀸 𑀢𑁂, 𑀪𑀺𑀓𑁆𑀔𑀯𑁂, 𑀇𑀫𑀲𑁆𑀫𑀸 𑀥𑀫𑁆𑀫𑀯𑀺𑀦𑀬𑀸, 𑀲𑁂𑀬𑁆𑀬𑀣𑀸𑀧𑀺 𑀢𑀁 𑀘𑀓𑁆𑀓𑀁 𑀙𑀳𑀺 𑀤𑀺𑀯𑀲𑁂𑀳𑀺 𑀦𑀺𑀝𑁆𑀞𑀺𑀢𑀁𑁇

65\. 𑀬𑀲𑁆𑀲 𑀓𑀲𑁆𑀲𑀘𑀺, 𑀪𑀺𑀓𑁆𑀔𑀯𑁂, 𑀪𑀺𑀓𑁆𑀔𑀼𑀲𑁆𑀲 𑀯𑀸 𑀪𑀺𑀓𑁆𑀔𑀼𑀦𑀺𑀬𑀸 𑀯𑀸 𑀓𑀸𑀬𑀯𑀗𑁆𑀓𑁄 𑀧𑀳𑀻𑀦𑁄 𑀓𑀸𑀬𑀤𑁄𑀲𑁄 𑀓𑀸𑀬𑀓𑀲𑀸𑀯𑁄, 𑀯𑀘𑀻𑀯𑀗𑁆𑀓𑁄 𑀧𑀳𑀻𑀦𑁄 𑀯𑀘𑀻𑀤𑁄𑀲𑁄 𑀯𑀘𑀻𑀓𑀲𑀸𑀯𑁄, 𑀫𑀦𑁄𑀯𑀗𑁆𑀓𑁄 𑀧𑀳𑀻𑀦𑁄 𑀫𑀦𑁄𑀤𑁄𑀲𑁄 𑀫𑀦𑁄𑀓𑀲𑀸𑀯𑁄, 𑀏𑀯𑀁 𑀧𑀢𑀺𑀝𑁆𑀞𑀺𑀢𑀸 𑀢𑁂, 𑀪𑀺𑀓𑁆𑀔𑀯𑁂, 𑀇𑀫𑀲𑁆𑀫𑀺𑀁 𑀥𑀫𑁆𑀫𑀯𑀺𑀦𑀬𑁂, 𑀲𑁂𑀬𑁆𑀬𑀣𑀸𑀧𑀺 𑀢𑀁 𑀘𑀓𑁆𑀓𑀁 𑀙𑀳𑀺 𑀫𑀸𑀲𑁂𑀳𑀺 𑀦𑀺𑀝𑁆𑀞𑀺𑀢𑀁 𑀙𑀸𑀭𑀢𑁆𑀢𑀽𑀦𑁂𑀳𑀺𑁇

66\. 𑀢𑀲𑁆𑀫𑀸𑀢𑀺𑀳, 𑀪𑀺𑀓𑁆𑀔𑀯𑁂, 𑀏𑀯𑀁 𑀲𑀺𑀓𑁆𑀔𑀺𑀢𑀩𑁆𑀩𑀁—  ‘𑀓𑀸𑀬𑀯𑀗𑁆𑀓𑀁 𑀧𑀚𑀳𑀺𑀲𑁆𑀲𑀸𑀫 𑀓𑀸𑀬𑀤𑁄𑀲𑀁 𑀓𑀸𑀬𑀓𑀲𑀸𑀯𑀁, 𑀯𑀘𑀻𑀯𑀗𑁆𑀓𑀁 𑀧𑀚𑀳𑀺𑀲𑁆𑀲𑀸𑀫 𑀯𑀘𑀻𑀤𑁄𑀲𑀁 𑀯𑀘𑀻𑀓𑀲𑀸𑀯𑀁, 𑀫𑀦𑁄𑀯𑀗𑁆𑀓𑀁 𑀧𑀚𑀳𑀺𑀲𑁆𑀲𑀸𑀫 𑀫𑀦𑁄𑀤𑁄𑀲𑀁 𑀫𑀦𑁄𑀓𑀲𑀸𑀯𑀦𑁆’𑀢𑀺𑁇 𑀏𑀯𑀜𑁆𑀳𑀺 𑀯𑁄, 𑀪𑀺𑀓𑁆𑀔𑀯𑁂, 𑀲𑀺𑀓𑁆𑀔𑀺𑀢𑀩𑁆𑀩𑀦𑁆”𑀢𑀺𑁇

---

67\. 𑀧𑀜𑁆𑀘𑀫𑀁𑁇



[Go to previous page (1.2.4 Cakkavattisutta)](1.2.4.md) / [Go to parent page (1.2 Rathakāravagga)](../1.2.md) / [Go to next page (1.2.6 Apaṇṇakasutta)](1.2.6.md)


