
[Home](/) / [15A3 Tikanipātapāḷi](/tipitaka/15A3.md) / [3 Tatiyapaṇṇāsaka](/tipitaka/15A3/3.md) / [3.1 Sambodhavagga](/tipitaka/15A3/3/3.1.md)

# 𑁩𑁇𑁧𑁇𑁯 𑀧𑀞𑀫𑀦𑀺𑀤𑀸𑀦𑀲𑀼𑀢𑁆𑀢

### 𑀢𑀢𑀺𑀬𑀧𑀡𑁆𑀡𑀸𑀲𑀓

### 𑀲𑀫𑁆𑀩𑁄𑀥𑀯𑀕𑁆𑀕

### 𑀧𑀞𑀫𑀦𑀺𑀤𑀸𑀦𑀲𑀼𑀢𑁆𑀢

(112.)

894\. “𑀢𑀻𑀡𑀺𑀫𑀸𑀦𑀺, 𑀪𑀺𑀓𑁆𑀔𑀯𑁂, 𑀦𑀺𑀤𑀸𑀦𑀸𑀦𑀺 𑀓𑀫𑁆𑀫𑀸𑀦𑀁 𑀲𑀫𑀼𑀤𑀬𑀸𑀬𑁇 𑀓𑀢𑀫𑀸𑀦𑀺 𑀢𑀻𑀡𑀺? 𑀮𑁄𑀪𑁄 𑀦𑀺𑀤𑀸𑀦𑀁 𑀓𑀫𑁆𑀫𑀸𑀦𑀁 𑀲𑀫𑀼𑀤𑀬𑀸𑀬, 𑀤𑁄𑀲𑁄 𑀦𑀺𑀤𑀸𑀦𑀁 𑀓𑀫𑁆𑀫𑀸𑀦𑀁 𑀲𑀫𑀼𑀤𑀬𑀸𑀬, 𑀫𑁄𑀳𑁄 𑀦𑀺𑀤𑀸𑀦𑀁 𑀓𑀫𑁆𑀫𑀸𑀦𑀁 𑀲𑀫𑀼𑀤𑀬𑀸𑀬𑁇 𑀬𑀁, 𑀪𑀺𑀓𑁆𑀔𑀯𑁂, 𑀮𑁄𑀪𑀧𑀓𑀢𑀁 𑀓𑀫𑁆𑀫𑀁 𑀮𑁄𑀪𑀚𑀁 𑀮𑁄𑀪𑀦𑀺𑀤𑀸𑀦𑀁 𑀮𑁄𑀪𑀲𑀫𑀼𑀤𑀬𑀁, 𑀢𑀁 𑀓𑀫𑁆𑀫𑀁 𑀅𑀓𑀼𑀲𑀮𑀁 𑀢𑀁 𑀓𑀫𑁆𑀫𑀁 𑀲𑀸𑀯𑀚𑁆𑀚𑀁 𑀢𑀁 𑀓𑀫𑁆𑀫𑀁 𑀤𑀼𑀓𑁆𑀔𑀯𑀺𑀧𑀸𑀓𑀁, 𑀢𑀁 𑀓𑀫𑁆𑀫𑀁 𑀓𑀫𑁆𑀫𑀲𑀫𑀼𑀤𑀬𑀸𑀬 𑀲𑀁𑀯𑀢𑁆𑀢𑀢𑀺, 𑀦 𑀢𑀁 𑀓𑀫𑁆𑀫𑀁 𑀓𑀫𑁆𑀫𑀦𑀺𑀭𑁄𑀥𑀸𑀬 𑀲𑀁𑀯𑀢𑁆𑀢𑀢𑀺𑁇 𑀬𑀁, 𑀪𑀺𑀓𑁆𑀔𑀯𑁂, 𑀤𑁄𑀲𑀧𑀓𑀢𑀁 𑀓𑀫𑁆𑀫𑀁 𑀤𑁄𑀲𑀚𑀁 𑀤𑁄𑀲𑀦𑀺𑀤𑀸𑀦𑀁 𑀤𑁄𑀲𑀲𑀫𑀼𑀤𑀬𑀁, 𑀢𑀁 𑀓𑀫𑁆𑀫𑀁 𑀅𑀓𑀼𑀲𑀮𑀁 𑀢𑀁 𑀓𑀫𑁆𑀫𑀁 𑀲𑀸𑀯𑀚𑁆𑀚𑀁 𑀢𑀁 𑀓𑀫𑁆𑀫𑀁 𑀤𑀼𑀓𑁆𑀔𑀯𑀺𑀧𑀸𑀓𑀁, 𑀢𑀁 𑀓𑀫𑁆𑀫𑀁 𑀓𑀫𑁆𑀫𑀲𑀫𑀼𑀤𑀬𑀸𑀬 𑀲𑀁𑀯𑀢𑁆𑀢𑀢𑀺, 𑀦 𑀢𑀁 𑀓𑀫𑁆𑀫𑀁 𑀓𑀫𑁆𑀫𑀦𑀺𑀭𑁄𑀥𑀸𑀬 𑀲𑀁𑀯𑀢𑁆𑀢𑀢𑀺𑁇 𑀬𑀁, 𑀪𑀺𑀓𑁆𑀔𑀯𑁂, 𑀫𑁄𑀳𑀧𑀓𑀢𑀁 𑀓𑀫𑁆𑀫𑀁 𑀫𑁄𑀳𑀚𑀁 𑀫𑁄𑀳𑀦𑀺𑀤𑀸𑀦𑀁 𑀫𑁄𑀳𑀲𑀫𑀼𑀤𑀬𑀁, 𑀢𑀁 𑀓𑀫𑁆𑀫𑀁 𑀅𑀓𑀼𑀲𑀮𑀁 𑀢𑀁 𑀓𑀫𑁆𑀫𑀁 𑀲𑀸𑀯𑀚𑁆𑀚𑀁 𑀢𑀁 𑀓𑀫𑁆𑀫𑀁 𑀤𑀼𑀓𑁆𑀔𑀯𑀺𑀧𑀸𑀓𑀁, 𑀢𑀁 𑀓𑀫𑁆𑀫𑀁 𑀓𑀫𑁆𑀫𑀲𑀫𑀼𑀤𑀬𑀸𑀬 𑀲𑀁𑀯𑀢𑁆𑀢𑀢𑀺, 𑀦 𑀢𑀁 𑀓𑀫𑁆𑀫𑀁 𑀓𑀫𑁆𑀫𑀦𑀺𑀭𑁄𑀥𑀸𑀬 𑀲𑀁𑀯𑀢𑁆𑀢𑀢𑀺𑁇 𑀇𑀫𑀸𑀦𑀺 𑀔𑁄, 𑀪𑀺𑀓𑁆𑀔𑀯𑁂, 𑀢𑀻𑀡𑀺 𑀦𑀺𑀤𑀸𑀦𑀸𑀦𑀺 𑀓𑀫𑁆𑀫𑀸𑀦𑀁 𑀲𑀫𑀼𑀤𑀬𑀸𑀬𑁇

895\. 𑀢𑀻𑀡𑀺𑀫𑀸𑀦𑀺, 𑀪𑀺𑀓𑁆𑀔𑀯𑁂, 𑀦𑀺𑀤𑀸𑀦𑀸𑀦𑀺 𑀓𑀫𑁆𑀫𑀸𑀦𑀁 𑀲𑀫𑀼𑀤𑀬𑀸𑀬𑁇 𑀓𑀢𑀫𑀸𑀦𑀺 𑀢𑀻𑀡𑀺? 𑀅𑀮𑁄𑀪𑁄 𑀦𑀺𑀤𑀸𑀦𑀁 𑀓𑀫𑁆𑀫𑀸𑀦𑀁 𑀲𑀫𑀼𑀤𑀬𑀸𑀬, 𑀅𑀤𑁄𑀲𑁄 𑀦𑀺𑀤𑀸𑀦𑀁 𑀓𑀫𑁆𑀫𑀸𑀦𑀁 𑀲𑀫𑀼𑀤𑀬𑀸𑀬, 𑀅𑀫𑁄𑀳𑁄 𑀦𑀺𑀤𑀸𑀦𑀁 𑀓𑀫𑁆𑀫𑀸𑀦𑀁 𑀲𑀫𑀼𑀤𑀬𑀸𑀬𑁇 𑀬𑀁, 𑀪𑀺𑀓𑁆𑀔𑀯𑁂, 𑀅𑀮𑁄𑀪𑀧𑀓𑀢𑀁 𑀓𑀫𑁆𑀫𑀁 𑀅𑀮𑁄𑀪𑀚𑀁 𑀅𑀮𑁄𑀪𑀦𑀺𑀤𑀸𑀦𑀁 𑀅𑀮𑁄𑀪𑀲𑀫𑀼𑀤𑀬𑀁, 𑀢𑀁 𑀓𑀫𑁆𑀫𑀁 𑀓𑀼𑀲𑀮𑀁 𑀢𑀁 𑀓𑀫𑁆𑀫𑀁 𑀅𑀦𑀯𑀚𑁆𑀚𑀁 𑀢𑀁 𑀓𑀫𑁆𑀫𑀁 𑀲𑀼𑀔𑀯𑀺𑀧𑀸𑀓𑀁, 𑀢𑀁 𑀓𑀫𑁆𑀫𑀁 𑀓𑀫𑁆𑀫𑀦𑀺𑀭𑁄𑀥𑀸𑀬 𑀲𑀁𑀯𑀢𑁆𑀢𑀢𑀺, 𑀦 𑀢𑀁 𑀓𑀫𑁆𑀫𑀁 𑀓𑀫𑁆𑀫𑀲𑀫𑀼𑀤𑀬𑀸𑀬 𑀲𑀁𑀯𑀢𑁆𑀢𑀢𑀺𑁇 𑀬𑀁, 𑀪𑀺𑀓𑁆𑀔𑀯𑁂, 𑀅𑀤𑁄𑀲𑀧𑀓𑀢𑀁 𑀓𑀫𑁆𑀫𑀁 𑀅𑀤𑁄𑀲𑀚𑀁 𑀅𑀤𑁄𑀲𑀦𑀺𑀤𑀸𑀦𑀁 𑀅𑀤𑁄𑀲𑀲𑀫𑀼𑀤𑀬𑀁, 𑀢𑀁 𑀓𑀫𑁆𑀫𑀁 𑀓𑀼𑀲𑀮𑀁 𑀢𑀁 𑀓𑀫𑁆𑀫𑀁 𑀅𑀦𑀯𑀚𑁆𑀚𑀁 𑀢𑀁 𑀓𑀫𑁆𑀫𑀁 𑀲𑀼𑀔𑀯𑀺𑀧𑀸𑀓𑀁, 𑀢𑀁 𑀓𑀫𑁆𑀫𑀁 𑀓𑀫𑁆𑀫𑀦𑀺𑀭𑁄𑀥𑀸𑀬 𑀲𑀁𑀯𑀢𑁆𑀢𑀢𑀺, 𑀦 𑀢𑀁 𑀓𑀫𑁆𑀫𑀁 𑀓𑀫𑁆𑀫𑀲𑀫𑀼𑀤𑀬𑀸𑀬 𑀲𑀁𑀯𑀢𑁆𑀢𑀢𑀺𑁇 𑀬𑀁, 𑀪𑀺𑀓𑁆𑀔𑀯𑁂, 𑀅𑀫𑁄𑀳𑀧𑀓𑀢𑀁 𑀓𑀫𑁆𑀫𑀁 𑀅𑀫𑁄𑀳𑀚𑀁 𑀅𑀫𑁄𑀳𑀦𑀺𑀤𑀸𑀦𑀁 𑀅𑀫𑁄𑀳𑀲𑀫𑀼𑀤𑀬𑀁, 𑀢𑀁 𑀓𑀫𑁆𑀫𑀁 𑀓𑀼𑀲𑀮𑀁 𑀢𑀁 𑀓𑀫𑁆𑀫𑀁 𑀅𑀦𑀯𑀚𑁆𑀚𑀁 𑀢𑀁 𑀓𑀫𑁆𑀫𑀁 𑀲𑀼𑀔𑀯𑀺𑀧𑀸𑀓𑀁, 𑀢𑀁 𑀓𑀫𑁆𑀫𑀁 𑀓𑀫𑁆𑀫𑀦𑀺𑀭𑁄𑀥𑀸𑀬 𑀲𑀁𑀯𑀢𑁆𑀢𑀢𑀺, 𑀦 𑀢𑀁 𑀓𑀫𑁆𑀫𑀁 𑀓𑀫𑁆𑀫𑀲𑀫𑀼𑀤𑀬𑀸𑀬 𑀲𑀁𑀯𑀢𑁆𑀢𑀢𑀺𑁇 𑀇𑀫𑀸𑀦𑀺 𑀔𑁄, 𑀪𑀺𑀓𑁆𑀔𑀯𑁂, 𑀢𑀻𑀡𑀺 𑀦𑀺𑀤𑀸𑀦𑀸𑀦𑀺 𑀓𑀫𑁆𑀫𑀸𑀦𑀁 𑀲𑀫𑀼𑀤𑀬𑀸𑀬𑀸”𑀢𑀺𑁇

---

896\. 𑀦𑀯𑀫𑀁𑁇



[Go to previous page (3.1.8 Byāpannasutta)](/tipitaka/15A3/3/3.1/3.1.8.md) / [Go to parent page (3.1 Sambodhavagga)](/tipitaka/15A3/3/3.1.md) / [Go to next page (3.1.10 Dutiyanidānasutta)](/tipitaka/15A3/3/3.1/3.1.10.md)


