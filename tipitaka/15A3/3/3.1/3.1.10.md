
[Home](/) / [15A3 Tikanipātapāḷi](../../../15A3.md) / [3 Tatiyapaṇṇāsaka](../../3.md) / [3.1 Sambodhavagga](../3.1.md)

# 𑁩𑁇𑁧𑁇𑁧𑁦 𑀤𑀼𑀢𑀺𑀬𑀦𑀺𑀤𑀸𑀦𑀲𑀼𑀢𑁆𑀢

* 𑀢𑀢𑀺𑀬𑀧𑀡𑁆𑀡𑀸𑀲𑀓

* 𑀲𑀫𑁆𑀩𑁄𑀥𑀯𑀕𑁆𑀕

* 𑀤𑀼𑀢𑀺𑀬𑀦𑀺𑀤𑀸𑀦𑀲𑀼𑀢𑁆𑀢

(113.)

897\. “𑀢𑀻𑀡𑀺𑀫𑀸𑀦𑀺, 𑀪𑀺𑀓𑁆𑀔𑀯𑁂, 𑀦𑀺𑀤𑀸𑀦𑀸𑀦𑀺 𑀓𑀫𑁆𑀫𑀸𑀦𑀁 𑀲𑀫𑀼𑀤𑀬𑀸𑀬𑁇 𑀓𑀢𑀫𑀸𑀦𑀺 𑀢𑀻𑀡𑀺? 𑀅𑀢𑀻𑀢𑁂, 𑀪𑀺𑀓𑁆𑀔𑀯𑁂, 𑀙𑀦𑁆𑀤𑀭𑀸𑀕𑀝𑁆𑀞𑀸𑀦𑀺𑀬𑁂 𑀥𑀫𑁆𑀫𑁂 𑀆𑀭𑀩𑁆𑀪 𑀙𑀦𑁆𑀤𑁄 𑀚𑀸𑀬𑀢𑀺; 𑀅𑀦𑀸𑀕𑀢𑁂, 𑀪𑀺𑀓𑁆𑀔𑀯𑁂, 𑀙𑀦𑁆𑀤𑀭𑀸𑀕𑀝𑁆𑀞𑀸𑀦𑀺𑀬𑁂 𑀥𑀫𑁆𑀫𑁂 𑀆𑀭𑀩𑁆𑀪 𑀙𑀦𑁆𑀤𑁄 𑀚𑀸𑀬𑀢𑀺; 𑀧𑀘𑁆𑀘𑀼𑀧𑁆𑀧𑀦𑁆𑀦𑁂, 𑀪𑀺𑀓𑁆𑀔𑀯𑁂, 𑀙𑀦𑁆𑀤𑀭𑀸𑀕𑀝𑁆𑀞𑀸𑀦𑀺𑀬𑁂 𑀥𑀫𑁆𑀫𑁂 𑀆𑀭𑀩𑁆𑀪 𑀙𑀦𑁆𑀤𑁄 𑀚𑀸𑀬𑀢𑀺𑁇 𑀓𑀣𑀜𑁆𑀘, 𑀪𑀺𑀓𑁆𑀔𑀯𑁂, 𑀅𑀢𑀻𑀢𑁂 𑀙𑀦𑁆𑀤𑀭𑀸𑀕𑀝𑁆𑀞𑀸𑀦𑀺𑀬𑁂 𑀥𑀫𑁆𑀫𑁂 𑀆𑀭𑀩𑁆𑀪 𑀙𑀦𑁆𑀤𑁄 𑀚𑀸𑀬𑀢𑀺? 𑀅𑀢𑀻𑀢𑁂, 𑀪𑀺𑀓𑁆𑀔𑀯𑁂, 𑀙𑀦𑁆𑀤𑀭𑀸𑀕𑀝𑁆𑀞𑀸𑀦𑀺𑀬𑁂 𑀥𑀫𑁆𑀫𑁂 𑀆𑀭𑀩𑁆𑀪 𑀘𑁂𑀢𑀲𑀸 𑀅𑀦𑀼𑀯𑀺𑀢𑀓𑁆𑀓𑁂𑀢𑀺 𑀅𑀦𑀼𑀯𑀺𑀘𑀸𑀭𑁂𑀢𑀺𑁇 𑀢𑀲𑁆𑀲 𑀅𑀢𑀻𑀢𑁂 𑀙𑀦𑁆𑀤𑀭𑀸𑀕𑀝𑁆𑀞𑀸𑀦𑀺𑀬𑁂 𑀥𑀫𑁆𑀫𑁂 𑀆𑀭𑀩𑁆𑀪 𑀘𑁂𑀢𑀲𑀸 𑀅𑀦𑀼𑀯𑀺𑀢𑀓𑁆𑀓𑀬𑀢𑁄 𑀅𑀦𑀼𑀯𑀺𑀘𑀸𑀭𑀬𑀢𑁄 𑀙𑀦𑁆𑀤𑁄 𑀚𑀸𑀬𑀢𑀺𑁇 𑀙𑀦𑁆𑀤𑀚𑀸𑀢𑁄 𑀢𑁂𑀳𑀺 𑀥𑀫𑁆𑀫𑁂𑀳𑀺 𑀲𑀁𑀬𑀼𑀢𑁆𑀢𑁄 𑀳𑁄𑀢𑀺𑁇 𑀏𑀢𑀫𑀳𑀁, 𑀪𑀺𑀓𑁆𑀔𑀯𑁂, 𑀲𑀁𑀬𑁄𑀚𑀦𑀁 𑀯𑀤𑀸𑀫𑀺 𑀬𑁄 𑀘𑁂𑀢𑀲𑁄 𑀲𑀸𑀭𑀸𑀕𑁄𑁇 𑀏𑀯𑀁 𑀔𑁄, 𑀪𑀺𑀓𑁆𑀔𑀯𑁂, 𑀅𑀢𑀻𑀢𑁂 𑀙𑀦𑁆𑀤𑀭𑀸𑀕𑀝𑁆𑀞𑀸𑀦𑀺𑀬𑁂 𑀥𑀫𑁆𑀫𑁂 𑀆𑀭𑀩𑁆𑀪 𑀙𑀦𑁆𑀤𑁄 𑀚𑀸𑀬𑀢𑀺𑁇

898\. 𑀓𑀣𑀜𑁆𑀘, 𑀪𑀺𑀓𑁆𑀔𑀯𑁂, 𑀅𑀦𑀸𑀕𑀢𑁂 𑀙𑀦𑁆𑀤𑀭𑀸𑀕𑀝𑁆𑀞𑀸𑀦𑀺𑀬𑁂 𑀥𑀫𑁆𑀫𑁂 𑀆𑀭𑀩𑁆𑀪 𑀙𑀦𑁆𑀤𑁄 𑀚𑀸𑀬𑀢𑀺? 𑀅𑀦𑀸𑀕𑀢𑁂, 𑀪𑀺𑀓𑁆𑀔𑀯𑁂, 𑀙𑀦𑁆𑀤𑀭𑀸𑀕𑀝𑁆𑀞𑀸𑀦𑀺𑀬𑁂 𑀥𑀫𑁆𑀫𑁂 𑀆𑀭𑀩𑁆𑀪 𑀘𑁂𑀢𑀲𑀸 𑀅𑀦𑀼𑀯𑀺𑀢𑀓𑁆𑀓𑁂𑀢𑀺 𑀅𑀦𑀼𑀯𑀺𑀘𑀸𑀭𑁂𑀢𑀺𑁇 𑀢𑀲𑁆𑀲 𑀅𑀦𑀸𑀕𑀢𑁂 𑀙𑀦𑁆𑀤𑀭𑀸𑀕𑀝𑁆𑀞𑀸𑀦𑀺𑀬𑁂 𑀥𑀫𑁆𑀫𑁂 𑀆𑀭𑀩𑁆𑀪 𑀘𑁂𑀢𑀲𑀸 𑀅𑀦𑀼𑀯𑀺𑀢𑀓𑁆𑀓𑀬𑀢𑁄 𑀅𑀦𑀼𑀯𑀺𑀘𑀸𑀭𑀬𑀢𑁄 𑀙𑀦𑁆𑀤𑁄 𑀚𑀸𑀬𑀢𑀺𑁇 𑀙𑀦𑁆𑀤𑀚𑀸𑀢𑁄 𑀢𑁂𑀳𑀺 𑀥𑀫𑁆𑀫𑁂𑀳𑀺 𑀲𑀁𑀬𑀼𑀢𑁆𑀢𑁄 𑀳𑁄𑀢𑀺𑁇 𑀏𑀢𑀫𑀳𑀁, 𑀪𑀺𑀓𑁆𑀔𑀯𑁂, 𑀲𑀁𑀬𑁄𑀚𑀦𑀁 𑀯𑀤𑀸𑀫𑀺 𑀬𑁄 𑀘𑁂𑀢𑀲𑁄 𑀲𑀸𑀭𑀸𑀕𑁄𑁇 𑀏𑀯𑀁 𑀔𑁄, 𑀪𑀺𑀓𑁆𑀔𑀯𑁂, 𑀅𑀦𑀸𑀕𑀢𑁂 𑀙𑀦𑁆𑀤𑀭𑀸𑀕𑀝𑁆𑀞𑀸𑀦𑀺𑀬𑁂 𑀥𑀫𑁆𑀫𑁂 𑀆𑀭𑀩𑁆𑀪 𑀙𑀦𑁆𑀤𑁄 𑀚𑀸𑀬𑀢𑀺𑁇

899\. 𑀓𑀣𑀜𑁆𑀘, 𑀪𑀺𑀓𑁆𑀔𑀯𑁂, 𑀧𑀘𑁆𑀘𑀼𑀧𑁆𑀧𑀦𑁆𑀦𑁂 𑀙𑀦𑁆𑀤𑀭𑀸𑀕𑀝𑁆𑀞𑀸𑀦𑀺𑀬𑁂 𑀥𑀫𑁆𑀫𑁂 𑀆𑀭𑀩𑁆𑀪 𑀙𑀦𑁆𑀤𑁄 𑀚𑀸𑀬𑀢𑀺? 𑀧𑀘𑁆𑀘𑀼𑀧𑁆𑀧𑀦𑁆𑀦𑁂, 𑀪𑀺𑀓𑁆𑀔𑀯𑁂, 𑀙𑀦𑁆𑀤𑀭𑀸𑀕𑀝𑁆𑀞𑀸𑀦𑀺𑀬𑁂 𑀥𑀫𑁆𑀫𑁂 𑀆𑀭𑀩𑁆𑀪 𑀘𑁂𑀢𑀲𑀸 𑀅𑀦𑀼𑀯𑀺𑀢𑀓𑁆𑀓𑁂𑀢𑀺 𑀅𑀦𑀼𑀯𑀺𑀘𑀸𑀭𑁂𑀢𑀺𑁇 𑀢𑀲𑁆𑀲 𑀧𑀘𑁆𑀘𑀼𑀧𑁆𑀧𑀦𑁆𑀦𑁂 𑀙𑀦𑁆𑀤𑀭𑀸𑀕𑀝𑁆𑀞𑀸𑀦𑀺𑀬𑁂 𑀥𑀫𑁆𑀫𑁂 𑀆𑀭𑀩𑁆𑀪 𑀘𑁂𑀢𑀲𑀸 𑀅𑀦𑀼𑀯𑀺𑀢𑀓𑁆𑀓𑀬𑀢𑁄 𑀅𑀦𑀼𑀯𑀺𑀘𑀸𑀭𑀬𑀢𑁄 𑀙𑀦𑁆𑀤𑁄 𑀚𑀸𑀬𑀢𑀺𑁇 𑀙𑀦𑁆𑀤𑀚𑀸𑀢𑁄 𑀢𑁂𑀳𑀺 𑀥𑀫𑁆𑀫𑁂𑀳𑀺 𑀲𑀁𑀬𑀼𑀢𑁆𑀢𑁄 𑀳𑁄𑀢𑀺𑁇 𑀏𑀢𑀫𑀳𑀁, 𑀪𑀺𑀓𑁆𑀔𑀯𑁂, 𑀲𑀁𑀬𑁄𑀚𑀦𑀁 𑀯𑀤𑀸𑀫𑀺 𑀬𑁄 𑀘𑁂𑀢𑀲𑁄 𑀲𑀸𑀭𑀸𑀕𑁄𑁇 𑀏𑀯𑀁 𑀔𑁄, 𑀪𑀺𑀓𑁆𑀔𑀯𑁂, 𑀧𑀘𑁆𑀘𑀼𑀧𑁆𑀧𑀦𑁆𑀦𑁂 𑀙𑀦𑁆𑀤𑀭𑀸𑀕𑀝𑁆𑀞𑀸𑀦𑀺𑀬𑁂 𑀥𑀫𑁆𑀫𑁂 𑀆𑀭𑀩𑁆𑀪 𑀙𑀦𑁆𑀤𑁄 𑀚𑀸𑀬𑀢𑀺𑁇 𑀇𑀫𑀸𑀦𑀺 𑀔𑁄, 𑀪𑀺𑀓𑁆𑀔𑀯𑁂, 𑀢𑀻𑀡𑀺 𑀦𑀺𑀤𑀸𑀦𑀸𑀦𑀺 𑀓𑀫𑁆𑀫𑀸𑀦𑀁 𑀲𑀫𑀼𑀤𑀬𑀸𑀬𑁇

900\. 𑀢𑀻𑀡𑀺𑀫𑀸𑀦𑀺, 𑀪𑀺𑀓𑁆𑀔𑀯𑁂, 𑀦𑀺𑀤𑀸𑀦𑀸𑀦𑀺 𑀓𑀫𑁆𑀫𑀸𑀦𑀁 𑀲𑀫𑀼𑀤𑀬𑀸𑀬𑁇 𑀓𑀢𑀫𑀸𑀦𑀺 𑀢𑀻𑀡𑀺? 𑀅𑀢𑀻𑀢𑁂, 𑀪𑀺𑀓𑁆𑀔𑀯𑁂, 𑀙𑀦𑁆𑀤𑀭𑀸𑀕𑀝𑁆𑀞𑀸𑀦𑀺𑀬𑁂 𑀥𑀫𑁆𑀫𑁂 𑀆𑀭𑀩𑁆𑀪 𑀙𑀦𑁆𑀤𑁄 𑀦 𑀚𑀸𑀬𑀢𑀺; 𑀅𑀦𑀸𑀕𑀢𑁂, 𑀪𑀺𑀓𑁆𑀔𑀯𑁂, 𑀙𑀦𑁆𑀤𑀭𑀸𑀕𑀝𑁆𑀞𑀸𑀦𑀺𑀬𑁂 𑀥𑀫𑁆𑀫𑁂 𑀆𑀭𑀩𑁆𑀪 𑀙𑀦𑁆𑀤𑁄 𑀦 𑀚𑀸𑀬𑀢𑀺; 𑀧𑀘𑁆𑀘𑀼𑀧𑁆𑀧𑀦𑁆𑀦𑁂, 𑀪𑀺𑀓𑁆𑀔𑀯𑁂, 𑀙𑀦𑁆𑀤𑀭𑀸𑀕𑀝𑁆𑀞𑀸𑀦𑀺𑀬𑁂 𑀥𑀫𑁆𑀫𑁂 𑀆𑀭𑀩𑁆𑀪 𑀙𑀦𑁆𑀤𑁄 𑀦 𑀚𑀸𑀬𑀢𑀺𑁇

901\. 𑀓𑀣𑀜𑁆𑀘, 𑀪𑀺𑀓𑁆𑀔𑀯𑁂, 𑀅𑀢𑀻𑀢𑁂 𑀙𑀦𑁆𑀤𑀭𑀸𑀕𑀝𑁆𑀞𑀸𑀦𑀺𑀬𑁂 𑀥𑀫𑁆𑀫𑁂 𑀆𑀭𑀩𑁆𑀪 𑀙𑀦𑁆𑀤𑁄 𑀦 𑀚𑀸𑀬𑀢𑀺? 𑀅𑀢𑀻𑀢𑀸𑀦𑀁, 𑀪𑀺𑀓𑁆𑀔𑀯𑁂, 𑀙𑀦𑁆𑀤𑀭𑀸𑀕𑀝𑁆𑀞𑀸𑀦𑀺𑀬𑀸𑀦𑀁 𑀥𑀫𑁆𑀫𑀸𑀦𑀁 𑀆𑀬𑀢𑀺𑀁 𑀯𑀺𑀧𑀸𑀓𑀁 𑀧𑀚𑀸𑀦𑀸𑀢𑀺𑁇 𑀆𑀬𑀢𑀺𑀁 𑀯𑀺𑀧𑀸𑀓𑀁 𑀯𑀺𑀤𑀺𑀢𑁆𑀯𑀸 𑀢𑀤𑀪𑀺𑀦𑀺𑀯𑀢𑁆𑀢𑁂𑀢𑀺𑁇 𑀢𑀤𑀪𑀺𑀦𑀺𑀯𑀢𑁆𑀢𑁂𑀢𑁆𑀯𑀸 𑀘𑁂𑀢𑀲𑀸 𑀅𑀪𑀺𑀦𑀺𑀯𑀺𑀚𑁆𑀛𑀺𑀢𑁆𑀯𑀸 𑀧𑀜𑁆𑀜𑀸𑀬 𑀅𑀢𑀺𑀯𑀺𑀚𑁆𑀛 𑀧𑀲𑁆𑀲𑀢𑀺𑁇 𑀏𑀯𑀁 𑀔𑁄, 𑀪𑀺𑀓𑁆𑀔𑀯𑁂, 𑀅𑀢𑀻𑀢𑁂 𑀙𑀦𑁆𑀤𑀭𑀸𑀕𑀝𑁆𑀞𑀸𑀦𑀺𑀬𑁂 𑀥𑀫𑁆𑀫𑁂 𑀆𑀭𑀩𑁆𑀪 𑀙𑀦𑁆𑀤𑁄 𑀦 𑀚𑀸𑀬𑀢𑀺𑁇

902\. 𑀓𑀣𑀜𑁆𑀘, 𑀪𑀺𑀓𑁆𑀔𑀯𑁂, 𑀅𑀦𑀸𑀕𑀢𑁂 𑀙𑀦𑁆𑀤𑀭𑀸𑀕𑀝𑁆𑀞𑀸𑀦𑀺𑀬𑁂 𑀥𑀫𑁆𑀫𑁂 𑀆𑀭𑀩𑁆𑀪 𑀙𑀦𑁆𑀤𑁄 𑀦 𑀚𑀸𑀬𑀢𑀺? 𑀅𑀦𑀸𑀕𑀢𑀸𑀦𑀁, 𑀪𑀺𑀓𑁆𑀔𑀯𑁂, 𑀙𑀦𑁆𑀤𑀭𑀸𑀕𑀝𑁆𑀞𑀸𑀦𑀺𑀬𑀸𑀦𑀁 𑀥𑀫𑁆𑀫𑀸𑀦𑀁 𑀆𑀬𑀢𑀺𑀁 𑀯𑀺𑀧𑀸𑀓𑀁 𑀧𑀚𑀸𑀦𑀸𑀢𑀺𑁇 𑀆𑀬𑀢𑀺𑀁 𑀯𑀺𑀧𑀸𑀓𑀁 𑀯𑀺𑀤𑀺𑀢𑁆𑀯𑀸 𑀢𑀤𑀪𑀺𑀦𑀺𑀯𑀢𑁆𑀢𑁂𑀢𑀺𑁇 𑀢𑀤𑀪𑀺𑀦𑀺𑀯𑀢𑁆𑀢𑁂𑀢𑁆𑀯𑀸 𑀘𑁂𑀢𑀲𑀸 𑀅𑀪𑀺𑀦𑀺𑀯𑀺𑀚𑁆𑀛𑀺𑀢𑁆𑀯𑀸 𑀧𑀜𑁆𑀜𑀸𑀬 𑀅𑀢𑀺𑀯𑀺𑀚𑁆𑀛 𑀧𑀲𑁆𑀲𑀢𑀺𑁇 𑀏𑀯𑀁 𑀔𑁄, 𑀪𑀺𑀓𑁆𑀔𑀯𑁂, 𑀅𑀦𑀸𑀕𑀢𑁂 𑀙𑀦𑁆𑀤𑀭𑀸𑀕𑀝𑁆𑀞𑀸𑀦𑀺𑀬𑁂 𑀥𑀫𑁆𑀫𑁂 𑀆𑀭𑀩𑁆𑀪 𑀙𑀦𑁆𑀤𑁄 𑀦 𑀚𑀸𑀬𑀢𑀺𑁇

903\. 𑀓𑀣𑀜𑁆𑀘, 𑀪𑀺𑀓𑁆𑀔𑀯𑁂, 𑀧𑀘𑁆𑀘𑀼𑀧𑁆𑀧𑀦𑁆𑀦𑁂 𑀙𑀦𑁆𑀤𑀭𑀸𑀕𑀝𑁆𑀞𑀸𑀦𑀺𑀬𑁂 𑀥𑀫𑁆𑀫𑁂 𑀆𑀭𑀩𑁆𑀪 𑀙𑀦𑁆𑀤𑁄 𑀦 𑀚𑀸𑀬𑀢𑀺? 𑀧𑀘𑁆𑀘𑀼𑀧𑁆𑀧𑀦𑁆𑀦𑀸𑀦𑀁, 𑀪𑀺𑀓𑁆𑀔𑀯𑁂, 𑀙𑀦𑁆𑀤𑀭𑀸𑀕𑀝𑁆𑀞𑀸𑀦𑀺𑀬𑀸𑀦𑀁 𑀥𑀫𑁆𑀫𑀸𑀦𑀁 𑀆𑀬𑀢𑀺𑀁 𑀯𑀺𑀧𑀸𑀓𑀁 𑀧𑀚𑀸𑀦𑀸𑀢𑀺, 𑀆𑀬𑀢𑀺𑀁 𑀯𑀺𑀧𑀸𑀓𑀁 𑀯𑀺𑀤𑀺𑀢𑁆𑀯𑀸 𑀢𑀤𑀪𑀺𑀦𑀺𑀯𑀢𑁆𑀢𑁂𑀢𑀺, 𑀢𑀤𑀪𑀺𑀦𑀺𑀯𑀢𑁆𑀢𑁂𑀢𑁆𑀯𑀸 𑀘𑁂𑀢𑀲𑀸 𑀅𑀪𑀺𑀦𑀺𑀯𑀺𑀚𑁆𑀛𑀺𑀢𑁆𑀯𑀸 𑀧𑀜𑁆𑀜𑀸𑀬 𑀅𑀢𑀺𑀯𑀺𑀚𑁆𑀛 𑀧𑀲𑁆𑀲𑀢𑀺𑁇 𑀏𑀯𑀁 𑀔𑁄, 𑀪𑀺𑀓𑁆𑀔𑀯𑁂, 𑀧𑀘𑁆𑀘𑀼𑀧𑁆𑀧𑀦𑁆𑀦𑁂 𑀙𑀦𑁆𑀤𑀭𑀸𑀕𑀝𑁆𑀞𑀸𑀦𑀺𑀬𑁂 𑀥𑀫𑁆𑀫𑁂 𑀆𑀭𑀩𑁆𑀪 𑀙𑀦𑁆𑀤𑁄 𑀦 𑀚𑀸𑀬𑀢𑀺𑁇 𑀇𑀫𑀸𑀦𑀺 𑀔𑁄, 𑀪𑀺𑀓𑁆𑀔𑀯𑁂, 𑀢𑀻𑀡𑀺 𑀦𑀺𑀤𑀸𑀦𑀸𑀦𑀺 𑀓𑀫𑁆𑀫𑀸𑀦𑀁 𑀲𑀫𑀼𑀤𑀬𑀸𑀬𑀸”𑀢𑀺𑁇

---

904\. 𑀤𑀲𑀫𑀁𑁇



---

905\. 𑀲𑀫𑁆𑀩𑁄𑀥𑀯𑀕𑁆𑀕𑁄 𑀧𑀞𑀫𑁄𑁇



---

906\. 𑀢𑀲𑁆𑀲𑀼𑀤𑁆𑀤𑀸𑀦𑀁



907\. _𑀧𑀼𑀩𑁆𑀩𑁂𑀯 𑀤𑀼𑀯𑁂 𑀅𑀲𑁆𑀲𑀸𑀤𑀸,_  
_𑀲𑀫𑀡𑁄 𑀭𑀼𑀡𑁆𑀡𑀧𑀜𑁆𑀘𑀫𑀁;_  
_𑀅𑀢𑀺𑀢𑁆𑀢𑀺 𑀤𑁆𑀯𑁂 𑀘 𑀯𑀼𑀢𑁆𑀢𑀸𑀦𑀺,_  
_𑀦𑀺𑀤𑀸𑀦𑀸𑀦𑀺 𑀅𑀧𑀭𑁂 𑀤𑀼𑀯𑁂𑀢𑀺𑁇_  


[Go to previous page (3.1.9 Paṭhamanidānasutta)](3.1.9.md) / [Go to parent page (3.1 Sambodhavagga)](../3.1.md) / [Go to next page (3.2 Āpāyikavagga)](../3.2.md)


