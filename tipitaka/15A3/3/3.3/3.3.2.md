
[Home](/) / [15A3 Tikanipātapāḷi](/tipitaka/15A3.md) / [3 Tatiyapaṇṇāsaka](/tipitaka/15A3/3.md) / [3.3 Kusināravagga](/tipitaka/15A3/3/3.3.md)

# 𑁩𑁇𑁩𑁇𑁨 𑀪𑀡𑁆𑀟𑀦𑀲𑀼𑀢𑁆𑀢

### 𑀢𑀢𑀺𑀬𑀧𑀡𑁆𑀡𑀸𑀲𑀓

### 𑀓𑀼𑀲𑀺𑀦𑀸𑀭𑀯𑀕𑁆𑀕

### 𑀪𑀡𑁆𑀟𑀦𑀲𑀼𑀢𑁆𑀢

(125.)

967\. “𑀬𑀲𑁆𑀲𑀁, 𑀪𑀺𑀓𑁆𑀔𑀯𑁂, 𑀤𑀺𑀲𑀸𑀬𑀁 𑀪𑀺𑀓𑁆𑀔𑀽 𑀪𑀡𑁆𑀟𑀦𑀚𑀸𑀢𑀸 𑀓𑀮𑀳𑀚𑀸𑀢𑀸 𑀯𑀺𑀯𑀸𑀤𑀸𑀧𑀦𑁆𑀦𑀸 𑀅𑀜𑁆𑀜𑀫𑀜𑁆𑀜𑀁 𑀫𑀼𑀔𑀲𑀢𑁆𑀢𑀻𑀳𑀺 𑀯𑀺𑀢𑀼𑀤𑀦𑁆𑀢𑀸 𑀯𑀺𑀳𑀭𑀦𑁆𑀢𑀺, 𑀫𑀦𑀲𑀺 𑀓𑀸𑀢𑀼𑀫𑁆𑀧𑀺 𑀫𑁂 𑀏𑀲𑀸, 𑀪𑀺𑀓𑁆𑀔𑀯𑁂, 𑀤𑀺𑀲𑀸 𑀦 𑀨𑀸𑀲𑀼 𑀳𑁄𑀢𑀺, 𑀧𑀕𑁂𑀯 𑀕𑀦𑁆𑀢𑀼𑀁𑁇 𑀦𑀺𑀝𑁆𑀞𑀫𑁂𑀢𑁆𑀣 𑀕𑀘𑁆𑀙𑀸𑀫𑀺—  ‘𑀅𑀤𑁆𑀥𑀸 𑀢𑁂 𑀆𑀬𑀲𑁆𑀫𑀦𑁆𑀢𑁄 𑀢𑀬𑁄 𑀥𑀫𑁆𑀫𑁂 𑀧𑀚𑀳𑀺𑀁𑀲𑀼, 𑀢𑀬𑁄 𑀥𑀫𑁆𑀫𑁂 𑀩𑀳𑀼𑀮𑀫𑀓𑀁𑀲𑀼𑁇 𑀓𑀢𑀫𑁂 𑀢𑀬𑁄 𑀥𑀫𑁆𑀫𑁂 𑀧𑀚𑀳𑀺𑀁𑀲𑀼? 𑀦𑁂𑀓𑁆𑀔𑀫𑁆𑀫𑀯𑀺𑀢𑀓𑁆𑀓𑀁, 𑀅𑀩𑁆𑀬𑀸𑀧𑀸𑀤𑀯𑀺𑀢𑀓𑁆𑀓𑀁, 𑀅𑀯𑀺𑀳𑀺𑀁𑀲𑀸𑀯𑀺𑀢𑀓𑁆𑀓𑀁—  𑀇𑀫𑁂 𑀢𑀬𑁄 𑀥𑀫𑁆𑀫𑁂 𑀧𑀚𑀳𑀺𑀁𑀲𑀼𑁇 𑀓𑀢𑀫𑁂 𑀢𑀬𑁄 𑀥𑀫𑁆𑀫𑁂 𑀩𑀳𑀼𑀮𑀫𑀓𑀁𑀲𑀼? 𑀓𑀸𑀫𑀯𑀺𑀢𑀓𑁆𑀓𑀁, 𑀩𑁆𑀬𑀸𑀧𑀸𑀤𑀯𑀺𑀢𑀓𑁆𑀓𑀁, 𑀯𑀺𑀳𑀺𑀁𑀲𑀸𑀯𑀺𑀢𑀓𑁆𑀓𑀁—  𑀇𑀫𑁂 𑀢𑀬𑁄 𑀥𑀫𑁆𑀫𑁂 𑀩𑀳𑀼𑀮𑀫𑀓𑀁𑀲𑀼’𑁇 𑀬𑀲𑁆𑀲𑀁, 𑀪𑀺𑀓𑁆𑀔𑀯𑁂, 𑀤𑀺𑀲𑀸𑀬𑀁 𑀪𑀺𑀓𑁆𑀔𑀽 𑀪𑀡𑁆𑀟𑀦𑀚𑀸𑀢𑀸 𑀓𑀮𑀳𑀚𑀸𑀢𑀸 𑀯𑀺𑀯𑀸𑀤𑀸𑀧𑀦𑁆𑀦𑀸 𑀅𑀜𑁆𑀜𑀫𑀜𑁆𑀜𑀁 𑀫𑀼𑀔𑀲𑀢𑁆𑀢𑀻𑀳𑀺 𑀯𑀺𑀢𑀼𑀤𑀦𑁆𑀢𑀸 𑀯𑀺𑀳𑀭𑀦𑁆𑀢𑀺, 𑀫𑀦𑀲𑀺 𑀓𑀸𑀢𑀼𑀫𑁆𑀧𑀺 𑀫𑁂 𑀏𑀲𑀸, 𑀪𑀺𑀓𑁆𑀔𑀯𑁂, 𑀤𑀺𑀲𑀸 𑀦 𑀨𑀸𑀲𑀼 𑀳𑁄𑀢𑀺, 𑀧𑀕𑁂𑀯 𑀕𑀦𑁆𑀢𑀼𑀁𑁇 𑀦𑀺𑀝𑁆𑀞𑀫𑁂𑀢𑁆𑀣 𑀕𑀘𑁆𑀙𑀸𑀫𑀺—  ‘𑀅𑀤𑁆𑀥𑀸 𑀢𑁂 𑀆𑀬𑀲𑁆𑀫𑀦𑁆𑀢𑁄 𑀇𑀫𑁂 𑀢𑀬𑁄 𑀥𑀫𑁆𑀫𑁂 𑀧𑀚𑀳𑀺𑀁𑀲𑀼, 𑀇𑀫𑁂 𑀢𑀬𑁄 𑀥𑀫𑁆𑀫𑁂 𑀩𑀳𑀼𑀮𑀫𑀓𑀁𑀲𑀼’𑁇

968\. 𑀬𑀲𑁆𑀲𑀁 𑀧𑀦, 𑀪𑀺𑀓𑁆𑀔𑀯𑁂, 𑀤𑀺𑀲𑀸𑀬𑀁 𑀪𑀺𑀓𑁆𑀔𑀽 𑀲𑀫𑀕𑁆𑀕𑀸 𑀲𑀫𑁆𑀫𑁄𑀤𑀫𑀸𑀦𑀸 𑀅𑀯𑀺𑀯𑀤𑀫𑀸𑀦𑀸 𑀔𑀻𑀭𑁄𑀤𑀓𑀻𑀪𑀽𑀢𑀸 𑀅𑀜𑁆𑀜𑀫𑀜𑁆𑀜𑀁 𑀧𑀺𑀬𑀘𑀓𑁆𑀔𑀽𑀳𑀺 𑀲𑀫𑁆𑀧𑀲𑁆𑀲𑀦𑁆𑀢𑀸 𑀯𑀺𑀳𑀭𑀦𑁆𑀢𑀺, 𑀕𑀦𑁆𑀢𑀼𑀫𑁆𑀧𑀺 𑀫𑁂 𑀏𑀲𑀸, 𑀪𑀺𑀓𑁆𑀔𑀯𑁂, 𑀤𑀺𑀲𑀸 𑀨𑀸𑀲𑀼 𑀳𑁄𑀢𑀺, 𑀧𑀕𑁂𑀯 𑀫𑀦𑀲𑀺 𑀓𑀸𑀢𑀼𑀁𑁇 𑀦𑀺𑀝𑁆𑀞𑀫𑁂𑀢𑁆𑀣 𑀕𑀘𑁆𑀙𑀸𑀫𑀺—  ‘𑀅𑀤𑁆𑀥𑀸 𑀢𑁂 𑀆𑀬𑀲𑁆𑀫𑀦𑁆𑀢𑁄 𑀢𑀬𑁄 𑀥𑀫𑁆𑀫𑁂 𑀧𑀚𑀳𑀺𑀁𑀲𑀼, 𑀢𑀬𑁄 𑀥𑀫𑁆𑀫𑁂 𑀩𑀳𑀼𑀮𑀫𑀓𑀁𑀲𑀼𑁇 𑀓𑀢𑀫𑁂 𑀢𑀬𑁄 𑀥𑀫𑁆𑀫𑁂 𑀧𑀚𑀳𑀺𑀁𑀲𑀼? 𑀓𑀸𑀫𑀯𑀺𑀢𑀓𑁆𑀓𑀁, 𑀩𑁆𑀬𑀸𑀧𑀸𑀤𑀯𑀺𑀢𑀓𑁆𑀓𑀁, 𑀯𑀺𑀳𑀺𑀁𑀲𑀸𑀯𑀺𑀢𑀓𑁆𑀓𑀁—  𑀇𑀫𑁂 𑀢𑀬𑁄 𑀥𑀫𑁆𑀫𑁂 𑀧𑀚𑀳𑀺𑀁𑀲𑀼𑁇 𑀓𑀢𑀫𑁂 𑀢𑀬𑁄 𑀥𑀫𑁆𑀫𑁂 𑀩𑀳𑀼𑀮𑀫𑀓𑀁𑀲𑀼? 𑀦𑁂𑀓𑁆𑀔𑀫𑁆𑀫𑀯𑀺𑀢𑀓𑁆𑀓𑀁, 𑀅𑀩𑁆𑀬𑀸𑀧𑀸𑀤𑀯𑀺𑀢𑀓𑁆𑀓𑀁, 𑀅𑀯𑀺𑀳𑀺𑀁𑀲𑀸𑀯𑀺𑀢𑀓𑁆𑀓𑀁—  𑀇𑀫𑁂 𑀢𑀬𑁄 𑀥𑀫𑁆𑀫𑁂 𑀩𑀳𑀼𑀮𑀫𑀓𑀁𑀲𑀼’𑁇 𑀬𑀲𑁆𑀲𑀁, 𑀪𑀺𑀓𑁆𑀔𑀯𑁂, 𑀤𑀺𑀲𑀸𑀬𑀁 𑀪𑀺𑀓𑁆𑀔𑀽 𑀲𑀫𑀕𑁆𑀕𑀸 𑀲𑀫𑁆𑀫𑁄𑀤𑀫𑀸𑀦𑀸 𑀅𑀯𑀺𑀯𑀤𑀫𑀸𑀦𑀸 𑀔𑀻𑀭𑁄𑀤𑀓𑀻𑀪𑀽𑀢𑀸 𑀅𑀜𑁆𑀜𑀫𑀜𑁆𑀜𑀁 𑀧𑀺𑀬𑀘𑀓𑁆𑀔𑀽𑀳𑀺 𑀲𑀫𑁆𑀧𑀲𑁆𑀲𑀦𑁆𑀢𑀸 𑀯𑀺𑀳𑀭𑀦𑁆𑀢𑀺, 𑀕𑀦𑁆𑀢𑀼𑀫𑁆𑀧𑀺 𑀫𑁂 𑀏𑀲𑀸, 𑀪𑀺𑀓𑁆𑀔𑀯𑁂, 𑀤𑀺𑀲𑀸 𑀨𑀸𑀲𑀼 𑀳𑁄𑀢𑀺, 𑀧𑀕𑁂𑀯 𑀫𑀦𑀲𑀺 𑀓𑀸𑀢𑀼𑀁𑁇 𑀦𑀺𑀝𑁆𑀞𑀫𑁂𑀢𑁆𑀣 𑀕𑀘𑁆𑀙𑀸𑀫𑀺—  ‘𑀅𑀤𑁆𑀥𑀸 𑀢𑁂 𑀆𑀬𑀲𑁆𑀫𑀦𑁆𑀢𑁄 𑀇𑀫𑁂 𑀢𑀬𑁄 𑀥𑀫𑁆𑀫𑁂 𑀧𑀚𑀳𑀺𑀁𑀲𑀼, 𑀇𑀫𑁂 𑀢𑀬𑁄 𑀥𑀫𑁆𑀫𑁂 𑀩𑀳𑀼𑀮𑀫𑀓𑀁𑀲𑀽’”𑀢𑀺𑁇

---

969\. 𑀤𑀼𑀢𑀺𑀬𑀁𑁇



[Go to previous page (3.3.1 Kusinārasutta)](/tipitaka/15A3/3/3.3/3.3.1.md) / [Go to parent page (3.3 Kusināravagga)](/tipitaka/15A3/3/3.3.md) / [Go to next page (3.3.3 Gotamakacetiyasutta)](/tipitaka/15A3/3/3.3/3.3.3.md)


