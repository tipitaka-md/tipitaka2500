
[Home](/) / [15A3 Tikanipātapāḷi](../../../15A3.md) / [3 Tatiyapaṇṇāsaka](../../3.md) / [3.3 Kusināravagga](../3.3.md)

# 𑁩𑁇𑁩𑁇𑁬 𑀓𑀝𑀼𑀯𑀺𑀬𑀲𑀼𑀢𑁆𑀢

### 𑀢𑀢𑀺𑀬𑀧𑀡𑁆𑀡𑀸𑀲𑀓

### 𑀓𑀼𑀲𑀺𑀦𑀸𑀭𑀯𑀕𑁆𑀕

### 𑀓𑀝𑀼𑀯𑀺𑀬𑀲𑀼𑀢𑁆𑀢

(129.)

988\. 𑀏𑀓𑀁 𑀲𑀫𑀬𑀁 𑀪𑀕𑀯𑀸 𑀩𑀸𑀭𑀸𑀡𑀲𑀺𑀬𑀁 𑀯𑀺𑀳𑀭𑀢𑀺 𑀇𑀲𑀺𑀧𑀢𑀦𑁂 𑀫𑀺𑀕𑀤𑀸𑀬𑁂𑁇 𑀅𑀣 𑀔𑁄 𑀪𑀕𑀯𑀸 𑀧𑀼𑀩𑁆𑀩𑀡𑁆𑀳𑀲𑀫𑀬𑀁 𑀦𑀺𑀯𑀸𑀲𑁂𑀢𑁆𑀯𑀸 𑀧𑀢𑁆𑀢𑀘𑀻𑀯𑀭𑀫𑀸𑀤𑀸𑀬 𑀩𑀸𑀭𑀸𑀡𑀲𑀺𑀁 𑀧𑀺𑀡𑁆𑀟𑀸𑀬 𑀧𑀸𑀯𑀺𑀲𑀺𑁇 𑀅𑀤𑁆𑀤𑀲𑀸 𑀔𑁄 𑀪𑀕𑀯𑀸 𑀕𑁄𑀬𑁄𑀕𑀧𑀺𑀮𑀓𑁆𑀔𑀲𑁆𑀫𑀺𑀁 𑀧𑀺𑀡𑁆𑀟𑀸𑀬 𑀘𑀭𑀫𑀸𑀦𑁄 𑀅𑀜𑁆𑀜𑀢𑀭𑀁 𑀪𑀺𑀓𑁆𑀔𑀼𑀁 𑀭𑀺𑀢𑁆𑀢𑀲𑁆𑀲𑀸𑀤𑀁 𑀩𑀸𑀳𑀺𑀭𑀲𑁆𑀲𑀸𑀤𑀁 𑀫𑀼𑀝𑁆𑀞𑀲𑁆𑀲𑀢𑀺𑀁 𑀅𑀲𑀫𑁆𑀧𑀚𑀸𑀦𑀁 𑀅𑀲𑀫𑀸𑀳𑀺𑀢𑀁 𑀯𑀺𑀩𑁆𑀪𑀦𑁆𑀢𑀘𑀺𑀢𑁆𑀢𑀁 𑀧𑀸𑀓𑀢𑀺𑀦𑁆𑀤𑁆𑀭𑀺𑀬𑀁𑁇 𑀤𑀺𑀲𑁆𑀯𑀸 𑀢𑀁 𑀪𑀺𑀓𑁆𑀔𑀼𑀁 𑀏𑀢𑀤𑀯𑁄𑀘—

989\. “𑀫𑀸 𑀔𑁄 𑀢𑁆𑀯𑀁, 𑀪𑀺𑀓𑁆𑀔𑀼, 𑀅𑀢𑁆𑀢𑀸𑀦𑀁 𑀓𑀝𑀼𑀯𑀺𑀬𑀫𑀓𑀸𑀲𑀺𑁇 𑀢𑀁 𑀯𑀢, 𑀪𑀺𑀓𑁆𑀔𑀼, 𑀓𑀝𑀼𑀯𑀺𑀬𑀓𑀢𑀁 𑀅𑀢𑁆𑀢𑀸𑀦𑀁 𑀆𑀫𑀕𑀦𑁆𑀥𑁂𑀦 𑀅𑀯𑀲𑁆𑀲𑀼𑀢𑀁 𑀫𑀓𑁆𑀔𑀺𑀓𑀸 𑀦𑀸𑀦𑀼𑀧𑀢𑀺𑀲𑁆𑀲𑀦𑁆𑀢𑀺 𑀦𑀸𑀦𑁆𑀯𑀸𑀲𑁆𑀲𑀯𑀺𑀲𑁆𑀲𑀦𑁆𑀢𑀻𑀢𑀺, 𑀦𑁂𑀢𑀁 𑀞𑀸𑀦𑀁 𑀯𑀺𑀚𑁆𑀚𑀢𑀻”𑀢𑀺𑁇 𑀅𑀣 𑀔𑁄 𑀲𑁄 𑀪𑀺𑀓𑁆𑀔𑀼 𑀪𑀕𑀯𑀢𑀸 𑀇𑀫𑀺𑀦𑀸 𑀑𑀯𑀸𑀤𑁂𑀦 𑀑𑀯𑀤𑀺𑀢𑁄 𑀲𑀁𑀯𑁂𑀕𑀫𑀸𑀧𑀸𑀤𑀺𑁇 𑀅𑀣 𑀔𑁄 𑀪𑀕𑀯𑀸 𑀩𑀸𑀭𑀸𑀡𑀲𑀺𑀬𑀁 𑀧𑀺𑀡𑁆𑀟𑀸𑀬 𑀘𑀭𑀺𑀢𑁆𑀯𑀸 𑀧𑀘𑁆𑀙𑀸𑀪𑀢𑁆𑀢𑀁 𑀧𑀺𑀡𑁆𑀟𑀧𑀸𑀢𑀧𑀝𑀺𑀓𑁆𑀓𑀦𑁆𑀢𑁄 𑀪𑀺𑀓𑁆𑀔𑀽 𑀆𑀫𑀦𑁆𑀢𑁂𑀲𑀺—

990\. “𑀇𑀥𑀸𑀳𑀁, 𑀪𑀺𑀓𑁆𑀔𑀯𑁂, 𑀧𑀼𑀩𑁆𑀩𑀡𑁆𑀳𑀲𑀫𑀬𑀁 𑀦𑀺𑀯𑀸𑀲𑁂𑀢𑁆𑀯𑀸 𑀧𑀢𑁆𑀢𑀘𑀻𑀯𑀭𑀫𑀸𑀤𑀸𑀬 𑀩𑀸𑀭𑀸𑀡𑀲𑀺𑀁 𑀧𑀺𑀡𑁆𑀟𑀸𑀬 𑀧𑀸𑀯𑀺𑀲𑀺𑀁𑁇 𑀅𑀤𑁆𑀤𑀲𑀁 𑀔𑁄 𑀅𑀳𑀁, 𑀪𑀺𑀓𑁆𑀔𑀯𑁂, 𑀕𑁄𑀬𑁄𑀕𑀧𑀺𑀮𑀓𑁆𑀔𑀲𑁆𑀫𑀺𑀁 𑀧𑀺𑀡𑁆𑀟𑀸𑀬 𑀘𑀭𑀫𑀸𑀦𑁄 𑀅𑀜𑁆𑀜𑀢𑀭𑀁 𑀪𑀺𑀓𑁆𑀔𑀼𑀁 𑀭𑀺𑀢𑁆𑀢𑀲𑁆𑀲𑀸𑀤𑀁 𑀩𑀸𑀳𑀺𑀭𑀲𑁆𑀲𑀸𑀤𑀁 𑀫𑀼𑀝𑁆𑀞𑀲𑁆𑀲𑀢𑀺𑀁 𑀅𑀲𑀫𑁆𑀧𑀚𑀸𑀦𑀁 𑀅𑀲𑀫𑀸𑀳𑀺𑀢𑀁 𑀯𑀺𑀩𑁆𑀪𑀦𑁆𑀢𑀘𑀺𑀢𑁆𑀢𑀁 𑀧𑀸𑀓𑀢𑀺𑀦𑁆𑀤𑁆𑀭𑀺𑀬𑀁𑁇 𑀤𑀺𑀲𑁆𑀯𑀸 𑀢𑀁 𑀪𑀺𑀓𑁆𑀔𑀼𑀁 𑀏𑀢𑀤𑀯𑁄𑀘𑀁—

991\. ‘𑀫𑀸 𑀔𑁄 𑀢𑁆𑀯𑀁, 𑀪𑀺𑀓𑁆𑀔𑀼, 𑀅𑀢𑁆𑀢𑀸𑀦𑀁 𑀓𑀝𑀼𑀯𑀺𑀬𑀫𑀓𑀸𑀲𑀺𑁇 𑀢𑀁 𑀯𑀢 𑀪𑀺𑀓𑁆𑀔𑀼 𑀓𑀝𑀼𑀯𑀺𑀬𑀓𑀢𑀁 𑀅𑀢𑁆𑀢𑀸𑀦𑀁 𑀆𑀫𑀕𑀦𑁆𑀥𑁂𑀦 𑀅𑀯𑀲𑁆𑀲𑀼𑀢𑀁 𑀫𑀓𑁆𑀔𑀺𑀓𑀸 𑀦𑀸𑀦𑀼𑀧𑀢𑀺𑀲𑁆𑀲𑀦𑁆𑀢𑀺 𑀦𑀸𑀦𑁆𑀯𑀸𑀲𑁆𑀲𑀯𑀺𑀲𑁆𑀲𑀦𑁆𑀢𑀻𑀢𑀺, 𑀦𑁂𑀢𑀁 𑀞𑀸𑀦𑀁 𑀯𑀺𑀚𑁆𑀚𑀢𑀻’𑀢𑀺𑁇 𑀅𑀣 𑀔𑁄, 𑀪𑀺𑀓𑁆𑀔𑀯𑁂, 𑀲𑁄 𑀪𑀺𑀓𑁆𑀔𑀼 𑀫𑀬𑀸 𑀇𑀫𑀺𑀦𑀸 𑀑𑀯𑀸𑀤𑁂𑀦 𑀑𑀯𑀤𑀺𑀢𑁄 𑀲𑀁𑀯𑁂𑀕𑀫𑀸𑀧𑀸𑀤𑀻”𑀢𑀺𑁇 𑀏𑀯𑀁 𑀯𑀼𑀢𑁆𑀢𑁂, 𑀅𑀜𑁆𑀜𑀢𑀭𑁄 𑀪𑀺𑀓𑁆𑀔𑀼 𑀪𑀕𑀯𑀦𑁆𑀢𑀁 𑀏𑀢𑀤𑀯𑁄𑀘—  “𑀓𑀺𑀁 𑀦𑀼 𑀔𑁄, 𑀪𑀦𑁆𑀢𑁂, 𑀓𑀝𑀼𑀯𑀺𑀬𑀁? 𑀓𑁄 𑀆𑀫𑀕𑀦𑁆𑀥𑁄? 𑀓𑀸 𑀫𑀓𑁆𑀔𑀺𑀓𑀸”𑀢𑀺?

992\. “𑀅𑀪𑀺𑀚𑁆𑀛𑀸 𑀔𑁄, 𑀪𑀺𑀓𑁆𑀔𑀼, 𑀓𑀝𑀼𑀯𑀺𑀬𑀁; 𑀩𑁆𑀬𑀸𑀧𑀸𑀤𑁄 𑀆𑀫𑀕𑀦𑁆𑀥𑁄; 𑀧𑀸𑀧𑀓𑀸 𑀅𑀓𑀼𑀲𑀮𑀸 𑀯𑀺𑀢𑀓𑁆𑀓𑀸 𑀫𑀓𑁆𑀔𑀺𑀓𑀸𑁇 𑀢𑀁 𑀯𑀢, 𑀪𑀺𑀓𑁆𑀔𑀼, 𑀓𑀝𑀼𑀯𑀺𑀬𑀓𑀢𑀁 𑀅𑀢𑁆𑀢𑀸𑀦𑀁 𑀆𑀫𑀕𑀦𑁆𑀥𑁂𑀦 𑀅𑀯𑀲𑁆𑀲𑀼𑀢𑀁 𑀫𑀓𑁆𑀔𑀺𑀓𑀸 𑀦𑀸𑀦𑀼𑀧𑀢𑀺𑀲𑁆𑀲𑀦𑁆𑀢𑀺 𑀦𑀸𑀦𑁆𑀯𑀸𑀲𑁆𑀲𑀯𑀺𑀲𑁆𑀲𑀦𑁆𑀢𑀻𑀢𑀺, 𑀦𑁂𑀢𑀁 𑀞𑀸𑀦𑀁 𑀯𑀺𑀚𑁆𑀚𑀢𑀻𑀢𑀺𑁇

993\. _𑀅𑀕𑀼𑀢𑁆𑀢𑀁 𑀘𑀓𑁆𑀔𑀼𑀲𑁄𑀢𑀲𑁆𑀫𑀺𑀁,_  
_𑀇𑀦𑁆𑀤𑁆𑀭𑀺𑀬𑁂𑀲𑀼 𑀅𑀲𑀁𑀯𑀼𑀢𑀁;_  
_𑀫𑀓𑁆𑀔𑀺𑀓𑀸𑀦𑀼𑀧𑀢𑀺𑀲𑁆𑀲𑀦𑁆𑀢𑀺,_  
_𑀲𑀗𑁆𑀓𑀧𑁆𑀧𑀸 𑀭𑀸𑀕𑀦𑀺𑀲𑁆𑀲𑀺𑀢𑀸𑁇_  


994\. _𑀓𑀝𑀼𑀯𑀺𑀬𑀓𑀢𑁄 𑀪𑀺𑀓𑁆𑀔𑀼,_  
_𑀆𑀫𑀕𑀦𑁆𑀥𑁂 𑀅𑀯𑀲𑁆𑀲𑀼𑀢𑁄;_  
_𑀆𑀭𑀓𑀸 𑀳𑁄𑀢𑀺 𑀦𑀺𑀩𑁆𑀩𑀸𑀦𑀸,_  
_𑀯𑀺𑀖𑀸𑀢𑀲𑁆𑀲𑁂𑀯 𑀪𑀸𑀕𑀯𑀸𑁇_  


995\. _𑀕𑀸𑀫𑁂 𑀯𑀸 𑀬𑀤𑀺 𑀯𑀸𑀭𑀜𑁆𑀜𑁂,_  
_𑀅𑀮𑀤𑁆𑀥𑀸 𑀲𑀫𑀣𑀫𑀢𑁆𑀢𑀦𑁄;_  
_𑀧𑀭𑁂𑀢𑀺 𑀩𑀸𑀮𑁄 𑀤𑀼𑀫𑁆𑀫𑁂𑀥𑁄,_  
_𑀫𑀓𑁆𑀔𑀺𑀓𑀸𑀳𑀺 𑀧𑀼𑀭𑀓𑁆𑀔𑀢𑁄𑁇_  


996\. _𑀬𑁂 𑀘 𑀲𑀻𑀮𑁂𑀦 𑀲𑀫𑁆𑀧𑀦𑁆𑀦𑀸,_  
_𑀧𑀜𑁆𑀜𑀸𑀬𑀽𑀧𑀲𑀫𑁂𑀭𑀢𑀸;_  
_𑀉𑀧𑀲𑀦𑁆𑀢𑀸 𑀲𑀼𑀔𑀁 𑀲𑁂𑀦𑁆𑀢𑀺,_  
_𑀦𑀸𑀲𑀬𑀺𑀢𑁆𑀯𑀸𑀦 𑀫𑀓𑁆𑀔𑀺𑀓𑀸”𑀢𑀺𑁇_  


---

997\. 𑀙𑀝𑁆𑀞𑀁𑁇



[Go to previous page (3.3.5 Hatthakasutta)](3.3.5.md) / [Go to parent page (3.3 Kusināravagga)](../3.3.md) / [Go to next page (3.3.7 Paṭhamaanuruddhasutta)](3.3.7.md)


