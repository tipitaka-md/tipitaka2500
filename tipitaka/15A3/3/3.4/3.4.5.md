
[Home](/) / [15A3 Tikanipātapāḷi](../...md) / [3 Tatiyapaṇṇāsaka](...md) / [3.4 Yodhājīvavagga](../15A3/3/3.4.md)

# 𑁩𑁇𑁪𑁇𑁫 𑀓𑁂𑀲𑀓𑀫𑁆𑀩𑀮𑀲𑀼𑀢𑁆𑀢

* 𑀢𑀢𑀺𑀬𑀧𑀡𑁆𑀡𑀸𑀲𑀓

* 𑀬𑁄𑀥𑀸𑀚𑀻𑀯𑀯𑀕𑁆𑀕

* 𑀓𑁂𑀲𑀓𑀫𑁆𑀩𑀮𑀲𑀼𑀢𑁆𑀢

(138.)

1026\. “𑀲𑁂𑀬𑁆𑀬𑀣𑀸𑀧𑀺, 𑀪𑀺𑀓𑁆𑀔𑀯𑁂, 𑀬𑀸𑀦𑀺 𑀓𑀸𑀦𑀺𑀘𑀺 𑀢𑀦𑁆𑀢𑀸𑀯𑀼𑀢𑀸𑀦𑀁 𑀯𑀢𑁆𑀣𑀸𑀦𑀁, 𑀓𑁂𑀲𑀓𑀫𑁆𑀩𑀮𑁄 𑀢𑁂𑀲𑀁 𑀧𑀝𑀺𑀓𑀺𑀝𑁆𑀞𑁄 𑀅𑀓𑁆𑀔𑀸𑀬𑀢𑀺𑁇 𑀓𑁂𑀲𑀓𑀫𑁆𑀩𑀮𑁄, 𑀪𑀺𑀓𑁆𑀔𑀯𑁂, 𑀲𑀻𑀢𑁂 𑀲𑀻𑀢𑁄, 𑀉𑀡𑁆𑀳𑁂 𑀉𑀡𑁆𑀳𑁄, 𑀤𑀼𑀩𑁆𑀩𑀡𑁆𑀡𑁄, 𑀤𑀼𑀕𑁆𑀕𑀦𑁆𑀥𑁄, 𑀤𑀼𑀓𑁆𑀔𑀲𑀫𑁆𑀨𑀲𑁆𑀲𑁄𑁇 𑀏𑀯𑀫𑁂𑀯𑀁 𑀔𑁄, 𑀪𑀺𑀓𑁆𑀔𑀯𑁂, 𑀬𑀸𑀦𑀺 𑀓𑀸𑀦𑀺𑀘𑀺 𑀧𑀼𑀣𑀼𑀲𑀫𑀡𑀩𑁆𑀭𑀸𑀳𑁆𑀫𑀡𑀯𑀸𑀤𑀸𑀦𑀁 𑀫𑀓𑁆𑀔𑀮𑀺𑀯𑀸𑀤𑁄 𑀢𑁂𑀲𑀁 𑀧𑀝𑀺𑀓𑀺𑀝𑁆𑀞𑁄 𑀅𑀓𑁆𑀔𑀸𑀬𑀢𑀺𑁇

1027\. 𑀫𑀓𑁆𑀔𑀮𑀺, 𑀪𑀺𑀓𑁆𑀔𑀯𑁂, 𑀫𑁄𑀖𑀧𑀼𑀭𑀺𑀲𑁄 𑀏𑀯𑀁𑀯𑀸𑀤𑀻 𑀏𑀯𑀁𑀤𑀺𑀝𑁆𑀞𑀺—  ‘𑀦𑀢𑁆𑀣𑀺 𑀓𑀫𑁆𑀫𑀁, 𑀦𑀢𑁆𑀣𑀺 𑀓𑀺𑀭𑀺𑀬𑀁, 𑀦𑀢𑁆𑀣𑀺 𑀯𑀻𑀭𑀺𑀬𑀦𑁆’𑀢𑀺𑁇 𑀬𑁂𑀧𑀺 𑀢𑁂, 𑀪𑀺𑀓𑁆𑀔𑀯𑁂, 𑀅𑀳𑁂𑀲𑀼𑀁 𑀅𑀢𑀻𑀢𑀫𑀤𑁆𑀥𑀸𑀦𑀁 𑀅𑀭𑀳𑀦𑁆𑀢𑁄 𑀲𑀫𑁆𑀫𑀸𑀲𑀫𑁆𑀩𑀼𑀤𑁆𑀥𑀸, 𑀢𑁂𑀧𑀺 𑀪𑀕𑀯𑀦𑁆𑀢𑁄 𑀓𑀫𑁆𑀫𑀯𑀸𑀤𑀸 𑀘𑁂𑀯 𑀅𑀳𑁂𑀲𑀼𑀁 𑀓𑀺𑀭𑀺𑀬𑀯𑀸𑀤𑀸 𑀘 𑀯𑀻𑀭𑀺𑀬𑀯𑀸𑀤𑀸 𑀘𑁇 𑀢𑁂𑀧𑀺, 𑀪𑀺𑀓𑁆𑀔𑀯𑁂, 𑀫𑀓𑁆𑀔𑀮𑀺 𑀫𑁄𑀖𑀧𑀼𑀭𑀺𑀲𑁄 𑀧𑀝𑀺𑀩𑀸𑀳𑀢𑀺—  ‘𑀦𑀢𑁆𑀣𑀺 𑀓𑀫𑁆𑀫𑀁, 𑀦𑀢𑁆𑀣𑀺 𑀓𑀺𑀭𑀺𑀬𑀁, 𑀦𑀢𑁆𑀣𑀺 𑀯𑀻𑀭𑀺𑀬𑀦𑁆’𑀢𑀺𑁇 𑀬𑁂𑀧𑀺 𑀢𑁂, 𑀪𑀺𑀓𑁆𑀔𑀯𑁂, 𑀪𑀯𑀺𑀲𑁆𑀲𑀦𑁆𑀢𑀺 𑀅𑀦𑀸𑀕𑀢𑀫𑀤𑁆𑀥𑀸𑀦𑀁 𑀅𑀭𑀳𑀦𑁆𑀢𑁄 𑀲𑀫𑁆𑀫𑀸𑀲𑀫𑁆𑀩𑀼𑀤𑁆𑀥𑀸, 𑀢𑁂𑀧𑀺 𑀪𑀕𑀯𑀦𑁆𑀢𑁄 𑀓𑀫𑁆𑀫𑀯𑀸𑀤𑀸 𑀘𑁂𑀯 𑀪𑀯𑀺𑀲𑁆𑀲𑀦𑁆𑀢𑀺 𑀓𑀺𑀭𑀺𑀬𑀯𑀸𑀤𑀸 𑀘 𑀯𑀻𑀭𑀺𑀬𑀯𑀸𑀤𑀸 𑀘𑁇 𑀢𑁂𑀧𑀺, 𑀪𑀺𑀓𑁆𑀔𑀯𑁂, 𑀫𑀓𑁆𑀔𑀮𑀺 𑀫𑁄𑀖𑀧𑀼𑀭𑀺𑀲𑁄 𑀧𑀝𑀺𑀩𑀸𑀳𑀢𑀺—  ‘𑀦𑀢𑁆𑀣𑀺 𑀓𑀫𑁆𑀫𑀁, 𑀦𑀢𑁆𑀣𑀺 𑀓𑀺𑀭𑀺𑀬𑀁, 𑀦𑀢𑁆𑀣𑀺 𑀯𑀻𑀭𑀺𑀬𑀦𑁆’𑀢𑀺𑁇 𑀅𑀳𑀫𑁆𑀧𑀺, 𑀪𑀺𑀓𑁆𑀔𑀯𑁂, 𑀏𑀢𑀭𑀳𑀺 𑀅𑀭𑀳𑀁 𑀲𑀫𑁆𑀫𑀸𑀲𑀫𑁆𑀩𑀼𑀤𑁆𑀥𑁄 𑀓𑀫𑁆𑀫𑀯𑀸𑀤𑁄 𑀘𑁂𑀯 𑀓𑀺𑀭𑀺𑀬𑀯𑀸𑀤𑁄 𑀘 𑀯𑀻𑀭𑀺𑀬𑀯𑀸𑀤𑁄 𑀘𑁇 𑀫𑀫𑁆𑀧𑀺, 𑀪𑀺𑀓𑁆𑀔𑀯𑁂, 𑀫𑀓𑁆𑀔𑀮𑀺 𑀫𑁄𑀖𑀧𑀼𑀭𑀺𑀲𑁄 𑀧𑀝𑀺𑀩𑀸𑀳𑀢𑀺—  ‘𑀦𑀢𑁆𑀣𑀺 𑀓𑀫𑁆𑀫𑀁, 𑀦𑀢𑁆𑀣𑀺 𑀓𑀺𑀭𑀺𑀬𑀁, 𑀦𑀢𑁆𑀣𑀺 𑀯𑀻𑀭𑀺𑀬𑀦𑁆’𑀢𑀺𑁇

1028\. 𑀲𑁂𑀬𑁆𑀬𑀣𑀸𑀧𑀺, 𑀪𑀺𑀓𑁆𑀔𑀯𑁂, 𑀦𑀤𑀻𑀫𑀼𑀔𑁂 𑀔𑀺𑀧𑁆𑀧𑀁 𑀉𑀟𑁆𑀟𑁂𑀬𑁆𑀬 𑀩𑀳𑀽𑀦𑀁 𑀫𑀘𑁆𑀙𑀸𑀦𑀁 𑀅𑀳𑀺𑀢𑀸𑀬 𑀤𑀼𑀓𑁆𑀔𑀸𑀬 𑀅𑀦𑀬𑀸𑀬 𑀩𑁆𑀬𑀲𑀦𑀸𑀬; 𑀏𑀯𑀫𑁂𑀯𑀁 𑀔𑁄, 𑀪𑀺𑀓𑁆𑀔𑀯𑁂, 𑀫𑀓𑁆𑀔𑀮𑀺 𑀫𑁄𑀖𑀧𑀼𑀭𑀺𑀲𑁄 𑀫𑀦𑀼𑀲𑁆𑀲𑀔𑀺𑀧𑁆𑀧𑀁 𑀫𑀜𑁆𑀜𑁂 𑀮𑁄𑀓𑁂 𑀉𑀧𑁆𑀧𑀦𑁆𑀦𑁄 𑀩𑀳𑀽𑀦𑀁 𑀲𑀢𑁆𑀢𑀸𑀦𑀁 𑀅𑀳𑀺𑀢𑀸𑀬 𑀤𑀼𑀓𑁆𑀔𑀸𑀬 𑀅𑀦𑀬𑀸𑀬 𑀩𑁆𑀬𑀲𑀦𑀸𑀬𑀸”𑀢𑀺𑁇

---

1029\. 𑀧𑀜𑁆𑀘𑀫𑀁𑁇



[Go to previous page (3.4.4 Uppādāsutta)](3.4.4.md) / [Go to parent page (3.4 Yodhājīvavagga)](../15A3/3/3.4.md) / [Go to next page (3.4.6 Sampadāsutta)](3.4.6.md)


