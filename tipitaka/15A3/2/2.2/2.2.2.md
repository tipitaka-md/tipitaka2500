
[Home](/) / [15A3 Tikanipātapāḷi](../...md) / [2 Dutiyapaṇṇāsaka](...md) / [2.2 Mahāvagga](../15A3/2/2.2.md)

# 𑁨𑁇𑁨𑁇𑁨 𑀪𑀬𑀲𑀼𑀢𑁆𑀢

* 𑀤𑀼𑀢𑀺𑀬𑀧𑀡𑁆𑀡𑀸𑀲𑀓

* 𑀫𑀳𑀸𑀯𑀕𑁆𑀕

* 𑀪𑀬𑀲𑀼𑀢𑁆𑀢

(63.)

436\. “𑀢𑀻𑀡𑀺𑀫𑀸𑀦𑀺, 𑀪𑀺𑀓𑁆𑀔𑀯𑁂, 𑀅𑀫𑀸𑀢𑀸𑀧𑀼𑀢𑁆𑀢𑀺𑀓𑀸𑀦𑀺 𑀪𑀬𑀸𑀦𑀻𑀢𑀺 𑀅𑀲𑁆𑀲𑀼𑀢𑀯𑀸 𑀧𑀼𑀣𑀼𑀚𑁆𑀚𑀦𑁄 𑀪𑀸𑀲𑀢𑀺𑁇 𑀓𑀢𑀫𑀸𑀦𑀺 𑀢𑀻𑀡𑀺? 𑀳𑁄𑀢𑀺 𑀲𑁄, 𑀪𑀺𑀓𑁆𑀔𑀯𑁂, 𑀲𑀫𑀬𑁄 𑀬𑀁 𑀫𑀳𑀸𑀅𑀕𑁆𑀕𑀺𑀟𑀸𑀳𑁄 𑀯𑀼𑀝𑁆𑀞𑀸𑀢𑀺𑁇 𑀫𑀳𑀸𑀅𑀕𑁆𑀕𑀺𑀟𑀸𑀳𑁂 𑀔𑁄 𑀧𑀦, 𑀪𑀺𑀓𑁆𑀔𑀯𑁂, 𑀯𑀼𑀝𑁆𑀞𑀺𑀢𑁂 𑀢𑁂𑀦 𑀕𑀸𑀫𑀸𑀧𑀺 𑀟𑀬𑁆𑀳𑀦𑁆𑀢𑀺 𑀦𑀺𑀕𑀫𑀸𑀧𑀺 𑀟𑀬𑁆𑀳𑀦𑁆𑀢𑀺 𑀦𑀕𑀭𑀸𑀧𑀺 𑀟𑀬𑁆𑀳𑀦𑁆𑀢𑀺𑁇 𑀕𑀸𑀫𑁂𑀲𑀼𑀧𑀺 𑀟𑀬𑁆𑀳𑀫𑀸𑀦𑁂𑀲𑀼 𑀦𑀺𑀕𑀫𑁂𑀲𑀼𑀧𑀺 𑀟𑀬𑁆𑀳𑀫𑀸𑀦𑁂𑀲𑀼 𑀦𑀕𑀭𑁂𑀲𑀼𑀧𑀺 𑀟𑀬𑁆𑀳𑀫𑀸𑀦𑁂𑀲𑀼 𑀢𑀢𑁆𑀣 𑀫𑀸𑀢𑀸𑀧𑀺 𑀧𑀼𑀢𑁆𑀢𑀁 𑀦𑀧𑁆𑀧𑀝𑀺𑀮𑀪𑀢𑀺, 𑀧𑀼𑀢𑁆𑀢𑁄𑀧𑀺 𑀫𑀸𑀢𑀭𑀁 𑀦𑀧𑁆𑀧𑀝𑀺𑀮𑀪𑀢𑀺𑁇 𑀇𑀤𑀁, 𑀪𑀺𑀓𑁆𑀔𑀯𑁂, 𑀧𑀞𑀫𑀁 𑀅𑀫𑀸𑀢𑀸𑀧𑀼𑀢𑁆𑀢𑀺𑀓𑀁 𑀪𑀬𑀦𑁆𑀢𑀺 𑀅𑀲𑁆𑀲𑀼𑀢𑀯𑀸 𑀧𑀼𑀣𑀼𑀚𑁆𑀚𑀦𑁄 𑀪𑀸𑀲𑀢𑀺𑁇

437\. 𑀧𑀼𑀦 𑀘𑀧𑀭𑀁, 𑀪𑀺𑀓𑁆𑀔𑀯𑁂, 𑀳𑁄𑀢𑀺 𑀲𑁄 𑀲𑀫𑀬𑁄 𑀬𑀁 𑀫𑀳𑀸𑀫𑁂𑀖𑁄 𑀯𑀼𑀝𑁆𑀞𑀸𑀢𑀺𑁇 𑀫𑀳𑀸𑀫𑁂𑀖𑁂 𑀔𑁄 𑀧𑀦, 𑀪𑀺𑀓𑁆𑀔𑀯𑁂, 𑀯𑀼𑀝𑁆𑀞𑀺𑀢𑁂 𑀫𑀳𑀸𑀉𑀤𑀓𑀯𑀸𑀳𑀓𑁄 𑀲𑀜𑁆𑀚𑀸𑀬𑀢𑀺𑁇 𑀫𑀳𑀸𑀉𑀤𑀓𑀯𑀸𑀳𑀓𑁂 𑀔𑁄 𑀧𑀦, 𑀪𑀺𑀓𑁆𑀔𑀯𑁂, 𑀲𑀜𑁆𑀚𑀸𑀬𑀦𑁆𑀢𑁂 𑀢𑁂𑀦 𑀕𑀸𑀫𑀸𑀧𑀺 𑀯𑀼𑀬𑁆𑀳𑀦𑁆𑀢𑀺 𑀦𑀺𑀕𑀫𑀸𑀧𑀺 𑀯𑀼𑀬𑁆𑀳𑀦𑁆𑀢𑀺 𑀦𑀕𑀭𑀸𑀧𑀺 𑀯𑀼𑀬𑁆𑀳𑀦𑁆𑀢𑀺𑁇 𑀕𑀸𑀫𑁂𑀲𑀼𑀧𑀺 𑀯𑀼𑀬𑁆𑀳𑀫𑀸𑀦𑁂𑀲𑀼 𑀦𑀺𑀕𑀫𑁂𑀲𑀼𑀧𑀺 𑀯𑀼𑀬𑁆𑀳𑀫𑀸𑀦𑁂𑀲𑀼 𑀦𑀕𑀭𑁂𑀲𑀼𑀧𑀺 𑀯𑀼𑀬𑁆𑀳𑀫𑀸𑀦𑁂𑀲𑀼 𑀢𑀢𑁆𑀣 𑀫𑀸𑀢𑀸𑀧𑀺 𑀧𑀼𑀢𑁆𑀢𑀁 𑀦𑀧𑁆𑀧𑀝𑀺𑀮𑀪𑀢𑀺, 𑀧𑀼𑀢𑁆𑀢𑁄𑀧𑀺 𑀫𑀸𑀢𑀭𑀁 𑀦𑀧𑁆𑀧𑀝𑀺𑀮𑀪𑀢𑀺𑁇 𑀇𑀤𑀁, 𑀪𑀺𑀓𑁆𑀔𑀯𑁂, 𑀤𑀼𑀢𑀺𑀬𑀁 𑀅𑀫𑀸𑀢𑀸𑀧𑀼𑀢𑁆𑀢𑀺𑀓𑀁 𑀪𑀬𑀦𑁆𑀢𑀺 𑀅𑀲𑁆𑀲𑀼𑀢𑀯𑀸 𑀧𑀼𑀣𑀼𑀚𑁆𑀚𑀦𑁄 𑀪𑀸𑀲𑀢𑀺𑁇

438\. 𑀧𑀼𑀦 𑀘𑀧𑀭𑀁, 𑀪𑀺𑀓𑁆𑀔𑀯𑁂, 𑀳𑁄𑀢𑀺 𑀲𑁄 𑀲𑀫𑀬𑁄 𑀬𑀁 𑀪𑀬𑀁 𑀳𑁄𑀢𑀺 𑀅𑀝𑀯𑀺𑀲𑀗𑁆𑀓𑁄𑀧𑁄, 𑀘𑀓𑁆𑀓𑀲𑀫𑀸𑀭𑀼𑀍𑀳𑀸 𑀚𑀸𑀦𑀧𑀤𑀸 𑀧𑀭𑀺𑀬𑀸𑀬𑀦𑁆𑀢𑀺𑁇 𑀪𑀬𑁂 𑀔𑁄 𑀧𑀦, 𑀪𑀺𑀓𑁆𑀔𑀯𑁂, 𑀲𑀢𑀺 𑀅𑀝𑀯𑀺𑀲𑀗𑁆𑀓𑁄𑀧𑁂 𑀘𑀓𑁆𑀓𑀲𑀫𑀸𑀭𑀼𑀍𑀳𑁂𑀲𑀼 𑀚𑀸𑀦𑀧𑀤𑁂𑀲𑀼 𑀧𑀭𑀺𑀬𑀸𑀬𑀦𑁆𑀢𑁂𑀲𑀼 𑀢𑀢𑁆𑀣 𑀫𑀸𑀢𑀸𑀧𑀺 𑀧𑀼𑀢𑁆𑀢𑀁 𑀦𑀧𑁆𑀧𑀝𑀺𑀮𑀪𑀢𑀺, 𑀧𑀼𑀢𑁆𑀢𑁄𑀧𑀺 𑀫𑀸𑀢𑀭𑀁 𑀦𑀧𑁆𑀧𑀝𑀺𑀮𑀪𑀢𑀺𑁇 𑀇𑀤𑀁, 𑀪𑀺𑀓𑁆𑀔𑀯𑁂, 𑀢𑀢𑀺𑀬𑀁 𑀅𑀫𑀸𑀢𑀸𑀧𑀼𑀢𑁆𑀢𑀺𑀓𑀁 𑀪𑀬𑀦𑁆𑀢𑀺 𑀅𑀲𑁆𑀲𑀼𑀢𑀯𑀸 𑀧𑀼𑀣𑀼𑀚𑁆𑀚𑀦𑁄 𑀪𑀸𑀲𑀢𑀺𑁇 𑀇𑀫𑀸𑀦𑀺 𑀔𑁄, 𑀪𑀺𑀓𑁆𑀔𑀯𑁂, 𑀢𑀻𑀡𑀺 𑀅𑀫𑀸𑀢𑀸𑀧𑀼𑀢𑁆𑀢𑀺𑀓𑀸𑀦𑀺 𑀪𑀬𑀸𑀦𑀻𑀢𑀺 𑀅𑀲𑁆𑀲𑀼𑀢𑀯𑀸 𑀧𑀼𑀣𑀼𑀚𑁆𑀚𑀦𑁄 𑀪𑀸𑀲𑀢𑀺𑁇

439\. 𑀢𑀸𑀦𑀺 𑀔𑁄 𑀧𑀦𑀺𑀫𑀸𑀦𑀺, 𑀪𑀺𑀓𑁆𑀔𑀯𑁂, 𑀢𑀻𑀡𑀺 𑀲𑀫𑀸𑀢𑀸𑀧𑀼𑀢𑁆𑀢𑀺𑀓𑀸𑀦𑀺𑀬𑁂𑀯 𑀪𑀬𑀸𑀦𑀺 𑀅𑀫𑀸𑀢𑀸𑀧𑀼𑀢𑁆𑀢𑀺𑀓𑀸𑀦𑀺 𑀪𑀬𑀸𑀦𑀻𑀢𑀺 𑀅𑀲𑁆𑀲𑀼𑀢𑀯𑀸 𑀧𑀼𑀣𑀼𑀚𑁆𑀚𑀦𑁄 𑀪𑀸𑀲𑀢𑀺𑁇 𑀓𑀢𑀫𑀸𑀦𑀺 𑀢𑀻𑀡𑀺? 𑀳𑁄𑀢𑀺 𑀲𑁄, 𑀪𑀺𑀓𑁆𑀔𑀯𑁂, 𑀲𑀫𑀬𑁄 𑀬𑀁 𑀫𑀳𑀸𑀅𑀕𑁆𑀕𑀺𑀟𑀸𑀳𑁄 𑀯𑀼𑀝𑁆𑀞𑀸𑀢𑀺𑁇 𑀫𑀳𑀸𑀅𑀕𑁆𑀕𑀺𑀟𑀸𑀳𑁂 𑀔𑁄 𑀧𑀦, 𑀪𑀺𑀓𑁆𑀔𑀯𑁂, 𑀯𑀼𑀝𑁆𑀞𑀺𑀢𑁂 𑀢𑁂𑀦 𑀕𑀸𑀫𑀸𑀧𑀺 𑀟𑀬𑁆𑀳𑀦𑁆𑀢𑀺 𑀦𑀺𑀕𑀫𑀸𑀧𑀺 𑀟𑀬𑁆𑀳𑀦𑁆𑀢𑀺 𑀦𑀕𑀭𑀸𑀧𑀺 𑀟𑀬𑁆𑀳𑀦𑁆𑀢𑀺𑁇 𑀕𑀸𑀫𑁂𑀲𑀼𑀧𑀺 𑀟𑀬𑁆𑀳𑀫𑀸𑀦𑁂𑀲𑀼 𑀦𑀺𑀕𑀫𑁂𑀲𑀼𑀧𑀺 𑀟𑀬𑁆𑀳𑀫𑀸𑀦𑁂𑀲𑀼 𑀦𑀕𑀭𑁂𑀲𑀼𑀧𑀺 𑀟𑀬𑁆𑀳𑀫𑀸𑀦𑁂𑀲𑀼 𑀳𑁄𑀢𑀺 𑀲𑁄 𑀲𑀫𑀬𑁄 𑀬𑀁 𑀓𑀤𑀸𑀘𑀺 𑀓𑀭𑀳𑀘𑀺 𑀫𑀸𑀢𑀸𑀧𑀺 𑀧𑀼𑀢𑁆𑀢𑀁 𑀧𑀝𑀺𑀮𑀪𑀢𑀺, 𑀧𑀼𑀢𑁆𑀢𑁄𑀧𑀺 𑀫𑀸𑀢𑀭𑀁 𑀧𑀝𑀺𑀮𑀪𑀢𑀺𑁇 𑀇𑀤𑀁, 𑀪𑀺𑀓𑁆𑀔𑀯𑁂, 𑀧𑀞𑀫𑀁 𑀲𑀫𑀸𑀢𑀸𑀧𑀼𑀢𑁆𑀢𑀺𑀓𑀁𑀬𑁂𑀯 𑀪𑀬𑀁 𑀅𑀫𑀸𑀢𑀸𑀧𑀼𑀢𑁆𑀢𑀺𑀓𑀁 𑀪𑀬𑀦𑁆𑀢𑀺 𑀅𑀲𑁆𑀲𑀼𑀢𑀯𑀸 𑀧𑀼𑀣𑀼𑀚𑁆𑀚𑀦𑁄 𑀪𑀸𑀲𑀢𑀺𑁇

440\. 𑀧𑀼𑀦 𑀘𑀧𑀭𑀁, 𑀪𑀺𑀓𑁆𑀔𑀯𑁂, 𑀳𑁄𑀢𑀺 𑀲𑁄 𑀲𑀫𑀬𑁄 𑀬𑀁 𑀫𑀳𑀸𑀫𑁂𑀖𑁄 𑀯𑀼𑀝𑁆𑀞𑀸𑀢𑀺𑁇 𑀫𑀳𑀸𑀫𑁂𑀖𑁂 𑀔𑁄 𑀧𑀦, 𑀪𑀺𑀓𑁆𑀔𑀯𑁂, 𑀯𑀼𑀝𑁆𑀞𑀺𑀢𑁂 𑀫𑀳𑀸𑀉𑀤𑀓𑀯𑀸𑀳𑀓𑁄 𑀲𑀜𑁆𑀚𑀸𑀬𑀢𑀺𑁇 𑀫𑀳𑀸𑀉𑀤𑀓𑀯𑀸𑀳𑀓𑁂 𑀔𑁄 𑀧𑀦, 𑀪𑀺𑀓𑁆𑀔𑀯𑁂, 𑀲𑀜𑁆𑀚𑀸𑀢𑁂 𑀢𑁂𑀦 𑀕𑀸𑀫𑀸𑀧𑀺 𑀯𑀼𑀬𑁆𑀳𑀦𑁆𑀢𑀺 𑀦𑀺𑀕𑀫𑀸𑀧𑀺 𑀯𑀼𑀬𑁆𑀳𑀦𑁆𑀢𑀺 𑀦𑀕𑀭𑀸𑀧𑀺 𑀯𑀼𑀬𑁆𑀳𑀦𑁆𑀢𑀺𑁇 𑀕𑀸𑀫𑁂𑀲𑀼𑀧𑀺 𑀯𑀼𑀬𑁆𑀳𑀫𑀸𑀦𑁂𑀲𑀼 𑀦𑀺𑀕𑀫𑁂𑀲𑀼𑀧𑀺 𑀯𑀼𑀬𑁆𑀳𑀫𑀸𑀦𑁂𑀲𑀼 𑀦𑀕𑀭𑁂𑀲𑀼𑀧𑀺 𑀯𑀼𑀬𑁆𑀳𑀫𑀸𑀦𑁂𑀲𑀼 𑀳𑁄𑀢𑀺 𑀲𑁄 𑀲𑀫𑀬𑁄 𑀬𑀁 𑀓𑀤𑀸𑀘𑀺 𑀓𑀭𑀳𑀘𑀺 𑀫𑀸𑀢𑀸𑀧𑀺 𑀧𑀼𑀢𑁆𑀢𑀁 𑀧𑀝𑀺𑀮𑀪𑀢𑀺, 𑀧𑀼𑀢𑁆𑀢𑁄𑀧𑀺 𑀫𑀸𑀢𑀭𑀁 𑀧𑀝𑀺𑀮𑀪𑀢𑀺𑁇 𑀇𑀤𑀁, 𑀪𑀺𑀓𑁆𑀔𑀯𑁂, 𑀤𑀼𑀢𑀺𑀬𑀁 𑀲𑀫𑀸𑀢𑀸𑀧𑀼𑀢𑁆𑀢𑀺𑀓𑀁𑀬𑁂𑀯 𑀪𑀬𑀁 𑀅𑀫𑀸𑀢𑀸𑀧𑀼𑀢𑁆𑀢𑀺𑀓𑀁 𑀪𑀬𑀦𑁆𑀢𑀺 𑀅𑀲𑁆𑀲𑀼𑀢𑀯𑀸 𑀧𑀼𑀣𑀼𑀚𑁆𑀚𑀦𑁄 𑀪𑀸𑀲𑀢𑀺𑁇

441\. 𑀧𑀼𑀦 𑀘𑀧𑀭𑀁, 𑀪𑀺𑀓𑁆𑀔𑀯𑁂, 𑀳𑁄𑀢𑀺 𑀲𑁄 𑀲𑀫𑀬𑁄 𑀬𑀁 𑀪𑀬𑀁 𑀳𑁄𑀢𑀺 𑀅𑀝𑀯𑀺𑀲𑀗𑁆𑀓𑁄𑀧𑁄, 𑀘𑀓𑁆𑀓𑀲𑀫𑀸𑀭𑀼𑀍𑀳𑀸 𑀚𑀸𑀦𑀧𑀤𑀸 𑀧𑀭𑀺𑀬𑀸𑀬𑀦𑁆𑀢𑀺𑁇 𑀪𑀬𑁂 𑀔𑁄 𑀧𑀦, 𑀪𑀺𑀓𑁆𑀔𑀯𑁂, 𑀲𑀢𑀺 𑀅𑀝𑀯𑀺𑀲𑀗𑁆𑀓𑁄𑀧𑁂 𑀘𑀓𑁆𑀓𑀲𑀫𑀸𑀭𑀼𑀍𑀳𑁂𑀲𑀼 𑀚𑀸𑀦𑀧𑀤𑁂𑀲𑀼 𑀧𑀭𑀺𑀬𑀸𑀬𑀦𑁆𑀢𑁂𑀲𑀼 𑀳𑁄𑀢𑀺 𑀲𑁄 𑀲𑀫𑀬𑁄 𑀬𑀁 𑀓𑀤𑀸𑀘𑀺 𑀓𑀭𑀳𑀘𑀺 𑀫𑀸𑀢𑀸𑀧𑀺 𑀧𑀼𑀢𑁆𑀢𑀁 𑀧𑀝𑀺𑀮𑀪𑀢𑀺, 𑀧𑀼𑀢𑁆𑀢𑁄𑀧𑀺 𑀫𑀸𑀢𑀭𑀁 𑀧𑀝𑀺𑀮𑀪𑀢𑀺𑁇 𑀇𑀤𑀁, 𑀪𑀺𑀓𑁆𑀔𑀯𑁂, 𑀢𑀢𑀺𑀬𑀁 𑀲𑀫𑀸𑀢𑀸𑀧𑀼𑀢𑁆𑀢𑀺𑀓𑀁𑀬𑁂𑀯 𑀪𑀬𑀁 𑀅𑀫𑀸𑀢𑀸𑀧𑀼𑀢𑁆𑀢𑀺𑀓𑀁 𑀪𑀬𑀦𑁆𑀢𑀺 𑀅𑀲𑁆𑀲𑀼𑀢𑀯𑀸 𑀧𑀼𑀣𑀼𑀚𑁆𑀚𑀦𑁄 𑀪𑀸𑀲𑀢𑀺𑁇 𑀇𑀫𑀸𑀦𑀺 𑀔𑁄, 𑀪𑀺𑀓𑁆𑀔𑀯𑁂, 𑀢𑀻𑀡𑀺 𑀲𑀫𑀸𑀢𑀸𑀧𑀼𑀢𑁆𑀢𑀺𑀓𑀸𑀦𑀺𑀬𑁂𑀯 𑀪𑀬𑀸𑀦𑀺 𑀅𑀫𑀸𑀢𑀸𑀧𑀼𑀢𑁆𑀢𑀺𑀓𑀸𑀦𑀺 𑀪𑀬𑀸𑀦𑀻𑀢𑀺 𑀅𑀲𑁆𑀲𑀼𑀢𑀯𑀸 𑀧𑀼𑀣𑀼𑀚𑁆𑀚𑀦𑁄 𑀪𑀸𑀲𑀢𑀺𑁇

442\. 𑀢𑀻𑀡𑀺𑀫𑀸𑀦𑀺, 𑀪𑀺𑀓𑁆𑀔𑀯𑁂, 𑀅𑀫𑀸𑀢𑀸𑀧𑀼𑀢𑁆𑀢𑀺𑀓𑀸𑀦𑀺 𑀪𑀬𑀸𑀦𑀺𑁇 𑀓𑀢𑀫𑀸𑀦𑀺 𑀢𑀻𑀡𑀺? 𑀚𑀭𑀸𑀪𑀬𑀁, 𑀩𑁆𑀬𑀸𑀥𑀺𑀪𑀬𑀁, 𑀫𑀭𑀡𑀪𑀬𑀦𑁆𑀢𑀺𑁇 𑀦, 𑀪𑀺𑀓𑁆𑀔𑀯𑁂, 𑀫𑀸𑀢𑀸 𑀧𑀼𑀢𑁆𑀢𑀁 𑀚𑀻𑀭𑀫𑀸𑀦𑀁 𑀏𑀯𑀁 𑀮𑀪𑀢𑀺—  ‘𑀅𑀳𑀁 𑀚𑀻𑀭𑀸𑀫𑀺, 𑀫𑀸 𑀫𑁂 𑀧𑀼𑀢𑁆𑀢𑁄 𑀚𑀻𑀭𑀻’𑀢𑀺; 𑀧𑀼𑀢𑁆𑀢𑁄 𑀯𑀸 𑀧𑀦 𑀫𑀸𑀢𑀭𑀁 𑀚𑀻𑀭𑀫𑀸𑀦𑀁 𑀦 𑀏𑀯𑀁 𑀮𑀪𑀢𑀺—  ‘𑀅𑀳𑀁 𑀚𑀻𑀭𑀸𑀫𑀺, 𑀫𑀸 𑀫𑁂 𑀫𑀸𑀢𑀸 𑀚𑀻𑀭𑀻’𑀢𑀺𑁇

443\. 𑀦, 𑀪𑀺𑀓𑁆𑀔𑀯𑁂, 𑀫𑀸𑀢𑀸 𑀧𑀼𑀢𑁆𑀢𑀁 𑀩𑁆𑀬𑀸𑀥𑀺𑀬𑀫𑀸𑀦𑀁 𑀏𑀯𑀁 𑀮𑀪𑀢𑀺—  ‘𑀅𑀳𑀁 𑀩𑁆𑀬𑀸𑀥𑀺𑀬𑀸𑀫𑀺, 𑀫𑀸 𑀫𑁂 𑀧𑀼𑀢𑁆𑀢𑁄 𑀩𑁆𑀬𑀸𑀥𑀺𑀬𑀻’𑀢𑀺; 𑀧𑀼𑀢𑁆𑀢𑁄 𑀯𑀸 𑀧𑀦 𑀫𑀸𑀢𑀭𑀁 𑀩𑁆𑀬𑀸𑀥𑀺𑀬𑀫𑀸𑀦𑀁 𑀦 𑀏𑀯𑀁 𑀮𑀪𑀢𑀺—  ‘𑀅𑀳𑀁 𑀩𑁆𑀬𑀸𑀥𑀺𑀬𑀸𑀫𑀺, 𑀫𑀸 𑀫𑁂 𑀫𑀸𑀢𑀸 𑀩𑁆𑀬𑀸𑀥𑀺𑀬𑀻’𑀢𑀺𑁇

444\. 𑀦, 𑀪𑀺𑀓𑁆𑀔𑀯𑁂, 𑀫𑀸𑀢𑀸 𑀧𑀼𑀢𑁆𑀢𑀁 𑀫𑀻𑀬𑀫𑀸𑀦𑀁 𑀏𑀯𑀁 𑀮𑀪𑀢𑀺—  ‘𑀅𑀳𑀁 𑀫𑀻𑀬𑀸𑀫𑀺, 𑀫𑀸 𑀫𑁂 𑀧𑀼𑀢𑁆𑀢𑁄 𑀫𑀻𑀬𑀻’𑀢𑀺; 𑀧𑀼𑀢𑁆𑀢𑁄 𑀯𑀸 𑀧𑀦 𑀫𑀸𑀢𑀭𑀁 𑀫𑀻𑀬𑀫𑀸𑀦𑀁 𑀦 𑀏𑀯𑀁 𑀮𑀪𑀢𑀺—  ‘𑀅𑀳𑀁 𑀫𑀻𑀬𑀸𑀫𑀺, 𑀫𑀸 𑀫𑁂 𑀫𑀸𑀢𑀸 𑀫𑀻𑀬𑀻’𑀢𑀺𑁇 𑀇𑀫𑀸𑀦𑀺 𑀔𑁄, 𑀪𑀺𑀓𑁆𑀔𑀯𑁂, 𑀢𑀻𑀡𑀺 𑀅𑀫𑀸𑀢𑀸𑀧𑀼𑀢𑁆𑀢𑀺𑀓𑀸𑀦𑀺 𑀪𑀬𑀸𑀦𑀻𑀢𑀺𑁇

445\. 𑀅𑀢𑁆𑀣𑀺, 𑀪𑀺𑀓𑁆𑀔𑀯𑁂, 𑀫𑀕𑁆𑀕𑁄 𑀅𑀢𑁆𑀣𑀺 𑀧𑀝𑀺𑀧𑀤𑀸 𑀇𑀫𑁂𑀲𑀜𑁆𑀘 𑀢𑀺𑀡𑁆𑀡𑀁 𑀲𑀫𑀸𑀢𑀸𑀧𑀼𑀢𑁆𑀢𑀺𑀓𑀸𑀦𑀁 𑀪𑀬𑀸𑀦𑀁 𑀇𑀫𑁂𑀲𑀜𑁆𑀘 𑀢𑀺𑀡𑁆𑀡𑀁 𑀅𑀫𑀸𑀢𑀸𑀧𑀼𑀢𑁆𑀢𑀺𑀓𑀸𑀦𑀁 𑀪𑀬𑀸𑀦𑀁 𑀧𑀳𑀸𑀦𑀸𑀬 𑀲𑀫𑀢𑀺𑀓𑁆𑀓𑀫𑀸𑀬 𑀲𑀁𑀯𑀢𑁆𑀢𑀢𑀺𑁇 𑀓𑀢𑀫𑁄 𑀘, 𑀪𑀺𑀓𑁆𑀔𑀯𑁂, 𑀫𑀕𑁆𑀕𑁄 𑀓𑀢𑀫𑀸 𑀘 𑀧𑀝𑀺𑀧𑀤𑀸 𑀇𑀫𑁂𑀲𑀜𑁆𑀘 𑀢𑀺𑀡𑁆𑀡𑀁 𑀲𑀫𑀸𑀢𑀸𑀧𑀼𑀢𑁆𑀢𑀺𑀓𑀸𑀦𑀁 𑀪𑀬𑀸𑀦𑀁 𑀇𑀫𑁂𑀲𑀜𑁆𑀘 𑀢𑀺𑀡𑁆𑀡𑀁 𑀅𑀫𑀸𑀢𑀸𑀧𑀼𑀢𑁆𑀢𑀺𑀓𑀸𑀦𑀁 𑀪𑀬𑀸𑀦𑀁 𑀧𑀳𑀸𑀦𑀸𑀬 𑀲𑀫𑀢𑀺𑀓𑁆𑀓𑀫𑀸𑀬 𑀲𑀁𑀯𑀢𑁆𑀢𑀢𑀺? 𑀅𑀬𑀫𑁂𑀯 𑀅𑀭𑀺𑀬𑁄 𑀅𑀝𑁆𑀞𑀗𑁆𑀕𑀺𑀓𑁄 𑀫𑀕𑁆𑀕𑁄, 𑀲𑁂𑀬𑁆𑀬𑀣𑀺𑀤𑀁—  𑀲𑀫𑁆𑀫𑀸𑀤𑀺𑀝𑁆𑀞𑀺, 𑀲𑀫𑁆𑀫𑀸𑀲𑀗𑁆𑀓𑀧𑁆𑀧𑁄, 𑀲𑀫𑁆𑀫𑀸𑀯𑀸𑀘𑀸, 𑀲𑀫𑁆𑀫𑀸𑀓𑀫𑁆𑀫𑀦𑁆𑀢𑁄, 𑀲𑀫𑁆𑀫𑀸𑀆𑀚𑀻𑀯𑁄, 𑀲𑀫𑁆𑀫𑀸𑀯𑀸𑀬𑀸𑀫𑁄, 𑀲𑀫𑁆𑀫𑀸𑀲𑀢𑀺, 𑀲𑀫𑁆𑀫𑀸𑀲𑀫𑀸𑀥𑀺𑁇 𑀅𑀬𑀁 𑀔𑁄, 𑀪𑀺𑀓𑁆𑀔𑀯𑁂, 𑀫𑀕𑁆𑀕𑁄 𑀅𑀬𑀁 𑀧𑀝𑀺𑀧𑀤𑀸 𑀇𑀫𑁂𑀲𑀜𑁆𑀘 𑀢𑀺𑀡𑁆𑀡𑀁 𑀲𑀫𑀸𑀢𑀸𑀧𑀼𑀢𑁆𑀢𑀺𑀓𑀸𑀦𑀁 𑀪𑀬𑀸𑀦𑀁 𑀇𑀫𑁂𑀲𑀜𑁆𑀘 𑀢𑀺𑀡𑁆𑀡𑀁 𑀅𑀫𑀸𑀢𑀸𑀧𑀼𑀢𑁆𑀢𑀺𑀓𑀸𑀦𑀁 𑀪𑀬𑀸𑀦𑀁 𑀧𑀳𑀸𑀦𑀸𑀬 𑀲𑀫𑀢𑀺𑀓𑁆𑀓𑀫𑀸𑀬 𑀲𑀁𑀯𑀢𑁆𑀢𑀢𑀻”𑀢𑀺𑁇

---

446\. 𑀤𑀼𑀢𑀺𑀬𑀁𑁇



[Go to previous page (2.2.1 Titthāyatanasutta)](2.2.1.md) / [Go to parent page (2.2 Mahāvagga)](../15A3/2/2.2.md) / [Go to next page (2.2.3 Venāgapurasutta)](2.2.3.md)


