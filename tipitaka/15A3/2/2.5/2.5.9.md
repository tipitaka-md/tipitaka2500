
[Home](/) / [15A3 Tikanipātapāḷi](../...md) / [2 Dutiyapaṇṇāsaka](...md) / [2.5 Loṇakapallavagga](../15A3/2/2.5.md)

# 𑁨𑁇𑁫𑁇𑁯 𑀮𑁄𑀡𑀓𑀧𑀮𑁆𑀮𑀲𑀼𑀢𑁆𑀢

* 𑀤𑀼𑀢𑀺𑀬𑀧𑀡𑁆𑀡𑀸𑀲𑀓

* 𑀮𑁄𑀡𑀓𑀧𑀮𑁆𑀮𑀯𑀕𑁆𑀕

* 𑀮𑁄𑀡𑀓𑀧𑀮𑁆𑀮𑀲𑀼𑀢𑁆𑀢

(101.)

835\. “𑀬𑁄, 𑀪𑀺𑀓𑁆𑀔𑀯𑁂, 𑀏𑀯𑀁 𑀯𑀤𑁂𑀬𑁆𑀬—  ‘𑀬𑀣𑀸 𑀬𑀣𑀸𑀬𑀁 𑀧𑀼𑀭𑀺𑀲𑁄 𑀓𑀫𑁆𑀫𑀁 𑀓𑀭𑁄𑀢𑀺 𑀢𑀣𑀸 𑀢𑀣𑀸 𑀢𑀁 𑀧𑀝𑀺𑀲𑀁𑀯𑁂𑀤𑀺𑀬𑀢𑀻’𑀢𑀺, 𑀏𑀯𑀁 𑀲𑀦𑁆𑀢𑀁, 𑀪𑀺𑀓𑁆𑀔𑀯𑁂, 𑀩𑁆𑀭𑀳𑁆𑀫𑀘𑀭𑀺𑀬𑀯𑀸𑀲𑁄 𑀦 𑀳𑁄𑀢𑀺, 𑀑𑀓𑀸𑀲𑁄 𑀦 𑀧𑀜𑁆𑀜𑀸𑀬𑀢𑀺 𑀲𑀫𑁆𑀫𑀸 𑀤𑀼𑀓𑁆𑀔𑀲𑁆𑀲 𑀅𑀦𑁆𑀢𑀓𑀺𑀭𑀺𑀬𑀸𑀬𑁇 𑀬𑁄 𑀘 𑀔𑁄, 𑀪𑀺𑀓𑁆𑀔𑀯𑁂, 𑀏𑀯𑀁 𑀯𑀤𑁂𑀬𑁆𑀬—  ‘𑀬𑀣𑀸 𑀬𑀣𑀸 𑀯𑁂𑀤𑀦𑀻𑀬𑀁 𑀅𑀬𑀁 𑀧𑀼𑀭𑀺𑀲𑁄 𑀓𑀫𑁆𑀫𑀁 𑀓𑀭𑁄𑀢𑀺 𑀢𑀣𑀸 𑀢𑀣𑀸𑀲𑁆𑀲 𑀯𑀺𑀧𑀸𑀓𑀁 𑀧𑀝𑀺𑀲𑀁𑀯𑁂𑀤𑀺𑀬𑀢𑀻’𑀢𑀺, 𑀏𑀯𑀁 𑀲𑀦𑁆𑀢𑀁, 𑀪𑀺𑀓𑁆𑀔𑀯𑁂, 𑀩𑁆𑀭𑀳𑁆𑀫𑀘𑀭𑀺𑀬𑀯𑀸𑀲𑁄 𑀳𑁄𑀢𑀺, 𑀑𑀓𑀸𑀲𑁄 𑀧𑀜𑁆𑀜𑀸𑀬𑀢𑀺 𑀲𑀫𑁆𑀫𑀸 𑀤𑀼𑀓𑁆𑀔𑀲𑁆𑀲 𑀅𑀦𑁆𑀢𑀓𑀺𑀭𑀺𑀬𑀸𑀬𑁇 𑀇𑀥, 𑀪𑀺𑀓𑁆𑀔𑀯𑁂, 𑀏𑀓𑀘𑁆𑀘𑀲𑁆𑀲 𑀧𑀼𑀕𑁆𑀕𑀮𑀲𑁆𑀲 𑀅𑀧𑁆𑀧𑀫𑀢𑁆𑀢𑀓𑀫𑁆𑀧𑀺 𑀧𑀸𑀧𑀓𑀫𑁆𑀫𑀁 𑀓𑀢𑀁 𑀢𑀫𑁂𑀦𑀁 𑀦𑀺𑀭𑀬𑀁 𑀉𑀧𑀦𑁂𑀢𑀺𑁇 𑀇𑀥 𑀧𑀦, 𑀪𑀺𑀓𑁆𑀔𑀯𑁂, 𑀏𑀓𑀘𑁆𑀘𑀲𑁆𑀲 𑀧𑀼𑀕𑁆𑀕𑀮𑀲𑁆𑀲 𑀢𑀸𑀤𑀺𑀲𑀁𑀬𑁂𑀯 𑀅𑀧𑁆𑀧𑀫𑀢𑁆𑀢𑀓𑀁 𑀧𑀸𑀧𑀓𑀫𑁆𑀫𑀁 𑀓𑀢𑀁 𑀤𑀺𑀝𑁆𑀞𑀥𑀫𑁆𑀫𑀯𑁂𑀤𑀦𑀻𑀬𑀁 𑀳𑁄𑀢𑀺, 𑀦𑀸𑀡𑀼𑀧𑀺 𑀔𑀸𑀬𑀢𑀺, 𑀓𑀺𑀁 𑀩𑀳𑀼𑀤𑁂𑀯𑁇

836\. 𑀓𑀣𑀁𑀭𑀽𑀧𑀲𑁆𑀲, 𑀪𑀺𑀓𑁆𑀔𑀯𑁂, 𑀧𑀼𑀕𑁆𑀕𑀮𑀲𑁆𑀲 𑀅𑀧𑁆𑀧𑀫𑀢𑁆𑀢𑀓𑀫𑁆𑀧𑀺 𑀧𑀸𑀧𑀓𑀫𑁆𑀫𑀁 𑀓𑀢𑀁 𑀢𑀫𑁂𑀦𑀁 𑀦𑀺𑀭𑀬𑀁 𑀉𑀧𑀦𑁂𑀢𑀺? 𑀇𑀥 𑀧𑀦, 𑀪𑀺𑀓𑁆𑀔𑀯𑁂, 𑀏𑀓𑀘𑁆𑀘𑁄 𑀧𑀼𑀕𑁆𑀕𑀮𑁄 𑀅𑀪𑀸𑀯𑀺𑀢𑀓𑀸𑀬𑁄 𑀳𑁄𑀢𑀺 𑀅𑀪𑀸𑀯𑀺𑀢𑀲𑀻𑀮𑁄 𑀅𑀪𑀸𑀯𑀺𑀢𑀘𑀺𑀢𑁆𑀢𑁄 𑀅𑀪𑀸𑀯𑀺𑀢𑀧𑀜𑁆𑀜𑁄 𑀧𑀭𑀺𑀢𑁆𑀢𑁄 𑀅𑀧𑁆𑀧𑀸𑀢𑀼𑀫𑁄 𑀅𑀧𑁆𑀧𑀤𑀼𑀓𑁆𑀔𑀯𑀺𑀳𑀸𑀭𑀻𑁇 𑀏𑀯𑀭𑀽𑀧𑀲𑁆𑀲, 𑀪𑀺𑀓𑁆𑀔𑀯𑁂, 𑀧𑀼𑀕𑁆𑀕𑀮𑀲𑁆𑀲 𑀅𑀧𑁆𑀧𑀫𑀢𑁆𑀢𑀓𑀫𑁆𑀧𑀺 𑀧𑀸𑀧𑀓𑀫𑁆𑀫𑀁 𑀓𑀢𑀁 𑀢𑀫𑁂𑀦𑀁 𑀦𑀺𑀭𑀬𑀁 𑀉𑀧𑀦𑁂𑀢𑀺𑁇

837\. 𑀓𑀣𑀁𑀭𑀽𑀧𑀲𑁆𑀲, 𑀪𑀺𑀓𑁆𑀔𑀯𑁂, 𑀧𑀼𑀕𑁆𑀕𑀮𑀲𑁆𑀲 𑀢𑀸𑀤𑀺𑀲𑀁𑀬𑁂𑀯 𑀅𑀧𑁆𑀧𑀫𑀢𑁆𑀢𑀓𑀁 𑀧𑀸𑀧𑀓𑀫𑁆𑀫𑀁 𑀓𑀢𑀁 𑀤𑀺𑀝𑁆𑀞𑀥𑀫𑁆𑀫𑀯𑁂𑀤𑀦𑀻𑀬𑀁 𑀳𑁄𑀢𑀺, 𑀦𑀸𑀡𑀼𑀧𑀺 𑀔𑀸𑀬𑀢𑀺, 𑀓𑀺𑀁 𑀩𑀳𑀼𑀤𑁂𑀯? 𑀇𑀥, 𑀪𑀺𑀓𑁆𑀔𑀯𑁂, 𑀏𑀓𑀘𑁆𑀘𑁄 𑀧𑀼𑀕𑁆𑀕𑀮𑁄 𑀪𑀸𑀯𑀺𑀢𑀓𑀸𑀬𑁄 𑀳𑁄𑀢𑀺 𑀪𑀸𑀯𑀺𑀢𑀲𑀻𑀮𑁄 𑀪𑀸𑀯𑀺𑀢𑀘𑀺𑀢𑁆𑀢𑁄 𑀪𑀸𑀯𑀺𑀢𑀧𑀜𑁆𑀜𑁄 𑀅𑀧𑀭𑀺𑀢𑁆𑀢𑁄 𑀫𑀳𑀢𑁆𑀢𑁄 𑀅𑀧𑁆𑀧𑀫𑀸𑀡𑀯𑀺𑀳𑀸𑀭𑀻𑁇 𑀏𑀯𑀭𑀽𑀧𑀲𑁆𑀲, 𑀪𑀺𑀓𑁆𑀔𑀯𑁂, 𑀧𑀼𑀕𑁆𑀕𑀮𑀲𑁆𑀲 𑀢𑀸𑀤𑀺𑀲𑀁𑀬𑁂𑀯 𑀅𑀧𑁆𑀧𑀫𑀢𑁆𑀢𑀓𑀁 𑀧𑀸𑀧𑀓𑀫𑁆𑀫𑀁 𑀓𑀢𑀁 𑀤𑀺𑀝𑁆𑀞𑀥𑀫𑁆𑀫𑀯𑁂𑀤𑀦𑀻𑀬𑀁 𑀳𑁄𑀢𑀺, 𑀦𑀸𑀡𑀼𑀧𑀺 𑀔𑀸𑀬𑀢𑀺, 𑀓𑀺𑀁 𑀩𑀳𑀼𑀤𑁂𑀯𑁇

838\. 𑀲𑁂𑀬𑁆𑀬𑀣𑀸𑀧𑀺, 𑀪𑀺𑀓𑁆𑀔𑀯𑁂, 𑀧𑀼𑀭𑀺𑀲𑁄 𑀮𑁄𑀡𑀓𑀧𑀮𑁆𑀮𑀁 𑀧𑀭𑀺𑀢𑁆𑀢𑁂 𑀉𑀤𑀓𑀫𑀮𑁆𑀮𑀓𑁂 𑀧𑀓𑁆𑀔𑀺𑀧𑁂𑀬𑁆𑀬𑁇 𑀢𑀁 𑀓𑀺𑀁 𑀫𑀜𑁆𑀜𑀣, 𑀪𑀺𑀓𑁆𑀔𑀯𑁂, 𑀅𑀧𑀺 𑀦𑀼 𑀢𑀁 𑀧𑀭𑀺𑀢𑁆𑀢𑀁 𑀉𑀤𑀓𑀁 𑀅𑀫𑀼𑀦𑀸 𑀮𑁄𑀡𑀓𑀧𑀮𑁆𑀮𑁂𑀦 𑀮𑁄𑀡𑀁 𑀅𑀲𑁆𑀲 𑀅𑀧𑁂𑀬𑁆𑀬𑀦𑁆”𑀢𑀺? “𑀏𑀯𑀁, 𑀪𑀦𑁆𑀢𑁂”𑁇 “𑀢𑀁 𑀓𑀺𑀲𑁆𑀲 𑀳𑁂𑀢𑀼”? “𑀅𑀤𑀼𑀜𑁆𑀳𑀺, 𑀪𑀦𑁆𑀢𑁂, 𑀧𑀭𑀺𑀢𑁆𑀢𑀁 𑀉𑀤𑀓𑀓𑀧𑀮𑁆𑀮𑀓𑁂 𑀉𑀤𑀓𑀁, 𑀢𑀁 𑀅𑀫𑀼𑀦𑀸 𑀮𑁄𑀡𑀓𑀧𑀮𑁆𑀮𑁂𑀦 𑀮𑁄𑀡𑀁 𑀅𑀲𑁆𑀲 𑀅𑀧𑁂𑀬𑁆𑀬𑀦𑁆”𑀢𑀺𑁇 “𑀲𑁂𑀬𑁆𑀬𑀣𑀸𑀧𑀺, 𑀪𑀺𑀓𑁆𑀔𑀯𑁂, 𑀧𑀼𑀭𑀺𑀲𑁄 𑀮𑁄𑀡𑀓𑀧𑀮𑁆𑀮𑀓𑀁 𑀕𑀗𑁆𑀕𑀸𑀬 𑀦𑀤𑀺𑀬𑀸 𑀧𑀓𑁆𑀔𑀺𑀧𑁂𑀬𑁆𑀬𑁇 𑀢𑀁 𑀓𑀺𑀁 𑀫𑀜𑁆𑀜𑀣, 𑀪𑀺𑀓𑁆𑀔𑀯𑁂, 𑀅𑀧𑀺 𑀦𑀼 𑀲𑀸 𑀕𑀗𑁆𑀕𑀸 𑀦𑀤𑀻 𑀅𑀫𑀼𑀦𑀸 𑀮𑁄𑀡𑀓𑀧𑀮𑁆𑀮𑁂𑀦 𑀮𑁄𑀡𑀁 𑀅𑀲𑁆𑀲 𑀅𑀧𑁂𑀬𑁆𑀬𑀸”𑀢𑀺? “𑀦𑁄 𑀳𑁂𑀢𑀁, 𑀪𑀦𑁆𑀢𑁂”𑁇 “𑀢𑀁 𑀓𑀺𑀲𑁆𑀲 𑀳𑁂𑀢𑀼”? “𑀅𑀲𑀼 𑀳𑀺, 𑀪𑀦𑁆𑀢𑁂, 𑀕𑀗𑁆𑀕𑀸𑀬 𑀦𑀤𑀺𑀬𑀸 𑀫𑀳𑀸 𑀉𑀤𑀓𑀓𑁆𑀔𑀦𑁆𑀥𑁄 𑀲𑁄 𑀅𑀫𑀼𑀦𑀸 𑀮𑁄𑀡𑀓𑀧𑀮𑁆𑀮𑁂𑀦 𑀮𑁄𑀡𑁄 𑀦 𑀅𑀲𑁆𑀲 𑀅𑀧𑁂𑀬𑁆𑀬𑁄”𑀢𑀺𑁇

839\. “𑀏𑀯𑀫𑁂𑀯𑀁 𑀔𑁄, 𑀪𑀺𑀓𑁆𑀔𑀯𑁂, 𑀇𑀥𑁂𑀓𑀘𑁆𑀘𑀲𑁆𑀲 𑀧𑀼𑀕𑁆𑀕𑀮𑀲𑁆𑀲 𑀅𑀧𑁆𑀧𑀫𑀢𑁆𑀢𑀓𑀫𑁆𑀧𑀺 𑀧𑀸𑀧𑀓𑀫𑁆𑀫𑀁 𑀓𑀢𑀁 𑀢𑀫𑁂𑀦𑀁 𑀦𑀺𑀭𑀬𑀁 𑀉𑀧𑀦𑁂𑀢𑀺𑁇 𑀇𑀥, 𑀪𑀺𑀓𑁆𑀔𑀯𑁂, 𑀏𑀓𑀘𑁆𑀘𑀲𑁆𑀲 𑀧𑀼𑀕𑁆𑀕𑀮𑀲𑁆𑀲 𑀢𑀸𑀤𑀺𑀲𑀁𑀬𑁂𑀯 𑀅𑀧𑁆𑀧𑀫𑀢𑁆𑀢𑀓𑀁 𑀧𑀸𑀧𑀓𑀫𑁆𑀫𑀁 𑀓𑀢𑀁 𑀤𑀺𑀝𑁆𑀞𑀥𑀫𑁆𑀫𑀯𑁂𑀤𑀦𑀻𑀬𑀁 𑀳𑁄𑀢𑀺, 𑀦𑀸𑀡𑀼𑀧𑀺 𑀔𑀸𑀬𑀢𑀺, 𑀓𑀺𑀁 𑀩𑀳𑀼𑀤𑁂𑀯𑁇

840\. 𑀓𑀣𑀁𑀭𑀽𑀧𑀲𑁆𑀲, 𑀪𑀺𑀓𑁆𑀔𑀯𑁂, 𑀧𑀼𑀕𑁆𑀕𑀮𑀲𑁆𑀲 𑀅𑀧𑁆𑀧𑀫𑀢𑁆𑀢𑀓𑀫𑁆𑀧𑀺 𑀧𑀸𑀧𑀓𑀫𑁆𑀫𑀁 𑀓𑀢𑀁 𑀢𑀫𑁂𑀦𑀁 𑀦𑀺𑀭𑀬𑀁 𑀉𑀧𑀦𑁂𑀢𑀺? 𑀇𑀥, 𑀪𑀺𑀓𑁆𑀔𑀯𑁂, 𑀏𑀓𑀘𑁆𑀘𑁄 𑀧𑀼𑀕𑁆𑀕𑀮𑁄 𑀅𑀪𑀸𑀯𑀺𑀢𑀓𑀸𑀬𑁄 𑀳𑁄𑀢𑀺 𑀅𑀪𑀸𑀯𑀺𑀢𑀲𑀻𑀮𑁄 𑀅𑀪𑀸𑀯𑀺𑀢𑀘𑀺𑀢𑁆𑀢𑁄 𑀅𑀪𑀸𑀯𑀺𑀢𑀧𑀜𑁆𑀜𑁄 𑀧𑀭𑀺𑀢𑁆𑀢𑁄 𑀅𑀧𑁆𑀧𑀸𑀢𑀼𑀫𑁄 𑀅𑀧𑁆𑀧𑀤𑀼𑀓𑁆𑀔𑀯𑀺𑀳𑀸𑀭𑀻𑁇 𑀏𑀯𑀭𑀽𑀧𑀲𑁆𑀲, 𑀪𑀺𑀓𑁆𑀔𑀯𑁂, 𑀧𑀼𑀕𑁆𑀕𑀮𑀲𑁆𑀲 𑀅𑀧𑁆𑀧𑀫𑀢𑁆𑀢𑀓𑀫𑁆𑀧𑀺 𑀧𑀸𑀧𑀓𑀫𑁆𑀫𑀁 𑀓𑀢𑀁 𑀢𑀫𑁂𑀦𑀁 𑀦𑀺𑀭𑀬𑀁 𑀉𑀧𑀦𑁂𑀢𑀺𑁇

841\. 𑀓𑀣𑀁𑀭𑀽𑀧𑀲𑁆𑀲, 𑀪𑀺𑀓𑁆𑀔𑀯𑁂, 𑀧𑀼𑀕𑁆𑀕𑀮𑀲𑁆𑀲 𑀢𑀸𑀤𑀺𑀲𑀁𑀬𑁂𑀯 𑀅𑀧𑁆𑀧𑀫𑀢𑁆𑀢𑀓𑀁 𑀧𑀸𑀧𑀓𑀫𑁆𑀫𑀁 𑀓𑀢𑀁 𑀤𑀺𑀝𑁆𑀞𑀥𑀫𑁆𑀫𑀯𑁂𑀤𑀦𑀻𑀬𑀁 𑀳𑁄𑀢𑀺, 𑀦𑀸𑀡𑀼𑀧𑀺 𑀔𑀸𑀬𑀢𑀺, 𑀓𑀺𑀁 𑀩𑀳𑀼𑀤𑁂𑀯? 𑀇𑀥, 𑀪𑀺𑀓𑁆𑀔𑀯𑁂, 𑀏𑀓𑀘𑁆𑀘𑁄 𑀧𑀼𑀕𑁆𑀕𑀮𑁄 𑀪𑀸𑀯𑀺𑀢𑀓𑀸𑀬𑁄 𑀳𑁄𑀢𑀺 𑀪𑀸𑀯𑀺𑀢𑀲𑀻𑀮𑁄 𑀪𑀸𑀯𑀺𑀢𑀘𑀺𑀢𑁆𑀢𑁄 𑀪𑀸𑀯𑀺𑀢𑀧𑀜𑁆𑀜𑁄 𑀅𑀧𑀭𑀺𑀢𑁆𑀢𑁄 𑀫𑀳𑀢𑁆𑀢𑁄 𑀅𑀧𑁆𑀧𑀫𑀸𑀡𑀯𑀺𑀳𑀸𑀭𑀻𑁇 𑀏𑀯𑀭𑀽𑀧𑀲𑁆𑀲, 𑀪𑀺𑀓𑁆𑀔𑀯𑁂, 𑀧𑀼𑀕𑁆𑀕𑀮𑀲𑁆𑀲 𑀢𑀸𑀤𑀺𑀲𑀁𑀬𑁂𑀯 𑀅𑀧𑁆𑀧𑀫𑀢𑁆𑀢𑀓𑀁 𑀧𑀸𑀧𑀓𑀫𑁆𑀫𑀁 𑀓𑀢𑀁 𑀤𑀺𑀝𑁆𑀞𑀥𑀫𑁆𑀫𑀯𑁂𑀤𑀦𑀻𑀬𑀁 𑀳𑁄𑀢𑀺, 𑀦𑀸𑀡𑀼𑀧𑀺 𑀔𑀸𑀬𑀢𑀺, 𑀓𑀺𑀁 𑀩𑀳𑀼𑀤𑁂𑀯𑁇 (𑁧)

842\. 𑀇𑀥, 𑀪𑀺𑀓𑁆𑀔𑀯𑁂, 𑀏𑀓𑀘𑁆𑀘𑁄 𑀅𑀟𑁆𑀠𑀓𑀳𑀸𑀧𑀡𑁂𑀦𑀧𑀺 𑀩𑀦𑁆𑀥𑀦𑀁 𑀦𑀺𑀕𑀘𑁆𑀙𑀢𑀺, 𑀓𑀳𑀸𑀧𑀡𑁂𑀦𑀧𑀺 𑀩𑀦𑁆𑀥𑀦𑀁 𑀦𑀺𑀕𑀘𑁆𑀙𑀢𑀺, 𑀓𑀳𑀸𑀧𑀡𑀲𑀢𑁂𑀦𑀧𑀺 𑀩𑀦𑁆𑀥𑀦𑀁 𑀦𑀺𑀕𑀘𑁆𑀙𑀢𑀺𑁇 𑀇𑀥, 𑀪𑀺𑀓𑁆𑀔𑀯𑁂, 𑀏𑀓𑀘𑁆𑀘𑁄 𑀅𑀟𑁆𑀠𑀓𑀳𑀸𑀧𑀡𑁂𑀦𑀧𑀺 𑀦 𑀩𑀦𑁆𑀥𑀦𑀁 𑀦𑀺𑀕𑀘𑁆𑀙𑀢𑀺, 𑀓𑀳𑀸𑀧𑀡𑁂𑀦𑀧𑀺 𑀦 𑀩𑀦𑁆𑀥𑀦𑀁 𑀦𑀺𑀕𑀘𑁆𑀙𑀢𑀺, 𑀓𑀳𑀸𑀧𑀡𑀲𑀢𑁂𑀦𑀧𑀺 𑀦 𑀩𑀦𑁆𑀥𑀦𑀁 𑀦𑀺𑀕𑀘𑁆𑀙𑀢𑀺𑁇

843\. 𑀓𑀣𑀁𑀭𑀽𑀧𑁄, 𑀪𑀺𑀓𑁆𑀔𑀯𑁂, 𑀅𑀟𑁆𑀠𑀓𑀳𑀸𑀧𑀡𑁂𑀦𑀧𑀺 𑀩𑀦𑁆𑀥𑀦𑀁 𑀦𑀺𑀕𑀘𑁆𑀙𑀢𑀺, 𑀓𑀳𑀸𑀧𑀡𑁂𑀦𑀧𑀺 𑀩𑀦𑁆𑀥𑀦𑀁 𑀦𑀺𑀕𑀘𑁆𑀙𑀢𑀺, 𑀓𑀳𑀸𑀧𑀡𑀲𑀢𑁂𑀦𑀧𑀺 𑀩𑀦𑁆𑀥𑀦𑀁 𑀦𑀺𑀕𑀘𑁆𑀙𑀢𑀺? 𑀇𑀥, 𑀪𑀺𑀓𑁆𑀔𑀯𑁂, 𑀏𑀓𑀘𑁆𑀘𑁄 𑀤𑀮𑀺𑀤𑁆𑀤𑁄 𑀳𑁄𑀢𑀺 𑀅𑀧𑁆𑀧𑀲𑁆𑀲𑀓𑁄 𑀅𑀧𑁆𑀧𑀪𑁄𑀕𑁄𑁇 𑀏𑀯𑀭𑀽𑀧𑁄, 𑀪𑀺𑀓𑁆𑀔𑀯𑁂, 𑀅𑀟𑁆𑀠𑀓𑀳𑀸𑀧𑀡𑁂𑀦𑀧𑀺 𑀩𑀦𑁆𑀥𑀦𑀁 𑀦𑀺𑀕𑀘𑁆𑀙𑀢𑀺, 𑀓𑀳𑀸𑀧𑀡𑁂𑀦𑀧𑀺 𑀩𑀦𑁆𑀥𑀦𑀁 𑀦𑀺𑀕𑀘𑁆𑀙𑀢𑀺, 𑀓𑀳𑀸𑀧𑀡𑀲𑀢𑁂𑀦𑀧𑀺 𑀩𑀦𑁆𑀥𑀦𑀁 𑀦𑀺𑀕𑀘𑁆𑀙𑀢𑀺𑁇

844\. 𑀓𑀣𑀁𑀭𑀽𑀧𑁄, 𑀪𑀺𑀓𑁆𑀔𑀯𑁂, 𑀅𑀟𑁆𑀠𑀓𑀳𑀸𑀧𑀡𑁂𑀦𑀧𑀺 𑀦 𑀩𑀦𑁆𑀥𑀦𑀁 𑀦𑀺𑀕𑀘𑁆𑀙𑀢𑀺, 𑀓𑀳𑀸𑀧𑀡𑁂𑀦𑀧𑀺 𑀦 𑀩𑀦𑁆𑀥𑀦𑀁 𑀦𑀺𑀕𑀘𑁆𑀙𑀢𑀺, 𑀓𑀳𑀸𑀧𑀡𑀲𑀢𑁂𑀦𑀧𑀺 𑀦 𑀩𑀦𑁆𑀥𑀦𑀁 𑀦𑀺𑀕𑀘𑁆𑀙𑀢𑀺? 𑀇𑀥, 𑀪𑀺𑀓𑁆𑀔𑀯𑁂, 𑀏𑀓𑀘𑁆𑀘𑁄 𑀅𑀟𑁆𑀠𑁄 𑀳𑁄𑀢𑀺 𑀫𑀳𑀤𑁆𑀥𑀦𑁄 𑀫𑀳𑀸𑀪𑁄𑀕𑁄𑁇 𑀏𑀯𑀭𑀽𑀧𑁄, 𑀪𑀺𑀓𑁆𑀔𑀯𑁂, 𑀅𑀟𑁆𑀠𑀓𑀳𑀸𑀧𑀡𑁂𑀦𑀧𑀺 𑀦 𑀩𑀦𑁆𑀥𑀦𑀁 𑀦𑀺𑀕𑀘𑁆𑀙𑀢𑀺, 𑀓𑀳𑀸𑀧𑀡𑁂𑀦𑀧𑀺 𑀦 𑀩𑀦𑁆𑀥𑀦𑀁 𑀦𑀺𑀕𑀘𑁆𑀙𑀢𑀺, 𑀓𑀳𑀸𑀧𑀡𑀲𑀢𑁂𑀦𑀧𑀺 𑀦 𑀩𑀦𑁆𑀥𑀦𑀁 𑀦𑀺𑀕𑀘𑁆𑀙𑀢𑀺𑁇 𑀏𑀯𑀫𑁂𑀯𑀁 𑀔𑁄, 𑀪𑀺𑀓𑁆𑀔𑀯𑁂, 𑀇𑀥𑁂𑀓𑀘𑁆𑀘𑀲𑁆𑀲 𑀧𑀼𑀕𑁆𑀕𑀮𑀲𑁆𑀲 𑀅𑀧𑁆𑀧𑀫𑀢𑁆𑀢𑀓𑀁 𑀧𑀸𑀧𑀓𑀫𑁆𑀫𑀁 𑀓𑀢𑀁𑁇 𑀢𑀫𑁂𑀦𑀁 𑀦𑀺𑀭𑀬𑀁 𑀉𑀧𑀦𑁂𑀢𑀺𑁇 𑀇𑀥, 𑀪𑀺𑀓𑁆𑀔𑀯𑁂, 𑀏𑀓𑀘𑁆𑀘𑀲𑁆𑀲 𑀧𑀼𑀕𑁆𑀕𑀮𑀲𑁆𑀲 𑀢𑀸𑀤𑀺𑀲𑀁𑀬𑁂𑀯 𑀅𑀧𑁆𑀧𑀫𑀢𑁆𑀢𑀓𑀁 𑀧𑀸𑀧𑀓𑀫𑁆𑀫𑀁 𑀓𑀢𑀁 𑀤𑀺𑀝𑁆𑀞𑀥𑀫𑁆𑀫𑀯𑁂𑀤𑀦𑀻𑀬𑀁 𑀳𑁄𑀢𑀺, 𑀦𑀸𑀡𑀼𑀧𑀺 𑀔𑀸𑀬𑀢𑀺, 𑀓𑀺𑀁 𑀩𑀳𑀼𑀤𑁂𑀯𑁇

845\. 𑀓𑀣𑀁𑀭𑀽𑀧𑀲𑁆𑀲, 𑀪𑀺𑀓𑁆𑀔𑀯𑁂, 𑀧𑀼𑀕𑁆𑀕𑀮𑀲𑁆𑀲 𑀅𑀧𑁆𑀧𑀫𑀢𑁆𑀢𑀓𑀁 𑀧𑀸𑀧𑀓𑀫𑁆𑀫𑀁 𑀓𑀢𑀁, 𑀢𑀫𑁂𑀦𑀁 𑀦𑀺𑀭𑀬𑀁 𑀉𑀧𑀦𑁂𑀢𑀺? 𑀇𑀥, 𑀪𑀺𑀓𑁆𑀔𑀯𑁂, 𑀏𑀓𑀘𑁆𑀘𑁄 𑀧𑀼𑀕𑁆𑀕𑀮𑁄 𑀅𑀪𑀸𑀯𑀺𑀢𑀓𑀸𑀬𑁄 𑀳𑁄𑀢𑀺 𑀅𑀪𑀸𑀯𑀺𑀢𑀲𑀻𑀮𑁄 𑀅𑀪𑀸𑀯𑀺𑀢𑀘𑀺𑀢𑁆𑀢𑁄 𑀅𑀪𑀸𑀯𑀺𑀢𑀧𑀜𑁆𑀜𑁄 𑀧𑀭𑀺𑀢𑁆𑀢𑁄 𑀅𑀧𑁆𑀧𑀸𑀢𑀼𑀫𑁄 𑀅𑀧𑁆𑀧𑀤𑀼𑀓𑁆𑀔𑀯𑀺𑀳𑀸𑀭𑀻𑁇 𑀏𑀯𑀭𑀽𑀧𑀲𑁆𑀲, 𑀪𑀺𑀓𑁆𑀔𑀯𑁂, 𑀧𑀼𑀕𑁆𑀕𑀮𑀲𑁆𑀲 𑀢𑀸𑀤𑀺𑀲𑀁𑀬𑁂𑀯 𑀅𑀧𑁆𑀧𑀫𑀢𑁆𑀢𑀓𑀁 𑀧𑀸𑀧𑀓𑀫𑁆𑀫𑀁 𑀓𑀢𑀁 𑀢𑀫𑁂𑀦𑀁 𑀦𑀺𑀭𑀬𑀁 𑀉𑀧𑀦𑁂𑀢𑀺𑁇

846\. 𑀓𑀣𑀁𑀭𑀽𑀧𑀲𑁆𑀲, 𑀪𑀺𑀓𑁆𑀔𑀯𑁂, 𑀧𑀼𑀕𑁆𑀕𑀮𑀲𑁆𑀲 𑀢𑀸𑀤𑀺𑀲𑀁𑀬𑁂𑀯 𑀅𑀧𑁆𑀧𑀫𑀢𑁆𑀢𑀓𑀁 𑀧𑀸𑀧𑀓𑀫𑁆𑀫𑀁 𑀓𑀢𑀁 𑀤𑀺𑀝𑁆𑀞𑀥𑀫𑁆𑀫𑀯𑁂𑀤𑀦𑀻𑀬𑀁 𑀳𑁄𑀢𑀺, 𑀦𑀸𑀡𑀼𑀧𑀺 𑀔𑀸𑀬𑀢𑀺, 𑀓𑀺𑀁 𑀩𑀳𑀼𑀤𑁂𑀯? 𑀇𑀥, 𑀪𑀺𑀓𑁆𑀔𑀯𑁂, 𑀏𑀓𑀘𑁆𑀘𑁄 𑀧𑀼𑀕𑁆𑀕𑀮𑁄 𑀪𑀸𑀯𑀺𑀢𑀓𑀸𑀬𑁄 𑀳𑁄𑀢𑀺 𑀪𑀸𑀯𑀺𑀢𑀲𑀻𑀮𑁄 𑀪𑀸𑀯𑀺𑀢𑀘𑀺𑀢𑁆𑀢𑁄 𑀪𑀸𑀯𑀺𑀢𑀧𑀜𑁆𑀜𑁄 𑀅𑀧𑀭𑀺𑀢𑁆𑀢𑁄 𑀫𑀳𑀢𑁆𑀢𑁄 𑀅𑀧𑁆𑀧𑀫𑀸𑀡𑀯𑀺𑀳𑀸𑀭𑀻𑁇 𑀏𑀯𑀭𑀽𑀧𑀲𑁆𑀲, 𑀪𑀺𑀓𑁆𑀔𑀯𑁂, 𑀧𑀼𑀕𑁆𑀕𑀮𑀲𑁆𑀲 𑀢𑀸𑀤𑀺𑀲𑀁𑀬𑁂𑀯 𑀅𑀧𑁆𑀧𑀫𑀢𑁆𑀢𑀓𑀁 𑀧𑀸𑀧𑀓𑀫𑁆𑀫𑀁 𑀓𑀢𑀁 𑀤𑀺𑀝𑁆𑀞𑀥𑀫𑁆𑀫𑀯𑁂𑀤𑀦𑀻𑀬𑀁 𑀳𑁄𑀢𑀺, 𑀦𑀸𑀡𑀼𑀧𑀺 𑀔𑀸𑀬𑀢𑀺, 𑀓𑀺𑀁 𑀩𑀳𑀼𑀤𑁂𑀯𑁇 (𑁨)

847\. 𑀇𑀥, 𑀪𑀺𑀓𑁆𑀔𑀯𑁂, 𑀏𑀓𑀘𑁆𑀘𑁄 𑀧𑀼𑀕𑁆𑀕𑀮𑁄 𑀪𑀸𑀯𑀺𑀢𑀓𑀸𑀬𑁄 𑀳𑁄𑀢𑀺 𑀪𑀸𑀯𑀺𑀢𑀲𑀻𑀮𑁄 𑀪𑀸𑀯𑀺𑀢𑀘𑀺𑀢𑁆𑀢𑁄 𑀪𑀸𑀯𑀺𑀢𑀧𑀜𑁆𑀜𑁄 𑀅𑀧𑀭𑀺𑀢𑁆𑀢𑁄 𑀫𑀳𑀢𑁆𑀢𑁄 𑀅𑀧𑁆𑀧𑀫𑀸𑀡𑀯𑀺𑀳𑀸𑀭𑀻𑁇 𑀏𑀯𑀭𑀽𑀧𑀲𑁆𑀲, 𑀪𑀺𑀓𑁆𑀔𑀯𑁂, 𑀧𑀼𑀕𑁆𑀕𑀮𑀲𑁆𑀲 𑀢𑀸𑀤𑀺𑀲𑀁𑀬𑁂𑀯 𑀅𑀧𑁆𑀧𑀫𑀢𑁆𑀢𑀓𑀁 𑀧𑀸𑀧𑀓𑀫𑁆𑀫𑀁 𑀓𑀢𑀁 𑀤𑀺𑀝𑁆𑀞𑀥𑀫𑁆𑀫𑀯𑁂𑀤𑀦𑀻𑀬𑀁 𑀳𑁄𑀢𑀺, 𑀦𑀸𑀡𑀼𑀧𑀺 𑀔𑀸𑀬𑀢𑀺, 𑀓𑀺𑀁 𑀩𑀳𑀼𑀤𑁂𑀯𑁇 𑀲𑁂𑀬𑁆𑀬𑀣𑀸𑀧𑀺, 𑀪𑀺𑀓𑁆𑀔𑀯𑁂, 𑀑𑀭𑀩𑁆𑀪𑀺𑀓𑁄 𑀯𑀸 𑀉𑀭𑀩𑁆𑀪𑀖𑀸𑀢𑀓𑁄 𑀯𑀸 𑀅𑀧𑁆𑀧𑁂𑀓𑀘𑁆𑀘𑀁 𑀉𑀭𑀩𑁆𑀪𑀁 𑀅𑀤𑀺𑀦𑁆𑀦𑀁 𑀆𑀤𑀺𑀬𑀫𑀸𑀦𑀁 𑀧𑀳𑁄𑀢𑀺 𑀳𑀦𑁆𑀢𑀼𑀁 𑀯𑀸 𑀩𑀦𑁆𑀥𑀺𑀢𑀼𑀁 𑀯𑀸 𑀚𑀸𑀧𑁂𑀢𑀼𑀁 𑀯𑀸 𑀬𑀣𑀸𑀧𑀘𑁆𑀘𑀬𑀁 𑀯𑀸 𑀓𑀸𑀢𑀼𑀁, 𑀅𑀧𑁆𑀧𑁂𑀓𑀘𑁆𑀘𑀁 𑀉𑀭𑀩𑁆𑀪𑀁 𑀅𑀤𑀺𑀦𑁆𑀦𑀁 𑀆𑀤𑀺𑀬𑀫𑀸𑀦𑀁 𑀦𑀧𑁆𑀧𑀳𑁄𑀢𑀺 𑀳𑀦𑁆𑀢𑀼𑀁 𑀯𑀸 𑀩𑀦𑁆𑀥𑀺𑀢𑀼𑀁 𑀯𑀸 𑀚𑀸𑀧𑁂𑀢𑀼𑀁 𑀯𑀸 𑀬𑀣𑀸𑀧𑀘𑁆𑀘𑀬𑀁 𑀯𑀸 𑀓𑀸𑀢𑀼𑀁𑁇

848\. 𑀓𑀣𑀁𑀭𑀽𑀧𑀁, 𑀪𑀺𑀓𑁆𑀔𑀯𑁂, 𑀑𑀭𑀩𑁆𑀪𑀺𑀓𑁄 𑀯𑀸 𑀉𑀭𑀩𑁆𑀪𑀖𑀸𑀢𑀓𑁄 𑀯𑀸 𑀉𑀭𑀩𑁆𑀪𑀁 𑀅𑀤𑀺𑀦𑁆𑀦𑀁 𑀆𑀤𑀺𑀬𑀫𑀸𑀦𑀁 𑀧𑀳𑁄𑀢𑀺 𑀳𑀦𑁆𑀢𑀼𑀁 𑀯𑀸 𑀩𑀦𑁆𑀥𑀺𑀢𑀼𑀁 𑀯𑀸 𑀚𑀸𑀧𑁂𑀢𑀼𑀁 𑀯𑀸 𑀬𑀣𑀸𑀧𑀘𑁆𑀘𑀬𑀁 𑀯𑀸 𑀓𑀸𑀢𑀼𑀁? 𑀇𑀥, 𑀪𑀺𑀓𑁆𑀔𑀯𑁂, 𑀏𑀓𑀘𑁆𑀘𑁄 𑀤𑀮𑀺𑀤𑁆𑀤𑁄 𑀳𑁄𑀢𑀺 𑀅𑀧𑁆𑀧𑀲𑁆𑀲𑀓𑁄 𑀅𑀧𑁆𑀧𑀪𑁄𑀕𑁄𑁇 𑀏𑀯𑀭𑀽𑀧𑀁, 𑀪𑀺𑀓𑁆𑀔𑀯𑁂, 𑀑𑀭𑀩𑁆𑀪𑀺𑀓𑁄 𑀯𑀸 𑀉𑀭𑀩𑁆𑀪𑀖𑀸𑀢𑀓𑁄 𑀯𑀸 𑀉𑀭𑀩𑁆𑀪𑀁 𑀅𑀤𑀺𑀦𑁆𑀦𑀁 𑀆𑀤𑀺𑀬𑀫𑀸𑀦𑀁 𑀧𑀳𑁄𑀢𑀺 𑀳𑀦𑁆𑀢𑀼𑀁 𑀯𑀸 𑀩𑀦𑁆𑀥𑀺𑀢𑀼𑀁 𑀯𑀸 𑀚𑀸𑀧𑁂𑀢𑀼𑀁 𑀯𑀸 𑀬𑀣𑀸𑀧𑀘𑁆𑀘𑀬𑀁 𑀯𑀸 𑀓𑀸𑀢𑀼𑀁𑁇

849\. 𑀓𑀣𑀁𑀭𑀽𑀧𑀁, 𑀪𑀺𑀓𑁆𑀔𑀯𑁂, 𑀑𑀭𑀩𑁆𑀪𑀺𑀓𑁄 𑀯𑀸 𑀉𑀭𑀩𑁆𑀪𑀖𑀸𑀢𑀓𑁄 𑀯𑀸 𑀉𑀭𑀩𑁆𑀪𑀁 𑀅𑀤𑀺𑀦𑁆𑀦𑀁 𑀆𑀤𑀺𑀬𑀫𑀸𑀦𑀁 𑀦𑀧𑁆𑀧𑀳𑁄𑀢𑀺 𑀳𑀦𑁆𑀢𑀼𑀁 𑀯𑀸 𑀩𑀦𑁆𑀥𑀺𑀢𑀼𑀁 𑀯𑀸 𑀚𑀸𑀧𑁂𑀢𑀼𑀁 𑀯𑀸 𑀬𑀣𑀸𑀧𑀘𑁆𑀘𑀬𑀁 𑀯𑀸 𑀓𑀸𑀢𑀼𑀁𑁇 𑀇𑀥, 𑀪𑀺𑀓𑁆𑀔𑀯𑁂, 𑀏𑀓𑀘𑁆𑀘𑁄 𑀅𑀟𑁆𑀠𑁄 𑀳𑁄𑀢𑀺 𑀫𑀳𑀤𑁆𑀥𑀦𑁄 𑀫𑀳𑀸𑀪𑁄𑀕𑁄 𑀭𑀸𑀚𑀸 𑀯𑀸 𑀭𑀸𑀚𑀫𑀳𑀸𑀫𑀢𑁆𑀢𑁄 𑀯𑀸𑁇 𑀏𑀯𑀭𑀽𑀧𑀁, 𑀪𑀺𑀓𑁆𑀔𑀯𑁂, 𑀑𑀭𑀩𑁆𑀪𑀺𑀓𑁄 𑀯𑀸 𑀉𑀭𑀩𑁆𑀪𑀖𑀸𑀢𑀓𑁄 𑀯𑀸 𑀉𑀭𑀩𑁆𑀪𑀁 𑀅𑀤𑀺𑀦𑁆𑀦𑀁 𑀆𑀤𑀺𑀬𑀫𑀸𑀦𑀁 𑀦𑀧𑁆𑀧𑀳𑁄𑀢𑀺 𑀳𑀦𑁆𑀢𑀼𑀁 𑀯𑀸 𑀩𑀦𑁆𑀥𑀺𑀢𑀼𑀁 𑀯𑀸 𑀚𑀸𑀧𑁂𑀢𑀼𑀁 𑀯𑀸 𑀬𑀣𑀸𑀧𑀘𑁆𑀘𑀬𑀁 𑀯𑀸 𑀓𑀸𑀢𑀼𑀁𑁇 𑀅𑀜𑁆𑀜𑀤𑀢𑁆𑀣𑀼 𑀧𑀜𑁆𑀚𑀮𑀺𑀓𑁄𑀯 𑀦𑀁 𑀬𑀸𑀘𑀢𑀺—  ‘𑀤𑁂𑀳𑀺 𑀫𑁂, 𑀫𑀸𑀭𑀺𑀲, 𑀉𑀭𑀩𑁆𑀪𑀁 𑀯𑀸 𑀉𑀭𑀩𑁆𑀪𑀥𑀦𑀁 𑀯𑀸’𑀢𑀺𑁇 𑀏𑀯𑀫𑁂𑀯𑀁 𑀔𑁄, 𑀪𑀺𑀓𑁆𑀔𑀯𑁂, 𑀇𑀥𑁂𑀓𑀘𑁆𑀘𑀲𑁆𑀲 𑀧𑀼𑀕𑁆𑀕𑀮𑀲𑁆𑀲 𑀢𑀸𑀤𑀺𑀲𑀁𑀬𑁂𑀯 𑀅𑀧𑁆𑀧𑀫𑀢𑁆𑀢𑀓𑀫𑁆𑀧𑀺 𑀧𑀸𑀧𑀓𑀫𑁆𑀫𑀁 𑀓𑀢𑀁 𑀢𑀫𑁂𑀦𑀁 𑀦𑀺𑀭𑀬𑀁 𑀉𑀧𑀦𑁂𑀢𑀺𑁇 𑀇𑀥 𑀧𑀦, 𑀪𑀺𑀓𑁆𑀔𑀯𑁂, 𑀏𑀓𑀘𑁆𑀘𑀲𑁆𑀲 𑀧𑀼𑀕𑁆𑀕𑀮𑀲𑁆𑀲 𑀢𑀸𑀤𑀺𑀲𑀁𑀬𑁂𑀯 𑀅𑀧𑁆𑀧𑀫𑀢𑁆𑀢𑀓𑀁 𑀧𑀸𑀧𑀓𑀫𑁆𑀫𑀁 𑀓𑀢𑀁 𑀤𑀺𑀝𑁆𑀞𑀥𑀫𑁆𑀫𑀯𑁂𑀤𑀦𑀻𑀬𑀁 𑀳𑁄𑀢𑀺, 𑀦𑀸𑀡𑀼𑀧𑀺 𑀔𑀸𑀬𑀢𑀺, 𑀓𑀺𑀁 𑀩𑀳𑀼𑀤𑁂𑀯𑁇

850\. 𑀓𑀣𑀁𑀭𑀽𑀧𑀲𑁆𑀲, 𑀪𑀺𑀓𑁆𑀔𑀯𑁂, 𑀧𑀼𑀕𑁆𑀕𑀮𑀲𑁆𑀲 𑀅𑀧𑁆𑀧𑀫𑀢𑁆𑀢𑀓𑀫𑁆𑀧𑀺 𑀧𑀸𑀧𑀓𑀫𑁆𑀫𑀁 𑀓𑀢𑀁 𑀢𑀫𑁂𑀦𑀁 𑀦𑀺𑀭𑀬𑀁 𑀉𑀧𑀦𑁂𑀢𑀺? 𑀇𑀥, 𑀪𑀺𑀓𑁆𑀔𑀯𑁂, 𑀏𑀓𑀘𑁆𑀘𑁄 𑀧𑀼𑀕𑁆𑀕𑀮𑁄 𑀅𑀪𑀸𑀯𑀺𑀢𑀓𑀸𑀬𑁄 𑀳𑁄𑀢𑀺 𑀅𑀪𑀸𑀯𑀺𑀢𑀲𑀻𑀮𑁄 𑀅𑀪𑀸𑀯𑀺𑀢𑀘𑀺𑀢𑁆𑀢𑁄 𑀅𑀪𑀸𑀯𑀺𑀢𑀧𑀜𑁆𑀜𑁄 𑀧𑀭𑀺𑀢𑁆𑀢𑁄 𑀅𑀧𑁆𑀧𑀸𑀢𑀼𑀫𑁄 𑀅𑀧𑁆𑀧𑀤𑀼𑀓𑁆𑀔𑀯𑀺𑀳𑀸𑀭𑀻𑁇 𑀏𑀯𑀭𑀽𑀧𑀲𑁆𑀲, 𑀪𑀺𑀓𑁆𑀔𑀯𑁂, 𑀧𑀼𑀕𑁆𑀕𑀮𑀲𑁆𑀲 𑀅𑀧𑁆𑀧𑀫𑀢𑁆𑀢𑀓𑀫𑁆𑀧𑀺 𑀧𑀸𑀧𑀓𑀫𑁆𑀫𑀁 𑀓𑀢𑀁 𑀢𑀫𑁂𑀦𑀁 𑀦𑀺𑀭𑀬𑀁 𑀉𑀧𑀦𑁂𑀢𑀺𑁇

851\. 𑀓𑀣𑀁𑀭𑀽𑀧𑀲𑁆𑀲, 𑀪𑀺𑀓𑁆𑀔𑀯𑁂, 𑀧𑀼𑀕𑁆𑀕𑀮𑀲𑁆𑀲 𑀢𑀸𑀤𑀺𑀲𑀁𑀬𑁂𑀯 𑀅𑀧𑁆𑀧𑀫𑀢𑁆𑀢𑀓𑀁 𑀧𑀸𑀧𑀓𑀫𑁆𑀫𑀁 𑀓𑀢𑀁 𑀤𑀺𑀝𑁆𑀞𑀥𑀫𑁆𑀫𑀯𑁂𑀤𑀦𑀻𑀬𑀁 𑀳𑁄𑀢𑀺, 𑀦𑀸𑀡𑀼𑀧𑀺 𑀔𑀸𑀬𑀢𑀺, 𑀓𑀺𑀁 𑀩𑀳𑀼𑀤𑁂𑀯? 𑀇𑀥, 𑀪𑀺𑀓𑁆𑀔𑀯𑁂, 𑀏𑀓𑀘𑁆𑀘𑁄 𑀧𑀼𑀕𑁆𑀕𑀮𑁄 𑀪𑀸𑀯𑀺𑀢𑀓𑀸𑀬𑁄 𑀳𑁄𑀢𑀺 𑀪𑀸𑀯𑀺𑀢𑀲𑀻𑀮𑁄 𑀪𑀸𑀯𑀺𑀢𑀘𑀺𑀢𑁆𑀢𑁄 𑀪𑀸𑀯𑀺𑀢𑀧𑀜𑁆𑀜𑁄 𑀅𑀧𑀭𑀺𑀢𑁆𑀢𑁄 𑀫𑀳𑀢𑁆𑀢𑁄 𑀅𑀧𑁆𑀧𑀫𑀸𑀡𑀯𑀺𑀳𑀸𑀭𑀻𑁇 𑀏𑀯𑀭𑀽𑀧𑀲𑁆𑀲, 𑀪𑀺𑀓𑁆𑀔𑀯𑁂, 𑀧𑀼𑀕𑁆𑀕𑀮𑀲𑁆𑀲 𑀢𑀸𑀤𑀺𑀲𑀁𑀬𑁂𑀯 𑀅𑀧𑁆𑀧𑀫𑀢𑁆𑀢𑀓𑀁 𑀧𑀸𑀧𑀓𑀫𑁆𑀫𑀁 𑀓𑀢𑀁 𑀤𑀺𑀝𑁆𑀞𑀥𑀫𑁆𑀫𑀯𑁂𑀤𑀦𑀻𑀬𑀁 𑀳𑁄𑀢𑀺, 𑀦𑀸𑀡𑀼𑀧𑀺 𑀔𑀸𑀬𑀢𑀺, 𑀓𑀺𑀁 𑀩𑀳𑀼𑀤𑁂𑀯𑁇 (𑁩)

852\. 𑀬𑁄, 𑀪𑀺𑀓𑁆𑀔𑀯𑁂, 𑀏𑀯𑀁 𑀯𑀤𑁂𑀬𑁆𑀬—  ‘𑀬𑀣𑀸 𑀬𑀣𑀸𑀬𑀁 𑀧𑀼𑀭𑀺𑀲𑁄 𑀓𑀫𑁆𑀫𑀁 𑀓𑀭𑁄𑀢𑀺 𑀢𑀣𑀸 𑀢𑀣𑀸 𑀢𑀁 𑀧𑀝𑀺𑀲𑀁𑀯𑁂𑀤𑁂𑀢𑀻’𑀢𑀺, 𑀏𑀯𑀁 𑀲𑀦𑁆𑀢𑀁, 𑀪𑀺𑀓𑁆𑀔𑀯𑁂, 𑀩𑁆𑀭𑀳𑁆𑀫𑀘𑀭𑀺𑀬𑀯𑀸𑀲𑁄 𑀦 𑀳𑁄𑀢𑀺, 𑀑𑀓𑀸𑀲𑁄 𑀦 𑀧𑀜𑁆𑀜𑀸𑀬𑀢𑀺 𑀲𑀫𑁆𑀫𑀸 𑀤𑀼𑀓𑁆𑀔𑀲𑁆𑀲 𑀅𑀦𑁆𑀢𑀓𑀺𑀭𑀺𑀬𑀸𑀬𑁇 𑀬𑁄 𑀘 𑀔𑁄, 𑀪𑀺𑀓𑁆𑀔𑀯𑁂, 𑀏𑀯𑀁 𑀯𑀤𑁂𑀬𑁆𑀬—  ‘𑀬𑀣𑀸 𑀬𑀣𑀸 𑀯𑁂𑀤𑀦𑀻𑀬𑀁 𑀅𑀬𑀁 𑀧𑀼𑀭𑀺𑀲𑁄 𑀓𑀫𑁆𑀫𑀁 𑀓𑀭𑁄𑀢𑀺 𑀢𑀣𑀸 𑀢𑀣𑀸 𑀢𑀲𑁆𑀲 𑀯𑀺𑀧𑀸𑀓𑀁 𑀧𑀝𑀺𑀲𑀁𑀯𑁂𑀤𑁂𑀢𑀻’𑀢𑀺, 𑀏𑀯𑀁 𑀲𑀦𑁆𑀢𑀁, 𑀪𑀺𑀓𑁆𑀔𑀯𑁂, 𑀩𑁆𑀭𑀳𑁆𑀫𑀘𑀭𑀺𑀬𑀯𑀸𑀲𑁄 𑀳𑁄𑀢𑀺, 𑀑𑀓𑀸𑀲𑁄 𑀧𑀜𑁆𑀜𑀸𑀬𑀢𑀺 𑀲𑀫𑁆𑀫𑀸 𑀤𑀼𑀓𑁆𑀔𑀲𑁆𑀲 𑀅𑀦𑁆𑀢𑀓𑀺𑀭𑀺𑀬𑀸𑀬𑀸”𑀢𑀺𑁇

---

853\. 𑀦𑀯𑀫𑀁𑁇



[Go to previous page (2.5.8 Potthakasutta)](2.5.8.md) / [Go to parent page (2.5 Loṇakapallavagga)](../15A3/2/2.5.md) / [Go to next page (2.5.10 Paṃsudhovakasutta)](2.5.10.md)


