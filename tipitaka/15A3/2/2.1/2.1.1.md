
[Home](/) / [15A3 Tikanipātapāḷi](../../../15A3.md) / [2 Dutiyapaṇṇāsaka](../../2.md) / [2.1 Brāhmaṇavagga](../2.1.md)

# 𑁨𑁇𑁧𑁇𑁧 𑀧𑀞𑀫𑀤𑁆𑀯𑁂𑀩𑁆𑀭𑀸𑀳𑁆𑀫𑀡𑀲𑀼𑀢𑁆𑀢

### 𑀤𑀼𑀢𑀺𑀬𑀧𑀡𑁆𑀡𑀸𑀲𑀓

### 𑀩𑁆𑀭𑀸𑀳𑁆𑀫𑀡𑀯𑀕𑁆𑀕

### 𑀧𑀞𑀫𑀤𑁆𑀯𑁂𑀩𑁆𑀭𑀸𑀳𑁆𑀫𑀡𑀲𑀼𑀢𑁆𑀢

(52.)

314\. 𑀅𑀣 𑀔𑁄 𑀤𑁆𑀯𑁂 𑀩𑁆𑀭𑀸𑀳𑁆𑀫𑀡𑀸 𑀚𑀺𑀡𑁆𑀡𑀸 𑀯𑀼𑀤𑁆𑀥𑀸 𑀫𑀳𑀮𑁆𑀮𑀓𑀸 𑀅𑀤𑁆𑀥𑀕𑀢𑀸 𑀯𑀬𑁄𑀅𑀦𑀼𑀧𑁆𑀧𑀢𑁆𑀢𑀸 𑀯𑀻𑀲𑀯𑀲𑁆𑀲𑀲𑀢𑀺𑀓𑀸 𑀚𑀸𑀢𑀺𑀬𑀸 𑀬𑁂𑀦 𑀪𑀕𑀯𑀸 𑀢𑁂𑀦𑀼𑀧𑀲𑀗𑁆𑀓𑀫𑀺𑀁𑀲𑀼; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀪𑀕𑀯𑀢𑀸 𑀲𑀤𑁆𑀥𑀺𑀁 𑀲𑀫𑁆𑀫𑁄𑀤𑀺𑀁𑀲𑀼𑁇 𑀲𑀫𑁆𑀫𑁄𑀤𑀦𑀻𑀬𑀁 𑀓𑀣𑀁 𑀲𑀸𑀭𑀡𑀻𑀬𑀁 𑀯𑀻𑀢𑀺𑀲𑀸𑀭𑁂𑀢𑁆𑀯𑀸 𑀏𑀓𑀫𑀦𑁆𑀢𑀁 𑀦𑀺𑀲𑀻𑀤𑀺𑀁𑀲𑀼𑁇 𑀏𑀓𑀫𑀦𑁆𑀢𑀁 𑀦𑀺𑀲𑀺𑀦𑁆𑀦𑀸 𑀔𑁄 𑀢𑁂 𑀩𑁆𑀭𑀸𑀳𑁆𑀫𑀡𑀸 𑀪𑀕𑀯𑀦𑁆𑀢𑀁 𑀏𑀢𑀤𑀯𑁄𑀘𑀼𑀁—  “𑀫𑀬𑀫𑀲𑁆𑀲𑀼, 𑀪𑁄 𑀕𑁄𑀢𑀫, 𑀩𑁆𑀭𑀸𑀳𑁆𑀫𑀡𑀸 𑀚𑀺𑀡𑁆𑀡𑀸 𑀯𑀼𑀤𑁆𑀥𑀸 𑀫𑀳𑀮𑁆𑀮𑀓𑀸 𑀅𑀤𑁆𑀥𑀕𑀢𑀸 𑀯𑀬𑁄𑀅𑀦𑀼𑀧𑁆𑀧𑀢𑁆𑀢𑀸 𑀯𑀻𑀲𑀯𑀲𑁆𑀲𑀲𑀢𑀺𑀓𑀸 𑀚𑀸𑀢𑀺𑀬𑀸; 𑀢𑁂 𑀘𑀫𑁆𑀳𑀸 𑀅𑀓𑀢𑀓𑀮𑁆𑀬𑀸𑀡𑀸 𑀅𑀓𑀢𑀓𑀼𑀲𑀮𑀸 𑀅𑀓𑀢𑀪𑀻𑀭𑀼𑀢𑁆𑀢𑀸𑀡𑀸𑁇 𑀑𑀯𑀤𑀢𑀼 𑀦𑁄 𑀪𑀯𑀁 𑀕𑁄𑀢𑀫𑁄, 𑀅𑀦𑀼𑀲𑀸𑀲𑀢𑀼 𑀦𑁄 𑀪𑀯𑀁 𑀕𑁄𑀢𑀫𑁄 𑀬𑀁 𑀅𑀫𑁆𑀳𑀸𑀓𑀁 𑀅𑀲𑁆𑀲 𑀤𑀻𑀖𑀭𑀢𑁆𑀢𑀁 𑀳𑀺𑀢𑀸𑀬 𑀲𑀼𑀔𑀸𑀬𑀸”𑀢𑀺𑁇

315\. “𑀢𑀕𑁆𑀖 𑀢𑀼𑀫𑁆𑀳𑁂, 𑀩𑁆𑀭𑀸𑀳𑁆𑀫𑀡𑀸, 𑀚𑀺𑀡𑁆𑀡𑀸 𑀯𑀼𑀤𑁆𑀥𑀸 𑀫𑀳𑀮𑁆𑀮𑀓𑀸 𑀅𑀤𑁆𑀥𑀕𑀢𑀸 𑀯𑀬𑁄𑀅𑀦𑀼𑀧𑁆𑀧𑀢𑁆𑀢𑀸 𑀯𑀻𑀲𑀯𑀲𑁆𑀲𑀲𑀢𑀺𑀓𑀸 𑀚𑀸𑀢𑀺𑀬𑀸; 𑀢𑁂 𑀘𑀢𑁆𑀣 𑀅𑀓𑀢𑀓𑀮𑁆𑀬𑀸𑀡𑀸 𑀅𑀓𑀢𑀓𑀼𑀲𑀮𑀸 𑀅𑀓𑀢𑀪𑀻𑀭𑀼𑀢𑁆𑀢𑀸𑀡𑀸𑁇 𑀉𑀧𑀦𑀻𑀬𑀢𑀺 𑀔𑁄 𑀅𑀬𑀁, 𑀩𑁆𑀭𑀸𑀳𑁆𑀫𑀡𑀸, 𑀮𑁄𑀓𑁄 𑀚𑀭𑀸𑀬 𑀩𑁆𑀬𑀸𑀥𑀺𑀦𑀸 𑀫𑀭𑀡𑁂𑀦𑁇 𑀏𑀯𑀁 𑀉𑀧𑀦𑀻𑀬𑀫𑀸𑀦𑁂 𑀔𑁄, 𑀩𑁆𑀭𑀸𑀳𑁆𑀫𑀡𑀸, 𑀮𑁄𑀓𑁂 𑀚𑀭𑀸𑀬 𑀩𑁆𑀬𑀸𑀥𑀺𑀦𑀸 𑀫𑀭𑀡𑁂𑀦, 𑀬𑁄 𑀇𑀥 𑀓𑀸𑀬𑁂𑀦 𑀲𑀁𑀬𑀫𑁄 𑀯𑀸𑀘𑀸𑀬 𑀲𑀁𑀬𑀫𑁄 𑀫𑀦𑀲𑀸 𑀲𑀁𑀬𑀫𑁄, 𑀢𑀁 𑀢𑀲𑁆𑀲 𑀧𑁂𑀢𑀲𑁆𑀲 𑀢𑀸𑀡𑀜𑁆𑀘 𑀮𑁂𑀡𑀜𑁆𑀘 𑀤𑀻𑀧𑀜𑁆𑀘 𑀲𑀭𑀡𑀜𑁆𑀘 𑀧𑀭𑀸𑀬𑀡𑀜𑁆𑀘𑀸𑀢𑀺𑁇

316\. _𑀉𑀧𑀦𑀻𑀬𑀢𑀺 𑀚𑀻𑀯𑀺𑀢𑀫𑀧𑁆𑀧𑀫𑀸𑀬𑀼,_  
_𑀚𑀭𑀽𑀧𑀦𑀻𑀢𑀲𑁆𑀲 𑀦 𑀲𑀦𑁆𑀢𑀺 𑀢𑀸𑀡𑀸;_  
_𑀏𑀢𑀁 𑀪𑀬𑀁 𑀫𑀭𑀡𑁂 𑀧𑁂𑀓𑁆𑀔𑀫𑀸𑀦𑁄,_  
_𑀧𑀼𑀜𑁆𑀜𑀸𑀦𑀺 𑀓𑀬𑀺𑀭𑀸𑀣 𑀲𑀼𑀔𑀸𑀯𑀳𑀸𑀦𑀺𑁇_  


317\. _𑀬𑁄𑀥 𑀓𑀸𑀬𑁂𑀦 𑀲𑀁𑀬𑀫𑁄,_  
_𑀯𑀸𑀘𑀸𑀬 𑀉𑀤 𑀘𑁂𑀢𑀲𑀸;_  
_𑀢𑀁 𑀢𑀲𑁆𑀲 𑀧𑁂𑀢𑀲𑁆𑀲 𑀲𑀼𑀔𑀸𑀬 𑀳𑁄𑀢𑀺,_  
_𑀬𑀁 𑀚𑀻𑀯𑀫𑀸𑀦𑁄 𑀧𑀓𑀭𑁄𑀢𑀺 𑀧𑀼𑀜𑁆𑀜𑀦𑁆”𑀢𑀺𑁇_  


---

318\. 𑀧𑀞𑀫𑀁𑁇



[Go to previous page (2.1 Brāhmaṇavagga)](../2.1.md) / [Go to parent page (2.1 Brāhmaṇavagga)](../2.1.md) / [Go to next page (2.1.2 Dutiyadvebrāhmaṇasutta)](2.1.2.md)


