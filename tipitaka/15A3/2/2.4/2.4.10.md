
[Home](/) / [15A3 Tikanipātapāḷi](../../../15A3.md) / [2 Dutiyapaṇṇāsaka](../../2.md) / [2.4 Samaṇavagga](../2.4.md)

# 2.4.10 Dutiyasikkhattayasutta

* Dutiyapaṇṇāsaka

* Samaṇavagga

* Dutiyasikkhattayasutta

(91.)

767\. “Tisso imā, bhikkhave, sikkhā. Katamā tisso? Adhisīlasikkhā, adhicittasikkhā, adhipaññāsikkhā.

768\. Katamā ca, bhikkhave, adhisīlasikkhā? Idha, bhikkhave, bhikkhu sīlavā hoti…pe…  samādāya sikkhati sikkhāpadesu. Ayaṃ vuccati, bhikkhave, adhisīlasikkhā.

769\. Katamā ca, bhikkhave, adhicittasikkhā? Idha, bhikkhave, bhikkhu vivicceva kāmehi…pe…  catutthaṃ jhānaṃ upasampajja viharati. Ayaṃ vuccati, bhikkhave, adhicittasikkhā.

770\. Katamā ca, bhikkhave, adhipaññāsikkhā? Idha, bhikkhave, bhikkhu āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharati. Ayaṃ vuccati, bhikkhave, adhipaññāsikkhā. Imā kho, bhikkhave, tisso sikkhāti.

771\. _Adhisīlaṃ adhicittaṃ,_  
_adhipaññañca vīriyavā;_  
_Thāmavā dhitimā jhāyī,_  
_sato guttindriyo care._  


772\. _Yathā pure tathā pacchā,_  
_yathā pacchā tathā pure;_  
_Yathā adho tathā uddhaṃ,_  
_yathā uddhaṃ tathā adho._  


773\. _Yathā divā tathā rattiṃ,_  
_yathā rattiṃ tathā divā;_  
_Abhibhuyya disā sabbā,_  
_appamāṇasamādhinā._  


774\. _Tamāhu sekhaṃ paṭipadaṃ,_  
_atho saṃsuddhacāriyaṃ;_  
_Tamāhu loke sambuddhaṃ,_  
_dhīraṃ paṭipadantaguṃ._  


775\. _Viññāṇassa nirodhena,_  
_taṇhākkhayavimuttino;_  
_Pajjotasseva nibbānaṃ,_  
_vimokkho hoti cetaso”ti._  


---

776\. Dasamaṃ.



[Go to previous page (2.4.9 Paṭhamasikkhattayasutta)](2.4.9.md) / [Go to parent page (2.4 Samaṇavagga)](../2.4.md) / [Go to next page (2.4.11 Saṅkavāsutta)](2.4.11.md)


