---
title: 2.4.5 Sekkhasutta
path: /tipitaka/15A3/2/2.4/2.4.5
ref: 275449
breadcrumbs:
  - name: Home
    link: /
  - name: 15A3 Tikanipātapāḷi
    link: /tipitaka/15A3
  - name: 2 Dutiyapaṇṇāsaka
    link: /tipitaka/15A3/2
  - name: 2.4 Samaṇavagga
    link: /tipitaka/15A3/2/2.4
prevL: /tipitaka/15A3/2/2.4/2.4.4
upL: /tipitaka/15A3/2/2.4
nextL: /tipitaka/15A3/2/2.4/2.4.6
---

# 2.4.5 Sekkhasutta

### Dutiyapaṇṇāsaka

### Samaṇavagga

### Sekkhasutta

(86.)

740. Atha kho aññataro bhikkhu yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho so bhikkhu bhagavantaṃ etadavoca—

741. “‘Sekho, sekho’ti, bhante, vuccati. Kittāvatā nu kho, bhante, sekho hotī”ti? “Sikkhatīti kho, bhikkhu, tasmā sekhoti vuccati. Kiñca sikkhati? Adhisīlampi sikkhati, adhicittampi sikkhati, adhipaññampi sikkhati. Sikkhatīti kho, bhikkhu, tasmā sekhoti vuccatīti.

742. _Sekhassa sikkhamānassa,_  
_ujumaggānusārino;_  
_Khayasmiṃ paṭhamaṃ ñāṇaṃ,_  
_tato aññā anantarā._  


743. _Tato aññāvimuttassa,_  
_ñāṇaṃ ve hoti tādino;_  
_Akuppā me vimuttīti,_  
_bhavasaṃyojanakkhaye”ti._  


===

744. Pañcamaṃ. ( )




