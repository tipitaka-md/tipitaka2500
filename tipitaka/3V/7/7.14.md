
[Home](/) / [3V Mahāvaggapāḷi](../../3V.md) / [7 Kathinakkhandhaka](../7.md)

# 7.14 Palibodhāpalibodhakathā

* Kathinakkhandhaka

* Palibodhāpalibodhakathā

(325.)

1524\. Dveme, bhikkhave, kathinassa palibodhā, dve apalibodhā. Katame ca, bhikkhave, dve kathinassa palibodhā? Āvāsapalibodho ca cīvarapalibodho ca. Kathañca, bhikkhave, āvāsapalibodho hoti? Idha, bhikkhave, bhikkhu vasati vā tasmiṃ āvāse, sāpekkho vā pakkamati “paccessan”ti. Evaṃ kho, bhikkhave, āvāsapalibodho hoti. Kathañca, bhikkhave, cīvarapalibodho hoti? Idha, bhikkhave, bhikkhuno cīvaraṃ akataṃ vā hoti vippakataṃ vā, cīvarāsā vā anupacchinnā. Evaṃ kho, bhikkhave, cīvarapalibodho hoti. Ime kho, bhikkhave, dve kathinassa palibodhā.

1525\. Katame ca, bhikkhave, dve kathinassa apalibodhā? Āvāsaapalibodho ca cīvaraapalibodho ca. Kathañca, bhikkhave, āvāsaapalibodho hoti? Idha, bhikkhave, bhikkhu pakkamati tamhā āvāsā cattena vantena muttena anapekkho “na paccessan”ti. Evaṃ kho, bhikkhave, āvāsaapalibodho hoti. Kathañca, bhikkhave, cīvaraapalibodho hoti? Idha, bhikkhave, bhikkhuno cīvaraṃ kataṃ vā hoti, naṭṭhaṃ vā vinaṭṭhaṃ vā daḍḍhaṃ vā, cīvarāsā vā upacchinnā. Evaṃ kho, bhikkhave, cīvaraapalibodho hoti. Ime kho, bhikkhave, dve kathinassa apalibodhā”ti.

---

1526\. Kathinakkhandhako niṭṭhito sattamo.



---

1527\. Tassuddānaṃ



1528\. _Tiṃsa pāveyyakā bhikkhū,_  
_sāketukkaṇṭhitā vasuṃ;_  
_Vassaṃvuṭṭhokapuṇṇehi,_  
_agamuṃ jinadassanaṃ._  


1529\. _Idaṃ vatthu kathinassa,_  
_kappissanti ca pañcakā;_  
_Anāmantā asamācārā,_  
_tatheva gaṇabhojanaṃ._  


1530\. _Yāvadatthañca uppādo,_  
_atthatānaṃ bhavissati;_  
_Ñatti evatthatañceva,_  
_evañceva anatthataṃ._  


1531\. _Ullikhi dhovanā ceva,_  
_vicāraṇañca chedanaṃ;_  
_Bandhano vaṭṭi kaṇḍusa,_  
_daḷhīkammānuvātikā._  


1532\. _Paribhaṇḍaṃ ovaddheyyaṃ,_  
_maddanā nimittaṃ kathā;_  
_Kukku sannidhi nissaggi,_  
_na kappaññatra te tayo._  


1533\. _Aññatra pañcātireke,_  
_sañchinnena samaṇḍalī;_  
_Nāññatra puggalā sammā,_  
_nissīmaṭṭhonumodati._  


1534\. _Kathinānatthataṃ hoti,_  
_evaṃ buddhena desitaṃ;_  
_Ahatākappapiloti,_  
_paṃsu pāpaṇikāya ca._  


1535\. _Animittāparikathā,_  
_akukku ca asannidhi;_  
_Anissaggi kappakate,_  
_tathā ticīvarena ca._  


1536\. _Pañcake vātireke vā,_  
_chinne samaṇḍalīkate;_  
_Puggalassatthārā sammā,_  
_sīmaṭṭho anumodati._  


1537\. _Evaṃ kathinattharaṇaṃ,_  
_ubbhārassaṭṭhamātikā;_  
_Pakkamananti niṭṭhānaṃ,_  
_sanniṭṭhānañca nāsanaṃ._  


1538\. _Savanaṃ āsāvacchedi,_  
_sīmā sahubbhāraṭṭhamī;_  
_Katacīvaramādāya,_  
_“na paccessan”ti gacchati._  


1539\. _Tassa taṃ kathinuddhāro,_  
_hoti pakkamanantiko;_  
_Ādāya cīvaraṃ yāti,_  
_nissīme idaṃ cintayi._  


1540\. _“Kāressaṃ na paccessan”ti,_  
_niṭṭhāne kathinuddhāro;_  
_Ādāya nissīmaṃ neva,_  
_“na paccessan”ti mānaso._  


1541\. _Tassa taṃ kathinuddhāro,_  
_sanniṭṭhānantiko bhave;_  
_Ādāya cīvaraṃ yāti,_  
_nissīme idaṃ cintayi._  


1542\. _“Kāressaṃ na paccessan”ti,_  
_kayiraṃ tassa nassati;_  
_Tassa taṃ kathinuddhāro,_  
_bhavati nāsanantiko._  


1543\. _Ādāya yāti “paccessaṃ”,_  
_bahi kāreti cīvaraṃ;_  
_Katacīvaro suṇāti,_  
_ubbhataṃ kathinaṃ tahiṃ._  


1544\. _Tassa taṃ kathinuddhāro,_  
_bhavati savanantiko;_  
_Ādāya yāti “paccessaṃ”,_  
_bahi kāreti cīvaraṃ._  


1545\. _Katacīvaro bahiddhā,_  
_nāmeti kathinuddhāraṃ;_  
_Tassa taṃ kathinuddhāro,_  
_sīmātikkantiko bhave._  


1546\. _Ādāya yāti “paccessaṃ”,_  
_bahi kāreti cīvaraṃ;_  
_Katacīvaro paccessaṃ,_  
_sambhoti kathinuddhāraṃ._  


1547\. _Tassa taṃ kathinuddhāro,_  
_saha bhikkhūhi jāyati;_  
_Ādāya ca samādāya,_  
_sattasattavidhā gati._  


1548\. _Pakkamanantikā natthi,_  
_chakke vippakate gati;_  
_Ādāya nissīmagataṃ,_  
_kāressaṃ iti jāyati._  


1549\. _Niṭṭhānaṃ sanniṭṭhānañca,_  
_nāsanañca ime tayo;_  
_Ādāya “na paccessan”ti,_  
_bahisīme karomiti._  


1550\. _Niṭṭhānaṃ sanniṭṭhānampi,_  
_nāsanampi idaṃ tayo;_  
_Anadhiṭṭhitena nevassa,_  
_heṭṭhā tīṇi nayāvidhi._  


1551\. _Ādāya yāti paccessaṃ,_  
_bahisīme karomiti;_  
_“Na paccessan”ti kāreti,_  
_niṭṭhāne kathinuddhāro._  


1552\. _Sanniṭṭhānaṃ nāsanañca,_  
_savanasīmātikkamā;_  
_Saha bhikkhūhi jāyetha,_  
_evaṃ pannarasaṃ gati._  


1553\. _Samādāya vippakatā,_  
_samādāya punā tathā;_  
_Ime te caturo vārā,_  
_sabbe pannarasavidhi._  


1554\. _Anāsāya ca āsāya,_  
_karaṇīyo ca te tayo;_  
_Nayato taṃ vijāneyya,_  
_tayo dvādasa dvādasa._  


1555\. _Apavilānā navettha,_  
_phāsu pañcavidhā tahiṃ;_  
_Palibodhāpalibodhā,_  
_uddānaṃ nayato katanti._  


1556\. Imamhi khandhake vatthū doḷasakapeyyālamukhāni ekasataṃ aṭṭhārasa.

---

1557\. Kathinakkhandhako niṭṭhito.



[Go to previous page (7.13 Phāsuvihārapañcaka)](7.13.md) / [Go to parent page (7 Kathinakkhandhaka)](../7.md) / [Go to next page (8 Cīvarakkhandhaka)](../8.md)


