
[Home](/) / [3V Mahāvaggapāḷi](/tipitaka/3V.md) / [7 Kathinakkhandhaka](/tipitaka/3V/7.md)

# 𑁭𑁇𑁧𑁪 𑀧𑀮𑀺𑀩𑁄𑀥𑀸𑀧𑀮𑀺𑀩𑁄𑀥𑀓𑀣𑀸

### 𑀓𑀣𑀺𑀦𑀓𑁆𑀔𑀦𑁆𑀥𑀓

### 𑀧𑀮𑀺𑀩𑁄𑀥𑀸𑀧𑀮𑀺𑀩𑁄𑀥𑀓𑀣𑀸

(325.)

1524\. 𑀤𑁆𑀯𑁂𑀫𑁂, 𑀪𑀺𑀓𑁆𑀔𑀯𑁂, 𑀓𑀣𑀺𑀦𑀲𑁆𑀲 𑀧𑀮𑀺𑀩𑁄𑀥𑀸, 𑀤𑁆𑀯𑁂 𑀅𑀧𑀮𑀺𑀩𑁄𑀥𑀸𑁇 𑀓𑀢𑀫𑁂 𑀘, 𑀪𑀺𑀓𑁆𑀔𑀯𑁂, 𑀤𑁆𑀯𑁂 𑀓𑀣𑀺𑀦𑀲𑁆𑀲 𑀧𑀮𑀺𑀩𑁄𑀥𑀸? 𑀆𑀯𑀸𑀲𑀧𑀮𑀺𑀩𑁄𑀥𑁄 𑀘 𑀘𑀻𑀯𑀭𑀧𑀮𑀺𑀩𑁄𑀥𑁄 𑀘𑁇 𑀓𑀣𑀜𑁆𑀘, 𑀪𑀺𑀓𑁆𑀔𑀯𑁂, 𑀆𑀯𑀸𑀲𑀧𑀮𑀺𑀩𑁄𑀥𑁄 𑀳𑁄𑀢𑀺? 𑀇𑀥, 𑀪𑀺𑀓𑁆𑀔𑀯𑁂, 𑀪𑀺𑀓𑁆𑀔𑀼 𑀯𑀲𑀢𑀺 𑀯𑀸 𑀢𑀲𑁆𑀫𑀺𑀁 𑀆𑀯𑀸𑀲𑁂, 𑀲𑀸𑀧𑁂𑀓𑁆𑀔𑁄 𑀯𑀸 𑀧𑀓𑁆𑀓𑀫𑀢𑀺 “𑀧𑀘𑁆𑀘𑁂𑀲𑁆𑀲𑀦𑁆”𑀢𑀺𑁇 𑀏𑀯𑀁 𑀔𑁄, 𑀪𑀺𑀓𑁆𑀔𑀯𑁂, 𑀆𑀯𑀸𑀲𑀧𑀮𑀺𑀩𑁄𑀥𑁄 𑀳𑁄𑀢𑀺𑁇 𑀓𑀣𑀜𑁆𑀘, 𑀪𑀺𑀓𑁆𑀔𑀯𑁂, 𑀘𑀻𑀯𑀭𑀧𑀮𑀺𑀩𑁄𑀥𑁄 𑀳𑁄𑀢𑀺? 𑀇𑀥, 𑀪𑀺𑀓𑁆𑀔𑀯𑁂, 𑀪𑀺𑀓𑁆𑀔𑀼𑀦𑁄 𑀘𑀻𑀯𑀭𑀁 𑀅𑀓𑀢𑀁 𑀯𑀸 𑀳𑁄𑀢𑀺 𑀯𑀺𑀧𑁆𑀧𑀓𑀢𑀁 𑀯𑀸, 𑀘𑀻𑀯𑀭𑀸𑀲𑀸 𑀯𑀸 𑀅𑀦𑀼𑀧𑀘𑁆𑀙𑀺𑀦𑁆𑀦𑀸𑁇 𑀏𑀯𑀁 𑀔𑁄, 𑀪𑀺𑀓𑁆𑀔𑀯𑁂, 𑀘𑀻𑀯𑀭𑀧𑀮𑀺𑀩𑁄𑀥𑁄 𑀳𑁄𑀢𑀺𑁇 𑀇𑀫𑁂 𑀔𑁄, 𑀪𑀺𑀓𑁆𑀔𑀯𑁂, 𑀤𑁆𑀯𑁂 𑀓𑀣𑀺𑀦𑀲𑁆𑀲 𑀧𑀮𑀺𑀩𑁄𑀥𑀸𑁇

1525\. 𑀓𑀢𑀫𑁂 𑀘, 𑀪𑀺𑀓𑁆𑀔𑀯𑁂, 𑀤𑁆𑀯𑁂 𑀓𑀣𑀺𑀦𑀲𑁆𑀲 𑀅𑀧𑀮𑀺𑀩𑁄𑀥𑀸? 𑀆𑀯𑀸𑀲𑀅𑀧𑀮𑀺𑀩𑁄𑀥𑁄 𑀘 𑀘𑀻𑀯𑀭𑀅𑀧𑀮𑀺𑀩𑁄𑀥𑁄 𑀘𑁇 𑀓𑀣𑀜𑁆𑀘, 𑀪𑀺𑀓𑁆𑀔𑀯𑁂, 𑀆𑀯𑀸𑀲𑀅𑀧𑀮𑀺𑀩𑁄𑀥𑁄 𑀳𑁄𑀢𑀺? 𑀇𑀥, 𑀪𑀺𑀓𑁆𑀔𑀯𑁂, 𑀪𑀺𑀓𑁆𑀔𑀼 𑀧𑀓𑁆𑀓𑀫𑀢𑀺 𑀢𑀫𑁆𑀳𑀸 𑀆𑀯𑀸𑀲𑀸 𑀘𑀢𑁆𑀢𑁂𑀦 𑀯𑀦𑁆𑀢𑁂𑀦 𑀫𑀼𑀢𑁆𑀢𑁂𑀦 𑀅𑀦𑀧𑁂𑀓𑁆𑀔𑁄 “𑀦 𑀧𑀘𑁆𑀘𑁂𑀲𑁆𑀲𑀦𑁆”𑀢𑀺𑁇 𑀏𑀯𑀁 𑀔𑁄, 𑀪𑀺𑀓𑁆𑀔𑀯𑁂, 𑀆𑀯𑀸𑀲𑀅𑀧𑀮𑀺𑀩𑁄𑀥𑁄 𑀳𑁄𑀢𑀺𑁇 𑀓𑀣𑀜𑁆𑀘, 𑀪𑀺𑀓𑁆𑀔𑀯𑁂, 𑀘𑀻𑀯𑀭𑀅𑀧𑀮𑀺𑀩𑁄𑀥𑁄 𑀳𑁄𑀢𑀺? 𑀇𑀥, 𑀪𑀺𑀓𑁆𑀔𑀯𑁂, 𑀪𑀺𑀓𑁆𑀔𑀼𑀦𑁄 𑀘𑀻𑀯𑀭𑀁 𑀓𑀢𑀁 𑀯𑀸 𑀳𑁄𑀢𑀺, 𑀦𑀝𑁆𑀞𑀁 𑀯𑀸 𑀯𑀺𑀦𑀝𑁆𑀞𑀁 𑀯𑀸 𑀤𑀟𑁆𑀠𑀁 𑀯𑀸, 𑀘𑀻𑀯𑀭𑀸𑀲𑀸 𑀯𑀸 𑀉𑀧𑀘𑁆𑀙𑀺𑀦𑁆𑀦𑀸𑁇 𑀏𑀯𑀁 𑀔𑁄, 𑀪𑀺𑀓𑁆𑀔𑀯𑁂, 𑀘𑀻𑀯𑀭𑀅𑀧𑀮𑀺𑀩𑁄𑀥𑁄 𑀳𑁄𑀢𑀺𑁇 𑀇𑀫𑁂 𑀔𑁄, 𑀪𑀺𑀓𑁆𑀔𑀯𑁂, 𑀤𑁆𑀯𑁂 𑀓𑀣𑀺𑀦𑀲𑁆𑀲 𑀅𑀧𑀮𑀺𑀩𑁄𑀥𑀸”𑀢𑀺𑁇

---

1526\. 𑀓𑀣𑀺𑀦𑀓𑁆𑀔𑀦𑁆𑀥𑀓𑁄 𑀦𑀺𑀝𑁆𑀞𑀺𑀢𑁄 𑀲𑀢𑁆𑀢𑀫𑁄𑁇



---

1527\. 𑀢𑀲𑁆𑀲𑀼𑀤𑁆𑀤𑀸𑀦𑀁



1528\. _𑀢𑀺𑀁𑀲 𑀧𑀸𑀯𑁂𑀬𑁆𑀬𑀓𑀸 𑀪𑀺𑀓𑁆𑀔𑀽,_  
_𑀲𑀸𑀓𑁂𑀢𑀼𑀓𑁆𑀓𑀡𑁆𑀞𑀺𑀢𑀸 𑀯𑀲𑀼𑀁;_  
_𑀯𑀲𑁆𑀲𑀁𑀯𑀼𑀝𑁆𑀞𑁄𑀓𑀧𑀼𑀡𑁆𑀡𑁂𑀳𑀺,_  
_𑀅𑀕𑀫𑀼𑀁 𑀚𑀺𑀦𑀤𑀲𑁆𑀲𑀦𑀁𑁇_  


1529\. _𑀇𑀤𑀁 𑀯𑀢𑁆𑀣𑀼 𑀓𑀣𑀺𑀦𑀲𑁆𑀲,_  
_𑀓𑀧𑁆𑀧𑀺𑀲𑁆𑀲𑀦𑁆𑀢𑀺 𑀘 𑀧𑀜𑁆𑀘𑀓𑀸;_  
_𑀅𑀦𑀸𑀫𑀦𑁆𑀢𑀸 𑀅𑀲𑀫𑀸𑀘𑀸𑀭𑀸,_  
_𑀢𑀣𑁂𑀯 𑀕𑀡𑀪𑁄𑀚𑀦𑀁𑁇_  


1530\. _𑀬𑀸𑀯𑀤𑀢𑁆𑀣𑀜𑁆𑀘 𑀉𑀧𑁆𑀧𑀸𑀤𑁄,_  
_𑀅𑀢𑁆𑀣𑀢𑀸𑀦𑀁 𑀪𑀯𑀺𑀲𑁆𑀲𑀢𑀺;_  
_𑀜𑀢𑁆𑀢𑀺 𑀏𑀯𑀢𑁆𑀣𑀢𑀜𑁆𑀘𑁂𑀯,_  
_𑀏𑀯𑀜𑁆𑀘𑁂𑀯 𑀅𑀦𑀢𑁆𑀣𑀢𑀁𑁇_  


1531\. _𑀉𑀮𑁆𑀮𑀺𑀔𑀺 𑀥𑁄𑀯𑀦𑀸 𑀘𑁂𑀯,_  
_𑀯𑀺𑀘𑀸𑀭𑀡𑀜𑁆𑀘 𑀙𑁂𑀤𑀦𑀁;_  
_𑀩𑀦𑁆𑀥𑀦𑁄 𑀯𑀝𑁆𑀝𑀺 𑀓𑀡𑁆𑀟𑀼𑀲,_  
_𑀤𑀍𑀳𑀻𑀓𑀫𑁆𑀫𑀸𑀦𑀼𑀯𑀸𑀢𑀺𑀓𑀸𑁇_  


1532\. _𑀧𑀭𑀺𑀪𑀡𑁆𑀟𑀁 𑀑𑀯𑀤𑁆𑀥𑁂𑀬𑁆𑀬𑀁,_  
_𑀫𑀤𑁆𑀤𑀦𑀸 𑀦𑀺𑀫𑀺𑀢𑁆𑀢𑀁 𑀓𑀣𑀸;_  
_𑀓𑀼𑀓𑁆𑀓𑀼 𑀲𑀦𑁆𑀦𑀺𑀥𑀺 𑀦𑀺𑀲𑁆𑀲𑀕𑁆𑀕𑀺,_  
_𑀦 𑀓𑀧𑁆𑀧𑀜𑁆𑀜𑀢𑁆𑀭 𑀢𑁂 𑀢𑀬𑁄𑁇_  


1533\. _𑀅𑀜𑁆𑀜𑀢𑁆𑀭 𑀧𑀜𑁆𑀘𑀸𑀢𑀺𑀭𑁂𑀓𑁂,_  
_𑀲𑀜𑁆𑀙𑀺𑀦𑁆𑀦𑁂𑀦 𑀲𑀫𑀡𑁆𑀟𑀮𑀻;_  
_𑀦𑀸𑀜𑁆𑀜𑀢𑁆𑀭 𑀧𑀼𑀕𑁆𑀕𑀮𑀸 𑀲𑀫𑁆𑀫𑀸,_  
_𑀦𑀺𑀲𑁆𑀲𑀻𑀫𑀝𑁆𑀞𑁄𑀦𑀼𑀫𑁄𑀤𑀢𑀺𑁇_  


1534\. _𑀓𑀣𑀺𑀦𑀸𑀦𑀢𑁆𑀣𑀢𑀁 𑀳𑁄𑀢𑀺,_  
_𑀏𑀯𑀁 𑀩𑀼𑀤𑁆𑀥𑁂𑀦 𑀤𑁂𑀲𑀺𑀢𑀁;_  
_𑀅𑀳𑀢𑀸𑀓𑀧𑁆𑀧𑀧𑀺𑀮𑁄𑀢𑀺,_  
_𑀧𑀁𑀲𑀼 𑀧𑀸𑀧𑀡𑀺𑀓𑀸𑀬 𑀘𑁇_  


1535\. _𑀅𑀦𑀺𑀫𑀺𑀢𑁆𑀢𑀸𑀧𑀭𑀺𑀓𑀣𑀸,_  
_𑀅𑀓𑀼𑀓𑁆𑀓𑀼 𑀘 𑀅𑀲𑀦𑁆𑀦𑀺𑀥𑀺;_  
_𑀅𑀦𑀺𑀲𑁆𑀲𑀕𑁆𑀕𑀺 𑀓𑀧𑁆𑀧𑀓𑀢𑁂,_  
_𑀢𑀣𑀸 𑀢𑀺𑀘𑀻𑀯𑀭𑁂𑀦 𑀘𑁇_  


1536\. _𑀧𑀜𑁆𑀘𑀓𑁂 𑀯𑀸𑀢𑀺𑀭𑁂𑀓𑁂 𑀯𑀸,_  
_𑀙𑀺𑀦𑁆𑀦𑁂 𑀲𑀫𑀡𑁆𑀟𑀮𑀻𑀓𑀢𑁂;_  
_𑀧𑀼𑀕𑁆𑀕𑀮𑀲𑁆𑀲𑀢𑁆𑀣𑀸𑀭𑀸 𑀲𑀫𑁆𑀫𑀸,_  
_𑀲𑀻𑀫𑀝𑁆𑀞𑁄 𑀅𑀦𑀼𑀫𑁄𑀤𑀢𑀺𑁇_  


1537\. _𑀏𑀯𑀁 𑀓𑀣𑀺𑀦𑀢𑁆𑀣𑀭𑀡𑀁,_  
_𑀉𑀩𑁆𑀪𑀸𑀭𑀲𑁆𑀲𑀝𑁆𑀞𑀫𑀸𑀢𑀺𑀓𑀸;_  
_𑀧𑀓𑁆𑀓𑀫𑀦𑀦𑁆𑀢𑀺 𑀦𑀺𑀝𑁆𑀞𑀸𑀦𑀁,_  
_𑀲𑀦𑁆𑀦𑀺𑀝𑁆𑀞𑀸𑀦𑀜𑁆𑀘 𑀦𑀸𑀲𑀦𑀁𑁇_  


1538\. _𑀲𑀯𑀦𑀁 𑀆𑀲𑀸𑀯𑀘𑁆𑀙𑁂𑀤𑀺,_  
_𑀲𑀻𑀫𑀸 𑀲𑀳𑀼𑀩𑁆𑀪𑀸𑀭𑀝𑁆𑀞𑀫𑀻;_  
_𑀓𑀢𑀘𑀻𑀯𑀭𑀫𑀸𑀤𑀸𑀬,_  
_“𑀦 𑀧𑀘𑁆𑀘𑁂𑀲𑁆𑀲𑀦𑁆”𑀢𑀺 𑀕𑀘𑁆𑀙𑀢𑀺𑁇_  


1539\. _𑀢𑀲𑁆𑀲 𑀢𑀁 𑀓𑀣𑀺𑀦𑀼𑀤𑁆𑀥𑀸𑀭𑁄,_  
_𑀳𑁄𑀢𑀺 𑀧𑀓𑁆𑀓𑀫𑀦𑀦𑁆𑀢𑀺𑀓𑁄;_  
_𑀆𑀤𑀸𑀬 𑀘𑀻𑀯𑀭𑀁 𑀬𑀸𑀢𑀺,_  
_𑀦𑀺𑀲𑁆𑀲𑀻𑀫𑁂 𑀇𑀤𑀁 𑀘𑀺𑀦𑁆𑀢𑀬𑀺𑁇_  


1540\. _“𑀓𑀸𑀭𑁂𑀲𑁆𑀲𑀁 𑀦 𑀧𑀘𑁆𑀘𑁂𑀲𑁆𑀲𑀦𑁆”𑀢𑀺,_  
_𑀦𑀺𑀝𑁆𑀞𑀸𑀦𑁂 𑀓𑀣𑀺𑀦𑀼𑀤𑁆𑀥𑀸𑀭𑁄;_  
_𑀆𑀤𑀸𑀬 𑀦𑀺𑀲𑁆𑀲𑀻𑀫𑀁 𑀦𑁂𑀯,_  
_“𑀦 𑀧𑀘𑁆𑀘𑁂𑀲𑁆𑀲𑀦𑁆”𑀢𑀺 𑀫𑀸𑀦𑀲𑁄𑁇_  


1541\. _𑀢𑀲𑁆𑀲 𑀢𑀁 𑀓𑀣𑀺𑀦𑀼𑀤𑁆𑀥𑀸𑀭𑁄,_  
_𑀲𑀦𑁆𑀦𑀺𑀝𑁆𑀞𑀸𑀦𑀦𑁆𑀢𑀺𑀓𑁄 𑀪𑀯𑁂;_  
_𑀆𑀤𑀸𑀬 𑀘𑀻𑀯𑀭𑀁 𑀬𑀸𑀢𑀺,_  
_𑀦𑀺𑀲𑁆𑀲𑀻𑀫𑁂 𑀇𑀤𑀁 𑀘𑀺𑀦𑁆𑀢𑀬𑀺𑁇_  


1542\. _“𑀓𑀸𑀭𑁂𑀲𑁆𑀲𑀁 𑀦 𑀧𑀘𑁆𑀘𑁂𑀲𑁆𑀲𑀦𑁆”𑀢𑀺,_  
_𑀓𑀬𑀺𑀭𑀁 𑀢𑀲𑁆𑀲 𑀦𑀲𑁆𑀲𑀢𑀺;_  
_𑀢𑀲𑁆𑀲 𑀢𑀁 𑀓𑀣𑀺𑀦𑀼𑀤𑁆𑀥𑀸𑀭𑁄,_  
_𑀪𑀯𑀢𑀺 𑀦𑀸𑀲𑀦𑀦𑁆𑀢𑀺𑀓𑁄𑁇_  


1543\. _𑀆𑀤𑀸𑀬 𑀬𑀸𑀢𑀺 “𑀧𑀘𑁆𑀘𑁂𑀲𑁆𑀲𑀁”,_  
_𑀩𑀳𑀺 𑀓𑀸𑀭𑁂𑀢𑀺 𑀘𑀻𑀯𑀭𑀁;_  
_𑀓𑀢𑀘𑀻𑀯𑀭𑁄 𑀲𑀼𑀡𑀸𑀢𑀺,_  
_𑀉𑀩𑁆𑀪𑀢𑀁 𑀓𑀣𑀺𑀦𑀁 𑀢𑀳𑀺𑀁𑁇_  


1544\. _𑀢𑀲𑁆𑀲 𑀢𑀁 𑀓𑀣𑀺𑀦𑀼𑀤𑁆𑀥𑀸𑀭𑁄,_  
_𑀪𑀯𑀢𑀺 𑀲𑀯𑀦𑀦𑁆𑀢𑀺𑀓𑁄;_  
_𑀆𑀤𑀸𑀬 𑀬𑀸𑀢𑀺 “𑀧𑀘𑁆𑀘𑁂𑀲𑁆𑀲𑀁”,_  
_𑀩𑀳𑀺 𑀓𑀸𑀭𑁂𑀢𑀺 𑀘𑀻𑀯𑀭𑀁𑁇_  


1545\. _𑀓𑀢𑀘𑀻𑀯𑀭𑁄 𑀩𑀳𑀺𑀤𑁆𑀥𑀸,_  
_𑀦𑀸𑀫𑁂𑀢𑀺 𑀓𑀣𑀺𑀦𑀼𑀤𑁆𑀥𑀸𑀭𑀁;_  
_𑀢𑀲𑁆𑀲 𑀢𑀁 𑀓𑀣𑀺𑀦𑀼𑀤𑁆𑀥𑀸𑀭𑁄,_  
_𑀲𑀻𑀫𑀸𑀢𑀺𑀓𑁆𑀓𑀦𑁆𑀢𑀺𑀓𑁄 𑀪𑀯𑁂𑁇_  


1546\. _𑀆𑀤𑀸𑀬 𑀬𑀸𑀢𑀺 “𑀧𑀘𑁆𑀘𑁂𑀲𑁆𑀲𑀁”,_  
_𑀩𑀳𑀺 𑀓𑀸𑀭𑁂𑀢𑀺 𑀘𑀻𑀯𑀭𑀁;_  
_𑀓𑀢𑀘𑀻𑀯𑀭𑁄 𑀧𑀘𑁆𑀘𑁂𑀲𑁆𑀲𑀁,_  
_𑀲𑀫𑁆𑀪𑁄𑀢𑀺 𑀓𑀣𑀺𑀦𑀼𑀤𑁆𑀥𑀸𑀭𑀁𑁇_  


1547\. _𑀢𑀲𑁆𑀲 𑀢𑀁 𑀓𑀣𑀺𑀦𑀼𑀤𑁆𑀥𑀸𑀭𑁄,_  
_𑀲𑀳 𑀪𑀺𑀓𑁆𑀔𑀽𑀳𑀺 𑀚𑀸𑀬𑀢𑀺;_  
_𑀆𑀤𑀸𑀬 𑀘 𑀲𑀫𑀸𑀤𑀸𑀬,_  
_𑀲𑀢𑁆𑀢𑀲𑀢𑁆𑀢𑀯𑀺𑀥𑀸 𑀕𑀢𑀺𑁇_  


1548\. _𑀧𑀓𑁆𑀓𑀫𑀦𑀦𑁆𑀢𑀺𑀓𑀸 𑀦𑀢𑁆𑀣𑀺,_  
_𑀙𑀓𑁆𑀓𑁂 𑀯𑀺𑀧𑁆𑀧𑀓𑀢𑁂 𑀕𑀢𑀺;_  
_𑀆𑀤𑀸𑀬 𑀦𑀺𑀲𑁆𑀲𑀻𑀫𑀕𑀢𑀁,_  
_𑀓𑀸𑀭𑁂𑀲𑁆𑀲𑀁 𑀇𑀢𑀺 𑀚𑀸𑀬𑀢𑀺𑁇_  


1549\. _𑀦𑀺𑀝𑁆𑀞𑀸𑀦𑀁 𑀲𑀦𑁆𑀦𑀺𑀝𑁆𑀞𑀸𑀦𑀜𑁆𑀘,_  
_𑀦𑀸𑀲𑀦𑀜𑁆𑀘 𑀇𑀫𑁂 𑀢𑀬𑁄;_  
_𑀆𑀤𑀸𑀬 “𑀦 𑀧𑀘𑁆𑀘𑁂𑀲𑁆𑀲𑀦𑁆”𑀢𑀺,_  
_𑀩𑀳𑀺𑀲𑀻𑀫𑁂 𑀓𑀭𑁄𑀫𑀺𑀢𑀺𑁇_  


1550\. _𑀦𑀺𑀝𑁆𑀞𑀸𑀦𑀁 𑀲𑀦𑁆𑀦𑀺𑀝𑁆𑀞𑀸𑀦𑀫𑁆𑀧𑀺,_  
_𑀦𑀸𑀲𑀦𑀫𑁆𑀧𑀺 𑀇𑀤𑀁 𑀢𑀬𑁄;_  
_𑀅𑀦𑀥𑀺𑀝𑁆𑀞𑀺𑀢𑁂𑀦 𑀦𑁂𑀯𑀲𑁆𑀲,_  
_𑀳𑁂𑀝𑁆𑀞𑀸 𑀢𑀻𑀡𑀺 𑀦𑀬𑀸𑀯𑀺𑀥𑀺𑁇_  


1551\. _𑀆𑀤𑀸𑀬 𑀬𑀸𑀢𑀺 𑀧𑀘𑁆𑀘𑁂𑀲𑁆𑀲𑀁,_  
_𑀩𑀳𑀺𑀲𑀻𑀫𑁂 𑀓𑀭𑁄𑀫𑀺𑀢𑀺;_  
_“𑀦 𑀧𑀘𑁆𑀘𑁂𑀲𑁆𑀲𑀦𑁆”𑀢𑀺 𑀓𑀸𑀭𑁂𑀢𑀺,_  
_𑀦𑀺𑀝𑁆𑀞𑀸𑀦𑁂 𑀓𑀣𑀺𑀦𑀼𑀤𑁆𑀥𑀸𑀭𑁄𑁇_  


1552\. _𑀲𑀦𑁆𑀦𑀺𑀝𑁆𑀞𑀸𑀦𑀁 𑀦𑀸𑀲𑀦𑀜𑁆𑀘,_  
_𑀲𑀯𑀦𑀲𑀻𑀫𑀸𑀢𑀺𑀓𑁆𑀓𑀫𑀸;_  
_𑀲𑀳 𑀪𑀺𑀓𑁆𑀔𑀽𑀳𑀺 𑀚𑀸𑀬𑁂𑀣,_  
_𑀏𑀯𑀁 𑀧𑀦𑁆𑀦𑀭𑀲𑀁 𑀕𑀢𑀺𑁇_  


1553\. _𑀲𑀫𑀸𑀤𑀸𑀬 𑀯𑀺𑀧𑁆𑀧𑀓𑀢𑀸,_  
_𑀲𑀫𑀸𑀤𑀸𑀬 𑀧𑀼𑀦𑀸 𑀢𑀣𑀸;_  
_𑀇𑀫𑁂 𑀢𑁂 𑀘𑀢𑀼𑀭𑁄 𑀯𑀸𑀭𑀸,_  
_𑀲𑀩𑁆𑀩𑁂 𑀧𑀦𑁆𑀦𑀭𑀲𑀯𑀺𑀥𑀺𑁇_  


1554\. _𑀅𑀦𑀸𑀲𑀸𑀬 𑀘 𑀆𑀲𑀸𑀬,_  
_𑀓𑀭𑀡𑀻𑀬𑁄 𑀘 𑀢𑁂 𑀢𑀬𑁄;_  
_𑀦𑀬𑀢𑁄 𑀢𑀁 𑀯𑀺𑀚𑀸𑀦𑁂𑀬𑁆𑀬,_  
_𑀢𑀬𑁄 𑀤𑁆𑀯𑀸𑀤𑀲 𑀤𑁆𑀯𑀸𑀤𑀲𑁇_  


1555\. _𑀅𑀧𑀯𑀺𑀮𑀸𑀦𑀸 𑀦𑀯𑁂𑀢𑁆𑀣,_  
_𑀨𑀸𑀲𑀼 𑀧𑀜𑁆𑀘𑀯𑀺𑀥𑀸 𑀢𑀳𑀺𑀁;_  
_𑀧𑀮𑀺𑀩𑁄𑀥𑀸𑀧𑀮𑀺𑀩𑁄𑀥𑀸,_  
_𑀉𑀤𑁆𑀤𑀸𑀦𑀁 𑀦𑀬𑀢𑁄 𑀓𑀢𑀦𑁆𑀢𑀺𑁇_  


1556\. 𑀇𑀫𑀫𑁆𑀳𑀺 𑀔𑀦𑁆𑀥𑀓𑁂 𑀯𑀢𑁆𑀣𑀽 𑀤𑁄𑀍𑀅𑀲𑀓𑀧𑁂𑀬𑁆𑀬𑀸𑀮𑀫𑀼𑀔𑀸𑀦𑀺 𑀏𑀓𑀲𑀢𑀁 𑀅𑀝𑁆𑀞𑀸𑀭𑀲𑁇

---

1557\. 𑀓𑀣𑀺𑀦𑀓𑁆𑀔𑀦𑁆𑀥𑀓𑁄 𑀦𑀺𑀝𑁆𑀞𑀺𑀢𑁄𑁇



[Go to previous page (7.13 Phāsuvihārapañcaka)](/tipitaka/3V/7/7.13.md) / [Go to parent page (7 Kathinakkhandhaka)](/tipitaka/3V/7.md) / [Go to next page (8 Cīvarakkhandhaka)](/tipitaka/3V/8.md)


