---
title: 1.21 Bālaabyattavatthu
path: /tipitaka/3V/1/1.21
ref: 271832
breadcrumbs:
  - name: Home
    link: /
  - name: 3V Mahāvaggapāḷi
    link: /tipitaka/3V
  - name: 1 Mahākhandhaka
    link: /tipitaka/3V/1
prevL: /tipitaka/3V/1/1.20
upL: /tipitaka/3V/1
nextL: /tipitaka/3V/1/1.22
---

# 1.21 Bālaabyattavatthu

### Mahākhandhaka

### Bālaabyattavatthu

(82.)

363. Tena kho pana samayena bhikkhū, dasavassamhā dasavassamhāti, bālā abyattā nissayaṃ denti. Dissanti ācariyā bālā, antevāsikā paṇḍitā. Dissanti ācariyā abyattā, antevāsikā byattā. Dissanti ācariyā appassutā, antevāsikā bahussutā. Dissanti ācariyā duppaññā, antevāsikā paññavanto. Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma bhikkhū—  dasavassamhā dasavassamhāti—  bālā abyattā nissayaṃ dassanti. Dissanti ācariyā bālā antevāsikā paṇḍitā, dissanti ācariyā abyattā antevāsikā byattā, dissanti ācariyā appassutā antevāsikā bahussutā, dissanti ācariyā duppaññā antevāsikā paññavanto”ti. Atha kho te bhikkhū bhagavato etamatthaṃ ārocesuṃ…pe…  “saccaṃ kira, bhikkhave, bhikkhū—  dasavassamhā dasavassamhāti—  bālā abyattā nissayaṃ denti…pe…  “saccaṃ, bhagavā”ti. Vigarahi buddho bhagavā…pe…  vigarahitvā…pe…  dhammiṃ kathaṃ katvā bhikkhū āmantesi—  “na, bhikkhave, bālena abyattena nissayo dātabbo. Yo dadeyya, āpatti dukkaṭassa. Anujānāmi, bhikkhave, byattena bhikkhunā paṭibalena dasavassena vā atirekadasavassena vā nissayaṃ dātun”ti.

===

364. Bālaabyattavatthu niṭṭhitaṃ.




