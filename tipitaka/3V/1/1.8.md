
[Home](/) / [3V Mahāvaggapāḷi](../../3V.md) / [1 Mahākhandhaka](../1.md)

# 1.8 Mārakathā

* Mahākhandhaka

* Mārakathā

(32.)

131\. Atha kho bhagavā te bhikkhū āmantesi—  “muttāhaṃ, bhikkhave, sabbapāsehi, ye dibbā ye ca mānusā. Tumhepi, bhikkhave, muttā sabbapāsehi, ye dibbā ye ca mānusā. Caratha, bhikkhave, cārikaṃ bahujanahitāya bahujanasukhāya lokānukampāya atthāya hitāya sukhāya devamanussānaṃ. Mā ekena dve agamittha. Desetha, bhikkhave, dhammaṃ ādikalyāṇaṃ majjhekalyāṇaṃ pariyosānakalyāṇaṃ sātthaṃ sabyañjanaṃ kevalaparipuṇṇaṃ parisuddhaṃ brahmacariyaṃ pakāsetha. Santi sattā apparajakkhajātikā, assavanatā dhammassa parihāyanti, bhavissanti dhammassa aññātāro. Ahampi, bhikkhave, yena uruvelā senānigamo tenupasaṅkamissāmi dhammadesanāyā”ti.

(33.)

132\. Atha kho māro pāpimā yena bhagavā tenupasaṅkami, upasaṅkamitvā bhagavantaṃ gāthāya ajjhabhāsi—

133\. _“Baddhosi sabbapāsehi,_  
_ye dibbā ye ca mānusā;_  
_Mahābandhanabaddhosi,_  
_na me samaṇa mokkhasī”ti._  


134\. _“Muttāhaṃ sabbapāsehi,_  
_Ye dibbā ye ca mānusā;_  
_Mahābandhanamuttomhi,_  
_Nihato tvamasi antakā”ti._  


135\. _“Antalikkhacaro pāso,_  
_yvāyaṃ carati mānaso;_  
_Tena taṃ bādhayissāmi,_  
_na me samaṇa mokkhasī”ti._  


136\. _“Rūpā saddā rasā gandhā,_  
_Phoṭṭhabbā ca manoramā;_  
_Ettha me vigato chando,_  
_Nihato tvamasi antakā”ti._  


137\. Atha kho māro pāpimā—  “jānāti maṃ bhagavā, jānāti maṃ sugato”ti dukkhī dummano tatthevantaradhāyīti.

---

138\. Mārakathā niṭṭhitā.



[Go to previous page (1.7 Pabbajjākathā)](1.7.md) / [Go to parent page (1 Mahākhandhaka)](../1.md) / [Go to next page (1.9 Pabbajjūpasampadākathā)](1.9.md)


