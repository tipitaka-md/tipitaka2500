---
title: 1.10 Dutiyamārakathā
path: /tipitaka/3V/1/1.10
ref: 271821
breadcrumbs:
  - name: Home
    link: /
  - name: 3V Mahāvaggapāḷi
    link: /tipitaka/3V
  - name: 1 Mahākhandhaka
    link: /tipitaka/3V/1
prevL: /tipitaka/3V/1/1.9
upL: /tipitaka/3V/1
nextL: /tipitaka/3V/1/1.11
---

# 1.10 Dutiyamārakathā

### Mahākhandhaka

### Dutiyamārakathā

(35.)

147. Atha kho bhagavā vassaṃvuṭṭho bhikkhū āmantesi—  “mayhaṃ kho, bhikkhave, yoniso manasikārā yoniso sammappadhānā anuttarā vimutti anuppattā, anuttarā vimutti sacchikatā. Tumhepi, bhikkhave, yoniso manasikārā yoniso sammappadhānā anuttaraṃ vimuttiṃ anupāpuṇātha, anuttaraṃ vimuttiṃ sacchikarothā”ti. Atha kho māro pāpimā yena bhagavā tenupasaṅkami, upasaṅkamitvā bhagavantaṃ gāthāya ajjhabhāsi—

148. _“Baddhosi mārapāsehi,_  
_ye dibbā ye ca mānusā;_  
_Mahābandhanabaddhosi,_  
_na me samaṇa mokkhasī”ti._  


149. _“Muttāhaṃ mārapāsehi,_  
_Ye dibbā ye ca mānusā;_  
_Mahābandhanamuttomhi,_  
_Nihato tvamasi antakā”ti._  


150. Atha kho māro pāpimā—  “jānāti maṃ bhagavā, jānāti maṃ sugato”ti dukkhī dummano tatthevantaradhāyi.

===

151. Dutiyamārakathā niṭṭhitā.




