
[Home](/) / [3V Mahāvaggapāḷi](../../3V.md) / [8 Cīvarakkhandhaka](../8.md)

# 𑁮𑁇𑁨 𑀲𑁂𑀝𑁆𑀞𑀺𑀪𑀭𑀺𑀬𑀸𑀯𑀢𑁆𑀣𑀼

* 𑀘𑀻𑀯𑀭𑀓𑁆𑀔𑀦𑁆𑀥𑀓

* 𑀲𑁂𑀝𑁆𑀞𑀺𑀪𑀭𑀺𑀬𑀸𑀯𑀢𑁆𑀣𑀼

(330.)

1564\. 𑀢𑁂𑀦 𑀔𑁄 𑀧𑀦 𑀲𑀫𑀬𑁂𑀦 𑀲𑀸𑀓𑁂𑀢𑁂 𑀲𑁂𑀝𑁆𑀞𑀺𑀪𑀭𑀺𑀬𑀸𑀬 𑀲𑀢𑁆𑀢𑀯𑀲𑁆𑀲𑀺𑀓𑁄 𑀲𑀻𑀲𑀸𑀩𑀸𑀥𑁄 𑀳𑁄𑀢𑀺𑁇 𑀩𑀳𑀽 𑀫𑀳𑀦𑁆𑀢𑀸 𑀫𑀳𑀦𑁆𑀢𑀸 𑀤𑀺𑀲𑀸𑀧𑀸𑀫𑁄𑀓𑁆𑀔𑀸 𑀯𑁂𑀚𑁆𑀚𑀸 𑀆𑀕𑀦𑁆𑀢𑁆𑀯𑀸 𑀦𑀸𑀲𑀓𑁆𑀔𑀺𑀁𑀲𑀼 𑀅𑀭𑁄𑀕𑀁 𑀓𑀸𑀢𑀼𑀁𑁇 𑀩𑀳𑀼𑀁 𑀳𑀺𑀭𑀜𑁆𑀜𑀁 𑀆𑀤𑀸𑀬 𑀅𑀕𑀫𑀁𑀲𑀼𑁇 𑀅𑀣 𑀔𑁄 𑀚𑀻𑀯𑀓𑁄 𑀓𑁄𑀫𑀸𑀭𑀪𑀘𑁆𑀘𑁄 𑀲𑀸𑀓𑁂𑀢𑀁 𑀧𑀯𑀺𑀲𑀺𑀢𑁆𑀯𑀸 𑀫𑀦𑀼𑀲𑁆𑀲𑁂 𑀧𑀼𑀘𑁆𑀙𑀺—  “𑀓𑁄, 𑀪𑀡𑁂, 𑀕𑀺𑀮𑀸𑀦𑁄, 𑀓𑀁 𑀢𑀺𑀓𑀺𑀘𑁆𑀙𑀸𑀫𑀻”𑀢𑀺? “𑀏𑀢𑀺𑀲𑁆𑀲𑀸, 𑀆𑀘𑀭𑀺𑀬, 𑀲𑁂𑀝𑁆𑀞𑀺𑀪𑀭𑀺𑀬𑀸𑀬 𑀲𑀢𑁆𑀢𑀯𑀲𑁆𑀲𑀺𑀓𑁄 𑀲𑀻𑀲𑀸𑀩𑀸𑀥𑁄; 𑀕𑀘𑁆𑀙, 𑀆𑀘𑀭𑀺𑀬, 𑀲𑁂𑀝𑁆𑀞𑀺𑀪𑀭𑀺𑀬𑀁 𑀢𑀺𑀓𑀺𑀘𑁆𑀙𑀸𑀳𑀻”𑀢𑀺𑁇 𑀅𑀣 𑀔𑁄 𑀚𑀻𑀯𑀓𑁄 𑀓𑁄𑀫𑀸𑀭𑀪𑀘𑁆𑀘𑁄 𑀬𑁂𑀦 𑀲𑁂𑀝𑁆𑀞𑀺𑀲𑁆𑀲 𑀕𑀳𑀧𑀢𑀺𑀲𑁆𑀲 𑀦𑀺𑀯𑁂𑀲𑀦𑀁 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀤𑁄𑀯𑀸𑀭𑀺𑀓𑀁 𑀆𑀡𑀸𑀧𑁂𑀲𑀺—  “𑀕𑀘𑁆𑀙, 𑀪𑀡𑁂 𑀤𑁄𑀯𑀸𑀭𑀺𑀓, 𑀲𑁂𑀝𑁆𑀞𑀺𑀪𑀭𑀺𑀬𑀸𑀬 𑀧𑀸𑀯𑀤—  ‘𑀯𑁂𑀚𑁆𑀚𑁄, 𑀅𑀬𑁆𑀬𑁂, 𑀆𑀕𑀢𑁄, 𑀲𑁄 𑀢𑀁 𑀤𑀝𑁆𑀞𑀼𑀓𑀸𑀫𑁄’”𑀢𑀺𑁇 “𑀏𑀯𑀁, 𑀆𑀘𑀭𑀺𑀬𑀸”𑀢𑀺 𑀔𑁄 𑀲𑁄 𑀤𑁄𑀯𑀸𑀭𑀺𑀓𑁄 𑀚𑀻𑀯𑀓𑀲𑁆𑀲 𑀓𑁄𑀫𑀸𑀭𑀪𑀘𑁆𑀘𑀲𑁆𑀲 𑀧𑀝𑀺𑀲𑁆𑀲𑀼𑀢𑁆𑀯𑀸 𑀬𑁂𑀦 𑀲𑁂𑀝𑁆𑀞𑀺𑀪𑀭𑀺𑀬𑀸 𑀢𑁂𑀦𑀼𑀧𑀲𑀗𑁆𑀓𑀫𑀺, 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀲𑁂𑀝𑁆𑀞𑀺𑀪𑀭𑀺𑀬𑀁 𑀏𑀢𑀤𑀯𑁄𑀘—  “𑀯𑁂𑀚𑁆𑀚𑁄, 𑀅𑀬𑁆𑀬𑁂, 𑀆𑀕𑀢𑁄; 𑀲𑁄 𑀢𑀁 𑀤𑀝𑁆𑀞𑀼𑀓𑀸𑀫𑁄”𑀢𑀺𑁇 “𑀓𑀻𑀤𑀺𑀲𑁄, 𑀪𑀡𑁂 𑀤𑁄𑀯𑀸𑀭𑀺𑀓, 𑀯𑁂𑀚𑁆𑀚𑁄”𑀢𑀺? “𑀤𑀳𑀭𑀓𑁄, 𑀅𑀬𑁆𑀬𑁂”𑀢𑀺𑁇 “𑀅𑀮𑀁, 𑀪𑀡𑁂 𑀤𑁄𑀯𑀸𑀭𑀺𑀓, 𑀓𑀺𑀁 𑀫𑁂 𑀤𑀳𑀭𑀓𑁄 𑀯𑁂𑀚𑁆𑀚𑁄 𑀓𑀭𑀺𑀲𑁆𑀲𑀢𑀺? 𑀩𑀳𑀽 𑀫𑀳𑀦𑁆𑀢𑀸 𑀫𑀳𑀦𑁆𑀢𑀸 𑀤𑀺𑀲𑀸𑀧𑀸𑀫𑁄𑀓𑁆𑀔𑀸 𑀯𑁂𑀚𑁆𑀚𑀸 𑀆𑀕𑀦𑁆𑀢𑁆𑀯𑀸 𑀦𑀸𑀲𑀓𑁆𑀔𑀺𑀁𑀲𑀼 𑀅𑀭𑁄𑀕𑀁 𑀓𑀸𑀢𑀼𑀁𑁇 𑀩𑀳𑀼𑀁 𑀳𑀺𑀭𑀜𑁆𑀜𑀁 𑀆𑀤𑀸𑀬 𑀅𑀕𑀫𑀁𑀲𑀽”𑀢𑀺𑁇 𑀅𑀣 𑀔𑁄 𑀲𑁄 𑀤𑁄𑀯𑀸𑀭𑀺𑀓𑁄 𑀬𑁂𑀦 𑀚𑀻𑀯𑀓𑁄 𑀓𑁄𑀫𑀸𑀭𑀪𑀘𑁆𑀘𑁄 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀚𑀻𑀯𑀓𑀁 𑀓𑁄𑀫𑀸𑀭𑀪𑀘𑁆𑀘𑀁 𑀏𑀢𑀤𑀯𑁄𑀘—  “𑀲𑁂𑀝𑁆𑀞𑀺𑀪𑀭𑀺𑀬𑀸, 𑀆𑀘𑀭𑀺𑀬, 𑀏𑀯𑀫𑀸𑀳—  ‘𑀅𑀮𑀁, 𑀪𑀡𑁂 𑀤𑁄𑀯𑀸𑀭𑀺𑀓, 𑀓𑀺𑀁 𑀫𑁂 𑀤𑀳𑀭𑀓𑁄 𑀯𑁂𑀚𑁆𑀚𑁄 𑀓𑀭𑀺𑀲𑁆𑀲𑀢𑀺? 𑀩𑀳𑀽 𑀫𑀳𑀦𑁆𑀢𑀸 𑀫𑀳𑀦𑁆𑀢𑀸 𑀤𑀺𑀲𑀸𑀧𑀸𑀫𑁄𑀓𑁆𑀔𑀸 𑀯𑁂𑀚𑁆𑀚𑀸 𑀆𑀕𑀦𑁆𑀢𑁆𑀯𑀸 𑀦𑀸𑀲𑀓𑁆𑀔𑀺𑀁𑀲𑀼 𑀅𑀭𑁄𑀕𑀁 𑀓𑀸𑀢𑀼𑀁𑁇 𑀩𑀳𑀼𑀁 𑀳𑀺𑀭𑀜𑁆𑀜𑀁 𑀆𑀤𑀸𑀬 𑀅𑀕𑀫𑀁𑀲𑀽’”𑀢𑀺𑁇 “𑀕𑀘𑁆𑀙, 𑀪𑀡𑁂 𑀤𑁄𑀯𑀸𑀭𑀺𑀓, 𑀲𑁂𑀝𑁆𑀞𑀺𑀪𑀭𑀺𑀬𑀸𑀬 𑀧𑀸𑀯𑀤—  ‘𑀯𑁂𑀚𑁆𑀚𑁄, 𑀅𑀬𑁆𑀬𑁂, 𑀏𑀯𑀫𑀸𑀳—  𑀫𑀸 𑀓𑀺𑀭, 𑀅𑀬𑁆𑀬𑁂, 𑀧𑀼𑀭𑁂 𑀓𑀺𑀜𑁆𑀘𑀺 𑀅𑀤𑀸𑀲𑀺𑁇 𑀬𑀤𑀸 𑀅𑀭𑁄𑀕𑀸 𑀅𑀳𑁄𑀲𑀺 𑀢𑀤𑀸 𑀬𑀁 𑀇𑀘𑁆𑀙𑁂𑀬𑁆𑀬𑀸𑀲𑀺 𑀢𑀁 𑀤𑀚𑁆𑀚𑁂𑀬𑁆𑀬𑀸𑀲𑀻’”𑀢𑀺𑁇 “𑀏𑀯𑀁, 𑀆𑀘𑀭𑀺𑀬𑀸”𑀢𑀺 𑀔𑁄 𑀲𑁄 𑀤𑁄𑀯𑀸𑀭𑀺𑀓𑁄 𑀚𑀻𑀯𑀓𑀲𑁆𑀲 𑀓𑁄𑀫𑀸𑀭𑀪𑀘𑁆𑀘𑀲𑁆𑀲 𑀧𑀝𑀺𑀲𑁆𑀲𑀼𑀢𑁆𑀯𑀸 𑀬𑁂𑀦 𑀲𑁂𑀝𑁆𑀞𑀺𑀪𑀭𑀺𑀬𑀸 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀲𑁂𑀝𑁆𑀞𑀺𑀪𑀭𑀺𑀬𑀁 𑀏𑀢𑀤𑀯𑁄𑀘—  “𑀯𑁂𑀚𑁆𑀚𑁄, 𑀅𑀬𑁆𑀬𑁂, 𑀏𑀯𑀫𑀸𑀳—  ‘𑀫𑀸 𑀓𑀺𑀭, 𑀅𑀬𑁆𑀬𑁂, 𑀧𑀼𑀭𑁂 𑀓𑀺𑀜𑁆𑀘𑀺 𑀅𑀤𑀸𑀲𑀺𑁇 𑀬𑀤𑀸 𑀅𑀭𑁄𑀕𑀸 𑀅𑀳𑁄𑀲𑀺 𑀢𑀤𑀸 𑀬𑀁 𑀇𑀘𑁆𑀙𑁂𑀬𑁆𑀬𑀸𑀲𑀺 𑀢𑀁 𑀤𑀚𑁆𑀚𑁂𑀬𑁆𑀬𑀸𑀲𑀻’”𑀢𑀺𑁇 “𑀢𑁂𑀦 𑀳𑀺, 𑀪𑀡𑁂 𑀤𑁄𑀯𑀸𑀭𑀺𑀓, 𑀯𑁂𑀚𑁆𑀚𑁄 𑀆𑀕𑀘𑁆𑀙𑀢𑀽”𑀢𑀺𑁇 “𑀏𑀯𑀁, 𑀅𑀬𑁆𑀬𑁂”𑀢𑀺 𑀔𑁄 𑀲𑁄 𑀤𑁄𑀯𑀸𑀭𑀺𑀓𑁄 𑀲𑁂𑀝𑁆𑀞𑀺𑀪𑀭𑀺𑀬𑀸𑀬 𑀧𑀝𑀺𑀲𑁆𑀲𑀼𑀢𑁆𑀯𑀸 𑀬𑁂𑀦 𑀚𑀻𑀯𑀓𑁄 𑀓𑁄𑀫𑀸𑀭𑀪𑀘𑁆𑀘𑁄 𑀢𑁂𑀦𑀼𑀧𑀲𑀗𑁆𑀓𑀫𑀺, 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀚𑀻𑀯𑀓𑀁 𑀓𑁄𑀫𑀸𑀭𑀪𑀘𑁆𑀘𑀁 𑀏𑀢𑀤𑀯𑁄𑀘—  “𑀲𑁂𑀝𑁆𑀞𑀺𑀪𑀭𑀺𑀬𑀸 𑀢𑀁, 𑀆𑀘𑀭𑀺𑀬, 𑀧𑀓𑁆𑀓𑁄𑀲𑀢𑀻”𑀢𑀺𑁇

1565\. 𑀅𑀣 𑀔𑁄 𑀚𑀻𑀯𑀓𑁄 𑀓𑁄𑀫𑀸𑀭𑀪𑀘𑁆𑀘𑁄 𑀬𑁂𑀦 𑀲𑁂𑀝𑁆𑀞𑀺𑀪𑀭𑀺𑀬𑀸 𑀢𑁂𑀦𑀼𑀧𑀲𑀗𑁆𑀓𑀫𑀺, 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀲𑁂𑀝𑁆𑀞𑀺𑀪𑀭𑀺𑀬𑀸𑀬 𑀯𑀺𑀓𑀸𑀭𑀁 𑀲𑀮𑁆𑀮𑀓𑁆𑀔𑁂𑀢𑁆𑀯𑀸 𑀲𑁂𑀝𑁆𑀞𑀺𑀪𑀭𑀺𑀬𑀁 𑀏𑀢𑀤𑀯𑁄𑀘—  “𑀧𑀲𑀢𑁂𑀦, 𑀅𑀬𑁆𑀬𑁂, 𑀲𑀧𑁆𑀧𑀺𑀦𑀸 𑀅𑀢𑁆𑀣𑁄”𑀢𑀺𑁇 𑀅𑀣 𑀔𑁄 𑀲𑁂𑀝𑁆𑀞𑀺𑀪𑀭𑀺𑀬𑀸 𑀚𑀻𑀯𑀓𑀲𑁆𑀲 𑀓𑁄𑀫𑀸𑀭𑀪𑀘𑁆𑀘𑀲𑁆𑀲 𑀧𑀲𑀢𑀁 𑀲𑀧𑁆𑀧𑀺𑀁 𑀤𑀸𑀧𑁂𑀲𑀺𑁇 𑀅𑀣 𑀔𑁄 𑀚𑀻𑀯𑀓𑁄 𑀓𑁄𑀫𑀸𑀭𑀪𑀘𑁆𑀘𑁄 𑀢𑀁 𑀧𑀲𑀢𑀁 𑀲𑀧𑁆𑀧𑀺𑀁 𑀦𑀸𑀦𑀸𑀪𑁂𑀲𑀚𑁆𑀚𑁂𑀳𑀺 𑀦𑀺𑀧𑁆𑀧𑀘𑀺𑀢𑁆𑀯𑀸 𑀲𑁂𑀝𑁆𑀞𑀺𑀪𑀭𑀺𑀬𑀁 𑀫𑀜𑁆𑀘𑀓𑁂 𑀉𑀢𑁆𑀢𑀸𑀦𑀁 𑀦𑀺𑀧𑀸𑀢𑁂𑀢𑁆𑀯𑀸 𑀦𑀢𑁆𑀣𑀼𑀢𑁄 𑀅𑀤𑀸𑀲𑀺𑁇 𑀅𑀣 𑀔𑁄 𑀢𑀁 𑀲𑀧𑁆𑀧𑀺 𑀦𑀢𑁆𑀣𑀼𑀢𑁄 𑀤𑀺𑀦𑁆𑀦𑀁 𑀫𑀼𑀔𑀢𑁄 𑀉𑀕𑁆𑀕𑀜𑁆𑀙𑀺𑁇 𑀅𑀣 𑀔𑁄 𑀲𑁂𑀝𑁆𑀞𑀺𑀪𑀭𑀺𑀬𑀸 𑀧𑀝𑀺𑀕𑁆𑀕𑀳𑁂 𑀦𑀺𑀝𑁆𑀞𑀼𑀪𑀺𑀢𑁆𑀯𑀸 𑀤𑀸𑀲𑀺𑀁 𑀆𑀡𑀸𑀧𑁂𑀲𑀺—  “𑀳𑀦𑁆𑀤, 𑀚𑁂, 𑀇𑀫𑀁 𑀲𑀧𑁆𑀧𑀺𑀁 𑀧𑀺𑀘𑀼𑀦𑀸 𑀕𑀡𑁆𑀳𑀸𑀳𑀻”𑀢𑀺𑁇 𑀅𑀣 𑀔𑁄 𑀚𑀻𑀯𑀓𑀲𑁆𑀲 𑀓𑁄𑀫𑀸𑀭𑀪𑀘𑁆𑀘𑀲𑁆𑀲 𑀏𑀢𑀤𑀳𑁄𑀲𑀺—  “𑀅𑀘𑁆𑀙𑀭𑀺𑀬𑀁 𑀬𑀸𑀯 𑀮𑀽𑀔𑀸𑀬𑀁 𑀖𑀭𑀡𑀻, 𑀬𑀢𑁆𑀭 𑀳𑀺 𑀦𑀸𑀫 𑀇𑀫𑀁 𑀙𑀟𑁆𑀟𑀦𑀻𑀬𑀥𑀫𑁆𑀫𑀁 𑀲𑀧𑁆𑀧𑀺𑀁 𑀧𑀺𑀘𑀼𑀦𑀸 𑀕𑀸𑀳𑀸𑀧𑁂𑀲𑁆𑀲𑀢𑀺𑁇 𑀩𑀳𑀼𑀓𑀸𑀦𑀺 𑀘 𑀫𑁂 𑀫𑀳𑀕𑁆𑀖𑀸𑀦𑀺 𑀪𑁂𑀲𑀚𑁆𑀚𑀸𑀦𑀺 𑀉𑀧𑀕𑀢𑀸𑀦𑀺𑁇 𑀓𑀺𑀫𑁆𑀧𑀺 𑀫𑀸𑀬𑀁 𑀓𑀺𑀜𑁆𑀘𑀺 𑀤𑁂𑀬𑁆𑀬𑀥𑀫𑁆𑀫𑀁 𑀤𑀲𑁆𑀲𑀢𑀻”𑀢𑀺𑁇 𑀅𑀣 𑀔𑁄 𑀲𑁂𑀝𑁆𑀞𑀺𑀪𑀭𑀺𑀬𑀸 𑀚𑀻𑀯𑀓𑀲𑁆𑀲 𑀓𑁄𑀫𑀸𑀭𑀪𑀘𑁆𑀘𑀲𑁆𑀲 𑀯𑀺𑀓𑀸𑀭𑀁 𑀲𑀮𑁆𑀮𑀓𑁆𑀔𑁂𑀢𑁆𑀯𑀸 𑀚𑀻𑀯𑀓𑀁 𑀓𑁄𑀫𑀸𑀭𑀪𑀘𑁆𑀘𑀁 𑀏𑀢𑀤𑀯𑁄𑀘—  “𑀓𑀺𑀲𑁆𑀲 𑀢𑁆𑀯𑀁, 𑀆𑀘𑀭𑀺𑀬, 𑀯𑀺𑀫𑀦𑁄𑀲𑀻”𑀢𑀺? 𑀇𑀥 𑀫𑁂 𑀏𑀢𑀤𑀳𑁄𑀲𑀺—  “𑀅𑀘𑁆𑀙𑀭𑀺𑀬𑀁 𑀬𑀸𑀯 𑀮𑀽𑀔𑀸𑀬𑀁 𑀖𑀭𑀡𑀻, 𑀬𑀢𑁆𑀭 𑀳𑀺 𑀦𑀸𑀫 𑀇𑀫𑀁 𑀙𑀟𑁆𑀟𑀦𑀻𑀬𑀥𑀫𑁆𑀫𑀁 𑀲𑀧𑁆𑀧𑀺𑀁 𑀧𑀺𑀘𑀼𑀦𑀸 𑀕𑀸𑀳𑀸𑀧𑁂𑀲𑁆𑀲𑀢𑀺𑁇 𑀩𑀳𑀼𑀓𑀸𑀦𑀺 𑀘 𑀫𑁂 𑀫𑀳𑀕𑁆𑀖𑀸𑀦𑀺 𑀪𑁂𑀲𑀚𑁆𑀚𑀸𑀦𑀺 𑀉𑀧𑀕𑀢𑀸𑀦𑀺𑁇 𑀓𑀺𑀫𑁆𑀧𑀺 𑀫𑀸𑀬𑀁 𑀓𑀺𑀜𑁆𑀘𑀺 𑀤𑁂𑀬𑁆𑀬𑀥𑀫𑁆𑀫𑀁 𑀤𑀲𑁆𑀲𑀢𑀻”𑀢𑀺𑁇 “𑀫𑀬𑀁 𑀔𑁄, 𑀆𑀘𑀭𑀺𑀬, 𑀆𑀕𑀸𑀭𑀺𑀓𑀸 𑀦𑀸𑀫 𑀉𑀧𑀚𑀸𑀦𑀸𑀫𑁂𑀢𑀲𑁆𑀲 𑀲𑀁𑀬𑀫𑀲𑁆𑀲𑁇 𑀯𑀭𑀫𑁂𑀢𑀁 𑀲𑀧𑁆𑀧𑀺 𑀤𑀸𑀲𑀸𑀦𑀁 𑀯𑀸 𑀓𑀫𑁆𑀫𑀓𑀭𑀸𑀦𑀁 𑀯𑀸 𑀧𑀸𑀤𑀩𑁆𑀪𑀜𑁆𑀚𑀦𑀁 𑀯𑀸 𑀧𑀤𑀻𑀧𑀓𑀭𑀡𑁂 𑀯𑀸 𑀆𑀲𑀺𑀢𑁆𑀢𑀁𑁇 𑀫𑀸 𑀔𑁄 𑀢𑁆𑀯𑀁, 𑀆𑀘𑀭𑀺𑀬, 𑀯𑀺𑀫𑀦𑁄 𑀅𑀳𑁄𑀲𑀺𑁇 𑀦 𑀢𑁂 𑀤𑁂𑀬𑁆𑀬𑀥𑀫𑁆𑀫𑁄 𑀳𑀸𑀬𑀺𑀲𑁆𑀲𑀢𑀻”𑀢𑀺𑁇

1566\. 𑀅𑀣 𑀔𑁄 𑀚𑀻𑀯𑀓𑁄 𑀓𑁄𑀫𑀸𑀭𑀪𑀘𑁆𑀘𑁄 𑀲𑁂𑀝𑁆𑀞𑀺𑀪𑀭𑀺𑀬𑀸𑀬 𑀲𑀢𑁆𑀢𑀯𑀲𑁆𑀲𑀺𑀓𑀁 𑀲𑀻𑀲𑀸𑀩𑀸𑀥𑀁 𑀏𑀓𑁂𑀦𑁂𑀯 𑀦𑀢𑁆𑀣𑀼𑀓𑀫𑁆𑀫𑁂𑀦 𑀅𑀧𑀓𑀟𑁆𑀠𑀺𑁇 𑀅𑀣 𑀔𑁄 𑀲𑁂𑀝𑁆𑀞𑀺𑀪𑀭𑀺𑀬𑀸 𑀅𑀭𑁄𑀕𑀸 𑀲𑀫𑀸𑀦𑀸 𑀚𑀻𑀯𑀓𑀲𑁆𑀲 𑀓𑁄𑀫𑀸𑀭𑀪𑀘𑁆𑀘𑀲𑁆𑀲 𑀘𑀢𑁆𑀢𑀸𑀭𑀺 𑀲𑀳𑀲𑁆𑀲𑀸𑀦𑀺 𑀧𑀸𑀤𑀸𑀲𑀺𑁇 𑀧𑀼𑀢𑁆𑀢𑁄—  “𑀫𑀸𑀢𑀸 𑀫𑁂 𑀅𑀭𑁄𑀕𑀸 𑀞𑀺𑀢𑀸”𑀢𑀺 𑀘𑀢𑁆𑀢𑀸𑀭𑀺 𑀲𑀳𑀲𑁆𑀲𑀸𑀦𑀺 𑀧𑀸𑀤𑀸𑀲𑀺𑁇 𑀲𑀼𑀡𑀺𑀲𑀸—  “𑀲𑀲𑁆𑀲𑀼 𑀫𑁂 𑀅𑀭𑁄𑀕𑀸 𑀞𑀺𑀢𑀸”𑀢𑀺 𑀘𑀢𑁆𑀢𑀸𑀭𑀺 𑀲𑀳𑀲𑁆𑀲𑀸𑀦𑀺 𑀧𑀸𑀤𑀸𑀲𑀺𑁇 𑀲𑁂𑀝𑁆𑀞𑀺 𑀕𑀳𑀧𑀢𑀺—  “𑀪𑀭𑀺𑀬𑀸 𑀫𑁂 𑀅𑀭𑁄𑀕𑀸 𑀞𑀺𑀢𑀸”𑀢𑀺 𑀘𑀢𑁆𑀢𑀸𑀭𑀺 𑀲𑀳𑀲𑁆𑀲𑀸𑀦𑀺 𑀧𑀸𑀤𑀸𑀲𑀺 𑀤𑀸𑀲𑀜𑁆𑀘 𑀤𑀸𑀲𑀺𑀜𑁆𑀘 𑀅𑀲𑁆𑀲𑀭𑀣𑀜𑁆𑀘𑁇

1567\. 𑀅𑀣 𑀔𑁄 𑀚𑀻𑀯𑀓𑁄 𑀓𑁄𑀫𑀸𑀭𑀪𑀘𑁆𑀘𑁄 𑀢𑀸𑀦𑀺 𑀲𑁄𑀍𑀅𑀲𑀲𑀳𑀲𑁆𑀲𑀸𑀦𑀺 𑀆𑀤𑀸𑀬 𑀤𑀸𑀲𑀜𑁆𑀘 𑀤𑀸𑀲𑀺𑀜𑁆𑀘 𑀅𑀲𑁆𑀲𑀭𑀣𑀜𑁆𑀘 𑀬𑁂𑀦 𑀭𑀸𑀚𑀕𑀳𑀁 𑀢𑁂𑀦 𑀧𑀓𑁆𑀓𑀸𑀫𑀺𑁇 𑀅𑀦𑀼𑀧𑀼𑀩𑁆𑀩𑁂𑀦 𑀬𑁂𑀦 𑀭𑀸𑀚𑀕𑀳𑀁 𑀬𑁂𑀦 𑀅𑀪𑀬𑁄 𑀭𑀸𑀚𑀓𑀼𑀫𑀸𑀭𑁄 𑀢𑁂𑀦𑀼𑀧𑀲𑀗𑁆𑀓𑀫𑀺, 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀅𑀪𑀬𑀁 𑀭𑀸𑀚𑀓𑀼𑀫𑀸𑀭𑀁 𑀏𑀢𑀤𑀯𑁄𑀘—  “𑀇𑀤𑀁 𑀫𑁂, 𑀤𑁂𑀯, 𑀧𑀞𑀫𑀓𑀫𑁆𑀫𑀁 𑀲𑁄𑀍𑀅𑀲𑀲𑀳𑀲𑁆𑀲𑀸𑀦𑀺 𑀤𑀸𑀲𑁄 𑀘 𑀤𑀸𑀲𑀻 𑀘 𑀅𑀲𑁆𑀲𑀭𑀣𑁄 𑀘𑁇 𑀧𑀝𑀺𑀕𑁆𑀕𑀡𑁆𑀳𑀸𑀢𑀼 𑀫𑁂 𑀤𑁂𑀯𑁄 𑀧𑁄𑀲𑀸𑀯𑀦𑀺𑀓𑀦𑁆”𑀢𑀺𑁇 “𑀅𑀮𑀁, 𑀪𑀡𑁂 𑀚𑀻𑀯𑀓; 𑀢𑀼𑀬𑁆𑀳𑀫𑁂𑀯 𑀳𑁄𑀢𑀼𑁇 𑀅𑀫𑁆𑀳𑀸𑀓𑀜𑁆𑀜𑁂𑀯 𑀅𑀦𑁆𑀢𑁂𑀧𑀼𑀭𑁂 𑀦𑀺𑀯𑁂𑀲𑀦𑀁 𑀫𑀸𑀧𑁂𑀳𑀻”𑀢𑀺𑁇 “𑀏𑀯𑀁, 𑀤𑁂𑀯𑀸”𑀢𑀺 𑀔𑁄 𑀚𑀻𑀯𑀓𑁄 𑀓𑁄𑀫𑀸𑀭𑀪𑀘𑁆𑀘𑁄 𑀅𑀪𑀬𑀲𑁆𑀲 𑀭𑀸𑀚𑀓𑀼𑀫𑀸𑀭𑀲𑁆𑀲 𑀧𑀝𑀺𑀲𑁆𑀲𑀼𑀢𑁆𑀯𑀸 𑀅𑀪𑀬𑀲𑁆𑀲 𑀭𑀸𑀚𑀓𑀼𑀫𑀸𑀭𑀲𑁆𑀲 𑀅𑀦𑁆𑀢𑁂𑀧𑀼𑀭𑁂 𑀦𑀺𑀯𑁂𑀲𑀦𑀁 𑀫𑀸𑀧𑁂𑀲𑀺𑁇

[Go to previous page (8.1 Jīvakavatthu)](8.1.md) / [Go to parent page (8 Cīvarakkhandhaka)](../8.md) / [Go to next page (8.3 Bimbisārarājavatthu)](8.3.md)


