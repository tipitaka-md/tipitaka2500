
[Home](/) / [3V Mahāvaggapāḷi](/tipitaka/3V.md) / [8 Cīvarakkhandhaka](/tipitaka/3V/8.md)

# 𑁮𑁇𑁫 𑀲𑁂𑀝𑁆𑀞𑀺𑀧𑀼𑀢𑁆𑀢𑀯𑀢𑁆𑀣𑀼

### 𑀘𑀻𑀯𑀭𑀓𑁆𑀔𑀦𑁆𑀥𑀓

### 𑀲𑁂𑀝𑁆𑀞𑀺𑀧𑀼𑀢𑁆𑀢𑀯𑀢𑁆𑀣𑀼

(333.)

1577\. 𑀢𑁂𑀦 𑀔𑁄 𑀧𑀦 𑀲𑀫𑀬𑁂𑀦 𑀩𑀸𑀭𑀸𑀡𑀲𑁂𑀬𑁆𑀬𑀓𑀲𑁆𑀲 𑀲𑁂𑀝𑁆𑀞𑀺𑀧𑀼𑀢𑁆𑀢𑀲𑁆𑀲 𑀫𑁄𑀓𑁆𑀔𑀘𑀺𑀓𑀸𑀬 𑀓𑀻𑀍𑀅𑀦𑁆𑀢𑀲𑁆𑀲 𑀅𑀦𑁆𑀢𑀕𑀡𑁆𑀞𑀸𑀩𑀸𑀥𑁄 𑀳𑁄𑀢𑀺, 𑀬𑁂𑀦 𑀬𑀸𑀕𑀼𑀧𑀺 𑀧𑀻𑀢𑀸 𑀦 𑀲𑀫𑁆𑀫𑀸 𑀧𑀭𑀺𑀡𑀸𑀫𑀁 𑀕𑀘𑁆𑀙𑀢𑀺, 𑀪𑀢𑁆𑀢𑀫𑁆𑀧𑀺 𑀪𑀼𑀢𑁆𑀢𑀁 𑀦 𑀲𑀫𑁆𑀫𑀸 𑀧𑀭𑀺𑀡𑀸𑀫𑀁 𑀕𑀘𑁆𑀙𑀢𑀺, 𑀉𑀘𑁆𑀘𑀸𑀭𑁄𑀧𑀺 𑀧𑀲𑁆𑀲𑀸𑀯𑁄𑀧𑀺 𑀦 𑀧𑀕𑀼𑀡𑁄𑁇 𑀲𑁄 𑀢𑁂𑀦 𑀓𑀺𑀲𑁄 𑀳𑁄𑀢𑀺 𑀮𑀽𑀔𑁄 𑀤𑀼𑀩𑁆𑀩𑀡𑁆𑀡𑁄 𑀉𑀧𑁆𑀧𑀡𑁆𑀟𑀼𑀧𑁆𑀧𑀡𑁆𑀟𑀼𑀓𑀚𑀸𑀢𑁄 𑀥𑀫𑀦𑀺𑀲𑀦𑁆𑀣𑀢𑀕𑀢𑁆𑀢𑁄𑁇 𑀅𑀣 𑀔𑁄 𑀩𑀸𑀭𑀸𑀡𑀲𑁂𑀬𑁆𑀬𑀓𑀲𑁆𑀲 𑀲𑁂𑀝𑁆𑀞𑀺𑀲𑁆𑀲 𑀏𑀢𑀤𑀳𑁄𑀲𑀺—  “𑀫𑀬𑁆𑀳𑀁 𑀔𑁄 𑀧𑀼𑀢𑁆𑀢𑀲𑁆𑀲 𑀢𑀸𑀤𑀺𑀲𑁄 𑀆𑀩𑀸𑀥𑁄, 𑀬𑁂𑀦 𑀬𑀸𑀕𑀼𑀧𑀺 𑀧𑀻𑀢𑀸 𑀦 𑀲𑀫𑁆𑀫𑀸 𑀧𑀭𑀺𑀡𑀸𑀫𑀁 𑀕𑀘𑁆𑀙𑀢𑀺, 𑀪𑀢𑁆𑀢𑀫𑁆𑀧𑀺 𑀪𑀼𑀢𑁆𑀢𑀁 𑀦 𑀲𑀫𑁆𑀫𑀸 𑀧𑀭𑀺𑀡𑀸𑀫𑀁 𑀕𑀘𑁆𑀙𑀢𑀺, 𑀉𑀘𑁆𑀘𑀸𑀭𑁄𑀧𑀺 𑀧𑀲𑁆𑀲𑀸𑀯𑁄𑀧𑀺 𑀦 𑀧𑀕𑀼𑀡𑁄𑁇 𑀲𑁄 𑀢𑁂𑀦 𑀓𑀺𑀲𑁄 𑀮𑀽𑀔𑁄 𑀤𑀼𑀩𑁆𑀩𑀡𑁆𑀡𑁄 𑀉𑀧𑁆𑀧𑀡𑁆𑀟𑀼𑀧𑁆𑀧𑀡𑁆𑀟𑀼𑀓𑀚𑀸𑀢𑁄 𑀥𑀫𑀦𑀺𑀲𑀦𑁆𑀣𑀢𑀕𑀢𑁆𑀢𑁄𑁇 𑀬𑀦𑁆𑀦𑀽𑀦𑀸𑀳𑀁 𑀭𑀸𑀚𑀕𑀳𑀁 𑀕𑀦𑁆𑀢𑁆𑀯𑀸 𑀭𑀸𑀚𑀸𑀦𑀁 𑀚𑀻𑀯𑀓𑀁 𑀯𑁂𑀚𑁆𑀚𑀁 𑀬𑀸𑀘𑁂𑀬𑁆𑀬𑀁 𑀧𑀼𑀢𑁆𑀢𑀁 𑀫𑁂 𑀢𑀺𑀓𑀺𑀘𑁆𑀙𑀺𑀢𑀼𑀦𑁆”𑀢𑀺𑁇 𑀅𑀣 𑀔𑁄 𑀩𑀸𑀭𑀸𑀡𑀲𑁂𑀬𑁆𑀬𑀓𑁄 𑀲𑁂𑀝𑁆𑀞𑀺 𑀭𑀸𑀚𑀕𑀳𑀁 𑀕𑀦𑁆𑀢𑁆𑀯𑀸 𑀬𑁂𑀦 𑀭𑀸𑀚𑀸 𑀫𑀸𑀕𑀥𑁄 𑀲𑁂𑀦𑀺𑀬𑁄 𑀩𑀺𑀫𑁆𑀩𑀺𑀲𑀸𑀭𑁄 𑀢𑁂𑀦𑀼𑀧𑀲𑀗𑁆𑀓𑀫𑀺, 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀭𑀸𑀚𑀸𑀦𑀁 𑀫𑀸𑀕𑀥𑀁 𑀲𑁂𑀦𑀺𑀬𑀁 𑀩𑀺𑀫𑁆𑀩𑀺𑀲𑀸𑀭𑀁 𑀏𑀢𑀤𑀯𑁄𑀘—  “𑀫𑀬𑁆𑀳𑀁 𑀔𑁄, 𑀤𑁂𑀯, 𑀧𑀼𑀢𑁆𑀢𑀲𑁆𑀲 𑀢𑀸𑀤𑀺𑀲𑁄 𑀆𑀩𑀸𑀥𑁄, 𑀬𑁂𑀦 𑀬𑀸𑀕𑀼𑀧𑀺 𑀧𑀻𑀢𑀸 𑀦 𑀲𑀫𑁆𑀫𑀸 𑀧𑀭𑀺𑀡𑀸𑀫𑀁 𑀕𑀘𑁆𑀙𑀢𑀺, 𑀪𑀢𑁆𑀢𑀫𑁆𑀧𑀺 𑀪𑀼𑀢𑁆𑀢𑀁 𑀦 𑀲𑀫𑁆𑀫𑀸 𑀧𑀭𑀺𑀡𑀸𑀫𑀁 𑀕𑀘𑁆𑀙𑀢𑀺, 𑀉𑀘𑁆𑀘𑀸𑀭𑁄𑀧𑀺 𑀧𑀲𑁆𑀲𑀸𑀯𑁄𑀧𑀺 𑀦 𑀧𑀕𑀼𑀡𑁄𑁇 𑀲𑁄 𑀢𑁂𑀦 𑀓𑀺𑀲𑁄 𑀮𑀽𑀔𑁄 𑀤𑀼𑀩𑁆𑀩𑀡𑁆𑀡𑁄 𑀉𑀧𑁆𑀧𑀡𑁆𑀟𑀼𑀧𑁆𑀧𑀡𑁆𑀟𑀼𑀓𑀚𑀸𑀢𑁄 𑀥𑀫𑀦𑀺𑀲𑀦𑁆𑀣𑀢𑀕𑀢𑁆𑀢𑁄𑁇 𑀲𑀸𑀥𑀼 𑀤𑁂𑀯𑁄 𑀚𑀻𑀯𑀓𑀁 𑀯𑁂𑀚𑁆𑀚𑀁 𑀆𑀡𑀸𑀧𑁂𑀢𑀼 𑀧𑀼𑀢𑁆𑀢𑀁 𑀫𑁂 𑀢𑀺𑀓𑀺𑀘𑁆𑀙𑀺𑀢𑀼𑀦𑁆”𑀢𑀺𑁇

1578\. 𑀅𑀣 𑀔𑁄 𑀭𑀸𑀚𑀸 𑀫𑀸𑀕𑀥𑁄 𑀲𑁂𑀦𑀺𑀬𑁄 𑀩𑀺𑀫𑁆𑀩𑀺𑀲𑀸𑀭𑁄 𑀚𑀻𑀯𑀓𑀁 𑀓𑁄𑀫𑀸𑀭𑀪𑀘𑁆𑀘𑀁 𑀆𑀡𑀸𑀧𑁂𑀲𑀺—  “𑀕𑀘𑁆𑀙, 𑀪𑀡𑁂 𑀚𑀻𑀯𑀓, 𑀩𑀸𑀭𑀸𑀡𑀲𑀺𑀁 𑀕𑀦𑁆𑀢𑁆𑀯𑀸 𑀩𑀸𑀭𑀸𑀡𑀲𑁂𑀬𑁆𑀬𑀓𑀁 𑀲𑁂𑀝𑁆𑀞𑀺𑀧𑀼𑀢𑁆𑀢𑀁 𑀢𑀺𑀓𑀺𑀘𑁆𑀙𑀸𑀳𑀻”𑀢𑀺𑁇 “𑀏𑀯𑀁, 𑀤𑁂𑀯𑀸”𑀢𑀺 𑀔𑁄 𑀚𑀻𑀯𑀓𑁄 𑀓𑁄𑀫𑀸𑀭𑀪𑀘𑁆𑀘𑁄 𑀭𑀜𑁆𑀜𑁄 𑀫𑀸𑀕𑀥𑀲𑁆𑀲 𑀲𑁂𑀦𑀺𑀬𑀲𑁆𑀲 𑀩𑀺𑀫𑁆𑀩𑀺𑀲𑀸𑀭𑀲𑁆𑀲 𑀧𑀝𑀺𑀲𑁆𑀲𑀼𑀢𑁆𑀯𑀸 𑀩𑀸𑀭𑀸𑀡𑀲𑀺𑀁 𑀕𑀦𑁆𑀢𑁆𑀯𑀸 𑀬𑁂𑀦 𑀩𑀸𑀭𑀸𑀡𑀲𑁂𑀬𑁆𑀬𑀓𑁄 𑀲𑁂𑀝𑁆𑀞𑀺𑀧𑀼𑀢𑁆𑀢𑁄 𑀢𑁂𑀦𑀼𑀧𑀲𑀗𑁆𑀓𑀫𑀺, 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀩𑀸𑀭𑀸𑀡𑀲𑁂𑀬𑁆𑀬𑀓𑀲𑁆𑀲 𑀲𑁂𑀝𑁆𑀞𑀺𑀧𑀼𑀢𑁆𑀢𑀲𑁆𑀲 𑀯𑀺𑀓𑀸𑀭𑀁 𑀲𑀮𑁆𑀮𑀓𑁆𑀔𑁂𑀢𑁆𑀯𑀸 𑀚𑀦𑀁 𑀉𑀲𑁆𑀲𑀸𑀭𑁂𑀢𑁆𑀯𑀸 𑀢𑀺𑀭𑁄𑀓𑀭𑀡𑀺𑀬𑀁 𑀧𑀭𑀺𑀓𑁆𑀔𑀺𑀧𑀺𑀢𑁆𑀯𑀸 𑀣𑀫𑁆𑀪𑁂 𑀉𑀩𑁆𑀩𑀦𑁆𑀥𑀺𑀢𑁆𑀯𑀸 𑀪𑀭𑀺𑀬𑀁 𑀧𑀼𑀭𑀢𑁄 𑀞𑀧𑁂𑀢𑁆𑀯𑀸 𑀉𑀤𑀭𑀘𑁆𑀙𑀯𑀺𑀁 𑀉𑀧𑁆𑀧𑀸𑀝𑁂𑀢𑁆𑀯𑀸 𑀅𑀦𑁆𑀢𑀕𑀡𑁆𑀞𑀺𑀁 𑀦𑀻𑀳𑀭𑀺𑀢𑁆𑀯𑀸 𑀪𑀭𑀺𑀬𑀸𑀬 𑀤𑀲𑁆𑀲𑁂𑀲𑀺—  “𑀧𑀲𑁆𑀲 𑀢𑁂 𑀲𑀸𑀫𑀺𑀓𑀲𑁆𑀲 𑀆𑀩𑀸𑀥𑀁, 𑀇𑀫𑀺𑀦𑀸 𑀬𑀸𑀕𑀼𑀧𑀺 𑀧𑀻𑀢𑀸 𑀦 𑀲𑀫𑁆𑀫𑀸 𑀧𑀭𑀺𑀡𑀸𑀫𑀁 𑀕𑀘𑁆𑀙𑀢𑀺, 𑀪𑀢𑁆𑀢𑀫𑁆𑀧𑀺 𑀪𑀼𑀢𑁆𑀢𑀁 𑀦 𑀲𑀫𑁆𑀫𑀸 𑀧𑀭𑀺𑀡𑀸𑀫𑀁 𑀕𑀘𑁆𑀙𑀢𑀺, 𑀉𑀘𑁆𑀘𑀸𑀭𑁄𑀧𑀺 𑀧𑀲𑁆𑀲𑀸𑀯𑁄𑀧𑀺 𑀦 𑀧𑀕𑀼𑀡𑁄; 𑀇𑀫𑀺𑀦𑀸𑀬𑀁 𑀓𑀺𑀲𑁄 𑀮𑀽𑀔𑁄 𑀤𑀼𑀩𑁆𑀩𑀡𑁆𑀡𑁄 𑀉𑀧𑁆𑀧𑀡𑁆𑀟𑀼𑀧𑁆𑀧𑀡𑁆𑀟𑀼𑀓𑀚𑀸𑀢𑁄 𑀥𑀫𑀦𑀺𑀲𑀦𑁆𑀣𑀢𑀕𑀢𑁆𑀢𑁄”𑀢𑀺𑁇 𑀅𑀦𑁆𑀢𑀕𑀡𑁆𑀞𑀺𑀁 𑀯𑀺𑀦𑀺𑀯𑁂𑀞𑁂𑀢𑁆𑀯𑀸 𑀅𑀦𑁆𑀢𑀸𑀦𑀺 𑀧𑀝𑀺𑀧𑀯𑁂𑀲𑁂𑀢𑁆𑀯𑀸 𑀉𑀤𑀭𑀘𑁆𑀙𑀯𑀺𑀁 𑀲𑀺𑀩𑁆𑀩𑀺𑀢𑁆𑀯𑀸 𑀆𑀮𑁂𑀧𑀁 𑀅𑀤𑀸𑀲𑀺𑁇 𑀅𑀣 𑀔𑁄 𑀩𑀸𑀭𑀸𑀡𑀲𑁂𑀬𑁆𑀬𑀓𑁄 𑀲𑁂𑀝𑁆𑀞𑀺𑀧𑀼𑀢𑁆𑀢𑁄 𑀦𑀘𑀺𑀭𑀲𑁆𑀲𑁂𑀯 𑀅𑀭𑁄𑀕𑁄 𑀅𑀳𑁄𑀲𑀺𑁇 𑀅𑀣 𑀔𑁄 𑀩𑀸𑀭𑀸𑀡𑀲𑁂𑀬𑁆𑀬𑀓𑁄 𑀲𑁂𑀝𑁆𑀞𑀺—  “𑀧𑀼𑀢𑁆𑀢𑁄 𑀫𑁂 𑀅𑀭𑁄𑀕𑁄 𑀞𑀺𑀢𑁄”𑀢𑀺 𑀚𑀻𑀯𑀓𑀲𑁆𑀲 𑀓𑁄𑀫𑀸𑀭𑀪𑀘𑁆𑀘𑀲𑁆𑀲 𑀲𑁄𑀍𑀅𑀲𑀲𑀳𑀲𑁆𑀲𑀸𑀦𑀺 𑀧𑀸𑀤𑀸𑀲𑀺𑁇 𑀅𑀣 𑀔𑁄 𑀚𑀻𑀯𑀓𑁄 𑀓𑁄𑀫𑀸𑀭𑀪𑀘𑁆𑀘𑁄 𑀢𑀸𑀦𑀺 𑀲𑁄𑀍𑀅𑀲𑀲𑀳𑀲𑁆𑀲𑀸𑀦𑀺 𑀆𑀤𑀸𑀬 𑀧𑀼𑀦𑀤𑁂𑀯 𑀭𑀸𑀚𑀕𑀳𑀁 𑀧𑀘𑁆𑀘𑀸𑀕𑀜𑁆𑀙𑀺𑁇

[Go to previous page (8.4 Rājagahaseṭṭhivatthu)](/tipitaka/3V/8/8.4.md) / [Go to parent page (8 Cīvarakkhandhaka)](/tipitaka/3V/8.md) / [Go to next page (8.6 Pajjotarājavatthu)](/tipitaka/3V/8/8.6.md)


