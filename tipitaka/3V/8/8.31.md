
[Home](/) / [3V Mahāvaggapāḷi](/tipitaka/3V.md) / [8 Cīvarakkhandhaka](/tipitaka/3V/8.md)

# 𑁮𑁇𑁩𑁧 𑀅𑀝𑁆𑀞𑀘𑀻𑀯𑀭𑀫𑀸𑀢𑀺𑀓𑀸

### 𑀘𑀻𑀯𑀭𑀓𑁆𑀔𑀦𑁆𑀥𑀓

### 𑀅𑀝𑁆𑀞𑀘𑀻𑀯𑀭𑀫𑀸𑀢𑀺𑀓𑀸

(379.)

1746. 𑀅𑀝𑁆𑀞𑀺𑀫𑀸, 𑀪𑀺𑀓𑁆𑀔𑀯𑁂, 𑀫𑀸𑀢𑀺𑀓𑀸 𑀘𑀻𑀯𑀭𑀲𑁆𑀲 𑀉𑀧𑁆𑀧𑀸𑀤𑀸𑀬—  𑀲𑀻𑀫𑀸𑀬 𑀤𑁂𑀢𑀺, 𑀓𑀢𑀺𑀓𑀸𑀬 𑀤𑁂𑀢𑀺, 𑀪𑀺𑀓𑁆𑀔𑀸𑀧𑀜𑁆𑀜𑀢𑁆𑀢𑀺𑀬𑀸 𑀤𑁂𑀢𑀺, 𑀲𑀁𑀖𑀲𑁆𑀲 𑀤𑁂𑀢𑀺, 𑀉𑀪𑀢𑁄𑀲𑀁𑀖𑀲𑁆𑀲 𑀤𑁂𑀢𑀺, 𑀯𑀲𑁆𑀲𑀁𑀯𑀼𑀝𑁆𑀞𑀲𑀁𑀖𑀲𑁆𑀲 𑀤𑁂𑀢𑀺, 𑀆𑀤𑀺𑀲𑁆𑀲 𑀤𑁂𑀢𑀺, 𑀧𑀼𑀕𑁆𑀕𑀮𑀲𑁆𑀲 𑀤𑁂𑀢𑀺𑁇

1747. 𑀲𑀻𑀫𑀸𑀬 𑀤𑁂𑀢𑀺—  𑀬𑀸𑀯𑀢𑀺𑀓𑀸 𑀪𑀺𑀓𑁆𑀔𑀽 𑀅𑀦𑁆𑀢𑁄𑀲𑀻𑀫𑀕𑀢𑀸 𑀢𑁂𑀳𑀺 𑀪𑀸𑀚𑁂𑀢𑀩𑁆𑀩𑀁𑁇 𑀓𑀢𑀺𑀓𑀸𑀬 𑀤𑁂𑀢𑀺—  𑀲𑀫𑁆𑀩𑀳𑀼𑀮𑀸 𑀆𑀯𑀸𑀲𑀸 𑀲𑀫𑀸𑀦𑀮𑀸𑀪𑀸 𑀳𑁄𑀦𑁆𑀢𑀺 𑀏𑀓𑀲𑁆𑀫𑀺𑀁 𑀆𑀯𑀸𑀲𑁂 𑀤𑀺𑀦𑁆𑀦𑁂 𑀲𑀩𑁆𑀩𑀢𑁆𑀣 𑀤𑀺𑀦𑁆𑀦𑀁 𑀳𑁄𑀢𑀺𑁇 𑀪𑀺𑀓𑁆𑀔𑀸𑀧𑀜𑁆𑀜𑀢𑁆𑀢𑀺𑀬𑀸 𑀤𑁂𑀢𑀺, 𑀬𑀢𑁆𑀣 𑀲𑀁𑀖𑀲𑁆𑀲 𑀥𑀼𑀯𑀓𑀸𑀭𑀸 𑀓𑀭𑀺𑀬𑁆𑀬𑀦𑁆𑀢𑀺, 𑀢𑀢𑁆𑀣 𑀤𑁂𑀢𑀺𑁇 𑀲𑀁𑀖𑀲𑁆𑀲 𑀤𑁂𑀢𑀺, 𑀲𑀫𑁆𑀫𑀼𑀔𑀻𑀪𑀽𑀢𑁂𑀦 𑀲𑀁𑀖𑁂𑀦 𑀪𑀸𑀚𑁂𑀢𑀩𑁆𑀩𑀁𑁇 𑀉𑀪𑀢𑁄𑀲𑀁𑀖𑀲𑁆𑀲 𑀤𑁂𑀢𑀺, 𑀩𑀳𑀼𑀓𑀸𑀧𑀺 𑀪𑀺𑀓𑁆𑀔𑀽 𑀳𑁄𑀦𑁆𑀢𑀺, 𑀏𑀓𑀸 𑀪𑀺𑀓𑁆𑀔𑀼𑀦𑀻 𑀳𑁄𑀢𑀺, 𑀉𑀧𑀟𑁆𑀠𑀁 𑀤𑀸𑀢𑀩𑁆𑀩𑀁, 𑀩𑀳𑀼𑀓𑀸𑀧𑀺 𑀪𑀺𑀓𑁆𑀔𑀼𑀦𑀺𑀬𑁄 𑀳𑁄𑀦𑁆𑀢𑀺, 𑀏𑀓𑁄 𑀪𑀺𑀓𑁆𑀔𑀼 𑀳𑁄𑀢𑀺, 𑀉𑀧𑀟𑁆𑀠𑀁 𑀤𑀸𑀢𑀩𑁆𑀩𑀁𑁇 𑀯𑀲𑁆𑀲𑀁𑀯𑀼𑀝𑁆𑀞𑀲𑀁𑀖𑀲𑁆𑀲 𑀤𑁂𑀢𑀺, 𑀬𑀸𑀯𑀢𑀺𑀓𑀸 𑀪𑀺𑀓𑁆𑀔𑀽 𑀢𑀲𑁆𑀫𑀺𑀁 𑀆𑀯𑀸𑀲𑁂 𑀯𑀲𑁆𑀲𑀁𑀯𑀼𑀝𑁆𑀞𑀸, 𑀢𑁂𑀳𑀺 𑀪𑀸𑀚𑁂𑀢𑀩𑁆𑀩𑀁𑁇 𑀆𑀤𑀺𑀲𑁆𑀲 𑀤𑁂𑀢𑀺, 𑀬𑀸𑀕𑀼𑀬𑀸 𑀯𑀸 𑀪𑀢𑁆𑀢𑁂 𑀯𑀸 𑀔𑀸𑀤𑀦𑀻𑀬𑁂 𑀯𑀸 𑀘𑀻𑀯𑀭𑁂 𑀯𑀸 𑀲𑁂𑀦𑀸𑀲𑀦𑁂 𑀯𑀸 𑀪𑁂𑀲𑀚𑁆𑀚𑁂 𑀯𑀸𑁇 𑀧𑀼𑀕𑁆𑀕𑀮𑀲𑁆𑀲 𑀤𑁂𑀢𑀺—  ‘𑀇𑀫𑀁 𑀘𑀻𑀯𑀭𑀁 𑀇𑀢𑁆𑀣𑀦𑁆𑀦𑀸𑀫𑀲𑁆𑀲 𑀤𑀫𑁆𑀫𑀻’”𑀢𑀺𑁇

---

1748. 𑀘𑀻𑀯𑀭𑀓𑁆𑀔𑀦𑁆𑀥𑀓𑁄 𑀅𑀝𑁆𑀞𑀫𑁄𑁇



---

1749. 𑀢𑀲𑁆𑀲𑀼𑀤𑁆𑀤𑀸𑀦𑀁



1750. _𑀭𑀸𑀚𑀕𑀳𑀓𑁄 𑀦𑁂𑀕𑀫𑁄,_  
_𑀤𑀺𑀲𑁆𑀯𑀸 𑀯𑁂𑀲𑀸𑀮𑀺𑀬𑀁 𑀕𑀡𑀺𑀁;_  
_𑀧𑀼𑀦 𑀭𑀸𑀚𑀕𑀳𑀁 𑀕𑀦𑁆𑀢𑁆𑀯𑀸,_  
_𑀭𑀜𑁆𑀜𑁄 𑀢𑀁 𑀧𑀝𑀺𑀯𑁂𑀤𑀬𑀺𑁇_  


1751. _𑀧𑀼𑀢𑁆𑀢𑁄 𑀲𑀸𑀮𑀯𑀢𑀺𑀓𑀸𑀬,_  
_𑀅𑀪𑀬𑀲𑁆𑀲 𑀳𑀺 𑀅𑀢𑁆𑀭𑀚𑁄;_  
_𑀚𑀻𑀯𑀢𑀻𑀢𑀺 𑀓𑀼𑀫𑀸𑀭𑁂𑀦,_  
_𑀲𑀗𑁆𑀔𑀸𑀢𑁄 𑀚𑀻𑀯𑀓𑁄 𑀇𑀢𑀺𑁇_  


1752. _𑀲𑁄 𑀳𑀺 𑀢𑀓𑁆𑀓𑀲𑀻𑀮𑀁 𑀕𑀦𑁆𑀢𑁆𑀯𑀸,_  
_𑀉𑀕𑁆𑀕𑀳𑁂𑀢𑁆𑀯𑀸 𑀫𑀳𑀸𑀪𑀺𑀲𑁄;_  
_𑀲𑀢𑁆𑀢𑀯𑀲𑁆𑀲𑀺𑀓𑀆𑀩𑀸𑀥𑀁,_  
_𑀦𑀢𑁆𑀣𑀼𑀓𑀫𑁆𑀫𑁂𑀦 𑀦𑀸𑀲𑀬𑀺𑁇_  


1753. _𑀭𑀜𑁆𑀜𑁄 𑀪𑀕𑀦𑁆𑀤𑀮𑀸𑀩𑀸𑀥𑀁,_  
_𑀆𑀮𑁂𑀧𑁂𑀦 𑀅𑀧𑀸𑀓𑀟𑁆𑀠𑀺;_  
_𑀫𑀫𑀜𑁆𑀘 𑀇𑀢𑁆𑀣𑀸𑀕𑀸𑀭𑀜𑁆𑀘,_  
_𑀩𑀼𑀤𑁆𑀥𑀲𑀁𑀖𑀁 𑀘𑀼𑀧𑀝𑁆𑀞𑀳𑀺𑁇_  


1754. _𑀭𑀸𑀚𑀕𑀳𑀓𑁄 𑀘 𑀲𑁂𑀝𑁆𑀞𑀺,_  
_𑀅𑀦𑁆𑀢𑀕𑀡𑁆𑀞𑀺 𑀢𑀺𑀓𑀺𑀘𑁆𑀙𑀺𑀢𑀁;_  
_𑀧𑀚𑁆𑀚𑁄𑀢𑀲𑁆𑀲 𑀫𑀳𑀸𑀭𑁄𑀕𑀁,_  
_𑀖𑀢𑀧𑀸𑀦𑁂𑀦 𑀦𑀸𑀲𑀬𑀺𑁇_  


1755. _𑀅𑀥𑀺𑀓𑀸𑀭𑀜𑁆𑀘 𑀲𑀺𑀯𑁂𑀬𑁆𑀬𑀁,_  
_𑀅𑀪𑀺𑀲𑀦𑁆𑀦𑀁 𑀲𑀺𑀦𑁂𑀳𑀢𑀺;_  
_𑀢𑀻𑀳𑀺 𑀉𑀧𑁆𑀧𑀮𑀳𑀢𑁆𑀣𑁂𑀳𑀺,_  
_𑀲𑀫𑀢𑁆𑀢𑀺𑀁𑀲𑀯𑀺𑀭𑁂𑀘𑀦𑀁𑁇_  


1756. _𑀧𑀓𑀢𑀢𑁆𑀢𑀁 𑀯𑀭𑀁 𑀬𑀸𑀘𑀺,_  
_𑀲𑀺𑀯𑁂𑀬𑁆𑀬𑀜𑁆𑀘 𑀧𑀝𑀺𑀕𑁆𑀕𑀳𑀺;_  
_𑀘𑀻𑀯𑀭𑀜𑁆𑀘 𑀕𑀺𑀳𑀺𑀤𑀸𑀦𑀁,_  
_𑀅𑀦𑀼𑀜𑁆𑀜𑀸𑀲𑀺 𑀢𑀣𑀸𑀕𑀢𑁄𑁇_  


1757. _𑀭𑀸𑀚𑀕𑀳𑁂 𑀚𑀦𑀧𑀤𑁂,_  
_𑀩𑀳𑀼𑀁 𑀉𑀧𑁆𑀧𑀚𑁆𑀚𑀺 𑀘𑀻𑀯𑀭𑀁;_  
_𑀧𑀸𑀯𑀸𑀭𑁄 𑀓𑁄𑀲𑀺𑀬𑀜𑁆𑀘𑁂𑀯,_  
_𑀓𑁄𑀚𑀯𑁄 𑀅𑀟𑁆𑀠𑀓𑀸𑀲𑀺𑀓𑀁𑁇_  


1758. _𑀉𑀘𑁆𑀘𑀸𑀯𑀘𑀸 𑀘 𑀲𑀦𑁆𑀢𑀼𑀝𑁆𑀞𑀺,_  
_𑀦𑀸𑀕𑀫𑁂𑀲𑀸𑀕𑀫𑁂𑀲𑀼𑀁 𑀘;_  
_𑀧𑀞𑀫𑀁 𑀧𑀘𑁆𑀙𑀸 𑀲𑀤𑀺𑀲𑀸,_  
_𑀓𑀢𑀺𑀓𑀸 𑀘 𑀧𑀝𑀺𑀳𑀭𑀼𑀁𑁇_  


1759. _𑀪𑀡𑁆𑀟𑀸𑀕𑀸𑀭𑀁 𑀅𑀕𑀼𑀢𑁆𑀢𑀜𑁆𑀘,_  
_𑀯𑀼𑀝𑁆𑀞𑀸𑀧𑁂𑀦𑁆𑀢𑀺 𑀢𑀣𑁂𑀯 𑀘;_  
_𑀉𑀲𑁆𑀲𑀦𑁆𑀦𑀁 𑀓𑁄𑀮𑀸𑀳𑀮𑀜𑁆𑀘,_  
_𑀓𑀣𑀁 𑀪𑀸𑀚𑁂 𑀓𑀣𑀁 𑀤𑀤𑁂𑁇_  


1760. _𑀲𑀓𑀸𑀢𑀺𑀭𑁂𑀓𑀪𑀸𑀕𑁂𑀦,_  
_𑀧𑀝𑀺𑀯𑀻𑀲𑁄 𑀓𑀣𑀁 𑀤𑀤𑁂;_  
_𑀙𑀓𑀡𑁂𑀦 𑀲𑀻𑀢𑀼𑀤𑀓𑀸,_  
_𑀉𑀢𑁆𑀢𑀭𑀺𑀢𑀼 𑀦 𑀚𑀸𑀦𑀭𑁂𑁇_  


1761. _𑀑𑀭𑁄𑀧𑁂𑀦𑁆𑀢𑀸 𑀪𑀸𑀚𑀦𑀜𑁆𑀘,_  
_𑀧𑀸𑀢𑀺𑀬𑀸 𑀘 𑀙𑀫𑀸𑀬 𑀘;_  
_𑀉𑀧𑀘𑀺𑀓𑀸 𑀫𑀚𑁆𑀛𑁂 𑀚𑀻𑀭𑀦𑁆𑀢𑀺,_  
_𑀏𑀓𑀢𑁄 𑀧𑀢𑁆𑀣𑀺𑀦𑁆𑀦𑁂𑀦 𑀘𑁇_  


1762. _𑀨𑀭𑀼𑀲𑀸𑀘𑁆𑀙𑀺𑀦𑁆𑀦𑀘𑁆𑀙𑀺𑀩𑀦𑁆𑀥𑀸,_  
_𑀅𑀤𑁆𑀤𑀲𑀸𑀲𑀺 𑀉𑀩𑁆𑀪𑀡𑁆𑀟𑀺𑀢𑁂;_  
_𑀯𑀻𑀫𑀁𑀲𑀺𑀢𑁆𑀯𑀸 𑀲𑀓𑁆𑀬𑀫𑀼𑀦𑀺,_  
_𑀅𑀦𑀼𑀜𑁆𑀜𑀸𑀲𑀺 𑀢𑀺𑀘𑀻𑀯𑀭𑀁𑁇_  


1763. _𑀅𑀜𑁆𑀜𑁂𑀦 𑀅𑀢𑀺𑀭𑁂𑀓𑁂𑀦,_  
_𑀉𑀧𑁆𑀧𑀚𑁆𑀚𑀺 𑀙𑀺𑀤𑁆𑀤𑀫𑁂𑀯 𑀘;_  
_𑀘𑀸𑀢𑀼𑀤𑁆𑀤𑀻𑀧𑁄 𑀯𑀭𑀁 𑀬𑀸𑀘𑀺,_  
_𑀤𑀸𑀢𑀼𑀁 𑀯𑀲𑁆𑀲𑀺𑀓𑀲𑀸𑀝𑀺𑀓𑀁𑁇_  


1764. _𑀆𑀕𑀦𑁆𑀢𑀼𑀕𑀫𑀺𑀕𑀺𑀮𑀸𑀦𑀁,_  
_𑀉𑀧𑀝𑁆𑀞𑀸𑀓𑀜𑁆𑀘 𑀪𑁂𑀲𑀚𑁆𑀚𑀁;_  
_𑀥𑀼𑀯𑀁 𑀉𑀤𑀓𑀲𑀸𑀝𑀺𑀜𑁆𑀘,_  
_𑀧𑀡𑀻𑀢𑀁 𑀅𑀢𑀺𑀔𑀼𑀤𑁆𑀤𑀓𑀁𑁇_  


1765. _𑀣𑀼𑀮𑁆𑀮𑀓𑀘𑁆𑀙𑀼𑀫𑀼𑀔𑀁 𑀔𑁄𑀫𑀁,_  
_𑀧𑀭𑀺𑀧𑀼𑀡𑁆𑀡𑀁 𑀅𑀥𑀺𑀝𑁆𑀞𑀸𑀦𑀁;_  
_𑀧𑀘𑁆𑀙𑀺𑀫𑀁 𑀓𑀢𑁄 𑀕𑀭𑀼𑀓𑁄,_  
_𑀯𑀺𑀓𑀡𑁆𑀡𑁄 𑀲𑀼𑀢𑁆𑀢𑀫𑁄𑀓𑀺𑀭𑀺𑁇_  


1766. _𑀮𑀼𑀚𑁆𑀚𑀦𑁆𑀢𑀺 𑀦𑀧𑁆𑀧𑀳𑁄𑀦𑁆𑀢𑀺,_  
_𑀘 𑀅𑀦𑁆𑀯𑀸𑀥𑀺𑀓𑀁 𑀩𑀳𑀽𑀦𑀺 𑀘;_  
_𑀅𑀦𑁆𑀥𑀯𑀦𑁂 𑀅𑀲𑁆𑀲𑀢𑀺𑀬𑀸,_  
_𑀏𑀓𑁄 𑀯𑀲𑁆𑀲𑀁 𑀉𑀢𑀼𑀫𑁆𑀳𑀺 𑀘𑁇_  


1767. _𑀤𑁆𑀯𑁂 𑀪𑀸𑀢𑀼𑀓𑀸 𑀭𑀸𑀚𑀕𑀳𑁂,_  
_𑀉𑀧𑀦𑀦𑁆𑀤𑁄 𑀧𑀼𑀦 𑀤𑁆𑀯𑀺𑀲𑀼;_  
_𑀓𑀼𑀘𑁆𑀙𑀺𑀯𑀺𑀓𑀸𑀭𑁄 𑀕𑀺𑀮𑀸𑀦𑁄,_  
_𑀉𑀪𑁄 𑀘𑁂𑀯 𑀕𑀺𑀮𑀸𑀦𑀓𑀸𑁇_  


1768. _𑀦𑀕𑁆𑀕𑀸 𑀓𑀼𑀲𑀸 𑀯𑀸𑀓𑀘𑀻𑀭𑀁,_  
_𑀨𑀮𑀓𑁄 𑀓𑁂𑀲𑀓𑀫𑁆𑀩𑀮𑀁;_  
_𑀯𑀸𑀍𑀒𑀮𑀽𑀓𑀧𑀓𑁆𑀔𑀜𑁆𑀘,_  
_𑀅𑀚𑀺𑀦𑀁 𑀅𑀓𑁆𑀓𑀦𑀸𑀍𑀅𑀓𑀁𑁇_  


1769. _𑀧𑁄𑀢𑁆𑀣𑀓𑀁 𑀦𑀻𑀮𑀧𑀻𑀢𑀜𑁆𑀘,_  
_𑀮𑁄𑀳𑀺𑀢𑀁 𑀫𑀜𑁆𑀚𑀺𑀝𑁆𑀞𑁂𑀦 𑀘;_  
_𑀓𑀡𑁆𑀳𑀸 𑀫𑀳𑀸𑀭𑀗𑁆𑀕𑀦𑀸𑀫,_  
_𑀅𑀘𑁆𑀙𑀺𑀦𑁆𑀦𑀤𑀲𑀺𑀓𑀸 𑀢𑀣𑀸𑁇_  


1770. _𑀤𑀻𑀖𑀧𑀼𑀧𑁆𑀨𑀨𑀡𑀤𑀲𑀸,_  
_𑀓𑀜𑁆𑀘𑀼𑀢𑀺𑀭𑀻𑀝𑀯𑁂𑀞𑀦𑀁;_  
_𑀅𑀦𑀼𑀧𑁆𑀧𑀦𑁆𑀦𑁂 𑀧𑀓𑁆𑀓𑀫𑀢𑀺,_  
_𑀲𑀁𑀖𑁄 𑀪𑀺𑀚𑁆𑀚𑀢𑀺 𑀢𑀸𑀯𑀤𑁂𑁇_  


1771. _𑀧𑀓𑁆𑀔𑁂 𑀤𑀤𑀦𑁆𑀢𑀺 𑀲𑀁𑀖𑀲𑁆𑀲,_  
_𑀆𑀬𑀲𑁆𑀫𑀸 𑀭𑁂𑀯𑀢𑁄 𑀧𑀳𑀺;_  
_𑀯𑀺𑀲𑁆𑀲𑀸𑀲𑀕𑀸𑀳𑀸𑀥𑀺𑀝𑁆𑀞𑀸𑀢𑀺,_  
_𑀅𑀝𑁆𑀞 𑀘𑀻𑀯𑀭𑀫𑀸𑀢𑀺𑀓𑀸𑀢𑀺𑁇_  


---

1772. 𑀇𑀫𑀫𑁆𑀳𑀺 𑀔𑀦𑁆𑀥𑀓𑁂 𑀯𑀢𑁆𑀣𑀽 𑀙𑀦𑁆𑀦𑀯𑀼𑀢𑀺𑁇



---

1773. 𑀘𑀻𑀯𑀭𑀓𑁆𑀔𑀦𑁆𑀥𑀓𑁄 𑀦𑀺𑀝𑁆𑀞𑀺𑀢𑁄𑁇



[Go to previous page (8.30 Duggahitasuggahitādikathā)](/tipitaka/3V/8/8.30.md) / [Go to parent page (8 Cīvarakkhandhaka)](/tipitaka/3V/8.md) / [Go to next page (9 Campeyyakkhandhaka)](/tipitaka/3V/9.md)


