
[Home](/) / [3V Mahāvaggapāḷi](/tipitaka/3V.md) / [8 Cīvarakkhandhaka](/tipitaka/3V/8.md)

# 𑁮𑁇𑁬 𑀧𑀚𑁆𑀚𑁄𑀢𑀭𑀸𑀚𑀯𑀢𑁆𑀣𑀼

### 𑀘𑀻𑀯𑀭𑀓𑁆𑀔𑀦𑁆𑀥𑀓

### 𑀧𑀚𑁆𑀚𑁄𑀢𑀭𑀸𑀚𑀯𑀢𑁆𑀣𑀼

(334.)

1579. 𑀢𑁂𑀦 𑀔𑁄 𑀧𑀦 𑀲𑀫𑀬𑁂𑀦 𑀭𑀜𑁆𑀜𑁄 𑀧𑀚𑁆𑀚𑁄𑀢𑀲𑁆𑀲 𑀧𑀡𑁆𑀟𑀼𑀭𑁄𑀕𑀸𑀩𑀸𑀥𑁄 𑀳𑁄𑀢𑀺𑁇 𑀩𑀳𑀽 𑀫𑀳𑀦𑁆𑀢𑀸 𑀫𑀳𑀦𑁆𑀢𑀸 𑀤𑀺𑀲𑀸𑀧𑀸𑀫𑁄𑀓𑁆𑀔𑀸 𑀯𑁂𑀚𑁆𑀚𑀸 𑀆𑀕𑀦𑁆𑀢𑁆𑀯𑀸 𑀦𑀸𑀲𑀓𑁆𑀔𑀺𑀁𑀲𑀼 𑀅𑀭𑁄𑀕𑀁 𑀓𑀸𑀢𑀼𑀁𑁇 𑀩𑀳𑀼𑀁 𑀳𑀺𑀭𑀜𑁆𑀜𑀁 𑀆𑀤𑀸𑀬 𑀅𑀕𑀫𑀁𑀲𑀼𑁇 𑀅𑀣 𑀔𑁄 𑀭𑀸𑀚𑀸 𑀧𑀚𑁆𑀚𑁄𑀢𑁄 𑀭𑀜𑁆𑀜𑁄 𑀫𑀸𑀕𑀥𑀲𑁆𑀲 𑀲𑁂𑀦𑀺𑀬𑀲𑁆𑀲 𑀩𑀺𑀫𑁆𑀩𑀺𑀲𑀸𑀭𑀲𑁆𑀲 𑀲𑀦𑁆𑀢𑀺𑀓𑁂 𑀤𑀽𑀢𑀁 𑀧𑀸𑀳𑁂𑀲𑀺—  “𑀫𑀬𑁆𑀳𑀁 𑀔𑁄 𑀢𑀸𑀤𑀺𑀲𑁄 𑀆𑀩𑀸𑀥𑁄, 𑀲𑀸𑀥𑀼 𑀤𑁂𑀯𑁄 𑀚𑀻𑀯𑀓𑀁 𑀯𑁂𑀚𑁆𑀚𑀁 𑀆𑀡𑀸𑀧𑁂𑀢𑀼, 𑀲𑁄 𑀫𑀁 𑀢𑀺𑀓𑀺𑀘𑁆𑀙𑀺𑀲𑁆𑀲𑀢𑀻”𑀢𑀺𑁇 𑀅𑀣 𑀔𑁄 𑀭𑀸𑀚𑀸 𑀫𑀸𑀕𑀥𑁄 𑀲𑁂𑀦𑀺𑀬𑁄 𑀩𑀺𑀫𑁆𑀩𑀺𑀲𑀸𑀭𑁄 𑀚𑀻𑀯𑀓𑀁 𑀓𑁄𑀫𑀸𑀭𑀪𑀘𑁆𑀘𑀁 𑀆𑀡𑀸𑀧𑁂𑀲𑀺—  “𑀕𑀘𑁆𑀙, 𑀪𑀡𑁂 𑀚𑀻𑀯𑀓; 𑀉𑀚𑁆𑀚𑁂𑀦𑀺𑀁 𑀕𑀦𑁆𑀢𑁆𑀯𑀸 𑀭𑀸𑀚𑀸𑀦𑀁 𑀧𑀚𑁆𑀚𑁄𑀢𑀁 𑀢𑀺𑀓𑀺𑀘𑁆𑀙𑀸𑀳𑀻”𑀢𑀺𑁇 “𑀏𑀯𑀁, 𑀤𑁂𑀯𑀸”𑀢𑀺 𑀔𑁄 𑀚𑀻𑀯𑀓𑁄 𑀓𑁄𑀫𑀸𑀭𑀪𑀘𑁆𑀘𑁄 𑀭𑀜𑁆𑀜𑁄 𑀫𑀸𑀕𑀥𑀲𑁆𑀲 𑀲𑁂𑀦𑀺𑀬𑀲𑁆𑀲 𑀩𑀺𑀫𑁆𑀩𑀺𑀲𑀸𑀭𑀲𑁆𑀲 𑀧𑀝𑀺𑀲𑁆𑀲𑀼𑀢𑁆𑀯𑀸 𑀉𑀚𑁆𑀚𑁂𑀦𑀺𑀁 𑀕𑀦𑁆𑀢𑁆𑀯𑀸 𑀬𑁂𑀦 𑀭𑀸𑀚𑀸 𑀧𑀚𑁆𑀚𑁄𑀢𑁄 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀭𑀜𑁆𑀜𑁄 𑀧𑀚𑁆𑀚𑁄𑀢𑀲𑁆𑀲 𑀯𑀺𑀓𑀸𑀭𑀁 𑀲𑀮𑁆𑀮𑀓𑁆𑀔𑁂𑀢𑁆𑀯𑀸 𑀭𑀸𑀚𑀸𑀦𑀁 𑀧𑀚𑁆𑀚𑁄𑀢𑀁 𑀏𑀢𑀤𑀯𑁄𑀘—  “𑀲𑀧𑁆𑀧𑀺𑀁 𑀤𑁂𑀳𑀺, 𑀲𑀧𑁆𑀧𑀺𑀁, 𑀤𑁂𑀯, 𑀦𑀺𑀧𑁆𑀧𑀘𑀺𑀲𑁆𑀲𑀸𑀫𑀺𑁇 𑀢𑀁 𑀤𑁂𑀯𑁄 𑀧𑀺𑀯𑀺𑀲𑁆𑀲𑀢𑀻”𑀢𑀺𑁇 “𑀅𑀮𑀁, 𑀪𑀡𑁂 𑀚𑀻𑀯𑀓, 𑀬𑀁 𑀢𑁂 𑀲𑀓𑁆𑀓𑀸 𑀯𑀺𑀦𑀸 𑀲𑀧𑁆𑀧𑀺𑀦𑀸 𑀅𑀭𑁄𑀕𑀁 𑀓𑀸𑀢𑀼𑀁 𑀢𑀁 𑀓𑀭𑁄𑀳𑀺𑁇 𑀚𑁂𑀕𑀼𑀘𑁆𑀙𑀁 𑀫𑁂 𑀲𑀧𑁆𑀧𑀺, 𑀧𑀝𑀺𑀓𑀽𑀮𑀦𑁆”𑀢𑀺𑁇 𑀅𑀣 𑀔𑁄 𑀚𑀻𑀯𑀓𑀲𑁆𑀲 𑀓𑁄𑀫𑀸𑀭𑀪𑀘𑁆𑀘𑀲𑁆𑀲 𑀏𑀢𑀤𑀳𑁄𑀲𑀺—  “𑀇𑀫𑀲𑁆𑀲 𑀔𑁄 𑀭𑀜𑁆𑀜𑁄 𑀢𑀸𑀤𑀺𑀲𑁄 𑀆𑀩𑀸𑀥𑁄, 𑀦 𑀲𑀓𑁆𑀓𑀸 𑀯𑀺𑀦𑀸 𑀲𑀧𑁆𑀧𑀺𑀦𑀸 𑀅𑀭𑁄𑀕𑀁 𑀓𑀸𑀢𑀼𑀁𑁇 𑀬𑀦𑁆𑀦𑀽𑀦𑀸𑀳𑀁 𑀲𑀧𑁆𑀧𑀺𑀁 𑀦𑀺𑀧𑁆𑀧𑀘𑁂𑀬𑁆𑀬𑀁 𑀓𑀲𑀸𑀯𑀯𑀡𑁆𑀡𑀁 𑀓𑀲𑀸𑀯𑀕𑀦𑁆𑀥𑀁 𑀓𑀲𑀸𑀯𑀭𑀲𑀦𑁆”𑀢𑀺𑁇 𑀅𑀣 𑀔𑁄 𑀚𑀻𑀯𑀓𑁄 𑀓𑁄𑀫𑀸𑀭𑀪𑀘𑁆𑀘𑁄 𑀦𑀸𑀦𑀸𑀪𑁂𑀲𑀚𑁆𑀚𑁂𑀳𑀺 𑀲𑀧𑁆𑀧𑀺𑀁 𑀦𑀺𑀧𑁆𑀧𑀘𑀺 𑀓𑀲𑀸𑀯𑀯𑀡𑁆𑀡𑀁 𑀓𑀲𑀸𑀯𑀕𑀦𑁆𑀥𑀁 𑀓𑀲𑀸𑀯𑀭𑀲𑀁𑁇 𑀅𑀣 𑀔𑁄 𑀚𑀻𑀯𑀓𑀲𑁆𑀲 𑀓𑁄𑀫𑀸𑀭𑀪𑀘𑁆𑀘𑀲𑁆𑀲 𑀏𑀢𑀤𑀳𑁄𑀲𑀺—  “𑀇𑀫𑀲𑁆𑀲 𑀔𑁄 𑀭𑀜𑁆𑀜𑁄 𑀲𑀧𑁆𑀧𑀺 𑀧𑀻𑀢𑀁 𑀧𑀭𑀺𑀡𑀸𑀫𑁂𑀦𑁆𑀢𑀁 𑀉𑀤𑁆𑀤𑁂𑀓𑀁 𑀤𑀲𑁆𑀲𑀢𑀺𑁇 𑀘𑀡𑁆𑀟𑁄𑀬𑀁 𑀭𑀸𑀚𑀸 𑀖𑀸𑀢𑀸𑀧𑁂𑀬𑁆𑀬𑀸𑀧𑀺 𑀫𑀁𑁇 𑀬𑀦𑁆𑀦𑀽𑀦𑀸𑀳𑀁 𑀧𑀝𑀺𑀓𑀘𑁆𑀘𑁂𑀯 𑀆𑀧𑀼𑀘𑁆𑀙𑁂𑀬𑁆𑀬𑀦𑁆”𑀢𑀺𑁇 𑀅𑀣 𑀔𑁄 𑀚𑀻𑀯𑀓𑁄 𑀓𑁄𑀫𑀸𑀭𑀪𑀘𑁆𑀘𑁄 𑀬𑁂𑀦 𑀭𑀸𑀚𑀸 𑀧𑀚𑁆𑀚𑁄𑀢𑁄 𑀢𑁂𑀦𑀼𑀧𑀲𑀗𑁆𑀓𑀫𑀺, 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀭𑀸𑀚𑀸𑀦𑀁 𑀧𑀚𑁆𑀚𑁄𑀢𑀁 𑀏𑀢𑀤𑀯𑁄𑀘—  “𑀫𑀬𑀁 𑀔𑁄, 𑀤𑁂𑀯, 𑀯𑁂𑀚𑁆𑀚𑀸 𑀦𑀸𑀫 𑀢𑀸𑀤𑀺𑀲𑁂𑀦 𑀫𑀼𑀳𑀼𑀢𑁆𑀢𑁂𑀦 𑀫𑀽𑀮𑀸𑀦𑀺 𑀉𑀤𑁆𑀥𑀭𑀸𑀫 𑀪𑁂𑀲𑀚𑁆𑀚𑀸𑀦𑀺 𑀲𑀁𑀳𑀭𑀸𑀫𑁇 𑀲𑀸𑀥𑀼 𑀤𑁂𑀯𑁄 𑀯𑀸𑀳𑀦𑀸𑀕𑀸𑀭𑁂𑀲𑀼 𑀘 𑀤𑁆𑀯𑀸𑀭𑁂𑀲𑀼 𑀘 𑀆𑀡𑀸𑀧𑁂𑀢𑀼—  𑀬𑁂𑀦 𑀯𑀸𑀳𑀦𑁂𑀦 𑀚𑀻𑀯𑀓𑁄 𑀇𑀘𑁆𑀙𑀢𑀺 𑀢𑁂𑀦 𑀯𑀸𑀳𑀦𑁂𑀦 𑀕𑀘𑁆𑀙𑀢𑀼, 𑀬𑁂𑀦 𑀤𑁆𑀯𑀸𑀭𑁂𑀦 𑀇𑀘𑁆𑀙𑀢𑀺 𑀢𑁂𑀦 𑀤𑁆𑀯𑀸𑀭𑁂𑀦 𑀕𑀘𑁆𑀙𑀢𑀼, 𑀬𑀁 𑀓𑀸𑀮𑀁 𑀇𑀘𑁆𑀙𑀢𑀺 𑀢𑀁 𑀓𑀸𑀮𑀁 𑀕𑀘𑁆𑀙𑀢𑀼, 𑀬𑀁 𑀓𑀸𑀮𑀁 𑀇𑀘𑁆𑀙𑀢𑀺 𑀢𑀁 𑀓𑀸𑀮𑀁 𑀧𑀯𑀺𑀲𑀢𑀽”𑀢𑀺𑁇 𑀅𑀣 𑀔𑁄 𑀭𑀸𑀚𑀸 𑀧𑀚𑁆𑀚𑁄𑀢𑁄 𑀯𑀸𑀳𑀦𑀸𑀕𑀸𑀭𑁂𑀲𑀼 𑀘 𑀤𑁆𑀯𑀸𑀭𑁂𑀲𑀼 𑀘 𑀆𑀡𑀸𑀧𑁂𑀲𑀺—  “𑀬𑁂𑀦 𑀯𑀸𑀳𑀦𑁂𑀦 𑀚𑀻𑀯𑀓𑁄 𑀇𑀘𑁆𑀙𑀢𑀺 𑀢𑁂𑀦 𑀯𑀸𑀳𑀦𑁂𑀦 𑀕𑀘𑁆𑀙𑀢𑀼, 𑀬𑁂𑀦 𑀤𑁆𑀯𑀸𑀭𑁂𑀦 𑀇𑀘𑁆𑀙𑀢𑀺 𑀢𑁂𑀦 𑀤𑁆𑀯𑀸𑀭𑁂𑀦 𑀕𑀘𑁆𑀙𑀢𑀼, 𑀬𑀁 𑀓𑀸𑀮𑀁 𑀇𑀘𑁆𑀙𑀢𑀺 𑀢𑀁 𑀓𑀸𑀮𑀁 𑀕𑀘𑁆𑀙𑀢𑀼, 𑀬𑀁 𑀓𑀸𑀮𑀁 𑀇𑀘𑁆𑀙𑀢𑀺 𑀢𑀁 𑀓𑀸𑀮𑀁 𑀧𑀯𑀺𑀲𑀢𑀽”𑀢𑀺𑁇

1580. 𑀢𑁂𑀦 𑀔𑁄 𑀧𑀦 𑀲𑀫𑀬𑁂𑀦 𑀭𑀜𑁆𑀜𑁄 𑀧𑀚𑁆𑀚𑁄𑀢𑀲𑁆𑀲 𑀪𑀤𑁆𑀤𑀯𑀢𑀺𑀓𑀸 𑀦𑀸𑀫 𑀳𑀢𑁆𑀣𑀺𑀦𑀺𑀓𑀸 𑀧𑀜𑁆𑀜𑀸𑀲𑀬𑁄𑀚𑀦𑀺𑀓𑀸 𑀳𑁄𑀢𑀺𑁇 𑀅𑀣 𑀔𑁄 𑀚𑀻𑀯𑀓𑁄 𑀓𑁄𑀫𑀸𑀭𑀪𑀘𑁆𑀘𑁄 𑀭𑀜𑁆𑀜𑁄 𑀧𑀚𑁆𑀚𑁄𑀢𑀲𑁆𑀲 𑀲𑀧𑁆𑀧𑀺𑀁 𑀉𑀧𑀦𑀸𑀫𑁂𑀲𑀺—  “𑀓𑀲𑀸𑀯𑀁 𑀤𑁂𑀯𑁄 𑀧𑀺𑀯𑀢𑀽”𑀢𑀺𑁇 𑀅𑀣 𑀔𑁄 𑀚𑀻𑀯𑀓𑁄 𑀓𑁄𑀫𑀸𑀭𑀪𑀘𑁆𑀘𑁄 𑀭𑀸𑀚𑀸𑀦𑀁 𑀧𑀚𑁆𑀚𑁄𑀢𑀁 𑀲𑀧𑁆𑀧𑀺𑀁 𑀧𑀸𑀬𑁂𑀢𑁆𑀯𑀸 𑀳𑀢𑁆𑀣𑀺𑀲𑀸𑀮𑀁 𑀕𑀦𑁆𑀢𑁆𑀯𑀸 𑀪𑀤𑁆𑀤𑀯𑀢𑀺𑀓𑀸𑀬 𑀳𑀢𑁆𑀣𑀺𑀦𑀺𑀓𑀸𑀬 𑀦𑀕𑀭𑀫𑁆𑀳𑀸 𑀦𑀺𑀧𑁆𑀧𑀢𑀺𑁇

1581. 𑀅𑀣 𑀔𑁄 𑀭𑀜𑁆𑀜𑁄 𑀧𑀚𑁆𑀚𑁄𑀢𑀲𑁆𑀲 𑀢𑀁 𑀲𑀧𑁆𑀧𑀺 𑀧𑀻𑀢𑀁 𑀧𑀭𑀺𑀡𑀸𑀫𑁂𑀦𑁆𑀢𑀁 𑀉𑀤𑁆𑀤𑁂𑀓𑀁 𑀅𑀤𑀸𑀲𑀺𑁇 𑀅𑀣 𑀔𑁄 𑀭𑀸𑀚𑀸 𑀧𑀚𑁆𑀚𑁄𑀢𑁄 𑀫𑀦𑀼𑀲𑁆𑀲𑁂 𑀏𑀢𑀤𑀯𑁄𑀘—  “𑀤𑀼𑀝𑁆𑀞𑁂𑀦, 𑀪𑀡𑁂, 𑀚𑀻𑀯𑀓𑁂𑀦 𑀲𑀧𑁆𑀧𑀺𑀁 𑀧𑀸𑀬𑀺𑀢𑁄𑀫𑁆𑀳𑀺𑁇 𑀢𑁂𑀦 𑀳𑀺, 𑀪𑀡𑁂, 𑀚𑀻𑀯𑀓𑀁 𑀯𑁂𑀚𑁆𑀚𑀁 𑀯𑀺𑀘𑀺𑀦𑀣𑀸”𑀢𑀺𑁇 “𑀪𑀤𑁆𑀤𑀯𑀢𑀺𑀓𑀸𑀬, 𑀤𑁂𑀯, 𑀳𑀢𑁆𑀣𑀺𑀦𑀺𑀓𑀸𑀬 𑀦𑀕𑀭𑀫𑁆𑀳𑀸 𑀦𑀺𑀧𑁆𑀧𑀢𑀺𑀢𑁄”𑀢𑀺𑁇 𑀢𑁂𑀦 𑀔𑁄 𑀧𑀦 𑀲𑀫𑀬𑁂𑀦 𑀭𑀜𑁆𑀜𑁄 𑀧𑀚𑁆𑀚𑁄𑀢𑀲𑁆𑀲 𑀓𑀸𑀓𑁄 𑀦𑀸𑀫 𑀤𑀸𑀲𑁄 𑀲𑀝𑁆𑀞𑀺𑀬𑁄𑀚𑀦𑀺𑀓𑁄 𑀳𑁄𑀢𑀺, 𑀅𑀫𑀦𑀼𑀲𑁆𑀲𑁂𑀦 𑀧𑀝𑀺𑀘𑁆𑀘 𑀚𑀸𑀢𑁄𑁇 𑀅𑀣 𑀔𑁄 𑀭𑀸𑀚𑀸 𑀧𑀚𑁆𑀚𑁄𑀢𑁄 𑀓𑀸𑀓𑀁 𑀤𑀸𑀲𑀁 𑀆𑀡𑀸𑀧𑁂𑀲𑀺—  “𑀕𑀘𑁆𑀙, 𑀪𑀡𑁂 𑀓𑀸𑀓, 𑀚𑀻𑀯𑀓𑀁 𑀯𑁂𑀚𑁆𑀚𑀁 𑀦𑀺𑀯𑀢𑁆𑀢𑁂𑀳𑀺—  𑀭𑀸𑀚𑀸 𑀢𑀁, 𑀆𑀘𑀭𑀺𑀬, 𑀦𑀺𑀯𑀢𑁆𑀢𑀸𑀧𑁂𑀢𑀻𑀢𑀺𑁇 𑀏𑀢𑁂 𑀔𑁄, 𑀪𑀡𑁂 𑀓𑀸𑀓, 𑀯𑁂𑀚𑁆𑀚𑀸 𑀦𑀸𑀫 𑀩𑀳𑀼𑀫𑀸𑀬𑀸𑁇 𑀫𑀸 𑀘𑀲𑁆𑀲 𑀓𑀺𑀜𑁆𑀘𑀺 𑀧𑀝𑀺𑀕𑁆𑀕𑀳𑁂𑀲𑀻”𑀢𑀺𑁇

1582. 𑀅𑀣 𑀔𑁄 𑀓𑀸𑀓𑁄 𑀤𑀸𑀲𑁄 𑀚𑀻𑀯𑀓𑀁 𑀓𑁄𑀫𑀸𑀭𑀪𑀘𑁆𑀘𑀁 𑀅𑀦𑁆𑀢𑀭𑀸𑀫𑀕𑁆𑀕𑁂 𑀓𑁄𑀲𑀫𑁆𑀩𑀺𑀬𑀁 𑀲𑀫𑁆𑀪𑀸𑀯𑁂𑀲𑀺 𑀧𑀸𑀢𑀭𑀸𑀲𑀁 𑀓𑀭𑁄𑀦𑁆𑀢𑀁𑁇 𑀅𑀣 𑀔𑁄 𑀓𑀸𑀓𑁄 𑀤𑀸𑀲𑁄 𑀚𑀻𑀯𑀓𑀁 𑀓𑁄𑀫𑀸𑀭𑀪𑀘𑁆𑀘𑀁 𑀏𑀢𑀤𑀯𑁄𑀘—  “𑀭𑀸𑀚𑀸 𑀢𑀁, 𑀆𑀘𑀭𑀺𑀬, 𑀦𑀺𑀯𑀢𑁆𑀢𑀸𑀧𑁂𑀢𑀻”𑀢𑀺𑁇 “𑀆𑀕𑀫𑁂𑀳𑀺, 𑀪𑀡𑁂 𑀓𑀸𑀓, 𑀬𑀸𑀯 𑀪𑀼𑀜𑁆𑀚𑀸𑀫𑁇 𑀳𑀦𑁆𑀤, 𑀪𑀡𑁂 𑀓𑀸𑀓, 𑀪𑀼𑀜𑁆𑀚𑀲𑁆𑀲𑀽”𑀢𑀺𑁇 “𑀅𑀮𑀁, 𑀆𑀘𑀭𑀺𑀬, 𑀭𑀜𑁆𑀜𑀸𑀫𑁆𑀳𑀺 𑀆𑀡𑀢𑁆𑀢𑁄—  𑀏𑀢𑁂 𑀔𑁄, 𑀪𑀡𑁂 𑀓𑀸𑀓, 𑀯𑁂𑀚𑁆𑀚𑀸 𑀦𑀸𑀫 𑀩𑀳𑀼𑀫𑀸𑀬𑀸, 𑀫𑀸 𑀘𑀲𑁆𑀲 𑀓𑀺𑀜𑁆𑀘𑀺 𑀧𑀝𑀺𑀕𑁆𑀕𑀳𑁂𑀲𑀻”𑀢𑀺𑁇 𑀢𑁂𑀦 𑀔𑁄 𑀧𑀦 𑀲𑀫𑀬𑁂𑀦 𑀚𑀻𑀯𑀓𑁄 𑀓𑁄𑀫𑀸𑀭𑀪𑀘𑁆𑀘𑁄 𑀦𑀔𑁂𑀦 𑀪𑁂𑀲𑀚𑁆𑀚𑀁 𑀑𑀮𑀼𑀫𑁆𑀧𑁂𑀢𑁆𑀯𑀸 𑀆𑀫𑀮𑀓𑀜𑁆𑀘 𑀔𑀸𑀤𑀢𑀺 𑀧𑀸𑀦𑀻𑀬𑀜𑁆𑀘 𑀧𑀺𑀯𑀢𑀺𑁇 𑀅𑀣 𑀔𑁄 𑀚𑀻𑀯𑀓𑁄 𑀓𑁄𑀫𑀸𑀭𑀪𑀘𑁆𑀘𑁄 𑀓𑀸𑀓𑀁 𑀤𑀸𑀲𑀁 𑀏𑀢𑀤𑀯𑁄𑀘—  “𑀳𑀦𑁆𑀤, 𑀪𑀡𑁂 𑀓𑀸𑀓, 𑀆𑀫𑀮𑀓𑀜𑁆𑀘 𑀔𑀸𑀤 𑀧𑀸𑀦𑀻𑀬𑀜𑁆𑀘 𑀧𑀺𑀯𑀲𑁆𑀲𑀽”𑀢𑀺𑁇 𑀅𑀣 𑀔𑁄 𑀓𑀸𑀓𑁄 𑀤𑀸𑀲𑁄—  “𑀅𑀬𑀁 𑀔𑁄 𑀯𑁂𑀚𑁆𑀚𑁄 𑀆𑀫𑀮𑀓𑀜𑁆𑀘 𑀔𑀸𑀤𑀢𑀺 𑀧𑀸𑀦𑀻𑀬𑀜𑁆𑀘 𑀧𑀺𑀯𑀢𑀺, 𑀦 𑀅𑀭𑀳𑀢𑀺 𑀓𑀺𑀜𑁆𑀘𑀺 𑀧𑀸𑀧𑀓𑀁 𑀳𑁄𑀢𑀼𑀦𑁆”𑀢𑀺—  𑀉𑀧𑀟𑁆𑀠𑀸𑀫𑀮𑀓𑀜𑁆𑀘 𑀔𑀸𑀤𑀺 𑀧𑀸𑀦𑀻𑀬𑀜𑁆𑀘 𑀅𑀧𑀸𑀬𑀺𑁇 𑀢𑀲𑁆𑀲 𑀢𑀁 𑀉𑀧𑀟𑁆𑀠𑀸𑀫𑀮𑀓𑀁 𑀔𑀸𑀤𑀺𑀢𑀁 𑀢𑀢𑁆𑀣𑁂𑀯 𑀦𑀺𑀘𑁆𑀙𑀸𑀭𑁂𑀲𑀺𑁇 𑀅𑀣 𑀔𑁄 𑀓𑀸𑀓𑁄 𑀤𑀸𑀲𑁄 𑀚𑀻𑀯𑀓𑀁 𑀓𑁄𑀫𑀸𑀭𑀪𑀘𑁆𑀘𑀁 𑀏𑀢𑀤𑀯𑁄𑀘—  “𑀅𑀢𑁆𑀣𑀺 𑀫𑁂, 𑀆𑀘𑀭𑀺𑀬, 𑀚𑀻𑀯𑀺𑀢𑀦𑁆”𑀢𑀺? “𑀫𑀸, 𑀪𑀡𑁂 𑀓𑀸𑀓, 𑀪𑀸𑀬𑀺, 𑀢𑁆𑀯𑀜𑁆𑀘𑁂𑀯 𑀅𑀭𑁄𑀕𑁄 𑀪𑀯𑀺𑀲𑁆𑀲𑀲𑀺 𑀭𑀸𑀚𑀸 𑀘𑁇 𑀘𑀡𑁆𑀟𑁄 𑀲𑁄 𑀭𑀸𑀚𑀸 𑀖𑀸𑀢𑀸𑀧𑁂𑀬𑁆𑀬𑀸𑀧𑀺 𑀫𑀁, 𑀢𑁂𑀦𑀸𑀳𑀁 𑀦 𑀦𑀺𑀯𑀢𑁆𑀢𑀸𑀫𑀻”𑀢𑀺 𑀪𑀤𑁆𑀤𑀯𑀢𑀺𑀓𑀁 𑀳𑀢𑁆𑀣𑀺𑀦𑀺𑀓𑀁 𑀓𑀸𑀓𑀲𑁆𑀲 𑀦𑀺𑀬𑁆𑀬𑀸𑀤𑁂𑀢𑁆𑀯𑀸 𑀬𑁂𑀦 𑀭𑀸𑀚𑀕𑀳𑀁 𑀢𑁂𑀦 𑀧𑀓𑁆𑀓𑀸𑀫𑀺𑁇 𑀅𑀦𑀼𑀧𑀼𑀩𑁆𑀩𑁂𑀦 𑀬𑁂𑀦 𑀭𑀸𑀚𑀸 𑀫𑀸𑀕𑀥𑁄 𑀲𑁂𑀦𑀺𑀬𑁄 𑀩𑀺𑀫𑁆𑀩𑀺𑀲𑀸𑀭𑁄 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀭𑀜𑁆𑀜𑁄 𑀫𑀸𑀕𑀥𑀲𑁆𑀲 𑀲𑁂𑀦𑀺𑀬𑀲𑁆𑀲 𑀩𑀺𑀫𑁆𑀩𑀺𑀲𑀸𑀭𑀲𑁆𑀲 𑀏𑀢𑀫𑀢𑁆𑀣𑀁 𑀆𑀭𑁄𑀘𑁂𑀲𑀺𑁇 “𑀲𑀼𑀝𑁆𑀞𑀼, 𑀪𑀡𑁂 𑀚𑀻𑀯𑀓, 𑀅𑀓𑀸𑀲𑀺 𑀬𑀫𑁆𑀧𑀺 𑀦 𑀦𑀺𑀯𑀢𑁆𑀢𑁄, 𑀘𑀡𑁆𑀟𑁄 𑀲𑁄 𑀭𑀸𑀚𑀸 𑀖𑀸𑀢𑀸𑀧𑁂𑀬𑁆𑀬𑀸𑀧𑀺 𑀢𑀦𑁆”𑀢𑀺𑁇 𑀅𑀣 𑀔𑁄 𑀭𑀸𑀚𑀸 𑀧𑀚𑁆𑀚𑁄𑀢𑁄 𑀅𑀭𑁄𑀕𑁄 𑀲𑀫𑀸𑀦𑁄 𑀚𑀻𑀯𑀓𑀲𑁆𑀲 𑀓𑁄𑀫𑀸𑀭𑀪𑀘𑁆𑀘𑀲𑁆𑀲 𑀲𑀦𑁆𑀢𑀺𑀓𑁂 𑀤𑀽𑀢𑀁 𑀧𑀸𑀳𑁂𑀲𑀺—  “𑀆𑀕𑀘𑁆𑀙𑀢𑀼 𑀚𑀻𑀯𑀓𑁄, 𑀯𑀭𑀁 𑀤𑀲𑁆𑀲𑀸𑀫𑀻”𑀢𑀺𑁇 “𑀅𑀮𑀁, 𑀅𑀬𑁆𑀬𑁄, 𑀅𑀥𑀺𑀓𑀸𑀭𑀁 𑀫𑁂 𑀤𑁂𑀯𑁄 𑀲𑀭𑀢𑀽”𑀢𑀺𑁇

[Go to previous page (8.5 Seṭṭhiputtavatthu)](/tipitaka/3V/8/8.5.md) / [Go to parent page (8 Cīvarakkhandhaka)](/tipitaka/3V/8.md) / [Go to next page (8.7 Siveyyakadussayugakathā)](/tipitaka/3V/8/8.7.md)


