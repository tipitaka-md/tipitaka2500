
[Home](/) / [3V Mahāvaggapāḷi](../../3V.md) / [4 Pavāraṇākkhandhaka](../4.md)

# 4.3 Pavāraṇādānānujānana

* Pavāraṇākkhandhaka

* Pavāraṇādānānujānana

(213.)

965\. Atha kho bhagavā bhikkhū āmantesi—  “sannipatatha, bhikkhave. Saṃgho pavāressatī”ti. Evaṃ vutte, aññataro bhikkhu bhagavantaṃ etadavoca—  “atthi, bhante, bhikkhu gilāno, so anāgato”ti. “Anujānāmi, bhikkhave, gilānena bhikkhunā pavāraṇaṃ dātuṃ. Evañca pana, bhikkhave, dātabbā—  tena gilānena bhikkhunā ekaṃ bhikkhuṃ upasaṅkamitvā ekaṃsaṃ uttarāsaṅgaṃ karitvā ukkuṭikaṃ nisīditvā añjaliṃ paggahetvā evamassa vacanīyo—  ‘pavāraṇaṃ dammi, pavāraṇaṃ me hara, pavāraṇaṃ me ārocehi, mamatthāya pavārehī’ti kāyena viññāpeti, vācāya viññāpeti, kāyena vācāya viññāpeti, dinnā hoti pavāraṇā; na kāyena viññāpeti, na vācāya viññāpeti, na kāyena vācāya viññāpeti, na dinnā hoti pavāraṇā. Evañcetaṃ labhetha, iccetaṃ kusalaṃ. No ce labhetha, so, bhikkhave, gilāno bhikkhu mañcena vā pīṭhena vā saṃghamajjhe ānetvā pavāretabbaṃ. Sace, bhikkhave, gilānupaṭṭhākānaṃ bhikkhūnaṃ etadahosi—  ‘sace kho mayaṃ gilānaṃ ṭhānā cāvessāma, ābādho vā abhivaḍḍhissati, kālaṃkiriyā vā bhavissatī’ti na, bhikkhave, gilāno bhikkhu ṭhānā cāvetabbo. Saṃghena tattha gantvā pavāretabbaṃ; na tveva vaggena saṃghena pavāretabbaṃ. Pavāreyya ce, āpatti dukkaṭassa.

966\. Pavāraṇahārako ce, bhikkhave, dinnāya pavāraṇāya tattheva pakkamati, aññassa dātabbā pavāraṇā. Pavāraṇahārako ce, bhikkhave, dinnāya pavāraṇāya tattheva vibbhamati…pe…  kālaṃ karoti…  sāmaṇero paṭijānāti…  sikkhaṃ paccakkhātako paṭijānāti…  antimavatthuṃ ajjhāpannako paṭijānāti…  ummattako paṭijānāti…  khittacitto paṭijānāti…  vedanāṭṭo paṭijānāti…  āpattiyā adassane ukkhittako paṭijānāti…  āpattiyā appaṭikamme ukkhittako paṭijānāti…  pāpikāya diṭṭhiyā appaṭinissagge ukkhittako paṭijānāti…  paṇḍako paṭijānāti…  theyyasaṃvāsako paṭijānāti…  titthiyapakkantako paṭijānāti…  tiracchānagato paṭijānāti…  mātughātako paṭijānāti…  pitughātako paṭijānāti…  arahantaghātako paṭijānāti…  bhikkhunidūsako paṭijānāti…  saṃghabhedako paṭijānāti…  lohituppādako paṭijānāti…  ubhatobyañjanako paṭijānāti, aññassa dātabbā pavāraṇā.

967\. Pavāraṇahārako ce, bhikkhave, dinnāya pavāraṇāya antarāmagge pakkamati, anāhaṭā hoti pavāraṇā. Pavāraṇahārako ce, bhikkhave, dinnāya pavāraṇāya antarāmagge vibbhamati…pe…  kālaṃ karoti…  sāmaṇero paṭijānāti…  sikkhaṃ paccakkhātako paṭijānāti…  antimavatthuṃ ajjhāpannako paṭijānāti…  ummattako paṭijānāti…  khittacitto paṭijānāti…  vedanāṭṭo paṭijānāti…  āpattiyā adassane ukkhittako paṭijānāti…  āpattiyā appaṭikamme ukkhittako paṭijānāti…  pāpikāya diṭṭhiyā appaṭinissagge ukkhittako paṭijānāti…  paṇḍako paṭijānāti…  theyyasaṃvāsako paṭijānāti…  titthiyapakkantako paṭijānāti…  tiracchānagato paṭijānāti…  mātughātako paṭijānāti…  pitughātako paṭijānāti…  arahantaghātako paṭijānāti…  bhikkhunidūsako paṭijānāti…  saṃghabhedako paṭijānāti…  lohituppādako paṭijānāti…  ubhatobyañjanako paṭijānāti, anāhaṭā hoti pavāraṇā.

968\. Pavāraṇahārako ce, bhikkhave, dinnāya pavāraṇāya saṃghappatto pakkamati, āhaṭā hoti pavāraṇā. Pavāraṇahārako ce, bhikkhave, dinnāya pavāraṇāya saṃghappatto vibbhamati…pe…  kālaṃ karoti…  sāmaṇero paṭijānāti…  sikkhaṃ paccakkhātako paṭijānāti…  antimavatthuṃ ajjhāpannako paṭijānāti…  ummattako paṭijānāti…  khittacitto paṭijānāti…  vedanāṭṭo paṭijānāti…  āpattiyā adassane ukkhittako paṭijānāti…  āpattiyā appaṭikamme ukkhittako paṭijānāti…  pāpikāya diṭṭhiyā appaṭinissagge ukkhittako paṭijānāti…  paṇḍako paṭijānāti…  theyyasaṃvāsako paṭijānāti…  titthiyapakkantako paṭijānāti…  tiracchānagato paṭijānāti…  mātughātako paṭijānāti…  pitughātako paṭijānāti…  arahantaghātako paṭijānāti…  bhikkhunidūsako paṭijānāti…  saṃghabhedako paṭijānāti…  lohituppādako paṭijānāti…  ubhatobyañjanako paṭijānāti, āhaṭā hoti pavāraṇā.

969\. Pavāraṇahārako ce, bhikkhave, dinnāya pavāraṇāya saṃghappatto sutto nāroceti, āhaṭā hoti pavāraṇā. Pavāraṇahārakassa anāpatti. Pavāraṇahārako ce, bhikkhave, dinnāya pavāraṇāya saṃghappatto pamatto nāroceti…pe…  samāpanno nāroceti, āhaṭā hoti pavāraṇā. Pavāraṇahārakassa anāpatti.

970\. Pavāraṇahārako ce, bhikkhave, dinnāya pavāraṇāya saṃghappatto sañcicca nāroceti, āhaṭā hoti pavāraṇā. Pavāraṇahārakassa āpatti dukkaṭassa. Anujānāmi, bhikkhave, tadahu pavāraṇāya pavāraṇaṃ dentena chandampi dātuṃ, santi saṃghassa karaṇīyan”ti.

[Go to previous page (4.2 Pavāraṇābheda)](4.2.md) / [Go to parent page (4 Pavāraṇākkhandhaka)](../4.md) / [Go to next page (4.4 Ñātakādiggahaṇakathā)](4.4.md)


