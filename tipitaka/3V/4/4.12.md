
[Home](/) / [3V Mahāvaggapāḷi](../../3V.md) / [4 Pavāraṇākkhandhaka](../4.md)

# 4.12 Kukkuccapakatapannarasaka

* Pavāraṇākkhandhaka

* Kukkuccapakatapannarasaka

(225.)

1026\. Idha pana, bhikkhave, aññatarasmiṃ āvāse tadahu pavāraṇāya sambahulā āvāsikā bhikkhū sannipatanti, pañca vā atirekā vā. Te jānanti—  ‘atthaññe āvāsikā bhikkhū anāgatā’ti. Te ‘kappateva amhākaṃ pavāretuṃ, nāmhākaṃ na kappatī’ti—  kukkuccapakatā pavārenti. Tehi pavāriyamāne athaññe āvāsikā bhikkhū āgacchanti bahutarā. Tehi, bhikkhave, bhikkhūhi puna pavāretabbaṃ. Pavāritānaṃ āpatti dukkaṭassa. (1)

1027\. Idha pana, bhikkhave, aññatarasmiṃ āvāse tadahu pavāraṇāya sambahulā āvāsikā bhikkhū sannipatanti, pañca vā atirekā vā. Te jānanti—  ‘atthaññe āvāsikā bhikkhū anāgatā’ti. Te ‘kappateva amhākaṃ pavāretuṃ, nāmhākaṃ na kappatī’ti—  kukkuccapakatā pavārenti. Tehi pavāriyamāne athaññe āvāsikā bhikkhū āgacchanti samasamā. Pavāritā suppavāritā, avasesehi pavāretabbaṃ. Pavāritānaṃ āpatti dukkaṭassa. (2)

1028\. Idha pana, bhikkhave, aññatarasmiṃ āvāse tadahu pavāraṇāya sambahulā āvāsikā bhikkhū sannipatanti, pañca vā atirekā vā. Te jānanti—  ‘atthaññe āvāsikā bhikkhū anāgatā’ti. Te ‘kappateva amhākaṃ pavāretuṃ, nāmhākaṃ na kappatī’ti—  kukkuccapakatā pavārenti. Tehi pavāriyamāne athaññe āvāsikā bhikkhū āgacchanti thokatarā. Pavāritā suppavāritā, avasesehi pavāretabbaṃ. Pavāritānaṃ āpatti dukkaṭassa. (3)

1029\. Idha pana, bhikkhave, aññatarasmiṃ āvāse tadahu pavāraṇāya sambahulā āvāsikā bhikkhū sannipatanti, pañca vā atirekā vā. Te jānanti—  ‘atthaññe āvāsikā bhikkhū anāgatā’ti. Te ‘kappateva amhākaṃ pavāretuṃ, nāmhākaṃ na kappatī’ti—  kukkuccapakatā pavārenti. Tehi pavāritamatte…pe…  avuṭṭhitāya parisāya…pe…  ekaccāya vuṭṭhitāya parisāya…pe…  sabbāya vuṭṭhitāya parisāya, athaññe āvāsikā bhikkhū āgacchanti bahutarā…pe…  samasamā…pe…  thokatarā. Pavāritā suppavāritā, tesaṃ santike pavāretabbaṃ. Pavāritānaṃ āpatti dukkaṭassa. (4--15)

---

1030\. Kukkuccapakatapannarasakaṃ niṭṭhitaṃ.



[Go to previous page (4.11 Vematikapannarasaka)](4.11.md) / [Go to parent page (4 Pavāraṇākkhandhaka)](../4.md) / [Go to next page (4.13 Bhedapurekkhārapannarasaka)](4.13.md)


