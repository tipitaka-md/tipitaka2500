
[Home](/) / [3V Mahāvaggapāḷi](/tipitaka/3V.md) / [9 Campeyyakkhandhaka](/tipitaka/3V/9.md)

# 9.33 Paṭisāraṇīyakammapaṭippassaddhikathā

### Campeyyakkhandhaka

### Paṭisāraṇīyakammapaṭippassaddhikathā

(447.)

1893. Idha pana, bhikkhave, bhikkhu saṃghena paṭisāraṇīyakammakato sammā vattati, lomaṃ pāteti, netthāraṃ vattati, paṭisāraṇīyassa kammassa paṭippassaddhiṃ yācati. Tatra ce bhikkhūnaṃ evaṃ hoti—  ‘ayaṃ kho, āvuso, bhikkhu saṃghena paṭisāraṇīyakammakato sammā vattati, lomaṃ pāteti, netthāraṃ vattati, paṭisāraṇīyassa kammassa paṭippassaddhiṃ yācati. Handassa mayaṃ paṭisāraṇīyakammaṃ paṭippassambhemā’ti. Te tassa paṭisāraṇīyakammaṃ paṭippassambhenti—  adhammena vaggā…pe…  adhammena samaggā…  dhammena vaggā…  dhammapatirūpakena vaggā…  dhammapatirūpakena samaggā. Tatraṭṭho saṃgho vivadati—  ‘adhammena vaggakammaṃ, adhammena samaggakammaṃ, dhammena vaggakammaṃ, dhammapatirūpakena vaggakammaṃ, dhammapatirūpakena samaggakammaṃ, akataṃ kammaṃ dukkaṭaṃ kammaṃ puna kātabbaṃ kamman’ti. Tatra, bhikkhave, ye te bhikkhū evamāhaṃsu—  ‘dhammapatirūpakena samaggakamman’ti, ye ca te bhikkhū evamāhaṃsu—  ‘akataṃ kammaṃ dukkaṭaṃ kammaṃ puna kātabbaṃ kamman’ti. Ime tattha bhikkhū dhammavādino. Imepi pañca vārā saṃkhittā.

[Go to previous page (9.32 Pabbājanīyakammapaṭippassaddhikathā)](/tipitaka/3V/9/9.32.md) / [Go to parent page (9 Campeyyakkhandhaka)](/tipitaka/3V/9.md) / [Go to next page (9.34 Adassaneukkhepanīyakammapaṭippassaddhikathā)](/tipitaka/3V/9/9.34.md)


