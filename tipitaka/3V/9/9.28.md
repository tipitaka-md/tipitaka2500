---
title: 9.28 Appaṭikammeukkhepanīyakammavivādakathā
path: /tipitaka/3V/9/9.28
ref: 272064
breadcrumbs:
  - name: Home
    link: /
  - name: 3V Mahāvaggapāḷi
    link: /tipitaka/3V
  - name: 9 Campeyyakkhandhaka
    link: /tipitaka/3V/9
prevL: /tipitaka/3V/9/9.27
upL: /tipitaka/3V/9
nextL: /tipitaka/3V/9/9.29
---

# 9.28 Appaṭikammeukkhepanīyakammavivādakathā

### Campeyyakkhandhaka

### Appaṭikammeukkhepanīyakammavivādakathā

(438.)

1884. Idha pana, bhikkhave, bhikkhu āpattiṃ āpajjitvā na icchati āpattiṃ paṭikātuṃ. Tatra ce bhikkhūnaṃ evaṃ hoti—  ‘ayaṃ kho, āvuso, bhikkhu āpattiṃ āpajjitvā na icchati āpattiṃ paṭikātuṃ. Handassa mayaṃ āpattiyā appaṭikamme ukkhepanīyakammaṃ karomā’ti. Te tassa āpattiyā appaṭikamme ukkhepanīyakammaṃ karonti—  adhammena vaggā…pe…  adhammena samaggā…  dhammena vaggā…  dhammapatirūpakena vaggā…  dhammapatirūpakena samaggā. Tatraṭṭho saṃgho vivadati—  ‘adhammena vaggakammaṃ, adhammena samaggakammaṃ, dhammena vaggakammaṃ, dhammapatirūpakena vaggakammaṃ, dhammapatirūpakena samaggakammaṃ, akataṃ kammaṃ dukkaṭaṃ kammaṃ puna kātabbaṃ kamman’ti. Tatra, bhikkhave, ye te bhikkhū evamāhaṃsu—  ‘dhammapatirūpakena samaggakamman’ti; ye ca te bhikkhū evamāhaṃsu—  ‘akataṃ kammaṃ dukkaṭaṃ kammaṃ puna kātabbaṃ kamman’ti, ime tattha bhikkhū dhammavādino. Ime pañca vārā saṃkhittā.


