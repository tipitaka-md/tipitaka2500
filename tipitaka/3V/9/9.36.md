
[Home](/) / [3V Mahāvaggapāḷi](../../3V.md) / [9 Campeyyakkhandhaka](../9.md)

# 9.36 Appaṭinissaggeukkhepanīyakammapaṭippassaddhikathā

* Campeyyakkhandhaka

* Appaṭinissaggeukkhepanīyakammapaṭippassaddhikathā

(450.)

1896\. Idha pana, bhikkhave, bhikkhu saṃghena pāpikāya diṭṭhiyā appaṭinissagge ukkhepanīyakammakato sammā vattati, lomaṃ pāteti, netthāraṃ vattati, pāpikāya diṭṭhiyā appaṭinissagge ukkhepanīyassa kammassa paṭippassaddhiṃ yācati. Tatra ce bhikkhūnaṃ evaṃ hoti—  ‘ayaṃ kho, āvuso, bhikkhu saṃghena pāpikāya diṭṭhiyā appaṭinissagge ukkhepanīyakammakato sammā vattati, lomaṃ pāteti, netthāraṃ vattati, pāpikāya diṭṭhiyā appaṭinissagge ukkhepanīyassa kammassa paṭippassaddhiṃ yācati. Handassa mayaṃ pāpikāya diṭṭhiyā appaṭinissagge ukkhepanīyakammaṃ paṭippassambhemā’ti. Te tassa pāpikāya diṭṭhiyā appaṭinissagge ukkhepanīyakammaṃ paṭippassambhenti—  adhammena vaggā…pe…  adhammena samaggā…  dhammena vaggā…  dhammapatirūpakena vaggā…  dhammapatirūpakena samaggā. Tatraṭṭho saṃgho vivadati—  ‘adhammena vaggakammaṃ, adhammena samaggakammaṃ, dhammena vaggakammaṃ, dhammapatirūpakena vaggakammaṃ, dhammapatirūpakena samaggakammaṃ, akataṃ kammaṃ dukkaṭaṃ kammaṃ puna kātabbaṃ kamman’ti. Tatra, bhikkhave, ye te bhikkhū evamāhaṃsu—  ‘dhammapatirūpakena samaggakamman’ti, ye ca te bhikkhū evamāhaṃsu—  ‘akataṃ kammaṃ dukkaṭaṃ kammaṃ puna kātabbaṃ kamman’ti, ime tattha bhikkhū dhammavādino. Imepi pañca vārā saṃkhittā”.

---

1897\. Campeyyakkhandhako navamo.



---

1898\. Tassuddānaṃ



1899\. _Campāyaṃ bhagavā āsi,_  
_vatthu vāsabhagāmake;_  
_Āgantukānamussukkaṃ,_  
_akāsi icchitabbake._  


1900\. _Pakataññunoti ñatvā,_  
_ussukkaṃ na karī tadā;_  
_Ukkhitto na karotīti,_  
_sāgamā jinasantike._  


1901\. _Adhammena vaggakammaṃ,_  
_samaggaṃ adhammena ca;_  
_Dhammena vaggakammañca,_  
_patirūpakena vaggikaṃ._  


1902\. _Patirūpakena samaggaṃ,_  
_eko ukkhipatekakaṃ;_  
_Eko ca dve sambahule,_  
_saṃghaṃ ukkhipatekako._  


1903\. _Duvepi sambahulāpi,_  
_saṃgho saṃghañca ukkhipi;_  
_Sabbaññupavaro sutvā,_  
_adhammanti paṭikkhipi._  


1904\. _Ñattivipannaṃ yaṃ kammaṃ,_  
_sampannaṃ anusāvanaṃ;_  
_Anussāvanavipannaṃ,_  
_sampannaṃ ñattiyā ca yaṃ._  


1905\. _Ubhayena vipannañca,_  
_aññatra dhammameva ca;_  
_Vinayā satthu paṭikuṭṭhaṃ,_  
_kuppaṃ aṭṭhānārahikaṃ._  


1906\. _Adhammavaggaṃ samaggaṃ,_  
_Dhamma patirūpāni ye duve;_  
_Dhammeneva ca sāmaggiṃ,_  
_Anuññāsi tathāgato._  


1907\. _Catuvaggo pañcavaggo,_  
_dasavaggo ca vīsati;_  
_Parovīsativaggo ca,_  
_saṃgho pañcavidho tathā._  


1908\. _Ṭhapetvā upasampadaṃ,_  
_yañca kammaṃ pavāraṇaṃ;_  
_Abbhānakammena saha,_  
_catuvaggehi kammiko._  


1909\. _Duve kamme ṭhapetvāna,_  
_majjhadesūpasampadaṃ;_  
_Abbhānaṃ pañcavaggiko,_  
_sabbakammesu kammiko._  


1910\. _Abbhānekaṃ ṭhapetvāna,_  
_ye bhikkhū dasavaggikā;_  
_Sabbakammakaro saṃgho,_  
_vīso sabbattha kammiko._  


1911\. _Bhikkhunī sikkhamānā ca,_  
_sāmaṇero sāmaṇerī;_  
_Paccakkhātantimavatthū,_  
_ukkhittāpattidassane._  


1912\. _Appaṭikamme diṭṭhiyā,_  
_paṇḍako theyyasaṃvāsakaṃ;_  
_Titthiyā tiracchānagataṃ,_  
_mātu pitu ca ghātakaṃ._  


1913\. _Arahaṃ bhikkhunīdūsi,_  
_bhedakaṃ lohituppādaṃ;_  
_Byañjanaṃ nānāsaṃvāsaṃ,_  
_nānāsīmāya iddhiyā._  


1914\. _Yassa saṃgho kare kammaṃ,_  
_hontete catuvīsati;_  
_Sambuddhena paṭikkhittā,_  
_na hete gaṇapūrakā._  


1915\. _Pārivāsikacatuttho,_  
_parivāsaṃ dadeyya vā;_  
_Mūlā mānattamabbheyya,_  
_akammaṃ na ca karaṇaṃ._  


1916\. _Mūlā arahamānattā,_  
_abbhānārahameva ca;_  
_Na kammakārakā pañca,_  
_sambuddhena pakāsitā._  


1917\. _Bhikkhunī sikkhamānā ca,_  
_sāmaṇero sāmaṇerikā;_  
_Paccakkhantimaummattā,_  
_khittāvedanadassane._  


1918\. _Appaṭikamme diṭṭhiyā,_  
_paṇḍakāpi ca byañjanā;_  
_Nānāsaṃvāsakā sīmā,_  
_vehāsaṃ yassa kamma ca._  


1919\. _Aṭṭhārasannametesaṃ,_  
_paṭikkosaṃ na ruhati;_  
_Bhikkhussa pakatattassa,_  
_ruhati paṭikkosanā._  


1920\. _Suddhassa dunnisārito,_  
_bālo hi sunissārito;_  
_Paṇḍako theyyasaṃvāso,_  
_pakkanto tiracchānagato._  


1921\. _Mātu pitu arahanta,_  
_dūsako saṃghabhedako;_  
_Lohituppādako ceva,_  
_ubhatobyañjano ca yo._  


1922\. _Ekādasannaṃ etesaṃ,_  
_osāraṇaṃ na yujjati;_  
_Hatthapādaṃ tadubhayaṃ,_  
_kaṇṇanāsaṃ tadūbhayaṃ._  


1923\. _Aṅguli aḷakaṇḍaraṃ,_  
_phaṇaṃ khujjo ca vāmano;_  
_Gaṇḍī lakkhaṇakasā ca,_  
_likhitako ca sīpadī._  


1924\. _Pāpā parisakāṇo ca,_  
_kuṇī khañjo hatopi ca;_  
_Iriyāpathadubbalo,_  
_andho mūgo ca badhiro._  


1925\. _Andhamūgandhabadhiro,_  
_mūgabadhirameva ca;_  
_Andhamūgabadhiro ca,_  
_dvattiṃsete anūnakā._  


1926\. _Tesaṃ osāraṇaṃ hoti,_  
_sambuddhena pakāsitaṃ;_  
_Daṭṭhabbā paṭikātabbā,_  
_nissajjetā na vijjati._  


1927\. _Tassa ukkhepanā kammā,_  
_satta honti adhammikā;_  
_Āpannaṃ anuvattantaṃ,_  
_satta tepi adhammikā._  


1928\. _Āpannaṃ nānuvattantaṃ,_  
_satta kammā sudhammikā;_  
_Sammukhā paṭipucchā ca,_  
_paṭiññāya ca kāraṇā._  


1929\. _Sati amūḷhapāpikā,_  
_tajjanīniyassena ca;_  
_Pabbājanīya paṭisāro,_  
_ukkhepaparivāsa ca._  


1930\. _Mūlā mānattaabbhānā,_  
_tatheva upasampadā;_  
_Aññaṃ kareyya aññassa,_  
_soḷasete adhammikā._  


1931\. _Taṃ taṃ kareyya taṃ tassa,_  
_soḷasete sudhammikā;_  
_Paccāropeyya aññaññaṃ,_  
_soḷasete adhammikā._  


1932\. _Dve dve tammūlakaṃ tassa,_  
_tepi soḷasa dhammikā;_  
_Ekekamūlakaṃ cakkaṃ,_  
_“adhamman”ti jinobravi._  


1933\. _Akāsi tajjanīyaṃ kammaṃ,_  
_saṃgho bhaṇḍanakārako;_  
_Adhammena vaggakammaṃ,_  
_aññaṃ āvāsaṃ gacchi so._  


1934\. _Tatthādhammena samaggā,_  
_tassa tajjanīyaṃ karuṃ;_  
_Aññattha vaggādhammena,_  
_tassa tajjanīyaṃ karuṃ._  


1935\. _Patirūpena vaggāpi,_  
_samaggāpi tathā karuṃ;_  
_Adhammena samaggā ca,_  
_dhammena vaggameva ca._  


1936\. _Patirūpakena vaggā ca,_  
_samaggā ca ime padā;_  
_Ekekamūlakaṃ katvā,_  
_cakkaṃ bandhe vicakkhaṇo._  


1937\. _Bālā byattassa niyassaṃ,_  
_pabbāje kuladūsakaṃ;_  
_Paṭisāraṇīyaṃ kammaṃ,_  
_kare akkosakassa ca._  


1938\. _Adassanāppaṭikamme,_  
_yo ca diṭṭhiṃ na nissajje;_  
_Tesaṃ ukkhepanīyakammaṃ,_  
_satthavāhena bhāsitaṃ._  


1939\. _Upari nayakammānaṃ,_  
_pañño tajjanīyaṃ naye;_  
_Tesaṃyeva anulomaṃ,_  
_sammā vattati yācite._  


1940\. _Passaddhi tesaṃ kammānaṃ,_  
_heṭṭhā kammanayena ca;_  
_Tasmiṃ tasmiṃ tu kammesu,_  
_tatraṭṭho ca vivadati._  


1941\. _Akataṃ dukkaṭañceva,_  
_punakātabbakanti ca;_  
_Kamme passaddhiyā cāpi,_  
_te bhikkhū dhammavādino._  


1942\. _Vipattibyādhite disvā,_  
_kammappatte mahāmuni;_  
_Paṭippassaddhimakkhāsi,_  
_sallakattova osadhanti._  


---

1943\. Imamhi khandhake vatthūni chattiṃsāti.



---

1944\. Campeyyakkhandhako niṭṭhito.



[Go to previous page (9.35 Appaṭikammeukkhepanīyakammapaṭippassaddhikathā)](9.35.md) / [Go to parent page (9 Campeyyakkhandhaka)](../9.md) / [Go to next page (10 Kosambakakkhandhaka)](../10.md)


