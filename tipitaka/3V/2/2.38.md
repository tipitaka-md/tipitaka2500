
[Home](/) / [3V Mahāvaggapāḷi](../../3V.md) / [2 Uposathakkhandhaka](../2.md)

# 2.38 Vajjanīyapuggalasandassana

* Uposathakkhandhaka

* Vajjanīyapuggalasandassana

(183.)

797\. Na, bhikkhave, bhikkhuniyā nisinnaparisāya pātimokkhaṃ uddisitabbaṃ. Yo uddiseyya, āpatti dukkaṭassa. Na sikkhamānāya…pe…  na sāmaṇerassa …pe…  na sāmaṇeriyā…pe…  na sikkhāpaccakkhātakassa…pe…  na antimavatthuṃ ajjhāpannakassa nisinnaparisāya pātimokkhaṃ uddisitabbaṃ. Yo uddiseyya, āpatti dukkaṭassa.

798\. Na āpattiyā adassane ukkhittakassa nisinnaparisāya pātimokkhaṃ uddisitabbaṃ. Yo uddiseyya, yathādhammo kāretabbo. Na āpattiyā appaṭikamme ukkhittakassa nisinnaparisāya…pe…  na pāpikāya diṭṭhiyā appaṭinissagge ukkhittakassa nisinnaparisāya pātimokkhaṃ uddisitabbaṃ. Yo uddiseyya, yathādhammo kāretabbo.

799\. Na paṇḍakassa nisinnaparisāya pātimokkhaṃ uddisitabbaṃ. Yo uddiseyya, āpatti dukkaṭassa. Na theyyasaṃvāsakassa…pe…  na titthiyapakkantakassa…pe…  na tiracchānagatassa…pe…  na mātughātakassa…pe…  na pitughātakassa…pe…  na arahantaghātakassa…pe…  na bhikkhunidūsakassa…pe…  na saṃghabhedakassa…pe…  na lohituppādakassa…pe…  na ubhatobyañjanakassa nisinnaparisāya pātimokkhaṃ uddisitabbaṃ. Yo uddiseyya, āpatti dukkaṭassa.

800\. Na, bhikkhave, pārivāsikapārisuddhidānena uposatho kātabbo, aññatra avuṭṭhitāya parisāya. Na ca, bhikkhave, anuposathe uposatho kātabbo, aññatra saṃghasāmaggiyā”ti.

---

801\. Tatiyabhāṇavāro niṭṭhito.

  
Uposathakkhandhako dutiyo.



---

802\. Tassuddānaṃ



803\. _Titthiyā bimbisāro ca,_  
_sannipatituṃ tuṇhikā;_  
_Dhammaṃ raho pātimokkhaṃ,_  
_devasikaṃ tadā sakiṃ._  


804\. _Yathāparisā samaggaṃ,_  
_sāmaggī maddakucchi ca;_  
_Sīmā mahatī nadiyā,_  
_anu dve khuddakāni ca._  


805\. _Navā rājagahe ceva,_  
_Sīmā avippavāsanā;_  
_Sammanne paṭhamaṃ sīmaṃ,_  
_Pacchā sīmaṃ samūhane._  


806\. _Asammatā gāmasīmā,_  
_nadiyā samudde sare;_  
_Udakukkhepo bhindanti,_  
_tathevajjhottharanti ca._  


807\. _Kati kammāni uddeso,_  
_savarā asatīpi ca;_  
_Dhammaṃ vinayaṃ tajjenti,_  
_puna vinayatajjanā._  


808\. _Codanā kate okāse,_  
_adhammappaṭikkosanā;_  
_Catupañcaparā āvi,_  
_sañcicca cepi vāyame._  


809\. _Sagahaṭṭhā anajjhiṭṭhā,_  
_codanamhi na jānati;_  
_Sambahulā na jānanti,_  
_sajjukaṃ na ca gacchare._  


810\. _Katimī kīvatikā dūre,_  
_ārocetuñca nassari;_  
_Uklāpaṃ āsanaṃ dīpo,_  
_disā añño bahussuto._  


811\. _Sajjukaṃ vassuposatho,_  
_suddhikammañca ñātakā;_  
_Gaggo catutayo dveko,_  
_āpattisabhāgā sari._  


812\. _Sabbo saṃgho vematiko,_  
_na jānanti bahussuto;_  
_Bahū samasamā thokā,_  
_parisā avuṭṭhitāya ca._  


813\. _Ekaccā vuṭṭhitā sabbā,_  
_jānanti ca vematikā;_  
_Kappatevāti kukkuccā,_  
_jānaṃ passaṃ suṇanti ca._  


814\. _Āvāsikena āgantu,_  
_cātupannaraso puna;_  
_Pāṭipado pannaraso,_  
_liṅgasaṃvāsakā ubho._  


815\. _Pārivāsānuposatho,_  
_aññatra saṃghasāmaggiyā;_  
_Ete vibhattā uddānā,_  
_vatthuvibhūtakāraṇāti._  


---

816\. Imasmiṃ khandhake vatthūni chaasīti.



---

817\. Uposathakkhandhako niṭṭhito.



[Go to previous page (2.37 Gantabbavāra)](2.37.md) / [Go to parent page (2 Uposathakkhandhaka)](../2.md) / [Go to next page (3 Vassūpanāyikakkhandhaka)](../3.md)


