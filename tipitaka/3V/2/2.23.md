
[Home](/) / [3V Mahāvaggapāḷi](../../3V.md) / [2 Uposathakkhandhaka](../2.md)

# 𑁨𑁇𑁨𑁩 𑀉𑀫𑁆𑀫𑀢𑁆𑀢𑀓𑀲𑀫𑁆𑀫𑀼𑀢𑀺

* 𑀉𑀧𑁄𑀲𑀣𑀓𑁆𑀔𑀦𑁆𑀥𑀓

* 𑀉𑀫𑁆𑀫𑀢𑁆𑀢𑀓𑀲𑀫𑁆𑀫𑀼𑀢𑀺

(167.)

695\. 𑀅𑀣 𑀔𑁄 𑀪𑀕𑀯𑀸 𑀪𑀺𑀓𑁆𑀔𑀽 𑀆𑀫𑀦𑁆𑀢𑁂𑀲𑀺—  “𑀲𑀦𑁆𑀦𑀺𑀧𑀢𑀣, 𑀪𑀺𑀓𑁆𑀔𑀯𑁂, 𑀅𑀢𑁆𑀣𑀺 𑀲𑀁𑀖𑀲𑁆𑀲 𑀓𑀭𑀡𑀻𑀬𑀦𑁆”𑀢𑀺𑁇 𑀏𑀯𑀁 𑀯𑀼𑀢𑁆𑀢𑁂, 𑀅𑀜𑁆𑀜𑀢𑀭𑁄 𑀪𑀺𑀓𑁆𑀔𑀼 𑀪𑀕𑀯𑀦𑁆𑀢𑀁 𑀏𑀢𑀤𑀯𑁄𑀘—  “𑀅𑀢𑁆𑀣𑀺, 𑀪𑀦𑁆𑀢𑁂, 𑀕𑀕𑁆𑀕𑁄 𑀦𑀸𑀫 𑀪𑀺𑀓𑁆𑀔𑀼 𑀉𑀫𑁆𑀫𑀢𑁆𑀢𑀓𑁄, 𑀲𑁄 𑀅𑀦𑀸𑀕𑀢𑁄”𑀢𑀺𑁇

696\. “𑀤𑁆𑀯𑁂𑀫𑁂, 𑀪𑀺𑀓𑁆𑀔𑀯𑁂, 𑀉𑀫𑁆𑀫𑀢𑁆𑀢𑀓𑀸—  𑀅𑀢𑁆𑀣𑀺, 𑀪𑀺𑀓𑁆𑀔𑀯𑁂, 𑀪𑀺𑀓𑁆𑀔𑀼 𑀉𑀫𑁆𑀫𑀢𑁆𑀢𑀓𑁄 𑀲𑀭𑀢𑀺𑀧𑀺 𑀉𑀧𑁄𑀲𑀣𑀁 𑀦𑀧𑀺 𑀲𑀭𑀢𑀺, 𑀲𑀭𑀢𑀺𑀧𑀺 𑀲𑀁𑀖𑀓𑀫𑁆𑀫𑀁 𑀦𑀧𑀺 𑀲𑀭𑀢𑀺, 𑀅𑀢𑁆𑀣𑀺 𑀦𑁂𑀯 𑀲𑀭𑀢𑀺; 𑀆𑀕𑀘𑁆𑀙𑀢𑀺𑀧𑀺 𑀉𑀧𑁄𑀲𑀣𑀁 𑀦𑀧𑀺 𑀆𑀕𑀘𑁆𑀙𑀢𑀺, 𑀆𑀕𑀘𑁆𑀙𑀢𑀺𑀧𑀺 𑀲𑀁𑀖𑀓𑀫𑁆𑀫𑀁 𑀦𑀧𑀺 𑀆𑀕𑀘𑁆𑀙𑀢𑀺, 𑀅𑀢𑁆𑀣𑀺 𑀦𑁂𑀯 𑀆𑀕𑀘𑁆𑀙𑀢𑀺𑁇 𑀢𑀢𑁆𑀭, 𑀪𑀺𑀓𑁆𑀔𑀯𑁂, 𑀬𑁆𑀯𑀸𑀬𑀁 𑀉𑀫𑁆𑀫𑀢𑁆𑀢𑀓𑁄 𑀲𑀭𑀢𑀺𑀧𑀺 𑀉𑀧𑁄𑀲𑀣𑀁 𑀦𑀧𑀺 𑀲𑀭𑀢𑀺, 𑀲𑀭𑀢𑀺𑀧𑀺 𑀲𑀁𑀖𑀓𑀫𑁆𑀫𑀁 𑀦𑀧𑀺 𑀲𑀭𑀢𑀺, 𑀆𑀕𑀘𑁆𑀙𑀢𑀺𑀧𑀺 𑀉𑀧𑁄𑀲𑀣𑀁 𑀦𑀧𑀺 𑀆𑀕𑀘𑁆𑀙𑀢𑀺, 𑀆𑀕𑀘𑁆𑀙𑀢𑀺𑀧𑀺 𑀲𑀁𑀖𑀓𑀫𑁆𑀫𑀁 𑀦𑀧𑀺 𑀆𑀕𑀘𑁆𑀙𑀢𑀺, 𑀅𑀦𑀼𑀚𑀸𑀦𑀸𑀫𑀺, 𑀪𑀺𑀓𑁆𑀔𑀯𑁂, 𑀏𑀯𑀭𑀽𑀧𑀲𑁆𑀲 𑀉𑀫𑁆𑀫𑀢𑁆𑀢𑀓𑀲𑁆𑀲 𑀉𑀫𑁆𑀫𑀢𑁆𑀢𑀓𑀲𑀫𑁆𑀫𑀼𑀢𑀺𑀁 𑀤𑀸𑀢𑀼𑀁𑁇 𑀏𑀯𑀜𑁆𑀘 𑀧𑀦, 𑀪𑀺𑀓𑁆𑀔𑀯𑁂, 𑀤𑀸𑀢𑀩𑁆𑀩𑀸𑁇 𑀩𑁆𑀬𑀢𑁆𑀢𑁂𑀦 𑀪𑀺𑀓𑁆𑀔𑀼𑀦𑀸 𑀧𑀝𑀺𑀩𑀮𑁂𑀦 𑀲𑀁𑀖𑁄 𑀜𑀸𑀧𑁂𑀢𑀩𑁆𑀩𑁄—

697\. ‘𑀲𑀼𑀡𑀸𑀢𑀼 𑀫𑁂, 𑀪𑀦𑁆𑀢𑁂, 𑀲𑀁𑀖𑁄𑁇 𑀕𑀕𑁆𑀕𑁄 𑀪𑀺𑀓𑁆𑀔𑀼 𑀉𑀫𑁆𑀫𑀢𑁆𑀢𑀓𑁄—  𑀲𑀭𑀢𑀺𑀧𑀺 𑀉𑀧𑁄𑀲𑀣𑀁 𑀦𑀧𑀺 𑀲𑀭𑀢𑀺, 𑀲𑀭𑀢𑀺𑀧𑀺 𑀲𑀁𑀖𑀓𑀫𑁆𑀫𑀁 𑀦𑀧𑀺 𑀲𑀭𑀢𑀺, 𑀆𑀕𑀘𑁆𑀙𑀢𑀺𑀧𑀺 𑀉𑀧𑁄𑀲𑀣𑀁 𑀦𑀧𑀺 𑀆𑀕𑀘𑁆𑀙𑀢𑀺, 𑀆𑀕𑀘𑁆𑀙𑀢𑀺𑀧𑀺 𑀲𑀁𑀖𑀓𑀫𑁆𑀫𑀁 𑀦𑀧𑀺 𑀆𑀕𑀘𑁆𑀙𑀢𑀺𑁇 𑀬𑀤𑀺 𑀲𑀁𑀖𑀲𑁆𑀲 𑀧𑀢𑁆𑀢𑀓𑀮𑁆𑀮𑀁, 𑀲𑀁𑀖𑁄 𑀕𑀕𑁆𑀕𑀲𑁆𑀲 𑀪𑀺𑀓𑁆𑀔𑀼𑀦𑁄 𑀉𑀫𑁆𑀫𑀢𑁆𑀢𑀓𑀲𑁆𑀲 𑀉𑀫𑁆𑀫𑀢𑁆𑀢𑀓𑀲𑀫𑁆𑀫𑀼𑀢𑀺𑀁 𑀤𑀤𑁂𑀬𑁆𑀬𑁇 𑀲𑀭𑁂𑀬𑁆𑀬 𑀯𑀸 𑀕𑀕𑁆𑀕𑁄 𑀪𑀺𑀓𑁆𑀔𑀼 𑀉𑀧𑁄𑀲𑀣𑀁 𑀦 𑀯𑀸 𑀲𑀭𑁂𑀬𑁆𑀬, 𑀲𑀭𑁂𑀬𑁆𑀬 𑀯𑀸 𑀲𑀁𑀖𑀓𑀫𑁆𑀫𑀁 𑀦 𑀯𑀸 𑀲𑀭𑁂𑀬𑁆𑀬, 𑀆𑀕𑀘𑁆𑀙𑁂𑀬𑁆𑀬 𑀯𑀸 𑀉𑀧𑁄𑀲𑀣𑀁 𑀦 𑀯𑀸 𑀆𑀕𑀘𑁆𑀙𑁂𑀬𑁆𑀬, 𑀆𑀕𑀘𑁆𑀙𑁂𑀬𑁆𑀬 𑀯𑀸 𑀲𑀁𑀖𑀓𑀫𑁆𑀫𑀁 𑀦 𑀯𑀸 𑀆𑀕𑀘𑁆𑀙𑁂𑀬𑁆𑀬, 𑀲𑀁𑀖𑁄 𑀲𑀳 𑀯𑀸 𑀕𑀕𑁆𑀕𑁂𑀦 𑀯𑀺𑀦𑀸 𑀯𑀸 𑀕𑀕𑁆𑀕𑁂𑀦 𑀉𑀧𑁄𑀲𑀣𑀁 𑀓𑀭𑁂𑀬𑁆𑀬, 𑀲𑀁𑀖𑀓𑀫𑁆𑀫𑀁 𑀓𑀭𑁂𑀬𑁆𑀬𑁇 𑀏𑀲𑀸 𑀜𑀢𑁆𑀢𑀺𑁇

698\. 𑀲𑀼𑀡𑀸𑀢𑀼 𑀫𑁂, 𑀪𑀦𑁆𑀢𑁂, 𑀲𑀁𑀖𑁄𑁇 𑀕𑀕𑁆𑀕𑁄 𑀪𑀺𑀓𑁆𑀔𑀼 𑀉𑀫𑁆𑀫𑀢𑁆𑀢𑀓𑁄—  𑀲𑀭𑀢𑀺𑀧𑀺 𑀉𑀧𑁄𑀲𑀣𑀁 𑀦𑀧𑀺 𑀲𑀭𑀢𑀺, 𑀲𑀭𑀢𑀺𑀧𑀺 𑀲𑀁𑀖𑀓𑀫𑁆𑀫𑀁 𑀦𑀧𑀺 𑀲𑀭𑀢𑀺, 𑀆𑀕𑀘𑁆𑀙𑀢𑀺𑀧𑀺 𑀉𑀧𑁄𑀲𑀣𑀁 𑀦𑀧𑀺 𑀆𑀕𑀘𑁆𑀙𑀢𑀺, 𑀆𑀕𑀘𑁆𑀙𑀢𑀺𑀧𑀺 𑀲𑀁𑀖𑀓𑀫𑁆𑀫𑀁 𑀦𑀧𑀺 𑀆𑀕𑀘𑁆𑀙𑀢𑀺𑁇 𑀲𑀁𑀖𑁄 𑀕𑀕𑁆𑀕𑀲𑁆𑀲 𑀪𑀺𑀓𑁆𑀔𑀼𑀦𑁄 𑀉𑀫𑁆𑀫𑀢𑁆𑀢𑀓𑀲𑁆𑀲 𑀉𑀫𑁆𑀫𑀢𑁆𑀢𑀓𑀲𑀫𑁆𑀫𑀼𑀢𑀺𑀁 𑀤𑁂𑀢𑀺𑁇 𑀲𑀭𑁂𑀬𑁆𑀬 𑀯𑀸 𑀕𑀕𑁆𑀕𑁄 𑀪𑀺𑀓𑁆𑀔𑀼 𑀉𑀧𑁄𑀲𑀣𑀁 𑀦 𑀯𑀸 𑀲𑀭𑁂𑀬𑁆𑀬, 𑀲𑀭𑁂𑀬𑁆𑀬 𑀯𑀸 𑀲𑀁𑀖𑀓𑀫𑁆𑀫𑀁 𑀦 𑀯𑀸 𑀲𑀭𑁂𑀬𑁆𑀬𑀁, 𑀆𑀕𑀘𑁆𑀙𑁂𑀬𑁆𑀬 𑀯𑀸 𑀉𑀧𑁄𑀲𑀣𑀁 𑀦 𑀯𑀸 𑀆𑀕𑀘𑁆𑀙𑁂𑀬𑁆𑀬, 𑀆𑀕𑀘𑁆𑀙𑁂𑀬𑁆𑀬 𑀯𑀸 𑀲𑀁𑀖𑀓𑀫𑁆𑀫𑀁 𑀦 𑀯𑀸 𑀆𑀕𑀘𑁆𑀙𑁂𑀬𑁆𑀬, 𑀲𑀁𑀖𑁄 𑀲𑀳 𑀯𑀸 𑀕𑀕𑁆𑀕𑁂𑀦, 𑀯𑀺𑀦𑀸 𑀯𑀸 𑀕𑀕𑁆𑀕𑁂𑀦 𑀉𑀧𑁄𑀲𑀣𑀁 𑀓𑀭𑀺𑀲𑁆𑀲𑀢𑀺, 𑀲𑀁𑀖𑀓𑀫𑁆𑀫𑀁 𑀓𑀭𑀺𑀲𑁆𑀲𑀢𑀺𑁇 𑀬𑀲𑁆𑀲𑀸𑀬𑀲𑁆𑀫𑀢𑁄 𑀔𑀫𑀢𑀺 𑀕𑀕𑁆𑀕𑀲𑁆𑀲 𑀪𑀺𑀓𑁆𑀔𑀼𑀦𑁄 𑀉𑀫𑁆𑀫𑀢𑁆𑀢𑀓𑀲𑁆𑀲 𑀉𑀫𑁆𑀫𑀢𑁆𑀢𑀓𑀲𑀫𑁆𑀫𑀼𑀢𑀺𑀬𑀸 𑀤𑀸𑀦𑀁—  𑀲𑀭𑁂𑀬𑁆𑀬 𑀯𑀸 𑀕𑀕𑁆𑀕𑁄 𑀪𑀺𑀓𑁆𑀔𑀼 𑀉𑀧𑁄𑀲𑀣𑀁 𑀦 𑀯𑀸 𑀲𑀭𑁂𑀬𑁆𑀬, 𑀲𑀭𑁂𑀬𑁆𑀬 𑀯𑀸 𑀲𑀁𑀖𑀓𑀫𑁆𑀫𑀁 𑀦 𑀯𑀸 𑀲𑀭𑁂𑀬𑁆𑀬, 𑀆𑀕𑀘𑁆𑀙𑁂𑀬𑁆𑀬 𑀯𑀸 𑀉𑀧𑁄𑀲𑀣𑀁 𑀦 𑀯𑀸 𑀆𑀕𑀘𑁆𑀙𑁂𑀬𑁆𑀬, 𑀆𑀕𑀘𑁆𑀙𑁂𑀬𑁆𑀬 𑀯𑀸 𑀲𑀁𑀖𑀓𑀫𑁆𑀫𑀁 𑀦 𑀯𑀸 𑀆𑀕𑀘𑁆𑀙𑁂𑀬𑁆𑀬, 𑀲𑀁𑀖𑁄 𑀲𑀳 𑀯𑀸 𑀕𑀕𑁆𑀕𑁂𑀦, 𑀯𑀺𑀦𑀸 𑀯𑀸 𑀕𑀕𑁆𑀕𑁂𑀦 𑀉𑀧𑁄𑀲𑀣𑀁 𑀓𑀭𑀺𑀲𑁆𑀲𑀢𑀺, 𑀲𑀁𑀖𑀓𑀫𑁆𑀫𑀁 𑀓𑀭𑀺𑀲𑁆𑀲𑀢𑀺, 𑀲𑁄 𑀢𑀼𑀡𑁆𑀳𑀲𑁆𑀲; 𑀬𑀲𑁆𑀲 𑀦𑀓𑁆𑀔𑀫𑀢𑀺, 𑀲𑁄 𑀪𑀸𑀲𑁂𑀬𑁆𑀬𑁇

699\. 𑀤𑀺𑀦𑁆𑀦𑀸 𑀲𑀁𑀖𑁂𑀦 𑀕𑀕𑁆𑀕𑀲𑁆𑀲 𑀪𑀺𑀓𑁆𑀔𑀼𑀦𑁄 𑀉𑀫𑁆𑀫𑀢𑁆𑀢𑀓𑀲𑁆𑀲 𑀉𑀫𑁆𑀫𑀢𑁆𑀢𑀓𑀲𑀫𑁆𑀫𑀼𑀢𑀺𑁇 𑀲𑀭𑁂𑀬𑁆𑀬 𑀯𑀸 𑀕𑀕𑁆𑀕𑁄 𑀪𑀺𑀓𑁆𑀔𑀼 𑀉𑀧𑁄𑀲𑀣𑀁 𑀦 𑀯𑀸 𑀲𑀭𑁂𑀬𑁆𑀬, 𑀲𑀭𑁂𑀬𑁆𑀬 𑀯𑀸 𑀲𑀁𑀖𑀓𑀫𑁆𑀫𑀁 𑀦 𑀯𑀸 𑀲𑀭𑁂𑀬𑁆𑀬, 𑀆𑀕𑀘𑁆𑀙𑁂𑀬𑁆𑀬 𑀯𑀸 𑀉𑀧𑁄𑀲𑀣𑀁 𑀦 𑀯𑀸 𑀆𑀕𑀘𑁆𑀙𑁂𑀬𑁆𑀬, 𑀆𑀕𑀘𑁆𑀙𑁂𑀬𑁆𑀬 𑀯𑀸 𑀲𑀁𑀖𑀓𑀫𑁆𑀫𑀁 𑀦 𑀯𑀸 𑀆𑀕𑀘𑁆𑀙𑁂𑀬𑁆𑀬, 𑀲𑀁𑀖𑁄 𑀲𑀳 𑀯𑀸 𑀕𑀕𑁆𑀕𑁂𑀦 𑀯𑀺𑀦𑀸 𑀯𑀸 𑀕𑀕𑁆𑀕𑁂𑀦 𑀉𑀧𑁄𑀲𑀣𑀁 𑀓𑀭𑀺𑀲𑁆𑀲𑀢𑀺, 𑀲𑀁𑀖𑀓𑀫𑁆𑀫𑀁 𑀓𑀭𑀺𑀲𑁆𑀲𑀢𑀺𑁇 𑀔𑀫𑀢𑀺 𑀲𑀁𑀖𑀲𑁆𑀲, 𑀢𑀲𑁆𑀫𑀸 𑀢𑀼𑀡𑁆𑀳𑀻, 𑀏𑀯𑀫𑁂𑀢𑀁 𑀥𑀸𑀭𑀬𑀸𑀫𑀻’”𑀢𑀺𑁇

[Go to previous page (2.22 Ñātakādiggahaṇakathā)](2.22.md) / [Go to parent page (2 Uposathakkhandhaka)](../2.md) / [Go to next page (2.24 Saṃghuposathādippabheda)](2.24.md)


