
[Home](/) / [3V Mahāvaggapāḷi](../../3V.md) / [2 Uposathakkhandhaka](../2.md)

# 2.16 Pātimokkhuddesakaajjhesanādi

* Uposathakkhandhaka

* Pātimokkhuddesakaajjhesanādi

(155.)

649\. Atha kho bhagavā rājagahe yathābhirantaṃ viharitvā yena codanāvatthu tena cārikaṃ pakkāmi. Anupubbena cārikaṃ caramāno yena codanāvatthu tadavasari. Tena kho pana samayena aññatarasmiṃ āvāse sambahulā bhikkhū viharanti. Tattha thero bhikkhu bālo hoti abyatto. So na jānāti uposathaṃ vā uposathakammaṃ vā, pātimokkhaṃ vā pātimokkhuddesaṃ vā. Atha kho tesaṃ bhikkhūnaṃ etadahosi—  “bhagavatā paññattaṃ—  ‘therādhikaṃ pātimokkhan’ti, ayañca amhākaṃ thero bālo abyatto, na jānāti uposathaṃ vā uposathakammaṃ vā, pātimokkhaṃ vā pātimokkhuddesaṃ vā. Kathaṃ nu kho amhehi paṭipajjitabban”ti? Bhagavato etamatthaṃ ārocesuṃ. “Anujānāmi, bhikkhave, yo tattha bhikkhu byatto paṭibalo tassādheyyaṃ pātimokkhan”ti.

650\. Tena kho pana samayena aññatarasmiṃ āvāse tadahuposathe sambahulā bhikkhū viharanti bālā abyattā. Te na jānanti uposathaṃ vā uposathakammaṃ vā, pātimokkhaṃ vā pātimokkhuddesaṃ vā. Te theraṃ ajjhesiṃsu—  “uddisatu, bhante, thero pātimokkhan”ti. So evamāha—  “na me, āvuso, vattatī”ti. Dutiyaṃ theraṃ ajjhesiṃsu—  “uddisatu, bhante, thero pātimokkhan”ti. Sopi evamāha—  “na me, āvuso, vattatī”ti. Tatiyaṃ theraṃ ajjhesiṃsu—  “uddisatu, bhante, thero pātimokkhan”ti. Sopi evamāha—  “na me, āvuso, vattatī”ti. Eteneva upāyena yāva saṃghanavakaṃ ajjhesiṃsu—  “uddisatu āyasmā pātimokkhan”ti. Sopi evamāha—  “na me, bhante, vattatī”ti. Bhagavato etamatthaṃ ārocesuṃ.

651\. “Idha pana, bhikkhave, aññatarasmiṃ āvāse tadahuposathe sambahulā bhikkhū viharanti bālā abyattā. Te na jānanti uposathaṃ vā uposathakammaṃ vā, pātimokkhaṃ vā pātimokkhuddesaṃ vā. Te theraṃ ajjhesanti—  ‘uddisatu, bhante, thero pātimokkhan’ti. So evaṃ vadeti—  ‘na me, āvuso, vattatī’ti. Dutiyaṃ theraṃ ajjhesanti—  ‘uddisatu, bhante, thero pātimokkhan’ti. Sopi evaṃ vadeti—  ‘na me, āvuso, vattatī’ti. Tatiyaṃ theraṃ ajjhesanti—  ‘uddisatu, bhante, thero pātimokkhan’ti. Sopi evaṃ vadeti—  ‘na me, āvuso, vattatī’ti. Eteneva upāyena yāva saṃghanavakaṃ ajjhesanti—  ‘uddisatu āyasmā pātimokkhan’ti. Sopi evaṃ vadeti—  ‘na me, bhante, vattatī’ti. Tehi, bhikkhave, bhikkhūhi eko bhikkhu sāmantā āvāsā sajjukaṃ pāhetabbo—  gacchāvuso, saṃkhittena vā vitthārena vā pātimokkhaṃ pariyāpuṇitvāna āgacchāhī”ti.

652\. Atha kho bhikkhūnaṃ etadahosi—  “kena nu kho pāhetabbo”ti? Bhagavato etamatthaṃ ārocesuṃ. “Anujānāmi, bhikkhave, therena bhikkhunā navaṃ bhikkhuṃ āṇāpetun”ti. Therena āṇattā navā bhikkhū na gacchanti. Bhagavato etamatthaṃ ārocesuṃ. “Na, bhikkhave, therena āṇattena agilānena na gantabbaṃ. Yo na gaccheyya, āpatti dukkaṭassā”ti.

[Go to previous page (2.15 Adhammakammapaṭikkosanādi)](2.15.md) / [Go to parent page (2 Uposathakkhandhaka)](../2.md) / [Go to next page (2.17 Pakkhagaṇanādiuggahaṇānujānana)](2.17.md)


