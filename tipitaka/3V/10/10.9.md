
[Home](/) / [3V Mahāvaggapāḷi](../../3V.md) / [10 Kosambakakkhandhaka](../10.md)

# 10.9 Upālisaṃghasāmaggīpucchā

* Kosambakakkhandhaka

* Upālisaṃghasāmaggīpucchā

(476.)

2021\. Atha kho āyasmā upāli yena bhagavā tenupasaṅkami, upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho āyasmā upāli bhagavantaṃ etadavoca—  “yasmiṃ, bhante, vatthusmiṃ hoti saṃghassa bhaṇḍanaṃ kalaho viggaho vivādo saṃghabhedo saṃgharāji saṃghavavatthānaṃ saṃghanānākaraṇaṃ, saṃgho taṃ vatthuṃ avinicchinitvā amūlā mūlaṃ gantvā saṃghasāmaggiṃ karoti, dhammikā nu kho sā, bhante, saṃghasāmaggī”ti? “Yasmiṃ, upāli, vatthusmiṃ hoti saṃghassa bhaṇḍanaṃ kalaho viggaho vivādo saṃghabhedo saṃgharāji saṃghavavatthānaṃ saṃghanānākaraṇaṃ, saṃgho taṃ vatthuṃ avinicchinitvā amūlā mūlaṃ gantvā saṃghasāmaggiṃ karoti, adhammikā sā, upāli, saṃghasāmaggī”ti.

2022\. “Yasmiṃ pana, bhante, vatthusmiṃ hoti saṃghassa bhaṇḍanaṃ kalaho viggaho vivādo saṃghabhedo saṃgharāji saṃghavavatthānaṃ saṃghanānākaraṇaṃ, saṃgho taṃ vatthuṃ vinicchinitvā mūlā mūlaṃ gantvā saṃghasāmaggiṃ karoti, dhammikā nu kho sā, bhante, saṃghasāmaggī”ti? “Yasmiṃ, upāli, vatthusmiṃ hoti saṃghassa bhaṇḍanaṃ kalaho viggaho vivādo saṃghabhedo saṃgharāji saṃghavavatthānaṃ saṃghanānākaraṇaṃ, saṃgho taṃ vatthuṃ vinicchinitvā mūlā mūlaṃ gantvā saṃghasāmaggiṃ karoti, dhammikā sā, upāli, saṃghasāmaggī”ti.

2023\. “Kati nu kho, bhante, saṃghasāmaggiyo”ti? “Dvemā, upāli, saṃghasāmaggiyo—  atthupāli, saṃghasāmaggī atthāpetā byañjanupetā; atthupāli, saṃghasāmaggī atthupetā ca byañjanupetā ca. Katamā ca, upāli, saṃghasāmaggī atthāpetā byañjanupetā? Yasmiṃ, upāli, vatthusmiṃ hoti saṃghassa bhaṇḍanaṃ kalaho viggaho vivādo saṃghabhedo saṃgharāji saṃghavavatthānaṃ saṃghanānākaraṇaṃ, saṃgho taṃ vatthuṃ avinicchinitvā amūlā mūlaṃ gantvā saṃghasāmaggiṃ karoti, ayaṃ vuccati, upāli, saṃghasāmaggī atthāpetā byañjanupetā. Katamā ca, upāli, saṃghasāmaggī atthupetā ca byañjanupetā ca? Yasmiṃ, upāli, vatthusmiṃ hoti saṃghassa bhaṇḍanaṃ kalaho viggaho vivādo saṃghabhedo saṃgharāji saṃghavavatthānaṃ saṃghanānākaraṇaṃ, saṃgho taṃ vatthuṃ vinicchinitvā mūlā mūlaṃ gantvā saṃghasāmaggiṃ karoti, ayaṃ vuccati, upāli, saṃghasāmaggī atthupetā ca byañjanupetā ca. Imā kho, upāli, dve saṃghasāmaggiyo”ti.

(477.)

2024\. Atha kho āyasmā upāli uṭṭhāyāsanā ekaṃsaṃ uttarāsaṅgaṃ karitvā yena bhagavā tenañjaliṃ paṇāmetvā bhagavantaṃ gāthāya ajjhabhāsi—

2025\. _“Saṃghassa kiccesu ca mantanāsu ca,_  
_Atthesu jātesu vinicchayesu ca;_  
_Kathaṃpakārodha naro mahatthiko,_  
_Bhikkhu kathaṃ hotidha paggahāraho”ti._  


2026\. _“Anānuvajjo paṭhamena sīlato,_  
_Avekkhitācāro susaṃvutindriyo;_  
_Paccatthikā nūpavadanti dhammato,_  
_Na hissa taṃ hoti vadeyyu yena naṃ._  


2027\. _So tādiso sīlavisuddhiyā ṭhito,_  
_Visārado hoti visayha bhāsati;_  
_Nacchambhati parisagato na vedhati,_  
_Atthaṃ na hāpeti anuyyutaṃ bhaṇaṃ._  


2028\. _Tatheva pañhaṃ parisāsu pucchito,_  
_Na ceva pajjhāyati na maṅku hoti;_  
_So kālāgataṃ byākaraṇārahaṃ vaco,_  
_Rañjeti viññūparisaṃ vicakkhaṇo._  


2029\. _Sagāravo vuḍḍhataresu bhikkhusu,_  
_Ācerakamhi ca sake visārado;_  
_Alaṃ pametuṃ paguṇo kathetave,_  
_Paccatthikānañca viraddhikovido._  


2030\. _Paccatthikā yena vajanti niggahaṃ,_  
_Mahājano saññapanañca gacchati;_  
_Sakañca ādāyamayaṃ na riñcati,_  
_Viyākaraṃ pañhamanūpaghātikaṃ._  


2031\. _Dūteyyakammesu alaṃ samuggaho,_  
_Saṃghassa kiccesu ca āhu naṃ yathā;_  
_Karaṃ vaco bhikkhugaṇena pesito,_  
_Ahaṃ karomīti na tena maññati._  


2032\. _Āpajjati yāvatakesu vatthusu,_  
_Āpattiyā hoti yathā ca vuṭṭhiti;_  
_Ete vibhaṅgā ubhayassa svāgatā,_  
_Āpatti vuṭṭhānapadassa kovido._  


2033\. _Nissāraṇaṃ gacchati yāni cācaraṃ,_  
_Nissārito hoti yathā ca vattanā;_  
_Osāraṇaṃ taṃvusitassa jantuno,_  
_Etampi jānāti vibhaṅgakovido._  


2034\. _Sagāravo vuḍḍhataresu bhikkhusu,_  
_Navesu theresu ca majjhimesu ca;_  
_Mahājanassatthacarodha paṇḍito,_  
_So tādiso bhikkhu idha paggahāraho”ti._  


---

2035\. Kosambakakkhandhako dasamo.



---

2036\. Tassuddānaṃ



2037\. _Kosambiyaṃ jinavaro,_  
_vivādāpattidassane;_  
_Nukkhipeyya yasmiṃ tasmiṃ,_  
_saddhāyāpatti desaye._  


2038\. _Antosīmāyaṃ tattheva,_  
_bālakañceva vaṃsadā;_  
_Pālileyyā ca sāvatthi,_  
_sāriputto ca kolito._  


2039\. _Mahākassapakaccānā,_  
_koṭṭhiko kappinena ca;_  
_Mahācundo anuruddho,_  
_revato upāli cubho._  


2040\. _Ānando rāhulo ceva,_  
_gotamīnāthapiṇḍiko;_  
_Senāsanaṃ vivittañca,_  
_āmisaṃ samakampi ca._  


2041\. _Na kehi chando dātabbo,_  
_upāliparipucchito;_  
_Anānuvajjo sīlena,_  
_sāmaggī jinasāsaneti._  


---

2042\. Kosambakakkhandhako niṭṭhito.



---

2043\. Mahāvaggo niṭṭhito.



---

2044\. Mahāvaggapāḷi niṭṭhitā.



[Go to previous page (10.8 Saṃghasāmaggīkathā)](10.8.md) / [Go to parent page (10 Kosambakakkhandhaka)](../10.md)


