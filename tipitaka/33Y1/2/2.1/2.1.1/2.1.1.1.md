---
title: 2.1.1.1 Mūlanaya
path: /tipitaka/33Y1/2/2.1/2.1.1/2.1.1.1
ref: 271098
breadcrumbs:
  - name: Home
    link: /
  - name: 33Y1 Mūlayamakapāḷi
    link: /tipitaka/33Y1
  - name: 2 Niddesa
    link: /tipitaka/33Y1/2
  - name: 2.1 Mūlavāraniddesa
    link: /tipitaka/33Y1/2/2.1
  - name: 2.1.1 Kusalapada nayacatukka
    link: /tipitaka/33Y1/2/2.1/2.1.1
prevL: /tipitaka/33Y1/2/2.1/2.1.1
upL: /tipitaka/33Y1/2/2.1/2.1.1
nextL: /tipitaka/33Y1/2/2.1/2.1.1/2.1.1.2
---

# 2.1.1.1 Mūlanaya

### Niddesa

### Mūlavāraniddesa

### Kusalapada nayacatukka

### Mūlanaya

(50.)

102. »  Ye keci kusalā dhammā, sabbe te kusalamūlāti? Tīṇeva kusalamūlāni. Avasesā kusalā dhammā na kusalamūlā.

103. «  Ye vā pana kusalamūlā, sabbe te dhammā kusalāti? Āmantā.

(51.)

104. »  Ye keci kusalā dhammā, sabbe te kusalamūlena ekamūlāti? Āmantā.

105. «  Ye vā pana kusalamūlena ekamūlā, sabbe te dhammā kusalāti?

106. Kusalasamuṭṭhānaṃ rūpaṃ kusalamūlena ekamūlaṃ, na kusalaṃ. Kusalaṃ kusalamūlena ekamūlañceva kusalañca.

(52.)

107. »  Ye keci kusalamūlena ekamūlā dhammā, sabbe te kusalamūlena aññamaññamūlāti?

108. Mūlāni yāni ekato uppajjanti kusalamūlāni ekamūlāni ceva aññamaññamūlāni ca. Avasesā kusalamūlasahajātā dhammā kusalamūlena ekamūlā, na ca aññamaññamūlā.

109. «  Ye vā pana kusalamūlena aññamaññamūlā, sabbe te dhammā kusalāti? Āmantā. (1)


