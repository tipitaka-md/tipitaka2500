---
title: 2.1.1.4 Mūlamūlakanaya
path: /tipitaka/33Y1/2/2.1/2.1.1/2.1.1.4
ref: 271101
breadcrumbs:
  - name: Home
    link: /
  - name: 33Y1 Mūlayamakapāḷi
    link: /tipitaka/33Y1
  - name: 2 Niddesa
    link: /tipitaka/33Y1/2
  - name: 2.1 Mūlavāraniddesa
    link: /tipitaka/33Y1/2/2.1
  - name: 2.1.1 Kusalapada nayacatukka
    link: /tipitaka/33Y1/2/2.1/2.1.1
prevL: /tipitaka/33Y1/2/2.1/2.1.1/2.1.1.3
upL: /tipitaka/33Y1/2/2.1/2.1.1
nextL: /tipitaka/33Y1/2/2.1/2.1.2
---

# 2.1.1.4 Mūlamūlakanaya

### Niddesa

### Mūlavāraniddesa

### Kusalapada nayacatukka

### Mūlamūlakanaya

(59.)

127. »  Ye keci kusalā dhammā, sabbe te kusalamūlamūlakāti? Āmantā.

128. «  Ye vā pana kusalamūlamūlakā, sabbe te dhammā kusalāti?

129. Kusalasamuṭṭhānaṃ rūpaṃ kusalamūlamūlakaṃ na kusalaṃ. Kusalaṃ kusalamūlamūlakañceva kusalañca.

(60.)

130. »  Ye keci kusalā dhammā, sabbe te kusalamūlena ekamūlamūlakāti? Āmantā.

131. «  Ye vā pana kusalamūlena ekamūlamūlakā, sabbe te dhammā kusalāti?

132. Kusalasamuṭṭhānaṃ rūpaṃ kusalamūlena ekamūlamūlakaṃ, na kusalaṃ. Kusalaṃ kusalamūlena ekamūlamūlakañceva kusalañca.

(61.)

133. »  Ye keci kusalamūlena ekamūlamūlakā dhammā, sabbe te kusalamūlena aññamaññamūlamūlakāti?

134. Mūlāni yāni ekato uppajjanti kusalamūlāni ekamūlamūlakāni ceva aññamaññamūlamūlakāni ca. Avasesā kusalamūlasahajātā dhammā kusalamūlena ekamūlamūlakā, na ca aññamaññamūlamūlakā.

135. «  Ye vā pana kusalamūlena aññamaññamūlamūlakā, sabbe te dhammā kusalāti? Āmantā. (4)


