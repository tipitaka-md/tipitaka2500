---
title: 2.1.2.1 Mūlanaya
path: /tipitaka/33Y1/2/2.1/2.1.2/2.1.2.1
ref: 271102
breadcrumbs:
  - name: Home
    link: /
  - name: 33Y1 Mūlayamakapāḷi
    link: /tipitaka/33Y1
  - name: 2 Niddesa
    link: /tipitaka/33Y1/2
  - name: 2.1 Mūlavāraniddesa
    link: /tipitaka/33Y1/2/2.1
  - name: 2.1.2 Akusalapada nayacatukka
    link: /tipitaka/33Y1/2/2.1/2.1.2
prevL: /tipitaka/33Y1/2/2.1/2.1.2
upL: /tipitaka/33Y1/2/2.1/2.1.2
nextL: /tipitaka/33Y1/2/2.1/2.1.2/2.1.2.2
---

# 2.1.2.1 Mūlanaya

### Niddesa

### Mūlavāraniddesa

### Akusalapada nayacatukka

### Mūlanaya

(62.)

136. »  Ye keci akusalā dhammā, sabbe te akusalamūlāti?

137. Tīṇeva akusalamūlāni. Avasesā akusalā dhammā na akusalamūlā.

138. «  Ye vā pana akusalamūlā, sabbe te dhammā akusalāti? Āmantā.

(63.)

139. »  Ye keci akusalā dhammā, sabbe te akusalamūlena ekamūlāti?

140. Ahetukaṃ akusalaṃ akusalamūlena na ekamūlaṃ. Sahetukaṃ akusalaṃ akusalamūlena ekamūlaṃ.

141. «  Ye vā pana akusalamūlena ekamūlā, sabbe te dhammā akusalāti?

142. Akusalasamuṭṭhānaṃ rūpaṃ akusalamūlena ekamūlaṃ, na akusalaṃ. Akusalaṃ akusalamūlena ekamūlañceva akusalañca.

(64.)

143. »  Ye keci akusalamūlena ekamūlā dhammā, sabbe te akusalamūlena aññamaññamūlāti?

144. Mūlāni yāni ekato uppajjanti akusalamūlāni ekamūlāni ceva aññamaññamūlāni ca. Avasesā akusalamūlasahajātā dhammā akusalamūlena ekamūlā, na ca aññamaññamūlā.

145. «  Ye vā pana akusalamūlena aññamaññamūlā, sabbe te dhammā akusalāti? Āmantā. (1)


