---
title: 2.1.3.1 Mūlanaya
path: /tipitaka/33Y1/2/2.1/2.1.3/2.1.3.1
ref: 271106
breadcrumbs:
  - name: Home
    link: /
  - name: 33Y1 Mūlayamakapāḷi
    link: /tipitaka/33Y1
  - name: 2 Niddesa
    link: /tipitaka/33Y1/2
  - name: 2.1 Mūlavāraniddesa
    link: /tipitaka/33Y1/2/2.1
  - name: 2.1.3 Abyākatapada nayacatukka
    link: /tipitaka/33Y1/2/2.1/2.1.3
prevL: /tipitaka/33Y1/2/2.1/2.1.3
upL: /tipitaka/33Y1/2/2.1/2.1.3
nextL: /tipitaka/33Y1/2/2.1/2.1.3/2.1.3.2
---

# 2.1.3.1 Mūlanaya

### Niddesa

### Mūlavāraniddesa

### Abyākatapada nayacatukka

### Mūlanaya

(74.)

178. »  Ye keci abyākatā dhammā, sabbe te abyākatamūlāti?

179. Tīṇeva abyākatamūlāni. Avasesā abyākatā dhammā na abyākatamūlā.

180. «  Ye vā pana abyākatamūlā, sabbe te dhammā abyākatāti? Āmantā.

(75.)

181. »  Ye keci abyākatā dhammā, sabbe te abyākatamūlena ekamūlāti?

182. Ahetukaṃ abyākataṃ abyākatamūlena na ekamūlaṃ. Sahetukaṃ abyākataṃ abyākatamūlena ekamūlaṃ.

183. «  Ye vā pana abyākatamūlena ekamūlā, sabbe te dhammā abyākatāti? Āmantā.

(76.)

184. »  Ye keci abyākatamūlena ekamūlā dhammā, sabbe te abyākatamūlena aññamaññamūlāti?

185. Mūlāni yāni ekato uppajjanti abyākatamūlāni ekamūlāni ceva aññamaññamūlāni ca. Avasesā abyākatamūlasahajātā dhammā abyākatamūlena ekamūlā, na ca aññamaññamūlā.

186. «  Ye vā pana abyākatamūlena aññamaññamūlā, sabbe te dhammā abyākatāti? Āmantā. (1)


