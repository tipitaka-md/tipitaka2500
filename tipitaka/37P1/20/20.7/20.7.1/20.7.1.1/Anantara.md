---
title:  Anantara
path: /tipitaka/37P1/20/20.7/20.7.1/20.7.1.1/Anantara
ref: 263277
breadcrumbs:
  - name: Home
    link: /
  - name: 37P1 Dhammānuloma (1), Tikapaṭṭhānapāḷi (1)
    link: /tipitaka/37P1
  - name: 20 Atītārammaṇattika
    link: /tipitaka/37P1/20
  - name: 20.7 Pañhāvāra
    link: /tipitaka/37P1/20/20.7
  - name: 20.7.1 Paccayānuloma
    link: /tipitaka/37P1/20/20.7/20.7.1
  - name: 20.7.1.1 Vibhaṅgavāra
    link: /tipitaka/37P1/20/20.7/20.7.1/20.7.1.1
prevL: /tipitaka/37P1/20/20.7/20.7.1/20.7.1.1/Adhipati
upL: /tipitaka/37P1/20/20.7/20.7.1/20.7.1.1
nextL: /tipitaka/37P1/20/20.7/20.7.1/20.7.1.1/Samanantara
---

# Anantara

### Atītārammaṇattika

### Pañhāvāra

### Paccayānuloma

### Vibhaṅgavāra

### Anantara

(26.)

2711. Atītārammaṇo dhammo atītārammaṇassa dhammassa anantarapaccayena paccayo—  purimā purimā atītārammaṇā khandhā pacchimānaṃ pacchimānaṃ atītārammaṇānaṃ khandhānaṃ anantarapaccayena paccayo. (1)

2712. Atītārammaṇo dhammo anāgatārammaṇassa dhammassa anantarapaccayena paccayo—  atītārammaṇaṃ bhavaṅgaṃ anāgatārammaṇāya āvajjanāya anantarapaccayena paccayo. (2)

2713. Atītārammaṇo dhammo paccuppannārammaṇassa dhammassa anantarapaccayena paccayo—  atītārammaṇaṃ cuticittaṃ paccuppannārammaṇassa paṭisandhicittassa anantarapaccayena paccayo. Atītārammaṇaṃ bhavaṅgaṃ paccuppannārammaṇāya āvajjanāya anantarapaccayena paccayo. (3)

(27.)

2714. Anāgatārammaṇo dhammo anāgatārammaṇassa dhammassa anantarapaccayena paccayo—  purimā purimā anāgatārammaṇā khandhā pacchimānaṃ pacchimānaṃ anāgatārammaṇānaṃ khandhānaṃ anantarapaccayena paccayo. (1)

2715. Anāgatārammaṇo dhammo atītārammaṇassa dhammassa anantarapaccayena paccayo—  anāgatārammaṇaṃ iddhividhañāṇaṃ atītārammaṇassa vuṭṭhānassa…pe…  cetopariyañāṇaṃ atītārammaṇassa vuṭṭhānassa…pe…  anāgataṃsañāṇaṃ atītārammaṇassa vuṭṭhānassa…pe…  anāgatārammaṇā khandhā atītārammaṇassa vuṭṭhānassa anantarapaccayena paccayo. (2)

(28.)

2716. Paccuppannārammaṇo dhammo paccuppannārammaṇassa dhammassa anantarapaccayena paccayo—  purimā purimā paccuppannārammaṇā khandhā pacchimānaṃ pacchimānaṃ paccuppannārammaṇānaṃ khandhānaṃ anantarapaccayena paccayo. Paccuppannārammaṇaṃ paṭisandhicittaṃ paccuppannārammaṇassa bhavaṅgassa…pe…  paccuppannārammaṇaṃ bhavaṅgaṃ paccuppannārammaṇassa bhavaṅgassa anantarapaccayena paccayo. (1)

2717. Paccuppannārammaṇo dhammo atītārammaṇassa dhammassa anantarapaccayena paccayo—  paccuppannārammaṇaṃ paṭisandhicittaṃ atītārammaṇassa bhavaṅgassa…pe…  paccuppannārammaṇaṃ bhavaṅgaṃ atītārammaṇassa bhavaṅgassa…pe…  paccuppannārammaṇā khandhā atītārammaṇassa vuṭṭhānassa anantarapaccayena paccayo. (2)


