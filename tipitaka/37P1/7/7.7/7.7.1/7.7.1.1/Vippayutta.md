
[Home](/) / [37P1 Dhammānuloma (1), Tikapaṭṭhānapāḷi (1)](../../../../../37P1.md) / [7 Vitakkattika](../../../../7.md) / [7.7 Pañhāvāra](../../../7.7.md) / [7.7.1 Paccayānuloma](../../7.7.1.md) / [7.7.1.1 Vibhaṅgavāra](../7.7.1.1.md)

# Vippayutta

* Vitakkattika

* Pañhāvāra

* Paccayānuloma

* Vibhaṅgavāra

* Vippayutta

(127.)

554\. Savitakkasavicāro dhammo avitakkaavicārassa dhammassa vippayuttapaccayena paccayo—  sahajātaṃ, pacchājātaṃ. **Sahajātā**—  savitakkasavicārā khandhā cittasamuṭṭhānānaṃ rūpānaṃ vippayuttapaccayena paccayo. Paṭisandhikkhaṇe savitakkasavicārā khandhā kaṭattārūpānaṃ vippayuttapaccayena paccayo. **Pacchājātā**—  savitakkasavicārā khandhā purejātassa imassa kāyassa vippayuttapaccayena paccayo. (1)

555\. Avitakkavicāramatto dhammo avitakkaavicārassa dhammassa vippayuttapaccayena paccayo—  sahajātaṃ, pacchājātaṃ. **Sahajātā**—  avitakkavicāramattā khandhā cittasamuṭṭhānānaṃ rūpānaṃ vippayuttapaccayena paccayo, vitakko cittasamuṭṭhānānaṃ rūpānaṃ vippayuttapaccayena paccayo. Paṭisandhikkhaṇe avitakkavicāramattā khandhā kaṭattārūpānaṃ vippayuttapaccayena paccayo. Vitakko kaṭattārūpānaṃ vippayuttapaccayena paccayo. **Pacchājātā**—  avitakkavicāramattā khandhā ca vitakko ca purejātassa imassa kāyassa vippayuttapaccayena paccayo. (1)

(128.)

556\. Avitakkaavicāro dhammo avitakkaavicārassa dhammassa vippayuttapaccayena paccayo—  sahajātaṃ, purejātaṃ, pacchājātaṃ. **Sahajātā**—  avitakkaavicārā khandhā cittasamuṭṭhānānaṃ rūpānaṃ vippayuttapaccayena paccayo. Vicāro cittasamuṭṭhānānaṃ rūpānaṃ vippayuttapaccayena paccayo. Paṭisandhikkhaṇe avitakkaavicārā khandhā kaṭattārūpānaṃ vippayuttapaccayena paccayo. Vicāro kaṭattārūpānaṃ vippayuttapaccayena paccayo; khandhā vatthussa vippayuttapaccayena paccayo, vatthu khandhānaṃ vippayuttapaccayena paccayo; vicāro vatthussa vippayuttapaccayena paccayo; vatthu vicārassa vippayuttapaccayena paccayo. **Purejātaṃ**—  cakkhāyatanaṃ cakkhuviññāṇassa vippayuttapaccayena paccayo…pe…  kāyāyatanaṃ kāyaviññāṇassa vippayuttapaccayena paccayo, vatthu avitakkaavicārānaṃ khandhānaṃ vicārassa ca vippayuttapaccayena paccayo. **Pacchājātā**—  avitakkaavicārā khandhā ca vicāro ca purejātassa imassa kāyassa vippayuttapaccayena paccayo. (1)

557\. Avitakkaavicāro dhammo savitakkasavicārassa dhammassa vippayuttapaccayena paccayo—  sahajātaṃ, purejātaṃ. **Sahajātaṃ**—  paṭisandhikkhaṇe vatthu savitakkasavicārānaṃ khandhānaṃ vippayuttapaccayena paccayo. **Purejātaṃ**—  vatthu savitakkasavicārānaṃ khandhānaṃ vippayuttapaccayena paccayo. (2)

558\. Avitakkaavicāro dhammo avitakkavicāramattassa dhammassa vippayuttapaccayena paccayo—  sahajātaṃ, purejātaṃ. **Sahajātaṃ**—  paṭisandhikkhaṇe vatthu avitakkavicāramattānaṃ khandhānaṃ vitakkassa ca vippayuttapaccayena paccayo. **Purejātaṃ**—  vatthu avitakkavicāramattānaṃ khandhānaṃ vitakkassa ca vippayuttapaccayena paccayo. (3)

559\. Avitakkaavicāro dhammo avitakkavicāramattassa ca avitakkaavicārassa ca dhammassa vippayuttapaccayena paccayo—  sahajātaṃ, purejātaṃ. **Sahajātaṃ**—  paṭisandhikkhaṇe vatthu avitakkavicāramattānaṃ khandhānaṃ vicārassa ca vippayuttapaccayena paccayo. **Purejātaṃ**—  vatthu avitakkavicāramattānaṃ khandhānaṃ vicārassa ca vippayuttapaccayena paccayo. (4)

560\. Avitakkaavicāro dhammo savitakkasavicārassa ca avitakkavicāramattassa ca dhammassa vippayuttapaccayena paccayo—  sahajātaṃ, purejātaṃ. **Sahajātaṃ**—  paṭisandhikkhaṇe vatthu savitakkasavicārānaṃ khandhānaṃ vitakkassa ca vippayuttapaccayena paccayo. **Purejātaṃ**—  vatthu savitakkasavicārānaṃ khandhānaṃ vitakkassa ca vippayuttapaccayena paccayo. (5)

(129.)

561\. Avitakkavicāramatto ca avitakkaavicāro ca dhammā avitakkaavicārassa dhammassa vippayuttapaccayena paccayo—  sahajātaṃ, pacchājātaṃ. **Sahajātā**—  avitakkavicāramattā khandhā ca vicāro ca cittasamuṭṭhānānaṃ rūpānaṃ vippayuttapaccayena paccayo. Paṭisandhikkhaṇe avitakkavicāramattā khandhā ca vicāro ca kaṭattārūpānaṃ vippayuttapaccayena paccayo. **Pacchājātā**—  avitakkavicāramattā khandhā ca vicāro ca purejātassa imassa kāyassa vippayuttapaccayena paccayo. (1)

562\. Savitakkasavicāro ca avitakkavicāramatto ca dhammā avitakkaavicārassa dhammassa vippayuttapaccayena paccayo—  sahajātaṃ, pacchājātaṃ. **Sahajātā**—  savitakkasavicārā khandhā ca vitakko ca cittasamuṭṭhānānaṃ rūpānaṃ vippayuttapaccayena paccayo. Paṭisandhikkhaṇe savitakkasavicārā khandhā ca vitakko ca kaṭattārūpānaṃ vippayuttapaccayena paccayo. **Pacchājātā**—  savitakkasavicārā khandhā ca vitakko ca purejātassa imassa kāyassa vippayuttapaccayena paccayo. (1)

[Go to previous page (Sampayutta)](Sampayutta.md) / [Go to parent page (7.7.1.1 Vibhaṅgavāra)](../7.7.1.1.md) / [Go to next page (Atthi)](Atthi.md)


