
[Home](/) / [37P1 Dhammānuloma (1), Tikapaṭṭhānapāḷi (1)](../../../../../37P1.md) / [7 Vitakkattika](../../../../7.md) / [7.7 Pañhāvāra](../../../7.7.md) / [7.7.1 Paccayānuloma](../../7.7.1.md) / [7.7.1.1 Vibhaṅgavāra](../7.7.1.1.md)

# Purejāta

* Vitakkattika

* Pañhāvāra

* Paccayānuloma

* Vibhaṅgavāra

* Purejāta

(107.)

452\. Avitakkaavicāro dhammo avitakkaavicārassa dhammassa purejātapaccayena paccayo—  ārammaṇapurejātaṃ, vatthupurejātaṃ. **Ārammaṇapurejātaṃ**—  dibbena cakkhunā rūpaṃ passati, dibbāya sotadhātuyā saddaṃ suṇāti, rūpāyatanaṃ cakkhuviññāṇassa…pe…  phoṭṭhabbāyatanaṃ kāyaviññāṇassa purejātapaccayena paccayo. **Vatthupurejātaṃ**—  cakkhāyatanaṃ cakkhuviññāṇassa…pe…  kāyāyatanaṃ kāyaviññāṇassa…pe…  vatthu avitakkaavicārānaṃ khandhānaṃ vicārassa ca purejātapaccayena paccayo. (1)

453\. Avitakkaavicāro dhammo savitakkasavicārassa dhammassa purejātapaccayena paccayo—  ārammaṇapurejātaṃ, vatthupurejātaṃ. **Ārammaṇapurejātaṃ**—  cakkhuṃ aniccato dukkhato anattato vipassati…pe…  phoṭṭhabbe…  vatthuṃ aniccato dukkhato anattato vipassati assādeti abhinandati, taṃ ārabbha rāgo uppajjati…pe…  domanassaṃ uppajjati. **Vatthupurejātaṃ**—  vatthu savitakkasavicārānaṃ khandhānaṃ purejātapaccayena paccayo. (2)

454\. Avitakkaavicāro dhammo avitakkavicāramattassa dhammassa purejātapaccayena paccayo—  ārammaṇapurejātaṃ, vatthupurejātaṃ. **Ārammaṇapurejātaṃ**—  cakkhuṃ aniccato dukkhato anattato vipassati assādeti abhinandati, taṃ ārabbha vitakko uppajjati…pe…  vatthuṃ aniccato dukkhato anattato vipassati, assādeti abhinandati, taṃ ārabbha vitakko uppajjati. **Vatthupurejātaṃ**—  vatthu avitakkavicāramattānaṃ khandhānaṃ vitakkassa ca purejātapaccayena paccayo. (3)

455\. Avitakkaavicāro dhammo avitakkavicāramattassa ca avitakkaavicārassa ca dhammassa purejātapaccayena paccayo. **Vatthupurejātaṃ**—  vatthu avitakkavicāramattānaṃ khandhānaṃ vicārassa ca purejātapaccayena paccayo. (4)

456\. Avitakkaavicāro dhammo savitakkasavicārassa ca avitakkavicāramattassa ca dhammassa purejātapaccayena paccayo—  ārammaṇapurejātaṃ, vatthupurejātaṃ. **Ārammaṇapurejātaṃ**—  cakkhuṃ aniccato dukkhato anattato vipassati assādeti abhinandati, taṃ ārabbha savitakkasavicārā khandhā ca vitakko ca uppajjanti. Sotaṃ…  ghānaṃ…  jivhaṃ…  kāyaṃ…  rūpe…  sadde…  gandhe…  rase…  phoṭṭhabbe…  vatthuṃ aniccato dukkhato anattato vipassati assādeti abhinandati, taṃ ārabbha savitakkasavicārā khandhā ca vitakko ca uppajjanti. **Vatthupurejātaṃ**—  vatthu savitakkasavicārānaṃ khandhānaṃ vitakkassa ca purejātapaccayena paccayo. (5)

[Go to previous page (Upanissaya)](Upanissaya.md) / [Go to parent page (7.7.1.1 Vibhaṅgavāra)](../7.7.1.1.md) / [Go to next page (Pacchājāta)](Pacchajata.md)


