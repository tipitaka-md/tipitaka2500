---
title:  Anantara
path: /tipitaka/37P1/14/14.7/14.7.1/14.7.1.1/Anantara
ref: 263154
breadcrumbs:
  - name: Home
    link: /
  - name: 37P1 Dhammānuloma (1), Tikapaṭṭhānapāḷi (1)
    link: /tipitaka/37P1
  - name: 14 Parittārammaṇattika
    link: /tipitaka/37P1/14
  - name: 14.7 Pañhāvāra
    link: /tipitaka/37P1/14/14.7
  - name: 14.7.1 Paccayānuloma
    link: /tipitaka/37P1/14/14.7/14.7.1
  - name: 14.7.1.1 Vibhaṅgavāra
    link: /tipitaka/37P1/14/14.7/14.7.1/14.7.1.1
prevL: /tipitaka/37P1/14/14.7/14.7.1/14.7.1.1/Adhipati
upL: /tipitaka/37P1/14/14.7/14.7.1/14.7.1.1
nextL: /tipitaka/37P1/14/14.7/14.7.1/14.7.1.1/Samanantara
---

# Anantara

### Parittārammaṇattika

### Pañhāvāra

### Paccayānuloma

### Vibhaṅgavāra

### Anantara

(20.)

2205. Parittārammaṇo dhammo parittārammaṇassa dhammassa anantarapaccayena paccayo—  purimā purimā parittārammaṇā khandhā pacchimānaṃ pacchimānaṃ parittārammaṇānaṃ khandhānaṃ anantarapaccayena paccayo. (1)

2206. Parittārammaṇo dhammo mahaggatārammaṇassa dhammassa anantarapaccayena paccayo—  parittārammaṇaṃ cuticittaṃ mahaggatārammaṇassa upapatticittassa anantarapaccayena paccayo. Parittārammaṇaṃ bhavaṅgaṃ mahaggatārammaṇāya āvajjanāya anantarapaccayena paccayo. Parittārammaṇā khandhā mahaggatārammaṇassa vuṭṭhānassa anantarapaccayena paccayo. (2)

2207. Parittārammaṇo dhammo appamāṇārammaṇassa dhammassa anantarapaccayena paccayo—  parittārammaṇaṃ bhavaṅgaṃ appamāṇārammaṇāya āvajjanāya anantarapaccayena paccayo. Parittārammaṇaṃ anulomaṃ gotrabhussa…  anulomaṃ vodānassa…  anulomaṃ phalasamāpattiyā anantarapaccayena paccayo. (3)

(21.)

2208. Mahaggatārammaṇo dhammo mahaggatārammaṇassa dhammassa anantarapaccayena paccayo—  purimā purimā mahaggatārammaṇā khandhā pacchimānaṃ pacchimānaṃ mahaggatārammaṇānaṃ khandhānaṃ anantarapaccayena paccayo. (1)

2209. Mahaggatārammaṇo dhammo parittārammaṇassa dhammassa anantarapaccayena paccayo—  mahaggatārammaṇaṃ cuticittaṃ parittārammaṇassa upapatticittassa anantarapaccayena paccayo. Mahaggatārammaṇaṃ bhavaṅgaṃ parittārammaṇāya āvajjanāya anantarapaccayena paccayo. Mahaggatārammaṇā khandhā parittārammaṇassa vuṭṭhānassa anantarapaccayena paccayo. (2)

2210. Mahaggatārammaṇo dhammo appamāṇārammaṇassa dhammassa anantarapaccayena paccayo—  mahaggatārammaṇaṃ bhavaṅgaṃ appamāṇārammaṇāya āvajjanāya anantarapaccayena paccayo. Mahaggatārammaṇaṃ anulomaṃ gotrabhussa…  anulomaṃ vodānassa…  anulomaṃ phalasamāpattiyā…  nirodhā vuṭṭhahantassa nevasaññānāsaññāyatanaṃ phalasamāpattiyā anantarapaccayena paccayo. (3)

(22.)

2211. Appamāṇārammaṇo dhammo appamāṇārammaṇassa dhammassa anantarapaccayena paccayo—  purimā purimā appamāṇārammaṇā khandhā pacchimānaṃ pacchimānaṃ appamāṇārammaṇānaṃ khandhānaṃ anantarapaccayena paccayo. Gotrabhu maggassa…  vodānaṃ maggassa…  maggo phalassa…  phalaṃ phalassa anantarapaccayena paccayo. (1)

2212. Appamāṇārammaṇo dhammo parittārammaṇassa dhammassa anantarapaccayena paccayo—  maggapaccavekkhaṇaṃ parittārammaṇassa vuṭṭhānassa…  phalapaccavekkhaṇaṃ parittārammaṇassa vuṭṭhānassa…  nibbānapaccavekkhaṇaṃ parittārammaṇassa vuṭṭhānassa…  appamāṇārammaṇaṃ cetopariyañāṇaṃ parittārammaṇassa vuṭṭhānassa…  pubbenivāsānussatiñāṇaṃ parittārammaṇassa vuṭṭhānassa…  anāgataṃsañāṇaṃ parittārammaṇassa vuṭṭhānassa…  phalaṃ parittārammaṇassa vuṭṭhānassa anantarapaccayena paccayo. (2)

2213. Appamāṇārammaṇo dhammo mahaggatārammaṇassa dhammassa anantarapaccayena paccayo—  maggapaccavekkhaṇaṃ mahaggatārammaṇassa vuṭṭhānassa…  phalapaccavekkhaṇaṃ mahaggatārammaṇassa vuṭṭhānassa…  nibbānapaccavekkhaṇaṃ mahaggatārammaṇassa vuṭṭhānassa…  phalaṃ mahaggatārammaṇassa vuṭṭhānassa anantarapaccayena paccayo. (3)


