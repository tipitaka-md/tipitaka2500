
[Home](/) / [37P1 Dhammānuloma (1), Tikapaṭṭhānapāḷi (1)](../../../../../37P1.md) / [12 Sekkhattika](../../../../12.md) / [12.1 Paṭiccavāra](../../../12.1.md) / [12.1.1 Paccayānuloma](../../12.1.1.md) / [12.1.1.1 Vibhaṅgavāra](../12.1.1.1.md)

# Ārammaṇādi

* Sekkhattika

* Paṭiccavāra

* Paccayānuloma

* Vibhaṅgavāra

* Ārammaṇādi

(4.)

1664\. Sekkhaṃ dhammaṃ paṭicca sekkho dhammo uppajjati ārammaṇapaccayā…  adhipatipaccayā (paṭisandhi natthi)…  anantarapaccayā…  samanantarapaccayā…  sahajātapaccayā (sabbe mahābhūtā kātabbā)…  aññamaññapaccayā…  nissayapaccayā…  upanissayapaccayā…  purejātapaccayā…  āsevanapaccayā—  sekkhaṃ ekaṃ khandhaṃ paṭicca tayo khandhā…pe…  dve khandhe…pe… .

1665\. Nevasekkhanāsekkhaṃ dhammaṃ paṭicca nevasekkhanāsekkho dhammo uppajjati āsevanapaccayā—  nevasekkhanāsekkhaṃ ekaṃ khandhaṃ paṭicca tayo khandhā…pe…  dve khandhe …pe…  kammapaccayā, vipākapaccayā—  vipākaṃ sekkhaṃ ekaṃ khandhaṃ paṭicca tayo khandhā…pe…  dve khandhe…pe… . (Tīṇi, paripuṇṇaṃ.)

1666\. Asekkhaṃ dhammaṃ paṭicca asekkho dhammo uppajjati vipākapaccayā—  asekkhaṃ ekaṃ khandhaṃ paṭicca…  tīṇi.

1667\. Nevasekkhanāsekkhaṃ dhammaṃ paṭicca nevasekkhanāsekkho dhammo uppajjati vipākapaccayā—  vipākaṃ nevasekkhanāsekkhaṃ ekaṃ khandhaṃ paṭicca tayo khandhā cittasamuṭṭhānañca rūpaṃ…pe…  dve khandhe…pe…  paṭisandhikkhaṇe…pe…  khandhe paṭicca vatthu, vatthuṃ paṭicca khandhā, ekaṃ mahābhūtaṃ…pe… . (1)

1668\. Sekkhañca nevasekkhanāsekkhañca dhammaṃ paṭicca nevasekkhanāsekkho dhammo uppajjati vipākapaccayā—  vipāke sekkhe khandhe ca mahābhūte ca paṭicca cittasamuṭṭhānaṃ rūpaṃ. (1)

1669\. Asekkhañca nevasekkhanāsekkhañca dhammaṃ paṭicca nevasekkhanāsekkho dhammo uppajjati vipākapaccayā—  asekkhe khandhe ca mahābhūte ca paṭicca cittasamuṭṭhānaṃ rūpaṃ. (1)

[Go to previous page (Hetu)](Hetu.md) / [Go to parent page (12.1.1.1 Vibhaṅgavāra)](../12.1.1.1.md) / [Go to next page (Āhārādi)](Aharadi.md)


