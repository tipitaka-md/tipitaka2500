---
title:  Kamma
path: /tipitaka/37P1/12/12.7/12.7.1/12.7.1.1/Kamma
ref: 263083
breadcrumbs:
  - name: Home
    link: /
  - name: 37P1 Dhammānuloma (1), Tikapaṭṭhānapāḷi (1)
    link: /tipitaka/37P1
  - name: 12 Sekkhattika
    link: /tipitaka/37P1/12
  - name: 12.7 Pañhāvāra
    link: /tipitaka/37P1/12/12.7
  - name: 12.7.1 Paccayānuloma
    link: /tipitaka/37P1/12/12.7/12.7.1
  - name: 12.7.1.1 Vibhaṅgavāra
    link: /tipitaka/37P1/12/12.7/12.7.1/12.7.1.1
prevL: /tipitaka/37P1/12/12.7/12.7.1/12.7.1.1/Asevana
upL: /tipitaka/37P1/12/12.7/12.7.1/12.7.1.1
nextL: /tipitaka/37P1/12/12.7/12.7.1/12.7.1.1/Vipaka
---

# Kamma

### Sekkhattika

### Pañhāvāra

### Paccayānuloma

### Vibhaṅgavāra

### Kamma

(59.)

1816. Sekkho dhammo sekkhassa dhammassa kammapaccayena paccayo—  sahajātā, nānākkhaṇikā. **Sahajātā**—  sekkhā cetanā sampayuttakānaṃ khandhānaṃ kammapaccayena paccayo. **Nānākkhaṇikā**—  sekkhā cetanā vipākānaṃ sekkhānaṃ khandhānaṃ kammapaccayena paccayo. (1)

1817. Sekkho dhammo asekkhassa dhammassa kammapaccayena paccayo. **Nānākkhaṇikā**—  sekkhā cetanā asekkhānaṃ khandhānaṃ kammapaccayena paccayo. (2)

1818. Sekkho dhammo nevasekkhanāsekkhassa dhammassa kammapaccayena paccayo. **Sahajātā**—  sekkhā cetanā cittasamuṭṭhānānaṃ rūpānaṃ kammapaccayena paccayo. (3)

1819. Sekkho dhammo sekkhassa ca nevasekkhanāsekkhassa ca dhammassa kammapaccayena paccayo—  sekkhā cetanā sampayuttakānaṃ khandhānaṃ cittasamuṭṭhānānañca rūpānaṃ kammapaccayena paccayo. (4)

(60.)

1820. Asekkho dhammo asekkhassa dhammassa kammapaccayena paccayo—  asekkhā cetanā sampayuttakānaṃ khandhānaṃ kammapaccayena paccayo. (1)

1821. Asekkho dhammo nevasekkhanāsekkhassa dhammassa kammapaccayena paccayo—  asekkhā cetanā cittasamuṭṭhānānaṃ rūpānaṃ kammapaccayena paccayo. (2)

1822. Asekkho dhammo asekkhassa ca nevasekkhanāsekkhassa ca dhammassa kammapaccayena paccayo—  asekkhā cetanā sampayuttakānaṃ khandhānaṃ cittasamuṭṭhānānañca rūpānaṃ kammapaccayena paccayo. (3)

(61.)

1823. Nevasekkhanāsekkho dhammo nevasekkhanāsekkhassa dhammassa kammapaccayena paccayo—  sahajātā, nānākkhaṇikā. **Sahajātā**—  nevasekkhanāsekkhā cetanā sampayuttakānaṃ khandhānaṃ cittasamuṭṭhānānañca rūpānaṃ kammapaccayena paccayo. Paṭisandhikkhaṇe…pe… . **Nānākkhaṇikā**—  nevasekkhanāsekkhā cetanā vipākānaṃ nevasekkhanāsekkhānaṃ khandhānaṃ kaṭattā ca rūpānaṃ kammapaccayena paccayo. (1)


