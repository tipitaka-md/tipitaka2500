
[Home](/) / [37P1 Dhammānuloma (1), Tikapaṭṭhānapāḷi (1)](../../../../../37P1.md) / [11 Ācayagāmittika](../../../../11.md) / [11.7 Pañhāvāra](../../../11.7.md) / [11.7.1 Paccayānuloma](../../11.7.1.md) / [11.7.1.1 Vibhaṅgavāra](../11.7.1.1.md)

# Atthyādi

* Ācayagāmittika

* Pañhāvāra

* Paccayānuloma

* Vibhaṅgavāra

* Atthyādi

(65.)

1621\. Ācayagāmī dhammo ācayagāmissa dhammassa atthipaccayena paccayo—  ācayagāmī eko khandho tiṇṇannaṃ khandhānaṃ…pe… . (1)

1622\. Ācayagāmī dhammo nevācayagāmināpacayagāmissa dhammassa atthipaccayena paccayo—  sahajātaṃ, pacchājātaṃ. **Sahajātā**—  ācayagāmī khandhā cittasamuṭṭhānānaṃ rūpānaṃ atthipaccayena paccayo. **Pacchājātā**—  ācayagāmī khandhā purejātassa imassa kāyassa atthipaccayena paccayo. (2)

1623\. Ācayagāmī dhammo ācayagāmissa ca nevācayagāmināpacayagāmissa ca dhammassa atthipaccayena paccayo—  ācayagāmī eko khandho tiṇṇannaṃ khandhānaṃ cittasamuṭṭhānānañca rūpānaṃ atthipaccayena paccayo…pe…  dve khandhā…pe… . (3)

1624\. Apacayagāmī dhammo…  tīṇi. (Ācayagāminayena kātabbaṃ.)

(66.)

1625\. Nevācayagāmināpacayagāmī dhammo nevācayagāmināpacayagāmissa dhammassa atthipaccayena paccayo—  sahajātaṃ, purejātaṃ, pacchājātaṃ, āhāraṃ, indriyaṃ. **Sahajāto**—  nevācayagāmināpacayagāmī eko khandho tiṇṇannaṃ khandhānaṃ cittasamuṭṭhānānañca rūpānaṃ atthipaccayena paccayo…pe…  dve khandhā…pe…  paṭisandhikkhaṇe…pe…  khandhā vatthussa atthipaccayena paccayo. Vatthu khandhānaṃ atthipaccayena paccayo. Ekaṃ mahābhūtaṃ…pe…  bāhiraṃ…  āhārasamuṭṭhānaṃ…  utusamuṭṭhānaṃ…  asaññasattānaṃ…pe… . **Purejātaṃ**—  arahā cakkhuṃ…pe…  vatthuṃ aniccato dukkhato anattato vipassati, dibbena cakkhunā rūpaṃ passati, dibbāya sotadhātuyā saddaṃ suṇāti, rūpāyatanaṃ cakkhuviññāṇassa…pe…  phoṭṭhabbāyatanaṃ kāyaviññāṇassa…pe…  cakkhāyatanaṃ cakkhuviññāṇassa…pe…  kāyāyatanaṃ kāyaviññāṇassa…pe…  vatthu nevācayagāmināpacayagāmīnaṃ khandhānaṃ atthipaccayena paccayo. **Pacchājātā**—  nevācayagāmināpacayagāmī khandhā purejātassa imassa kāyassa atthipaccayena paccayo. **Kabaḷīkāro āhāro**—  imassa kāyassa…pe… . **Rūpajīvitindriyaṃ**—  kaṭattārūpānaṃ…pe… . (1)

1626\. Nevācayagāmināpacayagāmī dhammo ācayagāmissa dhammassa atthipaccayena paccayo. **Purejātaṃ**—  sekkhā vā puthujjanā vā cakkhuṃ aniccato dukkhato anattato vipassanti, assādenti abhinandanti; taṃ ārabbha rāgo…pe…  domanassaṃ uppajjati, sotaṃ…pe…  vatthuṃ aniccato…pe…  vipassanti, assādenti abhinandanti; taṃ ārabbha rāgo…pe…  domanassaṃ uppajjati, dibbena cakkhunā rūpaṃ passati, dibbāya sotadhātuyā saddaṃ suṇāti, vatthu ācayagāmīnaṃ khandhānaṃ atthipaccayena paccayo. (2)

1627\. Nevācayagāmināpacayagāmī dhammo apacayagāmissa dhammassa atthipaccayena paccayo. **Purejātaṃ**—  vatthu apacayagāmīnaṃ khandhānaṃ atthipaccayena paccayo. (3)

(67.)

1628\. Ācayagāmī ca nevācayagāmināpacayagāmī ca dhammā ācayagāmissa dhammassa atthipaccayena paccayo—  sahajātaṃ, purejātaṃ. **Sahajāto**—  ācayagāmī eko khandho ca vatthu ca tiṇṇannaṃ khandhānaṃ atthipaccayena paccayo…pe…  dve khandhā…pe… . (1)

1629\. Ācayagāmī ca nevācayagāmināpacayagāmī ca dhammā nevācayagāmināpacayagāmissa dhammassa atthipaccayena paccayo—  sahajātaṃ, pacchājātaṃ, āhāraṃ, indriyaṃ. **Sahajātā**—  ācayagāmī khandhā ca mahābhūtā ca cittasamuṭṭhānānaṃ rūpānaṃ atthipaccayena paccayo. **Pacchājātā**—  ācayagāmī khandhā ca kabaḷīkāro āhāro ca imassa kāyassa atthipaccayena paccayo. **Pacchājātā**—  ācayagāmī khandhā ca rūpajīvitindriyañca kaṭattārūpānaṃ atthipaccayena paccayo. (2)

1630\. Apacayagāmī ca nevācayagāmināpacayagāmī ca dhammā apacayagāmissa dhammassa atthipaccayena paccayo (dve kātabbā dassitanayena), natthipaccayena paccayo, vigatapaccayena paccayo, avigatapaccayena paccayo.

[Go to previous page (Vippayutta)](Vippayutta.md) / [Go to parent page (11.7.1.1 Vibhaṅgavāra)](../11.7.1.1.md) / [Go to next page (11.7.1.2 Saṅkhyāvāra)](../11.7.1.2.md)


