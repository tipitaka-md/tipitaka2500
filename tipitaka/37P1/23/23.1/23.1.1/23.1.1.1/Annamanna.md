
[Home](/) / [37P1 Dhammānuloma (1), Tikapaṭṭhānapāḷi (1)](../../../../../37P1.md) / [23 Sanidassanasappaṭighattika](../../../../23.md) / [23.1 Paṭiccavāra](../../../23.1.md) / [23.1.1 Paccayānuloma](../../23.1.1.md) / [23.1.1.1 Vibhaṅgavāra](../23.1.1.1.md)

# Aññamañña

* Sanidassanasappaṭighattika

* Paṭiccavāra

* Paccayānuloma

* Vibhaṅgavāra

* Aññamañña

(12.)

2965\. Anidassanasappaṭighaṃ dhammaṃ paṭicca anidassanasappaṭigho dhammo uppajjati aññamaññapaccayā—  anidassanasappaṭighaṃ ekaṃ mahābhūtaṃ paṭicca dve mahābhūtā, dve mahābhūte paṭicca ekaṃ mahābhūtaṃ. (1)

2966\. Anidassanasappaṭighaṃ dhammaṃ paṭicca anidassanaappaṭigho dhammo uppajjati aññamaññapaccayā—  anidassanasappaṭighe mahābhūte paṭicca āpodhātu. (2)

2967\. Anidassanasappaṭighaṃ dhammaṃ paṭicca anidassanasappaṭigho ca anidassanaappaṭigho ca dhammā uppajjanti aññamaññapaccayā—  anidassanasappaṭighaṃ ekaṃ mahābhūtaṃ paṭicca dve mahābhūtā āpodhātu ca, dve mahābhūte paṭicca ekaṃ mahābhūtaṃ āpodhātu ca. Bāhiraṃ…pe… . (3)

(13.)

2968\. Anidassanaappaṭighaṃ dhammaṃ paṭicca anidassanaappaṭigho dhammo uppajjati aññamaññapaccayā—  anidassanaappaṭighaṃ ekaṃ khandhaṃ paṭicca tayo khandhā…pe…  dve khandhe…pe…  paṭisandhikkhaṇe anidassanaappaṭighaṃ ekaṃ khandhaṃ paṭicca tayo khandhā vatthu ca…pe…  dve khandhe…pe…  khandhe paṭicca vatthu, vatthuṃ paṭicca khandhā. (1)

2969\. Anidassanaappaṭighaṃ dhammaṃ paṭicca anidassanasappaṭigho dhammo uppajjati aññamaññapaccayā—  āpodhātuṃ paṭicca anidassanasappaṭighā mahābhūtā. Bāhiraṃ…pe… . (2)

(14.)

2970\. Anidassanasappaṭighañca anidassanaappaṭighañca dhammaṃ paṭicca anidassanasappaṭigho dhammo uppajjati aññamaññapaccayā—  anidassanasappaṭighaṃ ekaṃ mahābhūtañca āpodhātuñca paṭicca dve mahābhūtā, dve mahābhūte ca āpodhātuñca paṭicca ekaṃ mahābhūtaṃ. Bāhiraṃ…pe… . (1)

[Go to previous page (Sahajāta)](Sahajata.md) / [Go to parent page (23.1.1.1 Vibhaṅgavāra)](../23.1.1.1.md) / [Go to next page (Nissayādi)](Nissayadi.md)


