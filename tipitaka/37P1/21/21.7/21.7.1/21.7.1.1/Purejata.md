---
title:  Purejāta
path: /tipitaka/37P1/21/21.7/21.7.1/21.7.1.1/Purejata
ref: 263313
breadcrumbs:
  - name: Home
    link: /
  - name: 37P1 Dhammānuloma (1), Tikapaṭṭhānapāḷi (1)
    link: /tipitaka/37P1
  - name: 21 Ajjhattattika
    link: /tipitaka/37P1/21
  - name: 21.7 Pañhāvāra
    link: /tipitaka/37P1/21/21.7
  - name: 21.7.1 Paccayānuloma
    link: /tipitaka/37P1/21/21.7/21.7.1
  - name: 21.7.1.1 Vibhaṅgavāra
    link: /tipitaka/37P1/21/21.7/21.7.1/21.7.1.1
prevL: /tipitaka/37P1/21/21.7/21.7.1/21.7.1.1/Upanissaya
upL: /tipitaka/37P1/21/21.7/21.7.1/21.7.1.1
nextL: /tipitaka/37P1/21/21.7/21.7.1/21.7.1.1/Pacchajata
---

# Purejāta

### Ajjhattattika

### Pañhāvāra

### Paccayānuloma

### Vibhaṅgavāra

### Purejāta

(36.)

2828. Ajjhatto dhammo ajjhattassa dhammassa purejātapaccayena paccayo—  ārammaṇapurejātaṃ, vatthupurejātaṃ. **Ārammaṇapurejātaṃ**—  ajjhattaṃ cakkhuṃ…pe…  vatthuṃ aniccato dukkhato anattato vipassati…pe…  domanassaṃ uppajjati, dibbena cakkhunā rūpaṃ passati, dibbāya sotadhātuyā saddaṃ suṇāti, rūpāyatanaṃ cakkhuviññāṇassa…pe…  phoṭṭhabbāyatanaṃ kāyaviññāṇassa purejātapaccayena paccayo. **Vatthupurejātaṃ**—  cakkhāyatanaṃ cakkhuviññāṇassa…pe…  kāyāyatanaṃ kāyaviññāṇassa…pe…  vatthu ajjhattānaṃ khandhānaṃ purejātapaccayena paccayo. (1)

2829. Ajjhatto dhammo bahiddhā dhammassa purejātapaccayena paccayo. **Ārammaṇapurejātaṃ**—  paro ajjhattaṃ cakkhuṃ…pe…  vatthuṃ aniccato…pe…  domanassaṃ uppajjati, dibbena cakkhunā rūpaṃ passati, dibbāya sotadhātuyā saddaṃ suṇāti. Ajjhattaṃ rūpāyatanaṃ bahiddhā cakkhuviññāṇassa…pe…  ajjhattaṃ phoṭṭhabbāyatanaṃ bahiddhā kāyaviññāṇassa purejātapaccayena paccayo. (2)

(37.)

2830. Bahiddhā dhammo bahiddhā dhammassa purejātapaccayena paccayo—  ārammaṇapurejātaṃ, vatthupurejātaṃ. **Ārammaṇapurejātaṃ**—  paro bahiddhā cakkhuṃ…pe…  vatthuṃ aniccato…pe…  dibbena cakkhunā rūpaṃ passati, dibbāya sotadhātuyā saddaṃ suṇāti. Bahiddhā rūpāyatanaṃ bahiddhā cakkhuviññāṇassa…pe…  bahiddhā phoṭṭhabbāyatanaṃ bahiddhā kāyaviññāṇassa…pe… . **Vatthupurejātaṃ**—  bahiddhā cakkhāyatanaṃ…pe…  kāyāyatanaṃ…pe…  vatthu bahiddhā khandhānaṃ purejātapaccayena paccayo. (1)

2831. Bahiddhā dhammo ajjhattassa dhammassa purejātapaccayena paccayo. **Ārammaṇapurejātaṃ**—  bahiddhā cakkhuṃ…pe…  vatthuṃ aniccato…pe…  domanassaṃ uppajjati, dibbena cakkhunā rūpaṃ passati, dibbāya sotadhātuyā saddaṃ suṇāti. Bahiddhā rūpāyatanaṃ ajjhattassa cakkhuviññāṇassa…pe…  bahiddhā phoṭṭhabbāyatanaṃ ajjhattassa kāyaviññāṇassa purejātapaccayena paccayo. (2)

(38.)

2832. Ajjhatto ca bahiddhā ca dhammā ajjhattassa dhammassa purejātapaccayena paccayo—  **ārammaṇapurejātaṃ, vatthupurejātaṃ**. Bahiddhā rūpāyatanañca ajjhattaṃ cakkhāyatanañca ajjhattassa cakkhuviññāṇassa purejātapaccayena paccayo…pe…  bahiddhā phoṭṭhabbāyatanañca ajjhattaṃ kāyāyatanañca ajjhattassa kāyaviññāṇassa…pe…  bahiddhā rūpāyatanañca ajjhattaṃ vatthu ca…pe…  bahiddhā phoṭṭhabbāyatanañca ajjhattaṃ vatthu ca ajjhattānaṃ khandhānaṃ purejātapaccayena paccayo. (1)

2833. Ajjhatto ca bahiddhā ca dhammā bahiddhā dhammassa purejātapaccayena paccayo—  **ārammaṇapurejātaṃ, vatthupurejātaṃ**. Ajjhattaṃ rūpāyatanañca bahiddhā cakkhāyatanañca bahiddhā cakkhuviññāṇassa purejātapaccayena paccayo…pe…  ajjhattaṃ phoṭṭhabbāyatanañca bahiddhā kāyāyatanañca bahiddhā kāyaviññāṇassa purejātapaccayena paccayo. Ajjhattaṃ rūpāyatanañca bahiddhā vatthu ca…pe…  ajjhattaṃ phoṭṭhabbāyatanañca bahiddhā vatthu ca bahiddhā khandhānaṃ purejātapaccayena paccayo. (2)


