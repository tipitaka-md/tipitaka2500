---
title:  Vippayutta
path: /tipitaka/37P1/10/10.7/10.7.1/10.7.1.1/Vippayutta
ref: 262990
breadcrumbs:
  - name: Home
    link: /
  - name: 37P1 Dhammānuloma (1), Tikapaṭṭhānapāḷi (1)
    link: /tipitaka/37P1
  - name: 10 Dassanenapahātabbahetukattika
    link: /tipitaka/37P1/10
  - name: 10.7 Pañhāvāra
    link: /tipitaka/37P1/10/10.7
  - name: 10.7.1 Paccayānuloma
    link: /tipitaka/37P1/10/10.7/10.7.1
  - name: 10.7.1.1 Vibhaṅgavāra
    link: /tipitaka/37P1/10/10.7/10.7.1/10.7.1.1
prevL: /tipitaka/37P1/10/10.7/10.7.1/10.7.1.1/Indriyadi
upL: /tipitaka/37P1/10/10.7/10.7.1/10.7.1.1
nextL: /tipitaka/37P1/10/10.7/10.7.1/10.7.1.1/Atthyadi
---

# Vippayutta

### Dassanenapahātabbahetukattika

### Pañhāvāra

### Paccayānuloma

### Vibhaṅgavāra

### Vippayutta

(102.)

1367. Dassanena pahātabbahetuko dhammo nevadassanena nabhāvanāya pahātabbahetukassa dhammassa vippayuttapaccayena paccayo—  sahajātaṃ, pacchājātaṃ. (Dassanattikasadisaṃ.)

1368. Bhāvanāya pahātabbahetuko dhammo nevadassanena nabhāvanāya pahātabbahetukassa dhammassa vippayuttapaccayena paccayo—  sahajātaṃ, pacchājātaṃ. (Dassanattikasadisaṃ.)

1369. Nevadassanena nabhāvanāya pahātabbahetuko dhammo nevadassanena nabhāvanāya pahātabbahetukassa dhammassa vippayuttapaccayena paccayo—  sahajātaṃ, purejātaṃ, pacchājātaṃ. (Dassanattikasadisaṃ.) **Pacchājātā**—  nevadassanena nabhāvanāya pahātabbahetukā khandhā ca moho ca purejātassa imassa kāyassa…pe… . (1)

1370. Nevadassanena nabhāvanāya pahātabbahetuko dhammo dassanena pahātabbahetukassa dhammassa vippayuttapaccayena paccayo. **Purejātaṃ**—  vatthu dassanena pahātabbahetukānaṃ khandhānaṃ…pe… . (2)

1371. Nevadassanena nabhāvanāya pahātabbahetuko dhammo bhāvanāya pahātabbahetukassa dhammassa vippayuttapaccayena paccayo. **Purejātaṃ**—  vatthu bhāvanāya pahātabbahetukānaṃ khandhānaṃ…pe… . (3)

1372. Nevadassanena nabhāvanāya pahātabbahetuko dhammo dassanena pahātabbahetukassa ca nevadassanena nabhāvanāya pahātabbahetukassa ca dhammassa vippayuttapaccayena paccayo. **Purejātaṃ**—  vatthu vicikicchāsahagatānaṃ khandhānaṃ mohassa ca vippayuttapaccayena paccayo. (4)

1373. Nevadassanena nabhāvanāya pahātabbahetuko dhammo bhāvanāya pahātabbahetukassa ca nevadassanena nabhāvanāya pahātabbahetukassa ca dhammassa vippayuttapaccayena paccayo. **Purejātaṃ**—  vatthu uddhaccasahagatānaṃ khandhānaṃ mohassa ca vippayuttapaccayena paccayo. (5)

(103.)

1374. Dassanena pahātabbahetuko ca nevadassanena nabhāvanāya pahātabbahetuko ca dhammā nevadassanena nabhāvanāya pahātabbahetukassa dhammassa vippayuttapaccayena paccayo—  sahajātaṃ, pacchājātaṃ. **Sahajātā**—  vicikicchāsahagatā khandhā ca moho ca cittasamuṭṭhānānaṃ rūpānaṃ vippayuttapaccayena paccayo. **Pacchājātā**—  vicikicchāsahagatā khandhā ca moho ca purejātassa imassa kāyassa vippayuttapaccayena paccayo. (1)

1375. Bhāvanāya pahātabbahetuko ca nevadassanena nabhāvanāya pahātabbahetuko ca dhammā nevadassanena nabhāvanāya pahātabbahetukassa dhammassa vippayuttapaccayena paccayo—  sahajātaṃ, pacchājātaṃ. **Sahajātā**—  uddhaccasahagatā khandhā ca moho ca cittasamuṭṭhānānaṃ rūpānaṃ…pe… . **Pacchājātā**—  uddhaccasahagatā khandhā ca moho ca purejātassa imassa kāyassa vippayuttapaccayena paccayo. (1)


