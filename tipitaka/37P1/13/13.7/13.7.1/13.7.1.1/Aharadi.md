---
title:  Āhārādi
path: /tipitaka/37P1/13/13.7/13.7.1/13.7.1.1/Aharadi
ref: 263137
breadcrumbs:
  - name: Home
    link: /
  - name: 37P1 Dhammānuloma (1), Tikapaṭṭhānapāḷi (1)
    link: /tipitaka/37P1
  - name: 13 Parittattika
    link: /tipitaka/37P1/13
  - name: 13.7 Pañhāvāra
    link: /tipitaka/37P1/13/13.7
  - name: 13.7.1 Paccayānuloma
    link: /tipitaka/37P1/13/13.7/13.7.1
  - name: 13.7.1.1 Vibhaṅgavāra
    link: /tipitaka/37P1/13/13.7/13.7.1/13.7.1.1
prevL: /tipitaka/37P1/13/13.7/13.7.1/13.7.1.1/Vipaka
upL: /tipitaka/37P1/13/13.7/13.7.1/13.7.1.1
nextL: /tipitaka/37P1/13/13.7/13.7.1/13.7.1.1/Atthi
---

# Āhārādi

### Parittattika

### Pañhāvāra

### Paccayānuloma

### Vibhaṅgavāra

### Āhārādi

(81.)

2115. Paritto dhammo parittassa dhammassa āhārapaccayena paccayo…pe…  indriyapaccayena paccayo…  jhānapaccayena paccayo…  maggapaccayena paccayo…  sampayuttapaccayena paccayo…  vippayuttapaccayena paccayo—  sahajātaṃ, purejātaṃ, pacchājātaṃ. **Sahajātā**—  parittā khandhā cittasamuṭṭhānānaṃ rūpānaṃ vippayuttapaccayena paccayo. Paṭisandhikkhaṇe parittā khandhā kaṭattārūpānaṃ vippayuttapaccayena paccayo. Khandhā vatthussa…pe…  vatthu khandhānaṃ vippayuttapaccayena paccayo. **Purejātaṃ**—  cakkhāyatanaṃ cakkhuviññāṇassa vippayuttapaccayena paccayo…pe…  kāyāyatanaṃ kāyaviññāṇassa vippayuttapaccayena paccayo. Vatthu parittānaṃ khandhānaṃ vippayuttapaccayena paccayo. **Pacchājātā**—  parittā khandhā purejātassa imassa kāyassa vippayuttapaccayena paccayo. (1)

2116. Paritto dhammo mahaggatassa dhammassa vippayuttapaccayena paccayo—  sahajātaṃ, purejātaṃ. **Sahajātaṃ**—  paṭisandhikkhaṇe vatthu mahaggatānaṃ khandhānaṃ vippayuttapaccayena paccayo. **Purejātaṃ**—  vatthu mahaggatānaṃ khandhānaṃ vippayuttapaccayena paccayo. (2)

2117. Paritto dhammo appamāṇassa dhammassa vippayuttapaccayena paccayo. **Purejātaṃ**—  vatthu appamāṇānaṃ khandhānaṃ vippayuttapaccayena paccayo. (3)

(82.)

2118. Mahaggato dhammo parittassa dhammassa vippayuttapaccayena paccayo—  sahajātaṃ, pacchājātaṃ. **Sahajātā**—  mahaggatā khandhā cittasamuṭṭhānānaṃ rūpānaṃ vippayuttapaccayena paccayo. Paṭisandhikkhaṇe…pe…  **pacchājātā**—  mahaggatā khandhā purejātassa imassa kāyassa vippayuttapaccayena paccayo. (1)

2119. Appamāṇo dhammo parittassa dhammassa vippayuttapaccayena paccayo—  sahajātaṃ, pacchājātaṃ. **Sahajātā**—  appamāṇā khandhā cittasamuṭṭhānānaṃ rūpānaṃ vippayuttapaccayena paccayo. **Pacchājātā**—  appamāṇā khandhā purejātassa imassa kāyassa vippayuttapaccayena paccayo. (1)


