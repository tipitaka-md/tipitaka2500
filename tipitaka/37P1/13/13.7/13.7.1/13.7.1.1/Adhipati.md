
[Home](/) / [37P1 Dhammānuloma (1), Tikapaṭṭhānapāḷi (1)](/tipitaka/37P1.md) / [13 Parittattika](/tipitaka/37P1/13.md) / [13.7 Pañhāvāra](/tipitaka/37P1/13/13.7.md) / [13.7.1 Paccayānuloma](/tipitaka/37P1/13/13.7/13.7.1.md) / [13.7.1.1 Vibhaṅgavāra](/tipitaka/37P1/13/13.7/13.7.1/13.7.1.1.md)

# Adhipati

### Parittattika

### Pañhāvāra

### Paccayānuloma

### Vibhaṅgavāra

### Adhipati

(59.)

2038\. Paritto dhammo parittassa dhammassa adhipatipaccayena paccayo—  ārammaṇādhipati, sahajātādhipati. **Ārammaṇādhipati**—  dānaṃ datvā sīlaṃ samādiyitvā uposathakammaṃ katvā taṃ garuṃ katvā paccavekkhati, pubbe suciṇṇāni garuṃ katvā paccavekkhati. Sekkhā gotrabhuṃ garuṃ katvā paccavekkhanti, vodānaṃ garuṃ katvā paccavekkhanti. Cakkhuṃ…pe…  vatthuṃ…  paritte khandhe garuṃ katvā assādeti abhinandati, taṃ garuṃ katvā rāgo uppajjati, diṭṭhi uppajjati. **Sahajātādhipati**—  parittādhipati sampayuttakānaṃ khandhānaṃ cittasamuṭṭhānānañca rūpānaṃ adhipatipaccayena paccayo. (1)

2039\. Mahaggato dhammo mahaggatassa dhammassa adhipatipaccayena paccayo. **Sahajātādhipati**—  mahaggatādhipati sampayuttakānaṃ khandhānaṃ adhipatipaccayena paccayo. (1)

2040\. Mahaggato dhammo parittassa dhammassa adhipatipaccayena paccayo—  ārammaṇādhipati, sahajātādhipati. **Ārammaṇādhipati**—  paṭhamaṃ jhānaṃ garuṃ katvā…pe…  nevasaññānāsaññāyatanaṃ…pe…  dibbaṃ cakkhuṃ…pe…  anāgataṃsañāṇaṃ garuṃ katvā paccavekkhati. Mahaggate khandhe garuṃ katvā assādeti abhinandati, taṃ garuṃ katvā rāgo uppajjati…  diṭṭhi uppajjati. **Sahajātādhipati**—  mahaggatādhipati cittasamuṭṭhānānaṃ rūpānaṃ adhipatipaccayena paccayo. (2)

2041\. Mahaggato dhammo parittassa ca mahaggatassa ca dhammassa adhipatipaccayena paccayo. **Sahajātādhipati**—  mahaggatādhipati sampayuttakānaṃ khandhānaṃ cittasamuṭṭhānānañca rūpānaṃ adhipatipaccayena paccayo. (3)

(60.)

2042\. Appamāṇo dhammo appamāṇassa dhammassa adhipatipaccayena paccayo—  ārammaṇādhipati, sahajātādhipati. **Ārammaṇādhipati**—  nibbānaṃ maggassa…  phalassa adhipatipaccayena paccayo. **Sahajātādhipati**—  appamāṇādhipati sampayuttakānaṃ khandhānaṃ adhipatipaccayena paccayo. (1)

2043\. Appamāṇo dhammo parittassa dhammassa adhipatipaccayena paccayo—  ārammaṇādhipati, sahajātādhipati. **Ārammaṇādhipati**—  ariyā maggā vuṭṭhahitvā maggaṃ garuṃ katvā paccavekkhanti, phalaṃ garuṃ katvā paccavekkhanti, nibbānaṃ garuṃ katvā paccavekkhanti, nibbānaṃ gotrabhussa, vodānassa adhipatipaccayena paccayo. **Sahajātādhipati**—  appamāṇādhipati cittasamuṭṭhānānaṃ rūpānaṃ adhipatipaccayena paccayo. (2)

2044\. Appamāṇo dhammo parittassa ca appamāṇassa ca dhammassa adhipatipaccayena paccayo. **Sahajātādhipati**—  appamāṇādhipati sampayuttakānaṃ khandhānaṃ cittasamuṭṭhānānañca rūpānaṃ adhipatipaccayena paccayo. (3)

[Go to previous page (Ārammaṇa)](/tipitaka/37P1/13/13.7/13.7.1/13.7.1.1/Arammana.md) / [Go to parent page (13.7.1.1 Vibhaṅgavāra)](/tipitaka/37P1/13/13.7/13.7.1/13.7.1.1.md) / [Go to next page (Anantara)](/tipitaka/37P1/13/13.7/13.7.1/13.7.1.1/Anantara.md)


