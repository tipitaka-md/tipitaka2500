---
title:  Purejāta
path: /tipitaka/37P1/9/9.7/9.7.1/9.7.1.1/Purejata
ref: 262927
breadcrumbs:
  - name: Home
    link: /
  - name: 37P1 Dhammānuloma (1), Tikapaṭṭhānapāḷi (1)
    link: /tipitaka/37P1
  - name: 9 Dassanenapahātabbattika
    link: /tipitaka/37P1/9
  - name: 9.7 Pañhāvāra
    link: /tipitaka/37P1/9/9.7
  - name: 9.7.1 Paccayānuloma
    link: /tipitaka/37P1/9/9.7/9.7.1
  - name: 9.7.1.1 Vibhaṅgavāra
    link: /tipitaka/37P1/9/9.7/9.7.1/9.7.1.1
prevL: /tipitaka/37P1/9/9.7/9.7.1/9.7.1.1/Upanissaya
upL: /tipitaka/37P1/9/9.7/9.7.1/9.7.1.1
nextL: /tipitaka/37P1/9/9.7/9.7.1/9.7.1.1/Pacchajata
---

# Purejāta

### Dassanenapahātabbattika

### Pañhāvāra

### Paccayānuloma

### Vibhaṅgavāra

### Purejāta

(86.)

998. Nevadassanena nabhāvanāya pahātabbo dhammo nevadassanena nabhāvanāya pahātabbassa dhammassa purejātapaccayena paccayo—  ārammaṇapurejātaṃ, vatthupurejātaṃ. **Ārammaṇapurejātaṃ**—  cakkhuṃ aniccato dukkhato anattato vipassati, sotaṃ…  ghānaṃ…  jivhaṃ…  kāyaṃ…  rūpe…  sadde…  gandhe…  rase…  phoṭṭhabbe…  vatthuṃ…pe…  dibbena cakkhunā rūpaṃ passati, dibbāya sotadhātuyā saddaṃ suṇāti. Rūpāyatanaṃ cakkhuviññāṇassa…pe…  phoṭṭhabbāyatanaṃ kāyaviññāṇassa purejātapaccayena paccayo. **Vatthupurejātaṃ**—  cakkhāyatanaṃ cakkhuviññāṇassa…pe…  kāyāyatanaṃ kāyaviññāṇassa…pe…  vatthu nevadassanena nabhāvanāya pahātabbānaṃ khandhānaṃ purejātapaccayena paccayo. (1)

999. Nevadassanena nabhāvanāya pahātabbo dhammo dassanena pahātabbassa dhammassa purejātapaccayena paccayo—  ārammaṇapurejātaṃ, vatthupurejātaṃ. **Ārammaṇapurejātaṃ**—  cakkhuṃ assādeti abhinandati; taṃ ārabbha dassanena pahātabbo rāgo uppajjati, diṭṭhi uppajjati, vicikicchā uppajjati, dassanena pahātabbaṃ domanassaṃ uppajjati…pe…  vatthuṃ assādeti abhinandati; taṃ ārabbha dassanena pahātabbo rāgo uppajjati, diṭṭhi uppajjati, vicikicchā uppajjati, dassanena pahātabbaṃ domanassaṃ uppajjati. Vatthupurejātaṃ—  vatthu dassanena pahātabbānaṃ khandhānaṃ purejātapaccayena paccayo. (2)

1000. Nevadassanena nabhāvanāya pahātabbo dhammo bhāvanāya pahātabbassa dhammassa purejātapaccayena paccayo—  ārammaṇapurejātaṃ, vatthupurejātaṃ. **Ārammaṇapurejātaṃ**—  cakkhuṃ assādeti abhinandati; taṃ ārabbha bhāvanāya pahātabbo rāgo uppajjati…  uddhaccaṃ uppajjati…  bhāvanāya pahātabbaṃ domanassaṃ uppajjati, sotaṃ…pe…  kāyaṃ…  rūpe…pe…  phoṭṭhabbe…  vatthuṃ assādeti abhinandati; taṃ ārabbha bhāvanāya pahātabbo rāgo uppajjati, uddhaccaṃ uppajjati, bhāvanāya pahātabbaṃ domanassaṃ uppajjati. **Vatthupurejātaṃ**—  vatthu bhāvanāya pahātabbānaṃ khandhānaṃ purejātapaccayena paccayo. (3)


