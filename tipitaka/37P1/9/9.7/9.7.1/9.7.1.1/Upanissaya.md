
[Home](/) / [37P1 Dhammānuloma (1), Tikapaṭṭhānapāḷi (1)](../../../../../37P1.md) / [9 Dassanenapahātabbattika](../../../../9.md) / [9.7 Pañhāvāra](../../../9.7.md) / [9.7.1 Paccayānuloma](../../9.7.1.md) / [9.7.1.1 Vibhaṅgavāra](../9.7.1.1.md)

# Upanissaya

* Dassanenapahātabbattika

* Pañhāvāra

* Paccayānuloma

* Vibhaṅgavāra

* Upanissaya

(83.)

990\. Dassanena pahātabbo dhammo dassanena pahātabbassa dhammassa upanissayapaccayena paccayo—  ārammaṇūpanissayo, anantarūpanissayo, pakatūpanissayo…pe… . **Pakatūpanissayo**—  dassanena pahātabbaṃ rāgaṃ upanissāya pāṇaṃ hanati, adinnaṃ ādiyati…pe…  saṃghaṃ bhindati. Dassanena pahātabbaṃ dosaṃ…  mohaṃ…  diṭṭhiṃ…  patthanaṃ upanissāya pāṇaṃ hanati…pe…  saṃghaṃ bhindati. Dassanena pahātabbo rāgo…  doso…  moho…  diṭṭhi…  patthanā dassanena pahātabbassa rāgassa…  dosassa…  mohassa…  diṭṭhiyā…  patthanāya upanissayapaccayena paccayo. (1)

991\. Dassanena pahātabbo dhammo nevadassanena nabhāvanāya pahātabbassa dhammassa upanissayapaccayena paccayo—  anantarūpanissayo, pakatūpanissayo…pe… . **Pakatūpanissayo**—  dassanena pahātabbaṃ rāgaṃ upanissāya dānaṃ deti, sīlaṃ samādiyati, uposathakammaṃ karoti…pe…  samāpattiṃ uppādeti. Dassanena pahātabbaṃ dosaṃ…pe…  patthanaṃ upanissāya dānaṃ deti…pe…  samāpattiṃ uppādeti. Dassanena pahātabbo rāgo…  doso…  moho…  diṭṭhi…  patthanā saddhāya…pe…  paññāya kāyikassa sukhassa, kāyikassa dukkhassa phalasamāpattiyā upanissayapaccayena paccayo. (2)

(84.)

992\. Bhāvanāya pahātabbo dhammo bhāvanāya pahātabbassa dhammassa upanissayapaccayena paccayo—  ārammaṇūpanissayo, anantarūpanissayo, pakatūpanissayo…pe… . **Pakatūpanissayo**—  bhāvanāya pahātabbo rāgo…  doso…  moho…  māno…  patthanā bhāvanāya pahātabbassa rāgassa…  dosassa…  mohassa…  mānassa…  patthanāya upanissayapaccayena paccayo. (1)

993\. Bhāvanāya pahātabbo dhammo dassanena pahātabbassa dhammassa upanissayapaccayena paccayo—  ārammaṇūpanissayo, pakatūpanissayo…pe… . **Pakatūpanissayo**—  bhāvanāya pahātabbaṃ rāgaṃ upanissāya pāṇaṃ hanati…pe…  saṃghaṃ bhindati. Bhāvanāya pahātabbaṃ dosaṃ…  mohaṃ…  mānaṃ…  patthanaṃ upanissāya pāṇaṃ hanati…pe…  saṃghaṃ bhindati. Bhāvanāya pahātabbo rāgo…  doso…  moho…  māno…  patthanā dassanena pahātabbassa rāgassa…  dosassa…  mohassa…  diṭṭhiyā…  patthanāya upanissayapaccayena paccayo. Sakabhaṇḍe chandarāgo parabhaṇḍe chandarāgassa upanissayapaccayena paccayo. Sakapariggahe chandarāgo parapariggahe chandarāgassa upanissayapaccayena paccayo. (2)

994\. Bhāvanāya pahātabbo dhammo nevadassanena nabhāvanāya pahātabbassa dhammassa upanissayapaccayena paccayo—  anantarūpanissayo, pakatūpanissayo…pe… . **Pakatūpanissayo**—  bhāvanāya pahātabbaṃ rāgaṃ upanissāya dānaṃ deti…pe…  samāpattiṃ uppādeti. Bhāvanāya pahātabbaṃ dosaṃ…  mohaṃ…  mānaṃ…  patthanaṃ upanissāya dānaṃ deti…pe…  samāpattiṃ uppādeti. Bhāvanāya pahātabbo rāgo…  doso…  moho…  māno…  patthanā saddhāya…pe…  phalasamāpattiyā upanissayapaccayena paccayo. (3)

(85.)

995\. Nevadassanena nabhāvanāya pahātabbo dhammo nevadassanena nabhāvanāya pahātabbassa dhammassa upanissayapaccayena paccayo—  ārammaṇūpanissayo, anantarūpanissayo, pakatūpanissayo…pe… . **Pakatūpanissayo**—  saddhaṃ upanissāya dānaṃ deti…pe…  samāpattiṃ uppādeti. Sīlaṃ…  sutaṃ…  cāgaṃ…  paññaṃ…  kāyikaṃ sukhaṃ…  kāyikaṃ dukkhaṃ…  utuṃ…  bhojanaṃ…  senāsanaṃ upanissāya dānaṃ deti…pe…  samāpattiṃ uppādeti. Saddhā…  sīlaṃ…  sutaṃ…  cāgo…  paññā…  kāyikaṃ sukhaṃ…  kāyikaṃ dukkhaṃ…  utu…  bhojanaṃ…  senāsanaṃ saddhāya…pe…  paññāya kāyikassa sukhassa, kāyikassa dukkhassa phalasamāpattiyā upanissayapaccayena paccayo. (1)

996\. Nevadassanena nabhāvanāya pahātabbo dhammo dassanena pahātabbassa dhammassa upanissayapaccayena paccayo—  ārammaṇūpanissayo, anantarūpanissayo, pakatūpanissayo…pe… . **Pakatūpanissayo**—  saddhaṃ upanissāya diṭṭhiṃ gaṇhāti. Sīlaṃ…pe…  senāsanaṃ upanissāya pāṇaṃ hanati…pe…  saṃghaṃ bhindati. Saddhā…pe…  senāsanaṃ dassanena pahātabbassa rāgassa…  dosassa…  mohassa…  diṭṭhiyā…  patthanāya upanissayapaccayena paccayo. (2)

997\. Nevadassanena nabhāvanāya pahātabbo dhammo bhāvanāya pahātabbassa dhammassa upanissayapaccayena paccayo—  ārammaṇūpanissayo, anantarūpanissayo, pakatūpanissayo…pe… . **Pakatūpanissayo**—  saddhaṃ upanissāya mānaṃ jappeti. Sīlaṃ…pe…  paññaṃ…  kāyikaṃ sukhaṃ…  kāyikaṃ dukkhaṃ…  utuṃ…  bhojanaṃ…  senāsanaṃ upanissāya mānaṃ jappeti. Saddhā…pe…  paññā…  kāyikaṃ sukhaṃ…  kāyikaṃ dukkhaṃ…  utu…  bhojanaṃ…  senāsanaṃ bhāvanāya pahātabbassa rāgassa…  dosassa…  mohassa…  mānassa…  patthanāya upanissayapaccayena paccayo. (3)

[Go to previous page (Nissaya)](Nissaya.md) / [Go to parent page (9.7.1.1 Vibhaṅgavāra)](../9.7.1.1.md) / [Go to next page (Purejāta)](Purejata.md)


