---
title:  Anantara
path: /tipitaka/37P1/9/9.7/9.7.1/9.7.1.1/Anantara
ref: 262921
breadcrumbs:
  - name: Home
    link: /
  - name: 37P1 Dhammānuloma (1), Tikapaṭṭhānapāḷi (1)
    link: /tipitaka/37P1
  - name: 9 Dassanenapahātabbattika
    link: /tipitaka/37P1/9
  - name: 9.7 Pañhāvāra
    link: /tipitaka/37P1/9/9.7
  - name: 9.7.1 Paccayānuloma
    link: /tipitaka/37P1/9/9.7/9.7.1
  - name: 9.7.1.1 Vibhaṅgavāra
    link: /tipitaka/37P1/9/9.7/9.7.1/9.7.1.1
prevL: /tipitaka/37P1/9/9.7/9.7.1/9.7.1.1/Adhipati
upL: /tipitaka/37P1/9/9.7/9.7.1/9.7.1.1
nextL: /tipitaka/37P1/9/9.7/9.7.1/9.7.1.1/Samanantara
---

# Anantara

### Dassanenapahātabbattika

### Pañhāvāra

### Paccayānuloma

### Vibhaṅgavāra

### Anantara

(77.)

965. Dassanena pahātabbo dhammo dassanena pahātabbassa dhammassa anantarapaccayena paccayo—  purimā purimā dassanena pahātabbā khandhā pacchimānaṃ pacchimānaṃ dassanena pahātabbānaṃ khandhānaṃ anantarapaccayena paccayo.

966. Dassanena pahātabbo dhammo nevadassanena nabhāvanāya pahātabbassa dhammassa anantarapaccayena paccayo—  dassanena pahātabbā khandhā vuṭṭhānassa anantarapaccayena paccayo. (2)

967. Bhāvanāya pahātabbo dhammo bhāvanāya pahātabbassa dhammassa anantarapaccayena paccayo—  purimā purimā bhāvanāya pahātabbā khandhā pacchimānaṃ pacchimānaṃ bhāvanāya pahātabbānaṃ khandhānaṃ anantarapaccayena paccayo. (1)

968. Bhāvanāya pahātabbo dhammo nevadassanena nabhāvanāya pahātabbassa dhammassa anantarapaccayena paccayo—  bhāvanāya pahātabbā khandhā vuṭṭhānassa anantarapaccayena paccayo. (2)

969. Nevadassanena nabhāvanāya pahātabbo dhammo nevadassanena nabhāvanāya pahātabbassa dhammassa anantarapaccayena paccayo—  purimā purimā nevadassanena nabhāvanāya pahātabbā khandhā pacchimānaṃ pacchimānaṃ nevadassanena nabhāvanāya pahātabbānaṃ khandhānaṃ anantarapaccayena paccayo. Anulomaṃ gotrabhussa…  anulomaṃ vodānassa…  gotrabhu maggassa…  vodānaṃ maggassa…  maggo phalassa…  phalaṃ phalassa…  anulomaṃ phalasamāpattiyā…  nirodhā vuṭṭhahantassa nevasaññānāsaññāyatanaṃ phalasamāpattiyā anantarapaccayena paccayo. (1)

970. Nevadassanena nabhāvanāya pahātabbo dhammo dassanena pahātabbassa dhammassa…pe…  āvajjanā dassanena pahātabbānaṃ khandhānaṃ anantarapaccayena paccayo. (2)

971. Nevadassanena nabhāvanāya pahātabbo dhammo bhāvanāya pahātabbassa dhammassa anantarapaccayena paccayo—  āvajjanā bhāvanāya pahātabbānaṃ khandhānaṃ anantarapaccayena paccayo. (3)


