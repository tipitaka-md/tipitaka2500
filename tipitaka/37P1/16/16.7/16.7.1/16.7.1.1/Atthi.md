
[Home](/) / [37P1 Dhammānuloma (1), Tikapaṭṭhānapāḷi (1)](../../../../../37P1.md) / [16 Micchattaniyatattika](../../../../16.md) / [16.7 Pañhāvāra](../../../16.7.md) / [16.7.1 Paccayānuloma](../../16.7.1.md) / [16.7.1.1 Vibhaṅgavāra](../16.7.1.1.md)

# Atthi

* Micchattaniyatattika

* Pañhāvāra

* Paccayānuloma

* Vibhaṅgavāra

* Atthi

(56.)

2398\. Micchattaniyato dhammo micchattaniyatassa dhammassa atthipaccayena paccayo—  micchattaniyato eko khandho tiṇṇannaṃ khandhānaṃ…pe…  dve khandhā dvinnaṃ khandhānaṃ atthipaccayena paccayo. (1)

2399\. Micchattaniyato dhammo aniyatassa dhammassa atthipaccayena paccayo—  sahajātaṃ, pacchājātaṃ. **Sahajātā**—  micchattaniyatā khandhā cittasamuṭṭhānānaṃ rūpānaṃ atthipaccayena paccayo. **Pacchājātā**—  micchattaniyatā khandhā purejātassa imassa kāyassa atthipaccayena paccayo. (2)

2400\. Micchattaniyato dhammo micchattaniyatassa ca aniyatassa ca atthipaccayena paccayo—  micchattaniyato eko khandho tiṇṇannaṃ khandhānaṃ cittasamuṭṭhānānañca rūpānaṃ atthipaccayena paccayo…pe…  dve khandhā…pe… . (3)

2401\. Sammattaniyato dhammo sammattaniyatassa dhammassa atthipaccayena paccayo…pe… . (Tisso pañhā.)

2402\. Aniyato dhammo aniyatassa dhammassa atthipaccayena paccayo—  sahajātaṃ, purejātaṃ, pacchājātaṃ, āhāraṃ, indriyaṃ. **Sahajāto**—  aniyato eko khandho tiṇṇannaṃ khandhānaṃ cittasamuṭṭhānānañca rūpānaṃ atthipaccayena paccayo…pe…  dve khandhā…pe…  paṭisandhikkhaṇe…pe…  khandhā vatthussa atthipaccayena paccayo. Vatthu khandhānaṃ atthipaccayena paccayo. Ekaṃ mahābhūtaṃ…pe…  asaññasattānaṃ ekaṃ mahābhūtaṃ…pe… . **Purejātaṃ**—  cakkhuṃ…pe…  vatthuṃ aniccato dukkhato anattato vipassati assādeti abhinandati, taṃ ārabbha rāgo uppajjati…pe…  domanassaṃ uppajjati. Dibbena cakkhunā rūpaṃ passati, dibbāya sotadhātuyā saddaṃ suṇāti, rūpāyatanaṃ cakkhuviññāṇassa…pe…  phoṭṭhabbāyatanaṃ kāyaviññāṇassa…pe…  cakkhāyatanaṃ cakkhuviññāṇassa…pe…  kāyāyatanaṃ kāyaviññāṇassa…  vatthu aniyatānaṃ khandhānaṃ atthipaccayena paccayo. **Pacchājātā**—  aniyatā khandhā purejātassa imassa kāyassa atthipaccayena paccayo. **Kabaḷīkāro āhāro**—  imassa kāyassa atthipaccayena paccayo. **Rūpajīvitindriyaṃ**—  kaṭattārūpānaṃ atthipaccayena paccayo. (1)

2403\. Aniyato dhammo micchattaniyatassa dhammassa atthipaccayena paccayo. **Purejātaṃ**—  rūpajīvitindriyaṃ mātughātikammassa…pe…  ruhiruppādakammassa atthipaccayena paccayo. Vatthu micchattaniyatānaṃ khandhānaṃ atthipaccayena paccayo. (2)

2404\. Aniyato dhammo sammattaniyatassa dhammassa atthipaccayena paccayo. **Purejātaṃ**—  vatthu sammattaniyatānaṃ khandhānaṃ atthipaccayena paccayo. (3)

(57.)

2405\. Micchattaniyato ca aniyato ca dhammā micchattaniyatassa dhammassa atthipaccayena paccayo—  sahajātaṃ, purejātaṃ. **Sahajāto**—  micchattaniyato eko khandho ca vatthu ca tiṇṇannaṃ khandhānaṃ…pe…  dve khandhā ca…pe… . (1)

2406\. Micchattaniyato ca aniyato ca dhammā aniyatassa dhammassa atthipaccayena paccayo—  sahajātaṃ, pacchājātaṃ, āhāraṃ, indriyaṃ. **Sahajātā**—  micchattaniyatā khandhā ca mahābhūtā ca cittasamuṭṭhānānaṃ rūpānaṃ atthipaccayena paccayo. **Pacchājātā**—  micchattaniyatā khandhā ca kabaḷīkāro āhāro ca imassa kāyassa atthipaccayena paccayo. **Pacchājātā**—  micchattaniyatā khandhā ca rūpajīvitindriyañca kaṭattārūpānaṃ atthipaccayena paccayo. (2)

2407\. Sammattaniyato ca aniyato ca dhammā sammattaniyatassa dhammassa atthipaccayena paccayo…pe… . (Dve pañhā micchattaniyatasadisā.)

[Go to previous page (Vippayutta)](Vippayutta.md) / [Go to parent page (16.7.1.1 Vibhaṅgavāra)](../16.7.1.1.md) / [Go to next page (16.7.1.2 Saṅkhyāvāra)](../16.7.1.2.md)


