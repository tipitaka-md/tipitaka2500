
[Home](/) / [37P1 Dhammānuloma (1), Tikapaṭṭhānapāḷi (1)](../../../../../37P1.md) / [16 Micchattaniyatattika](../../../../16.md) / [16.7 Pañhāvāra](../../../16.7.md) / [16.7.1 Paccayānuloma](../../16.7.1.md) / [16.7.1.1 Vibhaṅgavāra](../16.7.1.1.md)

# Adhipati

* Micchattaniyatattika

* Pañhāvāra

* Paccayānuloma

* Vibhaṅgavāra

* Adhipati

(39.)

2354\. Micchattaniyato dhammo micchattaniyatassa dhammassa adhipatipaccayena paccayo. **Sahajātādhipati**—  micchattaniyatādhipati sampayuttakānaṃ khandhānaṃ adhipatipaccayena paccayo. (1)

2355\. Micchattaniyato dhammo aniyatassa dhammassa adhipatipaccayena paccayo. **Sahajātādhipati**—  micchattaniyatādhipati cittasamuṭṭhānānaṃ rūpānaṃ adhipatipaccayena paccayo. (2)

2356\. Micchattaniyato dhammo micchattaniyatassa ca aniyatassa ca dhammassa adhipatipaccayena paccayo. **Sahajātādhipati**—  micchattaniyatādhipati sampayuttakānaṃ khandhānaṃ cittasamuṭṭhānānañca rūpānaṃ adhipatipaccayena paccayo. (3)

(40.)

2357\. Sammattaniyato dhammo sammattaniyatassa dhammassa adhipatipaccayena paccayo. **Sahajātādhipati**—  sammattaniyatādhipati sampayuttakānaṃ khandhānaṃ adhipatipaccayena paccayo. (1)

2358\. Sammattaniyato dhammo aniyatassa dhammassa adhipatipaccayena paccayo—  ārammaṇādhipati, sahajātādhipati. **Ārammaṇādhipati**—  ariyā maggā vuṭṭhahitvā maggaṃ garuṃ katvā paccavekkhanti. **Sahajātādhipati**—  sammattaniyatādhipati cittasamuṭṭhānānaṃ rūpānaṃ adhipatipaccayena paccayo. (2)

2359\. Sammattaniyato dhammo sammattaniyatassa ca aniyatassa ca dhammassa adhipatipaccayena paccayo. **Sahajātādhipati**—  sammattaniyatādhipati sampayuttakānaṃ khandhānaṃ cittasamuṭṭhānānañca rūpānaṃ adhipatipaccayena paccayo. (3)

(41.)

2360\. Aniyato dhammo aniyatassa dhammassa adhipatipaccayena paccayo—  ārammaṇādhipati sahajātādhipati. **Ārammaṇādhipati**—  dānaṃ datvā sīlaṃ samādiyitvā uposathakammaṃ katvā taṃ garuṃ katvā paccavekkhati, pubbe suciṇṇāni garuṃ katvā paccavekkhati, jhānā…pe…  ariyā phalaṃ garuṃ katvā paccavekkhanti, nibbānaṃ garuṃ katvā paccavekkhanti, nibbānaṃ gotrabhussa, vodānassa, phalassa adhipatipaccayena paccayo. Cakkhuṃ…pe…  vatthuṃ…pe…  aniyate khandhe garuṃ katvā assādeti abhinandati, taṃ garuṃ katvā aniyato rāgo uppajjati, diṭṭhi uppajjati. **Sahajātādhipati**—  aniyatādhipati sampayuttakānaṃ khandhānaṃ cittasamuṭṭhānānañca rūpānaṃ adhipatipaccayena paccayo. (1)

2361\. Aniyato dhammo sammattaniyatassa dhammassa adhipatipaccayena paccayo. **Ārammaṇādhipati**—  nibbānaṃ maggassa adhipatipaccayena paccayo. (2)

[Go to previous page (Ārammaṇa)](Arammana.md) / [Go to parent page (16.7.1.1 Vibhaṅgavāra)](../16.7.1.1.md) / [Go to next page (Anantara)](Anantara.md)


