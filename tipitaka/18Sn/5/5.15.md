
[Home](/) / [18Sn Suttanipātapāḷi](../../18Sn.md) / [5 Pārāyanavagga](../5.md)

# 5.15 Mogharājamāṇavapucchā

* Pārāyanavagga

* Mogharājamāṇavapucchā

(1123.)

1323\. _“Dvāhaṃ sakkaṃ apucchissaṃ, __(iccāyasmā mogharājā)___  
_Na me byākāsi cakkhumā;_  
_Yāvatatiyañca devīsi,_  
_Byākarotīti me sutaṃ. (1)_  


(1124.)

1324\. _Ayaṃ loko paro loko,_  
_brahmaloko sadevako;_  
_Diṭṭhiṃ te nābhijānāti,_  
_gotamassa yasassino. (2)_  


(1125.)

1325\. _Evaṃ abhikkantadassāviṃ,_  
_atthi pañhena āgamaṃ;_  
_Kathaṃ lokaṃ avekkhantaṃ,_  
_maccurājā na passati”. (3)_  


(1126.)

1326\. _“Suññato lokaṃ avekkhassu,_  
_Mogharāja sadā sato;_  
_Attānudiṭṭhiṃ ūhacca,_  
_Evaṃ maccutaro siyā;_  
_Evaṃ lokaṃ avekkhantaṃ,_  
_Maccurājā na passatī”ti. (4)_  


---

1327\. Mogharājamāṇavapucchā pannarasamā.



[Go to previous page (5.14 Posālamāṇavapucchā)](5.14.md) / [Go to parent page (5 Pārāyanavagga)](../5.md) / [Go to next page (5.16 Piṅgiyamāṇavapucchā)](5.16.md)


