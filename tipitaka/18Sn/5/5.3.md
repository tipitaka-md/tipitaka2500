
[Home](/) / [18Sn Suttanipātapāḷi](...md) / [5 Pārāyanavagga](../18Sn/5.md)

# 𑁫𑁇𑁩 𑀧𑀼𑀡𑁆𑀡𑀓𑀫𑀸𑀡𑀯𑀧𑀼𑀘𑁆𑀙𑀸

* 𑀧𑀸𑀭𑀸𑀬𑀦𑀯𑀕𑁆𑀕

* 𑀧𑀼𑀡𑁆𑀡𑀓𑀫𑀸𑀡𑀯𑀧𑀼𑀘𑁆𑀙𑀸

(1050.)

1234\. _“𑀅𑀦𑁂𑀚𑀁 𑀫𑀽𑀮𑀤𑀲𑁆𑀲𑀸𑀯𑀺𑀁, __(𑀇𑀘𑁆𑀘𑀸𑀬𑀲𑁆𑀫𑀸 𑀧𑀼𑀡𑁆𑀡𑀓𑁄)___  
_𑀅𑀢𑁆𑀣𑀺 𑀧𑀜𑁆𑀳𑁂𑀦 𑀆𑀕𑀫𑀁;_  
_𑀓𑀺𑀁 𑀦𑀺𑀲𑁆𑀲𑀺𑀢𑀸 𑀇𑀲𑀬𑁄 𑀫𑀦𑀼𑀚𑀸,_  
_𑀔𑀢𑁆𑀢𑀺𑀬𑀸 𑀩𑁆𑀭𑀸𑀳𑁆𑀫𑀡𑀸 𑀤𑁂𑀯𑀢𑀸𑀦𑀁;_  
_𑀬𑀜𑁆𑀜𑀫𑀓𑀧𑁆𑀧𑀬𑀺𑀁𑀲𑀼 𑀧𑀼𑀣𑀽𑀥 𑀮𑁄𑀓𑁂,_  
_𑀧𑀼𑀘𑁆𑀙𑀸𑀫𑀺 𑀢𑀁 𑀪𑀕𑀯𑀸 𑀩𑁆𑀭𑀽𑀳𑀺 𑀫𑁂 𑀢𑀁”𑁇 (𑁧)_  


(1051.)

1235\. _“𑀬𑁂 𑀓𑁂𑀘𑀺𑀫𑁂 𑀇𑀲𑀬𑁄 𑀫𑀦𑀼𑀚𑀸, __(𑀧𑀼𑀡𑁆𑀡𑀓𑀸𑀢𑀺 𑀪𑀕𑀯𑀸)___  
_𑀔𑀢𑁆𑀢𑀺𑀬𑀸 𑀩𑁆𑀭𑀸𑀳𑁆𑀫𑀡𑀸 𑀤𑁂𑀯𑀢𑀸𑀦𑀁;_  
_𑀬𑀜𑁆𑀜𑀫𑀓𑀧𑁆𑀧𑀬𑀺𑀁𑀲𑀼 𑀧𑀼𑀣𑀽𑀥 𑀮𑁄𑀓𑁂,_  
_𑀆𑀲𑀻𑀲𑀫𑀸𑀦𑀸 𑀧𑀼𑀡𑁆𑀡𑀓 𑀇𑀢𑁆𑀣𑀢𑁆𑀢𑀁;_  
_𑀚𑀭𑀁 𑀲𑀺𑀢𑀸 𑀬𑀜𑁆𑀜𑀫𑀓𑀧𑁆𑀧𑀬𑀺𑀁𑀲𑀼”𑁇 (𑁨)_  


(1052.)

1236\. _“𑀬𑁂 𑀓𑁂𑀘𑀺𑀫𑁂 𑀇𑀲𑀬𑁄 𑀫𑀦𑀼𑀚𑀸, __(𑀇𑀘𑁆𑀘𑀸𑀬𑀲𑁆𑀫𑀸 𑀧𑀼𑀡𑁆𑀡𑀓𑁄)___  
_𑀔𑀢𑁆𑀢𑀺𑀬𑀸 𑀩𑁆𑀭𑀸𑀳𑁆𑀫𑀡𑀸 𑀤𑁂𑀯𑀢𑀸𑀦𑀁;_  
_𑀬𑀜𑁆𑀜𑀫𑀓𑀧𑁆𑀧𑀬𑀺𑀁𑀲𑀼 𑀧𑀼𑀣𑀽𑀥 𑀮𑁄𑀓𑁂,_  
_𑀓𑀘𑁆𑀘𑀺𑀲𑁆𑀲𑀼 𑀢𑁂 𑀪𑀕𑀯𑀸 𑀬𑀜𑁆𑀜𑀧𑀣𑁂 𑀅𑀧𑁆𑀧𑀫𑀢𑁆𑀢𑀸;_  
_𑀅𑀢𑀸𑀭𑀼𑀁 𑀚𑀸𑀢𑀺𑀜𑁆𑀘 𑀚𑀭𑀜𑁆𑀘 𑀫𑀸𑀭𑀺𑀲,_  
_𑀧𑀼𑀘𑁆𑀙𑀸𑀫𑀺 𑀢𑀁 𑀪𑀕𑀯𑀸 𑀩𑁆𑀭𑀽𑀳𑀺 𑀫𑁂𑀢𑀁”𑁇 (𑁩)_  


(1053.)

1237\. _“𑀆𑀲𑀻𑀲𑀦𑁆𑀢𑀺 𑀣𑁄𑀫𑀬𑀦𑁆𑀢𑀺 𑀅𑀪𑀺𑀚𑀧𑁆𑀧𑀦𑁆𑀢𑀺 𑀚𑀼𑀳𑀦𑁆𑀢𑀺, __(𑀧𑀼𑀡𑁆𑀡𑀓𑀸𑀢𑀺 𑀪𑀕𑀯𑀸)___  
_𑀓𑀸𑀫𑀸𑀪𑀺𑀚𑀧𑁆𑀧𑀦𑁆𑀢𑀺 𑀧𑀝𑀺𑀘𑁆𑀘 𑀮𑀸𑀪𑀁;_  
_𑀢𑁂 𑀬𑀸𑀚𑀬𑁄𑀕𑀸 𑀪𑀯𑀭𑀸𑀕𑀭𑀢𑁆𑀢𑀸,_  
_𑀦𑀸𑀢𑀭𑀺𑀁𑀲𑀼 𑀚𑀸𑀢𑀺𑀚𑀭𑀦𑁆𑀢𑀺 𑀩𑁆𑀭𑀽𑀫𑀺”𑁇 (𑁪)_  


(1054.)

1238\. _“𑀢𑁂 𑀘𑁂 𑀦𑀸𑀢𑀭𑀺𑀁𑀲𑀼 𑀬𑀸𑀚𑀬𑁄𑀕𑀸, __(𑀇𑀘𑁆𑀘𑀸𑀬𑀲𑁆𑀫𑀸 𑀧𑀼𑀡𑁆𑀡𑀓𑁄)___  
_𑀬𑀜𑁆𑀜𑁂𑀳𑀺 𑀚𑀸𑀢𑀺𑀜𑁆𑀘 𑀚𑀭𑀜𑁆𑀘 𑀫𑀸𑀭𑀺𑀲;_  
_𑀅𑀣 𑀓𑁄 𑀘𑀭𑀳𑀺 𑀤𑁂𑀯𑀫𑀦𑀼𑀲𑁆𑀲𑀮𑁄𑀓𑁂,_  
_𑀅𑀢𑀸𑀭𑀺 𑀚𑀸𑀢𑀺𑀜𑁆𑀘 𑀚𑀭𑀜𑁆𑀘 𑀫𑀸𑀭𑀺𑀲;_  
_𑀧𑀼𑀘𑁆𑀙𑀸𑀫𑀺 𑀢𑀁 𑀪𑀕𑀯𑀸 𑀩𑁆𑀭𑀽𑀳𑀺 𑀫𑁂 𑀢𑀁”𑁇 (𑁫)_  


(1055.)

1239\. _“𑀲𑀗𑁆𑀔𑀸𑀬 𑀮𑁄𑀓𑀲𑁆𑀫𑀺 𑀧𑀭𑁄𑀧𑀭𑀸𑀦𑀺, __(𑀧𑀼𑀡𑁆𑀡𑀓𑀸𑀢𑀺 𑀪𑀕𑀯𑀸)___  
_𑀬𑀲𑁆𑀲𑀺𑀜𑁆𑀚𑀺𑀢𑀁 𑀦𑀢𑁆𑀣𑀺 𑀓𑀼𑀳𑀺𑀜𑁆𑀘𑀺 𑀮𑁄𑀓𑁂;_  
_𑀲𑀦𑁆𑀢𑁄 𑀯𑀺𑀥𑀽𑀫𑁄 𑀅𑀦𑀻𑀖𑁄 𑀦𑀺𑀭𑀸𑀲𑁄,_  
_𑀅𑀢𑀸𑀭𑀺 𑀲𑁄 𑀚𑀸𑀢𑀺𑀚𑀭𑀦𑁆𑀢𑀺 𑀩𑁆𑀭𑀽𑀫𑀻”𑀢𑀺𑁇 (𑁬)_  


---

1240\. 𑀧𑀼𑀡𑁆𑀡𑀓𑀫𑀸𑀡𑀯𑀧𑀼𑀘𑁆𑀙𑀸 𑀢𑀢𑀺𑀬𑀸𑁇



[Go to previous page (5.2 Tissametteyyamāṇavapucchā)](5.2.md) / [Go to parent page (5 Pārāyanavagga)](../18Sn/5.md) / [Go to next page (5.4 Mettagūmāṇavapucchā)](5.4.md)


