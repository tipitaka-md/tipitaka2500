
[Home](/) / [18Sn Suttanipātapāḷi](../../18Sn.md) / [5 Pārāyanavagga](../5.md)

# 5.8 Hemakamāṇavapucchā

### Pārāyanavagga

### Hemakamāṇavapucchā

(1091.)

1284\. _“Ye me pubbe viyākaṃsu, __(iccāyasmā hemako)___  
_Huraṃ gotamasāsanā;_  
_Iccāsi iti bhavissati,_  
_Sabbaṃ taṃ itihītihaṃ;_  
_Sabbaṃ taṃ takkavaḍḍhanaṃ,_  
_Nāhaṃ tattha abhiramiṃ. (1)_  


(1092.)

1285\. _Tvañca me dhammamakkhāhi,_  
_taṇhānigghātanaṃ muni;_  
_Yaṃ viditvā sato caraṃ,_  
_tare loke visattikaṃ”. (2)_  


(1093.)

1286\. _“Idha diṭṭhasutamutaviññātesu,_  
_Piyarūpesu hemaka;_  
_Chandarāgavinodanaṃ,_  
_Nibbānapadamaccutaṃ. (3)_  


(1094.)

1287\. _Etadaññāya ye satā,_  
_Diṭṭhadhammābhinibbutā;_  
_Upasantā ca te sadā,_  
_Tiṇṇā loke visattikan”ti. (4)_  


---

1288\. Hemakamāṇavapucchā aṭṭhamā.



[Go to previous page (5.7 Nandamāṇavapucchā)](5.7.md) / [Go to parent page (5 Pārāyanavagga)](../5.md) / [Go to next page (5.9 Todeyyamāṇavapucchā)](5.9.md)


