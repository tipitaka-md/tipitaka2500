
[Home](/) / [18Sn Suttanipātapāḷi](/tipitaka/18Sn.md) / [2 Cūḷavagga](/tipitaka/18Sn/2.md)

# 𑁨𑁇𑁧𑁨 𑀦𑀺𑀕𑁆𑀭𑁄𑀥𑀓𑀧𑁆𑀧 (𑀯𑀗𑁆𑀕𑀻𑀲) 𑀲𑀼𑀢𑁆𑀢

### 𑀘𑀽𑀍𑀅𑀯𑀕𑁆𑀕

### 𑀦𑀺𑀕𑁆𑀭𑁄𑀥𑀓𑀧𑁆𑀧 (𑀯𑀗𑁆𑀕𑀻𑀲) 𑀲𑀼𑀢𑁆𑀢

401\. 𑀏𑀯𑀁 𑀫𑁂 𑀲𑀼𑀢𑀁—  𑀏𑀓𑀁 𑀲𑀫𑀬𑀁 𑀪𑀕𑀯𑀸 𑀆𑀍𑀅𑀯𑀺𑀬𑀁 𑀯𑀺𑀳𑀭𑀢𑀺 𑀅𑀕𑁆𑀕𑀸𑀍𑀅𑀯𑁂 𑀘𑁂𑀢𑀺𑀬𑁂𑁇 𑀢𑁂𑀦 𑀔𑁄 𑀧𑀦 𑀲𑀫𑀬𑁂𑀦 𑀆𑀬𑀲𑁆𑀫𑀢𑁄 𑀯𑀗𑁆𑀕𑀻𑀲𑀲𑁆𑀲 𑀉𑀧𑀚𑁆𑀛𑀸𑀬𑁄 𑀦𑀺𑀕𑁆𑀭𑁄𑀥𑀓𑀧𑁆𑀧𑁄 𑀦𑀸𑀫 𑀣𑁂𑀭𑁄 𑀅𑀕𑁆𑀕𑀸𑀍𑀅𑀯𑁂 𑀘𑁂𑀢𑀺𑀬𑁂 𑀅𑀘𑀺𑀭𑀧𑀭𑀺𑀦𑀺𑀩𑁆𑀩𑀼𑀢𑁄 𑀳𑁄𑀢𑀺𑁇 𑀅𑀣 𑀔𑁄 𑀆𑀬𑀲𑁆𑀫𑀢𑁄 𑀯𑀗𑁆𑀕𑀻𑀲𑀲𑁆𑀲 𑀭𑀳𑁄𑀕𑀢𑀲𑁆𑀲 𑀧𑀝𑀺𑀲𑀮𑁆𑀮𑀻𑀦𑀲𑁆𑀲 𑀏𑀯𑀁 𑀘𑁂𑀢𑀲𑁄 𑀧𑀭𑀺𑀯𑀺𑀢𑀓𑁆𑀓𑁄 𑀉𑀤𑀧𑀸𑀤𑀺—  𑀧𑀭𑀺𑀦𑀺𑀩𑁆𑀩𑀼𑀢𑁄 𑀦𑀼 𑀔𑁄 𑀫𑁂 𑀉𑀧𑀚𑁆𑀛𑀸𑀬𑁄 𑀉𑀤𑀸𑀳𑀼 𑀦𑁄 𑀧𑀭𑀺𑀦𑀺𑀩𑁆𑀩𑀼𑀢𑁄𑀢𑀺? 𑀅𑀣 𑀔𑁄 𑀆𑀬𑀲𑁆𑀫𑀸 𑀯𑀗𑁆𑀕𑀻𑀲𑁄 𑀲𑀸𑀬𑀦𑁆𑀳𑀲𑀫𑀬𑀁 𑀧𑀝𑀺𑀲𑀮𑁆𑀮𑀸𑀦𑀸 𑀯𑀼𑀝𑁆𑀞𑀺𑀢𑁄 𑀬𑁂𑀦 𑀪𑀕𑀯𑀸 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀪𑀕𑀯𑀦𑁆𑀢𑀁 𑀅𑀪𑀺𑀯𑀸𑀤𑁂𑀢𑁆𑀯𑀸 𑀏𑀓𑀫𑀦𑁆𑀢𑀁 𑀦𑀺𑀲𑀻𑀤𑀺𑁇 𑀏𑀓𑀫𑀦𑁆𑀢𑀁 𑀦𑀺𑀲𑀺𑀦𑁆𑀦𑁄 𑀔𑁄 𑀆𑀬𑀲𑁆𑀫𑀸 𑀯𑀗𑁆𑀕𑀻𑀲𑁄 𑀪𑀕𑀯𑀦𑁆𑀢𑀁 𑀏𑀢𑀤𑀯𑁄𑀘—  𑀇𑀥 𑀫𑀬𑁆𑀳𑀁, 𑀪𑀦𑁆𑀢𑁂, 𑀭𑀳𑁄𑀕𑀢𑀲𑁆𑀲 𑀧𑀝𑀺𑀲𑀮𑁆𑀮𑀻𑀦𑀲𑁆𑀲 𑀏𑀯𑀁 𑀘𑁂𑀢𑀲𑁄 𑀧𑀭𑀺𑀯𑀺𑀢𑀓𑁆𑀓𑁄 𑀉𑀤𑀧𑀸𑀤𑀺—  𑀧𑀭𑀺𑀦𑀺𑀩𑁆𑀩𑀼𑀢𑁄 𑀦𑀼 𑀔𑁄 𑀫𑁂 𑀉𑀧𑀚𑁆𑀛𑀸𑀬𑁄, 𑀉𑀤𑀸𑀳𑀼 𑀦𑁄 𑀧𑀭𑀺𑀦𑀺𑀩𑁆𑀩𑀼𑀢𑁄𑀢𑀺𑁇 𑀅𑀣 𑀔𑁄 𑀆𑀬𑀲𑁆𑀫𑀸 𑀯𑀗𑁆𑀕𑀻𑀲𑁄 𑀉𑀝𑁆𑀞𑀸𑀬𑀸𑀲𑀦𑀸 𑀏𑀓𑀁𑀲𑀁 𑀘𑀻𑀯𑀭𑀁 𑀓𑀢𑁆𑀯𑀸 𑀬𑁂𑀦 𑀪𑀕𑀯𑀸 𑀢𑁂𑀦𑀜𑁆𑀚𑀮𑀺𑀁 𑀧𑀡𑀸𑀫𑁂𑀢𑁆𑀯𑀸 𑀪𑀕𑀯𑀦𑁆𑀢𑀁 𑀕𑀸𑀣𑀸𑀬 𑀅𑀚𑁆𑀛𑀪𑀸𑀲𑀺—

(346.)

402\. _“𑀧𑀼𑀘𑁆𑀙𑀸𑀫𑀺 𑀲𑀢𑁆𑀣𑀸𑀭𑀫𑀦𑁄𑀫𑀧𑀜𑁆𑀜𑀁,_  
_𑀤𑀺𑀝𑁆𑀞𑁂𑀯 𑀥𑀫𑁆𑀫𑁂 𑀬𑁄 𑀯𑀺𑀘𑀺𑀓𑀺𑀘𑁆𑀙𑀸𑀦𑀁 𑀙𑁂𑀢𑁆𑀢𑀸;_  
_𑀅𑀕𑁆𑀕𑀸𑀍𑀅𑀯𑁂 𑀓𑀸𑀮𑀫𑀓𑀸𑀲𑀺 𑀪𑀺𑀓𑁆𑀔𑀼,_  
_𑀜𑀸𑀢𑁄 𑀬𑀲𑀲𑁆𑀲𑀻 𑀅𑀪𑀺𑀦𑀺𑀩𑁆𑀩𑀼𑀢𑀢𑁆𑀢𑁄𑁇 (𑁧)_  


(347.)

403\. _𑀦𑀺𑀕𑁆𑀭𑁄𑀥𑀓𑀧𑁆𑀧𑁄 𑀇𑀢𑀺 𑀢𑀲𑁆𑀲 𑀦𑀸𑀫𑀁,_  
_𑀢𑀬𑀸 𑀓𑀢𑀁 𑀪𑀕𑀯𑀸 𑀩𑁆𑀭𑀸𑀳𑁆𑀫𑀡𑀲𑁆𑀲;_  
_𑀲𑁄 𑀢𑀁 𑀦𑀫𑀲𑁆𑀲𑀁 𑀅𑀘𑀭𑀺 𑀫𑀼𑀢𑁆𑀬𑀧𑁂𑀓𑁆𑀔𑁄,_  
_𑀆𑀭𑀤𑁆𑀥𑀯𑀺𑀭𑀺𑀬𑁄 𑀤𑀍𑀳𑀥𑀫𑁆𑀫𑀤𑀲𑁆𑀲𑀻𑁇 (𑁨)_  


(348.)

404\. _𑀢𑀁 𑀲𑀸𑀯𑀓𑀁 𑀲𑀓𑁆𑀬 𑀫𑀬𑀫𑁆𑀧𑀺 𑀲𑀩𑁆𑀩𑁂,_  
_𑀅𑀜𑁆𑀜𑀸𑀢𑀼𑀫𑀺𑀘𑁆𑀙𑀸𑀫 𑀲𑀫𑀦𑁆𑀢𑀘𑀓𑁆𑀔𑀼;_  
_𑀲𑀫𑀯𑀝𑁆𑀞𑀺𑀢𑀸 𑀦𑁄 𑀲𑀯𑀦𑀸𑀬 𑀲𑁄𑀢𑀸,_  
_𑀢𑀼𑀯𑀁 𑀦𑁄 𑀲𑀢𑁆𑀣𑀸 𑀢𑁆𑀯𑀫𑀦𑀼𑀢𑁆𑀢𑀭𑁄𑀲𑀺𑁇 (𑁩)_  


(349.)

405\. _𑀙𑀺𑀦𑁆𑀤𑁂𑀯 𑀦𑁄 𑀯𑀺𑀘𑀺𑀓𑀺𑀘𑁆𑀙𑀁 𑀩𑁆𑀭𑀽𑀳𑀺 𑀫𑁂𑀢𑀁,_  
_𑀧𑀭𑀺𑀦𑀺𑀩𑁆𑀩𑀼𑀢𑀁 𑀯𑁂𑀤𑀬 𑀪𑀽𑀭𑀺𑀧𑀜𑁆𑀜;_  
_𑀫𑀚𑁆𑀛𑁂𑀯 𑀦𑁄 𑀪𑀸𑀲 𑀲𑀫𑀦𑁆𑀢𑀘𑀓𑁆𑀔𑀼,_  
_𑀲𑀓𑁆𑀓𑁄𑀯 𑀤𑁂𑀯𑀸𑀦 𑀲𑀳𑀲𑁆𑀲𑀦𑁂𑀢𑁆𑀢𑁄𑁇 (𑁪)_  


(350.)

406\. _𑀬𑁂 𑀓𑁂𑀘𑀺 𑀕𑀦𑁆𑀣𑀸 𑀇𑀥 𑀫𑁄𑀳𑀫𑀕𑁆𑀕𑀸,_  
_𑀅𑀜𑁆𑀜𑀸𑀡𑀧𑀓𑁆𑀔𑀸 𑀯𑀺𑀘𑀺𑀓𑀺𑀘𑁆𑀙𑀞𑀸𑀦𑀸;_  
_𑀢𑀣𑀸𑀕𑀢𑀁 𑀧𑀢𑁆𑀯𑀸 𑀦 𑀢𑁂 𑀪𑀯𑀦𑁆𑀢𑀺,_  
_𑀘𑀓𑁆𑀔𑀼𑀜𑁆𑀳𑀺 𑀏𑀢𑀁 𑀧𑀭𑀫𑀁 𑀦𑀭𑀸𑀦𑀁𑁇 (𑁫)_  


(351.)

407\. _𑀦𑁄 𑀘𑁂 𑀳𑀺 𑀚𑀸𑀢𑀼 𑀧𑀼𑀭𑀺𑀲𑁄 𑀓𑀺𑀮𑁂𑀲𑁂,_  
_𑀯𑀸𑀢𑁄 𑀬𑀣𑀸 𑀅𑀩𑁆𑀪𑀖𑀦𑀁 𑀯𑀺𑀳𑀸𑀦𑁂;_  
_𑀢𑀫𑁄𑀯𑀲𑁆𑀲 𑀦𑀺𑀯𑀼𑀢𑁄 𑀲𑀩𑁆𑀩𑀮𑁄𑀓𑁄,_  
_𑀦 𑀚𑁄𑀢𑀺𑀫𑀦𑁆𑀢𑁄𑀧𑀺 𑀦𑀭𑀸 𑀢𑀧𑁂𑀬𑁆𑀬𑀼𑀁𑁇 (𑁬)_  


(352.)

408\. _𑀥𑀻𑀭𑀸 𑀘 𑀧𑀚𑁆𑀚𑁄𑀢𑀓𑀭𑀸 𑀪𑀯𑀦𑁆𑀢𑀺,_  
_𑀢𑀁 𑀢𑀁 𑀅𑀳𑀁 𑀯𑀻𑀭 𑀢𑀣𑁂𑀯 𑀫𑀜𑁆𑀜𑁂;_  
_𑀯𑀺𑀧𑀲𑁆𑀲𑀺𑀦𑀁 𑀚𑀸𑀦𑀫𑀼𑀧𑀸𑀕𑀫𑀼𑀫𑁆𑀳𑀸,_  
_𑀧𑀭𑀺𑀲𑀸𑀲𑀼 𑀦𑁄 𑀆𑀯𑀺𑀓𑀭𑁄𑀳𑀺 𑀓𑀧𑁆𑀧𑀁𑁇 (𑁭)_  


(353.)

409\. _𑀔𑀺𑀧𑁆𑀧𑀁 𑀕𑀺𑀭𑀁 𑀏𑀭𑀬 𑀯𑀕𑁆𑀕𑀼 𑀯𑀕𑁆𑀕𑀼𑀁,_  
_𑀳𑀁𑀲𑁄𑀯 𑀧𑀕𑁆𑀕𑀬𑁆𑀳 𑀲𑀡𑀺𑀓𑀁 𑀦𑀺𑀓𑀽𑀚;_  
_𑀩𑀺𑀦𑁆𑀤𑀼𑀲𑁆𑀲𑀭𑁂𑀦 𑀲𑀼𑀯𑀺𑀓𑀧𑁆𑀧𑀺𑀢𑁂𑀦,_  
_𑀲𑀩𑁆𑀩𑁂𑀯 𑀢𑁂 𑀉𑀚𑁆𑀚𑀼𑀕𑀢𑀸 𑀲𑀼𑀡𑁄𑀫𑁇 (𑁮)_  


(354.)

410\. _𑀧𑀳𑀻𑀦𑀚𑀸𑀢𑀺𑀫𑀭𑀡𑀁 𑀅𑀲𑁂𑀲𑀁,_  
_𑀦𑀺𑀕𑁆𑀕𑀬𑁆𑀳 𑀥𑁄𑀦𑀁 𑀯𑀤𑁂𑀲𑁆𑀲𑀸𑀫𑀺 𑀥𑀫𑁆𑀫𑀁;_  
_𑀦 𑀓𑀸𑀫𑀓𑀸𑀭𑁄 𑀳𑀺 𑀧𑀼𑀣𑀼𑀚𑁆𑀚𑀦𑀸𑀦𑀁,_  
_𑀲𑀗𑁆𑀔𑁂𑀬𑁆𑀬𑀓𑀸𑀭𑁄 𑀘 𑀢𑀣𑀸𑀕𑀢𑀸𑀦𑀁𑁇 (𑁯)_  


(355.)

411\. _𑀲𑀫𑁆𑀧𑀦𑁆𑀦𑀯𑁂𑀬𑁆𑀬𑀸𑀓𑀭𑀡𑀁 𑀢𑀯𑁂𑀤𑀁,_  
_𑀲𑀫𑀼𑀚𑁆𑀚𑀼𑀧𑀜𑁆𑀜𑀲𑁆𑀲 𑀲𑀫𑀼𑀕𑁆𑀕𑀳𑀻𑀢𑀁;_  
_𑀅𑀬𑀫𑀜𑁆𑀚𑀮𑀻 𑀧𑀘𑁆𑀙𑀺𑀫𑁄 𑀲𑀼𑀧𑁆𑀧𑀡𑀸𑀫𑀺𑀢𑁄,_  
_𑀫𑀸 𑀫𑁄𑀳𑀬𑀻 𑀚𑀸𑀦𑀫𑀦𑁄𑀫𑀧𑀜𑁆𑀜𑁇 (𑁧𑁦)_  


(356.)

412\. _𑀧𑀭𑁄𑀯𑀭𑀁 𑀅𑀭𑀺𑀬𑀥𑀫𑁆𑀫𑀁 𑀯𑀺𑀤𑀺𑀢𑁆𑀯𑀸,_  
_𑀫𑀸 𑀫𑁄𑀳𑀬𑀻 𑀚𑀸𑀦𑀫𑀦𑁄𑀫𑀯𑀻𑀭;_  
_𑀯𑀸𑀭𑀺𑀁 𑀬𑀣𑀸 𑀖𑀫𑁆𑀫𑀦𑀺 𑀖𑀫𑁆𑀫𑀢𑀢𑁆𑀢𑁄,_  
_𑀯𑀸𑀘𑀸𑀪𑀺𑀓𑀗𑁆𑀔𑀸𑀫𑀺 𑀲𑀼𑀢𑀁 𑀧𑀯𑀲𑁆𑀲𑁇 (𑁧𑁧)_  


(357.)

413\. _𑀬𑀤𑀢𑁆𑀣𑀺𑀓𑀁 𑀩𑁆𑀭𑀳𑁆𑀫𑀘𑀭𑀺𑀬𑀁 𑀅𑀘𑀭𑀻,_  
_𑀓𑀧𑁆𑀧𑀸𑀬𑀦𑁄 𑀓𑀘𑁆𑀘𑀺𑀲𑁆𑀲 𑀢𑀁 𑀅𑀫𑁄𑀖𑀁;_  
_𑀦𑀺𑀩𑁆𑀩𑀸𑀬𑀺 𑀲𑁄 𑀆𑀤𑀼 𑀲𑁅𑀧𑀸𑀤𑀺𑀲𑁂𑀲𑁄,_  
_𑀬𑀣𑀸 𑀯𑀺𑀫𑀼𑀢𑁆𑀢𑁄 𑀅𑀳𑀼 𑀢𑀁 𑀲𑀼𑀡𑁄𑀫”𑁇 (𑁧𑁨)_  


(358.)

414\. _“𑀅𑀘𑁆𑀙𑁂𑀘𑁆𑀙𑀺 𑀢𑀡𑁆𑀳𑀁 𑀇𑀥 𑀦𑀸𑀫𑀭𑀽𑀧𑁂, __(𑀇𑀢𑀺 𑀪𑀕𑀯𑀸)___  
_𑀓𑀡𑁆𑀳𑀲𑁆𑀲 𑀲𑁄𑀢𑀁 𑀤𑀻𑀖𑀭𑀢𑁆𑀢𑀸𑀦𑀼𑀲𑀬𑀺𑀢𑀁;_  
_𑀅𑀢𑀸𑀭𑀺 𑀚𑀸𑀢𑀺𑀁 𑀫𑀭𑀡𑀁 𑀅𑀲𑁂𑀲𑀁”,_  
_𑀇𑀘𑁆𑀘𑀩𑁆𑀭𑀯𑀻 𑀪𑀕𑀯𑀸 𑀧𑀜𑁆𑀘𑀲𑁂𑀝𑁆𑀞𑁄𑁇 (𑁧𑁩)_  


(359.)

415\. _“𑀏𑀲 𑀲𑀼𑀢𑁆𑀯𑀸 𑀧𑀲𑀻𑀤𑀸𑀫𑀺,_  
_𑀯𑀘𑁄 𑀢𑁂 𑀇𑀲𑀺𑀲𑀢𑁆𑀢𑀫;_  
_𑀅𑀫𑁄𑀖𑀁 𑀓𑀺𑀭 𑀫𑁂 𑀧𑀼𑀝𑁆𑀞𑀁,_  
_𑀦 𑀫𑀁 𑀯𑀜𑁆𑀘𑁂𑀲𑀺 𑀩𑁆𑀭𑀸𑀳𑁆𑀫𑀡𑁄𑁇 (𑁧𑁪)_  


(360.)

416\. _𑀬𑀣𑀸𑀯𑀸𑀤𑀻 𑀢𑀣𑀸𑀓𑀸𑀭𑀻,_  
_𑀅𑀳𑀼 𑀩𑀼𑀤𑁆𑀥𑀲𑁆𑀲 𑀲𑀸𑀯𑀓𑁄;_  
_𑀅𑀘𑁆𑀙𑀺𑀤𑀸 𑀫𑀘𑁆𑀘𑀼𑀦𑁄 𑀚𑀸𑀮𑀁,_  
_𑀢𑀢𑀁 𑀫𑀸𑀬𑀸𑀯𑀺𑀦𑁄 𑀤𑀍𑀳𑀁𑁇 (𑁧𑁫)_  


(361.)

417\. _𑀅𑀤𑁆𑀤𑀲𑀸 𑀪𑀕𑀯𑀸 𑀆𑀤𑀺𑀁,_  
_𑀉𑀧𑀸𑀤𑀸𑀦𑀲𑁆𑀲 𑀓𑀧𑁆𑀧𑀺𑀬𑁄;_  
_𑀅𑀘𑁆𑀘𑀕𑀸 𑀯𑀢 𑀓𑀧𑁆𑀧𑀸𑀬𑀦𑁄,_  
_𑀫𑀘𑁆𑀘𑀼𑀥𑁂𑀬𑁆𑀬𑀁 𑀲𑀼𑀤𑀼𑀢𑁆𑀢𑀭𑀦𑁆”𑀢𑀺𑁇 (𑁧𑁬)_  


---

418\. 𑀦𑀺𑀕𑁆𑀭𑁄𑀥𑀓𑀧𑁆𑀧𑀲𑀼𑀢𑁆𑀢𑀁 𑀤𑁆𑀯𑀸𑀤𑀲𑀫𑀁𑁇



[Go to previous page (2.11 Rāhulasutta)](/tipitaka/18Sn/2/2.11.md) / [Go to parent page (2 Cūḷavagga)](/tipitaka/18Sn/2.md) / [Go to next page (2.13 Sammāparibbājanīyasutta)](/tipitaka/18Sn/2/2.13.md)


