
[Home](/) / [18Sn Suttanipātapāḷi](/tipitaka/18Sn.md) / [2 Cūḷavagga](/tipitaka/18Sn/2.md)

# 𑁨𑁇𑁨 𑀆𑀫𑀕𑀦𑁆𑀥𑀲𑀼𑀢𑁆𑀢

### 𑀘𑀽𑀍𑀅𑀯𑀕𑁆𑀕

### 𑀆𑀫𑀕𑀦𑁆𑀥𑀲𑀼𑀢𑁆𑀢

(242.)

279\. _“𑀲𑀸𑀫𑀸𑀓𑀘𑀺𑀗𑁆𑀕𑀽𑀮𑀓𑀘𑀻𑀦𑀓𑀸𑀦𑀺 𑀘,_  
_𑀧𑀢𑁆𑀢𑀧𑁆𑀨𑀮𑀁 𑀫𑀽𑀮𑀨𑀮𑀁 𑀕𑀯𑀺𑀧𑁆𑀨𑀮𑀁;_  
_𑀥𑀫𑁆𑀫𑁂𑀦 𑀮𑀤𑁆𑀥𑀁 𑀲𑀢𑀫𑀲𑁆𑀦𑀫𑀸𑀦𑀸,_  
_𑀦 𑀓𑀸𑀫𑀓𑀸𑀫𑀸 𑀅𑀮𑀺𑀓𑀁 𑀪𑀡𑀦𑁆𑀢𑀺𑁇 (𑁧)_  


(243.)

280\. _𑀬𑀤𑀲𑁆𑀦𑀫𑀸𑀦𑁄 𑀲𑀼𑀓𑀢𑀁 𑀲𑀼𑀦𑀺𑀝𑁆𑀞𑀺𑀢𑀁,_  
_𑀧𑀭𑁂𑀳𑀺 𑀤𑀺𑀦𑁆𑀦𑀁 𑀧𑀬𑀢𑀁 𑀧𑀡𑀻𑀢𑀁;_  
_𑀲𑀸𑀮𑀻𑀦𑀫𑀦𑁆𑀦𑀁 𑀧𑀭𑀺𑀪𑀼𑀜𑁆𑀚𑀫𑀸𑀦𑁄,_  
_𑀲𑁄 𑀪𑀼𑀜𑁆𑀚𑀲𑀻 𑀓𑀲𑁆𑀲𑀧 𑀆𑀫𑀕𑀦𑁆𑀥𑀁𑁇 (𑁨)_  


(244.)

281\. _𑀦 𑀆𑀫𑀕𑀦𑁆𑀥𑁄 𑀫𑀫 𑀓𑀧𑁆𑀧𑀢𑀻𑀢𑀺,_  
_𑀇𑀘𑁆𑀘𑁂𑀯 𑀢𑁆𑀯𑀁 𑀪𑀸𑀲𑀲𑀺 𑀩𑁆𑀭𑀳𑁆𑀫𑀩𑀦𑁆𑀥𑀼;_  
_𑀲𑀸𑀮𑀻𑀦𑀫𑀦𑁆𑀦𑀁 𑀧𑀭𑀺𑀪𑀼𑀜𑁆𑀚𑀫𑀸𑀦𑁄,_  
_𑀲𑀓𑀼𑀦𑁆𑀢𑀫𑀁𑀲𑁂𑀳𑀺 𑀲𑀼𑀲𑀗𑁆𑀔𑀢𑁂𑀳𑀺;_  
_𑀧𑀼𑀘𑁆𑀙𑀸𑀫𑀺 𑀢𑀁 𑀓𑀲𑁆𑀲𑀧 𑀏𑀢𑀫𑀢𑁆𑀣𑀁,_  
_𑀓𑀣𑀁𑀧𑀓𑀸𑀭𑁄 𑀢𑀯 𑀆𑀫𑀕𑀦𑁆𑀥𑁄”𑁇 (𑁩)_  


(245.)

282\. _“𑀧𑀸𑀡𑀸𑀢𑀺𑀧𑀸𑀢𑁄 𑀯𑀥𑀙𑁂𑀤𑀩𑀦𑁆𑀥𑀦𑀁,_  
_𑀣𑁂𑀬𑁆𑀬𑀁 𑀫𑀼𑀲𑀸𑀯𑀸𑀤𑁄 𑀦𑀺𑀓𑀢𑀺𑀯𑀜𑁆𑀘𑀦𑀸𑀦𑀺 𑀘;_  
_𑀅𑀚𑁆𑀛𑁂𑀦𑀓𑀼𑀢𑁆𑀢𑀁 𑀧𑀭𑀤𑀸𑀭𑀲𑁂𑀯𑀦𑀸,_  
_𑀏𑀲𑀸𑀫𑀕𑀦𑁆𑀥𑁄 𑀦 𑀳𑀺 𑀫𑀁𑀲𑀪𑁄𑀚𑀦𑀁𑁇 (𑁪)_  


(246.)

283\. _𑀬𑁂 𑀇𑀥 𑀓𑀸𑀫𑁂𑀲𑀼 𑀅𑀲𑀜𑁆𑀜𑀢𑀸 𑀚𑀦𑀸,_  
_𑀭𑀲𑁂𑀲𑀼 𑀕𑀺𑀤𑁆𑀥𑀸 𑀅𑀲𑀼𑀘𑀺𑀪𑀸𑀯𑀫𑀲𑁆𑀲𑀺𑀢𑀸;_  
_𑀦𑀢𑁆𑀣𑀺𑀓𑀤𑀺𑀝𑁆𑀞𑀻 𑀯𑀺𑀲𑀫𑀸 𑀤𑀼𑀭𑀦𑁆𑀦𑀬𑀸,_  
_𑀏𑀲𑀸𑀫𑀕𑀦𑁆𑀥𑁄 𑀦 𑀳𑀺 𑀫𑀁𑀲𑀪𑁄𑀚𑀦𑀁𑁇 (𑁫)_  


(247.)

284\. _𑀬𑁂 𑀮𑀽𑀔𑀲𑀸 𑀤𑀸𑀭𑀼𑀡𑀸 𑀧𑀺𑀝𑁆𑀞𑀺𑀫𑀁𑀲𑀺𑀓𑀸,_  
_𑀫𑀺𑀢𑁆𑀢𑀤𑁆𑀤𑀼𑀦𑁄 𑀦𑀺𑀓𑁆𑀓𑀭𑀼𑀡𑀸𑀢𑀺𑀫𑀸𑀦𑀺𑀦𑁄;_  
_𑀅𑀤𑀸𑀦𑀲𑀻𑀮𑀸 𑀦 𑀘 𑀤𑁂𑀦𑁆𑀢𑀺 𑀓𑀲𑁆𑀲𑀘𑀺,_  
_𑀏𑀲𑀸𑀫𑀕𑀦𑁆𑀥𑁄 𑀦 𑀳𑀺 𑀫𑀁𑀲𑀪𑁄𑀚𑀦𑀁𑁇 (𑁬)_  


(248.)

285\. _𑀓𑁄𑀥𑁄 𑀫𑀤𑁄 𑀣𑀫𑁆𑀪𑁄 𑀧𑀘𑁆𑀘𑀼𑀧𑀝𑁆𑀞𑀸𑀧𑀦𑀸,_  
_𑀫𑀸𑀬𑀸 𑀉𑀲𑀽𑀬𑀸 𑀪𑀲𑁆𑀲𑀲𑀫𑀼𑀲𑁆𑀲𑀬𑁄 𑀘;_  
_𑀫𑀸𑀦𑀸𑀢𑀺𑀫𑀸𑀦𑁄 𑀘 𑀅𑀲𑀩𑁆𑀪𑀺 𑀲𑀦𑁆𑀣𑀯𑁄,_  
_𑀏𑀲𑀸𑀫𑀕𑀦𑁆𑀥𑁄 𑀦 𑀳𑀺 𑀫𑀁𑀲𑀪𑁄𑀚𑀦𑀁𑁇 (𑁭)_  


(249.)

286\. _𑀬𑁂 𑀧𑀸𑀧𑀲𑀻𑀮𑀸 𑀇𑀡𑀖𑀸𑀢𑀲𑀽𑀘𑀓𑀸,_  
_𑀯𑁄𑀳𑀸𑀭𑀓𑀽𑀝𑀸 𑀇𑀥 𑀧𑀸𑀝𑀺𑀭𑀽𑀧𑀺𑀓𑀸;_  
_𑀦𑀭𑀸𑀥𑀫𑀸 𑀬𑁂𑀥 𑀓𑀭𑁄𑀦𑁆𑀢𑀺 𑀓𑀺𑀩𑁆𑀩𑀺𑀲𑀁,_  
_𑀏𑀲𑀸𑀫𑀕𑀦𑁆𑀥𑁄 𑀦 𑀳𑀺 𑀫𑀁𑀲𑀪𑁄𑀚𑀦𑀁𑁇 (𑁮)_  


(250.)

287\. _𑀬𑁂 𑀇𑀥 𑀧𑀸𑀡𑁂𑀲𑀼 𑀅𑀲𑀜𑁆𑀜𑀢𑀸 𑀚𑀦𑀸,_  
_𑀧𑀭𑁂𑀲𑀫𑀸𑀤𑀸𑀬 𑀯𑀺𑀳𑁂𑀲𑀫𑀼𑀬𑁆𑀬𑀼𑀢𑀸;_  
_𑀤𑀼𑀲𑁆𑀲𑀻𑀮𑀮𑀼𑀤𑁆𑀤𑀸 𑀨𑀭𑀼𑀲𑀸 𑀅𑀦𑀸𑀤𑀭𑀸,_  
_𑀏𑀲𑀸𑀫𑀕𑀦𑁆𑀥𑁄 𑀦 𑀳𑀺 𑀫𑀁𑀲𑀪𑁄𑀚𑀦𑀁𑁇 (𑁯)_  


(251.)

288\. _𑀏𑀢𑁂𑀲𑀼 𑀕𑀺𑀤𑁆𑀥𑀸 𑀯𑀺𑀭𑀼𑀤𑁆𑀥𑀸𑀢𑀺𑀧𑀸𑀢𑀺𑀦𑁄,_  
_𑀦𑀺𑀘𑁆𑀘𑀼𑀬𑁆𑀬𑀼𑀢𑀸 𑀧𑁂𑀘𑁆𑀘 𑀢𑀫𑀁 𑀯𑀚𑀦𑁆𑀢𑀺 𑀬𑁂;_  
_𑀧𑀢𑀦𑁆𑀢𑀺 𑀲𑀢𑁆𑀢𑀸 𑀦𑀺𑀭𑀬𑀁 𑀅𑀯𑀁𑀲𑀺𑀭𑀸,_  
_𑀏𑀲𑀸𑀫𑀕𑀦𑁆𑀥𑁄 𑀦 𑀳𑀺 𑀫𑀁𑀲𑀪𑁄𑀚𑀦𑀁𑁇 (𑁧𑁦)_  


(252.)

289\. _𑀦 𑀫𑀘𑁆𑀙𑀫𑀁𑀲𑀸𑀦𑀫𑀦𑀸𑀲𑀓𑀢𑁆𑀢𑀁,_  
_𑀦 𑀦𑀕𑁆𑀕𑀺𑀬𑀁 𑀦 𑀫𑀼𑀡𑁆𑀟𑀺𑀬𑀁 𑀚𑀝𑀸𑀚𑀮𑁆𑀮𑀁;_  
_𑀔𑀭𑀸𑀚𑀺𑀦𑀸𑀦𑀺 𑀦𑀸𑀕𑁆𑀕𑀺𑀳𑀼𑀢𑁆𑀢𑀲𑁆𑀲𑀼𑀧𑀲𑁂𑀯𑀦𑀸,_  
_𑀬𑁂 𑀯𑀸𑀧𑀺 𑀮𑁄𑀓𑁂 𑀅𑀫𑀭𑀸 𑀩𑀳𑀽 𑀢𑀧𑀸;_  
_𑀫𑀦𑁆𑀢𑀸𑀳𑀼𑀢𑀻 𑀬𑀜𑁆𑀜𑀫𑀼𑀢𑀽𑀧𑀲𑁂𑀯𑀦𑀸,_  
_𑀲𑁄𑀥𑁂𑀦𑁆𑀢𑀺 𑀫𑀘𑁆𑀘𑀁 𑀅𑀯𑀺𑀢𑀺𑀡𑁆𑀡𑀓𑀗𑁆𑀔𑀁𑁇 (𑁧𑁧)_  


(253.)

290\. _𑀲𑁄𑀢𑁂𑀲𑀼 𑀕𑀼𑀢𑁆𑀢𑁄 𑀯𑀺𑀤𑀺𑀢𑀺𑀦𑁆𑀤𑁆𑀭𑀺𑀬𑁄 𑀘𑀭𑁂,_  
_𑀥𑀫𑁆𑀫𑁂 𑀞𑀺𑀢𑁄 𑀅𑀚𑁆𑀚𑀯𑀫𑀤𑁆𑀤𑀯𑁂 𑀭𑀢𑁄;_  
_𑀲𑀗𑁆𑀕𑀸𑀢𑀺𑀕𑁄 𑀲𑀩𑁆𑀩𑀤𑀼𑀓𑁆𑀔𑀧𑁆𑀧𑀳𑀻𑀦𑁄,_  
_𑀦 𑀮𑀺𑀧𑁆𑀧𑀢𑀺 𑀤𑀺𑀝𑁆𑀞𑀲𑀼𑀢𑁂𑀲𑀼 𑀥𑀻𑀭𑁄”𑁇 (𑁧𑁨)_  


(254.)

291\. _𑀇𑀘𑁆𑀘𑁂𑀢𑀫𑀢𑁆𑀣𑀁 𑀪𑀕𑀯𑀸 𑀧𑀼𑀦𑀧𑁆𑀧𑀼𑀦𑀁,_  
_𑀅𑀓𑁆𑀔𑀸𑀲𑀺 𑀦𑀁 𑀯𑁂𑀤𑀬𑀺 𑀫𑀦𑁆𑀢𑀧𑀸𑀭𑀕𑀽;_  
_𑀘𑀺𑀢𑁆𑀭𑀸𑀳𑀺 𑀕𑀸𑀣𑀸𑀳𑀺 𑀫𑀼𑀦𑀻 𑀧𑀓𑀸𑀲𑀬𑀺,_  
_𑀦𑀺𑀭𑀸𑀫𑀕𑀦𑁆𑀥𑁄 𑀅𑀲𑀺𑀢𑁄 𑀤𑀼𑀭𑀦𑁆𑀦𑀬𑁄𑁇 (𑁧𑁩)_  


(255.)

292\. _𑀲𑀼𑀢𑁆𑀯𑀸𑀦 𑀩𑀼𑀤𑁆𑀥𑀲𑁆𑀲 𑀲𑀼𑀪𑀸𑀲𑀺𑀢𑀁 𑀧𑀤𑀁,_  
_𑀦𑀺𑀭𑀸𑀫𑀕𑀦𑁆𑀥𑀁 𑀲𑀩𑁆𑀩𑀤𑀼𑀓𑁆𑀔𑀧𑁆𑀧𑀦𑀽𑀤𑀦𑀁;_  
_𑀦𑀻𑀘𑀫𑀦𑁄 𑀯𑀦𑁆𑀤𑀺 𑀢𑀣𑀸𑀕𑀢𑀲𑁆𑀲,_  
_𑀢𑀢𑁆𑀣𑁂𑀯 𑀧𑀩𑁆𑀩𑀚𑁆𑀚𑀫𑀭𑁄𑀘𑀬𑀺𑀢𑁆𑀣𑀸𑀢𑀺𑁇 (𑁧𑁪)_  


---

293\. 𑀆𑀫𑀕𑀦𑁆𑀥𑀲𑀼𑀢𑁆𑀢𑀁 𑀤𑀼𑀢𑀺𑀬𑀁𑁇



[Go to previous page (2.1 Ratanasutta)](/tipitaka/18Sn/2/2.1.md) / [Go to parent page (2 Cūḷavagga)](/tipitaka/18Sn/2.md) / [Go to next page (2.3 Hirisutta)](/tipitaka/18Sn/2/2.3.md)


