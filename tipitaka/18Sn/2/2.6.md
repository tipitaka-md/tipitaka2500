---
title: 2.6 Kapilasutta (dhammacariyasutta)
path: /tipitaka/18Sn/2/2.6
ref: 266910
breadcrumbs:
  - name: Home
    link: /
  - name: 18Sn Suttanipātapāḷi
    link: /tipitaka/18Sn
  - name: 2 Cūḷavagga
    link: /tipitaka/18Sn/2
prevL: /tipitaka/18Sn/2/2.5
upL: /tipitaka/18Sn/2
nextL: /tipitaka/18Sn/2/2.7
---

# 2.6 Kapilasutta (dhammacariyasutta)

### Cūḷavagga

### Kapilasutta (dhammacariyasutta)

(277.)

323. _Dhammacariyaṃ brahmacariyaṃ,_  
_Etadāhu vasuttamaṃ;_  
_Pabbajitopi ce hoti,_  
_Agārā anagāriyaṃ. (1)_  


(278.)

324. _So ce mukharajātiko,_  
_vihesābhirato mago;_  
_Jīvitaṃ tassa pāpiyo,_  
_rajaṃ vaḍḍheti attano. (2)_  


(279.)

325. _Kalahābhirato bhikkhu,_  
_Mohadhammena āvuto;_  
_Akkhātampi na jānāti,_  
_Dhammaṃ buddhena desitaṃ. (3)_  


(280.)

326. _Vihesaṃ bhāvitattānaṃ,_  
_avijjāya purakkhato;_  
_Saṃkilesaṃ na jānāti,_  
_maggaṃ nirayagāminaṃ. (4)_  


(281.)

327. _Vinipātaṃ samāpanno,_  
_gabbhā gabbhaṃ tamā tamaṃ;_  
_Sa ve tādisako bhikkhu,_  
_pecca dukkhaṃ nigacchati. (5)_  


(282.)

328. _Gūthakūpo yathā assa,_  
_sampuṇṇo gaṇavassiko;_  
_Yo ca evarūpo assa,_  
_dubbisodho hi sāṅgaṇo. (6)_  


(283.)

329. _Yaṃ evarūpaṃ jānātha,_  
_bhikkhavo gehanissitaṃ;_  
_Pāpicchaṃ pāpasaṅkappaṃ,_  
_pāpaācāragocaraṃ. (7)_  


(284.)

330. _Sabbe samaggā hutvāna,_  
_abhinibbajjiyātha naṃ;_  
_Kāraṇḍavaṃ niddhamatha,_  
_kasambuṃ apakassatha. (8)_  


(285.)

331. _Tato palāpe vāhetha,_  
_Assamaṇe samaṇamānine;_  
_Niddhamitvāna pāpicche,_  
_Pāpaācāragocare. (9)_  


(286.)

332. _Suddhā suddhehi saṃvāsaṃ,_  
_Kappayavho patissatā;_  
_Tato samaggā nipakā,_  
_Dukkhassantaṃ karissathāti. (10)_  


===

333. Dhammacariyasuttaṃ chaṭṭhaṃ.




