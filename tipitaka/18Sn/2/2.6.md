
[Home](/) / [18Sn Suttanipātapāḷi](../../18Sn.md) / [2 Cūḷavagga](../2.md)

# 2.6 Kapilasutta (dhammacariyasutta)

* Cūḷavagga

* Kapilasutta (dhammacariyasutta)

(277.)

323\. _Dhammacariyaṃ brahmacariyaṃ,_  
_Etadāhu vasuttamaṃ;_  
_Pabbajitopi ce hoti,_  
_Agārā anagāriyaṃ. (1)_  


(278.)

324\. _So ce mukharajātiko,_  
_vihesābhirato mago;_  
_Jīvitaṃ tassa pāpiyo,_  
_rajaṃ vaḍḍheti attano. (2)_  


(279.)

325\. _Kalahābhirato bhikkhu,_  
_Mohadhammena āvuto;_  
_Akkhātampi na jānāti,_  
_Dhammaṃ buddhena desitaṃ. (3)_  


(280.)

326\. _Vihesaṃ bhāvitattānaṃ,_  
_avijjāya purakkhato;_  
_Saṃkilesaṃ na jānāti,_  
_maggaṃ nirayagāminaṃ. (4)_  


(281.)

327\. _Vinipātaṃ samāpanno,_  
_gabbhā gabbhaṃ tamā tamaṃ;_  
_Sa ve tādisako bhikkhu,_  
_pecca dukkhaṃ nigacchati. (5)_  


(282.)

328\. _Gūthakūpo yathā assa,_  
_sampuṇṇo gaṇavassiko;_  
_Yo ca evarūpo assa,_  
_dubbisodho hi sāṅgaṇo. (6)_  


(283.)

329\. _Yaṃ evarūpaṃ jānātha,_  
_bhikkhavo gehanissitaṃ;_  
_Pāpicchaṃ pāpasaṅkappaṃ,_  
_pāpaācāragocaraṃ. (7)_  


(284.)

330\. _Sabbe samaggā hutvāna,_  
_abhinibbajjiyātha naṃ;_  
_Kāraṇḍavaṃ niddhamatha,_  
_kasambuṃ apakassatha. (8)_  


(285.)

331\. _Tato palāpe vāhetha,_  
_Assamaṇe samaṇamānine;_  
_Niddhamitvāna pāpicche,_  
_Pāpaācāragocare. (9)_  


(286.)

332\. _Suddhā suddhehi saṃvāsaṃ,_  
_Kappayavho patissatā;_  
_Tato samaggā nipakā,_  
_Dukkhassantaṃ karissathāti. (10)_  


---

333\. Dhammacariyasuttaṃ chaṭṭhaṃ.



[Go to previous page (2.5 Sūcilomasutta)](2.5.md) / [Go to parent page (2 Cūḷavagga)](../2.md) / [Go to next page (2.7 Brāhmaṇadhammikasutta)](2.7.md)


