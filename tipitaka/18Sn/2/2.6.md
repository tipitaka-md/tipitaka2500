
[Home](/) / [18Sn Suttanipātapāḷi](...md) / [2 Cūḷavagga](../18Sn/2.md)

# 𑁨𑁇𑁬 𑀓𑀧𑀺𑀮𑀲𑀼𑀢𑁆𑀢 (𑀥𑀫𑁆𑀫𑀘𑀭𑀺𑀬𑀲𑀼𑀢𑁆𑀢)

* 𑀘𑀽𑀍𑀅𑀯𑀕𑁆𑀕

* 𑀓𑀧𑀺𑀮𑀲𑀼𑀢𑁆𑀢 (𑀥𑀫𑁆𑀫𑀘𑀭𑀺𑀬𑀲𑀼𑀢𑁆𑀢)

(277.)

323\. _𑀥𑀫𑁆𑀫𑀘𑀭𑀺𑀬𑀁 𑀩𑁆𑀭𑀳𑁆𑀫𑀘𑀭𑀺𑀬𑀁,_  
_𑀏𑀢𑀤𑀸𑀳𑀼 𑀯𑀲𑀼𑀢𑁆𑀢𑀫𑀁;_  
_𑀧𑀩𑁆𑀩𑀚𑀺𑀢𑁄𑀧𑀺 𑀘𑁂 𑀳𑁄𑀢𑀺,_  
_𑀅𑀕𑀸𑀭𑀸 𑀅𑀦𑀕𑀸𑀭𑀺𑀬𑀁𑁇 (𑁧)_  


(278.)

324\. _𑀲𑁄 𑀘𑁂 𑀫𑀼𑀔𑀭𑀚𑀸𑀢𑀺𑀓𑁄,_  
_𑀯𑀺𑀳𑁂𑀲𑀸𑀪𑀺𑀭𑀢𑁄 𑀫𑀕𑁄;_  
_𑀚𑀻𑀯𑀺𑀢𑀁 𑀢𑀲𑁆𑀲 𑀧𑀸𑀧𑀺𑀬𑁄,_  
_𑀭𑀚𑀁 𑀯𑀟𑁆𑀠𑁂𑀢𑀺 𑀅𑀢𑁆𑀢𑀦𑁄𑁇 (𑁨)_  


(279.)

325\. _𑀓𑀮𑀳𑀸𑀪𑀺𑀭𑀢𑁄 𑀪𑀺𑀓𑁆𑀔𑀼,_  
_𑀫𑁄𑀳𑀥𑀫𑁆𑀫𑁂𑀦 𑀆𑀯𑀼𑀢𑁄;_  
_𑀅𑀓𑁆𑀔𑀸𑀢𑀫𑁆𑀧𑀺 𑀦 𑀚𑀸𑀦𑀸𑀢𑀺,_  
_𑀥𑀫𑁆𑀫𑀁 𑀩𑀼𑀤𑁆𑀥𑁂𑀦 𑀤𑁂𑀲𑀺𑀢𑀁𑁇 (𑁩)_  


(280.)

326\. _𑀯𑀺𑀳𑁂𑀲𑀁 𑀪𑀸𑀯𑀺𑀢𑀢𑁆𑀢𑀸𑀦𑀁,_  
_𑀅𑀯𑀺𑀚𑁆𑀚𑀸𑀬 𑀧𑀼𑀭𑀓𑁆𑀔𑀢𑁄;_  
_𑀲𑀁𑀓𑀺𑀮𑁂𑀲𑀁 𑀦 𑀚𑀸𑀦𑀸𑀢𑀺,_  
_𑀫𑀕𑁆𑀕𑀁 𑀦𑀺𑀭𑀬𑀕𑀸𑀫𑀺𑀦𑀁𑁇 (𑁪)_  


(281.)

327\. _𑀯𑀺𑀦𑀺𑀧𑀸𑀢𑀁 𑀲𑀫𑀸𑀧𑀦𑁆𑀦𑁄,_  
_𑀕𑀩𑁆𑀪𑀸 𑀕𑀩𑁆𑀪𑀁 𑀢𑀫𑀸 𑀢𑀫𑀁;_  
_𑀲 𑀯𑁂 𑀢𑀸𑀤𑀺𑀲𑀓𑁄 𑀪𑀺𑀓𑁆𑀔𑀼,_  
_𑀧𑁂𑀘𑁆𑀘 𑀤𑀼𑀓𑁆𑀔𑀁 𑀦𑀺𑀕𑀘𑁆𑀙𑀢𑀺𑁇 (𑁫)_  


(282.)

328\. _𑀕𑀽𑀣𑀓𑀽𑀧𑁄 𑀬𑀣𑀸 𑀅𑀲𑁆𑀲,_  
_𑀲𑀫𑁆𑀧𑀼𑀡𑁆𑀡𑁄 𑀕𑀡𑀯𑀲𑁆𑀲𑀺𑀓𑁄;_  
_𑀬𑁄 𑀘 𑀏𑀯𑀭𑀽𑀧𑁄 𑀅𑀲𑁆𑀲,_  
_𑀤𑀼𑀩𑁆𑀩𑀺𑀲𑁄𑀥𑁄 𑀳𑀺 𑀲𑀸𑀗𑁆𑀕𑀡𑁄𑁇 (𑁬)_  


(283.)

329\. _𑀬𑀁 𑀏𑀯𑀭𑀽𑀧𑀁 𑀚𑀸𑀦𑀸𑀣,_  
_𑀪𑀺𑀓𑁆𑀔𑀯𑁄 𑀕𑁂𑀳𑀦𑀺𑀲𑁆𑀲𑀺𑀢𑀁;_  
_𑀧𑀸𑀧𑀺𑀘𑁆𑀙𑀁 𑀧𑀸𑀧𑀲𑀗𑁆𑀓𑀧𑁆𑀧𑀁,_  
_𑀧𑀸𑀧𑀆𑀘𑀸𑀭𑀕𑁄𑀘𑀭𑀁𑁇 (𑁭)_  


(284.)

330\. _𑀲𑀩𑁆𑀩𑁂 𑀲𑀫𑀕𑁆𑀕𑀸 𑀳𑀼𑀢𑁆𑀯𑀸𑀦,_  
_𑀅𑀪𑀺𑀦𑀺𑀩𑁆𑀩𑀚𑁆𑀚𑀺𑀬𑀸𑀣 𑀦𑀁;_  
_𑀓𑀸𑀭𑀡𑁆𑀟𑀯𑀁 𑀦𑀺𑀤𑁆𑀥𑀫𑀣,_  
_𑀓𑀲𑀫𑁆𑀩𑀼𑀁 𑀅𑀧𑀓𑀲𑁆𑀲𑀣𑁇 (𑁮)_  


(285.)

331\. _𑀢𑀢𑁄 𑀧𑀮𑀸𑀧𑁂 𑀯𑀸𑀳𑁂𑀣,_  
_𑀅𑀲𑁆𑀲𑀫𑀡𑁂 𑀲𑀫𑀡𑀫𑀸𑀦𑀺𑀦𑁂;_  
_𑀦𑀺𑀤𑁆𑀥𑀫𑀺𑀢𑁆𑀯𑀸𑀦 𑀧𑀸𑀧𑀺𑀘𑁆𑀙𑁂,_  
_𑀧𑀸𑀧𑀆𑀘𑀸𑀭𑀕𑁄𑀘𑀭𑁂𑁇 (𑁯)_  


(286.)

332\. _𑀲𑀼𑀤𑁆𑀥𑀸 𑀲𑀼𑀤𑁆𑀥𑁂𑀳𑀺 𑀲𑀁𑀯𑀸𑀲𑀁,_  
_𑀓𑀧𑁆𑀧𑀬𑀯𑁆𑀳𑁄 𑀧𑀢𑀺𑀲𑁆𑀲𑀢𑀸;_  
_𑀢𑀢𑁄 𑀲𑀫𑀕𑁆𑀕𑀸 𑀦𑀺𑀧𑀓𑀸,_  
_𑀤𑀼𑀓𑁆𑀔𑀲𑁆𑀲𑀦𑁆𑀢𑀁 𑀓𑀭𑀺𑀲𑁆𑀲𑀣𑀸𑀢𑀺𑁇 (𑁧𑁦)_  


---

333\. 𑀥𑀫𑁆𑀫𑀘𑀭𑀺𑀬𑀲𑀼𑀢𑁆𑀢𑀁 𑀙𑀝𑁆𑀞𑀁𑁇



[Go to previous page (2.5 Sūcilomasutta)](2.5.md) / [Go to parent page (2 Cūḷavagga)](../18Sn/2.md) / [Go to next page (2.7 Brāhmaṇadhammikasutta)](2.7.md)


