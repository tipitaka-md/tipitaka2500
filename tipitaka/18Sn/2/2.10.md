
[Home](/) / [18Sn Suttanipātapāḷi](../../18Sn.md) / [2 Cūḷavagga](../2.md)

# 2.10 Uṭṭhānasutta

* Cūḷavagga

* Uṭṭhānasutta

(334.)

386\. _Uṭṭhahatha nisīdatha,_  
_ko attho supitena vo;_  
_Āturānañhi kā niddā,_  
_sallaviddhāna ruppataṃ. (1)_  


(335.)

387\. _Uṭṭhahatha nisīdatha,_  
_Daḷhaṃ sikkhatha santiyā;_  
_Mā vo pamatte viññāya,_  
_Maccurājā amohayittha vasānuge. (2)_  


(336.)

388\. _Yāya devā manussā ca,_  
_sitā tiṭṭhanti atthikā;_  
_Tarathetaṃ visattikaṃ,_  
_khaṇo vo mā upaccagā;_  
_Khaṇātītā hi socanti,_  
_nirayamhi samappitā. (3)_  


(337.)

389\. _Pamādo rajo pamādo,_  
_Pamādānupatito rajo;_  
_Appamādena vijjāya,_  
_Abbahe sallamattanoti. (4)_  


---

390\. Uṭṭhānasuttaṃ dasamaṃ.



[Go to previous page (2.9 Kiṃsīlasutta)](2.9.md) / [Go to parent page (2 Cūḷavagga)](../2.md) / [Go to next page (2.11 Rāhulasutta)](2.11.md)


