
[Home](/) / [18Sn Suttanipātapāḷi](../../18Sn.md) / [2 Cūḷavagga](../2.md)

# 2.8 Dhamma (nāvā) sutta

* Cūḷavagga

* Dhamma (nāvā) sutta

(319.)

369\. _Yasmā hi dhammaṃ puriso vijaññā,_  
_Indaṃva naṃ devatā pūjayeyya;_  
_So pūjito tasmi pasannacitto,_  
_Bahussuto pātukaroti dhammaṃ. (1)_  


(320.)

370\. _Tadaṭṭhikatvāna nisamma dhīro,_  
_Dhammānudhammaṃ paṭipajjamāno;_  
_Viññū vibhāvī nipuṇo ca hoti,_  
_Yo tādisaṃ bhajati appamatto. (2)_  


(321.)

371\. _Khuddañca bālaṃ upasevamāno,_  
_Anāgatatthañca usūyakañca;_  
_Idheva dhammaṃ avibhāvayitvā,_  
_Avitiṇṇakaṅkho maraṇaṃ upeti. (3)_  


(322.)

372\. _Yathā naro āpagamotaritvā,_  
_Mahodakaṃ salilaṃ sīghasotaṃ;_  
_So vuyhamāno anusotagāmī,_  
_Kiṃ so pare sakkhati tārayetuṃ. (4)_  


(323.)

373\. _Tatheva dhammaṃ avibhāvayitvā,_  
_Bahussutānaṃ anisāmayatthaṃ;_  
_Sayaṃ ajānaṃ avitiṇṇakaṅkho,_  
_Kiṃ so pare sakkhati nijjhapetuṃ. (5)_  


(324.)

374\. _Yathāpi nāvaṃ daḷhamāruhitvā,_  
_Phiyena rittena samaṅgibhūto;_  
_So tāraye tattha bahūpi aññe,_  
_Tatrūpayaññū kusalo mutīmā. (6)_  


(325.)

375\. _Evampi yo vedagu bhāvitatto,_  
_Bahussuto hoti avedhadhammo;_  
_So kho pare nijjhapaye pajānaṃ,_  
_Sotāvadhānūpanisūpapanne. (7)_  


(326.)

376\. _Tasmā have sappurisaṃ bhajetha,_  
_Medhāvinañceva bahussutañca;_  
_Aññāya atthaṃ paṭipajjamāno,_  
_Viññātadhammo sa sukhaṃ labhethāti. (8)_  


---

377\. Nāvāsuttaṃ aṭṭhamaṃ.



[Go to previous page (2.7 Brāhmaṇadhammikasutta)](2.7.md) / [Go to parent page (2 Cūḷavagga)](../2.md) / [Go to next page (2.9 Kiṃsīlasutta)](2.9.md)


