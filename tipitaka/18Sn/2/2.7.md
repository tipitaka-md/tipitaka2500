
[Home](/) / [18Sn Suttanipātapāḷi](...md) / [2 Cūḷavagga](../18Sn/2.md)

# 𑁨𑁇𑁭 𑀩𑁆𑀭𑀸𑀳𑁆𑀫𑀡𑀥𑀫𑁆𑀫𑀺𑀓𑀲𑀼𑀢𑁆𑀢

* 𑀘𑀽𑀍𑀅𑀯𑀕𑁆𑀕

* 𑀩𑁆𑀭𑀸𑀳𑁆𑀫𑀡𑀥𑀫𑁆𑀫𑀺𑀓𑀲𑀼𑀢𑁆𑀢

334\. 𑀏𑀯𑀁 𑀫𑁂 𑀲𑀼𑀢𑀁—  𑀏𑀓𑀁 𑀲𑀫𑀬𑀁 𑀪𑀕𑀯𑀸 𑀲𑀸𑀯𑀢𑁆𑀣𑀺𑀬𑀁 𑀯𑀺𑀳𑀭𑀢𑀺 𑀚𑁂𑀢𑀯𑀦𑁂 𑀅𑀦𑀸𑀣𑀧𑀺𑀡𑁆𑀟𑀺𑀓𑀲𑁆𑀲 𑀆𑀭𑀸𑀫𑁂𑁇 𑀅𑀣 𑀔𑁄 𑀲𑀫𑁆𑀩𑀳𑀼𑀮𑀸 𑀓𑁄𑀲𑀮𑀓𑀸 𑀩𑁆𑀭𑀸𑀳𑁆𑀫𑀡𑀫𑀳𑀸𑀲𑀸𑀮𑀸 𑀚𑀺𑀡𑁆𑀡𑀸 𑀯𑀼𑀟𑁆𑀠𑀸 𑀫𑀳𑀮𑁆𑀮𑀓𑀸 𑀅𑀤𑁆𑀥𑀕𑀢𑀸 𑀯𑀬𑁄𑀅𑀦𑀼𑀧𑁆𑀧𑀢𑁆𑀢𑀸 𑀬𑁂𑀦 𑀪𑀕𑀯𑀸 𑀢𑁂𑀦𑀼𑀧𑀲𑀗𑁆𑀓𑀫𑀺𑀁𑀲𑀼; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀪𑀕𑀯𑀢𑀸 𑀲𑀤𑁆𑀥𑀺𑀁 𑀲𑀫𑁆𑀫𑁄𑀤𑀺𑀁𑀲𑀼𑁇 𑀲𑀫𑁆𑀫𑁄𑀤𑀦𑀻𑀬𑀁 𑀓𑀣𑀁 𑀲𑀸𑀭𑀡𑀻𑀬𑀁 𑀯𑀻𑀢𑀺𑀲𑀸𑀭𑁂𑀢𑁆𑀯𑀸 𑀏𑀓𑀫𑀦𑁆𑀢𑀁 𑀦𑀺𑀲𑀻𑀤𑀺𑀁𑀲𑀼𑁇 𑀏𑀓𑀫𑀦𑁆𑀢𑀁 𑀦𑀺𑀲𑀺𑀦𑁆𑀦𑀸 𑀔𑁄 𑀢𑁂 𑀩𑁆𑀭𑀸𑀳𑁆𑀫𑀡𑀫𑀳𑀸𑀲𑀸𑀮𑀸 𑀪𑀕𑀯𑀦𑁆𑀢𑀁 𑀏𑀢𑀤𑀯𑁄𑀘𑀼𑀁—  “𑀲𑀦𑁆𑀤𑀺𑀲𑁆𑀲𑀦𑁆𑀢𑀺 𑀦𑀼 𑀔𑁄, 𑀪𑁄 𑀕𑁄𑀢𑀫, 𑀏𑀢𑀭𑀳𑀺 𑀩𑁆𑀭𑀸𑀳𑁆𑀫𑀡𑀸 𑀧𑁄𑀭𑀸𑀡𑀸𑀦𑀁 𑀩𑁆𑀭𑀸𑀳𑁆𑀫𑀡𑀸𑀦𑀁 𑀩𑁆𑀭𑀸𑀳𑁆𑀫𑀡𑀥𑀫𑁆𑀫𑁂”𑀢𑀺? “𑀦 𑀔𑁄, 𑀩𑁆𑀭𑀸𑀳𑁆𑀫𑀡𑀸, 𑀲𑀦𑁆𑀤𑀺𑀲𑁆𑀲𑀦𑁆𑀢𑀺 𑀏𑀢𑀭𑀳𑀺 𑀩𑁆𑀭𑀸𑀳𑁆𑀫𑀡𑀸 𑀧𑁄𑀭𑀸𑀡𑀸𑀦𑀁 𑀩𑁆𑀭𑀸𑀳𑁆𑀫𑀡𑀸𑀦𑀁 𑀩𑁆𑀭𑀸𑀳𑁆𑀫𑀡𑀥𑀫𑁆𑀫𑁂”𑀢𑀺𑁇 “𑀲𑀸𑀥𑀼 𑀦𑁄 𑀪𑀯𑀁 𑀕𑁄𑀢𑀫𑁄 𑀧𑁄𑀭𑀸𑀡𑀸𑀦𑀁 𑀩𑁆𑀭𑀸𑀳𑁆𑀫𑀡𑀸𑀦𑀁 𑀩𑁆𑀭𑀸𑀳𑁆𑀫𑀡𑀥𑀫𑁆𑀫𑀁 𑀪𑀸𑀲𑀢𑀼, 𑀲𑀘𑁂 𑀪𑁄𑀢𑁄 𑀕𑁄𑀢𑀫𑀲𑁆𑀲 𑀅𑀕𑀭𑀽”𑀢𑀺𑁇 “𑀢𑁂𑀦 𑀳𑀺, 𑀩𑁆𑀭𑀸𑀳𑁆𑀫𑀡𑀸, 𑀲𑀼𑀡𑀸𑀣, 𑀲𑀸𑀥𑀼𑀓𑀁 𑀫𑀦𑀲𑀺 𑀓𑀭𑁄𑀣, 𑀪𑀸𑀲𑀺𑀲𑁆𑀲𑀸𑀫𑀻”𑀢𑀺𑁇 “𑀏𑀯𑀁, 𑀪𑁄”𑀢𑀺 𑀔𑁄 𑀢𑁂 𑀩𑁆𑀭𑀸𑀳𑁆𑀫𑀡𑀫𑀳𑀸𑀲𑀸𑀮𑀸 𑀪𑀕𑀯𑀢𑁄 𑀧𑀘𑁆𑀘𑀲𑁆𑀲𑁄𑀲𑀼𑀁𑁇 𑀪𑀕𑀯𑀸 𑀏𑀢𑀤𑀯𑁄𑀘—

(287.)

335\. _“𑀇𑀲𑀬𑁄 𑀧𑀼𑀩𑁆𑀩𑀓𑀸 𑀆𑀲𑀼𑀁,_  
_𑀲𑀜𑁆𑀜𑀢𑀢𑁆𑀢𑀸 𑀢𑀧𑀲𑁆𑀲𑀺𑀦𑁄;_  
_𑀧𑀜𑁆𑀘 𑀓𑀸𑀫𑀕𑀼𑀡𑁂 𑀳𑀺𑀢𑁆𑀯𑀸,_  
_𑀅𑀢𑁆𑀢𑀤𑀢𑁆𑀣𑀫𑀘𑀸𑀭𑀺𑀲𑀼𑀁𑁇 (𑁧)_  


(288.)

336\. _𑀦 𑀧𑀲𑀽 𑀩𑁆𑀭𑀸𑀳𑁆𑀫𑀡𑀸𑀦𑀸𑀲𑀼𑀁,_  
_𑀦 𑀳𑀺𑀭𑀜𑁆𑀜𑀁 𑀦 𑀥𑀸𑀦𑀺𑀬𑀁;_  
_𑀲𑀚𑁆𑀛𑀸𑀬𑀥𑀦𑀥𑀜𑁆𑀜𑀸𑀲𑀼𑀁,_  
_𑀩𑁆𑀭𑀳𑁆𑀫𑀁 𑀦𑀺𑀥𑀺𑀫𑀧𑀸𑀮𑀬𑀼𑀁𑁇 (𑁨)_  


(289.)

337\. _𑀬𑀁 𑀦𑁂𑀲𑀁 𑀧𑀓𑀢𑀁 𑀆𑀲𑀺,_  
_𑀤𑁆𑀯𑀸𑀭𑀪𑀢𑁆𑀢𑀁 𑀉𑀧𑀝𑁆𑀞𑀺𑀢𑀁;_  
_𑀲𑀤𑁆𑀥𑀸𑀧𑀓𑀢𑀫𑁂𑀲𑀸𑀦𑀁,_  
_𑀤𑀸𑀢𑀯𑁂 𑀢𑀤𑀫𑀜𑁆𑀜𑀺𑀲𑀼𑀁𑁇 (𑁩)_  


(290.)

338\. _𑀦𑀸𑀦𑀸𑀭𑀢𑁆𑀢𑁂𑀳𑀺 𑀯𑀢𑁆𑀣𑁂𑀳𑀺,_  
_𑀲𑀬𑀦𑁂𑀳𑀸𑀯𑀲𑀣𑁂𑀳𑀺 𑀘;_  
_𑀨𑀻𑀢𑀸 𑀚𑀦𑀧𑀤𑀸 𑀭𑀝𑁆𑀞𑀸,_  
_𑀢𑁂 𑀦𑀫𑀲𑁆𑀲𑀺𑀁𑀲𑀼 𑀩𑁆𑀭𑀸𑀳𑁆𑀫𑀡𑁂𑁇 (𑁪)_  


(291.)

339\. _𑀅𑀯𑀚𑁆𑀛𑀸 𑀩𑁆𑀭𑀸𑀳𑁆𑀫𑀡𑀸 𑀆𑀲𑀼𑀁,_  
_𑀅𑀚𑁂𑀬𑁆𑀬𑀸 𑀥𑀫𑁆𑀫𑀭𑀓𑁆𑀔𑀺𑀢𑀸;_  
_𑀦 𑀦𑁂 𑀓𑁄𑀘𑀺 𑀦𑀺𑀯𑀸𑀭𑁂𑀲𑀺,_  
_𑀓𑀼𑀮𑀤𑁆𑀯𑀸𑀭𑁂𑀲𑀼 𑀲𑀩𑁆𑀩𑀲𑁄𑁇 (𑁫)_  


(292.)

340\. _𑀅𑀝𑁆𑀞𑀘𑀢𑁆𑀢𑀸𑀮𑀻𑀲𑀁 𑀯𑀲𑁆𑀲𑀸𑀦𑀺, __(𑀓𑁄𑀫𑀸𑀭)___  
_𑀩𑁆𑀭𑀳𑁆𑀫𑀘𑀭𑀺𑀬𑀁 𑀘𑀭𑀺𑀁𑀲𑀼 𑀢𑁂;_  
_𑀯𑀺𑀚𑁆𑀚𑀸𑀘𑀭𑀡𑀧𑀭𑀺𑀬𑁂𑀝𑁆𑀞𑀺𑀁,_  
_𑀅𑀘𑀭𑀼𑀁 𑀩𑁆𑀭𑀸𑀳𑁆𑀫𑀡𑀸 𑀧𑀼𑀭𑁂𑁇 (𑁬)_  


(293.)

341\. _𑀦 𑀩𑁆𑀭𑀸𑀳𑁆𑀫𑀡𑀸 𑀅𑀜𑁆𑀜𑀫𑀕𑀫𑀼𑀁,_  
_𑀦𑀧𑀺 𑀪𑀭𑀺𑀬𑀁 𑀓𑀺𑀡𑀺𑀁𑀲𑀼 𑀢𑁂;_  
_𑀲𑀫𑁆𑀧𑀺𑀬𑁂𑀦𑁂𑀯 𑀲𑀁𑀯𑀸𑀲𑀁,_  
_𑀲𑀗𑁆𑀕𑀦𑁆𑀢𑁆𑀯𑀸 𑀲𑀫𑀭𑁄𑀘𑀬𑀼𑀁𑁇 (𑁭)_  


(294.)

342\. _𑀅𑀜𑁆𑀜𑀢𑁆𑀭 𑀢𑀫𑁆𑀳𑀸 𑀲𑀫𑀬𑀸,_  
_𑀉𑀢𑀼𑀯𑁂𑀭𑀫𑀡𑀺𑀁 𑀧𑀢𑀺;_  
_𑀅𑀦𑁆𑀢𑀭𑀸 𑀫𑁂𑀣𑀼𑀦𑀁 𑀥𑀫𑁆𑀫𑀁,_  
_𑀦𑀸𑀲𑁆𑀲𑀼 𑀕𑀘𑁆𑀙𑀦𑁆𑀢𑀺 𑀩𑁆𑀭𑀸𑀳𑁆𑀫𑀡𑀸𑁇 (𑁮)_  


(295.)

343\. _𑀩𑁆𑀭𑀳𑁆𑀫𑀘𑀭𑀺𑀬𑀜𑁆𑀘 𑀲𑀻𑀮𑀜𑁆𑀘,_  
_𑀅𑀚𑁆𑀚𑀯𑀁 𑀫𑀤𑁆𑀤𑀯𑀁 𑀢𑀧𑀁;_  
_𑀲𑁄𑀭𑀘𑁆𑀘𑀁 𑀅𑀯𑀺𑀳𑀺𑀁𑀲𑀜𑁆𑀘,_  
_𑀔𑀦𑁆𑀢𑀺𑀜𑁆𑀘𑀸𑀧𑀺 𑀅𑀯𑀡𑁆𑀡𑀬𑀼𑀁𑁇 (𑁯)_  


(296.)

344\. _𑀬𑁄 𑀦𑁂𑀲𑀁 𑀧𑀭𑀫𑁄 𑀆𑀲𑀺,_  
_𑀩𑁆𑀭𑀳𑁆𑀫𑀸 𑀤𑀍𑀳𑀧𑀭𑀓𑁆𑀓𑀫𑁄;_  
_𑀲 𑀯𑀸𑀧𑀺 𑀫𑁂𑀣𑀼𑀦𑀁 𑀥𑀫𑁆𑀫𑀁,_  
_𑀲𑀼𑀧𑀺𑀦𑀦𑁆𑀢𑁂𑀧𑀺 𑀦𑀸𑀕𑀫𑀸𑁇 (𑁧𑁦)_  


(297.)

345\. _𑀢𑀲𑁆𑀲 𑀯𑀢𑁆𑀢𑀫𑀦𑀼𑀲𑀺𑀓𑁆𑀔𑀦𑁆𑀢𑀸,_  
_𑀇𑀥𑁂𑀓𑁂 𑀯𑀺𑀜𑁆𑀜𑀼𑀚𑀸𑀢𑀺𑀓𑀸;_  
_𑀩𑁆𑀭𑀳𑁆𑀫𑀘𑀭𑀺𑀬𑀜𑁆𑀘 𑀲𑀻𑀮𑀜𑁆𑀘,_  
_𑀔𑀦𑁆𑀢𑀺𑀜𑁆𑀘𑀸𑀧𑀺 𑀅𑀯𑀡𑁆𑀡𑀬𑀼𑀁𑁇 (𑁧𑁧)_  


(298.)

346\. _𑀢𑀡𑁆𑀟𑀼𑀮𑀁 𑀲𑀬𑀦𑀁 𑀯𑀢𑁆𑀣𑀁,_  
_𑀲𑀧𑁆𑀧𑀺𑀢𑁂𑀮𑀜𑁆𑀘 𑀬𑀸𑀘𑀺𑀬;_  
_𑀥𑀫𑁆𑀫𑁂𑀦 𑀲𑀫𑁄𑀥𑀸𑀦𑁂𑀢𑁆𑀯𑀸,_  
_𑀢𑀢𑁄 𑀬𑀜𑁆𑀜𑀫𑀓𑀧𑁆𑀧𑀬𑀼𑀁𑁇 (𑁧𑁨)_  


(299.)

347\. _𑀉𑀧𑀝𑁆𑀞𑀺𑀢𑀲𑁆𑀫𑀺𑀁 𑀬𑀜𑁆𑀜𑀲𑁆𑀫𑀺𑀁,_  
_𑀦𑀸𑀲𑁆𑀲𑀼 𑀕𑀸𑀯𑁄 𑀳𑀦𑀺𑀁𑀲𑀼 𑀢𑁂;_  
_𑀬𑀣𑀸 𑀫𑀸𑀢𑀸 𑀧𑀺𑀢𑀸 𑀪𑀸𑀢𑀸,_  
_𑀅𑀜𑁆𑀜𑁂 𑀯𑀸𑀧𑀺 𑀘 𑀜𑀸𑀢𑀓𑀸;_  
_𑀕𑀸𑀯𑁄 𑀦𑁄 𑀧𑀭𑀫𑀸 𑀫𑀺𑀢𑁆𑀢𑀸,_  
_𑀬𑀸𑀲𑀼 𑀚𑀸𑀬𑀦𑁆𑀢𑀺 𑀑𑀲𑀥𑀸𑁇 (𑁧𑁩)_  


(300.)

348\. _𑀅𑀦𑁆𑀦𑀤𑀸 𑀩𑀮𑀤𑀸 𑀘𑁂𑀢𑀸,_  
_𑀯𑀡𑁆𑀡𑀤𑀸 𑀲𑀼𑀔𑀤𑀸 𑀢𑀣𑀸;_  
_𑀏𑀢𑀫𑀢𑁆𑀣𑀯𑀲𑀁 𑀜𑀢𑁆𑀯𑀸,_  
_𑀦𑀸𑀲𑁆𑀲𑀼 𑀕𑀸𑀯𑁄 𑀳𑀦𑀺𑀁𑀲𑀼 𑀢𑁂𑁇 (𑁧𑁪)_  


(301.)

349\. _𑀲𑀼𑀔𑀼𑀫𑀸𑀮𑀸 𑀫𑀳𑀸𑀓𑀸𑀬𑀸,_  
_𑀯𑀡𑁆𑀡𑀯𑀦𑁆𑀢𑁄 𑀬𑀲𑀲𑁆𑀲𑀺𑀦𑁄;_  
_𑀩𑁆𑀭𑀸𑀳𑁆𑀫𑀡𑀸 𑀲𑁂𑀳𑀺 𑀥𑀫𑁆𑀫𑁂𑀳𑀺,_  
_𑀓𑀺𑀘𑁆𑀘𑀸𑀓𑀺𑀘𑁆𑀘𑁂𑀲𑀼 𑀉𑀲𑁆𑀲𑀼𑀓𑀸;_  
_𑀬𑀸𑀯 𑀮𑁄𑀓𑁂 𑀅𑀯𑀢𑁆𑀢𑀺𑀁𑀲𑀼,_  
_𑀲𑀼𑀔𑀫𑁂𑀥𑀺𑀢𑁆𑀣𑀬𑀁 𑀧𑀚𑀸𑁇 (𑁧𑁫)_  


(302.)

350\. _𑀢𑁂𑀲𑀁 𑀆𑀲𑀺 𑀯𑀺𑀧𑀮𑁆𑀮𑀸𑀲𑁄,_  
_𑀤𑀺𑀲𑁆𑀯𑀸𑀦 𑀅𑀡𑀼𑀢𑁄 𑀅𑀡𑀼𑀁;_  
_𑀭𑀸𑀚𑀺𑀦𑁄 𑀘 𑀯𑀺𑀬𑀸𑀓𑀸𑀭𑀁,_  
_𑀦𑀸𑀭𑀺𑀬𑁄 𑀲𑀫𑀮𑀗𑁆𑀓𑀢𑀸𑁇 (𑁧𑁬)_  


(303.)

351\. _𑀭𑀣𑁂 𑀘𑀸𑀚𑀜𑁆𑀜𑀲𑀁𑀬𑀼𑀢𑁆𑀢𑁂,_  
_𑀲𑀼𑀓𑀢𑁂 𑀘𑀺𑀢𑁆𑀢𑀲𑀺𑀩𑁆𑀩𑀦𑁂;_  
_𑀦𑀺𑀯𑁂𑀲𑀦𑁂 𑀦𑀺𑀯𑁂𑀲𑁂 𑀘,_  
_𑀯𑀺𑀪𑀢𑁆𑀢𑁂 𑀪𑀸𑀕𑀲𑁄 𑀫𑀺𑀢𑁂𑁇 (𑁧𑁭)_  


(304.)

352\. _𑀕𑁄𑀫𑀡𑁆𑀟𑀮𑀧𑀭𑀺𑀩𑁆𑀬𑀽𑀍𑀳𑀁,_  
_𑀦𑀸𑀭𑀻𑀯𑀭𑀕𑀡𑀸𑀬𑀼𑀢𑀁;_  
_𑀉𑀍𑀆𑀭𑀁 𑀫𑀸𑀦𑀼𑀲𑀁 𑀪𑁄𑀕𑀁,_  
_𑀅𑀪𑀺𑀚𑁆𑀛𑀸𑀬𑀺𑀁𑀲𑀼 𑀩𑁆𑀭𑀸𑀳𑁆𑀫𑀡𑀸𑁇 (𑁧𑁮)_  


(305.)

353\. _𑀢𑁂 𑀢𑀢𑁆𑀣 𑀫𑀦𑁆𑀢𑁂 𑀕𑀦𑁆𑀣𑁂𑀢𑁆𑀯𑀸,_  
_𑀑𑀓𑁆𑀓𑀸𑀓𑀁 𑀢𑀤𑀼𑀧𑀸𑀕𑀫𑀼𑀁;_  
_𑀧𑀳𑀽𑀢𑀥𑀦𑀥𑀜𑁆𑀜𑁄𑀲𑀺,_  
_𑀬𑀚𑀲𑁆𑀲𑀼 𑀩𑀳𑀼 𑀢𑁂 𑀯𑀺𑀢𑁆𑀢𑀁;_  
_𑀬𑀚𑀲𑁆𑀲𑀼 𑀩𑀳𑀼 𑀢𑁂 𑀥𑀦𑀁𑁇 (𑁧𑁯)_  


(306.)

354\. _𑀢𑀢𑁄 𑀘 𑀭𑀸𑀚𑀸 𑀲𑀜𑁆𑀜𑀢𑁆𑀢𑁄,_  
_𑀩𑁆𑀭𑀸𑀳𑁆𑀫𑀡𑁂𑀳𑀺 𑀭𑀣𑁂𑀲𑀪𑁄;_  
_𑀅𑀲𑁆𑀲𑀫𑁂𑀥𑀁 𑀧𑀼𑀭𑀺𑀲𑀫𑁂𑀥𑀁,_  
_𑀲𑀫𑁆𑀫𑀸𑀧𑀸𑀲𑀁 𑀯𑀸𑀚𑀧𑁂𑀬𑁆𑀬𑀁 𑀦𑀺𑀭𑀕𑁆𑀕𑀍𑀅𑀁;_  
_𑀏𑀢𑁂 𑀬𑀸𑀕𑁂 𑀬𑀚𑀺𑀢𑁆𑀯𑀸𑀦,_  
_𑀩𑁆𑀭𑀸𑀳𑁆𑀫𑀡𑀸𑀦𑀫𑀤𑀸 𑀥𑀦𑀁𑁇 (𑁨𑁦)_  


(307.)

355\. _𑀕𑀸𑀯𑁄 𑀲𑀬𑀦𑀜𑁆𑀘 𑀯𑀢𑁆𑀣𑀜𑁆𑀘,_  
_𑀦𑀸𑀭𑀺𑀬𑁄 𑀲𑀫𑀮𑀗𑁆𑀓𑀢𑀸;_  
_𑀭𑀣𑁂 𑀘𑀸𑀚𑀜𑁆𑀜𑀲𑀁𑀬𑀼𑀢𑁆𑀢𑁂,_  
_𑀲𑀼𑀓𑀢𑁂 𑀘𑀺𑀢𑁆𑀢𑀲𑀺𑀩𑁆𑀩𑀦𑁂𑁇 (𑁨𑁧)_  


(308.)

356\. _𑀦𑀺𑀯𑁂𑀲𑀦𑀸𑀦𑀺 𑀭𑀫𑁆𑀫𑀸𑀦𑀺,_  
_𑀲𑀼𑀯𑀺𑀪𑀢𑁆𑀢𑀸𑀦𑀺 𑀪𑀸𑀕𑀲𑁄;_  
_𑀦𑀸𑀦𑀸𑀥𑀜𑁆𑀜𑀲𑁆𑀲 𑀧𑀽𑀭𑁂𑀢𑁆𑀯𑀸,_  
_𑀩𑁆𑀭𑀸𑀳𑁆𑀫𑀡𑀸𑀦𑀫𑀤𑀸 𑀥𑀦𑀁𑁇 (𑁨𑁨)_  


(309.)

357\. _𑀢𑁂 𑀘 𑀢𑀢𑁆𑀣 𑀥𑀦𑀁 𑀮𑀤𑁆𑀥𑀸,_  
_𑀲𑀦𑁆𑀦𑀺𑀥𑀺𑀁 𑀲𑀫𑀭𑁄𑀘𑀬𑀼𑀁;_  
_𑀢𑁂𑀲𑀁 𑀇𑀘𑁆𑀙𑀸𑀯𑀢𑀺𑀡𑁆𑀡𑀸𑀦𑀁,_  
_𑀪𑀺𑀬𑁆𑀬𑁄 𑀢𑀡𑁆𑀳𑀸 𑀧𑀯𑀟𑁆𑀠𑀣;_  
_𑀢𑁂 𑀢𑀢𑁆𑀣 𑀫𑀦𑁆𑀢𑁂 𑀕𑀦𑁆𑀣𑁂𑀢𑁆𑀯𑀸,_  
_𑀑𑀓𑁆𑀓𑀸𑀓𑀁 𑀧𑀼𑀦 𑀫𑀼𑀧𑀸𑀕𑀫𑀼𑀁𑁇 (𑁨𑁩)_  


(310.)

358\. _𑀬𑀣𑀸 𑀆𑀧𑁄 𑀘 𑀧𑀣𑀯𑀻 𑀘,_  
_𑀳𑀺𑀭𑀜𑁆𑀜𑀁 𑀥𑀦𑀥𑀸𑀦𑀺𑀬𑀁;_  
_𑀏𑀯𑀁 𑀕𑀸𑀯𑁄 𑀫𑀦𑀼𑀲𑁆𑀲𑀸𑀦𑀁,_  
_𑀧𑀭𑀺𑀓𑁆𑀔𑀸𑀭𑁄 𑀲𑁄 𑀳𑀺 𑀧𑀸𑀡𑀺𑀦𑀁;_  
_𑀬𑀚𑀲𑁆𑀲𑀼 𑀩𑀳𑀼 𑀢𑁂 𑀯𑀺𑀢𑁆𑀢𑀁,_  
_𑀬𑀚𑀲𑁆𑀲𑀼 𑀩𑀳𑀼 𑀢𑁂 𑀥𑀦𑀁𑁇 (𑁨𑁪)_  


(311.)

359\. _𑀢𑀢𑁄 𑀘 𑀭𑀸𑀚𑀸 𑀲𑀜𑁆𑀜𑀢𑁆𑀢𑁄,_  
_𑀩𑁆𑀭𑀸𑀳𑁆𑀫𑀡𑁂𑀳𑀺 𑀭𑀣𑁂𑀲𑀪𑁄;_  
_𑀦𑁂𑀓𑀸 𑀲𑀢𑀲𑀳𑀲𑁆𑀲𑀺𑀬𑁄,_  
_𑀕𑀸𑀯𑁄 𑀬𑀜𑁆𑀜𑁂 𑀅𑀖𑀸𑀢𑀬𑀺𑁇 (𑁨𑁫)_  


(312.)

360\. _𑀦 𑀧𑀸𑀤𑀸 𑀦 𑀯𑀺𑀲𑀸𑀡𑁂𑀦,_  
_𑀦𑀸𑀲𑁆𑀲𑀼 𑀳𑀺𑀁𑀲𑀦𑁆𑀢𑀺 𑀓𑁂𑀦𑀘𑀺;_  
_𑀕𑀸𑀯𑁄 𑀏𑀍𑀅𑀓𑀲𑀫𑀸𑀦𑀸,_  
_𑀲𑁄𑀭𑀢𑀸 𑀓𑀼𑀫𑁆𑀪𑀤𑀽𑀳𑀦𑀸;_  
_𑀢𑀸 𑀯𑀺𑀲𑀸𑀡𑁂 𑀕𑀳𑁂𑀢𑁆𑀯𑀸𑀦,_  
_𑀭𑀸𑀚𑀸 𑀲𑀢𑁆𑀣𑁂𑀦 𑀖𑀸𑀢𑀬𑀺𑁇 (𑁨𑁬)_  


(313.)

361\. _𑀢𑀢𑁄 𑀤𑁂𑀯𑀸 𑀧𑀺𑀢𑀭𑁄 𑀘,_  
_𑀇𑀦𑁆𑀤𑁄 𑀅𑀲𑀼𑀭𑀭𑀓𑁆𑀔𑀲𑀸;_  
_𑀅𑀥𑀫𑁆𑀫𑁄 𑀇𑀢𑀺 𑀧𑀓𑁆𑀓𑀦𑁆𑀤𑀼𑀁,_  
_𑀬𑀁 𑀲𑀢𑁆𑀣𑀁 𑀦𑀺𑀧𑀢𑀻 𑀕𑀯𑁂𑁇 (𑁨𑁭)_  


(314.)

362\. _𑀢𑀬𑁄 𑀭𑁄𑀕𑀸 𑀧𑀼𑀭𑁂 𑀆𑀲𑀼𑀁,_  
_𑀇𑀘𑁆𑀙𑀸 𑀅𑀦𑀲𑀦𑀁 𑀚𑀭𑀸;_  
_𑀧𑀲𑀽𑀦𑀜𑁆𑀘 𑀲𑀫𑀸𑀭𑀫𑁆𑀪𑀸,_  
_𑀅𑀝𑁆𑀞𑀸𑀦𑀯𑀼𑀢𑀺𑀫𑀸𑀕𑀫𑀼𑀁𑁇 (𑁨𑁮)_  


(315.)

363\. _𑀏𑀲𑁄 𑀅𑀥𑀫𑁆𑀫𑁄 𑀤𑀡𑁆𑀟𑀸𑀦𑀁,_  
_𑀑𑀓𑁆𑀓𑀦𑁆𑀢𑁄 𑀧𑀼𑀭𑀸𑀡𑁄 𑀅𑀳𑀼;_  
_𑀅𑀤𑀽𑀲𑀺𑀓𑀸𑀬𑁄 𑀳𑀜𑁆𑀜𑀦𑁆𑀢𑀺,_  
_𑀥𑀫𑁆𑀫𑀸 𑀥𑀁𑀲𑀦𑁆𑀢𑀺 𑀬𑀸𑀚𑀓𑀸𑁇 (𑁨𑁯)_  


(316.)

364\. _𑀏𑀯𑀫𑁂𑀲𑁄 𑀅𑀡𑀼𑀥𑀫𑁆𑀫𑁄,_  
_𑀧𑁄𑀭𑀸𑀡𑁄 𑀯𑀺𑀜𑁆𑀜𑀼𑀕𑀭𑀳𑀺𑀢𑁄;_  
_𑀬𑀢𑁆𑀣 𑀏𑀤𑀺𑀲𑀓𑀁 𑀧𑀲𑁆𑀲𑀢𑀺,_  
_𑀬𑀸𑀚𑀓𑀁 𑀕𑀭𑀳𑀢𑀻 𑀚𑀦𑁄𑁇 (𑁩𑁦)_  


(317.)

365\. _𑀏𑀯𑀁 𑀥𑀫𑁆𑀫𑁂 𑀯𑀺𑀬𑀸𑀧𑀦𑁆𑀦𑁂,_  
_𑀯𑀺𑀪𑀺𑀦𑁆𑀦𑀸 𑀲𑀼𑀤𑁆𑀤𑀯𑁂𑀲𑁆𑀲𑀺𑀓𑀸;_  
_𑀧𑀼𑀣𑀽 𑀯𑀺𑀪𑀺𑀦𑁆𑀦𑀸 𑀔𑀢𑁆𑀢𑀺𑀬𑀸,_  
_𑀧𑀢𑀺𑀁 𑀪𑀭𑀺𑀬𑀸𑀯𑀫𑀜𑁆𑀜𑀣𑁇 (𑁩𑁧)_  


(318.)

366\. _𑀔𑀢𑁆𑀢𑀺𑀬𑀸 𑀩𑁆𑀭𑀳𑁆𑀫𑀩𑀦𑁆𑀥𑀽 𑀘,_  
_𑀬𑁂 𑀘𑀜𑁆𑀜𑁂 𑀕𑁄𑀢𑁆𑀢𑀭𑀓𑁆𑀔𑀺𑀢𑀸;_  
_𑀚𑀸𑀢𑀺𑀯𑀸𑀤𑀁 𑀦𑀺𑀭𑀸𑀓𑀢𑁆𑀯𑀸,_  
_𑀓𑀸𑀫𑀸𑀦𑀁 𑀯𑀲𑀫𑀦𑁆𑀯𑀕𑀼𑀦𑁆”𑀢𑀺𑁇 (𑁩𑁨)_  


367\. 𑀏𑀯𑀁 𑀯𑀼𑀢𑁆𑀢𑁂, 𑀢𑁂 𑀩𑁆𑀭𑀸𑀳𑁆𑀫𑀡𑀫𑀳𑀸𑀲𑀸𑀮𑀸 𑀪𑀕𑀯𑀦𑁆𑀢𑀁 𑀏𑀢𑀤𑀯𑁄𑀘𑀼𑀁—  “𑀅𑀪𑀺𑀓𑁆𑀓𑀦𑁆𑀢𑀁, 𑀪𑁄 𑀕𑁄𑀢𑀫…𑀧𑁂…  𑀉𑀧𑀸𑀲𑀓𑁂 𑀦𑁄 𑀪𑀯𑀁 𑀕𑁄𑀢𑀫𑁄 𑀥𑀸𑀭𑁂𑀢𑀼 𑀅𑀚𑁆𑀚𑀢𑀕𑁆𑀕𑁂 𑀧𑀸𑀡𑀼𑀧𑁂𑀢𑁂 𑀲𑀭𑀡𑀁 𑀕𑀢𑁂”𑀢𑀺𑁇

---

368\. 𑀩𑁆𑀭𑀸𑀳𑁆𑀫𑀡𑀥𑀫𑁆𑀫𑀺𑀓𑀲𑀼𑀢𑁆𑀢𑀁 𑀲𑀢𑁆𑀢𑀫𑀁𑁇



[Go to previous page (2.6 Kapilasutta (dhammacariyasutta))](2.6.md) / [Go to parent page (2 Cūḷavagga)](../18Sn/2.md) / [Go to next page (2.8 Dhamma (nāvā) sutta)](2.8.md)


