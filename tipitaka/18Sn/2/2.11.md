
[Home](/) / [18Sn Suttanipātapāḷi](/tipitaka/18Sn.md) / [2 Cūḷavagga](/tipitaka/18Sn/2.md)

# 𑁨𑁇𑁧𑁧 𑀭𑀸𑀳𑀼𑀮𑀲𑀼𑀢𑁆𑀢

### 𑀘𑀽𑀍𑀅𑀯𑀕𑁆𑀕

### 𑀭𑀸𑀳𑀼𑀮𑀲𑀼𑀢𑁆𑀢

(338.)

391. _“𑀓𑀘𑁆𑀘𑀺 𑀅𑀪𑀺𑀡𑁆𑀳𑀲𑀁𑀯𑀸𑀲𑀸,_  
_𑀦𑀸𑀯𑀚𑀸𑀦𑀸𑀲𑀺 𑀧𑀡𑁆𑀟𑀺𑀢𑀁;_  
_𑀉𑀓𑁆𑀓𑀸𑀥𑀸𑀭𑁄 𑀫𑀦𑀼𑀲𑁆𑀲𑀸𑀦𑀁,_  
_𑀓𑀘𑁆𑀘𑀺 𑀅𑀧𑀘𑀺𑀢𑁄 𑀢𑀬𑀸”𑁇 (𑁧)_  


(339.)

392. _“𑀦𑀸𑀳𑀁 𑀅𑀪𑀺𑀡𑁆𑀳𑀲𑀁𑀯𑀸𑀲𑀸,_  
_𑀅𑀯𑀚𑀸𑀦𑀸𑀫𑀺 𑀧𑀡𑁆𑀟𑀺𑀢𑀁;_  
_𑀉𑀓𑁆𑀓𑀸𑀥𑀸𑀭𑁄 𑀫𑀦𑀼𑀲𑁆𑀲𑀸𑀦𑀁,_  
_𑀦𑀺𑀘𑁆𑀘𑀁 𑀅𑀧𑀘𑀺𑀢𑁄 𑀫𑀬𑀸”𑁇 (𑁨)_  


(340.)

393. _“𑀧𑀜𑁆𑀘 𑀓𑀸𑀫𑀕𑀼𑀡𑁂 𑀳𑀺𑀢𑁆𑀯𑀸,_  
_𑀧𑀺𑀬𑀭𑀽𑀧𑁂 𑀫𑀦𑁄𑀭𑀫𑁂;_  
_𑀲𑀤𑁆𑀥𑀸𑀬 𑀖𑀭𑀸 𑀦𑀺𑀓𑁆𑀔𑀫𑁆𑀫,_  
_𑀤𑀼𑀓𑁆𑀔𑀲𑁆𑀲𑀦𑁆𑀢𑀓𑀭𑁄 𑀪𑀯𑁇 (𑁩)_  


(341.)

394. _𑀫𑀺𑀢𑁆𑀢𑁂 𑀪𑀚𑀲𑁆𑀲𑀼 𑀓𑀮𑁆𑀬𑀸𑀡𑁂,_  
_𑀧𑀦𑁆𑀢𑀜𑁆𑀘 𑀲𑀬𑀦𑀸𑀲𑀦𑀁;_  
_𑀯𑀺𑀯𑀺𑀢𑁆𑀢𑀁 𑀅𑀧𑁆𑀧𑀦𑀺𑀕𑁆𑀖𑁄𑀲𑀁,_  
_𑀫𑀢𑁆𑀢𑀜𑁆𑀜𑀽 𑀳𑁄𑀳𑀺 𑀪𑁄𑀚𑀦𑁂𑁇 (𑁪)_  


(342.)

395. _𑀘𑀻𑀯𑀭𑁂 𑀧𑀺𑀡𑁆𑀟𑀧𑀸𑀢𑁂 𑀘,_  
_𑀧𑀘𑁆𑀘𑀬𑁂 𑀲𑀬𑀦𑀸𑀲𑀦𑁂;_  
_𑀏𑀢𑁂𑀲𑀼 𑀢𑀡𑁆𑀳𑀁 𑀫𑀸𑀓𑀸𑀲𑀺,_  
_𑀫𑀸 𑀮𑁄𑀓𑀁 𑀧𑀼𑀦𑀭𑀸𑀕𑀫𑀺𑁇 (𑁫)_  


(343.)

396. _𑀲𑀁𑀯𑀼𑀢𑁄 𑀧𑀸𑀢𑀺𑀫𑁄𑀓𑁆𑀔𑀲𑁆𑀫𑀺𑀁,_  
_𑀇𑀦𑁆𑀤𑁆𑀭𑀺𑀬𑁂𑀲𑀼 𑀘 𑀧𑀜𑁆𑀘𑀲𑀼;_  
_𑀲𑀢𑀺 𑀓𑀸𑀬𑀕𑀢𑀸 𑀢𑁆𑀬𑀢𑁆𑀣𑀼,_  
_𑀦𑀺𑀩𑁆𑀩𑀺𑀤𑀸𑀩𑀳𑀼𑀮𑁄 𑀪𑀯𑁇 (𑁬)_  


(344.)

397. _𑀦𑀺𑀫𑀺𑀢𑁆𑀢𑀁 𑀧𑀭𑀺𑀯𑀚𑁆𑀚𑁂𑀳𑀺,_  
_𑀲𑀼𑀪𑀁 𑀭𑀸𑀕𑀽𑀧𑀲𑀜𑁆𑀳𑀺𑀢𑀁;_  
_𑀅𑀲𑀼𑀪𑀸𑀬 𑀘𑀺𑀢𑁆𑀢𑀁 𑀪𑀸𑀯𑁂𑀳𑀺,_  
_𑀏𑀓𑀕𑁆𑀕𑀁 𑀲𑀼𑀲𑀫𑀸𑀳𑀺𑀢𑀁𑁇 (𑁭)_  


(345.)

398. _𑀅𑀦𑀺𑀫𑀺𑀢𑁆𑀢𑀜𑁆𑀘 𑀪𑀸𑀯𑁂𑀳𑀺,_  
_𑀫𑀸𑀦𑀸𑀦𑀼𑀲𑀬𑀫𑀼𑀚𑁆𑀚𑀳;_  
_𑀢𑀢𑁄 𑀫𑀸𑀦𑀸𑀪𑀺𑀲𑀫𑀬𑀸,_  
_𑀉𑀧𑀲𑀦𑁆𑀢𑁄 𑀘𑀭𑀺𑀲𑁆𑀲𑀢𑀻”𑀢𑀺𑁇 (𑁮)_  


399. 𑀇𑀢𑁆𑀣𑀁 𑀲𑀼𑀤𑀁 𑀪𑀕𑀯𑀸 𑀆𑀬𑀲𑁆𑀫𑀦𑁆𑀢𑀁 𑀭𑀸𑀳𑀼𑀮𑀁 𑀇𑀫𑀸𑀳𑀺 𑀕𑀸𑀣𑀸𑀳𑀺 𑀅𑀪𑀺𑀡𑁆𑀳𑀁 𑀑𑀯𑀤𑀢𑀻𑀢𑀺𑁇

---

400. 𑀭𑀸𑀳𑀼𑀮𑀲𑀼𑀢𑁆𑀢𑀁 𑀏𑀓𑀸𑀤𑀲𑀫𑀁𑁇



[Go to previous page (2.10 Uṭṭhānasutta)](/tipitaka/18Sn/2/2.10.md) / [Go to parent page (2 Cūḷavagga)](/tipitaka/18Sn/2.md) / [Go to next page (2.12 Nigrodhakappa (vaṅgīsa) sutta)](/tipitaka/18Sn/2/2.12.md)


