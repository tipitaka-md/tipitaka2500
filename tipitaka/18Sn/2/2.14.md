
[Home](/) / [18Sn Suttanipātapāḷi](/tipitaka/18Sn.md) / [2 Cūḷavagga](/tipitaka/18Sn/2.md)

# 𑁨𑁇𑁧𑁪 𑀥𑀫𑁆𑀫𑀺𑀓𑀲𑀼𑀢𑁆𑀢

### 𑀘𑀽𑀍𑀅𑀯𑀕𑁆𑀕

### 𑀥𑀫𑁆𑀫𑀺𑀓𑀲𑀼𑀢𑁆𑀢

437. 𑀏𑀯𑀁 𑀫𑁂 𑀲𑀼𑀢𑀁—  𑀏𑀓𑀁 𑀲𑀫𑀬𑀁 𑀪𑀕𑀯𑀸 𑀲𑀸𑀯𑀢𑁆𑀣𑀺𑀬𑀁 𑀯𑀺𑀳𑀭𑀢𑀺 𑀚𑁂𑀢𑀯𑀦𑁂 𑀅𑀦𑀸𑀣𑀧𑀺𑀡𑁆𑀟𑀺𑀓𑀲𑁆𑀲 𑀆𑀭𑀸𑀫𑁂𑁇 𑀅𑀣 𑀔𑁄 𑀥𑀫𑁆𑀫𑀺𑀓𑁄 𑀉𑀧𑀸𑀲𑀓𑁄 𑀧𑀜𑁆𑀘𑀳𑀺 𑀉𑀧𑀸𑀲𑀓𑀲𑀢𑁂𑀳𑀺 𑀲𑀤𑁆𑀥𑀺𑀁 𑀬𑁂𑀦 𑀪𑀕𑀯𑀸 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀪𑀕𑀯𑀦𑁆𑀢𑀁 𑀅𑀪𑀺𑀯𑀸𑀤𑁂𑀢𑁆𑀯𑀸 𑀏𑀓𑀫𑀦𑁆𑀢𑀁 𑀦𑀺𑀲𑀻𑀤𑀺𑁇 𑀏𑀓𑀫𑀦𑁆𑀢𑀁 𑀦𑀺𑀲𑀺𑀦𑁆𑀦𑁄 𑀔𑁄 𑀥𑀫𑁆𑀫𑀺𑀓𑁄 𑀉𑀧𑀸𑀲𑀓𑁄 𑀪𑀕𑀯𑀦𑁆𑀢𑀁 𑀕𑀸𑀣𑀸𑀳𑀺 𑀅𑀚𑁆𑀛𑀪𑀸𑀲𑀺—

(379.)

438. _“𑀧𑀼𑀘𑁆𑀙𑀸𑀫𑀺 𑀢𑀁 𑀕𑁄𑀢𑀫 𑀪𑀽𑀭𑀺𑀧𑀜𑁆𑀜,_  
_𑀓𑀣𑀁𑀓𑀭𑁄 𑀲𑀸𑀯𑀓𑁄 𑀲𑀸𑀥𑀼 𑀳𑁄𑀢𑀺;_  
_𑀬𑁄 𑀯𑀸 𑀅𑀕𑀸𑀭𑀸 𑀅𑀦𑀕𑀸𑀭𑀫𑁂𑀢𑀺,_  
_𑀅𑀕𑀸𑀭𑀺𑀦𑁄 𑀯𑀸 𑀧𑀦𑀼𑀧𑀸𑀲𑀓𑀸𑀲𑁂𑁇 (𑁧)_  


(380.)

439. _𑀢𑀼𑀯𑀜𑁆𑀳𑀺 𑀮𑁄𑀓𑀲𑁆𑀲 𑀲𑀤𑁂𑀯𑀓𑀲𑁆𑀲,_  
_𑀕𑀢𑀺𑀁 𑀧𑀚𑀸𑀦𑀸𑀲𑀺 𑀧𑀭𑀸𑀬𑀡𑀜𑁆𑀘;_  
_𑀦 𑀘𑀢𑁆𑀣𑀺 𑀢𑀼𑀮𑁆𑀬𑁄 𑀦𑀺𑀧𑀼𑀡𑀢𑁆𑀣𑀤𑀲𑁆𑀲𑀻,_  
_𑀢𑀼𑀯𑀜𑁆𑀳𑀺 𑀩𑀼𑀤𑁆𑀥𑀁 𑀧𑀯𑀭𑀁 𑀯𑀤𑀦𑁆𑀢𑀺𑁇 (𑁨)_  


(381.)

440. _𑀲𑀩𑁆𑀩𑀁 𑀢𑀼𑀯𑀁 𑀜𑀸𑀡𑀫𑀯𑁂𑀘𑁆𑀘 𑀥𑀫𑁆𑀫𑀁,_  
_𑀧𑀓𑀸𑀲𑁂𑀲𑀺 𑀲𑀢𑁆𑀢𑁂 𑀅𑀦𑀼𑀓𑀫𑁆𑀧𑀫𑀸𑀦𑁄;_  
_𑀯𑀺𑀯𑀝𑁆𑀝𑀘𑁆𑀙𑀤𑁄𑀲𑀺 𑀲𑀫𑀦𑁆𑀢𑀘𑀓𑁆𑀔𑀼,_  
_𑀯𑀺𑀭𑁄𑀘𑀲𑀺 𑀯𑀺𑀫𑀮𑁄 𑀲𑀩𑁆𑀩𑀮𑁄𑀓𑁂𑁇 (𑁩)_  


(382.)

441. _𑀆𑀕𑀜𑁆𑀙𑀺 𑀢𑁂 𑀲𑀦𑁆𑀢𑀺𑀓𑁂 𑀦𑀸𑀕𑀭𑀸𑀚𑀸,_  
_𑀏𑀭𑀸𑀯𑀡𑁄 𑀦𑀸𑀫 𑀚𑀺𑀦𑁄𑀢𑀺 𑀲𑀼𑀢𑁆𑀯𑀸;_  
_𑀲𑁄𑀧𑀺 𑀢𑀬𑀸 𑀫𑀦𑁆𑀢𑀬𑀺𑀢𑁆𑀯𑀸𑀚𑁆𑀛𑀕𑀫𑀸,_  
_𑀲𑀸𑀥𑀽𑀢𑀺 𑀲𑀼𑀢𑁆𑀯𑀸𑀦 𑀧𑀢𑀻𑀢𑀭𑀽𑀧𑁄𑁇 (𑁪)_  


(383.)

442. _𑀭𑀸𑀚𑀸𑀧𑀺 𑀢𑀁 𑀯𑁂𑀲𑁆𑀲𑀯𑀡𑁄 𑀓𑀼𑀯𑁂𑀭𑁄,_  
_𑀉𑀧𑁂𑀢𑀺 𑀥𑀫𑁆𑀫𑀁 𑀧𑀭𑀺𑀧𑀼𑀘𑁆𑀙𑀫𑀸𑀦𑁄;_  
_𑀢𑀲𑁆𑀲𑀸𑀧𑀺 𑀢𑁆𑀯𑀁 𑀧𑀼𑀘𑁆𑀙𑀺𑀢𑁄 𑀩𑁆𑀭𑀽𑀲𑀺 𑀥𑀻𑀭,_  
_𑀲𑁄 𑀘𑀸𑀧𑀺 𑀲𑀼𑀢𑁆𑀯𑀸𑀦 𑀧𑀢𑀻𑀢𑀭𑀽𑀧𑁄𑁇 (𑁫)_  


(384.)

443. _𑀬𑁂 𑀓𑁂𑀘𑀺𑀫𑁂 𑀢𑀺𑀢𑁆𑀣𑀺𑀬𑀸 𑀯𑀸𑀤𑀲𑀻𑀮𑀸,_  
_𑀆𑀚𑀻𑀯𑀓𑀸 𑀯𑀸 𑀬𑀤𑀺 𑀯𑀸 𑀦𑀺𑀕𑀡𑁆𑀞𑀸;_  
_𑀧𑀜𑁆𑀜𑀸𑀬 𑀢𑀁 𑀦𑀸𑀢𑀺𑀢𑀭𑀦𑁆𑀢𑀺 𑀲𑀩𑁆𑀩𑁂,_  
_𑀞𑀺𑀢𑁄 𑀯𑀚𑀦𑁆𑀢𑀁 𑀯𑀺𑀬 𑀲𑀻𑀖𑀕𑀸𑀫𑀺𑀁𑁇 (𑁬)_  


(385.)

444. _𑀬𑁂 𑀓𑁂𑀘𑀺𑀫𑁂 𑀩𑁆𑀭𑀸𑀳𑁆𑀫𑀡𑀸 𑀯𑀸𑀤𑀲𑀻𑀮𑀸,_  
_𑀯𑀼𑀤𑁆𑀥𑀸 𑀘𑀸𑀧𑀺 𑀩𑁆𑀭𑀸𑀳𑁆𑀫𑀡𑀸 𑀲𑀦𑁆𑀢𑀺 𑀓𑁂𑀘𑀺;_  
_𑀲𑀩𑁆𑀩𑁂 𑀢𑀬𑀺 𑀅𑀢𑁆𑀣𑀩𑀤𑁆𑀥𑀸 𑀪𑀯𑀦𑁆𑀢𑀺,_  
_𑀬𑁂 𑀘𑀸𑀧𑀺 𑀅𑀜𑁆𑀜𑁂 𑀯𑀸𑀤𑀺𑀦𑁄 𑀫𑀜𑁆𑀜𑀫𑀸𑀦𑀸𑁇 (𑁭)_  


(386.)

445. _𑀅𑀬𑀜𑁆𑀳𑀺 𑀥𑀫𑁆𑀫𑁄 𑀦𑀺𑀧𑀼𑀡𑁄 𑀲𑀼𑀔𑁄 𑀘,_  
_𑀬𑁄𑀬𑀁 𑀢𑀬𑀸 𑀪𑀕𑀯𑀸 𑀲𑀼𑀧𑁆𑀧𑀯𑀼𑀢𑁆𑀢𑁄;_  
_𑀢𑀫𑁂𑀯 𑀲𑀩𑁆𑀩𑁂𑀧𑀺 𑀲𑀼𑀲𑁆𑀲𑀽𑀲𑀫𑀸𑀦𑀸,_  
_𑀢𑀁 𑀦𑁄 𑀯𑀤 𑀧𑀼𑀘𑁆𑀙𑀺𑀢𑁄 𑀩𑀼𑀤𑁆𑀥𑀲𑁂𑀝𑁆𑀞𑁇 (𑁮)_  


(387.)

446. _𑀲𑀩𑁆𑀩𑁂𑀧𑀺𑀫𑁂 𑀪𑀺𑀓𑁆𑀔𑀯𑁄 𑀲𑀦𑁆𑀦𑀺𑀲𑀺𑀦𑁆𑀦𑀸,_  
_𑀉𑀧𑀸𑀲𑀓𑀸 𑀘𑀸𑀧𑀺 𑀢𑀣𑁂𑀯 𑀲𑁄𑀢𑀼𑀁;_  
_𑀲𑀼𑀡𑀦𑁆𑀢𑀼 𑀥𑀫𑁆𑀫𑀁 𑀯𑀺𑀫𑀮𑁂𑀦𑀸𑀦𑀼𑀩𑀼𑀤𑁆𑀥𑀁,_  
_𑀲𑀼𑀪𑀸𑀲𑀺𑀢𑀁 𑀯𑀸𑀲𑀯𑀲𑁆𑀲𑁂𑀯 𑀤𑁂𑀯𑀸”𑁇 (𑁯)_  


(388.)

447. _“𑀲𑀼𑀡𑀸𑀣 𑀫𑁂 𑀪𑀺𑀓𑁆𑀔𑀯𑁄 𑀲𑀸𑀯𑀬𑀸𑀫𑀺 𑀯𑁄,_  
_𑀥𑀫𑁆𑀫𑀁 𑀥𑀼𑀢𑀁 𑀢𑀜𑁆𑀘 𑀘𑀭𑀸𑀣 𑀲𑀩𑁆𑀩𑁂;_  
_𑀇𑀭𑀺𑀬𑀸𑀧𑀣𑀁 𑀧𑀩𑁆𑀩𑀚𑀺𑀢𑀸𑀦𑀼𑀮𑁄𑀫𑀺𑀓𑀁,_  
_𑀲𑁂𑀯𑁂𑀣 𑀦𑀁 𑀅𑀢𑁆𑀣𑀤𑀲𑁄 𑀫𑀼𑀢𑀻𑀫𑀸𑁇 (𑁧𑁦)_  


(389.)

448. _𑀦𑁄 𑀯𑁂 𑀯𑀺𑀓𑀸𑀮𑁂 𑀯𑀺𑀘𑀭𑁂𑀬𑁆𑀬 𑀪𑀺𑀓𑁆𑀔𑀼,_  
_𑀕𑀸𑀫𑁂 𑀘 𑀧𑀺𑀡𑁆𑀟𑀸𑀬 𑀘𑀭𑁂𑀬𑁆𑀬 𑀓𑀸𑀮𑁂;_  
_𑀅𑀓𑀸𑀮𑀘𑀸𑀭𑀺𑀜𑁆𑀳𑀺 𑀲𑀚𑀦𑁆𑀢𑀺 𑀲𑀗𑁆𑀕𑀸,_  
_𑀢𑀲𑁆𑀫𑀸 𑀯𑀺𑀓𑀸𑀮𑁂 𑀦 𑀘𑀭𑀦𑁆𑀢𑀺 𑀩𑀼𑀤𑁆𑀥𑀸𑁇 (𑁧𑁧)_  


(390.)

449. _𑀭𑀽𑀧𑀸 𑀘 𑀲𑀤𑁆𑀤𑀸 𑀘 𑀭𑀲𑀸 𑀘 𑀕𑀦𑁆𑀥𑀸,_  
_𑀨𑀲𑁆𑀲𑀸 𑀘 𑀬𑁂 𑀲𑀫𑁆𑀫𑀤𑀬𑀦𑁆𑀢𑀺 𑀲𑀢𑁆𑀢𑁂;_  
_𑀏𑀢𑁂𑀲𑀼 𑀥𑀫𑁆𑀫𑁂𑀲𑀼 𑀯𑀺𑀦𑁂𑀬𑁆𑀬 𑀙𑀦𑁆𑀤𑀁,_  
_𑀓𑀸𑀮𑁂𑀦 𑀲𑁄 𑀧𑀯𑀺𑀲𑁂 𑀧𑀸𑀢𑀭𑀸𑀲𑀁𑁇 (𑁧𑁨)_  


(391.)

450. _𑀧𑀺𑀡𑁆𑀟𑀜𑁆𑀘 𑀪𑀺𑀓𑁆𑀔𑀼 𑀲𑀫𑀬𑁂𑀦 𑀮𑀤𑁆𑀥𑀸,_  
_𑀏𑀓𑁄 𑀧𑀝𑀺𑀓𑁆𑀓𑀫𑁆𑀫 𑀭𑀳𑁄 𑀦𑀺𑀲𑀻𑀤𑁂;_  
_𑀅𑀚𑁆𑀛𑀢𑁆𑀢𑀘𑀺𑀦𑁆𑀢𑀻 𑀦 𑀫𑀦𑁄 𑀩𑀳𑀺𑀤𑁆𑀥𑀸,_  
_𑀦𑀺𑀘𑁆𑀙𑀸𑀭𑀬𑁂 𑀲𑀗𑁆𑀕𑀳𑀺𑀢𑀢𑁆𑀢𑀪𑀸𑀯𑁄𑁇 (𑁧𑁩)_  


(392.)

451. _𑀲𑀘𑁂𑀧𑀺 𑀲𑁄 𑀲𑀮𑁆𑀮𑀧𑁂 𑀲𑀸𑀯𑀓𑁂𑀦,_  
_𑀅𑀜𑁆𑀜𑁂𑀦 𑀯𑀸 𑀓𑁂𑀦𑀘𑀺 𑀪𑀺𑀓𑁆𑀔𑀼𑀦𑀸 𑀯𑀸;_  
_𑀥𑀫𑁆𑀫𑀁 𑀧𑀡𑀻𑀢𑀁 𑀢𑀫𑀼𑀤𑀸𑀳𑀭𑁂𑀬𑁆𑀬,_  
_𑀦 𑀧𑁂𑀲𑀼𑀡𑀁 𑀦𑁄𑀧𑀺 𑀧𑀭𑀽𑀧𑀯𑀸𑀤𑀁𑁇 (𑁧𑁪)_  


(393.)

452. _𑀯𑀸𑀤𑀜𑁆𑀳𑀺 𑀏𑀓𑁂 𑀧𑀝𑀺𑀲𑁂𑀦𑀺𑀬𑀦𑁆𑀢𑀺,_  
_𑀦 𑀢𑁂 𑀧𑀲𑀁𑀲𑀸𑀫 𑀧𑀭𑀺𑀢𑁆𑀢𑀧𑀜𑁆𑀜𑁂;_  
_𑀢𑀢𑁄 𑀢𑀢𑁄 𑀦𑁂 𑀧𑀲𑀚𑀦𑁆𑀢𑀺 𑀲𑀗𑁆𑀕𑀸,_  
_𑀘𑀺𑀢𑁆𑀢𑀜𑁆𑀳𑀺 𑀢𑁂 𑀢𑀢𑁆𑀣 𑀕𑀫𑁂𑀦𑁆𑀢𑀺 𑀤𑀽𑀭𑁂𑁇 (𑁧𑁫)_  


(394.)

453. _𑀧𑀺𑀡𑁆𑀟𑀁 𑀯𑀺𑀳𑀸𑀭𑀁 𑀲𑀬𑀦𑀸𑀲𑀦𑀜𑁆𑀘,_  
_𑀆𑀧𑀜𑁆𑀘 𑀲𑀗𑁆𑀖𑀸𑀝𑀺𑀭𑀚𑀽𑀧𑀯𑀸𑀳𑀦𑀁;_  
_𑀲𑀼𑀢𑁆𑀯𑀸𑀦 𑀥𑀫𑁆𑀫𑀁 𑀲𑀼𑀕𑀢𑁂𑀦 𑀤𑁂𑀲𑀺𑀢𑀁,_  
_𑀲𑀗𑁆𑀔𑀸𑀬 𑀲𑁂𑀯𑁂 𑀯𑀭𑀧𑀜𑁆𑀜𑀲𑀸𑀯𑀓𑁄𑁇 (𑁧𑁬)_  


(395.)

454. _𑀢𑀲𑁆𑀫𑀸 𑀳𑀺 𑀧𑀺𑀡𑁆𑀟𑁂 𑀲𑀬𑀦𑀸𑀲𑀦𑁂 𑀘,_  
_𑀆𑀧𑁂 𑀘 𑀲𑀗𑁆𑀖𑀸𑀝𑀺𑀭𑀚𑀽𑀧𑀯𑀸𑀳𑀦𑁂;_  
_𑀏𑀢𑁂𑀲𑀼 𑀥𑀫𑁆𑀫𑁂𑀲𑀼 𑀅𑀦𑀽𑀧𑀮𑀺𑀢𑁆𑀢𑁄,_  
_𑀪𑀺𑀓𑁆𑀔𑀼 𑀬𑀣𑀸 𑀧𑁄𑀓𑁆𑀔𑀭𑁂 𑀯𑀸𑀭𑀺𑀩𑀺𑀦𑁆𑀤𑀼𑁇 (𑁧𑁭)_  


(396.)

455. _𑀕𑀳𑀝𑁆𑀞𑀯𑀢𑁆𑀢𑀁 𑀧𑀦 𑀯𑁄 𑀯𑀤𑀸𑀫𑀺,_  
_𑀬𑀣𑀸𑀓𑀭𑁄 𑀲𑀸𑀯𑀓𑁄 𑀲𑀸𑀥𑀼 𑀳𑁄𑀢𑀺;_  
_𑀦 𑀳𑁂𑀲 𑀮𑀩𑁆𑀪𑀸 𑀲𑀧𑀭𑀺𑀕𑁆𑀕𑀳𑁂𑀦,_  
_𑀨𑀲𑁆𑀲𑁂𑀢𑀼𑀁 𑀬𑁄 𑀓𑁂𑀯𑀮𑁄 𑀪𑀺𑀓𑁆𑀔𑀼𑀥𑀫𑁆𑀫𑁄𑁇 (𑁧𑁮)_  


(397.)

456. _𑀧𑀸𑀡𑀁 𑀦 𑀳𑀦𑁂 𑀦 𑀘 𑀖𑀸𑀢𑀬𑁂𑀬𑁆𑀬,_  
_𑀦 𑀘𑀸𑀦𑀼𑀚𑀜𑁆𑀜𑀸 𑀳𑀦𑀢𑀁 𑀧𑀭𑁂𑀲𑀁;_  
_𑀲𑀩𑁆𑀩𑁂𑀲𑀼 𑀪𑀽𑀢𑁂𑀲𑀼 𑀦𑀺𑀥𑀸𑀬 𑀤𑀡𑁆𑀟𑀁,_  
_𑀬𑁂 𑀣𑀸𑀯𑀭𑀸 𑀬𑁂 𑀘 𑀢𑀲𑀸 𑀲𑀦𑁆𑀢𑀺 𑀮𑁄𑀓𑁂𑁇 (𑁧𑁯)_  


(398.)

457. _𑀢𑀢𑁄 𑀅𑀤𑀺𑀦𑁆𑀦𑀁 𑀧𑀭𑀺𑀯𑀚𑁆𑀚𑀬𑁂𑀬𑁆𑀬,_  
_𑀓𑀺𑀜𑁆𑀘𑀺 𑀓𑁆𑀯𑀘𑀺 𑀲𑀸𑀯𑀓𑁄 𑀩𑀼𑀚𑁆𑀛𑀫𑀸𑀦𑁄;_  
_𑀦 𑀳𑀸𑀭𑀬𑁂 𑀳𑀭𑀢𑀁 𑀦𑀸𑀦𑀼𑀚𑀜𑁆𑀜𑀸,_  
_𑀲𑀩𑁆𑀩𑀁 𑀅𑀤𑀺𑀦𑁆𑀦𑀁 𑀧𑀭𑀺𑀯𑀚𑁆𑀚𑀬𑁂𑀬𑁆𑀬𑁇 (𑁨𑁦)_  


(399.)

458. _𑀅𑀩𑁆𑀭𑀳𑁆𑀫𑀘𑀭𑀺𑀬𑀁 𑀧𑀭𑀺𑀯𑀚𑁆𑀚𑀬𑁂𑀬𑁆𑀬,_  
_𑀅𑀗𑁆𑀕𑀸𑀭𑀓𑀸𑀲𑀼𑀁 𑀚𑀮𑀺𑀢𑀁𑀯 𑀯𑀺𑀜𑁆𑀜𑀽;_  
_𑀅𑀲𑀫𑁆𑀪𑀼𑀡𑀦𑁆𑀢𑁄 𑀧𑀦 𑀩𑁆𑀭𑀳𑁆𑀫𑀘𑀭𑀺𑀬𑀁,_  
_𑀧𑀭𑀲𑁆𑀲 𑀤𑀸𑀭𑀁 𑀦 𑀅𑀢𑀺𑀓𑁆𑀓𑀫𑁂𑀬𑁆𑀬𑁇 (𑁨𑁧)_  


(400.)

459. _𑀲𑀪𑀕𑁆𑀕𑀢𑁄 𑀯𑀸 𑀧𑀭𑀺𑀲𑀕𑁆𑀕𑀢𑁄 𑀯𑀸,_  
_𑀏𑀓𑀲𑁆𑀲 𑀯𑁂𑀓𑁄 𑀦 𑀫𑀼𑀲𑀸 𑀪𑀡𑁂𑀬𑁆𑀬;_  
_𑀦 𑀪𑀸𑀡𑀬𑁂 𑀪𑀡𑀢𑀁 𑀦𑀸𑀦𑀼𑀚𑀜𑁆𑀜𑀸,_  
_𑀲𑀩𑁆𑀩𑀁 𑀅𑀪𑀽𑀢𑀁 𑀧𑀭𑀺𑀯𑀚𑁆𑀚𑀬𑁂𑀬𑁆𑀬𑁇 (𑁨𑁨)_  


(401.)

460. _𑀫𑀚𑁆𑀚𑀜𑁆𑀘 𑀧𑀸𑀦𑀁 𑀦 𑀲𑀫𑀸𑀘𑀭𑁂𑀬𑁆𑀬,_  
_𑀥𑀫𑁆𑀫𑀁 𑀇𑀫𑀁 𑀭𑁄𑀘𑀬𑁂 𑀬𑁄 𑀕𑀳𑀝𑁆𑀞𑁄;_  
_𑀦 𑀧𑀸𑀬𑀬𑁂 𑀧𑀺𑀯𑀢𑀁 𑀦𑀸𑀦𑀼𑀚𑀜𑁆𑀜𑀸,_  
_𑀉𑀫𑁆𑀫𑀸𑀤𑀦𑀦𑁆𑀢𑀁 𑀇𑀢𑀺 𑀦𑀁 𑀯𑀺𑀤𑀺𑀢𑁆𑀯𑀸𑁇 (𑁨𑁩)_  


(402.)

461. _𑀫𑀤𑀸 𑀳𑀺 𑀧𑀸𑀧𑀸𑀦𑀺 𑀓𑀭𑁄𑀦𑁆𑀢𑀺 𑀩𑀸𑀮𑀸,_  
_𑀓𑀸𑀭𑁂𑀦𑁆𑀢𑀺 𑀘𑀜𑁆𑀜𑁂𑀧𑀺 𑀚𑀦𑁂 𑀧𑀫𑀢𑁆𑀢𑁂;_  
_𑀏𑀢𑀁 𑀅𑀧𑀼𑀜𑁆𑀜𑀸𑀬𑀢𑀦𑀁 𑀯𑀺𑀯𑀚𑁆𑀚𑀬𑁂,_  
_𑀉𑀫𑁆𑀫𑀸𑀤𑀦𑀁 𑀫𑁄𑀳𑀦𑀁 𑀩𑀸𑀮𑀓𑀦𑁆𑀢𑀁𑁇 (𑁨𑁪)_  


(403.)

462. _𑀧𑀸𑀡𑀁 𑀦 𑀳𑀦𑁂 𑀦 𑀘𑀸𑀤𑀺𑀦𑁆𑀦𑀫𑀸𑀤𑀺𑀬𑁂,_  
_𑀫𑀼𑀲𑀸 𑀦 𑀪𑀸𑀲𑁂 𑀦 𑀘 𑀫𑀚𑁆𑀚𑀧𑁄 𑀲𑀺𑀬𑀸;_  
_𑀅𑀩𑁆𑀭𑀳𑁆𑀫𑀘𑀭𑀺𑀬𑀸 𑀯𑀺𑀭𑀫𑁂𑀬𑁆𑀬 𑀫𑁂𑀣𑀼𑀦𑀸,_  
_𑀭𑀢𑁆𑀢𑀺𑀁 𑀦 𑀪𑀼𑀜𑁆𑀚𑁂𑀬𑁆𑀬 𑀯𑀺𑀓𑀸𑀮𑀪𑁄𑀚𑀦𑀁𑁇 (𑁨𑁫)_  


(404.)

463. _𑀫𑀸𑀮𑀁 𑀦 𑀥𑀸𑀭𑁂 𑀦 𑀘 𑀕𑀦𑁆𑀥𑀫𑀸𑀘𑀭𑁂,_  
_𑀫𑀜𑁆𑀘𑁂 𑀙𑀫𑀸𑀬𑀁 𑀯 𑀲𑀬𑁂𑀣 𑀲𑀦𑁆𑀣𑀢𑁂;_  
_𑀏𑀢𑀜𑁆𑀳𑀺 𑀅𑀝𑁆𑀞𑀗𑁆𑀕𑀺𑀓𑀫𑀸𑀳𑀼𑀧𑁄𑀲𑀣𑀁,_  
_𑀩𑀼𑀤𑁆𑀥𑁂𑀦 𑀤𑀼𑀓𑁆𑀔𑀦𑁆𑀢𑀕𑀼𑀦𑀸 𑀧𑀓𑀸𑀲𑀺𑀢𑀁𑁇 (𑁨𑁬)_  


(405.)

464. _𑀢𑀢𑁄 𑀘 𑀧𑀓𑁆𑀔𑀲𑁆𑀲𑀼𑀧𑀯𑀲𑁆𑀲𑀼𑀧𑁄𑀲𑀣𑀁,_  
_𑀘𑀸𑀢𑀼𑀤𑁆𑀤𑀲𑀺𑀁 𑀧𑀜𑁆𑀘𑀤𑀲𑀺𑀜𑁆𑀘 𑀅𑀝𑁆𑀞𑀫𑀺𑀁;_  
_𑀧𑀸𑀝𑀺𑀳𑀸𑀭𑀺𑀬𑀧𑀓𑁆𑀔𑀜𑁆𑀘 𑀧𑀲𑀦𑁆𑀦𑀫𑀸𑀦𑀲𑁄,_  
_𑀅𑀝𑁆𑀞𑀗𑁆𑀕𑀼𑀧𑁂𑀢𑀁 𑀲𑀼𑀲𑀫𑀢𑁆𑀢𑀭𑀽𑀧𑀁𑁇 (𑁨𑁭)_  


(406.)

465. _𑀢𑀢𑁄 𑀘 𑀧𑀸𑀢𑁄 𑀉𑀧𑀯𑀼𑀢𑁆𑀣𑀼𑀧𑁄𑀲𑀣𑁄,_  
_𑀅𑀦𑁆𑀦𑁂𑀦 𑀧𑀸𑀦𑁂𑀦 𑀘 𑀪𑀺𑀓𑁆𑀔𑀼𑀲𑀁𑀖𑀁;_  
_𑀧𑀲𑀦𑁆𑀦𑀘𑀺𑀢𑁆𑀢𑁄 𑀅𑀦𑀼𑀫𑁄𑀤𑀫𑀸𑀦𑁄,_  
_𑀬𑀣𑀸𑀭𑀳𑀁 𑀲𑀁𑀯𑀺𑀪𑀚𑁂𑀣 𑀯𑀺𑀜𑁆𑀜𑀽𑁇 (𑁨𑁮)_  


(407.)

466. _𑀥𑀫𑁆𑀫𑁂𑀦 𑀫𑀸𑀢𑀸𑀧𑀺𑀢𑀭𑁄 𑀪𑀭𑁂𑀬𑁆𑀬,_  
_𑀧𑀬𑁄𑀚𑀬𑁂 𑀥𑀫𑁆𑀫𑀺𑀓𑀁 𑀲𑁄 𑀯𑀡𑀺𑀚𑁆𑀚𑀁;_  
_𑀏𑀢𑀁 𑀕𑀺𑀳𑀻 𑀯𑀢𑁆𑀢𑀬𑀫𑀧𑁆𑀧𑀫𑀢𑁆𑀢𑁄,_  
_𑀲𑀬𑀫𑁆𑀧𑀪𑁂 𑀦𑀸𑀫 𑀉𑀧𑁂𑀢𑀺 𑀤𑁂𑀯𑁂”𑀢𑀺𑁇 (𑁨𑁯)_  


---

467. 𑀥𑀫𑁆𑀫𑀺𑀓𑀲𑀼𑀢𑁆𑀢𑀁 𑀘𑀼𑀤𑁆𑀤𑀲𑀫𑀁𑁇



---

468. 𑀘𑀽𑀍𑀅𑀯𑀕𑁆𑀕𑁄 𑀤𑀼𑀢𑀺𑀬𑁄𑁇



---

469. 𑀢𑀲𑁆𑀲𑀼𑀤𑁆𑀤𑀸𑀦𑀁



470. _𑀭𑀢𑀦𑀸𑀫𑀕𑀦𑁆𑀥𑁄 𑀳𑀺𑀭𑀺 𑀘,_  
_𑀫𑀗𑁆𑀕𑀮𑀁 𑀲𑀽𑀘𑀺𑀮𑁄𑀫𑁂𑀦;_  
_𑀥𑀫𑁆𑀫𑀘𑀭𑀺𑀬𑀜𑁆𑀘 𑀩𑁆𑀭𑀸𑀳𑁆𑀫𑀡𑁄,_  
_𑀦𑀸𑀯𑀸 𑀓𑀺𑀁𑀲𑀻𑀮𑀫𑀼𑀝𑁆𑀞𑀸𑀦𑀁𑁇_  


471. _𑀭𑀸𑀳𑀼𑀮𑁄 𑀧𑀼𑀦 𑀓𑀧𑁆𑀧𑁄 𑀘,_  
_𑀧𑀭𑀺𑀩𑁆𑀩𑀸𑀚𑀦𑀺𑀬𑀁 𑀢𑀣𑀸;_  
_𑀥𑀫𑁆𑀫𑀺𑀓𑀜𑁆𑀘 𑀯𑀺𑀤𑀼𑀦𑁄 𑀆𑀳𑀼,_  
_𑀘𑀽𑀍𑀅𑀯𑀕𑁆𑀕𑀦𑁆𑀢𑀺 𑀘𑀼𑀤𑁆𑀤𑀲𑀸𑀢𑀺𑁇_  


[Go to previous page (2.13 Sammāparibbājanīyasutta)](/tipitaka/18Sn/2/2.13.md) / [Go to parent page (2 Cūḷavagga)](/tipitaka/18Sn/2.md) / [Go to next page (3 Mahāvagga)](/tipitaka/18Sn/3.md)


