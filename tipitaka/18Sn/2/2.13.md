
[Home](/) / [18Sn Suttanipātapāḷi](/tipitaka/18Sn.md) / [2 Cūḷavagga](/tipitaka/18Sn/2.md)

# 𑁨𑁇𑁧𑁩 𑀲𑀫𑁆𑀫𑀸𑀧𑀭𑀺𑀩𑁆𑀩𑀸𑀚𑀦𑀻𑀬𑀲𑀼𑀢𑁆𑀢

### 𑀘𑀽𑀍𑀅𑀯𑀕𑁆𑀕

### 𑀲𑀫𑁆𑀫𑀸𑀧𑀭𑀺𑀩𑁆𑀩𑀸𑀚𑀦𑀻𑀬𑀲𑀼𑀢𑁆𑀢

(362.)

419\. _“𑀧𑀼𑀘𑁆𑀙𑀸𑀫𑀺 𑀫𑀼𑀦𑀺𑀁 𑀧𑀳𑀽𑀢𑀧𑀜𑁆𑀜𑀁,_  
_𑀢𑀺𑀡𑁆𑀡𑀁 𑀧𑀸𑀭𑀗𑁆𑀕𑀢𑀁 𑀧𑀭𑀺𑀦𑀺𑀩𑁆𑀩𑀼𑀢𑀁 𑀞𑀺𑀢𑀢𑁆𑀢𑀁;_  
_𑀦𑀺𑀓𑁆𑀔𑀫𑁆𑀫 𑀖𑀭𑀸 𑀧𑀦𑀼𑀚𑁆𑀚 𑀓𑀸𑀫𑁂,_  
_𑀓𑀣𑀁 𑀪𑀺𑀓𑁆𑀔𑀼 𑀲𑀫𑁆𑀫𑀸 𑀲𑁄 𑀮𑁄𑀓𑁂 𑀧𑀭𑀺𑀩𑁆𑀩𑀚𑁂𑀬𑁆𑀬”𑁇 (𑁧)_  


(363.)

420\. _“𑀬𑀲𑁆𑀲 𑀫𑀗𑁆𑀕𑀮𑀸 𑀲𑀫𑀽𑀳𑀢𑀸, __(𑀇𑀢𑀺 𑀪𑀕𑀯𑀸)___  
_𑀉𑀧𑁆𑀧𑀸𑀢𑀸 𑀲𑀼𑀧𑀺𑀦𑀸 𑀘 𑀮𑀓𑁆𑀔𑀡𑀸 𑀘;_  
_𑀲𑁄 𑀫𑀗𑁆𑀕𑀮𑀤𑁄𑀲𑀯𑀺𑀧𑁆𑀧𑀳𑀻𑀦𑁄,_  
_𑀲𑀫𑁆𑀫𑀸 𑀲𑁄 𑀮𑁄𑀓𑁂 𑀧𑀭𑀺𑀩𑁆𑀩𑀚𑁂𑀬𑁆𑀬𑁇 (𑁨)_  


(364.)

421\. _𑀭𑀸𑀕𑀁 𑀯𑀺𑀦𑀬𑁂𑀣 𑀫𑀸𑀦𑀼𑀲𑁂𑀲𑀼,_  
_𑀤𑀺𑀩𑁆𑀩𑁂𑀲𑀼 𑀓𑀸𑀫𑁂𑀲𑀼 𑀘𑀸𑀧𑀺 𑀪𑀺𑀓𑁆𑀔𑀼;_  
_𑀅𑀢𑀺𑀓𑁆𑀓𑀫𑁆𑀫 𑀪𑀯𑀁 𑀲𑀫𑁂𑀘𑁆𑀘 𑀥𑀫𑁆𑀫𑀁,_  
_𑀲𑀫𑁆𑀫𑀸 𑀲𑁄 𑀮𑁄𑀓𑁂 𑀧𑀭𑀺𑀩𑁆𑀩𑀚𑁂𑀬𑁆𑀬𑁇 (𑁩)_  


(365.)

422\. _𑀯𑀺𑀧𑀺𑀝𑁆𑀞𑀺𑀓𑀢𑁆𑀯𑀸𑀦 𑀧𑁂𑀲𑀼𑀡𑀸𑀦𑀺,_  
_𑀓𑁄𑀥𑀁 𑀓𑀤𑀭𑀻𑀬𑀁 𑀚𑀳𑁂𑀬𑁆𑀬 𑀪𑀺𑀓𑁆𑀔𑀼;_  
_𑀅𑀦𑀼𑀭𑁄𑀥𑀯𑀺𑀭𑁄𑀥𑀯𑀺𑀧𑁆𑀧𑀳𑀻𑀦𑁄,_  
_𑀲𑀫𑁆𑀫𑀸 𑀲𑁄 𑀮𑁄𑀓𑁂 𑀧𑀭𑀺𑀩𑁆𑀩𑀚𑁂𑀬𑁆𑀬𑁇 (𑁪)_  


(366.)

423\. _𑀳𑀺𑀢𑁆𑀯𑀸𑀦 𑀧𑀺𑀬𑀜𑁆𑀘 𑀅𑀧𑁆𑀧𑀺𑀬𑀜𑁆𑀘,_  
_𑀅𑀦𑀼𑀧𑀸𑀤𑀸𑀬 𑀅𑀦𑀺𑀲𑁆𑀲𑀺𑀢𑁄 𑀓𑀼𑀳𑀺𑀜𑁆𑀘𑀺;_  
_𑀲𑀁𑀬𑁄𑀚𑀦𑀺𑀬𑁂𑀳𑀺 𑀯𑀺𑀧𑁆𑀧𑀫𑀼𑀢𑁆𑀢𑁄,_  
_𑀲𑀫𑁆𑀫𑀸 𑀲𑁄 𑀮𑁄𑀓𑁂 𑀧𑀭𑀺𑀩𑁆𑀩𑀚𑁂𑀬𑁆𑀬𑁇 (𑁫)_  


(367.)

424\. _𑀦 𑀲𑁄 𑀉𑀧𑀥𑀻𑀲𑀼 𑀲𑀸𑀭𑀫𑁂𑀢𑀺,_  
_𑀆𑀤𑀸𑀦𑁂𑀲𑀼 𑀯𑀺𑀦𑁂𑀬𑁆𑀬 𑀙𑀦𑁆𑀤𑀭𑀸𑀕𑀁;_  
_𑀲𑁄 𑀅𑀦𑀺𑀲𑁆𑀲𑀺𑀢𑁄 𑀅𑀦𑀜𑁆𑀜𑀦𑁂𑀬𑁆𑀬𑁄,_  
_𑀲𑀫𑁆𑀫𑀸 𑀲𑁄 𑀮𑁄𑀓𑁂 𑀧𑀭𑀺𑀩𑁆𑀩𑀚𑁂𑀬𑁆𑀬𑁇 (𑁬)_  


(368.)

425\. _𑀯𑀘𑀲𑀸 𑀫𑀦𑀲𑀸 𑀘 𑀓𑀫𑁆𑀫𑀼𑀦𑀸 𑀘,_  
_𑀅𑀯𑀺𑀭𑀼𑀤𑁆𑀥𑁄 𑀲𑀫𑁆𑀫𑀸 𑀯𑀺𑀤𑀺𑀢𑁆𑀯𑀸 𑀥𑀫𑁆𑀫𑀁;_  
_𑀦𑀺𑀩𑁆𑀩𑀸𑀦𑀧𑀤𑀸𑀪𑀺𑀧𑀢𑁆𑀣𑀬𑀸𑀦𑁄,_  
_𑀲𑀫𑁆𑀫𑀸 𑀲𑁄 𑀮𑁄𑀓𑁂 𑀧𑀭𑀺𑀩𑁆𑀩𑀚𑁂𑀬𑁆𑀬𑁇 (𑁭)_  


(369.)

426\. _𑀬𑁄 𑀯𑀦𑁆𑀤𑀢𑀺 𑀫𑀦𑁆𑀢𑀺 𑀦𑀼𑀦𑁆𑀦𑀫𑁂𑀬𑁆𑀬,_  
_𑀅𑀓𑁆𑀓𑀼𑀝𑁆𑀞𑁄𑀧𑀺 𑀦 𑀲𑀦𑁆𑀥𑀺𑀬𑁂𑀣 𑀪𑀺𑀓𑁆𑀔𑀼;_  
_𑀮𑀤𑁆𑀥𑀸 𑀧𑀭𑀪𑁄𑀚𑀦𑀁 𑀦 𑀫𑀚𑁆𑀚𑁂,_  
_𑀲𑀫𑁆𑀫𑀸 𑀲𑁄 𑀮𑁄𑀓𑁂 𑀧𑀭𑀺𑀩𑁆𑀩𑀚𑁂𑀬𑁆𑀬𑁇 (𑁮)_  


(370.)

427\. _𑀮𑁄𑀪𑀜𑁆𑀘 𑀪𑀯𑀜𑁆𑀘 𑀯𑀺𑀧𑁆𑀧𑀳𑀸𑀬,_  
_𑀯𑀺𑀭𑀢𑁄 𑀙𑁂𑀤𑀦𑀩𑀦𑁆𑀥𑀦𑀸 𑀘 𑀪𑀺𑀓𑁆𑀔𑀼;_  
_𑀲𑁄 𑀢𑀺𑀡𑁆𑀡𑀓𑀣𑀁𑀓𑀣𑁄 𑀯𑀺𑀲𑀮𑁆𑀮𑁄,_  
_𑀲𑀫𑁆𑀫𑀸 𑀲𑁄 𑀮𑁄𑀓𑁂 𑀧𑀭𑀺𑀩𑁆𑀩𑀚𑁂𑀬𑁆𑀬𑁇 (𑁯)_  


(371.)

428\. _𑀲𑀸𑀭𑀼𑀧𑁆𑀧𑀁 𑀅𑀢𑁆𑀢𑀦𑁄 𑀯𑀺𑀤𑀺𑀢𑁆𑀯𑀸,_  
_𑀦𑁄 𑀘 𑀪𑀺𑀓𑁆𑀔𑀼 𑀳𑀺𑀁𑀲𑁂𑀬𑁆𑀬 𑀓𑀜𑁆𑀘𑀺 𑀮𑁄𑀓𑁂;_  
_𑀬𑀣𑀸𑀢𑀣𑀺𑀬𑀁 𑀯𑀺𑀤𑀺𑀢𑁆𑀯𑀸 𑀥𑀫𑁆𑀫𑀁,_  
_𑀲𑀫𑁆𑀫𑀸 𑀲𑁄 𑀮𑁄𑀓𑁂 𑀧𑀭𑀺𑀩𑁆𑀩𑀚𑁂𑀬𑁆𑀬𑁇 (𑁧𑁦)_  


(372.)

429\. _𑀬𑀲𑁆𑀲𑀸𑀦𑀼𑀲𑀬𑀸 𑀦 𑀲𑀦𑁆𑀢𑀺 𑀓𑁂𑀘𑀺,_  
_𑀫𑀽𑀮𑀸 𑀘 𑀅𑀓𑀼𑀲𑀮𑀸 𑀲𑀫𑀽𑀳𑀢𑀸𑀲𑁂;_  
_𑀲𑁄 𑀦𑀺𑀭𑀸𑀲𑁄 𑀅𑀦𑀸𑀲𑀺𑀲𑀸𑀦𑁄,_  
_𑀲𑀫𑁆𑀫𑀸 𑀲𑁄 𑀮𑁄𑀓𑁂 𑀧𑀭𑀺𑀩𑁆𑀩𑀚𑁂𑀬𑁆𑀬𑁇 (𑁧𑁧)_  


(373.)

430\. _𑀆𑀲𑀯𑀔𑀻𑀡𑁄 𑀧𑀳𑀻𑀦𑀫𑀸𑀦𑁄,_  
_𑀲𑀩𑁆𑀩𑀁 𑀭𑀸𑀕𑀧𑀣𑀁 𑀉𑀧𑀸𑀢𑀺𑀯𑀢𑁆𑀢𑁄;_  
_𑀤𑀦𑁆𑀢𑁄 𑀧𑀭𑀺𑀦𑀺𑀩𑁆𑀩𑀼𑀢𑁄 𑀞𑀺𑀢𑀢𑁆𑀢𑁄,_  
_𑀲𑀫𑁆𑀫𑀸 𑀲𑁄 𑀮𑁄𑀓𑁂 𑀧𑀭𑀺𑀩𑁆𑀩𑀚𑁂𑀬𑁆𑀬𑁇 (𑁧𑁨)_  


(374.)

431\. _𑀲𑀤𑁆𑀥𑁄 𑀲𑀼𑀢𑀯𑀸 𑀦𑀺𑀬𑀸𑀫𑀤𑀲𑁆𑀲𑀻,_  
_𑀯𑀕𑁆𑀕𑀕𑀢𑁂𑀲𑀼 𑀦 𑀯𑀕𑁆𑀕𑀲𑀸𑀭𑀺 𑀥𑀻𑀭𑁄;_  
_𑀮𑁄𑀪𑀁 𑀤𑁄𑀲𑀁 𑀯𑀺𑀦𑁂𑀬𑁆𑀬 𑀧𑀝𑀺𑀖𑀁,_  
_𑀲𑀫𑁆𑀫𑀸 𑀲𑁄 𑀮𑁄𑀓𑁂 𑀧𑀭𑀺𑀩𑁆𑀩𑀚𑁂𑀬𑁆𑀬𑁇 (𑁧𑁩)_  


(375.)

432\. _𑀲𑀁𑀲𑀼𑀤𑁆𑀥𑀚𑀺𑀦𑁄 𑀯𑀺𑀯𑀝𑁆𑀝𑀘𑁆𑀙𑀤𑁄,_  
_𑀥𑀫𑁆𑀫𑁂𑀲𑀼 𑀯𑀲𑀻 𑀧𑀸𑀭𑀕𑀽 𑀅𑀦𑁂𑀚𑁄;_  
_𑀲𑀗𑁆𑀔𑀸𑀭𑀦𑀺𑀭𑁄𑀥𑀜𑀸𑀡𑀓𑀼𑀲𑀮𑁄,_  
_𑀲𑀫𑁆𑀫𑀸 𑀲𑁄 𑀮𑁄𑀓𑁂 𑀧𑀭𑀺𑀩𑁆𑀩𑀚𑁂𑀬𑁆𑀬𑁇 (𑁧𑁪)_  


(376.)

433\. _𑀅𑀢𑀻𑀢𑁂𑀲𑀼 𑀅𑀦𑀸𑀕𑀢𑁂𑀲𑀼 𑀘𑀸𑀧𑀺,_  
_𑀓𑀧𑁆𑀧𑀸𑀢𑀻𑀢𑁄 𑀅𑀢𑀺𑀘𑁆𑀘𑀲𑀼𑀤𑁆𑀥𑀺𑀧𑀜𑁆𑀜𑁄;_  
_𑀲𑀩𑁆𑀩𑀸𑀬𑀢𑀦𑁂𑀳𑀺 𑀯𑀺𑀧𑁆𑀧𑀫𑀼𑀢𑁆𑀢𑁄,_  
_𑀲𑀫𑁆𑀫𑀸 𑀲𑁄 𑀮𑁄𑀓𑁂 𑀧𑀭𑀺𑀩𑁆𑀩𑀚𑁂𑀬𑁆𑀬𑁇 (𑁧𑁫)_  


(377.)

434\. _𑀅𑀜𑁆𑀜𑀸𑀬 𑀧𑀤𑀁 𑀲𑀫𑁂𑀘𑁆𑀘 𑀥𑀫𑁆𑀫𑀁,_  
_𑀯𑀺𑀯𑀝𑀁 𑀤𑀺𑀲𑁆𑀯𑀸𑀦 𑀧𑀳𑀸𑀦𑀫𑀸𑀲𑀯𑀸𑀦𑀁;_  
_𑀲𑀩𑁆𑀩𑀼𑀧𑀥𑀻𑀦𑀁 𑀧𑀭𑀺𑀓𑁆𑀔𑀬𑀸𑀦𑁄,_  
_𑀲𑀫𑁆𑀫𑀸 𑀲𑁄 𑀮𑁄𑀓𑁂 𑀧𑀭𑀺𑀩𑁆𑀩𑀚𑁂𑀬𑁆𑀬”𑁇 (𑁧𑁬)_  


(378.)

435\. _“𑀅𑀤𑁆𑀥𑀸 𑀳𑀺 𑀪𑀕𑀯𑀸 𑀢𑀣𑁂𑀯 𑀏𑀢𑀁,_  
_𑀬𑁄 𑀲𑁄 𑀏𑀯𑀁𑀯𑀺𑀳𑀸𑀭𑀻 𑀤𑀦𑁆𑀢𑁄 𑀪𑀺𑀓𑁆𑀔𑀼;_  
_𑀲𑀩𑁆𑀩𑀲𑀁𑀬𑁄𑀚𑀦𑀬𑁄𑀕𑀯𑀻𑀢𑀺𑀯𑀢𑁆𑀢𑁄,_  
_𑀲𑀫𑁆𑀫𑀸 𑀲𑁄 𑀮𑁄𑀓𑁂 𑀧𑀭𑀺𑀩𑁆𑀩𑀚𑁂𑀬𑁆𑀬𑀸”𑀢𑀺𑁇 (𑁧𑁭)_  


---

436\. 𑀲𑀫𑁆𑀫𑀸𑀧𑀭𑀺𑀩𑁆𑀩𑀸𑀚𑀦𑀻𑀬𑀲𑀼𑀢𑁆𑀢𑀁 𑀢𑁂𑀭𑀲𑀫𑀁𑁇



[Go to previous page (2.12 Nigrodhakappa (vaṅgīsa) sutta)](/tipitaka/18Sn/2/2.12.md) / [Go to parent page (2 Cūḷavagga)](/tipitaka/18Sn/2.md) / [Go to next page (2.14 Dhammikasutta)](/tipitaka/18Sn/2/2.14.md)


