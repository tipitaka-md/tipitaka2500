
[Home](/) / [18Sn Suttanipātapāḷi](../../18Sn.md) / [2 Cūḷavagga](../2.md)

# 𑁨𑁇𑁪 𑀫𑀗𑁆𑀕𑀮𑀲𑀼𑀢𑁆𑀢

* 𑀘𑀽𑀍𑀅𑀯𑀕𑁆𑀕

* 𑀫𑀗𑁆𑀕𑀮𑀲𑀼𑀢𑁆𑀢

300\. 𑀏𑀯𑀁 𑀫𑁂 𑀲𑀼𑀢𑀁—  𑀏𑀓𑀁 𑀲𑀫𑀬𑀁 𑀪𑀕𑀯𑀸 𑀲𑀸𑀯𑀢𑁆𑀣𑀺𑀬𑀁 𑀯𑀺𑀳𑀭𑀢𑀺 𑀚𑁂𑀢𑀯𑀦𑁂 𑀅𑀦𑀸𑀣𑀧𑀺𑀡𑁆𑀟𑀺𑀓𑀲𑁆𑀲 𑀆𑀭𑀸𑀫𑁂𑁇 𑀅𑀣 𑀔𑁄 𑀅𑀜𑁆𑀜𑀢𑀭𑀸 𑀤𑁂𑀯𑀢𑀸 𑀅𑀪𑀺𑀓𑁆𑀓𑀦𑁆𑀢𑀸𑀬 𑀭𑀢𑁆𑀢𑀺𑀬𑀸 𑀅𑀪𑀺𑀓𑁆𑀓𑀦𑁆𑀢𑀯𑀡𑁆𑀡𑀸 𑀓𑁂𑀯𑀮𑀓𑀧𑁆𑀧𑀁 𑀚𑁂𑀢𑀯𑀦𑀁 𑀑𑀪𑀸𑀲𑁂𑀢𑁆𑀯𑀸 𑀬𑁂𑀦 𑀪𑀕𑀯𑀸 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀪𑀕𑀯𑀦𑁆𑀢𑀁 𑀅𑀪𑀺𑀯𑀸𑀤𑁂𑀢𑁆𑀯𑀸 𑀏𑀓𑀫𑀦𑁆𑀢𑀁 𑀅𑀝𑁆𑀞𑀸𑀲𑀺𑁇 𑀏𑀓𑀫𑀦𑁆𑀢𑀁 𑀞𑀺𑀢𑀸 𑀔𑁄 𑀲𑀸 𑀤𑁂𑀯𑀢𑀸 𑀪𑀕𑀯𑀦𑁆𑀢𑀁 𑀕𑀸𑀣𑀸𑀬 𑀅𑀚𑁆𑀛𑀪𑀸𑀲𑀺—

(261.)

301\. _“𑀩𑀳𑀽 𑀤𑁂𑀯𑀸 𑀫𑀦𑀼𑀲𑁆𑀲𑀸 𑀘,_  
_𑀫𑀗𑁆𑀕𑀮𑀸𑀦𑀺 𑀅𑀘𑀺𑀦𑁆𑀢𑀬𑀼𑀁;_  
_𑀆𑀓𑀗𑁆𑀔𑀫𑀸𑀦𑀸 𑀲𑁄𑀢𑁆𑀣𑀸𑀦𑀁,_  
_𑀩𑁆𑀭𑀽𑀳𑀺 𑀫𑀗𑁆𑀕𑀮𑀫𑀼𑀢𑁆𑀢𑀫𑀁”𑁇 (𑁧)_  


(262.)

302\. _“𑀅𑀲𑁂𑀯𑀦𑀸 𑀘 𑀩𑀸𑀮𑀸𑀦𑀁,_  
_𑀧𑀡𑁆𑀟𑀺𑀢𑀸𑀦𑀜𑁆𑀘 𑀲𑁂𑀯𑀦𑀸;_  
_𑀧𑀽𑀚𑀸 𑀘 𑀧𑀽𑀚𑀦𑁂𑀬𑁆𑀬𑀸𑀦𑀁,_  
_𑀏𑀢𑀁 𑀫𑀗𑁆𑀕𑀮𑀫𑀼𑀢𑁆𑀢𑀫𑀁𑁇 (𑁨)_  


(263.)

303\. _𑀧𑀢𑀺𑀭𑀽𑀧𑀤𑁂𑀲𑀯𑀸𑀲𑁄 𑀘,_  
_𑀧𑀼𑀩𑁆𑀩𑁂 𑀘 𑀓𑀢𑀧𑀼𑀜𑁆𑀜𑀢𑀸;_  
_𑀅𑀢𑁆𑀢𑀲𑀫𑁆𑀫𑀸𑀧𑀡𑀺𑀥𑀺 𑀘,_  
_𑀏𑀢𑀁 𑀫𑀗𑁆𑀕𑀮𑀫𑀼𑀢𑁆𑀢𑀫𑀁𑁇 (𑁩)_  


(264.)

304\. _𑀩𑀸𑀳𑀼𑀲𑀘𑁆𑀘𑀜𑁆𑀘 𑀲𑀺𑀧𑁆𑀧𑀜𑁆𑀘,_  
_𑀯𑀺𑀦𑀬𑁄 𑀘 𑀲𑀼𑀲𑀺𑀓𑁆𑀔𑀺𑀢𑁄;_  
_𑀲𑀼𑀪𑀸𑀲𑀺𑀢𑀸 𑀘 𑀬𑀸 𑀯𑀸𑀘𑀸,_  
_𑀏𑀢𑀁 𑀫𑀗𑁆𑀕𑀮𑀫𑀼𑀢𑁆𑀢𑀫𑀁𑁇 (𑁪)_  


(265.)

305\. _𑀫𑀸𑀢𑀸𑀧𑀺𑀢𑀼 𑀉𑀧𑀝𑁆𑀞𑀸𑀦𑀁,_  
_𑀧𑀼𑀢𑁆𑀢𑀤𑀸𑀭𑀲𑁆𑀲 𑀲𑀗𑁆𑀕𑀳𑁄;_  
_𑀅𑀦𑀸𑀓𑀼𑀮𑀸 𑀘 𑀓𑀫𑁆𑀫𑀦𑁆𑀢𑀸,_  
_𑀏𑀢𑀁 𑀫𑀗𑁆𑀕𑀮𑀫𑀼𑀢𑁆𑀢𑀫𑀁𑁇 (𑁫)_  


(266.)

306\. _𑀤𑀸𑀦𑀜𑁆𑀘 𑀥𑀫𑁆𑀫𑀘𑀭𑀺𑀬𑀸 𑀘,_  
_𑀜𑀸𑀢𑀓𑀸𑀦𑀜𑁆𑀘 𑀲𑀗𑁆𑀕𑀳𑁄;_  
_𑀅𑀦𑀯𑀚𑁆𑀚𑀸𑀦𑀺 𑀓𑀫𑁆𑀫𑀸𑀦𑀺,_  
_𑀏𑀢𑀁 𑀫𑀗𑁆𑀕𑀮𑀫𑀼𑀢𑁆𑀢𑀫𑀁𑁇 (𑁬)_  


(267.)

307\. _𑀆𑀭𑀢𑀻 𑀯𑀺𑀭𑀢𑀻 𑀧𑀸𑀧𑀸,_  
_𑀫𑀚𑁆𑀚𑀧𑀸𑀦𑀸 𑀘 𑀲𑀁𑀬𑀫𑁄;_  
_𑀅𑀧𑁆𑀧𑀫𑀸𑀤𑁄 𑀘 𑀥𑀫𑁆𑀫𑁂𑀲𑀼,_  
_𑀏𑀢𑀁 𑀫𑀗𑁆𑀕𑀮𑀫𑀼𑀢𑁆𑀢𑀫𑀁𑁇 (𑁭)_  


(268.)

308\. _𑀕𑀸𑀭𑀯𑁄 𑀘 𑀦𑀺𑀯𑀸𑀢𑁄 𑀘,_  
_𑀲𑀦𑁆𑀢𑀼𑀝𑁆𑀞𑀺 𑀘 𑀓𑀢𑀜𑁆𑀜𑀼𑀢𑀸;_  
_𑀓𑀸𑀮𑁂𑀦 𑀥𑀫𑁆𑀫𑀲𑁆𑀲𑀯𑀦𑀁,_  
_𑀏𑀢𑀁 𑀫𑀗𑁆𑀕𑀮𑀫𑀼𑀢𑁆𑀢𑀫𑀁𑁇 (𑁮)_  


(269.)

309\. _𑀔𑀦𑁆𑀢𑀻 𑀘 𑀲𑁄𑀯𑀘𑀲𑁆𑀲𑀢𑀸,_  
_𑀲𑀫𑀡𑀸𑀦𑀜𑁆𑀘 𑀤𑀲𑁆𑀲𑀦𑀁;_  
_𑀓𑀸𑀮𑁂𑀦 𑀥𑀫𑁆𑀫𑀲𑀸𑀓𑀘𑁆𑀙𑀸,_  
_𑀏𑀢𑀁 𑀫𑀗𑁆𑀕𑀮𑀫𑀼𑀢𑁆𑀢𑀫𑀁𑁇 (𑁯)_  


(270.)

310\. _𑀢𑀧𑁄 𑀘 𑀩𑁆𑀭𑀳𑁆𑀫𑀘𑀭𑀺𑀬𑀜𑁆𑀘,_  
_𑀅𑀭𑀺𑀬𑀲𑀘𑁆𑀘𑀸𑀦 𑀤𑀲𑁆𑀲𑀦𑀁;_  
_𑀦𑀺𑀩𑁆𑀩𑀸𑀦𑀲𑀘𑁆𑀙𑀺𑀓𑀺𑀭𑀺𑀬𑀸 𑀘,_  
_𑀏𑀢𑀁 𑀫𑀗𑁆𑀕𑀮𑀫𑀼𑀢𑁆𑀢𑀫𑀁𑁇 (𑁧𑁦)_  


(271.)

311\. _𑀨𑀼𑀝𑁆𑀞𑀲𑁆𑀲 𑀮𑁄𑀓𑀥𑀫𑁆𑀫𑁂𑀳𑀺,_  
_𑀘𑀺𑀢𑁆𑀢𑀁 𑀬𑀲𑁆𑀲 𑀦 𑀓𑀫𑁆𑀧𑀢𑀺;_  
_𑀅𑀲𑁄𑀓𑀁 𑀯𑀺𑀭𑀚𑀁 𑀔𑁂𑀫𑀁,_  
_𑀏𑀢𑀁 𑀫𑀗𑁆𑀕𑀮𑀫𑀼𑀢𑁆𑀢𑀫𑀁𑁇 (𑁧𑁧)_  


(272.)

312\. _𑀏𑀢𑀸𑀤𑀺𑀲𑀸𑀦𑀺 𑀓𑀢𑁆𑀯𑀸𑀦,_  
_𑀲𑀩𑁆𑀩𑀢𑁆𑀣 𑀫𑀧𑀭𑀸𑀚𑀺𑀢𑀸;_  
_𑀲𑀩𑁆𑀩𑀢𑁆𑀣 𑀲𑁄𑀢𑁆𑀣𑀺𑀁 𑀕𑀘𑁆𑀙𑀦𑁆𑀢𑀺,_  
_𑀢𑀁 𑀢𑁂𑀲𑀁 𑀫𑀗𑁆𑀕𑀮𑀫𑀼𑀢𑁆𑀢𑀫𑀦𑁆”𑀢𑀺𑁇 (𑁧𑁨)_  


---

313\. 𑀫𑀗𑁆𑀕𑀮𑀲𑀼𑀢𑁆𑀢𑀁 𑀘𑀢𑀼𑀢𑁆𑀣𑀁𑁇



[Go to previous page (2.3 Hirisutta)](2.3.md) / [Go to parent page (2 Cūḷavagga)](../2.md) / [Go to next page (2.5 Sūcilomasutta)](2.5.md)


