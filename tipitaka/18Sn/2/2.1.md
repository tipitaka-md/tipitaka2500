
[Home](/) / [18Sn Suttanipātapāḷi](../../18Sn.md) / [2 Cūḷavagga](../2.md)

# 𑁨𑁇𑁧 𑀭𑀢𑀦𑀲𑀼𑀢𑁆𑀢

### 𑀘𑀽𑀍𑀅𑀯𑀕𑁆𑀕

### 𑀭𑀢𑀦𑀲𑀼𑀢𑁆𑀢

(224.)

260\. _𑀬𑀸𑀦𑀻𑀥 𑀪𑀽𑀢𑀸𑀦𑀺 𑀲𑀫𑀸𑀕𑀢𑀸𑀦𑀺,_  
_𑀪𑀼𑀫𑁆𑀫𑀸𑀦𑀺 𑀯𑀸 𑀬𑀸𑀦𑀺 𑀯 𑀅𑀦𑁆𑀢𑀮𑀺𑀓𑁆𑀔𑁂;_  
_𑀲𑀩𑁆𑀩𑁂𑀯 𑀪𑀽𑀢𑀸 𑀲𑀼𑀫𑀦𑀸 𑀪𑀯𑀦𑁆𑀢𑀼,_  
_𑀅𑀣𑁄𑀧𑀺 𑀲𑀓𑁆𑀓𑀘𑁆𑀘 𑀲𑀼𑀡𑀦𑁆𑀢𑀼 𑀪𑀸𑀲𑀺𑀢𑀁𑁇 (𑁧)_  


(225.)

261\. _𑀢𑀲𑁆𑀫𑀸 𑀳𑀺 𑀪𑀽𑀢𑀸 𑀦𑀺𑀲𑀸𑀫𑁂𑀣 𑀲𑀩𑁆𑀩𑁂,_  
_𑀫𑁂𑀢𑁆𑀢𑀁 𑀓𑀭𑁄𑀣 𑀫𑀸𑀦𑀼𑀲𑀺𑀬𑀸 𑀧𑀚𑀸𑀬;_  
_𑀤𑀺𑀯𑀸 𑀘 𑀭𑀢𑁆𑀢𑁄 𑀘 𑀳𑀭𑀦𑁆𑀢𑀺 𑀬𑁂 𑀩𑀮𑀺𑀁,_  
_𑀢𑀲𑁆𑀫𑀸 𑀳𑀺 𑀦𑁂 𑀭𑀓𑁆𑀔𑀣 𑀅𑀧𑁆𑀧𑀫𑀢𑁆𑀢𑀸𑁇 (𑁨)_  


(226.)

262\. _𑀬𑀁 𑀓𑀺𑀜𑁆𑀘𑀺 𑀯𑀺𑀢𑁆𑀢𑀁 𑀇𑀥 𑀯𑀸 𑀳𑀼𑀭𑀁 𑀯𑀸,_  
_𑀲𑀕𑁆𑀕𑁂𑀲𑀼 𑀯𑀸 𑀬𑀁 𑀭𑀢𑀦𑀁 𑀧𑀡𑀻𑀢𑀁;_  
_𑀦 𑀦𑁄 𑀲𑀫𑀁 𑀅𑀢𑁆𑀣𑀺 𑀢𑀣𑀸𑀕𑀢𑁂𑀦,_  
_𑀇𑀤𑀫𑁆𑀧𑀺 𑀩𑀼𑀤𑁆𑀥𑁂 𑀭𑀢𑀦𑀁 𑀧𑀡𑀻𑀢𑀁;_  
_𑀏𑀢𑁂𑀦 𑀲𑀘𑁆𑀘𑁂𑀦 𑀲𑀼𑀯𑀢𑁆𑀣𑀺 𑀳𑁄𑀢𑀼𑁇 (𑁩)_  


(227.)

263\. _𑀔𑀬𑀁 𑀯𑀺𑀭𑀸𑀕𑀁 𑀅𑀫𑀢𑀁 𑀧𑀡𑀻𑀢𑀁,_  
_𑀬𑀤𑀚𑁆𑀛𑀕𑀸 𑀲𑀓𑁆𑀬𑀫𑀼𑀦𑀻 𑀲𑀫𑀸𑀳𑀺𑀢𑁄;_  
_𑀦 𑀢𑁂𑀦 𑀥𑀫𑁆𑀫𑁂𑀦 𑀲𑀫𑀢𑁆𑀣𑀺 𑀓𑀺𑀜𑁆𑀘𑀺,_  
_𑀇𑀤𑀫𑁆𑀧𑀺 𑀥𑀫𑁆𑀫𑁂 𑀭𑀢𑀦𑀁 𑀧𑀡𑀻𑀢𑀁;_  
_𑀏𑀢𑁂𑀦 𑀲𑀘𑁆𑀘𑁂𑀦 𑀲𑀼𑀯𑀢𑁆𑀣𑀺 𑀳𑁄𑀢𑀼𑁇 (𑁪)_  


(228.)

264\. _𑀬𑀁 𑀩𑀼𑀤𑁆𑀥𑀲𑁂𑀝𑁆𑀞𑁄 𑀧𑀭𑀺𑀯𑀡𑁆𑀡𑀬𑀻 𑀲𑀼𑀘𑀺𑀁,_  
_𑀲𑀫𑀸𑀥𑀺𑀫𑀸𑀦𑀦𑁆𑀢𑀭𑀺𑀓𑀜𑁆𑀜𑀫𑀸𑀳𑀼;_  
_𑀲𑀫𑀸𑀥𑀺𑀦𑀸 𑀢𑁂𑀦 𑀲𑀫𑁄 𑀦 𑀯𑀺𑀚𑁆𑀚𑀢𑀺,_  
_𑀇𑀤𑀫𑁆𑀧𑀺 𑀥𑀫𑁆𑀫𑁂 𑀭𑀢𑀦𑀁 𑀧𑀡𑀻𑀢𑀁;_  
_𑀏𑀢𑁂𑀦 𑀲𑀘𑁆𑀘𑁂𑀦 𑀲𑀼𑀯𑀢𑁆𑀣𑀺 𑀳𑁄𑀢𑀼𑁇 (𑁫)_  


(229.)

265\. _𑀬𑁂 𑀧𑀼𑀕𑁆𑀕𑀮𑀸 𑀅𑀝𑁆𑀞 𑀲𑀢𑀁 𑀧𑀲𑀢𑁆𑀣𑀸,_  
_𑀘𑀢𑁆𑀢𑀸𑀭𑀺 𑀏𑀢𑀸𑀦𑀺 𑀬𑀼𑀕𑀸𑀦𑀺 𑀳𑁄𑀦𑁆𑀢𑀺;_  
_𑀢𑁂 𑀤𑀓𑁆𑀔𑀺𑀡𑁂𑀬𑁆𑀬𑀸 𑀲𑀼𑀕𑀢𑀲𑁆𑀲 𑀲𑀸𑀯𑀓𑀸,_  
_𑀏𑀢𑁂𑀲𑀼 𑀤𑀺𑀦𑁆𑀦𑀸𑀦𑀺 𑀫𑀳𑀧𑁆𑀨𑀮𑀸𑀦𑀺;_  
_𑀇𑀤𑀫𑁆𑀧𑀺 𑀲𑀁𑀖𑁂 𑀭𑀢𑀦𑀁 𑀧𑀡𑀻𑀢𑀁,_  
_𑀏𑀢𑁂𑀦 𑀲𑀘𑁆𑀘𑁂𑀦 𑀲𑀼𑀯𑀢𑁆𑀣𑀺 𑀳𑁄𑀢𑀼𑁇 (𑁬)_  


(230.)

266\. _𑀬𑁂 𑀲𑀼𑀧𑁆𑀧𑀬𑀼𑀢𑁆𑀢𑀸 𑀫𑀦𑀲𑀸 𑀤𑀍𑀳𑁂𑀦,_  
_𑀦𑀺𑀓𑁆𑀓𑀸𑀫𑀺𑀦𑁄 𑀕𑁄𑀢𑀫𑀲𑀸𑀲𑀦𑀫𑁆𑀳𑀺;_  
_𑀢𑁂 𑀧𑀢𑁆𑀢𑀺𑀧𑀢𑁆𑀢𑀸 𑀅𑀫𑀢𑀁 𑀯𑀺𑀕𑀬𑁆𑀳,_  
_𑀮𑀤𑁆𑀥𑀸 𑀫𑀼𑀥𑀸 𑀦𑀺𑀩𑁆𑀩𑀼𑀢𑀺𑀁 𑀪𑀼𑀜𑁆𑀚𑀫𑀸𑀦𑀸;_  
_𑀇𑀤𑀫𑁆𑀧𑀺 𑀲𑀁𑀖𑁂 𑀭𑀢𑀦𑀁 𑀧𑀡𑀻𑀢𑀁,_  
_𑀏𑀢𑁂𑀦 𑀲𑀘𑁆𑀘𑁂𑀦 𑀲𑀼𑀯𑀢𑁆𑀣𑀺 𑀳𑁄𑀢𑀼𑁇 (𑁭)_  


(231.)

267\. _𑀬𑀣𑀺𑀦𑁆𑀤𑀔𑀻𑀮𑁄 𑀧𑀣𑀯𑀺𑀲𑁆𑀲𑀺𑀢𑁄 𑀲𑀺𑀬𑀸,_  
_𑀘𑀢𑀼𑀩𑁆𑀪𑀺 𑀯𑀸𑀢𑁂𑀳𑀺 𑀅𑀲𑀫𑁆𑀧𑀓𑀫𑁆𑀧𑀺𑀬𑁄;_  
_𑀢𑀣𑀽𑀧𑀫𑀁 𑀲𑀧𑁆𑀧𑀼𑀭𑀺𑀲𑀁 𑀯𑀤𑀸𑀫𑀺,_  
_𑀬𑁄 𑀅𑀭𑀺𑀬𑀲𑀘𑁆𑀘𑀸𑀦𑀺 𑀅𑀯𑁂𑀘𑁆𑀘 𑀧𑀲𑁆𑀲𑀢𑀺;_  
_𑀇𑀤𑀫𑁆𑀧𑀺 𑀲𑀁𑀖𑁂 𑀭𑀢𑀦𑀁 𑀧𑀡𑀻𑀢𑀁,_  
_𑀏𑀢𑁂𑀦 𑀲𑀘𑁆𑀘𑁂𑀦 𑀲𑀼𑀯𑀢𑁆𑀣𑀺 𑀳𑁄𑀢𑀼𑁇 (𑁮)_  


(232.)

268\. _𑀬𑁂 𑀅𑀭𑀺𑀬𑀲𑀘𑁆𑀘𑀸𑀦𑀺 𑀯𑀺𑀪𑀸𑀯𑀬𑀦𑁆𑀢𑀺,_  
_𑀕𑀫𑁆𑀪𑀻𑀭𑀧𑀜𑁆𑀜𑁂𑀦 𑀲𑀼𑀤𑁂𑀲𑀺𑀢𑀸𑀦𑀺;_  
_𑀓𑀺𑀜𑁆𑀘𑀸𑀧𑀺 𑀢𑁂 𑀳𑁄𑀦𑁆𑀢𑀺 𑀪𑀼𑀲𑀁 𑀧𑀫𑀢𑁆𑀢𑀸,_  
_𑀦 𑀢𑁂 𑀪𑀯𑀁 𑀅𑀝𑁆𑀞𑀫𑀫𑀸𑀤𑀺𑀬𑀦𑁆𑀢𑀺;_  
_𑀇𑀤𑀫𑁆𑀧𑀺 𑀲𑀁𑀖𑁂 𑀭𑀢𑀦𑀁 𑀧𑀡𑀻𑀢𑀁,_  
_𑀏𑀢𑁂𑀦 𑀲𑀘𑁆𑀘𑁂𑀦 𑀲𑀼𑀯𑀢𑁆𑀣𑀺 𑀳𑁄𑀢𑀼𑁇 (𑁯)_  


(233.)

269\. _𑀲𑀳𑀸𑀯𑀲𑁆𑀲 𑀤𑀲𑁆𑀲𑀦𑀲𑀫𑁆𑀧𑀤𑀸𑀬,_  
_𑀢𑀬𑀲𑁆𑀲𑀼 𑀥𑀫𑁆𑀫𑀸 𑀚𑀳𑀺𑀢𑀸 𑀪𑀯𑀦𑁆𑀢𑀺;_  
_𑀲𑀓𑁆𑀓𑀸𑀬𑀤𑀺𑀝𑁆𑀞𑀻 𑀯𑀺𑀘𑀺𑀓𑀺𑀘𑁆𑀙𑀺𑀢𑀜𑁆𑀘,_  
_𑀲𑀻𑀮𑀩𑁆𑀩𑀢𑀁 𑀯𑀸𑀧𑀺 𑀬𑀤𑀢𑁆𑀣𑀺 𑀓𑀺𑀜𑁆𑀘𑀺𑁇 (𑁧𑁦)_  


(234.)

270\. _𑀘𑀢𑀽𑀳𑀧𑀸𑀬𑁂𑀳𑀺 𑀘 𑀯𑀺𑀧𑁆𑀧𑀫𑀼𑀢𑁆𑀢𑁄,_  
_𑀙𑀘𑁆𑀘𑀸𑀪𑀺𑀞𑀸𑀦𑀸𑀦𑀺 𑀅𑀪𑀩𑁆𑀩 𑀓𑀸𑀢𑀼𑀁;_  
_𑀇𑀤𑀫𑁆𑀧𑀺 𑀲𑀁𑀖𑁂 𑀭𑀢𑀦𑀁 𑀧𑀡𑀻𑀢𑀁,_  
_𑀏𑀢𑁂𑀦 𑀲𑀘𑁆𑀘𑁂𑀦 𑀲𑀼𑀯𑀢𑁆𑀣𑀺 𑀳𑁄𑀢𑀼𑁇 (𑁧𑁧)_  


(235.)

271\. _𑀓𑀺𑀜𑁆𑀘𑀸𑀧𑀺 𑀲𑁄 𑀓𑀫𑁆𑀫 𑀓𑀭𑁄𑀢𑀺 𑀧𑀸𑀧𑀓𑀁,_  
_𑀓𑀸𑀬𑁂𑀦 𑀯𑀸𑀘𑀸 𑀉𑀤 𑀘𑁂𑀢𑀲𑀸 𑀯𑀸;_  
_𑀅𑀪𑀩𑁆𑀩 𑀲𑁄 𑀢𑀲𑁆𑀲 𑀧𑀝𑀺𑀘𑁆𑀙𑀤𑀸𑀬,_  
_𑀅𑀪𑀩𑁆𑀩𑀢𑀸 𑀤𑀺𑀝𑁆𑀞𑀧𑀤𑀲𑁆𑀲 𑀯𑀼𑀢𑁆𑀢𑀸;_  
_𑀇𑀤𑀫𑁆𑀧𑀺 𑀲𑀁𑀖𑁂 𑀭𑀢𑀦𑀁 𑀧𑀡𑀻𑀢𑀁,_  
_𑀏𑀢𑁂𑀦 𑀲𑀘𑁆𑀘𑁂𑀦 𑀲𑀼𑀯𑀢𑁆𑀣𑀺 𑀳𑁄𑀢𑀼𑁇 (𑁧𑁨)_  


(236.)

272\. _𑀯𑀦𑀧𑁆𑀧𑀕𑀼𑀫𑁆𑀩𑁂 𑀬𑀣 𑀨𑀼𑀲𑁆𑀲𑀺𑀢𑀕𑁆𑀕𑁂,_  
_𑀕𑀺𑀫𑁆𑀳𑀸𑀦𑀫𑀸𑀲𑁂 𑀧𑀞𑀫𑀲𑁆𑀫𑀺𑀁 𑀕𑀺𑀫𑁆𑀳𑁂;_  
_𑀢𑀣𑀽𑀧𑀫𑀁 𑀥𑀫𑁆𑀫𑀯𑀭𑀁 𑀅𑀤𑁂𑀲𑀬𑀺,_  
_𑀦𑀺𑀩𑁆𑀩𑀸𑀦𑀕𑀸𑀫𑀺𑀁 𑀧𑀭𑀫𑀁 𑀳𑀺𑀢𑀸𑀬;_  
_𑀇𑀤𑀫𑁆𑀧𑀺 𑀩𑀼𑀤𑁆𑀥𑁂 𑀭𑀢𑀦𑀁 𑀧𑀡𑀻𑀢𑀁,_  
_𑀏𑀢𑁂𑀦 𑀲𑀘𑁆𑀘𑁂𑀦 𑀲𑀼𑀯𑀢𑁆𑀣𑀺 𑀳𑁄𑀢𑀼𑁇 (𑁧𑁩)_  


(237.)

273\. _𑀯𑀭𑁄 𑀯𑀭𑀜𑁆𑀜𑀽 𑀯𑀭𑀤𑁄 𑀯𑀭𑀸𑀳𑀭𑁄,_  
_𑀅𑀦𑀼𑀢𑁆𑀢𑀭𑁄 𑀥𑀫𑁆𑀫𑀯𑀭𑀁 𑀅𑀤𑁂𑀲𑀬𑀺;_  
_𑀇𑀤𑀫𑁆𑀧𑀺 𑀩𑀼𑀤𑁆𑀥𑁂 𑀭𑀢𑀦𑀁 𑀧𑀡𑀻𑀢𑀁,_  
_𑀏𑀢𑁂𑀦 𑀲𑀘𑁆𑀘𑁂𑀦 𑀲𑀼𑀯𑀢𑁆𑀣𑀺 𑀳𑁄𑀢𑀼𑁇 (𑁧𑁪)_  


(238.)

274\. _𑀔𑀻𑀡𑀁 𑀧𑀼𑀭𑀸𑀡𑀁 𑀦𑀯 𑀦𑀢𑁆𑀣𑀺 𑀲𑀫𑁆𑀪𑀯𑀁,_  
_𑀯𑀺𑀭𑀢𑁆𑀢𑀘𑀺𑀢𑁆𑀢𑀸𑀬𑀢𑀺𑀓𑁂 𑀪𑀯𑀲𑁆𑀫𑀺𑀁;_  
_𑀢𑁂 𑀔𑀻𑀡𑀩𑀻𑀚𑀸 𑀅𑀯𑀺𑀭𑀽𑀍𑀳𑀺𑀙𑀦𑁆𑀤𑀸,_  
_𑀦𑀺𑀩𑁆𑀩𑀦𑁆𑀢𑀺 𑀥𑀻𑀭𑀸 𑀬𑀣𑀸𑀬𑀁 𑀧𑀤𑀻𑀧𑁄;_  
_𑀇𑀤𑀫𑁆𑀧𑀺 𑀲𑀁𑀖𑁂 𑀭𑀢𑀦𑀁 𑀧𑀡𑀻𑀢𑀁,_  
_𑀏𑀢𑁂𑀦 𑀲𑀘𑁆𑀘𑁂𑀦 𑀲𑀼𑀯𑀢𑁆𑀣𑀺 𑀳𑁄𑀢𑀼𑁇 (𑁧𑁫)_  


(239.)

275\. _𑀬𑀸𑀦𑀻𑀥 𑀪𑀽𑀢𑀸𑀦𑀺 𑀲𑀫𑀸𑀕𑀢𑀸𑀦𑀺,_  
_𑀪𑀼𑀫𑁆𑀫𑀸𑀦𑀺 𑀯𑀸 𑀬𑀸𑀦𑀺 𑀯 𑀅𑀦𑁆𑀢𑀮𑀺𑀓𑁆𑀔𑁂;_  
_𑀢𑀣𑀸𑀕𑀢𑀁 𑀤𑁂𑀯𑀫𑀦𑀼𑀲𑁆𑀲𑀧𑀽𑀚𑀺𑀢𑀁,_  
_𑀩𑀼𑀤𑁆𑀥𑀁 𑀦𑀫𑀲𑁆𑀲𑀸𑀫 𑀲𑀼𑀯𑀢𑁆𑀣𑀺 𑀳𑁄𑀢𑀼𑁇 (𑁧𑁬)_  


(240.)

276\. _𑀬𑀸𑀦𑀻𑀥 𑀪𑀽𑀢𑀸𑀦𑀺 𑀲𑀫𑀸𑀕𑀢𑀸𑀦𑀺,_  
_𑀪𑀼𑀫𑁆𑀫𑀸𑀦𑀺 𑀯𑀸 𑀬𑀸𑀦𑀺 𑀯 𑀅𑀦𑁆𑀢𑀮𑀺𑀓𑁆𑀔𑁂;_  
_𑀢𑀣𑀸𑀕𑀢𑀁 𑀤𑁂𑀯𑀫𑀦𑀼𑀲𑁆𑀲𑀧𑀽𑀚𑀺𑀢𑀁,_  
_𑀥𑀫𑁆𑀫𑀁 𑀦𑀫𑀲𑁆𑀲𑀸𑀫 𑀲𑀼𑀯𑀢𑁆𑀣𑀺 𑀳𑁄𑀢𑀼𑁇 (𑁧𑁭)_  


(241.)

277\. _𑀬𑀸𑀦𑀻𑀥 𑀪𑀽𑀢𑀸𑀦𑀺 𑀲𑀫𑀸𑀕𑀢𑀸𑀦𑀺,_  
_𑀪𑀼𑀫𑁆𑀫𑀸𑀦𑀺 𑀯𑀸 𑀬𑀸𑀦𑀺 𑀯 𑀅𑀦𑁆𑀢𑀮𑀺𑀓𑁆𑀔𑁂;_  
_𑀢𑀣𑀸𑀕𑀢𑀁 𑀤𑁂𑀯𑀫𑀦𑀼𑀲𑁆𑀲𑀧𑀽𑀚𑀺𑀢𑀁,_  
_𑀲𑀁𑀖𑀁 𑀦𑀫𑀲𑁆𑀲𑀸𑀫 𑀲𑀼𑀯𑀢𑁆𑀣𑀺 𑀳𑁄𑀢𑀽𑀢𑀺𑁇 (𑁧𑁮)_  


---

278\. 𑀭𑀢𑀦𑀲𑀼𑀢𑁆𑀢𑀁 𑀧𑀞𑀫𑀁𑁇



[Go to previous page (2 Cūḷavagga)](../2.md) / [Go to parent page (2 Cūḷavagga)](../2.md) / [Go to next page (2.2 Āmagandhasutta)](2.2.md)


