
[Home](/) / [18Sn Suttanipātapāḷi](...md) / [1 Uragavagga](../18Sn/1.md)

# 𑁧𑁇𑁨 𑀥𑀦𑀺𑀬𑀲𑀼𑀢𑁆𑀢

* 𑀉𑀭𑀕𑀯𑀕𑁆𑀕

* 𑀥𑀦𑀺𑀬𑀲𑀼𑀢𑁆𑀢

(18.)

20\. _“𑀧𑀓𑁆𑀓𑁄𑀤𑀦𑁄 𑀤𑀼𑀤𑁆𑀥𑀔𑀻𑀭𑁄𑀳𑀫𑀲𑁆𑀫𑀺, __(𑀇𑀢𑀺 𑀥𑀦𑀺𑀬𑁄 𑀕𑁄𑀧𑁄)___  
_𑀅𑀦𑀼𑀢𑀻𑀭𑁂 𑀫𑀳𑀺𑀬𑀸 𑀲𑀫𑀸𑀦𑀯𑀸𑀲𑁄;_  
_𑀙𑀦𑁆𑀦𑀸 𑀓𑀼𑀝𑀺 𑀆𑀳𑀺𑀢𑁄 𑀕𑀺𑀦𑀺,_  
_𑀅𑀣 𑀘𑁂 𑀧𑀢𑁆𑀣𑀬𑀲𑀻 𑀧𑀯𑀲𑁆𑀲 𑀤𑁂𑀯”𑁇 (𑁧)_  


(19.)

21\. _“𑀅𑀓𑁆𑀓𑁄𑀥𑀦𑁄 𑀯𑀺𑀕𑀢𑀔𑀺𑀮𑁄𑀳𑀫𑀲𑁆𑀫𑀺, __(𑀇𑀢𑀺 𑀪𑀕𑀯𑀸)___  
_𑀅𑀦𑀼𑀢𑀻𑀭𑁂 𑀫𑀳𑀺𑀬𑁂𑀓𑀭𑀢𑁆𑀢𑀺𑀯𑀸𑀲𑁄;_  
_𑀯𑀺𑀯𑀝𑀸 𑀓𑀼𑀝𑀺 𑀦𑀺𑀩𑁆𑀩𑀼𑀢𑁄 𑀕𑀺𑀦𑀺,_  
_𑀅𑀣 𑀘𑁂 𑀧𑀢𑁆𑀣𑀬𑀲𑀻 𑀧𑀯𑀲𑁆𑀲 𑀤𑁂𑀯”𑁇 (𑁨)_  


(20.)

22\. _“𑀅𑀦𑁆𑀥𑀓𑀫𑀓𑀲𑀸 𑀦 𑀯𑀺𑀚𑁆𑀚𑀭𑁂, __(𑀇𑀢𑀺 𑀥𑀦𑀺𑀬𑁄 𑀕𑁄𑀧𑁄)___  
_𑀓𑀘𑁆𑀙𑁂 𑀭𑀽𑀍𑀳𑀢𑀺𑀡𑁂 𑀘𑀭𑀦𑁆𑀢𑀺 𑀕𑀸𑀯𑁄;_  
_𑀯𑀼𑀝𑁆𑀞𑀺𑀫𑁆𑀧𑀺 𑀲𑀳𑁂𑀬𑁆𑀬𑀼𑀫𑀸𑀕𑀢𑀁,_  
_𑀅𑀣 𑀘𑁂 𑀧𑀢𑁆𑀣𑀬𑀲𑀻 𑀧𑀯𑀲𑁆𑀲 𑀤𑁂𑀯”𑁇 (𑁩)_  


(21.)

23\. _“𑀩𑀤𑁆𑀥𑀸𑀲𑀺 𑀪𑀺𑀲𑀻 𑀲𑀼𑀲𑀗𑁆𑀔𑀢𑀸, __(𑀇𑀢𑀺 𑀪𑀕𑀯𑀸)___  
_𑀢𑀺𑀡𑁆𑀡𑁄 𑀧𑀸𑀭𑀕𑀢𑁄 𑀯𑀺𑀦𑁂𑀬𑁆𑀬 𑀑𑀖𑀁;_  
_𑀅𑀢𑁆𑀣𑁄 𑀪𑀺𑀲𑀺𑀬𑀸 𑀦 𑀯𑀺𑀚𑁆𑀚𑀢𑀺,_  
_𑀅𑀣 𑀘𑁂 𑀧𑀢𑁆𑀣𑀬𑀲𑀻 𑀧𑀯𑀲𑁆𑀲 𑀤𑁂𑀯”𑁇 (𑁪)_  


(22.)

24\. _“𑀕𑁄𑀧𑀻 𑀫𑀫 𑀅𑀲𑁆𑀲𑀯𑀸 𑀅𑀮𑁄𑀮𑀸, __(𑀇𑀢𑀺 𑀥𑀦𑀺𑀬𑁄 𑀕𑁄𑀧𑁄)___  
_𑀤𑀻𑀖𑀭𑀢𑁆𑀢𑀁 𑀲𑀁𑀯𑀸𑀲𑀺𑀬𑀸 𑀫𑀦𑀸𑀧𑀸;_  
_𑀢𑀲𑁆𑀲𑀸 𑀦 𑀲𑀼𑀡𑀸𑀫𑀺 𑀓𑀺𑀜𑁆𑀘𑀺 𑀧𑀸𑀧𑀁,_  
_𑀅𑀣 𑀘𑁂 𑀧𑀢𑁆𑀣𑀬𑀲𑀻 𑀧𑀯𑀲𑁆𑀲 𑀤𑁂𑀯”𑁇 (𑁫)_  


(23.)

25\. _“𑀘𑀺𑀢𑁆𑀢𑀁 𑀫𑀫 𑀅𑀲𑁆𑀲𑀯𑀁 𑀯𑀺𑀫𑀼𑀢𑁆𑀢𑀁, __(𑀇𑀢𑀺 𑀪𑀕𑀯𑀸)___  
_𑀤𑀻𑀖𑀭𑀢𑁆𑀢𑀁 𑀧𑀭𑀺𑀪𑀸𑀯𑀺𑀢𑀁 𑀲𑀼𑀤𑀦𑁆𑀢𑀁;_  
_𑀧𑀸𑀧𑀁 𑀧𑀦 𑀫𑁂 𑀦 𑀯𑀺𑀚𑁆𑀚𑀢𑀺,_  
_𑀅𑀣 𑀘𑁂 𑀧𑀢𑁆𑀣𑀬𑀲𑀻 𑀧𑀯𑀲𑁆𑀲 𑀤𑁂𑀯”𑁇 (𑁬)_  


(24.)

26\. _“𑀅𑀢𑁆𑀢𑀯𑁂𑀢𑀦𑀪𑀢𑁄𑀳𑀫𑀲𑁆𑀫𑀺, __(𑀇𑀢𑀺 𑀥𑀦𑀺𑀬𑁄 𑀕𑁄𑀧𑁄)___  
_𑀧𑀼𑀢𑁆𑀢𑀸 𑀘 𑀫𑁂 𑀲𑀫𑀸𑀦𑀺𑀬𑀸 𑀅𑀭𑁄𑀕𑀸;_  
_𑀢𑁂𑀲𑀁 𑀦 𑀲𑀼𑀡𑀸𑀫𑀺 𑀓𑀺𑀜𑁆𑀘𑀺 𑀧𑀸𑀧𑀁,_  
_𑀅𑀣 𑀘𑁂 𑀧𑀢𑁆𑀣𑀬𑀲𑀻 𑀧𑀯𑀲𑁆𑀲 𑀤𑁂𑀯”𑁇 (𑁭)_  


(25.)

27\. _“𑀦𑀸𑀳𑀁 𑀪𑀢𑀓𑁄𑀲𑁆𑀫𑀺 𑀓𑀲𑁆𑀲𑀘𑀺, __(𑀇𑀢𑀺 𑀪𑀕𑀯𑀸)___  
_𑀦𑀺𑀩𑁆𑀩𑀺𑀝𑁆𑀞𑁂𑀦 𑀘𑀭𑀸𑀫𑀺 𑀲𑀩𑁆𑀩𑀮𑁄𑀓𑁂;_  
_𑀅𑀢𑁆𑀣𑁄 𑀪𑀢𑀺𑀬𑀸 𑀦 𑀯𑀺𑀚𑁆𑀚𑀢𑀺,_  
_𑀅𑀣 𑀘𑁂 𑀧𑀢𑁆𑀣𑀬𑀲𑀻 𑀧𑀯𑀲𑁆𑀲 𑀤𑁂𑀯”𑁇 (𑁮)_  


(26.)

28\. _“𑀅𑀢𑁆𑀣𑀺 𑀯𑀲𑀸 𑀅𑀢𑁆𑀣𑀺 𑀥𑁂𑀦𑀼𑀧𑀸, __(𑀇𑀢𑀺 𑀥𑀦𑀺𑀬𑁄 𑀕𑁄𑀧𑁄)___  
_𑀕𑁄𑀥𑀭𑀡𑀺𑀬𑁄 𑀧𑀯𑁂𑀡𑀺𑀬𑁄𑀧𑀺 𑀅𑀢𑁆𑀣𑀺;_  
_𑀉𑀲𑀪𑁄𑀧𑀺 𑀕𑀯𑀫𑁆𑀧𑀢𑀻𑀥 𑀅𑀢𑁆𑀣𑀺,_  
_𑀅𑀣 𑀘𑁂 𑀧𑀢𑁆𑀣𑀬𑀲𑀻 𑀧𑀯𑀲𑁆𑀲 𑀤𑁂𑀯”𑁇 (𑁯)_  


(27.)

29\. _“𑀦𑀢𑁆𑀣𑀺 𑀯𑀲𑀸 𑀦𑀢𑁆𑀣𑀺 𑀥𑁂𑀦𑀼𑀧𑀸, __(𑀇𑀢𑀺 𑀪𑀕𑀯𑀸)___  
_𑀕𑁄𑀥𑀭𑀡𑀺𑀬𑁄 𑀧𑀯𑁂𑀡𑀺𑀬𑁄𑀧𑀺 𑀦𑀢𑁆𑀣𑀺;_  
_𑀉𑀲𑀪𑁄𑀧𑀺 𑀕𑀯𑀫𑁆𑀧𑀢𑀻𑀥 𑀦𑀢𑁆𑀣𑀺,_  
_𑀅𑀣 𑀘𑁂 𑀧𑀢𑁆𑀣𑀬𑀲𑀻 𑀧𑀯𑀲𑁆𑀲 𑀤𑁂𑀯”𑁇 (𑁧𑁦)_  


(28.)

30\. _“𑀔𑀺𑀮𑀸 𑀦𑀺𑀔𑀸𑀢𑀸 𑀅𑀲𑀫𑁆𑀧𑀯𑁂𑀥𑀻, __(𑀇𑀢𑀺 𑀥𑀦𑀺𑀬𑁄 𑀕𑁄𑀧𑁄)___  
_𑀤𑀸𑀫𑀸 𑀫𑀼𑀜𑁆𑀚𑀫𑀬𑀸 𑀦𑀯𑀸 𑀲𑀼𑀲𑀡𑁆𑀞𑀸𑀦𑀸;_  
_𑀦 𑀳𑀺 𑀲𑀓𑁆𑀔𑀺𑀦𑁆𑀢𑀺 𑀥𑁂𑀦𑀼𑀧𑀸𑀧𑀺 𑀙𑁂𑀢𑁆𑀢𑀼𑀁,_  
_𑀅𑀣 𑀘𑁂 𑀧𑀢𑁆𑀣𑀬𑀲𑀻 𑀧𑀯𑀲𑁆𑀲 𑀤𑁂𑀯”𑁇 (𑁧𑁧)_  


(29.)

31\. _“𑀉𑀲𑀪𑁄𑀭𑀺𑀯 𑀙𑁂𑀢𑁆𑀯 𑀩𑀦𑁆𑀥𑀦𑀸𑀦𑀺, __(𑀇𑀢𑀺 𑀪𑀕𑀯𑀸)___  
_𑀦𑀸𑀕𑁄 𑀧𑀽𑀢𑀺𑀮𑀢𑀁𑀯 𑀤𑀸𑀮𑀬𑀺𑀢𑁆𑀯𑀸;_  
_𑀦𑀸𑀳𑀁 𑀧𑀼𑀦𑀼𑀧𑁂𑀲𑁆𑀲𑀁 𑀕𑀩𑁆𑀪𑀲𑁂𑀬𑁆𑀬𑀁,_  
_𑀅𑀣 𑀘𑁂 𑀧𑀢𑁆𑀣𑀬𑀲𑀻 𑀧𑀯𑀲𑁆𑀲 𑀤𑁂𑀯”𑁇 (𑁧𑁨)_  


(30.)

32\. _𑀦𑀺𑀦𑁆𑀦𑀜𑁆𑀘 𑀣𑀮𑀜𑁆𑀘 𑀧𑀽𑀭𑀬𑀦𑁆𑀢𑁄,_  
_𑀫𑀳𑀸𑀫𑁂𑀖𑁄 𑀧𑀯𑀲𑁆𑀲𑀺 𑀢𑀸𑀯𑀤𑁂𑀯;_  
_𑀲𑀼𑀢𑁆𑀯𑀸 𑀤𑁂𑀯𑀲𑁆𑀲 𑀯𑀲𑁆𑀲𑀢𑁄,_  
_𑀇𑀫𑀫𑀢𑁆𑀣𑀁 𑀥𑀦𑀺𑀬𑁄 𑀅𑀪𑀸𑀲𑀣𑁇 (𑁧𑁩)_  


(31.)

33\. _“𑀮𑀸𑀪𑀸 𑀯𑀢 𑀦𑁄 𑀅𑀦𑀧𑁆𑀧𑀓𑀸,_  
_𑀬𑁂 𑀫𑀬𑀁 𑀪𑀕𑀯𑀦𑁆𑀢𑀁 𑀅𑀤𑁆𑀤𑀲𑀸𑀫;_  
_𑀲𑀭𑀡𑀁 𑀢𑀁 𑀉𑀧𑁂𑀫 𑀘𑀓𑁆𑀔𑀼𑀫,_  
_𑀲𑀢𑁆𑀣𑀸 𑀦𑁄 𑀳𑁄𑀳𑀺 𑀢𑀼𑀯𑀁 𑀫𑀳𑀸𑀫𑀼𑀦𑀺𑁇 (𑁧𑁪)_  


(32.)

34\. _𑀕𑁄𑀧𑀻 𑀘 𑀅𑀳𑀜𑁆𑀘 𑀅𑀲𑁆𑀲𑀯𑀸,_  
_𑀩𑁆𑀭𑀳𑁆𑀫𑀘𑀭𑀺𑀬𑀁 𑀲𑀼𑀕𑀢𑁂 𑀘𑀭𑀸𑀫𑀲𑁂;_  
_𑀚𑀸𑀢𑀺𑀫𑀭𑀡𑀲𑁆𑀲 𑀧𑀸𑀭𑀕𑀽,_  
_𑀤𑀼𑀓𑁆𑀔𑀲𑁆𑀲𑀦𑁆𑀢𑀓𑀭𑀸 𑀪𑀯𑀸𑀫𑀲𑁂”𑁇 (𑁧𑁫)_  


(33.)

35\. _“𑀦𑀦𑁆𑀤𑀢𑀺 𑀧𑀼𑀢𑁆𑀢𑁂𑀳𑀺 𑀧𑀼𑀢𑁆𑀢𑀺𑀫𑀸, __(𑀇𑀢𑀺 𑀫𑀸𑀭𑁄 𑀧𑀸𑀧𑀺𑀫𑀸)___  
_𑀕𑁄𑀫𑀸 𑀕𑁄𑀳𑀺 𑀢𑀣𑁂𑀯 𑀦𑀦𑁆𑀤𑀢𑀺;_  
_𑀉𑀧𑀥𑀻 𑀳𑀺 𑀦𑀭𑀲𑁆𑀲 𑀦𑀦𑁆𑀤𑀦𑀸,_  
_𑀦 𑀳𑀺 𑀲𑁄 𑀦𑀦𑁆𑀤𑀢𑀺 𑀬𑁄 𑀦𑀺𑀭𑀽𑀧𑀥𑀺”𑁇 (𑁧𑁬)_  


(34.)

36\. _“𑀲𑁄𑀘𑀢𑀺 𑀧𑀼𑀢𑁆𑀢𑁂𑀳𑀺 𑀧𑀼𑀢𑁆𑀢𑀺𑀫𑀸, __(𑀇𑀢𑀺 𑀪𑀕𑀯𑀸)___  
_𑀕𑁄𑀫𑀸 𑀕𑁄𑀳𑀺 𑀢𑀣𑁂𑀯 𑀲𑁄𑀘𑀢𑀺;_  
_𑀉𑀧𑀥𑀻 𑀳𑀺 𑀦𑀭𑀲𑁆𑀲 𑀲𑁄𑀘𑀦𑀸,_  
_𑀦 𑀳𑀺 𑀲𑁄 𑀲𑁄𑀘𑀢𑀺 𑀬𑁄 𑀦𑀺𑀭𑀽𑀧𑀥𑀻”𑀢𑀺𑁇 (𑁧𑁭)_  


---

37\. 𑀥𑀦𑀺𑀬𑀲𑀼𑀢𑁆𑀢𑀁 𑀤𑀼𑀢𑀺𑀬𑀁𑁇



[Go to previous page (1.1 Uragasutta)](1.1.md) / [Go to parent page (1 Uragavagga)](../18Sn/1.md) / [Go to next page (1.3 Khaggavisāṇasutta)](1.3.md)


