
[Home](/) / [18Sn Suttanipātapāḷi](../../18Sn.md) / [1 Uragavagga](../1.md)

# 𑁧𑁇𑁧 𑀉𑀭𑀕𑀲𑀼𑀢𑁆𑀢

* 𑀉𑀭𑀕𑀯𑀕𑁆𑀕

* 𑀉𑀭𑀕𑀲𑀼𑀢𑁆𑀢

(1.)

2\. _𑀬𑁄 𑀉𑀧𑁆𑀧𑀢𑀺𑀢𑀁 𑀯𑀺𑀦𑁂𑀢𑀺 𑀓𑁄𑀥𑀁,_  
_𑀯𑀺𑀲𑀝𑀁 𑀲𑀧𑁆𑀧𑀯𑀺𑀲𑀁𑀯 𑀑𑀲𑀥𑁂𑀳𑀺;_  
_𑀲𑁄 𑀪𑀺𑀓𑁆𑀔𑀼 𑀚𑀳𑀸𑀢𑀺 𑀑𑀭𑀧𑀸𑀭𑀁,_  
_𑀉𑀭𑀕𑁄 𑀚𑀺𑀡𑁆𑀡𑀫𑀺𑀯𑀢𑁆𑀢𑀘𑀁 𑀧𑀼𑀭𑀸𑀡𑀁𑁇_  


(2.)

3\. _𑀬𑁄 𑀭𑀸𑀕𑀫𑀼𑀤𑀘𑁆𑀙𑀺𑀤𑀸 𑀅𑀲𑁂𑀲𑀁,_  
_𑀪𑀺𑀲𑀧𑀼𑀧𑁆𑀨𑀁𑀯 𑀲𑀭𑁄𑀭𑀼𑀳𑀁 𑀯𑀺𑀕𑀬𑁆𑀳;_  
_𑀲𑁄 𑀪𑀺𑀓𑁆𑀔𑀼 𑀚𑀳𑀸𑀢𑀺 𑀑𑀭𑀧𑀸𑀭𑀁,_  
_𑀉𑀭𑀕𑁄 𑀚𑀺𑀡𑁆𑀡𑀫𑀺𑀯𑀢𑁆𑀢𑀘𑀁 𑀧𑀼𑀭𑀸𑀡𑀁𑁇_  


(3.)

4\. _𑀬𑁄 𑀢𑀡𑁆𑀳𑀫𑀼𑀤𑀘𑁆𑀙𑀺𑀤𑀸 𑀅𑀲𑁂𑀲𑀁,_  
_𑀲𑀭𑀺𑀢𑀁 𑀲𑀻𑀖𑀲𑀭𑀁 𑀯𑀺𑀲𑁄𑀲𑀬𑀺𑀢𑁆𑀯𑀸;_  
_𑀲𑁄 𑀪𑀺𑀓𑁆𑀔𑀼 𑀚𑀳𑀸𑀢𑀺 𑀑𑀭𑀧𑀸𑀭𑀁,_  
_𑀉𑀭𑀕𑁄 𑀚𑀺𑀡𑁆𑀡𑀫𑀺𑀯𑀢𑁆𑀢𑀘𑀁 𑀧𑀼𑀭𑀸𑀡𑀁𑁇_  


(4.)

5\. _𑀬𑁄 𑀫𑀸𑀦𑀫𑀼𑀤𑀩𑁆𑀩𑀥𑀻 𑀅𑀲𑁂𑀲𑀁,_  
_𑀦𑀍𑀅𑀲𑁂𑀢𑀼𑀁𑀯 𑀲𑀼𑀤𑀼𑀩𑁆𑀩𑀮𑀁 𑀫𑀳𑁄𑀖𑁄;_  
_𑀲𑁄 𑀪𑀺𑀓𑁆𑀔𑀼 𑀚𑀳𑀸𑀢𑀺 𑀑𑀭𑀧𑀸𑀭𑀁,_  
_𑀉𑀭𑀕𑁄 𑀚𑀺𑀡𑁆𑀡𑀫𑀺𑀯𑀢𑁆𑀢𑀘𑀁 𑀧𑀼𑀭𑀸𑀡𑀁𑁇_  


(5.)

6\. _𑀬𑁄 𑀦𑀸𑀚𑁆𑀛𑀕𑀫𑀸 𑀪𑀯𑁂𑀲𑀼 𑀲𑀸𑀭𑀁,_  
_𑀯𑀺𑀘𑀺𑀦𑀁 𑀧𑀼𑀧𑁆𑀨𑀫𑀺𑀯𑀸 𑀉𑀤𑀼𑀫𑁆𑀩𑀭𑁂𑀲𑀼;_  
_𑀲𑁄 𑀪𑀺𑀓𑁆𑀔𑀼 𑀚𑀳𑀸𑀢𑀺 𑀑𑀭𑀧𑀸𑀭𑀁,_  
_𑀉𑀭𑀕𑁄 𑀚𑀺𑀡𑁆𑀡𑀫𑀺𑀯𑀢𑁆𑀢𑀘𑀁 𑀧𑀼𑀭𑀸𑀡𑀁𑁇_  


(6.)

7\. _𑀬𑀲𑁆𑀲𑀦𑁆𑀢𑀭𑀢𑁄 𑀦 𑀲𑀦𑁆𑀢𑀺 𑀓𑁄𑀧𑀸,_  
_𑀇𑀢𑀺𑀪𑀯𑀸𑀪𑀯𑀢𑀜𑁆𑀘 𑀯𑀻𑀢𑀺𑀯𑀢𑁆𑀢𑁄;_  
_𑀲𑁄 𑀪𑀺𑀓𑁆𑀔𑀼 𑀚𑀳𑀸𑀢𑀺 𑀑𑀭𑀧𑀸𑀭𑀁,_  
_𑀉𑀭𑀕𑁄 𑀚𑀺𑀡𑁆𑀡𑀫𑀺𑀯𑀢𑁆𑀢𑀘𑀁 𑀧𑀼𑀭𑀸𑀡𑀁𑁇_  


(7.)

8\. _𑀬𑀲𑁆𑀲 𑀯𑀺𑀢𑀓𑁆𑀓𑀸 𑀯𑀺𑀥𑀽𑀧𑀺𑀢𑀸,_  
_𑀅𑀚𑁆𑀛𑀢𑁆𑀢𑀁 𑀲𑀼𑀯𑀺𑀓𑀧𑁆𑀧𑀺𑀢𑀸 𑀅𑀲𑁂𑀲𑀸;_  
_𑀲𑁄 𑀪𑀺𑀓𑁆𑀔𑀼 𑀚𑀳𑀸𑀢𑀺 𑀑𑀭𑀧𑀸𑀭𑀁,_  
_𑀉𑀭𑀕𑁄 𑀚𑀺𑀡𑁆𑀡𑀫𑀺𑀯𑀢𑁆𑀢𑀘𑀁 𑀧𑀼𑀭𑀸𑀡𑀁𑁇_  


(8.)

9\. _𑀬𑁄 𑀦𑀸𑀘𑁆𑀘𑀲𑀸𑀭𑀻 𑀦 𑀧𑀘𑁆𑀘𑀲𑀸𑀭𑀻,_  
_𑀲𑀩𑁆𑀩𑀁 𑀅𑀘𑁆𑀘𑀕𑀫𑀸 𑀇𑀫𑀁 𑀧𑀧𑀜𑁆𑀘𑀁;_  
_𑀲𑁄 𑀪𑀺𑀓𑁆𑀔𑀼 𑀚𑀳𑀸𑀢𑀺 𑀑𑀭𑀧𑀸𑀭𑀁,_  
_𑀉𑀭𑀕𑁄 𑀚𑀺𑀡𑁆𑀡𑀫𑀺𑀯𑀢𑁆𑀢𑀘𑀁 𑀧𑀼𑀭𑀸𑀡𑀁𑁇_  


(9.)

10\. _𑀬𑁄 𑀦𑀸𑀘𑁆𑀘𑀲𑀸𑀭𑀻 𑀦 𑀧𑀘𑁆𑀘𑀲𑀸𑀭𑀻,_  
_𑀲𑀩𑁆𑀩𑀁 𑀯𑀺𑀢𑀣𑀫𑀺𑀤𑀦𑁆𑀢𑀺 𑀜𑀢𑁆𑀯 𑀮𑁄𑀓𑁂;_  
_𑀲𑁄 𑀪𑀺𑀓𑁆𑀔𑀼 𑀚𑀳𑀸𑀢𑀺 𑀑𑀭𑀧𑀸𑀭𑀁,_  
_𑀉𑀭𑀕𑁄 𑀚𑀺𑀡𑁆𑀡𑀫𑀺𑀯𑀢𑁆𑀢𑀘𑀁 𑀧𑀼𑀭𑀸𑀡𑀁𑁇_  


(10.)

11\. _𑀬𑁄 𑀦𑀸𑀘𑁆𑀘𑀲𑀸𑀭𑀻 𑀦 𑀧𑀘𑁆𑀘𑀲𑀸𑀭𑀻,_  
_𑀲𑀩𑁆𑀩𑀁 𑀯𑀺𑀢𑀣𑀫𑀺𑀤𑀦𑁆𑀢𑀺 𑀯𑀻𑀢𑀮𑁄𑀪𑁄;_  
_𑀲𑁄 𑀪𑀺𑀓𑁆𑀔𑀼 𑀚𑀳𑀸𑀢𑀺 𑀑𑀭𑀧𑀸𑀭𑀁,_  
_𑀉𑀭𑀕𑁄 𑀚𑀺𑀡𑁆𑀡𑀫𑀺𑀯𑀢𑁆𑀢𑀘𑀁 𑀧𑀼𑀭𑀸𑀡𑀁𑁇_  


(11.)

12\. _𑀬𑁄 𑀦𑀸𑀘𑁆𑀘𑀲𑀸𑀭𑀻 𑀦 𑀧𑀘𑁆𑀘𑀲𑀸𑀭𑀻,_  
_𑀲𑀩𑁆𑀩𑀁 𑀯𑀺𑀢𑀣𑀫𑀺𑀤𑀦𑁆𑀢𑀺 𑀯𑀻𑀢𑀭𑀸𑀕𑁄;_  
_𑀲𑁄 𑀪𑀺𑀓𑁆𑀔𑀼 𑀚𑀳𑀸𑀢𑀺 𑀑𑀭𑀧𑀸𑀭𑀁,_  
_𑀉𑀭𑀕𑁄 𑀚𑀺𑀡𑁆𑀡𑀫𑀺𑀯𑀢𑁆𑀢𑀘𑀁 𑀧𑀼𑀭𑀸𑀡𑀁𑁇_  


(12.)

13\. _𑀬𑁄 𑀦𑀸𑀘𑁆𑀘𑀲𑀸𑀭𑀻 𑀦 𑀧𑀘𑁆𑀘𑀲𑀸𑀭𑀻,_  
_𑀲𑀩𑁆𑀩𑀁 𑀯𑀺𑀢𑀣𑀫𑀺𑀤𑀦𑁆𑀢𑀺 𑀯𑀻𑀢𑀤𑁄𑀲𑁄;_  
_𑀲𑁄 𑀪𑀺𑀓𑁆𑀔𑀼 𑀚𑀳𑀸𑀢𑀺 𑀑𑀭𑀧𑀸𑀭𑀁,_  
_𑀉𑀭𑀕𑁄 𑀚𑀺𑀡𑁆𑀡𑀫𑀺𑀯𑀢𑁆𑀢𑀘𑀁 𑀧𑀼𑀭𑀸𑀡𑀁𑁇_  


(13.)

14\. _𑀬𑁄 𑀦𑀸𑀘𑁆𑀘𑀲𑀸𑀭𑀻 𑀦 𑀧𑀘𑁆𑀘𑀲𑀸𑀭𑀻,_  
_𑀲𑀩𑁆𑀩𑀁 𑀯𑀺𑀢𑀣𑀫𑀺𑀤𑀦𑁆𑀢𑀺 𑀯𑀻𑀢𑀫𑁄𑀳𑁄;_  
_𑀲𑁄 𑀪𑀺𑀓𑁆𑀔𑀼 𑀚𑀳𑀸𑀢𑀺 𑀑𑀭𑀧𑀸𑀭𑀁,_  
_𑀉𑀭𑀕𑁄 𑀚𑀺𑀡𑁆𑀡𑀫𑀺𑀯𑀢𑁆𑀢𑀘𑀁 𑀧𑀼𑀭𑀸𑀡𑀁𑁇_  


(14.)

15\. _𑀬𑀲𑁆𑀲𑀸𑀦𑀼𑀲𑀬𑀸 𑀦 𑀲𑀦𑁆𑀢𑀺 𑀓𑁂𑀘𑀺,_  
_𑀫𑀽𑀮𑀸 𑀘 𑀅𑀓𑀼𑀲𑀮𑀸 𑀲𑀫𑀽𑀳𑀢𑀸𑀲𑁂;_  
_𑀲𑁄 𑀪𑀺𑀓𑁆𑀔𑀼 𑀚𑀳𑀸𑀢𑀺 𑀑𑀭𑀧𑀸𑀭𑀁,_  
_𑀉𑀭𑀕𑁄 𑀚𑀺𑀡𑁆𑀡𑀫𑀺𑀯𑀢𑁆𑀢𑀘𑀁 𑀧𑀼𑀭𑀸𑀡𑀁𑁇_  


(15.)

16\. _𑀬𑀲𑁆𑀲 𑀤𑀭𑀣𑀚𑀸 𑀦 𑀲𑀦𑁆𑀢𑀺 𑀓𑁂𑀘𑀺,_  
_𑀑𑀭𑀁 𑀆𑀕𑀫𑀦𑀸𑀬 𑀧𑀘𑁆𑀘𑀬𑀸𑀲𑁂;_  
_𑀲𑁄 𑀪𑀺𑀓𑁆𑀔𑀼 𑀚𑀳𑀸𑀢𑀺 𑀑𑀭𑀧𑀸𑀭𑀁,_  
_𑀉𑀭𑀕𑁄 𑀚𑀺𑀡𑁆𑀡𑀫𑀺𑀯𑀢𑁆𑀢𑀘𑀁 𑀧𑀼𑀭𑀸𑀡𑀁𑁇_  


(16.)

17\. _𑀬𑀲𑁆𑀲 𑀯𑀦𑀣𑀚𑀸 𑀦 𑀲𑀦𑁆𑀢𑀺 𑀓𑁂𑀘𑀺,_  
_𑀯𑀺𑀦𑀺𑀩𑀦𑁆𑀥𑀸𑀬 𑀪𑀯𑀸𑀬 𑀳𑁂𑀢𑀼𑀓𑀧𑁆𑀧𑀸;_  
_𑀲𑁄 𑀪𑀺𑀓𑁆𑀔𑀼 𑀚𑀳𑀸𑀢𑀺 𑀑𑀭𑀧𑀸𑀭𑀁,_  
_𑀉𑀭𑀕𑁄 𑀚𑀺𑀡𑁆𑀡𑀫𑀺𑀯𑀢𑁆𑀢𑀘𑀁 𑀧𑀼𑀭𑀸𑀡𑀁𑁇_  


(17.)

18\. _𑀬𑁄 𑀦𑀻𑀯𑀭𑀡𑁂 𑀧𑀳𑀸𑀬 𑀧𑀜𑁆𑀘,_  
_𑀅𑀦𑀺𑀖𑁄 𑀢𑀺𑀡𑁆𑀡𑀓𑀣𑀁𑀓𑀣𑁄 𑀯𑀺𑀲𑀮𑁆𑀮𑁄;_  
_𑀲𑁄 𑀪𑀺𑀓𑁆𑀔𑀼 𑀚𑀳𑀸𑀢𑀺 𑀑𑀭𑀧𑀸𑀭𑀁,_  
_𑀉𑀭𑀕𑁄 𑀚𑀺𑀡𑁆𑀡𑀫𑀺𑀯𑀢𑁆𑀢𑀘𑀁 𑀧𑀼𑀭𑀸𑀡𑀦𑁆𑀢𑀺𑁇_  


---

19\. 𑀉𑀭𑀕𑀲𑀼𑀢𑁆𑀢𑀁 𑀧𑀞𑀫𑀁𑁇



[Go to previous page (1 Uragavagga)](../1.md) / [Go to parent page (1 Uragavagga)](../1.md) / [Go to next page (1.2 Dhaniyasutta)](1.2.md)


