
[Home](/) / [18Sn Suttanipātapāḷi](../../18Sn.md) / [1 Uragavagga](../1.md)

# 1.1 Uragasutta

* Uragavagga

* Uragasutta

(1.)

2\. _Yo uppatitaṃ vineti kodhaṃ,_  
_Visaṭaṃ sappavisaṃva osadhehi;_  
_So bhikkhu jahāti orapāraṃ,_  
_Urago jiṇṇamivattacaṃ purāṇaṃ._  


(2.)

3\. _Yo rāgamudacchidā asesaṃ,_  
_Bhisapupphaṃva saroruhaṃ vigayha;_  
_So bhikkhu jahāti orapāraṃ,_  
_Urago jiṇṇamivattacaṃ purāṇaṃ._  


(3.)

4\. _Yo taṇhamudacchidā asesaṃ,_  
_Saritaṃ sīghasaraṃ visosayitvā;_  
_So bhikkhu jahāti orapāraṃ,_  
_Urago jiṇṇamivattacaṃ purāṇaṃ._  


(4.)

5\. _Yo mānamudabbadhī asesaṃ,_  
_Naḷasetuṃva sudubbalaṃ mahogho;_  
_So bhikkhu jahāti orapāraṃ,_  
_Urago jiṇṇamivattacaṃ purāṇaṃ._  


(5.)

6\. _Yo nājjhagamā bhavesu sāraṃ,_  
_Vicinaṃ pupphamivā udumbaresu;_  
_So bhikkhu jahāti orapāraṃ,_  
_Urago jiṇṇamivattacaṃ purāṇaṃ._  


(6.)

7\. _Yassantarato na santi kopā,_  
_Itibhavābhavatañca vītivatto;_  
_So bhikkhu jahāti orapāraṃ,_  
_Urago jiṇṇamivattacaṃ purāṇaṃ._  


(7.)

8\. _Yassa vitakkā vidhūpitā,_  
_Ajjhattaṃ suvikappitā asesā;_  
_So bhikkhu jahāti orapāraṃ,_  
_Urago jiṇṇamivattacaṃ purāṇaṃ._  


(8.)

9\. _Yo nāccasārī na paccasārī,_  
_Sabbaṃ accagamā imaṃ papañcaṃ;_  
_So bhikkhu jahāti orapāraṃ,_  
_Urago jiṇṇamivattacaṃ purāṇaṃ._  


(9.)

10\. _Yo nāccasārī na paccasārī,_  
_Sabbaṃ vitathamidanti ñatva loke;_  
_So bhikkhu jahāti orapāraṃ,_  
_Urago jiṇṇamivattacaṃ purāṇaṃ._  


(10.)

11\. _Yo nāccasārī na paccasārī,_  
_Sabbaṃ vitathamidanti vītalobho;_  
_So bhikkhu jahāti orapāraṃ,_  
_Urago jiṇṇamivattacaṃ purāṇaṃ._  


(11.)

12\. _Yo nāccasārī na paccasārī,_  
_Sabbaṃ vitathamidanti vītarāgo;_  
_So bhikkhu jahāti orapāraṃ,_  
_Urago jiṇṇamivattacaṃ purāṇaṃ._  


(12.)

13\. _Yo nāccasārī na paccasārī,_  
_Sabbaṃ vitathamidanti vītadoso;_  
_So bhikkhu jahāti orapāraṃ,_  
_Urago jiṇṇamivattacaṃ purāṇaṃ._  


(13.)

14\. _Yo nāccasārī na paccasārī,_  
_Sabbaṃ vitathamidanti vītamoho;_  
_So bhikkhu jahāti orapāraṃ,_  
_Urago jiṇṇamivattacaṃ purāṇaṃ._  


(14.)

15\. _Yassānusayā na santi keci,_  
_Mūlā ca akusalā samūhatāse;_  
_So bhikkhu jahāti orapāraṃ,_  
_Urago jiṇṇamivattacaṃ purāṇaṃ._  


(15.)

16\. _Yassa darathajā na santi keci,_  
_Oraṃ āgamanāya paccayāse;_  
_So bhikkhu jahāti orapāraṃ,_  
_Urago jiṇṇamivattacaṃ purāṇaṃ._  


(16.)

17\. _Yassa vanathajā na santi keci,_  
_Vinibandhāya bhavāya hetukappā;_  
_So bhikkhu jahāti orapāraṃ,_  
_Urago jiṇṇamivattacaṃ purāṇaṃ._  


(17.)

18\. _Yo nīvaraṇe pahāya pañca,_  
_Anigho tiṇṇakathaṃkatho visallo;_  
_So bhikkhu jahāti orapāraṃ,_  
_Urago jiṇṇamivattacaṃ purāṇanti._  


---

19\. Uragasuttaṃ paṭhamaṃ.



[Go to previous page (1 Uragavagga)](../1.md) / [Go to parent page (1 Uragavagga)](../1.md) / [Go to next page (1.2 Dhaniyasutta)](1.2.md)


