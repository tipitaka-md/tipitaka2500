
[Home](/) / [18Sn Suttanipātapāḷi](../../18Sn.md) / [1 Uragavagga](../1.md)

# 1.7 Vasalasutta

* Uragavagga

* Vasalasutta

133\. Evaṃ me sutaṃ—  ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Atha kho bhagavā pubbaṇhasamayaṃ nivāsetvā pattacīvaramādāya sāvatthiṃ piṇḍāya pāvisi. Tena kho pana samayena aggikabhāradvājassa brāhmaṇassa nivesane aggi pajjalito hoti āhuti paggahitā. Atha kho bhagavā sāvatthiyaṃ sapadānaṃ piṇḍāya caramāno yena aggikabhāradvājassa brāhmaṇassa nivesanaṃ tenupasaṅkami.

134\. Addasā kho aggikabhāradvājo brāhmaṇo bhagavantaṃ dūratova āgacchantaṃ. Disvāna bhagavantaṃ etadavoca—  “tatreva, muṇḍaka; tatreva, samaṇaka; tatreva, vasalaka, tiṭṭhāhī”ti.

135\. Evaṃ vutte, bhagavā aggikabhāradvājaṃ brāhmaṇaṃ etadavoca—  “jānāsi pana tvaṃ, brāhmaṇa, vasalaṃ vā vasalakaraṇe vā dhamme”ti? “Na khvāhaṃ, bho gotama, jānāmi vasalaṃ vā vasalakaraṇe vā dhamme; sādhu me bhavaṃ gotamo tathā dhammaṃ desetu, yathāhaṃ jāneyyaṃ vasalaṃ vā vasalakaraṇe vā dhamme”ti. “Tena hi, brāhmaṇa, suṇāhi, sādhukaṃ manasi karohi; bhāsissāmī”ti. “Evaṃ, bho”ti kho aggikabhāradvājo brāhmaṇo bhagavato paccassosi. Bhagavā etadavoca—

(116.)

136\. _“Kodhano upanāhī ca,_  
_pāpamakkhī ca yo naro;_  
_Vipannadiṭṭhi māyāvī,_  
_taṃ jaññā vasalo iti. (1)_  


(117.)

137\. _Ekajaṃ vā dvijaṃ vāpi,_  
_yodha pāṇaṃ vihiṃsati;_  
_Yassa pāṇe dayā natthi,_  
_taṃ jaññā vasalo iti. (2)_  


(118.)

138\. _Yo hanti parirundhati,_  
_gāmāni nigamāni ca;_  
_Niggāhako samaññāto,_  
_taṃ jaññā vasalo iti. (3)_  


(119.)

139\. _Gāme vā yadi vā raññe,_  
_yaṃ paresaṃ mamāyitaṃ;_  
_Theyyā adinnamādeti,_  
_taṃ jaññā vasalo iti. (4)_  


(120.)

140\. _Yo have iṇamādāya,_  
_cujjamāno palāyati;_  
_Na hi te iṇamatthīti,_  
_taṃ jaññā vasalo iti. (5)_  


(121.)

141\. _Yo ve kiñcikkhakamyatā,_  
_panthasmiṃ vajantaṃ janaṃ;_  
_Hantvā kiñcikkhamādeti,_  
_taṃ jaññā vasalo iti. (6)_  


(122.)

142\. _Attahetu parahetu,_  
_dhanahetu ca yo naro;_  
_Sakkhipuṭṭho musā brūti,_  
_taṃ jaññā vasalo iti. (7)_  


(123.)

143\. _Yo ñātīnaṃ sakhīnaṃ vā,_  
_dāresu paṭidissati;_  
_Sāhasā sampiyena vā,_  
_taṃ jaññā vasalo iti. (8)_  


(124.)

144\. _Yo mātaraṃ pitaraṃ vā,_  
_jiṇṇakaṃ gatayobbanaṃ;_  
_Pahu santo na bharati,_  
_taṃ jaññā vasalo iti. (9)_  


(125.)

145\. _Yo mātaraṃ pitaraṃ vā,_  
_Bhātaraṃ bhaginiṃ sasuṃ;_  
_Hanti roseti vācāya,_  
_Taṃ jaññā vasalo iti. (10)_  


(126.)

146\. _Yo atthaṃ pucchito santo,_  
_Anatthamanusāsati;_  
_Paṭicchannena manteti,_  
_Taṃ jaññā vasalo iti. (11)_  


(127.)

147\. _Yo katvā pāpakaṃ kammaṃ,_  
_Mā maṃ jaññāti icchati;_  
_Yo paṭicchannakammanto,_  
_Taṃ jaññā vasalo iti. (12)_  


(128.)

148\. _Yo ve parakulaṃ gantvā,_  
_Bhutvāna sucibhojanaṃ;_  
_Āgataṃ nappaṭipūjeti,_  
_Taṃ jaññā vasalo iti. (13)_  


(129.)

149\. _Yo brāhmaṇaṃ samaṇaṃ vā,_  
_Aññaṃ vāpi vanibbakaṃ;_  
_Musāvādena vañceti,_  
_Taṃ jaññā vasalo iti. (14)_  


(130.)

150\. _Yo brāhmaṇaṃ samaṇaṃ vā,_  
_Bhattakāle upaṭṭhite;_  
_Roseti vācā na ca deti,_  
_Taṃ jaññā vasalo iti. (15)_  


(131.)

151\. _Asataṃ yodha pabrūti,_  
_Mohena paliguṇṭhito;_  
_Kiñcikkhaṃ nijigīsāno,_  
_Taṃ jaññā vasalo iti. (16)_  


(132.)

152\. _Yo cattānaṃ samukkaṃse,_  
_Pare ca mavajānāti;_  
_Nihīno sena mānena,_  
_Taṃ jaññā vasalo iti. (17)_  


(133.)

153\. _Rosako kadariyo ca,_  
_Pāpiccho maccharī saṭho;_  
_Ahiriko anottappī,_  
_Taṃ jaññā vasalo iti. (18)_  


(134.)

154\. _Yo buddhaṃ paribhāsati,_  
_Atha vā tassa sāvakaṃ;_  
_Paribbājaṃ gahaṭṭhaṃ vā,_  
_Taṃ jaññā vasalo iti. (19)_  


(135.)

155\. _Yo ve anarahaṃ santo,_  
_Arahaṃ paṭijānāti;_  
_Coro sabrahmake loke,_  
_Eso kho vasalādhamo;_  
_Ete kho vasalā vuttā,_  
_Mayā yete pakāsitā. (20)_  


(136.)

156\. _Na jaccā vasalo hoti,_  
_Na jaccā hoti brāhmaṇo;_  
_Kammunā vasalo hoti,_  
_Kammunā hoti brāhmaṇo. (21)_  


(137.)

157\. _Tadamināpi jānātha,_  
_Yathāmedaṃ nidassanaṃ;_  
_Caṇḍālaputto sopāko,_  
_Mātaṅgo iti vissuto. (22)_  


(138.)

158\. _So yasaṃ paramaṃ patto,_  
_Mātaṅgo yaṃ sudullabhaṃ;_  
_Āgacchuṃ tassupaṭṭhānaṃ,_  
_Khattiyā brāhmaṇā bahū. (23)_  


(139.)

159\. _Devayānaṃ abhiruyha,_  
_Virajaṃ so mahāpathaṃ;_  
_Kāmarāgaṃ virājetvā,_  
_Brahmalokūpago ahu;_  
_Na naṃ jāti nivāresi,_  
_Brahmalokūpapattiyā. (24)_  


(140.)

160\. _Ajjhāyakakule jātā,_  
_Brāhmaṇā mantabandhavā;_  
_Te ca pāpesu kammesu,_  
_Abhiṇhamupadissare. (25)_  


(141.)

161\. _Diṭṭheva dhamme gārayhā,_  
_Samparāye ca duggati;_  
_Na ne jāti nivāreti,_  
_Duggatyā garahāya vā. (26)_  


(142.)

162\. _Na jaccā vasalo hoti,_  
_Na jaccā hoti brāhmaṇo;_  
_Kammunā vasalo hoti,_  
_Kammunā hoti brāhmaṇo”ti. (27)_  


163\. Evaṃ vutte, aggikabhāradvājo brāhmaṇo bhagavantaṃ etadavoca—  “abhikkantaṃ, bho gotama…pe…  upāsakaṃ maṃ bhavaṃ gotamo dhāretu ajjatagge pāṇupetaṃ saraṇaṃ gatan”ti.

---

164\. Vasalasuttaṃ sattamaṃ.



[Go to previous page (1.6 Parābhavasutta)](1.6.md) / [Go to parent page (1 Uragavagga)](../1.md) / [Go to next page (1.8 Mettasutta)](1.8.md)


