
[Home](/) / [18Sn Suttanipātapāḷi](../../18Sn.md) / [1 Uragavagga](../1.md)

# 𑁧𑁇𑁭 𑀯𑀲𑀮𑀲𑀼𑀢𑁆𑀢

### 𑀉𑀭𑀕𑀯𑀕𑁆𑀕

### 𑀯𑀲𑀮𑀲𑀼𑀢𑁆𑀢

133\. 𑀏𑀯𑀁 𑀫𑁂 𑀲𑀼𑀢𑀁—  𑀏𑀓𑀁 𑀲𑀫𑀬𑀁 𑀪𑀕𑀯𑀸 𑀲𑀸𑀯𑀢𑁆𑀣𑀺𑀬𑀁 𑀯𑀺𑀳𑀭𑀢𑀺 𑀚𑁂𑀢𑀯𑀦𑁂 𑀅𑀦𑀸𑀣𑀧𑀺𑀡𑁆𑀟𑀺𑀓𑀲𑁆𑀲 𑀆𑀭𑀸𑀫𑁂𑁇 𑀅𑀣 𑀔𑁄 𑀪𑀕𑀯𑀸 𑀧𑀼𑀩𑁆𑀩𑀡𑁆𑀳𑀲𑀫𑀬𑀁 𑀦𑀺𑀯𑀸𑀲𑁂𑀢𑁆𑀯𑀸 𑀧𑀢𑁆𑀢𑀘𑀻𑀯𑀭𑀫𑀸𑀤𑀸𑀬 𑀲𑀸𑀯𑀢𑁆𑀣𑀺𑀁 𑀧𑀺𑀡𑁆𑀟𑀸𑀬 𑀧𑀸𑀯𑀺𑀲𑀺𑁇 𑀢𑁂𑀦 𑀔𑁄 𑀧𑀦 𑀲𑀫𑀬𑁂𑀦 𑀅𑀕𑁆𑀕𑀺𑀓𑀪𑀸𑀭𑀤𑁆𑀯𑀸𑀚𑀲𑁆𑀲 𑀩𑁆𑀭𑀸𑀳𑁆𑀫𑀡𑀲𑁆𑀲 𑀦𑀺𑀯𑁂𑀲𑀦𑁂 𑀅𑀕𑁆𑀕𑀺 𑀧𑀚𑁆𑀚𑀮𑀺𑀢𑁄 𑀳𑁄𑀢𑀺 𑀆𑀳𑀼𑀢𑀺 𑀧𑀕𑁆𑀕𑀳𑀺𑀢𑀸𑁇 𑀅𑀣 𑀔𑁄 𑀪𑀕𑀯𑀸 𑀲𑀸𑀯𑀢𑁆𑀣𑀺𑀬𑀁 𑀲𑀧𑀤𑀸𑀦𑀁 𑀧𑀺𑀡𑁆𑀟𑀸𑀬 𑀘𑀭𑀫𑀸𑀦𑁄 𑀬𑁂𑀦 𑀅𑀕𑁆𑀕𑀺𑀓𑀪𑀸𑀭𑀤𑁆𑀯𑀸𑀚𑀲𑁆𑀲 𑀩𑁆𑀭𑀸𑀳𑁆𑀫𑀡𑀲𑁆𑀲 𑀦𑀺𑀯𑁂𑀲𑀦𑀁 𑀢𑁂𑀦𑀼𑀧𑀲𑀗𑁆𑀓𑀫𑀺𑁇

134\. 𑀅𑀤𑁆𑀤𑀲𑀸 𑀔𑁄 𑀅𑀕𑁆𑀕𑀺𑀓𑀪𑀸𑀭𑀤𑁆𑀯𑀸𑀚𑁄 𑀩𑁆𑀭𑀸𑀳𑁆𑀫𑀡𑁄 𑀪𑀕𑀯𑀦𑁆𑀢𑀁 𑀤𑀽𑀭𑀢𑁄𑀯 𑀆𑀕𑀘𑁆𑀙𑀦𑁆𑀢𑀁𑁇 𑀤𑀺𑀲𑁆𑀯𑀸𑀦 𑀪𑀕𑀯𑀦𑁆𑀢𑀁 𑀏𑀢𑀤𑀯𑁄𑀘—  “𑀢𑀢𑁆𑀭𑁂𑀯, 𑀫𑀼𑀡𑁆𑀟𑀓; 𑀢𑀢𑁆𑀭𑁂𑀯, 𑀲𑀫𑀡𑀓; 𑀢𑀢𑁆𑀭𑁂𑀯, 𑀯𑀲𑀮𑀓, 𑀢𑀺𑀝𑁆𑀞𑀸𑀳𑀻”𑀢𑀺𑁇

135\. 𑀏𑀯𑀁 𑀯𑀼𑀢𑁆𑀢𑁂, 𑀪𑀕𑀯𑀸 𑀅𑀕𑁆𑀕𑀺𑀓𑀪𑀸𑀭𑀤𑁆𑀯𑀸𑀚𑀁 𑀩𑁆𑀭𑀸𑀳𑁆𑀫𑀡𑀁 𑀏𑀢𑀤𑀯𑁄𑀘—  “𑀚𑀸𑀦𑀸𑀲𑀺 𑀧𑀦 𑀢𑁆𑀯𑀁, 𑀩𑁆𑀭𑀸𑀳𑁆𑀫𑀡, 𑀯𑀲𑀮𑀁 𑀯𑀸 𑀯𑀲𑀮𑀓𑀭𑀡𑁂 𑀯𑀸 𑀥𑀫𑁆𑀫𑁂”𑀢𑀺? “𑀦 𑀔𑁆𑀯𑀸𑀳𑀁, 𑀪𑁄 𑀕𑁄𑀢𑀫, 𑀚𑀸𑀦𑀸𑀫𑀺 𑀯𑀲𑀮𑀁 𑀯𑀸 𑀯𑀲𑀮𑀓𑀭𑀡𑁂 𑀯𑀸 𑀥𑀫𑁆𑀫𑁂; 𑀲𑀸𑀥𑀼 𑀫𑁂 𑀪𑀯𑀁 𑀕𑁄𑀢𑀫𑁄 𑀢𑀣𑀸 𑀥𑀫𑁆𑀫𑀁 𑀤𑁂𑀲𑁂𑀢𑀼, 𑀬𑀣𑀸𑀳𑀁 𑀚𑀸𑀦𑁂𑀬𑁆𑀬𑀁 𑀯𑀲𑀮𑀁 𑀯𑀸 𑀯𑀲𑀮𑀓𑀭𑀡𑁂 𑀯𑀸 𑀥𑀫𑁆𑀫𑁂”𑀢𑀺𑁇 “𑀢𑁂𑀦 𑀳𑀺, 𑀩𑁆𑀭𑀸𑀳𑁆𑀫𑀡, 𑀲𑀼𑀡𑀸𑀳𑀺, 𑀲𑀸𑀥𑀼𑀓𑀁 𑀫𑀦𑀲𑀺 𑀓𑀭𑁄𑀳𑀺; 𑀪𑀸𑀲𑀺𑀲𑁆𑀲𑀸𑀫𑀻”𑀢𑀺𑁇 “𑀏𑀯𑀁, 𑀪𑁄”𑀢𑀺 𑀔𑁄 𑀅𑀕𑁆𑀕𑀺𑀓𑀪𑀸𑀭𑀤𑁆𑀯𑀸𑀚𑁄 𑀩𑁆𑀭𑀸𑀳𑁆𑀫𑀡𑁄 𑀪𑀕𑀯𑀢𑁄 𑀧𑀘𑁆𑀘𑀲𑁆𑀲𑁄𑀲𑀺𑁇 𑀪𑀕𑀯𑀸 𑀏𑀢𑀤𑀯𑁄𑀘—

(116.)

136\. _“𑀓𑁄𑀥𑀦𑁄 𑀉𑀧𑀦𑀸𑀳𑀻 𑀘,_  
_𑀧𑀸𑀧𑀫𑀓𑁆𑀔𑀻 𑀘 𑀬𑁄 𑀦𑀭𑁄;_  
_𑀯𑀺𑀧𑀦𑁆𑀦𑀤𑀺𑀝𑁆𑀞𑀺 𑀫𑀸𑀬𑀸𑀯𑀻,_  
_𑀢𑀁 𑀚𑀜𑁆𑀜𑀸 𑀯𑀲𑀮𑁄 𑀇𑀢𑀺𑁇 (𑁧)_  


(117.)

137\. _𑀏𑀓𑀚𑀁 𑀯𑀸 𑀤𑁆𑀯𑀺𑀚𑀁 𑀯𑀸𑀧𑀺,_  
_𑀬𑁄𑀥 𑀧𑀸𑀡𑀁 𑀯𑀺𑀳𑀺𑀁𑀲𑀢𑀺;_  
_𑀬𑀲𑁆𑀲 𑀧𑀸𑀡𑁂 𑀤𑀬𑀸 𑀦𑀢𑁆𑀣𑀺,_  
_𑀢𑀁 𑀚𑀜𑁆𑀜𑀸 𑀯𑀲𑀮𑁄 𑀇𑀢𑀺𑁇 (𑁨)_  


(118.)

138\. _𑀬𑁄 𑀳𑀦𑁆𑀢𑀺 𑀧𑀭𑀺𑀭𑀼𑀦𑁆𑀥𑀢𑀺,_  
_𑀕𑀸𑀫𑀸𑀦𑀺 𑀦𑀺𑀕𑀫𑀸𑀦𑀺 𑀘;_  
_𑀦𑀺𑀕𑁆𑀕𑀸𑀳𑀓𑁄 𑀲𑀫𑀜𑁆𑀜𑀸𑀢𑁄,_  
_𑀢𑀁 𑀚𑀜𑁆𑀜𑀸 𑀯𑀲𑀮𑁄 𑀇𑀢𑀺𑁇 (𑁩)_  


(119.)

139\. _𑀕𑀸𑀫𑁂 𑀯𑀸 𑀬𑀤𑀺 𑀯𑀸 𑀭𑀜𑁆𑀜𑁂,_  
_𑀬𑀁 𑀧𑀭𑁂𑀲𑀁 𑀫𑀫𑀸𑀬𑀺𑀢𑀁;_  
_𑀣𑁂𑀬𑁆𑀬𑀸 𑀅𑀤𑀺𑀦𑁆𑀦𑀫𑀸𑀤𑁂𑀢𑀺,_  
_𑀢𑀁 𑀚𑀜𑁆𑀜𑀸 𑀯𑀲𑀮𑁄 𑀇𑀢𑀺𑁇 (𑁪)_  


(120.)

140\. _𑀬𑁄 𑀳𑀯𑁂 𑀇𑀡𑀫𑀸𑀤𑀸𑀬,_  
_𑀘𑀼𑀚𑁆𑀚𑀫𑀸𑀦𑁄 𑀧𑀮𑀸𑀬𑀢𑀺;_  
_𑀦 𑀳𑀺 𑀢𑁂 𑀇𑀡𑀫𑀢𑁆𑀣𑀻𑀢𑀺,_  
_𑀢𑀁 𑀚𑀜𑁆𑀜𑀸 𑀯𑀲𑀮𑁄 𑀇𑀢𑀺𑁇 (𑁫)_  


(121.)

141\. _𑀬𑁄 𑀯𑁂 𑀓𑀺𑀜𑁆𑀘𑀺𑀓𑁆𑀔𑀓𑀫𑁆𑀬𑀢𑀸,_  
_𑀧𑀦𑁆𑀣𑀲𑁆𑀫𑀺𑀁 𑀯𑀚𑀦𑁆𑀢𑀁 𑀚𑀦𑀁;_  
_𑀳𑀦𑁆𑀢𑁆𑀯𑀸 𑀓𑀺𑀜𑁆𑀘𑀺𑀓𑁆𑀔𑀫𑀸𑀤𑁂𑀢𑀺,_  
_𑀢𑀁 𑀚𑀜𑁆𑀜𑀸 𑀯𑀲𑀮𑁄 𑀇𑀢𑀺𑁇 (𑁬)_  


(122.)

142\. _𑀅𑀢𑁆𑀢𑀳𑁂𑀢𑀼 𑀧𑀭𑀳𑁂𑀢𑀼,_  
_𑀥𑀦𑀳𑁂𑀢𑀼 𑀘 𑀬𑁄 𑀦𑀭𑁄;_  
_𑀲𑀓𑁆𑀔𑀺𑀧𑀼𑀝𑁆𑀞𑁄 𑀫𑀼𑀲𑀸 𑀩𑁆𑀭𑀽𑀢𑀺,_  
_𑀢𑀁 𑀚𑀜𑁆𑀜𑀸 𑀯𑀲𑀮𑁄 𑀇𑀢𑀺𑁇 (𑁭)_  


(123.)

143\. _𑀬𑁄 𑀜𑀸𑀢𑀻𑀦𑀁 𑀲𑀔𑀻𑀦𑀁 𑀯𑀸,_  
_𑀤𑀸𑀭𑁂𑀲𑀼 𑀧𑀝𑀺𑀤𑀺𑀲𑁆𑀲𑀢𑀺;_  
_𑀲𑀸𑀳𑀲𑀸 𑀲𑀫𑁆𑀧𑀺𑀬𑁂𑀦 𑀯𑀸,_  
_𑀢𑀁 𑀚𑀜𑁆𑀜𑀸 𑀯𑀲𑀮𑁄 𑀇𑀢𑀺𑁇 (𑁮)_  


(124.)

144\. _𑀬𑁄 𑀫𑀸𑀢𑀭𑀁 𑀧𑀺𑀢𑀭𑀁 𑀯𑀸,_  
_𑀚𑀺𑀡𑁆𑀡𑀓𑀁 𑀕𑀢𑀬𑁄𑀩𑁆𑀩𑀦𑀁;_  
_𑀧𑀳𑀼 𑀲𑀦𑁆𑀢𑁄 𑀦 𑀪𑀭𑀢𑀺,_  
_𑀢𑀁 𑀚𑀜𑁆𑀜𑀸 𑀯𑀲𑀮𑁄 𑀇𑀢𑀺𑁇 (𑁯)_  


(125.)

145\. _𑀬𑁄 𑀫𑀸𑀢𑀭𑀁 𑀧𑀺𑀢𑀭𑀁 𑀯𑀸,_  
_𑀪𑀸𑀢𑀭𑀁 𑀪𑀕𑀺𑀦𑀺𑀁 𑀲𑀲𑀼𑀁;_  
_𑀳𑀦𑁆𑀢𑀺 𑀭𑁄𑀲𑁂𑀢𑀺 𑀯𑀸𑀘𑀸𑀬,_  
_𑀢𑀁 𑀚𑀜𑁆𑀜𑀸 𑀯𑀲𑀮𑁄 𑀇𑀢𑀺𑁇 (𑁧𑁦)_  


(126.)

146\. _𑀬𑁄 𑀅𑀢𑁆𑀣𑀁 𑀧𑀼𑀘𑁆𑀙𑀺𑀢𑁄 𑀲𑀦𑁆𑀢𑁄,_  
_𑀅𑀦𑀢𑁆𑀣𑀫𑀦𑀼𑀲𑀸𑀲𑀢𑀺;_  
_𑀧𑀝𑀺𑀘𑁆𑀙𑀦𑁆𑀦𑁂𑀦 𑀫𑀦𑁆𑀢𑁂𑀢𑀺,_  
_𑀢𑀁 𑀚𑀜𑁆𑀜𑀸 𑀯𑀲𑀮𑁄 𑀇𑀢𑀺𑁇 (𑁧𑁧)_  


(127.)

147\. _𑀬𑁄 𑀓𑀢𑁆𑀯𑀸 𑀧𑀸𑀧𑀓𑀁 𑀓𑀫𑁆𑀫𑀁,_  
_𑀫𑀸 𑀫𑀁 𑀚𑀜𑁆𑀜𑀸𑀢𑀺 𑀇𑀘𑁆𑀙𑀢𑀺;_  
_𑀬𑁄 𑀧𑀝𑀺𑀘𑁆𑀙𑀦𑁆𑀦𑀓𑀫𑁆𑀫𑀦𑁆𑀢𑁄,_  
_𑀢𑀁 𑀚𑀜𑁆𑀜𑀸 𑀯𑀲𑀮𑁄 𑀇𑀢𑀺𑁇 (𑁧𑁨)_  


(128.)

148\. _𑀬𑁄 𑀯𑁂 𑀧𑀭𑀓𑀼𑀮𑀁 𑀕𑀦𑁆𑀢𑁆𑀯𑀸,_  
_𑀪𑀼𑀢𑁆𑀯𑀸𑀦 𑀲𑀼𑀘𑀺𑀪𑁄𑀚𑀦𑀁;_  
_𑀆𑀕𑀢𑀁 𑀦𑀧𑁆𑀧𑀝𑀺𑀧𑀽𑀚𑁂𑀢𑀺,_  
_𑀢𑀁 𑀚𑀜𑁆𑀜𑀸 𑀯𑀲𑀮𑁄 𑀇𑀢𑀺𑁇 (𑁧𑁩)_  


(129.)

149\. _𑀬𑁄 𑀩𑁆𑀭𑀸𑀳𑁆𑀫𑀡𑀁 𑀲𑀫𑀡𑀁 𑀯𑀸,_  
_𑀅𑀜𑁆𑀜𑀁 𑀯𑀸𑀧𑀺 𑀯𑀦𑀺𑀩𑁆𑀩𑀓𑀁;_  
_𑀫𑀼𑀲𑀸𑀯𑀸𑀤𑁂𑀦 𑀯𑀜𑁆𑀘𑁂𑀢𑀺,_  
_𑀢𑀁 𑀚𑀜𑁆𑀜𑀸 𑀯𑀲𑀮𑁄 𑀇𑀢𑀺𑁇 (𑁧𑁪)_  


(130.)

150\. _𑀬𑁄 𑀩𑁆𑀭𑀸𑀳𑁆𑀫𑀡𑀁 𑀲𑀫𑀡𑀁 𑀯𑀸,_  
_𑀪𑀢𑁆𑀢𑀓𑀸𑀮𑁂 𑀉𑀧𑀝𑁆𑀞𑀺𑀢𑁂;_  
_𑀭𑁄𑀲𑁂𑀢𑀺 𑀯𑀸𑀘𑀸 𑀦 𑀘 𑀤𑁂𑀢𑀺,_  
_𑀢𑀁 𑀚𑀜𑁆𑀜𑀸 𑀯𑀲𑀮𑁄 𑀇𑀢𑀺𑁇 (𑁧𑁫)_  


(131.)

151\. _𑀅𑀲𑀢𑀁 𑀬𑁄𑀥 𑀧𑀩𑁆𑀭𑀽𑀢𑀺,_  
_𑀫𑁄𑀳𑁂𑀦 𑀧𑀮𑀺𑀕𑀼𑀡𑁆𑀞𑀺𑀢𑁄;_  
_𑀓𑀺𑀜𑁆𑀘𑀺𑀓𑁆𑀔𑀁 𑀦𑀺𑀚𑀺𑀕𑀻𑀲𑀸𑀦𑁄,_  
_𑀢𑀁 𑀚𑀜𑁆𑀜𑀸 𑀯𑀲𑀮𑁄 𑀇𑀢𑀺𑁇 (𑁧𑁬)_  


(132.)

152\. _𑀬𑁄 𑀘𑀢𑁆𑀢𑀸𑀦𑀁 𑀲𑀫𑀼𑀓𑁆𑀓𑀁𑀲𑁂,_  
_𑀧𑀭𑁂 𑀘 𑀫𑀯𑀚𑀸𑀦𑀸𑀢𑀺;_  
_𑀦𑀺𑀳𑀻𑀦𑁄 𑀲𑁂𑀦 𑀫𑀸𑀦𑁂𑀦,_  
_𑀢𑀁 𑀚𑀜𑁆𑀜𑀸 𑀯𑀲𑀮𑁄 𑀇𑀢𑀺𑁇 (𑁧𑁭)_  


(133.)

153\. _𑀭𑁄𑀲𑀓𑁄 𑀓𑀤𑀭𑀺𑀬𑁄 𑀘,_  
_𑀧𑀸𑀧𑀺𑀘𑁆𑀙𑁄 𑀫𑀘𑁆𑀙𑀭𑀻 𑀲𑀞𑁄;_  
_𑀅𑀳𑀺𑀭𑀺𑀓𑁄 𑀅𑀦𑁄𑀢𑁆𑀢𑀧𑁆𑀧𑀻,_  
_𑀢𑀁 𑀚𑀜𑁆𑀜𑀸 𑀯𑀲𑀮𑁄 𑀇𑀢𑀺𑁇 (𑁧𑁮)_  


(134.)

154\. _𑀬𑁄 𑀩𑀼𑀤𑁆𑀥𑀁 𑀧𑀭𑀺𑀪𑀸𑀲𑀢𑀺,_  
_𑀅𑀣 𑀯𑀸 𑀢𑀲𑁆𑀲 𑀲𑀸𑀯𑀓𑀁;_  
_𑀧𑀭𑀺𑀩𑁆𑀩𑀸𑀚𑀁 𑀕𑀳𑀝𑁆𑀞𑀁 𑀯𑀸,_  
_𑀢𑀁 𑀚𑀜𑁆𑀜𑀸 𑀯𑀲𑀮𑁄 𑀇𑀢𑀺𑁇 (𑁧𑁯)_  


(135.)

155\. _𑀬𑁄 𑀯𑁂 𑀅𑀦𑀭𑀳𑀁 𑀲𑀦𑁆𑀢𑁄,_  
_𑀅𑀭𑀳𑀁 𑀧𑀝𑀺𑀚𑀸𑀦𑀸𑀢𑀺;_  
_𑀘𑁄𑀭𑁄 𑀲𑀩𑁆𑀭𑀳𑁆𑀫𑀓𑁂 𑀮𑁄𑀓𑁂,_  
_𑀏𑀲𑁄 𑀔𑁄 𑀯𑀲𑀮𑀸𑀥𑀫𑁄;_  
_𑀏𑀢𑁂 𑀔𑁄 𑀯𑀲𑀮𑀸 𑀯𑀼𑀢𑁆𑀢𑀸,_  
_𑀫𑀬𑀸 𑀬𑁂𑀢𑁂 𑀧𑀓𑀸𑀲𑀺𑀢𑀸𑁇 (𑁨𑁦)_  


(136.)

156\. _𑀦 𑀚𑀘𑁆𑀘𑀸 𑀯𑀲𑀮𑁄 𑀳𑁄𑀢𑀺,_  
_𑀦 𑀚𑀘𑁆𑀘𑀸 𑀳𑁄𑀢𑀺 𑀩𑁆𑀭𑀸𑀳𑁆𑀫𑀡𑁄;_  
_𑀓𑀫𑁆𑀫𑀼𑀦𑀸 𑀯𑀲𑀮𑁄 𑀳𑁄𑀢𑀺,_  
_𑀓𑀫𑁆𑀫𑀼𑀦𑀸 𑀳𑁄𑀢𑀺 𑀩𑁆𑀭𑀸𑀳𑁆𑀫𑀡𑁄𑁇 (𑁨𑁧)_  


(137.)

157\. _𑀢𑀤𑀫𑀺𑀦𑀸𑀧𑀺 𑀚𑀸𑀦𑀸𑀣,_  
_𑀬𑀣𑀸𑀫𑁂𑀤𑀁 𑀦𑀺𑀤𑀲𑁆𑀲𑀦𑀁;_  
_𑀘𑀡𑁆𑀟𑀸𑀮𑀧𑀼𑀢𑁆𑀢𑁄 𑀲𑁄𑀧𑀸𑀓𑁄,_  
_𑀫𑀸𑀢𑀗𑁆𑀕𑁄 𑀇𑀢𑀺 𑀯𑀺𑀲𑁆𑀲𑀼𑀢𑁄𑁇 (𑁨𑁨)_  


(138.)

158\. _𑀲𑁄 𑀬𑀲𑀁 𑀧𑀭𑀫𑀁 𑀧𑀢𑁆𑀢𑁄,_  
_𑀫𑀸𑀢𑀗𑁆𑀕𑁄 𑀬𑀁 𑀲𑀼𑀤𑀼𑀮𑁆𑀮𑀪𑀁;_  
_𑀆𑀕𑀘𑁆𑀙𑀼𑀁 𑀢𑀲𑁆𑀲𑀼𑀧𑀝𑁆𑀞𑀸𑀦𑀁,_  
_𑀔𑀢𑁆𑀢𑀺𑀬𑀸 𑀩𑁆𑀭𑀸𑀳𑁆𑀫𑀡𑀸 𑀩𑀳𑀽𑁇 (𑁨𑁩)_  


(139.)

159\. _𑀤𑁂𑀯𑀬𑀸𑀦𑀁 𑀅𑀪𑀺𑀭𑀼𑀬𑁆𑀳,_  
_𑀯𑀺𑀭𑀚𑀁 𑀲𑁄 𑀫𑀳𑀸𑀧𑀣𑀁;_  
_𑀓𑀸𑀫𑀭𑀸𑀕𑀁 𑀯𑀺𑀭𑀸𑀚𑁂𑀢𑁆𑀯𑀸,_  
_𑀩𑁆𑀭𑀳𑁆𑀫𑀮𑁄𑀓𑀽𑀧𑀕𑁄 𑀅𑀳𑀼;_  
_𑀦 𑀦𑀁 𑀚𑀸𑀢𑀺 𑀦𑀺𑀯𑀸𑀭𑁂𑀲𑀺,_  
_𑀩𑁆𑀭𑀳𑁆𑀫𑀮𑁄𑀓𑀽𑀧𑀧𑀢𑁆𑀢𑀺𑀬𑀸𑁇 (𑁨𑁪)_  


(140.)

160\. _𑀅𑀚𑁆𑀛𑀸𑀬𑀓𑀓𑀼𑀮𑁂 𑀚𑀸𑀢𑀸,_  
_𑀩𑁆𑀭𑀸𑀳𑁆𑀫𑀡𑀸 𑀫𑀦𑁆𑀢𑀩𑀦𑁆𑀥𑀯𑀸;_  
_𑀢𑁂 𑀘 𑀧𑀸𑀧𑁂𑀲𑀼 𑀓𑀫𑁆𑀫𑁂𑀲𑀼,_  
_𑀅𑀪𑀺𑀡𑁆𑀳𑀫𑀼𑀧𑀤𑀺𑀲𑁆𑀲𑀭𑁂𑁇 (𑁨𑁫)_  


(141.)

161\. _𑀤𑀺𑀝𑁆𑀞𑁂𑀯 𑀥𑀫𑁆𑀫𑁂 𑀕𑀸𑀭𑀬𑁆𑀳𑀸,_  
_𑀲𑀫𑁆𑀧𑀭𑀸𑀬𑁂 𑀘 𑀤𑀼𑀕𑁆𑀕𑀢𑀺;_  
_𑀦 𑀦𑁂 𑀚𑀸𑀢𑀺 𑀦𑀺𑀯𑀸𑀭𑁂𑀢𑀺,_  
_𑀤𑀼𑀕𑁆𑀕𑀢𑁆𑀬𑀸 𑀕𑀭𑀳𑀸𑀬 𑀯𑀸𑁇 (𑁨𑁬)_  


(142.)

162\. _𑀦 𑀚𑀘𑁆𑀘𑀸 𑀯𑀲𑀮𑁄 𑀳𑁄𑀢𑀺,_  
_𑀦 𑀚𑀘𑁆𑀘𑀸 𑀳𑁄𑀢𑀺 𑀩𑁆𑀭𑀸𑀳𑁆𑀫𑀡𑁄;_  
_𑀓𑀫𑁆𑀫𑀼𑀦𑀸 𑀯𑀲𑀮𑁄 𑀳𑁄𑀢𑀺,_  
_𑀓𑀫𑁆𑀫𑀼𑀦𑀸 𑀳𑁄𑀢𑀺 𑀩𑁆𑀭𑀸𑀳𑁆𑀫𑀡𑁄”𑀢𑀺𑁇 (𑁨𑁭)_  


163\. 𑀏𑀯𑀁 𑀯𑀼𑀢𑁆𑀢𑁂, 𑀅𑀕𑁆𑀕𑀺𑀓𑀪𑀸𑀭𑀤𑁆𑀯𑀸𑀚𑁄 𑀩𑁆𑀭𑀸𑀳𑁆𑀫𑀡𑁄 𑀪𑀕𑀯𑀦𑁆𑀢𑀁 𑀏𑀢𑀤𑀯𑁄𑀘—  “𑀅𑀪𑀺𑀓𑁆𑀓𑀦𑁆𑀢𑀁, 𑀪𑁄 𑀕𑁄𑀢𑀫…𑀧𑁂…  𑀉𑀧𑀸𑀲𑀓𑀁 𑀫𑀁 𑀪𑀯𑀁 𑀕𑁄𑀢𑀫𑁄 𑀥𑀸𑀭𑁂𑀢𑀼 𑀅𑀚𑁆𑀚𑀢𑀕𑁆𑀕𑁂 𑀧𑀸𑀡𑀼𑀧𑁂𑀢𑀁 𑀲𑀭𑀡𑀁 𑀕𑀢𑀦𑁆”𑀢𑀺𑁇

---

164\. 𑀯𑀲𑀮𑀲𑀼𑀢𑁆𑀢𑀁 𑀲𑀢𑁆𑀢𑀫𑀁𑁇



[Go to previous page (1.6 Parābhavasutta)](1.6.md) / [Go to parent page (1 Uragavagga)](../1.md) / [Go to next page (1.8 Mettasutta)](1.8.md)


