
[Home](/) / [18Sn Suttanipātapāḷi](../../18Sn.md) / [1 Uragavagga](../1.md)

# 1.5 Cundasutta

* Uragavagga

* Cundasutta

(83.)

97\. _“Pucchāmi muniṃ pahūtapaññaṃ, __(iti cundo kammāraputto)___  
_Buddhaṃ dhammassāmiṃ vītataṇhaṃ;_  
_Dvipaduttamaṃ sārathīnaṃ pavaraṃ,_  
_Kati loke samaṇā tadiṅgha brūhi”. (1)_  


(84.)

98\. _“Caturo samaṇā na pañcamatthi, __(cundāti bhagavā)___  
_Te te āvikaromi sakkhipuṭṭho;_  
_Maggajino maggadesako ca,_  
_Magge jīvati yo ca maggadūsī”. (2)_  


(85.)

99\. _“Kaṃ maggajinaṃ vadanti buddhā, __(iti cundo kammāraputto)___  
_Maggakkhāyī kathaṃ atulyo hoti;_  
_Magge jīvati me brūhi puṭṭho,_  
_Atha me āvikarohi maggadūsiṃ”. (3)_  


(86.)

100\. _“Yo tiṇṇakathaṃkatho visallo,_  
_Nibbānābhirato anānugiddho;_  
_Lokassa sadevakassa netā,_  
_Tādiṃ maggajinaṃ vadanti buddhā. (4)_  


(87.)

101\. _Paramaṃ paramanti yodha ñatvā,_  
_Akkhāti vibhajate idheva dhammaṃ;_  
_Taṃ kaṅkhachidaṃ muniṃ anejaṃ,_  
_Dutiyaṃ bhikkhunamāhu maggadesiṃ. (5)_  


(88.)

102\. _Yo dhammapade sudesite,_  
_Magge jīvati saññato satīmā;_  
_Anavajjapadāni sevamāno,_  
_Tatiyaṃ bhikkhunamāhu maggajīviṃ. (6)_  


(89.)

103\. _Chadanaṃ katvāna subbatānaṃ,_  
_Pakkhandī kuladūsako pagabbho;_  
_Māyāvī asaññato palāpo,_  
_Patirūpena caraṃ sa maggadūsī. (7)_  


(90.)

104\. _Ete ca paṭivijjhi yo gahaṭṭho,_  
_Sutavā ariyasāvako sapañño;_  
_Sabbe netādisāti ñatvā,_  
_Iti disvā na hāpeti tassa saddhā;_  
_Kathaṃ hi duṭṭhena asampaduṭṭhaṃ,_  
_Suddhaṃ asuddhena samaṃ kareyyā”ti. (8)_  


---

105\. Cundasuttaṃ pañcamaṃ.



[Go to previous page (1.4 Kasibhāradvājasutta)](1.4.md) / [Go to parent page (1 Uragavagga)](../1.md) / [Go to next page (1.6 Parābhavasutta)](1.6.md)


