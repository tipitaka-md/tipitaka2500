
[Home](/) / [18Sn Suttanipātapāḷi](../../18Sn.md) / [1 Uragavagga](../1.md)

# 𑁧𑁇𑁫 𑀘𑀼𑀦𑁆𑀤𑀲𑀼𑀢𑁆𑀢

### 𑀉𑀭𑀕𑀯𑀕𑁆𑀕

### 𑀘𑀼𑀦𑁆𑀤𑀲𑀼𑀢𑁆𑀢

(83.)

97\. _“𑀧𑀼𑀘𑁆𑀙𑀸𑀫𑀺 𑀫𑀼𑀦𑀺𑀁 𑀧𑀳𑀽𑀢𑀧𑀜𑁆𑀜𑀁, __(𑀇𑀢𑀺 𑀘𑀼𑀦𑁆𑀤𑁄 𑀓𑀫𑁆𑀫𑀸𑀭𑀧𑀼𑀢𑁆𑀢𑁄)___  
_𑀩𑀼𑀤𑁆𑀥𑀁 𑀥𑀫𑁆𑀫𑀲𑁆𑀲𑀸𑀫𑀺𑀁 𑀯𑀻𑀢𑀢𑀡𑁆𑀳𑀁;_  
_𑀤𑁆𑀯𑀺𑀧𑀤𑀼𑀢𑁆𑀢𑀫𑀁 𑀲𑀸𑀭𑀣𑀻𑀦𑀁 𑀧𑀯𑀭𑀁,_  
_𑀓𑀢𑀺 𑀮𑁄𑀓𑁂 𑀲𑀫𑀡𑀸 𑀢𑀤𑀺𑀗𑁆𑀖 𑀩𑁆𑀭𑀽𑀳𑀺”𑁇 (𑁧)_  


(84.)

98\. _“𑀘𑀢𑀼𑀭𑁄 𑀲𑀫𑀡𑀸 𑀦 𑀧𑀜𑁆𑀘𑀫𑀢𑁆𑀣𑀺, __(𑀘𑀼𑀦𑁆𑀤𑀸𑀢𑀺 𑀪𑀕𑀯𑀸)___  
_𑀢𑁂 𑀢𑁂 𑀆𑀯𑀺𑀓𑀭𑁄𑀫𑀺 𑀲𑀓𑁆𑀔𑀺𑀧𑀼𑀝𑁆𑀞𑁄;_  
_𑀫𑀕𑁆𑀕𑀚𑀺𑀦𑁄 𑀫𑀕𑁆𑀕𑀤𑁂𑀲𑀓𑁄 𑀘,_  
_𑀫𑀕𑁆𑀕𑁂 𑀚𑀻𑀯𑀢𑀺 𑀬𑁄 𑀘 𑀫𑀕𑁆𑀕𑀤𑀽𑀲𑀻”𑁇 (𑁨)_  


(85.)

99\. _“𑀓𑀁 𑀫𑀕𑁆𑀕𑀚𑀺𑀦𑀁 𑀯𑀤𑀦𑁆𑀢𑀺 𑀩𑀼𑀤𑁆𑀥𑀸, __(𑀇𑀢𑀺 𑀘𑀼𑀦𑁆𑀤𑁄 𑀓𑀫𑁆𑀫𑀸𑀭𑀧𑀼𑀢𑁆𑀢𑁄)___  
_𑀫𑀕𑁆𑀕𑀓𑁆𑀔𑀸𑀬𑀻 𑀓𑀣𑀁 𑀅𑀢𑀼𑀮𑁆𑀬𑁄 𑀳𑁄𑀢𑀺;_  
_𑀫𑀕𑁆𑀕𑁂 𑀚𑀻𑀯𑀢𑀺 𑀫𑁂 𑀩𑁆𑀭𑀽𑀳𑀺 𑀧𑀼𑀝𑁆𑀞𑁄,_  
_𑀅𑀣 𑀫𑁂 𑀆𑀯𑀺𑀓𑀭𑁄𑀳𑀺 𑀫𑀕𑁆𑀕𑀤𑀽𑀲𑀺𑀁”𑁇 (𑁩)_  


(86.)

100\. _“𑀬𑁄 𑀢𑀺𑀡𑁆𑀡𑀓𑀣𑀁𑀓𑀣𑁄 𑀯𑀺𑀲𑀮𑁆𑀮𑁄,_  
_𑀦𑀺𑀩𑁆𑀩𑀸𑀦𑀸𑀪𑀺𑀭𑀢𑁄 𑀅𑀦𑀸𑀦𑀼𑀕𑀺𑀤𑁆𑀥𑁄;_  
_𑀮𑁄𑀓𑀲𑁆𑀲 𑀲𑀤𑁂𑀯𑀓𑀲𑁆𑀲 𑀦𑁂𑀢𑀸,_  
_𑀢𑀸𑀤𑀺𑀁 𑀫𑀕𑁆𑀕𑀚𑀺𑀦𑀁 𑀯𑀤𑀦𑁆𑀢𑀺 𑀩𑀼𑀤𑁆𑀥𑀸𑁇 (𑁪)_  


(87.)

101\. _𑀧𑀭𑀫𑀁 𑀧𑀭𑀫𑀦𑁆𑀢𑀺 𑀬𑁄𑀥 𑀜𑀢𑁆𑀯𑀸,_  
_𑀅𑀓𑁆𑀔𑀸𑀢𑀺 𑀯𑀺𑀪𑀚𑀢𑁂 𑀇𑀥𑁂𑀯 𑀥𑀫𑁆𑀫𑀁;_  
_𑀢𑀁 𑀓𑀗𑁆𑀔𑀙𑀺𑀤𑀁 𑀫𑀼𑀦𑀺𑀁 𑀅𑀦𑁂𑀚𑀁,_  
_𑀤𑀼𑀢𑀺𑀬𑀁 𑀪𑀺𑀓𑁆𑀔𑀼𑀦𑀫𑀸𑀳𑀼 𑀫𑀕𑁆𑀕𑀤𑁂𑀲𑀺𑀁𑁇 (𑁫)_  


(88.)

102\. _𑀬𑁄 𑀥𑀫𑁆𑀫𑀧𑀤𑁂 𑀲𑀼𑀤𑁂𑀲𑀺𑀢𑁂,_  
_𑀫𑀕𑁆𑀕𑁂 𑀚𑀻𑀯𑀢𑀺 𑀲𑀜𑁆𑀜𑀢𑁄 𑀲𑀢𑀻𑀫𑀸;_  
_𑀅𑀦𑀯𑀚𑁆𑀚𑀧𑀤𑀸𑀦𑀺 𑀲𑁂𑀯𑀫𑀸𑀦𑁄,_  
_𑀢𑀢𑀺𑀬𑀁 𑀪𑀺𑀓𑁆𑀔𑀼𑀦𑀫𑀸𑀳𑀼 𑀫𑀕𑁆𑀕𑀚𑀻𑀯𑀺𑀁𑁇 (𑁬)_  


(89.)

103\. _𑀙𑀤𑀦𑀁 𑀓𑀢𑁆𑀯𑀸𑀦 𑀲𑀼𑀩𑁆𑀩𑀢𑀸𑀦𑀁,_  
_𑀧𑀓𑁆𑀔𑀦𑁆𑀤𑀻 𑀓𑀼𑀮𑀤𑀽𑀲𑀓𑁄 𑀧𑀕𑀩𑁆𑀪𑁄;_  
_𑀫𑀸𑀬𑀸𑀯𑀻 𑀅𑀲𑀜𑁆𑀜𑀢𑁄 𑀧𑀮𑀸𑀧𑁄,_  
_𑀧𑀢𑀺𑀭𑀽𑀧𑁂𑀦 𑀘𑀭𑀁 𑀲 𑀫𑀕𑁆𑀕𑀤𑀽𑀲𑀻𑁇 (𑁭)_  


(90.)

104\. _𑀏𑀢𑁂 𑀘 𑀧𑀝𑀺𑀯𑀺𑀚𑁆𑀛𑀺 𑀬𑁄 𑀕𑀳𑀝𑁆𑀞𑁄,_  
_𑀲𑀼𑀢𑀯𑀸 𑀅𑀭𑀺𑀬𑀲𑀸𑀯𑀓𑁄 𑀲𑀧𑀜𑁆𑀜𑁄;_  
_𑀲𑀩𑁆𑀩𑁂 𑀦𑁂𑀢𑀸𑀤𑀺𑀲𑀸𑀢𑀺 𑀜𑀢𑁆𑀯𑀸,_  
_𑀇𑀢𑀺 𑀤𑀺𑀲𑁆𑀯𑀸 𑀦 𑀳𑀸𑀧𑁂𑀢𑀺 𑀢𑀲𑁆𑀲 𑀲𑀤𑁆𑀥𑀸;_  
_𑀓𑀣𑀁 𑀳𑀺 𑀤𑀼𑀝𑁆𑀞𑁂𑀦 𑀅𑀲𑀫𑁆𑀧𑀤𑀼𑀝𑁆𑀞𑀁,_  
_𑀲𑀼𑀤𑁆𑀥𑀁 𑀅𑀲𑀼𑀤𑁆𑀥𑁂𑀦 𑀲𑀫𑀁 𑀓𑀭𑁂𑀬𑁆𑀬𑀸”𑀢𑀺𑁇 (𑁮)_  


---

105\. 𑀘𑀼𑀦𑁆𑀤𑀲𑀼𑀢𑁆𑀢𑀁 𑀧𑀜𑁆𑀘𑀫𑀁𑁇



[Go to previous page (1.4 Kasibhāradvājasutta)](1.4.md) / [Go to parent page (1 Uragavagga)](../1.md) / [Go to next page (1.6 Parābhavasutta)](1.6.md)


