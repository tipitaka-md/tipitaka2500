
[Home](/) / [18Sn Suttanipātapāḷi](../../18Sn.md) / [1 Uragavagga](../1.md)

# 𑁧𑁇𑁮 𑀫𑁂𑀢𑁆𑀢𑀲𑀼𑀢𑁆𑀢

* 𑀉𑀭𑀕𑀯𑀕𑁆𑀕

* 𑀫𑁂𑀢𑁆𑀢𑀲𑀼𑀢𑁆𑀢

(143.)

165\. _“𑀓𑀭𑀡𑀻𑀬𑀫𑀢𑁆𑀣𑀓𑀼𑀲𑀮𑁂𑀦,_  
_𑀬𑀦𑁆𑀢 𑀲𑀦𑁆𑀢𑀁 𑀧𑀤𑀁 𑀅𑀪𑀺𑀲𑀫𑁂𑀘𑁆𑀘;_  
_𑀲𑀓𑁆𑀓𑁄 𑀉𑀚𑀽 𑀘 𑀲𑀼𑀳𑀼𑀚𑀽 𑀘,_  
_𑀲𑀽𑀯𑀘𑁄 𑀘𑀲𑁆𑀲 𑀫𑀼𑀤𑀼 𑀅𑀦𑀢𑀺𑀫𑀸𑀦𑀻𑁇 (𑁧)_  


(144.)

166\. _𑀲𑀦𑁆𑀢𑀼𑀲𑁆𑀲𑀓𑁄 𑀘 𑀲𑀼𑀪𑀭𑁄 𑀘,_  
_𑀅𑀧𑁆𑀧𑀓𑀺𑀘𑁆𑀘𑁄 𑀘 𑀲𑀮𑁆𑀮𑀳𑀼𑀓𑀯𑀼𑀢𑁆𑀢𑀺;_  
_𑀲𑀦𑁆𑀢𑀺𑀦𑁆𑀤𑁆𑀭𑀺𑀬𑁄 𑀘 𑀦𑀺𑀧𑀓𑁄 𑀘,_  
_𑀅𑀧𑁆𑀧𑀕𑀩𑁆𑀪𑁄 𑀓𑀼𑀮𑁂𑀲𑁆𑀯𑀦𑀦𑀼𑀕𑀺𑀤𑁆𑀥𑁄𑁇 (𑁨)_  


(145.)

167\. _𑀦 𑀘 𑀔𑀼𑀤𑁆𑀤𑀫𑀸𑀘𑀭𑁂 𑀓𑀺𑀜𑁆𑀘𑀺,_  
_𑀬𑁂𑀦 𑀯𑀺𑀜𑁆𑀜𑀽 𑀧𑀭𑁂 𑀉𑀧𑀯𑀤𑁂𑀬𑁆𑀬𑀼𑀁;_  
_𑀲𑀼𑀔𑀺𑀦𑁄 𑀯 𑀔𑁂𑀫𑀺𑀦𑁄 𑀳𑁄𑀦𑁆𑀢𑀼,_  
_𑀲𑀩𑁆𑀩𑀲𑀢𑁆𑀢𑀸 𑀪𑀯𑀦𑁆𑀢𑀼 𑀲𑀼𑀔𑀺𑀢𑀢𑁆𑀢𑀸𑁇 (𑁩)_  


(146.)

168\. _𑀬𑁂 𑀓𑁂𑀘𑀺 𑀧𑀸𑀡𑀪𑀽𑀢𑀢𑁆𑀣𑀺,_  
_𑀢𑀲𑀸 𑀯𑀸 𑀣𑀸𑀯𑀭𑀸 𑀯𑀦𑀯𑀲𑁂𑀲𑀸;_  
_𑀤𑀻𑀖𑀸 𑀯𑀸 𑀬𑁂 𑀯 𑀫𑀳𑀦𑁆𑀢𑀸,_  
_𑀫𑀚𑁆𑀛𑀺𑀫𑀸 𑀭𑀲𑁆𑀲𑀓𑀸 𑀅𑀡𑀼𑀓𑀣𑀽𑀮𑀸𑁇 (𑁪)_  


(147.)

169\. _𑀤𑀺𑀝𑁆𑀞𑀸 𑀯𑀸 𑀬𑁂 𑀯 𑀅𑀤𑀺𑀝𑁆𑀞𑀸,_  
_𑀬𑁂 𑀯 𑀤𑀽𑀭𑁂 𑀯𑀲𑀦𑁆𑀢𑀺 𑀅𑀯𑀺𑀤𑀽𑀭𑁂;_  
_𑀪𑀽𑀢𑀸 𑀯 𑀲𑀫𑁆𑀪𑀯𑁂𑀲𑀻 𑀯,_  
_𑀲𑀩𑁆𑀩𑀲𑀢𑁆𑀢𑀸 𑀪𑀯𑀦𑁆𑀢𑀼 𑀲𑀼𑀔𑀺𑀢𑀢𑁆𑀢𑀸𑁇 (𑁫)_  


(148.)

170\. _𑀦 𑀧𑀭𑁄 𑀧𑀭𑀁 𑀦𑀺𑀓𑀼𑀩𑁆𑀩𑁂𑀣,_  
_𑀦𑀸𑀢𑀺𑀫𑀜𑁆𑀜𑁂𑀣 𑀓𑀢𑁆𑀣𑀘𑀺 𑀦 𑀓𑀜𑁆𑀘𑀺;_  
_𑀩𑁆𑀬𑀸𑀭𑁄𑀲𑀦𑀸 𑀧𑀝𑀺𑀖𑀲𑀜𑁆𑀜,_  
_𑀦𑀸𑀜𑁆𑀜𑀫𑀜𑁆𑀜𑀲𑁆𑀲 𑀤𑀼𑀓𑁆𑀔𑀫𑀺𑀘𑁆𑀙𑁂𑀬𑁆𑀬𑁇 (𑁬)_  


(149.)

171\. _𑀫𑀸𑀢𑀸 𑀬𑀣𑀸 𑀦𑀺𑀬𑀁𑀧𑀼𑀢𑁆𑀢-_  
_𑀫𑀸𑀬𑀼𑀲𑀸 𑀏𑀓𑀧𑀼𑀢𑁆𑀢𑀫𑀦𑀼𑀭𑀓𑁆𑀔𑁂;_  
_𑀏𑀯𑀫𑁆𑀧𑀺 𑀲𑀩𑁆𑀩𑀪𑀽𑀢𑁂𑀲𑀼,_  
_𑀫𑀸𑀦𑀲𑀁 𑀪𑀸𑀯𑀬𑁂 𑀅𑀧𑀭𑀺𑀫𑀸𑀡𑀁𑁇 (𑁭)_  


(150.)

172\. _𑀫𑁂𑀢𑁆𑀢𑀜𑁆𑀘 𑀲𑀩𑁆𑀩𑀮𑁄𑀓𑀲𑁆𑀫𑀺,_  
_𑀫𑀸𑀦𑀲𑀁 𑀪𑀸𑀯𑀬𑁂 𑀅𑀧𑀭𑀺𑀫𑀸𑀡𑀁;_  
_𑀉𑀤𑁆𑀥𑀁 𑀅𑀥𑁄 𑀘 𑀢𑀺𑀭𑀺𑀬𑀜𑁆𑀘,_  
_𑀅𑀲𑀫𑁆𑀩𑀸𑀥𑀁 𑀅𑀯𑁂𑀭𑀫𑀲𑀧𑀢𑁆𑀢𑀁𑁇 (𑁮)_  


(151.)

173\. _𑀢𑀺𑀝𑁆𑀞𑀁 𑀘𑀭𑀁 𑀦𑀺𑀲𑀺𑀦𑁆𑀦𑁄 𑀯,_  
_𑀲𑀬𑀸𑀦𑁄 𑀬𑀸𑀯𑀢𑀸𑀲𑁆𑀲 𑀯𑀺𑀢𑀫𑀺𑀤𑁆𑀥𑁄;_  
_𑀏𑀢𑀁 𑀲𑀢𑀺𑀁 𑀅𑀥𑀺𑀝𑁆𑀞𑁂𑀬𑁆𑀬,_  
_𑀩𑁆𑀭𑀳𑁆𑀫𑀫𑁂𑀢𑀁 𑀯𑀺𑀳𑀸𑀭𑀫𑀺𑀥𑀫𑀸𑀳𑀼𑁇 (𑁯)_  


(152.)

174\. _𑀤𑀺𑀝𑁆𑀞𑀺𑀜𑁆𑀘 𑀅𑀦𑀼𑀧𑀕𑁆𑀕𑀫𑁆𑀫,_  
_𑀲𑀻𑀮𑀯𑀸 𑀤𑀲𑁆𑀲𑀦𑁂𑀦 𑀲𑀫𑁆𑀧𑀦𑁆𑀦𑁄;_  
_𑀓𑀸𑀫𑁂𑀲𑀼 𑀯𑀺𑀦𑀬 𑀕𑁂𑀥𑀁,_  
_𑀦 𑀳𑀺 𑀚𑀸𑀢𑀼𑀕𑁆𑀕𑀩𑁆𑀪𑀲𑁂𑀬𑁆𑀬 𑀧𑀼𑀦𑀭𑁂𑀢𑀻”𑀢𑀺𑁇 (𑁧𑁦)_  


---

175\. 𑀫𑁂𑀢𑁆𑀢𑀲𑀼𑀢𑁆𑀢𑀁 𑀅𑀝𑁆𑀞𑀫𑀁𑁇



[Go to previous page (1.7 Vasalasutta)](1.7.md) / [Go to parent page (1 Uragavagga)](../1.md) / [Go to next page (1.9 Hemavatasutta)](1.9.md)


