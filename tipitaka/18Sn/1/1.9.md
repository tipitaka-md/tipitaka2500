
[Home](/) / [18Sn Suttanipātapāḷi](/tipitaka/18Sn.md) / [1 Uragavagga](/tipitaka/18Sn/1.md)

# 𑁧𑁇𑁯 𑀳𑁂𑀫𑀯𑀢𑀲𑀼𑀢𑁆𑀢

### 𑀉𑀭𑀕𑀯𑀕𑁆𑀕

### 𑀳𑁂𑀫𑀯𑀢𑀲𑀼𑀢𑁆𑀢

(153.)

176. _“𑀅𑀚𑁆𑀚 𑀧𑀦𑁆𑀦𑀭𑀲𑁄 𑀉𑀧𑁄𑀲𑀣𑁄, __(𑀇𑀢𑀺 𑀲𑀸𑀢𑀸𑀕𑀺𑀭𑁄 𑀬𑀓𑁆𑀔𑁄)___  
_𑀤𑀺𑀩𑁆𑀩𑀸 𑀭𑀢𑁆𑀢𑀺 𑀉𑀧𑀝𑁆𑀞𑀺𑀢𑀸;_  
_𑀅𑀦𑁄𑀫𑀦𑀸𑀫𑀁 𑀲𑀢𑁆𑀣𑀸𑀭𑀁,_  
_𑀳𑀦𑁆𑀤 𑀧𑀲𑁆𑀲𑀸𑀫 𑀕𑁄𑀢𑀫𑀁”𑁇 (𑁧)_  


(154.)

177. _“𑀓𑀘𑁆𑀘𑀺 𑀫𑀦𑁄 𑀲𑀼𑀧𑀡𑀺𑀳𑀺𑀢𑁄, __(𑀇𑀢𑀺 𑀳𑁂𑀫𑀯𑀢𑁄 𑀬𑀓𑁆𑀔𑁄)___  
_𑀲𑀩𑁆𑀩𑀪𑀽𑀢𑁂𑀲𑀼 𑀢𑀸𑀤𑀺𑀦𑁄;_  
_𑀓𑀘𑁆𑀘𑀺 𑀇𑀝𑁆𑀞𑁂 𑀅𑀦𑀺𑀝𑁆𑀞𑁂 𑀘,_  
_𑀲𑀗𑁆𑀓𑀧𑁆𑀧𑀲𑁆𑀲 𑀯𑀲𑀻𑀓𑀢𑀸”𑁇 (𑁨)_  


(155.)

178. _“𑀫𑀦𑁄 𑀘𑀲𑁆𑀲 𑀲𑀼𑀧𑀡𑀺𑀳𑀺𑀢𑁄, __(𑀇𑀢𑀺 𑀲𑀸𑀢𑀸𑀕𑀺𑀭𑁄 𑀬𑀓𑁆𑀔𑁄)___  
_𑀲𑀩𑁆𑀩𑀪𑀽𑀢𑁂𑀲𑀼 𑀢𑀸𑀤𑀺𑀦𑁄;_  
_𑀅𑀣𑁄 𑀇𑀝𑁆𑀞𑁂 𑀅𑀦𑀺𑀝𑁆𑀞𑁂 𑀘,_  
_𑀲𑀗𑁆𑀓𑀧𑁆𑀧𑀲𑁆𑀲 𑀯𑀲𑀻𑀓𑀢𑀸”𑁇 (𑁩)_  


(156.)

179. _“𑀓𑀘𑁆𑀘𑀺 𑀅𑀤𑀺𑀦𑁆𑀦𑀁 𑀦𑀸𑀤𑀺𑀬𑀢𑀺, __(𑀇𑀢𑀺 𑀳𑁂𑀫𑀯𑀢𑁄 𑀬𑀓𑁆𑀔𑁄)___  
_𑀓𑀘𑁆𑀘𑀺 𑀧𑀸𑀡𑁂𑀲𑀼 𑀲𑀜𑁆𑀜𑀢𑁄;_  
_𑀓𑀘𑁆𑀘𑀺 𑀆𑀭𑀸 𑀧𑀫𑀸𑀤𑀫𑁆𑀳𑀸,_  
_𑀓𑀘𑁆𑀘𑀺 𑀛𑀸𑀦𑀁 𑀦 𑀭𑀺𑀜𑁆𑀘𑀢𑀺”𑁇 (𑁪)_  


(157.)

180. _“𑀦 𑀲𑁄 𑀅𑀤𑀺𑀦𑁆𑀦𑀁 𑀆𑀤𑀺𑀬𑀢𑀺, __(𑀇𑀢𑀺 𑀲𑀸𑀢𑀸𑀕𑀺𑀭𑁄 𑀬𑀓𑁆𑀔𑁄)___  
_𑀅𑀣𑁄 𑀧𑀸𑀡𑁂𑀲𑀼 𑀲𑀜𑁆𑀜𑀢𑁄;_  
_𑀅𑀣𑁄 𑀆𑀭𑀸 𑀧𑀫𑀸𑀤𑀫𑁆𑀳𑀸,_  
_𑀩𑀼𑀤𑁆𑀥𑁄 𑀛𑀸𑀦𑀁 𑀦 𑀭𑀺𑀜𑁆𑀘𑀢𑀺”𑁇 (𑁫)_  


(158.)

181. _“𑀓𑀘𑁆𑀘𑀺 𑀫𑀼𑀲𑀸 𑀦 𑀪𑀡𑀢𑀺, __(𑀇𑀢𑀺 𑀳𑁂𑀫𑀯𑀢𑁄 𑀬𑀓𑁆𑀔𑁄)___  
_𑀓𑀘𑁆𑀘𑀺 𑀦 𑀔𑀻𑀡𑀩𑁆𑀬𑀧𑁆𑀧𑀣𑁄;_  
_𑀓𑀘𑁆𑀘𑀺 𑀯𑁂𑀪𑀽𑀢𑀺𑀬𑀁 𑀦𑀸𑀳,_  
_𑀓𑀘𑁆𑀘𑀺 𑀲𑀫𑁆𑀨𑀁 𑀦 𑀪𑀸𑀲𑀢𑀺”𑁇 (𑁬)_  


(159.)

182. _“𑀫𑀼𑀲𑀸 𑀘 𑀲𑁄 𑀦 𑀪𑀡𑀢𑀺, __(𑀇𑀢𑀺 𑀲𑀸𑀢𑀸𑀕𑀺𑀭𑁄 𑀬𑀓𑁆𑀔𑁄)___  
_𑀅𑀣𑁄 𑀦 𑀔𑀻𑀡𑀩𑁆𑀬𑀧𑁆𑀧𑀣𑁄;_  
_𑀅𑀣𑁄 𑀯𑁂𑀪𑀽𑀢𑀺𑀬𑀁 𑀦𑀸𑀳,_  
_𑀫𑀦𑁆𑀢𑀸 𑀅𑀢𑁆𑀣𑀜𑁆𑀘 𑀪𑀸𑀲𑀢𑀺”𑁇 (𑁭)_  


(160.)

183. _“𑀓𑀘𑁆𑀘𑀺 𑀦 𑀭𑀚𑁆𑀚𑀢𑀺 𑀓𑀸𑀫𑁂𑀲𑀼, __(𑀇𑀢𑀺 𑀳𑁂𑀫𑀯𑀢𑁄 𑀬𑀓𑁆𑀔𑁄)___  
_𑀓𑀘𑁆𑀘𑀺 𑀘𑀺𑀢𑁆𑀢𑀁 𑀅𑀦𑀸𑀯𑀺𑀮𑀁;_  
_𑀓𑀘𑁆𑀘𑀺 𑀫𑁄𑀳𑀁 𑀅𑀢𑀺𑀓𑁆𑀓𑀦𑁆𑀢𑁄,_  
_𑀓𑀘𑁆𑀘𑀺 𑀥𑀫𑁆𑀫𑁂𑀲𑀼 𑀘𑀓𑁆𑀔𑀼𑀫𑀸”𑁇 (𑁮)_  


(161.)

184. _“𑀦 𑀲𑁄 𑀭𑀚𑁆𑀚𑀢𑀺 𑀓𑀸𑀫𑁂𑀲𑀼, __(𑀇𑀢𑀺 𑀲𑀸𑀢𑀸𑀕𑀺𑀭𑁄 𑀬𑀓𑁆𑀔𑁄)___  
_𑀅𑀣𑁄 𑀘𑀺𑀢𑁆𑀢𑀁 𑀅𑀦𑀸𑀯𑀺𑀮𑀁;_  
_𑀲𑀩𑁆𑀩𑀫𑁄𑀳𑀁 𑀅𑀢𑀺𑀓𑁆𑀓𑀦𑁆𑀢𑁄,_  
_𑀩𑀼𑀤𑁆𑀥𑁄 𑀥𑀫𑁆𑀫𑁂𑀲𑀼 𑀘𑀓𑁆𑀔𑀼𑀫𑀸”𑁇 (𑁯)_  


(162.)

185. _“𑀓𑀘𑁆𑀘𑀺 𑀯𑀺𑀚𑁆𑀚𑀸𑀬 𑀲𑀫𑁆𑀧𑀦𑁆𑀦𑁄, __(𑀇𑀢𑀺 𑀳𑁂𑀫𑀯𑀢𑁄 𑀬𑀓𑁆𑀔𑁄)___  
_𑀓𑀘𑁆𑀘𑀺 𑀲𑀁𑀲𑀼𑀤𑁆𑀥𑀘𑀸𑀭𑀡𑁄;_  
_𑀓𑀘𑁆𑀘𑀺𑀲𑁆𑀲 𑀆𑀲𑀯𑀸 𑀔𑀻𑀡𑀸,_  
_𑀓𑀘𑁆𑀘𑀺 𑀦𑀢𑁆𑀣𑀺 𑀧𑀼𑀦𑀩𑁆𑀪𑀯𑁄”𑁇 (𑁧𑁦)_  


(163.)

186. _“𑀯𑀺𑀚𑁆𑀚𑀸𑀬 𑀘𑁂𑀯 𑀲𑀫𑁆𑀧𑀦𑁆𑀦𑁄, __(𑀇𑀢𑀺 𑀲𑀸𑀢𑀸𑀕𑀺𑀭𑁄 𑀬𑀓𑁆𑀔𑁄)___  
_𑀅𑀣𑁄 𑀲𑀁𑀲𑀼𑀤𑁆𑀥𑀘𑀸𑀭𑀡𑁄;_  
_𑀲𑀩𑁆𑀩𑀲𑁆𑀲 𑀆𑀲𑀯𑀸 𑀔𑀻𑀡𑀸,_  
_𑀦𑀢𑁆𑀣𑀺 𑀢𑀲𑁆𑀲 𑀧𑀼𑀦𑀩𑁆𑀪𑀯𑁄”𑁇 (𑁧𑁧)_  


(164.)

187. _“𑀲𑀫𑁆𑀧𑀦𑁆𑀦𑀁 𑀫𑀼𑀦𑀺𑀦𑁄 𑀘𑀺𑀢𑁆𑀢𑀁,_  
_𑀓𑀫𑁆𑀫𑀼𑀦𑀸 𑀩𑁆𑀬𑀧𑁆𑀧𑀣𑁂𑀦 𑀘;_  
_𑀯𑀺𑀚𑁆𑀚𑀸𑀘𑀭𑀡𑀲𑀫𑁆𑀧𑀦𑁆𑀦𑀁,_  
_𑀥𑀫𑁆𑀫𑀢𑁄 𑀦𑀁 𑀧𑀲𑀁𑀲𑀢𑀺”𑁇 (𑁧𑁨)_  


(165.)

188. _“𑀲𑀫𑁆𑀧𑀦𑁆𑀦𑀁 𑀫𑀼𑀦𑀺𑀦𑁄 𑀘𑀺𑀢𑁆𑀢𑀁,_  
_𑀓𑀫𑁆𑀫𑀼𑀦𑀸 𑀩𑁆𑀬𑀧𑁆𑀧𑀣𑁂𑀦 𑀘;_  
_𑀯𑀺𑀚𑁆𑀚𑀸𑀘𑀭𑀡𑀲𑀫𑁆𑀧𑀦𑁆𑀦𑀁,_  
_𑀥𑀫𑁆𑀫𑀢𑁄 𑀅𑀦𑀼𑀫𑁄𑀤𑀲𑀺𑁇 (𑁧𑁩)_  


(166.)

189. _𑀲𑀫𑁆𑀧𑀦𑁆𑀦𑀁 𑀫𑀼𑀦𑀺𑀦𑁄 𑀘𑀺𑀢𑁆𑀢𑀁,_  
_𑀓𑀫𑁆𑀫𑀼𑀦𑀸 𑀩𑁆𑀬𑀧𑁆𑀧𑀣𑁂𑀦 𑀘;_  
_𑀯𑀺𑀚𑁆𑀚𑀸𑀘𑀭𑀡𑀲𑀫𑁆𑀧𑀦𑁆𑀦𑀁,_  
_𑀳𑀦𑁆𑀤 𑀧𑀲𑁆𑀲𑀸𑀫 𑀕𑁄𑀢𑀫𑀁”𑁇 (𑁧𑁪)_  


(167.)

190. _“𑀏𑀡𑀺𑀚𑀗𑁆𑀖𑀁 𑀓𑀺𑀲𑀁 𑀯𑀻𑀭𑀁,_  
_𑀅𑀧𑁆𑀧𑀸𑀳𑀸𑀭𑀁 𑀅𑀮𑁄𑀮𑀼𑀧𑀁;_  
_𑀫𑀼𑀦𑀺𑀁 𑀯𑀦𑀲𑁆𑀫𑀺𑀁 𑀛𑀸𑀬𑀦𑁆𑀢𑀁,_  
_𑀏𑀳𑀺 𑀧𑀲𑁆𑀲𑀸𑀫 𑀕𑁄𑀢𑀫𑀁𑁇 (𑁧𑁫)_  


(168.)

191. _𑀲𑀻𑀳𑀁𑀯𑁂𑀓𑀘𑀭𑀁 𑀦𑀸𑀕𑀁,_  
_𑀓𑀸𑀫𑁂𑀲𑀼 𑀅𑀦𑀧𑁂𑀓𑁆𑀔𑀺𑀦𑀁;_  
_𑀉𑀧𑀲𑀗𑁆𑀓𑀫𑁆𑀫 𑀧𑀼𑀘𑁆𑀙𑀸𑀫,_  
_𑀫𑀘𑁆𑀘𑀼𑀧𑀸𑀲𑀧𑁆𑀧𑀫𑁄𑀘𑀦𑀁𑁇 (𑁧𑁬)_  


(169.)

192. _𑀅𑀓𑁆𑀔𑀸𑀢𑀸𑀭𑀁 𑀧𑀯𑀢𑁆𑀢𑀸𑀭𑀁,_  
_𑀲𑀩𑁆𑀩𑀥𑀫𑁆𑀫𑀸𑀦 𑀧𑀸𑀭𑀕𑀼𑀁;_  
_𑀩𑀼𑀤𑁆𑀥𑀁 𑀯𑁂𑀭𑀪𑀬𑀸𑀢𑀻𑀢𑀁,_  
_𑀫𑀬𑀁 𑀧𑀼𑀘𑁆𑀙𑀸𑀫 𑀕𑁄𑀢𑀫𑀁”𑁇 (𑁧𑁭)_  


(170.)

193. _“𑀓𑀺𑀲𑁆𑀫𑀺𑀁 𑀮𑁄𑀓𑁄 𑀲𑀫𑀼𑀧𑁆𑀧𑀦𑁆𑀦𑁄, __(𑀇𑀢𑀺 𑀳𑁂𑀫𑀯𑀢𑁄 𑀬𑀓𑁆𑀔𑁄)___  
_𑀓𑀺𑀲𑁆𑀫𑀺𑀁 𑀓𑀼𑀩𑁆𑀩𑀢𑀺 𑀲𑀦𑁆𑀣𑀯𑀁;_  
_𑀓𑀺𑀲𑁆𑀲 𑀮𑁄𑀓𑁄 𑀉𑀧𑀸𑀤𑀸𑀬,_  
_𑀓𑀺𑀲𑁆𑀫𑀺𑀁 𑀮𑁄𑀓𑁄 𑀯𑀺𑀳𑀜𑁆𑀜𑀢𑀺”𑁇 (𑁧𑁮)_  


(171.)

194. _“𑀙𑀲𑀼 𑀮𑁄𑀓𑁄 𑀲𑀫𑀼𑀧𑁆𑀧𑀦𑁆𑀦𑁄, __(𑀳𑁂𑀫𑀯𑀢𑀸𑀢𑀺 𑀪𑀕𑀯𑀸)___  
_𑀙𑀲𑀼 𑀓𑀼𑀩𑁆𑀩𑀢𑀺 𑀲𑀦𑁆𑀣𑀯𑀁;_  
_𑀙𑀦𑁆𑀦𑀫𑁂𑀯 𑀉𑀧𑀸𑀤𑀸𑀬,_  
_𑀙𑀲𑀼 𑀮𑁄𑀓𑁄 𑀯𑀺𑀳𑀜𑁆𑀜𑀢𑀺”𑁇 (𑁧𑁯)_  


(172.)

195. _“𑀓𑀢𑀫𑀁 𑀢𑀁 𑀉𑀧𑀸𑀤𑀸𑀦𑀁,_  
_𑀬𑀢𑁆𑀣 𑀮𑁄𑀓𑁄 𑀯𑀺𑀳𑀜𑁆𑀜𑀢𑀺;_  
_𑀦𑀺𑀬𑁆𑀬𑀸𑀦𑀁 𑀧𑀼𑀘𑁆𑀙𑀺𑀢𑁄 𑀩𑁆𑀭𑀽𑀳𑀺,_  
_𑀓𑀣𑀁 𑀤𑀼𑀓𑁆𑀔𑀸 𑀧𑀫𑀼𑀘𑁆𑀘𑀢𑀺”𑁇 (𑁨𑁦)_  


(173.)

196. _“𑀧𑀜𑁆𑀘 𑀓𑀸𑀫𑀕𑀼𑀡𑀸 𑀮𑁄𑀓𑁂,_  
_𑀫𑀦𑁄𑀙𑀝𑁆𑀞𑀸 𑀧𑀯𑁂𑀤𑀺𑀢𑀸;_  
_𑀏𑀢𑁆𑀣 𑀙𑀦𑁆𑀤𑀁 𑀯𑀺𑀭𑀸𑀚𑁂𑀢𑁆𑀯𑀸,_  
_𑀏𑀯𑀁 𑀤𑀼𑀓𑁆𑀔𑀸 𑀧𑀫𑀼𑀘𑁆𑀘𑀢𑀺𑁇 (𑁨𑁧)_  


(174.)

197. _𑀏𑀢𑀁 𑀮𑁄𑀓𑀲𑁆𑀲 𑀦𑀺𑀬𑁆𑀬𑀸𑀦𑀁,_  
_𑀅𑀓𑁆𑀔𑀸𑀢𑀁 𑀯𑁄 𑀬𑀣𑀸𑀢𑀣𑀁;_  
_𑀏𑀢𑀁 𑀯𑁄 𑀅𑀳𑀫𑀓𑁆𑀔𑀸𑀫𑀺,_  
_𑀏𑀯𑀁 𑀤𑀼𑀓𑁆𑀔𑀸 𑀧𑀫𑀼𑀘𑁆𑀘𑀢𑀺”𑁇 (𑁨𑁨)_  


(175.)

198. _“𑀓𑁄 𑀲𑀽𑀥 𑀢𑀭𑀢𑀺 𑀑𑀖𑀁,_  
_𑀓𑁄𑀥 𑀢𑀭𑀢𑀺 𑀅𑀡𑁆𑀡𑀯𑀁;_  
_𑀅𑀧𑁆𑀧𑀢𑀺𑀝𑁆𑀞𑁂 𑀅𑀦𑀸𑀮𑀫𑁆𑀩𑁂,_  
_𑀓𑁄 𑀕𑀫𑁆𑀪𑀻𑀭𑁂 𑀦 𑀲𑀻𑀤𑀢𑀺”𑁇 (𑁨𑁩)_  


(176.)

199. _“𑀲𑀩𑁆𑀩𑀤𑀸 𑀲𑀻𑀮𑀲𑀫𑁆𑀧𑀦𑁆𑀦𑁄,_  
_𑀧𑀜𑁆𑀜𑀯𑀸 𑀲𑀼𑀲𑀫𑀸𑀳𑀺𑀢𑁄;_  
_𑀅𑀚𑁆𑀛𑀢𑁆𑀢𑀘𑀺𑀦𑁆𑀢𑀻 𑀲𑀢𑀺𑀫𑀸,_  
_𑀑𑀖𑀁 𑀢𑀭𑀢𑀺 𑀤𑀼𑀢𑁆𑀢𑀭𑀁𑁇 (𑁨𑁪)_  


(177.)

200. _𑀯𑀺𑀭𑀢𑁄 𑀓𑀸𑀫𑀲𑀜𑁆𑀜𑀸𑀬,_  
_𑀲𑀩𑁆𑀩𑀲𑀁𑀬𑁄𑀚𑀦𑀸𑀢𑀺𑀕𑁄;_  
_𑀦𑀦𑁆𑀤𑀻𑀪𑀯𑀧𑀭𑀺𑀓𑁆𑀔𑀻𑀡𑁄,_  
_𑀲𑁄 𑀕𑀫𑁆𑀪𑀻𑀭𑁂 𑀦 𑀲𑀻𑀤𑀢𑀺”𑁇 (𑁨𑁫)_  


(178.)

201. _“𑀕𑀫𑁆𑀪𑀻𑀭𑀧𑀜𑁆𑀜𑀁 𑀦𑀺𑀧𑀼𑀡𑀢𑁆𑀣𑀤𑀲𑁆𑀲𑀺𑀁,_  
_𑀅𑀓𑀺𑀜𑁆𑀘𑀦𑀁 𑀓𑀸𑀫𑀪𑀯𑁂 𑀅𑀲𑀢𑁆𑀢𑀁;_  
_𑀢𑀁 𑀧𑀲𑁆𑀲𑀣 𑀲𑀩𑁆𑀩𑀥𑀺 𑀯𑀺𑀧𑁆𑀧𑀫𑀼𑀢𑁆𑀢𑀁,_  
_𑀤𑀺𑀩𑁆𑀩𑁂 𑀧𑀣𑁂 𑀓𑀫𑀫𑀸𑀦𑀁 𑀫𑀳𑁂𑀲𑀺𑀁𑁇 (𑁨𑁬)_  


(179.)

202. _𑀅𑀦𑁄𑀫𑀦𑀸𑀫𑀁 𑀦𑀺𑀧𑀼𑀡𑀢𑁆𑀣𑀤𑀲𑁆𑀲𑀺𑀁,_  
_𑀧𑀜𑁆𑀜𑀸𑀤𑀤𑀁 𑀓𑀸𑀫𑀸𑀮𑀬𑁂 𑀅𑀲𑀢𑁆𑀢𑀁;_  
_𑀢𑀁 𑀧𑀲𑁆𑀲𑀣 𑀲𑀩𑁆𑀩𑀯𑀺𑀤𑀼𑀁 𑀲𑀼𑀫𑁂𑀥𑀁,_  
_𑀅𑀭𑀺𑀬𑁂 𑀧𑀣𑁂 𑀓𑀫𑀫𑀸𑀦𑀁 𑀫𑀳𑁂𑀲𑀺𑀁𑁇 (𑁨𑁭)_  


(180.)

203. _𑀲𑀼𑀤𑀺𑀝𑁆𑀞𑀁 𑀯𑀢 𑀦𑁄 𑀅𑀚𑁆𑀚,_  
_𑀲𑀼𑀧𑁆𑀧𑀪𑀸𑀢𑀁 𑀲𑀼𑀳𑀼𑀝𑁆𑀞𑀺𑀢𑀁;_  
_𑀬𑀁 𑀅𑀤𑁆𑀤𑀲𑀸𑀫 𑀲𑀫𑁆𑀩𑀼𑀤𑁆𑀥𑀁,_  
_𑀑𑀖𑀢𑀺𑀡𑁆𑀡𑀫𑀦𑀸𑀲𑀯𑀁𑁇 (𑁨𑁮)_  


(181.)

204. _𑀇𑀫𑁂 𑀤𑀲𑀲𑀢𑀸 𑀬𑀓𑁆𑀔𑀸,_  
_𑀇𑀤𑁆𑀥𑀺𑀫𑀦𑁆𑀢𑁄 𑀬𑀲𑀲𑁆𑀲𑀺𑀦𑁄;_  
_𑀲𑀩𑁆𑀩𑁂 𑀢𑀁 𑀲𑀭𑀡𑀁 𑀬𑀦𑁆𑀢𑀺,_  
_𑀢𑁆𑀯𑀁 𑀦𑁄 𑀲𑀢𑁆𑀣𑀸 𑀅𑀦𑀼𑀢𑁆𑀢𑀭𑁄𑁇 (𑁨𑁯)_  


(182.)

205. _𑀢𑁂 𑀫𑀬𑀁 𑀯𑀺𑀘𑀭𑀺𑀲𑁆𑀲𑀸𑀫,_  
_𑀕𑀸𑀫𑀸 𑀕𑀸𑀫𑀁 𑀦𑀕𑀸 𑀦𑀕𑀁;_  
_𑀦𑀫𑀲𑁆𑀲𑀫𑀸𑀦𑀸 𑀲𑀫𑁆𑀩𑀼𑀤𑁆𑀥𑀁,_  
_𑀥𑀫𑁆𑀫𑀲𑁆𑀲 𑀘 𑀲𑀼𑀥𑀫𑁆𑀫𑀢𑀦𑁆”𑀢𑀺𑁇 (𑁩𑁦)_  


---

206. 𑀳𑁂𑀫𑀯𑀢𑀲𑀼𑀢𑁆𑀢𑀁 𑀦𑀯𑀫𑀁𑁇



[Go to previous page (1.8 Mettasutta)](/tipitaka/18Sn/1/1.8.md) / [Go to parent page (1 Uragavagga)](/tipitaka/18Sn/1.md) / [Go to next page (1.10 Āḷavakasutta)](/tipitaka/18Sn/1/1.10.md)


