
[Home](/) / [18Sn Suttanipātapāḷi](../../18Sn.md) / [4 Aṭṭhakavagga](../4.md)

# 4.9 Māgaṇḍiyasutta

* Aṭṭhakavagga

* Māgaṇḍiyasutta

(842.)

1011\. _“Disvāna taṇhaṃ aratiṃ ragañca,_  
_Nāhosi chando api methunasmiṃ;_  
_Kimevidaṃ muttakarīsapuṇṇaṃ,_  
_Pādāpi naṃ samphusituṃ na icche”. (1)_  


(843.)

1012\. _“Etādisañce ratanaṃ na icchasi,_  
_Nāriṃ narindehi bahūhi patthitaṃ;_  
_Diṭṭhigataṃ sīlavataṃ nu jīvitaṃ,_  
_Bhavūpapattiñca vadesi kīdisaṃ”. (2)_  


(844.)

1013\. _“Idaṃ vadāmīti na tassa hoti, __(māgaṇḍiyāti bhagavā)___  
_Dhammesu niccheyya samuggahītaṃ;_  
_Passañca diṭṭhīsu anuggahāya,_  
_Ajjhattasantiṃ pacinaṃ adassaṃ”. (3)_  


(845.)

1014\. _“Vinicchayā yāni pakappitāni, __(iti māgaṇḍiyo)___  
_Te ve munī brūsi anuggahāya;_  
_Ajjhattasantīti yametamatthaṃ,_  
_Kathaṃ nu dhīrehi paveditaṃ taṃ”. (4)_  


(846.)

1015\. _“Na diṭṭhiyā na sutiyā na ñāṇena, __(māgaṇḍiyāti bhagavā)___  
_Sīlabbatenāpi na suddhimāha;_  
_Adiṭṭhiyā assutiyā añāṇā,_  
_Asīlatā abbatā nopi tena;_  
_Ete ca nissajja anuggahāya,_  
_Santo anissāya bhavaṃ na jappe”. (5)_  


(847.)

1016\. _“No ce kira diṭṭhiyā na sutiyā na ñāṇena, __(iti māgaṇḍiyo)___  
_Sīlabbatenāpi na suddhimāha;_  
_Adiṭṭhiyā assutiyā añāṇā,_  
_Asīlatā abbatā nopi tena;_  
_Maññāmahaṃ momuhameva dhammaṃ,_  
_Diṭṭhiyā eke paccenti suddhiṃ”. (6)_  


(848.)

1017\. _“Diṭṭhañca nissāya anupucchamāno, __(māgaṇḍiyāti bhagavā)___  
_Samuggahītesu pamohamāgā;_  
_Ito ca nāddakkhi aṇumpi saññaṃ,_  
_Tasmā tuvaṃ momuhato dahāsi. (7)_  


(849.)

1018\. _Samo visesī uda vā nihīno,_  
_Yo maññati so vivadetha tena;_  
_Tīsu vidhāsu avikampamāno,_  
_Samo visesīti na tassa hoti. (8)_  


(850.)

1019\. _Saccanti so brāhmaṇo kiṃ vadeyya,_  
_Musāti vā so vivadetha kena;_  
_Yasmiṃ samaṃ visamaṃ vāpi natthi,_  
_Sa kena vādaṃ paṭisaṃyujeyya. (9)_  


(851.)

1020\. _Okaṃ pahāya aniketasārī,_  
_Gāme akubbaṃ muni santhavāni;_  
_Kāmehi ritto apurakkharāno,_  
_Kathaṃ na viggayha janena kayirā. (10)_  


(852.)

1021\. _Yehi vivitto vicareyya loke,_  
_Na tāni uggayha vadeyya nāgo;_  
_Jalambujaṃ kaṇḍakavārijaṃ yathā,_  
_Jalena paṅkena canūpalittaṃ;_  
_Evaṃ munī santivādo agiddho,_  
_Kāme ca loke ca anūpalitto. (11)_  


(853.)

1022\. _Na vedagū diṭṭhiyāyako na mutiyā,_  
_Sa mānameti na hi tammayo so;_  
_Na kammunā nopi sutena neyyo,_  
_Anūpanīto sa nivesanesu. (12)_  


(854.)

1023\. _Saññāvirattassa na santi ganthā,_  
_Paññāvimuttassa na santi mohā;_  
_Saññañca diṭṭhiñca ye aggahesuṃ,_  
_Te ghaṭṭayantā vicaranti loke”ti. (13)_  


---

1024\. Māgaṇḍiyasuttaṃ navamaṃ.



[Go to previous page (4.8 Pasūrasutta)](4.8.md) / [Go to parent page (4 Aṭṭhakavagga)](../4.md) / [Go to next page (4.10 Purābhedasutta)](4.10.md)


