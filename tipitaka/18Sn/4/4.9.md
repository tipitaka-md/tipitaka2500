
[Home](/) / [18Sn Suttanipātapāḷi](/tipitaka/18Sn.md) / [4 Aṭṭhakavagga](/tipitaka/18Sn/4.md)

# 𑁪𑁇𑁯 𑀫𑀸𑀕𑀡𑁆𑀟𑀺𑀬𑀲𑀼𑀢𑁆𑀢

### 𑀅𑀝𑁆𑀞𑀓𑀯𑀕𑁆𑀕

### 𑀫𑀸𑀕𑀡𑁆𑀟𑀺𑀬𑀲𑀼𑀢𑁆𑀢

(842.)

1011. _“𑀤𑀺𑀲𑁆𑀯𑀸𑀦 𑀢𑀡𑁆𑀳𑀁 𑀅𑀭𑀢𑀺𑀁 𑀭𑀕𑀜𑁆𑀘,_  
_𑀦𑀸𑀳𑁄𑀲𑀺 𑀙𑀦𑁆𑀤𑁄 𑀅𑀧𑀺 𑀫𑁂𑀣𑀼𑀦𑀲𑁆𑀫𑀺𑀁;_  
_𑀓𑀺𑀫𑁂𑀯𑀺𑀤𑀁 𑀫𑀼𑀢𑁆𑀢𑀓𑀭𑀻𑀲𑀧𑀼𑀡𑁆𑀡𑀁,_  
_𑀧𑀸𑀤𑀸𑀧𑀺 𑀦𑀁 𑀲𑀫𑁆𑀨𑀼𑀲𑀺𑀢𑀼𑀁 𑀦 𑀇𑀘𑁆𑀙𑁂”𑁇 (𑁧)_  


(843.)

1012. _“𑀏𑀢𑀸𑀤𑀺𑀲𑀜𑁆𑀘𑁂 𑀭𑀢𑀦𑀁 𑀦 𑀇𑀘𑁆𑀙𑀲𑀺,_  
_𑀦𑀸𑀭𑀺𑀁 𑀦𑀭𑀺𑀦𑁆𑀤𑁂𑀳𑀺 𑀩𑀳𑀽𑀳𑀺 𑀧𑀢𑁆𑀣𑀺𑀢𑀁;_  
_𑀤𑀺𑀝𑁆𑀞𑀺𑀕𑀢𑀁 𑀲𑀻𑀮𑀯𑀢𑀁 𑀦𑀼 𑀚𑀻𑀯𑀺𑀢𑀁,_  
_𑀪𑀯𑀽𑀧𑀧𑀢𑁆𑀢𑀺𑀜𑁆𑀘 𑀯𑀤𑁂𑀲𑀺 𑀓𑀻𑀤𑀺𑀲𑀁”𑁇 (𑁨)_  


(844.)

1013. _“𑀇𑀤𑀁 𑀯𑀤𑀸𑀫𑀻𑀢𑀺 𑀦 𑀢𑀲𑁆𑀲 𑀳𑁄𑀢𑀺, __(𑀫𑀸𑀕𑀡𑁆𑀟𑀺𑀬𑀸𑀢𑀺 𑀪𑀕𑀯𑀸)___  
_𑀥𑀫𑁆𑀫𑁂𑀲𑀼 𑀦𑀺𑀘𑁆𑀙𑁂𑀬𑁆𑀬 𑀲𑀫𑀼𑀕𑁆𑀕𑀳𑀻𑀢𑀁;_  
_𑀧𑀲𑁆𑀲𑀜𑁆𑀘 𑀤𑀺𑀝𑁆𑀞𑀻𑀲𑀼 𑀅𑀦𑀼𑀕𑁆𑀕𑀳𑀸𑀬,_  
_𑀅𑀚𑁆𑀛𑀢𑁆𑀢𑀲𑀦𑁆𑀢𑀺𑀁 𑀧𑀘𑀺𑀦𑀁 𑀅𑀤𑀲𑁆𑀲𑀁”𑁇 (𑁩)_  


(845.)

1014. _“𑀯𑀺𑀦𑀺𑀘𑁆𑀙𑀬𑀸 𑀬𑀸𑀦𑀺 𑀧𑀓𑀧𑁆𑀧𑀺𑀢𑀸𑀦𑀺, __(𑀇𑀢𑀺 𑀫𑀸𑀕𑀡𑁆𑀟𑀺𑀬𑁄)___  
_𑀢𑁂 𑀯𑁂 𑀫𑀼𑀦𑀻 𑀩𑁆𑀭𑀽𑀲𑀺 𑀅𑀦𑀼𑀕𑁆𑀕𑀳𑀸𑀬;_  
_𑀅𑀚𑁆𑀛𑀢𑁆𑀢𑀲𑀦𑁆𑀢𑀻𑀢𑀺 𑀬𑀫𑁂𑀢𑀫𑀢𑁆𑀣𑀁,_  
_𑀓𑀣𑀁 𑀦𑀼 𑀥𑀻𑀭𑁂𑀳𑀺 𑀧𑀯𑁂𑀤𑀺𑀢𑀁 𑀢𑀁”𑁇 (𑁪)_  


(846.)

1015. _“𑀦 𑀤𑀺𑀝𑁆𑀞𑀺𑀬𑀸 𑀦 𑀲𑀼𑀢𑀺𑀬𑀸 𑀦 𑀜𑀸𑀡𑁂𑀦, __(𑀫𑀸𑀕𑀡𑁆𑀟𑀺𑀬𑀸𑀢𑀺 𑀪𑀕𑀯𑀸)___  
_𑀲𑀻𑀮𑀩𑁆𑀩𑀢𑁂𑀦𑀸𑀧𑀺 𑀦 𑀲𑀼𑀤𑁆𑀥𑀺𑀫𑀸𑀳;_  
_𑀅𑀤𑀺𑀝𑁆𑀞𑀺𑀬𑀸 𑀅𑀲𑁆𑀲𑀼𑀢𑀺𑀬𑀸 𑀅𑀜𑀸𑀡𑀸,_  
_𑀅𑀲𑀻𑀮𑀢𑀸 𑀅𑀩𑁆𑀩𑀢𑀸 𑀦𑁄𑀧𑀺 𑀢𑁂𑀦;_  
_𑀏𑀢𑁂 𑀘 𑀦𑀺𑀲𑁆𑀲𑀚𑁆𑀚 𑀅𑀦𑀼𑀕𑁆𑀕𑀳𑀸𑀬,_  
_𑀲𑀦𑁆𑀢𑁄 𑀅𑀦𑀺𑀲𑁆𑀲𑀸𑀬 𑀪𑀯𑀁 𑀦 𑀚𑀧𑁆𑀧𑁂”𑁇 (𑁫)_  


(847.)

1016. _“𑀦𑁄 𑀘𑁂 𑀓𑀺𑀭 𑀤𑀺𑀝𑁆𑀞𑀺𑀬𑀸 𑀦 𑀲𑀼𑀢𑀺𑀬𑀸 𑀦 𑀜𑀸𑀡𑁂𑀦, __(𑀇𑀢𑀺 𑀫𑀸𑀕𑀡𑁆𑀟𑀺𑀬𑁄)___  
_𑀲𑀻𑀮𑀩𑁆𑀩𑀢𑁂𑀦𑀸𑀧𑀺 𑀦 𑀲𑀼𑀤𑁆𑀥𑀺𑀫𑀸𑀳;_  
_𑀅𑀤𑀺𑀝𑁆𑀞𑀺𑀬𑀸 𑀅𑀲𑁆𑀲𑀼𑀢𑀺𑀬𑀸 𑀅𑀜𑀸𑀡𑀸,_  
_𑀅𑀲𑀻𑀮𑀢𑀸 𑀅𑀩𑁆𑀩𑀢𑀸 𑀦𑁄𑀧𑀺 𑀢𑁂𑀦;_  
_𑀫𑀜𑁆𑀜𑀸𑀫𑀳𑀁 𑀫𑁄𑀫𑀼𑀳𑀫𑁂𑀯 𑀥𑀫𑁆𑀫𑀁,_  
_𑀤𑀺𑀝𑁆𑀞𑀺𑀬𑀸 𑀏𑀓𑁂 𑀧𑀘𑁆𑀘𑁂𑀦𑁆𑀢𑀺 𑀲𑀼𑀤𑁆𑀥𑀺𑀁”𑁇 (𑁬)_  


(848.)

1017. _“𑀤𑀺𑀝𑁆𑀞𑀜𑁆𑀘 𑀦𑀺𑀲𑁆𑀲𑀸𑀬 𑀅𑀦𑀼𑀧𑀼𑀘𑁆𑀙𑀫𑀸𑀦𑁄, __(𑀫𑀸𑀕𑀡𑁆𑀟𑀺𑀬𑀸𑀢𑀺 𑀪𑀕𑀯𑀸)___  
_𑀲𑀫𑀼𑀕𑁆𑀕𑀳𑀻𑀢𑁂𑀲𑀼 𑀧𑀫𑁄𑀳𑀫𑀸𑀕𑀸;_  
_𑀇𑀢𑁄 𑀘 𑀦𑀸𑀤𑁆𑀤𑀓𑁆𑀔𑀺 𑀅𑀡𑀼𑀫𑁆𑀧𑀺 𑀲𑀜𑁆𑀜𑀁,_  
_𑀢𑀲𑁆𑀫𑀸 𑀢𑀼𑀯𑀁 𑀫𑁄𑀫𑀼𑀳𑀢𑁄 𑀤𑀳𑀸𑀲𑀺𑁇 (𑁭)_  


(849.)

1018. _𑀲𑀫𑁄 𑀯𑀺𑀲𑁂𑀲𑀻 𑀉𑀤 𑀯𑀸 𑀦𑀺𑀳𑀻𑀦𑁄,_  
_𑀬𑁄 𑀫𑀜𑁆𑀜𑀢𑀺 𑀲𑁄 𑀯𑀺𑀯𑀤𑁂𑀣 𑀢𑁂𑀦;_  
_𑀢𑀻𑀲𑀼 𑀯𑀺𑀥𑀸𑀲𑀼 𑀅𑀯𑀺𑀓𑀫𑁆𑀧𑀫𑀸𑀦𑁄,_  
_𑀲𑀫𑁄 𑀯𑀺𑀲𑁂𑀲𑀻𑀢𑀺 𑀦 𑀢𑀲𑁆𑀲 𑀳𑁄𑀢𑀺𑁇 (𑁮)_  


(850.)

1019. _𑀲𑀘𑁆𑀘𑀦𑁆𑀢𑀺 𑀲𑁄 𑀩𑁆𑀭𑀸𑀳𑁆𑀫𑀡𑁄 𑀓𑀺𑀁 𑀯𑀤𑁂𑀬𑁆𑀬,_  
_𑀫𑀼𑀲𑀸𑀢𑀺 𑀯𑀸 𑀲𑁄 𑀯𑀺𑀯𑀤𑁂𑀣 𑀓𑁂𑀦;_  
_𑀬𑀲𑁆𑀫𑀺𑀁 𑀲𑀫𑀁 𑀯𑀺𑀲𑀫𑀁 𑀯𑀸𑀧𑀺 𑀦𑀢𑁆𑀣𑀺,_  
_𑀲 𑀓𑁂𑀦 𑀯𑀸𑀤𑀁 𑀧𑀝𑀺𑀲𑀁𑀬𑀼𑀚𑁂𑀬𑁆𑀬𑁇 (𑁯)_  


(851.)

1020. _𑀑𑀓𑀁 𑀧𑀳𑀸𑀬 𑀅𑀦𑀺𑀓𑁂𑀢𑀲𑀸𑀭𑀻,_  
_𑀕𑀸𑀫𑁂 𑀅𑀓𑀼𑀩𑁆𑀩𑀁 𑀫𑀼𑀦𑀺 𑀲𑀦𑁆𑀣𑀯𑀸𑀦𑀺;_  
_𑀓𑀸𑀫𑁂𑀳𑀺 𑀭𑀺𑀢𑁆𑀢𑁄 𑀅𑀧𑀼𑀭𑀓𑁆𑀔𑀭𑀸𑀦𑁄,_  
_𑀓𑀣𑀁 𑀦 𑀯𑀺𑀕𑁆𑀕𑀬𑁆𑀳 𑀚𑀦𑁂𑀦 𑀓𑀬𑀺𑀭𑀸𑁇 (𑁧𑁦)_  


(852.)

1021. _𑀬𑁂𑀳𑀺 𑀯𑀺𑀯𑀺𑀢𑁆𑀢𑁄 𑀯𑀺𑀘𑀭𑁂𑀬𑁆𑀬 𑀮𑁄𑀓𑁂,_  
_𑀦 𑀢𑀸𑀦𑀺 𑀉𑀕𑁆𑀕𑀬𑁆𑀳 𑀯𑀤𑁂𑀬𑁆𑀬 𑀦𑀸𑀕𑁄;_  
_𑀚𑀮𑀫𑁆𑀩𑀼𑀚𑀁 𑀓𑀡𑁆𑀟𑀓𑀯𑀸𑀭𑀺𑀚𑀁 𑀬𑀣𑀸,_  
_𑀚𑀮𑁂𑀦 𑀧𑀗𑁆𑀓𑁂𑀦 𑀘𑀦𑀽𑀧𑀮𑀺𑀢𑁆𑀢𑀁;_  
_𑀏𑀯𑀁 𑀫𑀼𑀦𑀻 𑀲𑀦𑁆𑀢𑀺𑀯𑀸𑀤𑁄 𑀅𑀕𑀺𑀤𑁆𑀥𑁄,_  
_𑀓𑀸𑀫𑁂 𑀘 𑀮𑁄𑀓𑁂 𑀘 𑀅𑀦𑀽𑀧𑀮𑀺𑀢𑁆𑀢𑁄𑁇 (𑁧𑁧)_  


(853.)

1022. _𑀦 𑀯𑁂𑀤𑀕𑀽 𑀤𑀺𑀝𑁆𑀞𑀺𑀬𑀸𑀬𑀓𑁄 𑀦 𑀫𑀼𑀢𑀺𑀬𑀸,_  
_𑀲 𑀫𑀸𑀦𑀫𑁂𑀢𑀺 𑀦 𑀳𑀺 𑀢𑀫𑁆𑀫𑀬𑁄 𑀲𑁄;_  
_𑀦 𑀓𑀫𑁆𑀫𑀼𑀦𑀸 𑀦𑁄𑀧𑀺 𑀲𑀼𑀢𑁂𑀦 𑀦𑁂𑀬𑁆𑀬𑁄,_  
_𑀅𑀦𑀽𑀧𑀦𑀻𑀢𑁄 𑀲 𑀦𑀺𑀯𑁂𑀲𑀦𑁂𑀲𑀼𑁇 (𑁧𑁨)_  


(854.)

1023. _𑀲𑀜𑁆𑀜𑀸𑀯𑀺𑀭𑀢𑁆𑀢𑀲𑁆𑀲 𑀦 𑀲𑀦𑁆𑀢𑀺 𑀕𑀦𑁆𑀣𑀸,_  
_𑀧𑀜𑁆𑀜𑀸𑀯𑀺𑀫𑀼𑀢𑁆𑀢𑀲𑁆𑀲 𑀦 𑀲𑀦𑁆𑀢𑀺 𑀫𑁄𑀳𑀸;_  
_𑀲𑀜𑁆𑀜𑀜𑁆𑀘 𑀤𑀺𑀝𑁆𑀞𑀺𑀜𑁆𑀘 𑀬𑁂 𑀅𑀕𑁆𑀕𑀳𑁂𑀲𑀼𑀁,_  
_𑀢𑁂 𑀖𑀝𑁆𑀝𑀬𑀦𑁆𑀢𑀸 𑀯𑀺𑀘𑀭𑀦𑁆𑀢𑀺 𑀮𑁄𑀓𑁂”𑀢𑀺𑁇 (𑁧𑁩)_  


---

1024. 𑀫𑀸𑀕𑀡𑁆𑀟𑀺𑀬𑀲𑀼𑀢𑁆𑀢𑀁 𑀦𑀯𑀫𑀁𑁇



[Go to previous page (4.8 Pasūrasutta)](/tipitaka/18Sn/4/4.8.md) / [Go to parent page (4 Aṭṭhakavagga)](/tipitaka/18Sn/4.md) / [Go to next page (4.10 Purābhedasutta)](/tipitaka/18Sn/4/4.10.md)


