
[Home](/) / [18Sn Suttanipātapāḷi](../../18Sn.md) / [4 Aṭṭhakavagga](../4.md)

# 𑁪𑁇𑁧𑁧 𑀓𑀮𑀳𑀯𑀺𑀯𑀸𑀤𑀲𑀼𑀢𑁆𑀢

* 𑀅𑀝𑁆𑀞𑀓𑀯𑀕𑁆𑀕

* 𑀓𑀮𑀳𑀯𑀺𑀯𑀸𑀤𑀲𑀼𑀢𑁆𑀢

(869.)

1040\. _“𑀓𑀼𑀢𑁄𑀧𑀳𑀽𑀢𑀸 𑀓𑀮𑀳𑀸 𑀯𑀺𑀯𑀸𑀤𑀸,_  
_𑀧𑀭𑀺𑀤𑁂𑀯𑀲𑁄𑀓𑀸 𑀲𑀳𑀫𑀘𑁆𑀙𑀭𑀸 𑀘;_  
_𑀫𑀸𑀦𑀸𑀢𑀺𑀫𑀸𑀦𑀸 𑀲𑀳𑀧𑁂𑀲𑀼𑀡𑀸 𑀘,_  
_𑀓𑀼𑀢𑁄𑀧𑀳𑀽𑀢𑀸 𑀢𑁂 𑀢𑀤𑀺𑀗𑁆𑀖 𑀩𑁆𑀭𑀽𑀳𑀺”𑁇 (𑁧)_  


(870.)

1041\. _“𑀧𑀺𑀬𑀧𑁆𑀧𑀳𑀽𑀢𑀸 𑀓𑀮𑀳𑀸 𑀯𑀺𑀯𑀸𑀤𑀸,_  
_𑀧𑀭𑀺𑀤𑁂𑀯𑀲𑁄𑀓𑀸 𑀲𑀳𑀫𑀘𑁆𑀙𑀭𑀸 𑀘;_  
_𑀫𑀸𑀦𑀸𑀢𑀺𑀫𑀸𑀦𑀸 𑀲𑀳𑀧𑁂𑀲𑀼𑀡𑀸 𑀘,_  
_𑀫𑀘𑁆𑀙𑁂𑀭𑀬𑀼𑀢𑁆𑀢𑀸 𑀓𑀮𑀳𑀸 𑀯𑀺𑀯𑀸𑀤𑀸;_  
_𑀯𑀺𑀯𑀸𑀤𑀚𑀸𑀢𑁂𑀲𑀼 𑀘 𑀧𑁂𑀲𑀼𑀡𑀸𑀦𑀺”𑁇 (𑁨)_  


(871.)

1042\. _“𑀧𑀺𑀬𑀸 𑀲𑀼 𑀮𑁄𑀓𑀲𑁆𑀫𑀺𑀁 𑀓𑀼𑀢𑁄𑀦𑀺𑀤𑀸𑀦𑀸,_  
_𑀬𑁂 𑀘𑀸𑀧𑀺 𑀮𑁄𑀪𑀸 𑀯𑀺𑀘𑀭𑀦𑁆𑀢𑀺 𑀮𑁄𑀓𑁂;_  
_𑀆𑀲𑀸 𑀘 𑀦𑀺𑀝𑁆𑀞𑀸 𑀘 𑀓𑀼𑀢𑁄𑀦𑀺𑀤𑀸𑀦𑀸,_  
_𑀬𑁂 𑀲𑀫𑁆𑀧𑀭𑀸𑀬𑀸𑀬 𑀦𑀭𑀲𑁆𑀲 𑀳𑁄𑀦𑁆𑀢𑀺”𑁇 (𑁩)_  


(872.)

1043\. _“𑀙𑀦𑁆𑀤𑀸𑀦𑀺𑀤𑀸𑀦𑀸𑀦𑀺 𑀧𑀺𑀬𑀸𑀦𑀺 𑀮𑁄𑀓𑁂,_  
_𑀬𑁂 𑀘𑀸𑀧𑀺 𑀮𑁄𑀪𑀸 𑀯𑀺𑀘𑀭𑀦𑁆𑀢𑀺 𑀮𑁄𑀓𑁂;_  
_𑀆𑀲𑀸 𑀘 𑀦𑀺𑀝𑁆𑀞𑀸 𑀘 𑀇𑀢𑁄𑀦𑀺𑀤𑀸𑀦𑀸,_  
_𑀬𑁂 𑀲𑀫𑁆𑀧𑀭𑀸𑀬𑀸𑀬 𑀦𑀭𑀲𑁆𑀲 𑀳𑁄𑀦𑁆𑀢𑀺”𑁇 (𑁪)_  


(873.)

1044\. _“𑀙𑀦𑁆𑀤𑁄 𑀦𑀼 𑀮𑁄𑀓𑀲𑁆𑀫𑀺𑀁 𑀓𑀼𑀢𑁄𑀦𑀺𑀤𑀸𑀦𑁄,_  
_𑀯𑀺𑀦𑀺𑀘𑁆𑀙𑀬𑀸 𑀘𑀸𑀧𑀺 𑀓𑀼𑀢𑁄𑀧𑀳𑀽𑀢𑀸;_  
_𑀓𑁄𑀥𑁄 𑀫𑁄𑀲𑀯𑀚𑁆𑀚𑀜𑁆𑀘 𑀓𑀣𑀁𑀓𑀣𑀸 𑀘,_  
_𑀬𑁂 𑀯𑀸𑀧𑀺 𑀥𑀫𑁆𑀫𑀸 𑀲𑀫𑀡𑁂𑀦 𑀯𑀼𑀢𑁆𑀢𑀸”𑁇 (𑁫)_  


(874.)

1045\. _“𑀲𑀸𑀢𑀁 𑀅𑀲𑀸𑀢𑀦𑁆𑀢𑀺 𑀬𑀫𑀸𑀳𑀼 𑀮𑁄𑀓𑁂,_  
_𑀢𑀫𑀽𑀧𑀦𑀺𑀲𑁆𑀲𑀸𑀬 𑀧𑀳𑁄𑀢𑀺 𑀙𑀦𑁆𑀤𑁄;_  
_𑀭𑀽𑀧𑁂𑀲𑀼 𑀤𑀺𑀲𑁆𑀯𑀸 𑀯𑀺𑀪𑀯𑀁 𑀪𑀯𑀜𑁆𑀘,_  
_𑀯𑀺𑀦𑀺𑀘𑁆𑀙𑀬𑀁 𑀓𑀼𑀩𑁆𑀩𑀢𑀺 𑀚𑀦𑁆𑀢𑀼 𑀮𑁄𑀓𑁂𑁇 (𑁬)_  


(875.)

1046\. _𑀓𑁄𑀥𑁄 𑀫𑁄𑀲𑀯𑀚𑁆𑀚𑀜𑁆𑀘 𑀓𑀣𑀁𑀓𑀣𑀸 𑀘,_  
_𑀏𑀢𑁂𑀧𑀺 𑀥𑀫𑁆𑀫𑀸 𑀤𑁆𑀯𑀬𑀫𑁂𑀯 𑀲𑀦𑁆𑀢𑁂;_  
_𑀓𑀣𑀁𑀓𑀣𑀻 𑀜𑀸𑀡𑀧𑀣𑀸𑀬 𑀲𑀺𑀓𑁆𑀔𑁂,_  
_𑀜𑀢𑁆𑀯𑀸 𑀧𑀯𑀼𑀢𑁆𑀢𑀸 𑀲𑀫𑀡𑁂𑀦 𑀥𑀫𑁆𑀫𑀸”𑁇 (𑁭)_  


(876.)

1047\. _“𑀲𑀸𑀢𑀁 𑀅𑀲𑀸𑀢𑀜𑁆𑀘 𑀓𑀼𑀢𑁄𑀦𑀺𑀤𑀸𑀦𑀸,_  
_𑀓𑀺𑀲𑁆𑀫𑀺𑀁 𑀅𑀲𑀦𑁆𑀢𑁂 𑀦 𑀪𑀯𑀦𑁆𑀢𑀺 𑀳𑁂𑀢𑁂;_  
_𑀯𑀺𑀪𑀯𑀁 𑀪𑀯𑀜𑁆𑀘𑀸𑀧𑀺 𑀬𑀫𑁂𑀢𑀫𑀢𑁆𑀣𑀁,_  
_𑀏𑀢𑀁 𑀫𑁂 𑀧𑀩𑁆𑀭𑀽𑀳𑀺 𑀬𑀢𑁄𑀦𑀺𑀤𑀸𑀦𑀁”𑁇 (𑁮)_  


(877.)

1048\. _“𑀨𑀲𑁆𑀲𑀦𑀺𑀤𑀸𑀦𑀁 𑀲𑀸𑀢𑀁 𑀅𑀲𑀸𑀢𑀁,_  
_𑀨𑀲𑁆𑀲𑁂 𑀅𑀲𑀦𑁆𑀢𑁂 𑀦 𑀪𑀯𑀦𑁆𑀢𑀺 𑀳𑁂𑀢𑁂;_  
_𑀯𑀺𑀪𑀯𑀁 𑀪𑀯𑀜𑁆𑀘𑀸𑀧𑀺 𑀬𑀫𑁂𑀢𑀫𑀢𑁆𑀣𑀁,_  
_𑀏𑀢𑀁 𑀢𑁂 𑀧𑀩𑁆𑀭𑀽𑀫𑀺 𑀇𑀢𑁄𑀦𑀺𑀤𑀸𑀦𑀁”𑁇 (𑁯)_  


(878.)

1049\. _“𑀨𑀲𑁆𑀲𑁄 𑀦𑀼 𑀮𑁄𑀓𑀲𑁆𑀫𑀺 𑀓𑀼𑀢𑁄𑀦𑀺𑀤𑀸𑀦𑁄,_  
_𑀧𑀭𑀺𑀕𑁆𑀕𑀳𑀸 𑀘𑀸𑀧𑀺 𑀓𑀼𑀢𑁄𑀧𑀳𑀽𑀢𑀸;_  
_𑀓𑀺𑀲𑁆𑀫𑀺𑀁 𑀅𑀲𑀦𑁆𑀢𑁂 𑀦 𑀫𑀫𑀢𑁆𑀢𑀫𑀢𑁆𑀣𑀺,_  
_𑀓𑀺𑀲𑁆𑀫𑀺𑀁 𑀯𑀺𑀪𑀽𑀢𑁂 𑀦 𑀨𑀼𑀲𑀦𑁆𑀢𑀺 𑀨𑀲𑁆𑀲𑀸”𑁇 (𑁧𑁦)_  


(879.)

1050\. _“𑀦𑀸𑀫𑀜𑁆𑀘 𑀭𑀽𑀧𑀜𑁆𑀘 𑀧𑀝𑀺𑀘𑁆𑀘 𑀨𑀲𑁆𑀲𑁄,_  
_𑀇𑀘𑁆𑀙𑀸𑀦𑀺𑀤𑀸𑀦𑀸𑀦𑀺 𑀧𑀭𑀺𑀕𑁆𑀕𑀳𑀸𑀦𑀺;_  
_𑀇𑀘𑁆𑀙𑀸𑀬𑀲𑀦𑁆𑀢𑁆𑀬𑀸 𑀦 𑀫𑀫𑀢𑁆𑀢𑀫𑀢𑁆𑀣𑀺,_  
_𑀭𑀽𑀧𑁂 𑀯𑀺𑀪𑀽𑀢𑁂 𑀦 𑀨𑀼𑀲𑀦𑁆𑀢𑀺 𑀨𑀲𑁆𑀲𑀸”𑁇 (𑁧𑁧)_  


(880.)

1051\. _“𑀓𑀣𑀁 𑀲𑀫𑁂𑀢𑀲𑁆𑀲 𑀯𑀺𑀪𑁄𑀢𑀺 𑀭𑀽𑀧𑀁,_  
_𑀲𑀼𑀔𑀁 𑀤𑀼𑀔𑀜𑁆𑀘𑀸𑀧𑀺 𑀓𑀣𑀁 𑀯𑀺𑀪𑁄𑀢𑀺;_  
_𑀏𑀢𑀁 𑀫𑁂 𑀧𑀩𑁆𑀭𑀽𑀳𑀺 𑀬𑀣𑀸 𑀯𑀺𑀪𑁄𑀢𑀺,_  
_𑀢𑀁 𑀚𑀸𑀦𑀺𑀬𑀸𑀫𑀸𑀢𑀺 𑀫𑁂 𑀫𑀦𑁄 𑀅𑀳𑀼”𑁇 (𑁧𑁨)_  


(881.)

1052\. _“𑀦 𑀲𑀜𑁆𑀜𑀲𑀜𑁆𑀜𑀻 𑀦 𑀯𑀺𑀲𑀜𑁆𑀜𑀲𑀜𑁆𑀜𑀻,_  
_𑀦𑁄𑀧𑀺 𑀅𑀲𑀜𑁆𑀜𑀻 𑀦 𑀯𑀺𑀪𑀽𑀢𑀲𑀜𑁆𑀜𑀻;_  
_𑀏𑀯𑀁 𑀲𑀫𑁂𑀢𑀲𑁆𑀲 𑀯𑀺𑀪𑁄𑀢𑀺 𑀭𑀽𑀧𑀁,_  
_𑀲𑀜𑁆𑀜𑀸𑀦𑀺𑀤𑀸𑀦𑀸 𑀳𑀺 𑀧𑀧𑀜𑁆𑀘𑀲𑀗𑁆𑀔𑀸”𑁇 (𑁧𑁩)_  


(882.)

1053\. _“𑀬𑀁 𑀢𑀁 𑀅𑀧𑀼𑀘𑁆𑀙𑀺𑀫𑁆𑀳 𑀅𑀓𑀺𑀢𑁆𑀢𑀬𑀻 𑀦𑁄,_  
_𑀅𑀜𑁆𑀜𑀁 𑀢𑀁 𑀧𑀼𑀘𑁆𑀙𑀸𑀫 𑀢𑀤𑀺𑀗𑁆𑀖 𑀩𑁆𑀭𑀽𑀳𑀺;_  
_𑀏𑀢𑁆𑀢𑀸𑀯𑀢𑀕𑁆𑀕𑀁 𑀦𑀼 𑀯𑀤𑀦𑁆𑀢𑀺 𑀳𑁂𑀓𑁂,_  
_𑀬𑀓𑁆𑀔𑀲𑁆𑀲 𑀲𑀼𑀤𑁆𑀥𑀺𑀁 𑀇𑀥 𑀧𑀡𑁆𑀟𑀺𑀢𑀸𑀲𑁂;_  
_𑀉𑀤𑀸𑀳𑀼 𑀅𑀜𑁆𑀜𑀫𑁆𑀧𑀺 𑀯𑀤𑀦𑁆𑀢𑀺 𑀏𑀢𑁆𑀢𑁄”𑁇 (𑁧𑁪)_  


(883.)

1054\. _“𑀏𑀢𑁆𑀢𑀸𑀯𑀢𑀕𑁆𑀕𑀫𑁆𑀧𑀺 𑀯𑀤𑀦𑁆𑀢𑀺 𑀳𑁂𑀓𑁂,_  
_𑀬𑀓𑁆𑀔𑀲𑁆𑀲 𑀲𑀼𑀤𑁆𑀥𑀺𑀁 𑀇𑀥 𑀧𑀡𑁆𑀟𑀺𑀢𑀸𑀲𑁂;_  
_𑀢𑁂𑀲𑀁 𑀧𑀦𑁂𑀓𑁂 𑀲𑀫𑀬𑀁 𑀯𑀤𑀦𑁆𑀢𑀺,_  
_𑀅𑀦𑀼𑀧𑀸𑀤𑀺𑀲𑁂𑀲𑁂 𑀓𑀼𑀲𑀮𑀸 𑀯𑀤𑀸𑀦𑀸𑁇 (𑁧𑁫)_  


(884.)

1055\. _𑀏𑀢𑁂 𑀘 𑀜𑀢𑁆𑀯𑀸 𑀉𑀧𑀦𑀺𑀲𑁆𑀲𑀺𑀢𑀸𑀢𑀺,_  
_𑀜𑀢𑁆𑀯𑀸 𑀫𑀼𑀦𑀻 𑀦𑀺𑀲𑁆𑀲𑀬𑁂 𑀲𑁄 𑀯𑀺𑀫𑀁𑀲𑀻;_  
_𑀜𑀢𑁆𑀯𑀸 𑀯𑀺𑀫𑀼𑀢𑁆𑀢𑁄 𑀦 𑀯𑀺𑀯𑀸𑀤𑀫𑁂𑀢𑀺,_  
_𑀪𑀯𑀸𑀪𑀯𑀸𑀬 𑀦 𑀲𑀫𑁂𑀢𑀺 𑀥𑀻𑀭𑁄”𑀢𑀺𑁇 (𑁧𑁬)_  


---

1056\. 𑀓𑀮𑀳𑀯𑀺𑀯𑀸𑀤𑀲𑀼𑀢𑁆𑀢𑀁 𑀏𑀓𑀸𑀤𑀲𑀫𑀁𑁇



[Go to previous page (4.10 Purābhedasutta)](4.10.md) / [Go to parent page (4 Aṭṭhakavagga)](../4.md) / [Go to next page (4.12 Cūḷabyūhasutta)](4.12.md)


