
[Home](/) / [18Sn Suttanipātapāḷi](...md) / [4 Aṭṭhakavagga](../18Sn/4.md)

# 𑁪𑁇𑁧𑁩 𑀫𑀳𑀸𑀩𑁆𑀬𑀽𑀳𑀲𑀼𑀢𑁆𑀢

* 𑀅𑀝𑁆𑀞𑀓𑀯𑀕𑁆𑀕

* 𑀫𑀳𑀸𑀩𑁆𑀬𑀽𑀳𑀲𑀼𑀢𑁆𑀢

(902.)

1075\. _“𑀬𑁂 𑀓𑁂𑀘𑀺𑀫𑁂 𑀤𑀺𑀝𑁆𑀞𑀺𑀧𑀭𑀺𑀩𑁆𑀩𑀲𑀸𑀦𑀸,_  
_𑀇𑀤𑀫𑁂𑀯 𑀲𑀘𑁆𑀘𑀦𑁆𑀢𑀺 𑀯𑀺𑀯𑀸𑀤𑀬𑀦𑁆𑀢𑀺;_  
_𑀲𑀩𑁆𑀩𑁂𑀯 𑀢𑁂 𑀦𑀺𑀦𑁆𑀤𑀫𑀦𑁆𑀯𑀸𑀦𑀬𑀦𑁆𑀢𑀺,_  
_𑀅𑀣𑁄 𑀧𑀲𑀁𑀲𑀫𑁆𑀧𑀺 𑀮𑀪𑀦𑁆𑀢𑀺 𑀢𑀢𑁆𑀣”𑁇 (𑁧)_  


(903.)

1076\. _“𑀅𑀧𑁆𑀧𑀜𑁆𑀳𑀺 𑀏𑀢𑀁 𑀦 𑀅𑀮𑀁 𑀲𑀫𑀸𑀬,_  
_𑀤𑀼𑀯𑁂 𑀯𑀺𑀯𑀸𑀤𑀲𑁆𑀲 𑀨𑀮𑀸𑀦𑀺 𑀩𑁆𑀭𑀽𑀫𑀺;_  
_𑀏𑀢𑀫𑁆𑀧𑀺 𑀤𑀺𑀲𑁆𑀯𑀸 𑀦 𑀯𑀺𑀯𑀸𑀤𑀬𑁂𑀣,_  
_𑀔𑁂𑀫𑀸𑀪𑀺𑀧𑀲𑁆𑀲𑀁 𑀅𑀯𑀺𑀯𑀸𑀤𑀪𑀽𑀫𑀺𑀁”𑁇 (𑁨)_  


(904.)

1077\. _“𑀬𑀸 𑀓𑀸𑀘𑀺𑀫𑀸 𑀲𑀫𑁆𑀫𑀼𑀢𑀺𑀬𑁄 𑀧𑀼𑀣𑀼𑀚𑁆𑀚𑀸,_  
_𑀲𑀩𑁆𑀩𑀸𑀯 𑀏𑀢𑀸 𑀦 𑀉𑀧𑁂𑀢𑀺 𑀯𑀺𑀤𑁆𑀯𑀸;_  
_𑀅𑀦𑀽𑀧𑀬𑁄 𑀲𑁄 𑀉𑀧𑀬𑀁 𑀓𑀺𑀫𑁂𑀬𑁆𑀬,_  
_𑀤𑀺𑀝𑁆𑀞𑁂 𑀲𑀼𑀢𑁂 𑀔𑀦𑁆𑀢𑀺𑀫𑀓𑀼𑀩𑁆𑀩𑀫𑀸𑀦𑁄”𑁇 (𑁩)_  


(905.)

1078\. _“𑀲𑀻𑀮𑀼𑀢𑁆𑀢𑀫𑀸 𑀲𑀜𑁆𑀜𑀫𑁂𑀦𑀸𑀳𑀼 𑀲𑀼𑀤𑁆𑀥𑀺𑀁,_  
_𑀯𑀢𑀁 𑀲𑀫𑀸𑀤𑀸𑀬 𑀉𑀧𑀝𑁆𑀞𑀺𑀢𑀸𑀲𑁂;_  
_𑀇𑀥𑁂𑀯 𑀲𑀺𑀓𑁆𑀔𑁂𑀫 𑀅𑀣𑀲𑁆𑀲 𑀲𑀼𑀤𑁆𑀥𑀺𑀁,_  
_𑀪𑀯𑀽𑀧𑀦𑀻𑀢𑀸 𑀓𑀼𑀲𑀮𑀸𑀯𑀤𑀸𑀦𑀸𑁇 (𑁪)_  


(906.)

1079\. _𑀲𑀘𑁂 𑀘𑀼𑀢𑁄 𑀲𑀻𑀮𑀯𑀢𑀢𑁄 𑀳𑁄𑀢𑀺,_  
_𑀧𑀯𑁂𑀥𑀢𑀻 𑀓𑀫𑁆𑀫 𑀯𑀺𑀭𑀸𑀥𑀬𑀺𑀢𑁆𑀯𑀸;_  
_𑀧𑀚𑀧𑁆𑀧𑀢𑀻 𑀧𑀢𑁆𑀣𑀬𑀢𑀻 𑀘 𑀲𑀼𑀤𑁆𑀥𑀺𑀁,_  
_𑀲𑀢𑁆𑀣𑀸𑀯 𑀳𑀻𑀦𑁄 𑀧𑀯𑀲𑀁 𑀖𑀭𑀫𑁆𑀳𑀸𑁇 (𑁫)_  


(907.)

1080\. _𑀲𑀻𑀮𑀩𑁆𑀩𑀢𑀁 𑀯𑀸𑀧𑀺 𑀧𑀳𑀸𑀬 𑀲𑀩𑁆𑀩𑀁,_  
_𑀓𑀫𑁆𑀫𑀜𑁆𑀘 𑀲𑀸𑀯𑀚𑁆𑀚𑀦𑀯𑀚𑁆𑀚𑀫𑁂𑀢𑀁;_  
_𑀲𑀼𑀤𑁆𑀥𑀺𑀁 𑀅𑀲𑀼𑀤𑁆𑀥𑀺𑀦𑁆𑀢𑀺 𑀅𑀧𑀢𑁆𑀣𑀬𑀸𑀦𑁄,_  
_𑀯𑀺𑀭𑀢𑁄 𑀘𑀭𑁂 𑀲𑀦𑁆𑀢𑀺𑀫𑀦𑀼𑀕𑁆𑀕𑀳𑀸𑀬𑁇 (𑁬)_  


(908.)

1081\. _𑀢𑀫𑀽𑀧𑀦𑀺𑀲𑁆𑀲𑀸𑀬 𑀚𑀺𑀕𑀼𑀘𑁆𑀙𑀺𑀢𑀁 𑀯𑀸,_  
_𑀅𑀣 𑀯𑀸𑀧𑀺 𑀤𑀺𑀝𑁆𑀞𑀁 𑀯 𑀲𑀼𑀢𑀁 𑀫𑀼𑀢𑀁 𑀯𑀸;_  
_𑀉𑀤𑁆𑀥𑀁𑀲𑀭𑀸 𑀲𑀼𑀤𑁆𑀥𑀺𑀫𑀦𑀼𑀢𑁆𑀣𑀼𑀦𑀦𑁆𑀢𑀺,_  
_𑀅𑀯𑀻𑀢𑀢𑀡𑁆𑀳𑀸𑀲𑁂 𑀪𑀯𑀸𑀪𑀯𑁂𑀲𑀼𑁇 (𑁭)_  


(909.)

1082\. _𑀧𑀢𑁆𑀣𑀬𑀫𑀸𑀦𑀲𑁆𑀲 𑀳𑀺 𑀚𑀧𑁆𑀧𑀺𑀢𑀸𑀦𑀺,_  
_𑀧𑀯𑁂𑀥𑀺𑀢𑀁 𑀯𑀸𑀧𑀺 𑀧𑀓𑀧𑁆𑀧𑀺𑀢𑁂𑀲𑀼;_  
_𑀘𑀼𑀢𑀽𑀧𑀧𑀸𑀢𑁄 𑀇𑀥 𑀬𑀲𑁆𑀲 𑀦𑀢𑁆𑀣𑀺,_  
_𑀲 𑀓𑁂𑀦 𑀯𑁂𑀥𑁂𑀬𑁆𑀬 𑀓𑀼𑀳𑀺𑀁 𑀯 𑀚𑀧𑁆𑀧𑁂”𑁇 (𑁮)_  


(910.)

1083\. _“𑀬𑀫𑀸𑀳𑀼 𑀥𑀫𑁆𑀫𑀁 𑀧𑀭𑀫𑀦𑁆𑀢𑀺 𑀏𑀓𑁂,_  
_𑀢𑀫𑁂𑀯 𑀳𑀻𑀦𑀦𑁆𑀢𑀺 𑀧𑀦𑀸𑀳𑀼 𑀅𑀜𑁆𑀜𑁂;_  
_𑀲𑀘𑁆𑀘𑁄 𑀦𑀼 𑀯𑀸𑀤𑁄 𑀓𑀢𑀫𑁄 𑀇𑀫𑁂𑀲𑀁,_  
_𑀲𑀩𑁆𑀩𑁂𑀯 𑀳𑀻𑀫𑁂 𑀓𑀼𑀲𑀮𑀸𑀯𑀤𑀸𑀦𑀸”𑁇 (𑁯)_  


(911.)

1084\. _“𑀲𑀓𑀜𑁆𑀳𑀺 𑀥𑀫𑁆𑀫𑀁 𑀧𑀭𑀺𑀧𑀼𑀡𑁆𑀡𑀫𑀸𑀳𑀼,_  
_𑀅𑀜𑁆𑀜𑀲𑁆𑀲 𑀥𑀫𑁆𑀫𑀁 𑀧𑀦 𑀳𑀻𑀦𑀫𑀸𑀳𑀼;_  
_𑀏𑀯𑀫𑁆𑀧𑀺 𑀯𑀺𑀕𑁆𑀕𑀬𑁆𑀳 𑀯𑀺𑀯𑀸𑀤𑀬𑀦𑁆𑀢𑀺,_  
_𑀲𑀓𑀁 𑀲𑀓𑀁 𑀲𑀫𑁆𑀫𑀼𑀢𑀺𑀫𑀸𑀳𑀼 𑀲𑀘𑁆𑀘𑀁𑁇 (𑁧𑁦)_  


(912.)

1085\. _𑀧𑀭𑀲𑁆𑀲 𑀘𑁂 𑀯𑀫𑁆𑀪𑀬𑀺𑀢𑁂𑀦 𑀳𑀻𑀦𑁄,_  
_𑀦 𑀓𑁄𑀘𑀺 𑀥𑀫𑁆𑀫𑁂𑀲𑀼 𑀯𑀺𑀲𑁂𑀲𑀺 𑀅𑀲𑁆𑀲;_  
_𑀧𑀼𑀣𑀽 𑀳𑀺 𑀅𑀜𑁆𑀜𑀲𑁆𑀲 𑀯𑀤𑀦𑁆𑀢𑀺 𑀥𑀫𑁆𑀫𑀁,_  
_𑀦𑀺𑀳𑀻𑀦𑀢𑁄 𑀲𑀫𑁆𑀳𑀺 𑀤𑀍𑀳𑀁 𑀯𑀤𑀸𑀦𑀸𑁇 (𑁧𑁧)_  


(913.)

1086\. _𑀲𑀤𑁆𑀥𑀫𑁆𑀫𑀧𑀽𑀚𑀸𑀧𑀺 𑀦𑁂𑀲𑀁 𑀢𑀣𑁂𑀯,_  
_𑀬𑀣𑀸 𑀧𑀲𑀁𑀲𑀦𑁆𑀢𑀺 𑀲𑀓𑀸𑀬𑀦𑀸𑀦𑀺;_  
_𑀲𑀩𑁆𑀩𑁂𑀯 𑀯𑀸𑀤𑀸 𑀢𑀣𑀺𑀬𑀸 𑀪𑀯𑁂𑀬𑁆𑀬𑀼𑀁,_  
_𑀲𑀼𑀤𑁆𑀥𑀻 𑀳𑀺 𑀦𑁂𑀲𑀁 𑀧𑀘𑁆𑀘𑀢𑁆𑀢𑀫𑁂𑀯𑁇 (𑁧𑁨)_  


(914.)

1087\. _𑀦 𑀩𑁆𑀭𑀸𑀳𑁆𑀫𑀡𑀲𑁆𑀲 𑀧𑀭𑀦𑁂𑀬𑁆𑀬𑀫𑀢𑁆𑀣𑀺,_  
_𑀥𑀫𑁆𑀫𑁂𑀲𑀼 𑀦𑀺𑀘𑁆𑀙𑁂𑀬𑁆𑀬 𑀲𑀫𑀼𑀕𑁆𑀕𑀳𑀻𑀢𑀁;_  
_𑀢𑀲𑁆𑀫𑀸 𑀯𑀺𑀯𑀸𑀤𑀸𑀦𑀺 𑀉𑀧𑀸𑀢𑀺𑀯𑀢𑁆𑀢𑁄,_  
_𑀦 𑀳𑀺 𑀲𑁂𑀝𑁆𑀞𑀢𑁄 𑀧𑀲𑁆𑀲𑀢𑀺 𑀥𑀫𑁆𑀫𑀫𑀜𑁆𑀜𑀁𑁇 (𑁧𑁩)_  


(915.)

1088\. _𑀚𑀸𑀦𑀸𑀫𑀺 𑀧𑀲𑁆𑀲𑀸𑀫𑀺 𑀢𑀣𑁂𑀯 𑀏𑀢𑀁,_  
_𑀤𑀺𑀝𑁆𑀞𑀺𑀬𑀸 𑀏𑀓𑁂 𑀧𑀘𑁆𑀘𑁂𑀦𑁆𑀢𑀺 𑀲𑀼𑀤𑁆𑀥𑀺𑀁;_  
_𑀅𑀤𑁆𑀤𑀓𑁆𑀔𑀺 𑀘𑁂 𑀓𑀺𑀜𑁆𑀳𑀺 𑀢𑀼𑀫𑀲𑁆𑀲 𑀢𑁂𑀦,_  
_𑀅𑀢𑀺𑀲𑀺𑀢𑁆𑀯𑀸 𑀅𑀜𑁆𑀜𑁂𑀦 𑀯𑀤𑀦𑁆𑀢𑀺 𑀲𑀼𑀤𑁆𑀥𑀺𑀁𑁇 (𑁧𑁪)_  


(916.)

1089\. _𑀧𑀲𑁆𑀲𑀁 𑀦𑀭𑁄 𑀤𑀓𑁆𑀔𑀢𑀺 𑀦𑀸𑀫𑀭𑀽𑀧𑀁,_  
_𑀤𑀺𑀲𑁆𑀯𑀸𑀦 𑀯𑀸 𑀜𑀲𑁆𑀲𑀢𑀺 𑀢𑀸𑀦𑀺𑀫𑁂𑀯;_  
_𑀓𑀸𑀫𑀁 𑀩𑀳𑀼𑀁 𑀧𑀲𑁆𑀲𑀢𑀼 𑀅𑀧𑁆𑀧𑀓𑀁 𑀯𑀸,_  
_𑀦 𑀳𑀺 𑀢𑁂𑀦 𑀲𑀼𑀤𑁆𑀥𑀺𑀁 𑀓𑀼𑀲𑀮𑀸 𑀯𑀤𑀦𑁆𑀢𑀺𑁇 (𑁧𑁫)_  


(917.)

1090\. _𑀦𑀺𑀯𑀺𑀲𑁆𑀲𑀯𑀸𑀤𑀻 𑀦 𑀳𑀺 𑀲𑀼𑀩𑁆𑀩𑀺𑀦𑀸𑀬𑁄,_  
_𑀧𑀓𑀧𑁆𑀧𑀺𑀢𑀁 𑀤𑀺𑀝𑁆𑀞𑀺 𑀧𑀼𑀭𑀓𑁆𑀔𑀭𑀸𑀦𑁄;_  
_𑀬𑀁 𑀦𑀺𑀲𑁆𑀲𑀺𑀢𑁄 𑀢𑀢𑁆𑀣 𑀲𑀼𑀪𑀁 𑀯𑀤𑀸𑀦𑁄,_  
_𑀲𑀼𑀤𑁆𑀥𑀺𑀁 𑀯𑀤𑁄 𑀢𑀢𑁆𑀣 𑀢𑀣𑀤𑁆𑀤𑀲𑀸 𑀲𑁄𑁇 (𑁧𑁬)_  


(918.)

1091\. _𑀦 𑀩𑁆𑀭𑀸𑀳𑁆𑀫𑀡𑁄 𑀓𑀧𑁆𑀧𑀫𑀼𑀧𑁂𑀢𑀺 𑀲𑀗𑁆𑀔𑀸,_  
_𑀦 𑀤𑀺𑀝𑁆𑀞𑀺𑀲𑀸𑀭𑀻 𑀦𑀧𑀺 𑀜𑀸𑀡𑀩𑀦𑁆𑀥𑀼;_  
_𑀜𑀢𑁆𑀯𑀸 𑀘 𑀲𑁄 𑀲𑀫𑁆𑀫𑀼𑀢𑀺𑀬𑁄 𑀧𑀼𑀣𑀼𑀚𑁆𑀚𑀸,_  
_𑀉𑀧𑁂𑀓𑁆𑀔𑀢𑀻 𑀉𑀕𑁆𑀕𑀳𑀡𑀦𑁆𑀢𑀺 𑀫𑀜𑁆𑀜𑁂𑁇 (𑁧𑁭)_  


(919.)

1092\. _𑀯𑀺𑀲𑁆𑀲𑀚𑁆𑀚 𑀕𑀦𑁆𑀣𑀸𑀦𑀺 𑀫𑀼𑀦𑀻𑀥 𑀮𑁄𑀓𑁂,_  
_𑀯𑀺𑀯𑀸𑀤𑀚𑀸𑀢𑁂𑀲𑀼 𑀦 𑀯𑀕𑁆𑀕𑀲𑀸𑀭𑀻;_  
_𑀲𑀦𑁆𑀢𑁄 𑀅𑀲𑀦𑁆𑀢𑁂𑀲𑀼 𑀉𑀧𑁂𑀓𑁆𑀔𑀓𑁄 𑀲𑁄,_  
_𑀅𑀦𑀼𑀕𑁆𑀕𑀳𑁄 𑀉𑀕𑁆𑀕𑀳𑀡𑀦𑁆𑀢𑀺 𑀫𑀜𑁆𑀜𑁂𑁇 (𑁧𑁮)_  


(920.)

1093\. _𑀧𑀼𑀩𑁆𑀩𑀸𑀲𑀯𑁂 𑀳𑀺𑀢𑁆𑀯𑀸 𑀦𑀯𑁂 𑀅𑀓𑀼𑀩𑁆𑀩𑀁,_  
_𑀦 𑀙𑀦𑁆𑀤𑀕𑀽 𑀦𑁄𑀧𑀺 𑀦𑀺𑀯𑀺𑀲𑁆𑀲𑀯𑀸𑀤𑀻;_  
_𑀲 𑀯𑀺𑀧𑁆𑀧𑀫𑀼𑀢𑁆𑀢𑁄 𑀤𑀺𑀝𑁆𑀞𑀺𑀕𑀢𑁂𑀳𑀺 𑀥𑀻𑀭𑁄,_  
_𑀦 𑀮𑀺𑀧𑁆𑀧𑀢𑀺 𑀮𑁄𑀓𑁂 𑀅𑀦𑀢𑁆𑀢𑀕𑀭𑀳𑀻𑁇 (𑁧𑁯)_  


(921.)

1094\. _𑀲 𑀲𑀩𑁆𑀩𑀥𑀫𑁆𑀫𑁂𑀲𑀼 𑀯𑀺𑀲𑁂𑀦𑀺𑀪𑀽𑀢𑁄,_  
_𑀬𑀁 𑀓𑀺𑀜𑁆𑀘𑀺 𑀤𑀺𑀝𑁆𑀞𑀁 𑀯 𑀲𑀼𑀢𑀁 𑀫𑀼𑀢𑀁 𑀯𑀸;_  
_𑀲 𑀧𑀦𑁆𑀦𑀪𑀸𑀭𑁄 𑀫𑀼𑀦𑀺 𑀯𑀺𑀧𑁆𑀧𑀫𑀼𑀢𑁆𑀢𑁄,_  
_𑀦 𑀓𑀧𑁆𑀧𑀺𑀬𑁄 𑀦𑀽𑀧𑀭𑀢𑁄 𑀦 𑀧𑀢𑁆𑀣𑀺𑀬𑁄”𑀢𑀺𑁇 (𑁨𑁦)_  


---

1095\. 𑀫𑀳𑀸𑀩𑁆𑀬𑀽𑀳𑀲𑀼𑀢𑁆𑀢𑀁 𑀢𑁂𑀭𑀲𑀫𑀁𑁇



[Go to previous page (4.12 Cūḷabyūhasutta)](4.12.md) / [Go to parent page (4 Aṭṭhakavagga)](../18Sn/4.md) / [Go to next page (4.14 Tuvaṭakasutta)](4.14.md)


