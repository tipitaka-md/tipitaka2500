
[Home](/) / [18Sn Suttanipātapāḷi](/tipitaka/18Sn.md) / [4 Aṭṭhakavagga](/tipitaka/18Sn/4.md)

# 𑁪𑁇𑁬 𑀚𑀭𑀸𑀲𑀼𑀢𑁆𑀢

### 𑀅𑀝𑁆𑀞𑀓𑀯𑀕𑁆𑀕

### 𑀚𑀭𑀸𑀲𑀼𑀢𑁆𑀢

(811.)

977. _𑀅𑀧𑁆𑀧𑀁 𑀯𑀢 𑀚𑀻𑀯𑀺𑀢𑀁 𑀇𑀤𑀁,_  
_𑀑𑀭𑀁 𑀯𑀲𑁆𑀲𑀲𑀢𑀸𑀧𑀺 𑀫𑀺𑀬𑁆𑀬𑀢𑀺;_  
_𑀬𑁄 𑀘𑁂𑀧𑀺 𑀅𑀢𑀺𑀘𑁆𑀘 𑀚𑀻𑀯𑀢𑀺,_  
_𑀅𑀣 𑀔𑁄 𑀲𑁄 𑀚𑀭𑀲𑀸𑀧𑀺 𑀫𑀺𑀬𑁆𑀬𑀢𑀺𑁇 (𑁧)_  


(812.)

978. _𑀲𑁄𑀘𑀦𑁆𑀢𑀺 𑀚𑀦𑀸 𑀫𑀫𑀸𑀬𑀺𑀢𑁂,_  
_𑀦 𑀳𑀺 𑀲𑀦𑁆𑀢𑀺 𑀦𑀺𑀘𑁆𑀘𑀸 𑀧𑀭𑀺𑀕𑁆𑀕𑀳𑀸;_  
_𑀯𑀺𑀦𑀸𑀪𑀸𑀯𑀲𑀦𑁆𑀢𑀫𑁂𑀯𑀺𑀤𑀁,_  
_𑀇𑀢𑀺 𑀤𑀺𑀲𑁆𑀯𑀸 𑀦𑀸𑀕𑀸𑀭𑀫𑀸𑀯𑀲𑁂𑁇 (𑁨)_  


(813.)

979. _𑀫𑀭𑀡𑁂𑀦𑀧𑀺 𑀢𑀁 𑀧𑀳𑀻𑀬𑀢𑀺,_  
_𑀬𑀁 𑀧𑀼𑀭𑀺𑀲𑁄 𑀫𑀫𑀺𑀤𑀦𑁆𑀢𑀺 𑀫𑀜𑁆𑀜𑀢𑀺;_  
_𑀏𑀢𑀫𑁆𑀧𑀺 𑀯𑀺𑀤𑀺𑀢𑁆𑀯𑀸 𑀧𑀡𑁆𑀟𑀺𑀢𑁄,_  
_𑀦 𑀫𑀫𑀢𑁆𑀢𑀸𑀬 𑀦𑀫𑁂𑀣 𑀫𑀸𑀫𑀓𑁄𑁇 (𑁩)_  


(814.)

980. _𑀲𑀼𑀧𑀺𑀦𑁂𑀦 𑀬𑀣𑀸𑀧𑀺 𑀲𑀗𑁆𑀕𑀢𑀁,_  
_𑀧𑀝𑀺𑀩𑀼𑀤𑁆𑀥𑁄 𑀧𑀼𑀭𑀺𑀲𑁄 𑀦 𑀧𑀲𑁆𑀲𑀢𑀺;_  
_𑀏𑀯𑀫𑁆𑀧𑀺 𑀧𑀺𑀬𑀸𑀬𑀺𑀢𑀁 𑀚𑀦𑀁,_  
_𑀧𑁂𑀢𑀁 𑀓𑀸𑀮𑀗𑁆𑀓𑀢𑀁 𑀦 𑀧𑀲𑁆𑀲𑀢𑀺𑁇 (𑁪)_  


(815.)

981. _𑀤𑀺𑀝𑁆𑀞𑀸𑀧𑀺 𑀲𑀼𑀢𑀸𑀧𑀺 𑀢𑁂 𑀚𑀦𑀸,_  
_𑀬𑁂𑀲𑀁 𑀦𑀸𑀫𑀫𑀺𑀤𑀁 𑀧𑀯𑀼𑀘𑁆𑀘𑀢𑀺;_  
_𑀦𑀸𑀫𑀁𑀬𑁂𑀯𑀸𑀯𑀲𑀺𑀲𑁆𑀲𑀢𑀺,_  
_𑀅𑀓𑁆𑀔𑁂𑀬𑁆𑀬𑀁 𑀧𑁂𑀢𑀲𑁆𑀲 𑀚𑀦𑁆𑀢𑀼𑀦𑁄𑁇 (𑁫)_  


(816.)

982. _𑀲𑁄𑀓𑀧𑁆𑀧𑀭𑀺𑀤𑁂𑀯𑀫𑀘𑁆𑀙𑀭𑀁,_  
_𑀦 𑀚𑀳𑀦𑁆𑀢𑀺 𑀕𑀺𑀤𑁆𑀥𑀸 𑀫𑀫𑀸𑀬𑀺𑀢𑁂;_  
_𑀢𑀲𑁆𑀫𑀸 𑀫𑀼𑀦𑀬𑁄 𑀧𑀭𑀺𑀕𑁆𑀕𑀳𑀁,_  
_𑀳𑀺𑀢𑁆𑀯𑀸 𑀅𑀘𑀭𑀺𑀁𑀲𑀼 𑀔𑁂𑀫𑀤𑀲𑁆𑀲𑀺𑀦𑁄𑁇 (𑁬)_  


(817.)

983. _𑀧𑀢𑀺𑀮𑀻𑀦𑀘𑀭𑀲𑁆𑀲 𑀪𑀺𑀓𑁆𑀔𑀼𑀦𑁄,_  
_𑀪𑀚𑀫𑀸𑀦𑀲𑁆𑀲 𑀯𑀺𑀯𑀺𑀢𑁆𑀢𑀫𑀸𑀲𑀦𑀁;_  
_𑀲𑀸𑀫𑀕𑁆𑀕𑀺𑀬𑀫𑀸𑀳𑀼 𑀢𑀲𑁆𑀲 𑀢𑀁,_  
_𑀬𑁄 𑀅𑀢𑁆𑀢𑀸𑀦𑀁 𑀪𑀯𑀦𑁂 𑀦 𑀤𑀲𑁆𑀲𑀬𑁂𑁇 (𑁭)_  


(818.)

984. _𑀲𑀩𑁆𑀩𑀢𑁆𑀣 𑀫𑀼𑀦𑀻 𑀅𑀦𑀺𑀲𑁆𑀲𑀺𑀢𑁄,_  
_𑀦 𑀧𑀺𑀬𑀁 𑀓𑀼𑀩𑁆𑀩𑀢𑀺 𑀦𑁄𑀧𑀺 𑀅𑀧𑁆𑀧𑀺𑀬𑀁;_  
_𑀢𑀲𑁆𑀫𑀺𑀁 𑀧𑀭𑀺𑀤𑁂𑀯𑀫𑀘𑁆𑀙𑀭𑀁,_  
_𑀧𑀡𑁆𑀡𑁂 𑀯𑀸𑀭𑀺 𑀬𑀣𑀸 𑀦 𑀮𑀺𑀫𑁆𑀧𑀢𑀺𑁇 (𑁮)_  


(819.)

985. _𑀉𑀤𑀩𑀺𑀦𑁆𑀤𑀼 𑀬𑀣𑀸𑀧𑀺 𑀧𑁄𑀓𑁆𑀔𑀭𑁂,_  
_𑀧𑀤𑀼𑀫𑁂 𑀯𑀸𑀭𑀺 𑀬𑀣𑀸 𑀦 𑀮𑀺𑀫𑁆𑀧𑀢𑀺;_  
_𑀏𑀯𑀁 𑀫𑀼𑀦𑀺 𑀦𑁄𑀧𑀮𑀺𑀫𑁆𑀧𑀢𑀺,_  
_𑀬𑀤𑀺𑀤𑀁 𑀤𑀺𑀝𑁆𑀞𑀲𑀼𑀢𑀁 𑀫𑀼𑀢𑁂𑀲𑀼 𑀯𑀸𑁇 (𑁯)_  


(820.)

986. _𑀥𑁄𑀦𑁄 𑀦 𑀳𑀺 𑀢𑁂𑀦 𑀫𑀜𑁆𑀜𑀢𑀺,_  
_𑀬𑀤𑀺𑀤𑀁 𑀤𑀺𑀝𑁆𑀞𑀲𑀼𑀢𑀁 𑀫𑀼𑀢𑁂𑀲𑀼 𑀯𑀸;_  
_𑀦𑀸𑀜𑁆𑀜𑁂𑀦 𑀯𑀺𑀲𑀼𑀤𑁆𑀥𑀺𑀫𑀺𑀘𑁆𑀙𑀢𑀺,_  
_𑀦 𑀳𑀺 𑀲𑁄 𑀭𑀚𑁆𑀚𑀢𑀺 𑀦𑁄 𑀯𑀺𑀭𑀚𑁆𑀚𑀢𑀻𑀢𑀺𑁇 (𑁧𑁦)_  


---

987. 𑀚𑀭𑀸𑀲𑀼𑀢𑁆𑀢𑀁 𑀙𑀝𑁆𑀞𑀁𑁇



[Go to previous page (4.5 Paramaṭṭhakasutta)](/tipitaka/18Sn/4/4.5.md) / [Go to parent page (4 Aṭṭhakavagga)](/tipitaka/18Sn/4.md) / [Go to next page (4.7 Tissametteyyasutta)](/tipitaka/18Sn/4/4.7.md)


