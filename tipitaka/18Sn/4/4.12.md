
[Home](/) / [18Sn Suttanipātapāḷi](/tipitaka/18Sn.md) / [4 Aṭṭhakavagga](/tipitaka/18Sn/4.md)

# 𑁪𑁇𑁧𑁨 𑀘𑀽𑀍𑀅𑀩𑁆𑀬𑀽𑀳𑀲𑀼𑀢𑁆𑀢

### 𑀅𑀝𑁆𑀞𑀓𑀯𑀕𑁆𑀕

### 𑀘𑀽𑀍𑀅𑀩𑁆𑀬𑀽𑀳𑀲𑀼𑀢𑁆𑀢

(885.)

1057\. _“𑀲𑀓𑀁𑀲𑀓𑀁𑀤𑀺𑀝𑁆𑀞𑀺𑀧𑀭𑀺𑀩𑁆𑀩𑀲𑀸𑀦𑀸,_  
_𑀯𑀺𑀕𑁆𑀕𑀬𑁆𑀳 𑀦𑀸𑀦𑀸 𑀓𑀼𑀲𑀮𑀸 𑀯𑀤𑀦𑁆𑀢𑀺;_  
_𑀬𑁄 𑀏𑀯𑀁 𑀚𑀸𑀦𑀸𑀢𑀺 𑀲 𑀯𑁂𑀤𑀺 𑀥𑀫𑁆𑀫𑀁,_  
_𑀇𑀤𑀁 𑀧𑀝𑀺𑀓𑁆𑀓𑁄𑀲𑀫𑀓𑁂𑀯𑀮𑀻 𑀲𑁄𑁇 (𑁧)_  


(886.)

1058\. _𑀏𑀯𑀫𑁆𑀧𑀺 𑀯𑀺𑀕𑁆𑀕𑀬𑁆𑀳 𑀯𑀺𑀯𑀸𑀤𑀬𑀦𑁆𑀢𑀺,_  
_𑀩𑀸𑀮𑁄 𑀧𑀭𑁄 𑀅𑀓𑁆𑀓𑀼𑀲𑀮𑁄𑀢𑀺 𑀘𑀸𑀳𑀼;_  
_𑀲𑀘𑁆𑀘𑁄 𑀦𑀼 𑀯𑀸𑀤𑁄 𑀓𑀢𑀫𑁄 𑀇𑀫𑁂𑀲𑀁,_  
_𑀲𑀩𑁆𑀩𑁂𑀯 𑀳𑀻𑀫𑁂 𑀓𑀼𑀲𑀮𑀸𑀯𑀤𑀸𑀦𑀸”𑁇 (𑁨)_  


(887.)

1059\. _“𑀧𑀭𑀲𑁆𑀲 𑀘𑁂 𑀥𑀫𑁆𑀫𑀫𑀦𑀸𑀦𑀼𑀚𑀸𑀦𑀁,_  
_𑀩𑀸𑀮𑁄𑀫𑀓𑁄 𑀳𑁄𑀢𑀺 𑀦𑀺𑀳𑀻𑀦𑀧𑀜𑁆𑀜𑁄;_  
_𑀲𑀩𑁆𑀩𑁂𑀯 𑀩𑀸𑀮𑀸 𑀲𑀼𑀦𑀺𑀳𑀻𑀦𑀧𑀜𑁆𑀜𑀸,_  
_𑀲𑀩𑁆𑀩𑁂𑀯𑀺𑀫𑁂 𑀤𑀺𑀝𑁆𑀞𑀺𑀧𑀭𑀺𑀩𑁆𑀩𑀲𑀸𑀦𑀸𑁇 (𑁩)_  


(888.)

1060\. _𑀲𑀦𑁆𑀤𑀺𑀝𑁆𑀞𑀺𑀬𑀸 𑀘𑁂𑀯 𑀦 𑀯𑀻𑀯𑀤𑀸𑀢𑀸,_  
_𑀲𑀁𑀲𑀼𑀤𑁆𑀥𑀧𑀜𑁆𑀜𑀸 𑀓𑀼𑀲𑀮𑀸 𑀫𑀼𑀢𑀻𑀫𑀸;_  
_𑀦 𑀢𑁂𑀲𑀁 𑀓𑁄𑀘𑀺 𑀧𑀭𑀺𑀳𑀻𑀦𑀧𑀜𑁆𑀜𑁄,_  
_𑀤𑀺𑀝𑁆𑀞𑀻 𑀳𑀺 𑀢𑁂𑀲𑀫𑁆𑀧𑀺 𑀢𑀣𑀸 𑀲𑀫𑀢𑁆𑀢𑀸𑁇 (𑁪)_  


(889.)

1061\. _𑀦 𑀯𑀸𑀳𑀫𑁂𑀢𑀁 𑀢𑀣𑀺𑀬𑀦𑁆𑀢𑀺 𑀩𑁆𑀭𑀽𑀫𑀺,_  
_𑀬𑀫𑀸𑀳𑀼 𑀩𑀸𑀮𑀸 𑀫𑀺𑀣𑀼 𑀅𑀜𑁆𑀜𑀫𑀜𑁆𑀜𑀁;_  
_𑀲𑀓𑀁 𑀲𑀓𑀁 𑀤𑀺𑀝𑁆𑀞𑀺𑀫𑀓𑀁𑀲𑀼 𑀲𑀘𑁆𑀘𑀁,_  
_𑀢𑀲𑁆𑀫𑀸 𑀳𑀺 𑀩𑀸𑀮𑁄𑀢𑀺 𑀧𑀭𑀁 𑀤𑀳𑀦𑁆𑀢𑀺”𑁇 (𑁫)_  


(890.)

1062\. _“𑀬𑀫𑀸𑀳𑀼 𑀲𑀘𑁆𑀘𑀁 𑀢𑀣𑀺𑀬𑀦𑁆𑀢𑀺 𑀏𑀓𑁂,_  
_𑀢𑀫𑀸𑀳𑀼 𑀅𑀜𑁆𑀜𑁂 𑀢𑀼𑀘𑁆𑀙𑀁 𑀫𑀼𑀲𑀸𑀢𑀺;_  
_𑀏𑀯𑀫𑁆𑀧𑀺 𑀯𑀺𑀕𑀬𑁆𑀳 𑀯𑀺𑀯𑀸𑀤𑀬𑀦𑁆𑀢𑀺,_  
_𑀓𑀲𑁆𑀫𑀸 𑀦 𑀏𑀓𑀁 𑀲𑀫𑀡𑀸 𑀯𑀤𑀦𑁆𑀢𑀺”𑁇 (𑁬)_  


(891.)

1063\. _“𑀏𑀓𑀜𑁆𑀳𑀺 𑀲𑀘𑁆𑀘𑀁 𑀦 𑀤𑀼𑀢𑀻𑀬𑀫𑀢𑁆𑀣𑀺,_  
_𑀬𑀲𑁆𑀫𑀺𑀁 𑀧𑀚𑀸 𑀦𑁄 𑀯𑀺𑀯𑀤𑁂 𑀧𑀚𑀸𑀦𑀁;_  
_𑀦𑀸𑀦𑀸 𑀢𑁂 𑀲𑀘𑁆𑀘𑀸𑀦𑀺 𑀲𑀬𑀁 𑀣𑀼𑀦𑀦𑁆𑀢𑀺,_  
_𑀢𑀲𑁆𑀫𑀸 𑀦 𑀏𑀓𑀁 𑀲𑀫𑀡𑀸 𑀯𑀤𑀦𑁆𑀢𑀺”𑁇 (𑁭)_  


(892.)

1064\. _“𑀓𑀲𑁆𑀫𑀸 𑀦𑀼 𑀲𑀘𑁆𑀘𑀸𑀦𑀺 𑀯𑀤𑀦𑁆𑀢𑀺 𑀦𑀸𑀦𑀸,_  
_𑀧𑀯𑀸𑀤𑀺𑀬𑀸𑀲𑁂 𑀓𑀼𑀲𑀮𑀸𑀯𑀤𑀸𑀦𑀸;_  
_𑀲𑀘𑁆𑀘𑀸𑀦𑀺 𑀲𑀼𑀢𑀸𑀦𑀺 𑀩𑀳𑀽𑀦𑀺 𑀦𑀸𑀦𑀸,_  
_𑀉𑀤𑀸𑀳𑀼 𑀢𑁂 𑀢𑀓𑁆𑀓𑀫𑀦𑀼𑀲𑁆𑀲𑀭𑀦𑁆𑀢𑀺”𑁇 (𑁮)_  


(893.)

1065\. _“𑀦 𑀳𑁂𑀯 𑀲𑀘𑁆𑀘𑀸𑀦𑀺 𑀩𑀳𑀽𑀦𑀺 𑀦𑀸𑀦𑀸,_  
_𑀅𑀜𑁆𑀜𑀢𑁆𑀭 𑀲𑀜𑁆𑀜𑀸𑀬 𑀦𑀺𑀘𑁆𑀘𑀸𑀦𑀺 𑀮𑁄𑀓𑁂;_  
_𑀢𑀓𑁆𑀓𑀜𑁆𑀘 𑀤𑀺𑀝𑁆𑀞𑀻𑀲𑀼 𑀧𑀓𑀧𑁆𑀧𑀬𑀺𑀢𑁆𑀯𑀸,_  
_𑀲𑀘𑁆𑀘𑀁 𑀫𑀼𑀲𑀸𑀢𑀺 𑀤𑁆𑀯𑀬𑀥𑀫𑁆𑀫𑀫𑀸𑀳𑀼𑁇 (𑁯)_  


(894.)

1066\. _𑀤𑀺𑀝𑁆𑀞𑁂 𑀲𑀼𑀢𑁂 𑀲𑀻𑀮𑀯𑀢𑁂 𑀫𑀼𑀢𑁂 𑀯𑀸,_  
_𑀏𑀢𑁂 𑀘 𑀦𑀺𑀲𑁆𑀲𑀸𑀬 𑀯𑀺𑀫𑀸𑀦𑀤𑀲𑁆𑀲𑀻;_  
_𑀯𑀺𑀦𑀺𑀘𑁆𑀙𑀬𑁂 𑀞𑀢𑁆𑀯𑀸 𑀧𑀳𑀲𑁆𑀲𑀫𑀸𑀦𑁄,_  
_𑀩𑀸𑀮𑁄 𑀧𑀭𑁄 𑀅𑀓𑁆𑀓𑀼𑀲𑀮𑁄𑀢𑀺 𑀘𑀸𑀳𑁇 (𑁧𑁦)_  


(895.)

1067\. _𑀬𑁂𑀦𑁂𑀯 𑀩𑀸𑀮𑁄𑀢𑀺 𑀧𑀭𑀁 𑀤𑀳𑀸𑀢𑀺,_  
_𑀢𑁂𑀦𑀸𑀢𑀼𑀫𑀸𑀦𑀁 𑀓𑀼𑀲𑀮𑁄𑀢𑀺 𑀘𑀸𑀳;_  
_𑀲𑀬𑀫𑀢𑁆𑀢𑀦𑀸 𑀲𑁄 𑀓𑀼𑀲𑀮𑀸𑀯𑀤𑀸𑀦𑁄,_  
_𑀅𑀜𑁆𑀜𑀁 𑀯𑀺𑀫𑀸𑀦𑁂𑀢𑀺 𑀢𑀤𑁂𑀯 𑀧𑀸𑀯𑁇 (𑁧𑁧)_  


(896.)

1068\. _𑀅𑀢𑀺𑀲𑀸𑀭𑀤𑀺𑀝𑁆𑀞𑀺𑀬𑀸 𑀲𑁄 𑀲𑀫𑀢𑁆𑀢𑁄,_  
_𑀫𑀸𑀦𑁂𑀦 𑀫𑀢𑁆𑀢𑁄 𑀧𑀭𑀺𑀧𑀼𑀡𑁆𑀡𑀫𑀸𑀦𑀻;_  
_𑀲𑀬𑀫𑁂𑀯 𑀲𑀸𑀫𑀁 𑀫𑀦𑀲𑀸𑀪𑀺𑀲𑀺𑀢𑁆𑀢𑁄,_  
_𑀤𑀺𑀝𑁆𑀞𑀻 𑀳𑀺 𑀲𑀸 𑀢𑀲𑁆𑀲 𑀢𑀣𑀸 𑀲𑀫𑀢𑁆𑀢𑀸𑁇 (𑁧𑁨)_  


(897.)

1069\. _𑀧𑀭𑀲𑁆𑀲 𑀘𑁂 𑀳𑀺 𑀯𑀘𑀲𑀸 𑀦𑀺𑀳𑀻𑀦𑁄,_  
_𑀢𑀼𑀫𑁄 𑀲𑀳𑀸 𑀳𑁄𑀢𑀺 𑀦𑀺𑀳𑀻𑀦𑀧𑀜𑁆𑀜𑁄;_  
_𑀅𑀣 𑀘𑁂 𑀲𑀬𑀁 𑀯𑁂𑀤𑀕𑀽 𑀳𑁄𑀢𑀺 𑀥𑀻𑀭𑁄,_  
_𑀦 𑀓𑁄𑀘𑀺 𑀩𑀸𑀮𑁄 𑀲𑀫𑀡𑁂𑀲𑀼 𑀅𑀢𑁆𑀣𑀺𑁇 (𑁧𑁩)_  


(898.)

1070\. _𑀅𑀜𑁆𑀜𑀁 𑀇𑀢𑁄 𑀬𑀸𑀪𑀺𑀯𑀤𑀦𑁆𑀢𑀺 𑀥𑀫𑁆𑀫𑀁,_  
_𑀅𑀧𑀭𑀤𑁆𑀥𑀸 𑀲𑀼𑀤𑁆𑀥𑀺𑀫𑀓𑁂𑀯𑀮𑀻 𑀢𑁂;_  
_𑀏𑀯𑀫𑁆𑀧𑀺 𑀢𑀺𑀢𑁆𑀣𑁆𑀬𑀸 𑀧𑀼𑀣𑀼𑀲𑁄 𑀯𑀤𑀦𑁆𑀢𑀺,_  
_𑀲𑀦𑁆𑀤𑀺𑀝𑁆𑀞𑀺𑀭𑀸𑀕𑁂𑀦 𑀳𑀺 𑀢𑁂𑀪𑀺𑀭𑀢𑁆𑀢𑀸𑁇 (𑁧𑁪)_  


(899.)

1071\. _𑀇𑀥𑁂𑀯 𑀲𑀼𑀤𑁆𑀥𑀺𑀁 𑀇𑀢𑀺 𑀯𑀸𑀤𑀬𑀦𑁆𑀢𑀺,_  
_𑀦𑀸𑀜𑁆𑀜𑁂𑀲𑀼 𑀥𑀫𑁆𑀫𑁂𑀲𑀼 𑀯𑀺𑀲𑀼𑀤𑁆𑀥𑀺𑀫𑀸𑀳𑀼;_  
_𑀏𑀯𑀫𑁆𑀧𑀺 𑀢𑀺𑀢𑁆𑀣𑁆𑀬𑀸 𑀧𑀼𑀣𑀼𑀲𑁄 𑀦𑀺𑀯𑀺𑀝𑁆𑀞𑀸,_  
_𑀲𑀓𑀸𑀬𑀦𑁂 𑀢𑀢𑁆𑀣 𑀤𑀍𑀳𑀁 𑀯𑀤𑀸𑀦𑀸𑁇 (𑁧𑁫)_  


(900.)

1072\. _𑀲𑀓𑀸𑀬𑀦𑁂 𑀯𑀸𑀧𑀺 𑀤𑀍𑀳𑀁 𑀯𑀤𑀸𑀦𑁄,_  
_𑀓𑀫𑁂𑀢𑁆𑀣 𑀩𑀸𑀮𑁄𑀢𑀺 𑀧𑀭𑀁 𑀤𑀳𑁂𑀬𑁆𑀬;_  
_𑀲𑀬𑀁𑀯 𑀲𑁄 𑀫𑁂𑀥𑀕𑀫𑀸𑀯𑀳𑁂𑀬𑁆𑀬,_  
_𑀧𑀭𑀁 𑀯𑀤𑀁 𑀩𑀸𑀮𑀫𑀲𑀼𑀤𑁆𑀥𑀺𑀥𑀫𑁆𑀫𑀁𑁇 (𑁧𑁬)_  


(901.)

1073\. _𑀯𑀺𑀦𑀺𑀘𑁆𑀙𑀬𑁂 𑀞𑀢𑁆𑀯𑀸 𑀲𑀬𑀁 𑀧𑀫𑀸𑀬,_  
_𑀉𑀤𑁆𑀥𑀁𑀲 𑀮𑁄𑀓𑀲𑁆𑀫𑀺𑀁 𑀯𑀺𑀯𑀸𑀤𑀫𑁂𑀢𑀺;_  
_𑀳𑀺𑀢𑁆𑀯𑀸𑀦 𑀲𑀩𑁆𑀩𑀸𑀦𑀺 𑀯𑀺𑀦𑀺𑀘𑁆𑀙𑀬𑀸𑀦𑀺,_  
_𑀦 𑀫𑁂𑀥𑀕𑀁 𑀓𑀼𑀩𑁆𑀩𑀢𑀺 𑀚𑀦𑁆𑀢𑀼 𑀮𑁄𑀓𑁂”𑀢𑀺𑁇 (𑁧𑁭)_  


---

1074\. 𑀘𑀽𑀍𑀅𑀩𑁆𑀬𑀽𑀳𑀲𑀼𑀢𑁆𑀢𑀁 𑀤𑁆𑀯𑀸𑀤𑀲𑀫𑀁𑁇



[Go to previous page (4.11 Kalahavivādasutta)](/tipitaka/18Sn/4/4.11.md) / [Go to parent page (4 Aṭṭhakavagga)](/tipitaka/18Sn/4.md) / [Go to next page (4.13 Mahābyūhasutta)](/tipitaka/18Sn/4/4.13.md)


