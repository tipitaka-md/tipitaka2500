
[Home](/) / [18Sn Suttanipātapāḷi](../../18Sn.md) / [4 Aṭṭhakavagga](../4.md)

# 4.10 Purābhedasutta

* Aṭṭhakavagga

* Purābhedasutta

(855.)

1025\. _“Kathaṃdassī kathaṃsīlo,_  
_upasantoti vuccati;_  
_Taṃ me gotama pabrūhi,_  
_pucchito uttamaṃ naraṃ”. (1)_  


(856.)

1026\. _“Vītataṇho purā bhedā, __(iti bhagavā)___  
_Pubbamantamanissito;_  
_Vemajjhe nupasaṅkheyyo,_  
_Tassa natthi purakkhataṃ. (2)_  


(857.)

1027\. _Akkodhano asantāsī,_  
_avikatthī akukkuco;_  
_Mantabhāṇī anuddhato,_  
_sa ve vācāyato muni. (3)_  


(858.)

1028\. _Nirāsatti anāgate,_  
_atītaṃ nānusocati;_  
_Vivekadassī phassesu,_  
_diṭṭhīsu ca na nīyati. (4)_  


(859.)

1029\. _Patilīno akuhako,_  
_apihālu amaccharī;_  
_Appagabbho ajeguccho,_  
_pesuṇeyye ca no yuto. (5)_  


(860.)

1030\. _Sātiyesu anassāvī,_  
_atimāne ca no yuto;_  
_Saṇho ca paṭibhānavā,_  
_na saddho na virajjati. (6)_  


(861.)

1031\. _Lābhakamyā na sikkhati,_  
_alābhe ca na kuppati;_  
_Aviruddho ca taṇhāya,_  
_rasesu nānugijjhati. (7)_  


(862.)

1032\. _Upekkhako sadā sato,_  
_na loke maññate samaṃ;_  
_Na visesī na nīceyyo,_  
_tassa no santi ussadā. (8)_  


(863.)

1033\. _Yassa nissayanā natthi,_  
_ñatvā dhammaṃ anissito;_  
_Bhavāya vibhavāya vā,_  
_taṇhā yassa na vijjati. (9)_  


(864.)

1034\. _Taṃ brūmi upasantoti,_  
_Kāmesu anapekkhinaṃ;_  
_Ganthā tassa na vijjanti,_  
_Atarī so visattikaṃ. (10)_  


(865.)

1035\. _Na tassa puttā pasavo,_  
_Khettaṃ vatthuñca vijjati;_  
_Attā vāpi nirattā vā,_  
_Na tasmiṃ upalabbhati. (11)_  


(866.)

1036\. _Yena naṃ vajjuṃ puthujjanā,_  
_Atho samaṇabrāhmaṇā;_  
_Taṃ tassa apurakkhataṃ,_  
_Tasmā vādesu nejati. (12)_  


(867.)

1037\. _Vītagedho amaccharī,_  
_Na ussesu vadate muni;_  
_Na samesu na omesu,_  
_Kappaṃ neti akappiyo. (13)_  


(868.)

1038\. _Yassa loke sakaṃ natthi,_  
_Asatā ca na socati;_  
_Dhammesu ca na gacchati,_  
_Sa ve santoti vuccatī”ti. (14)_  


---

1039\. Purābhedasuttaṃ dasamaṃ.



[Go to previous page (4.9 Māgaṇḍiyasutta)](4.9.md) / [Go to parent page (4 Aṭṭhakavagga)](../4.md) / [Go to next page (4.11 Kalahavivādasutta)](4.11.md)


