
[Home](/) / [18Sn Suttanipātapāḷi](...md) / [4 Aṭṭhakavagga](../18Sn/4.md)

# 𑁪𑁇𑁪 𑀲𑀼𑀤𑁆𑀥𑀝𑁆𑀞𑀓𑀲𑀼𑀢𑁆𑀢

* 𑀅𑀝𑁆𑀞𑀓𑀯𑀕𑁆𑀕

* 𑀲𑀼𑀤𑁆𑀥𑀝𑁆𑀞𑀓𑀲𑀼𑀢𑁆𑀢

(795.)

959\. _𑀧𑀲𑁆𑀲𑀸𑀫𑀺 𑀲𑀼𑀤𑁆𑀥𑀁 𑀧𑀭𑀫𑀁 𑀅𑀭𑁄𑀕𑀁,_  
_𑀤𑀺𑀝𑁆𑀞𑁂𑀦 𑀲𑀁𑀲𑀼𑀤𑁆𑀥𑀺 𑀦𑀭𑀲𑁆𑀲 𑀳𑁄𑀢𑀺;_  
_𑀏𑀯𑀸𑀪𑀺𑀚𑀸𑀦𑀁 𑀧𑀭𑀫𑀦𑁆𑀢𑀺 𑀜𑀢𑁆𑀯𑀸,_  
_𑀲𑀼𑀤𑁆𑀥𑀸𑀦𑀼𑀧𑀲𑁆𑀲𑀻𑀢𑀺 𑀧𑀘𑁆𑀘𑁂𑀢𑀺 𑀜𑀸𑀡𑀁𑁇 (𑁧)_  


(796.)

960\. _𑀤𑀺𑀝𑁆𑀞𑁂𑀦 𑀘𑁂 𑀲𑀼𑀤𑁆𑀥𑀺 𑀦𑀭𑀲𑁆𑀲 𑀳𑁄𑀢𑀺,_  
_𑀜𑀸𑀡𑁂𑀦 𑀯𑀸 𑀲𑁄 𑀧𑀚𑀳𑀸𑀢𑀺 𑀤𑀼𑀓𑁆𑀔𑀁;_  
_𑀅𑀜𑁆𑀜𑁂𑀦 𑀲𑁄 𑀲𑀼𑀚𑁆𑀛𑀢𑀺 𑀲𑁄𑀧𑀥𑀻𑀓𑁄,_  
_𑀤𑀺𑀝𑁆𑀞𑀻 𑀳𑀺 𑀦𑀁 𑀧𑀸𑀯 𑀢𑀣𑀸 𑀯𑀤𑀸𑀦𑀁𑁇 (𑁨)_  


(797.)

961\. _𑀦 𑀩𑁆𑀭𑀸𑀳𑁆𑀫𑀡𑁄 𑀅𑀜𑁆𑀜𑀢𑁄 𑀲𑀼𑀤𑁆𑀥𑀺𑀫𑀸𑀳,_  
_𑀤𑀺𑀝𑁆𑀞𑁂 𑀲𑀼𑀢𑁂 𑀲𑀻𑀮𑀯𑀢𑁂 𑀫𑀼𑀢𑁂 𑀯𑀸;_  
_𑀧𑀼𑀜𑁆𑀜𑁂 𑀘 𑀧𑀸𑀧𑁂 𑀘 𑀅𑀦𑀽𑀧𑀮𑀺𑀢𑁆𑀢𑁄,_  
_𑀅𑀢𑁆𑀢𑀜𑁆𑀚𑀳𑁄 𑀦𑀬𑀺𑀥 𑀧𑀓𑀼𑀩𑁆𑀩𑀫𑀸𑀦𑁄𑁇 (𑁩)_  


(798.)

962\. _𑀧𑀼𑀭𑀺𑀫𑀁 𑀧𑀳𑀸𑀬 𑀅𑀧𑀭𑀁 𑀲𑀺𑀢𑀸𑀲𑁂,_  
_𑀏𑀚𑀸𑀦𑀼𑀕𑀸 𑀢𑁂 𑀦 𑀢𑀭𑀦𑁆𑀢𑀺 𑀲𑀗𑁆𑀕𑀁;_  
_𑀢𑁂 𑀉𑀕𑁆𑀕𑀳𑀸𑀬𑀦𑁆𑀢𑀺 𑀦𑀺𑀭𑀲𑁆𑀲𑀚𑀦𑁆𑀢𑀺,_  
_𑀓𑀧𑀻𑀯 𑀲𑀸𑀔𑀁 𑀧𑀫𑀼𑀜𑁆𑀘𑀁 𑀕𑀳𑀸𑀬𑀁𑁇 (𑁪)_  


(799.)

963\. _𑀲𑀬𑀁 𑀲𑀫𑀸𑀤𑀸𑀬 𑀯𑀢𑀸𑀦𑀺 𑀚𑀦𑁆𑀢𑀼,_  
_𑀉𑀘𑁆𑀘𑀸𑀯𑀘𑀁 𑀕𑀘𑁆𑀙𑀢𑀺 𑀲𑀜𑁆𑀜𑀲𑀢𑁆𑀢𑁄;_  
_𑀯𑀺𑀤𑁆𑀯𑀸 𑀘 𑀯𑁂𑀤𑁂𑀳𑀺 𑀲𑀫𑁂𑀘𑁆𑀘 𑀥𑀫𑁆𑀫𑀁,_  
_𑀦 𑀉𑀘𑁆𑀘𑀸𑀯𑀘𑀁 𑀕𑀘𑁆𑀙𑀢𑀺 𑀪𑀽𑀭𑀺𑀧𑀜𑁆𑀜𑁄𑁇 (𑁫)_  


(800.)

964\. _𑀲 𑀲𑀩𑁆𑀩𑀥𑀫𑁆𑀫𑁂𑀲𑀼 𑀯𑀺𑀲𑁂𑀦𑀺𑀪𑀽𑀢𑁄,_  
_𑀬𑀁 𑀓𑀺𑀜𑁆𑀘𑀺 𑀤𑀺𑀝𑁆𑀞𑀁 𑀯 𑀲𑀼𑀢𑀁 𑀫𑀼𑀢𑀁 𑀯𑀸;_  
_𑀢𑀫𑁂𑀯 𑀤𑀲𑁆𑀲𑀺𑀁 𑀯𑀺𑀯𑀝𑀁 𑀘𑀭𑀦𑁆𑀢𑀁,_  
_𑀓𑁂𑀦𑀻𑀥 𑀮𑁄𑀓𑀲𑁆𑀫𑀺 𑀯𑀺𑀓𑀧𑁆𑀧𑀬𑁂𑀬𑁆𑀬𑁇 (𑁬)_  


(801.)

965\. _𑀦 𑀓𑀧𑁆𑀧𑀬𑀦𑁆𑀢𑀺 𑀦 𑀧𑀼𑀭𑁂𑀓𑁆𑀔𑀭𑁄𑀦𑁆𑀢𑀺,_  
_𑀅𑀘𑁆𑀘𑀦𑁆𑀢𑀲𑀼𑀤𑁆𑀥𑀻𑀢𑀺 𑀦 𑀢𑁂 𑀯𑀤𑀦𑁆𑀢𑀺;_  
_𑀆𑀤𑀸𑀦𑀕𑀦𑁆𑀣𑀁 𑀕𑀣𑀺𑀢𑀁 𑀯𑀺𑀲𑀚𑁆𑀚,_  
_𑀆𑀲𑀁 𑀦 𑀓𑀼𑀩𑁆𑀩𑀦𑁆𑀢𑀺 𑀓𑀼𑀳𑀺𑀜𑁆𑀘𑀺 𑀮𑁄𑀓𑁂𑁇 (𑁭)_  


(802.)

966\. _𑀲𑀻𑀫𑀸𑀢𑀺𑀕𑁄 𑀩𑁆𑀭𑀸𑀳𑁆𑀫𑀡𑁄 𑀢𑀲𑁆𑀲 𑀦𑀢𑁆𑀣𑀺,_  
_𑀜𑀢𑁆𑀯𑀸 𑀯 𑀤𑀺𑀲𑁆𑀯𑀸 𑀯 𑀲𑀫𑀼𑀕𑁆𑀕𑀳𑀻𑀢𑀁;_  
_𑀦 𑀭𑀸𑀕𑀭𑀸𑀕𑀻 𑀦 𑀯𑀺𑀭𑀸𑀕𑀭𑀢𑁆𑀢𑁄,_  
_𑀢𑀲𑁆𑀲𑀻𑀥 𑀦𑀢𑁆𑀣𑀺 𑀧𑀭𑀫𑀼𑀕𑁆𑀕𑀳𑀻𑀢𑀦𑁆𑀢𑀺𑁇 (𑁮)_  


---

967\. 𑀲𑀼𑀤𑁆𑀥𑀝𑁆𑀞𑀓𑀲𑀼𑀢𑁆𑀢𑀁 𑀘𑀢𑀼𑀢𑁆𑀣𑀁𑁇



[Go to previous page (4.3 Duṭṭhaṭṭhakasutta)](4.3.md) / [Go to parent page (4 Aṭṭhakavagga)](../18Sn/4.md) / [Go to next page (4.5 Paramaṭṭhakasutta)](4.5.md)


