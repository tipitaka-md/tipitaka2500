
[Home](/) / [18Sn Suttanipātapāḷi](../../18Sn.md) / [4 Aṭṭhakavagga](../4.md)

# 𑁪𑁇𑁮 𑀧𑀲𑀽𑀭𑀲𑀼𑀢𑁆𑀢

### 𑀅𑀝𑁆𑀞𑀓𑀯𑀕𑁆𑀕

### 𑀧𑀲𑀽𑀭𑀲𑀼𑀢𑁆𑀢

(831.)

999\. _𑀇𑀥𑁂𑀯 𑀲𑀼𑀤𑁆𑀥𑀻 𑀇𑀢𑀺 𑀯𑀸𑀤𑀬𑀦𑁆𑀢𑀺,_  
_𑀦𑀸𑀜𑁆𑀜𑁂𑀲𑀼 𑀥𑀫𑁆𑀫𑁂𑀲𑀼 𑀯𑀺𑀲𑀼𑀤𑁆𑀥𑀺𑀫𑀸𑀳𑀼;_  
_𑀬𑀁 𑀦𑀺𑀲𑁆𑀲𑀺𑀢𑀸 𑀢𑀢𑁆𑀣 𑀲𑀼𑀪𑀁 𑀯𑀤𑀸𑀦𑀸,_  
_𑀧𑀘𑁆𑀘𑁂𑀓𑀲𑀘𑁆𑀘𑁂𑀲𑀼 𑀧𑀼𑀣𑀽 𑀦𑀺𑀯𑀺𑀝𑁆𑀞𑀸𑁇 (𑁧)_  


(832.)

1000\. _𑀢𑁂 𑀯𑀸𑀤𑀓𑀸𑀫𑀸 𑀧𑀭𑀺𑀲𑀁 𑀯𑀺𑀕𑀬𑁆𑀳,_  
_𑀩𑀸𑀮𑀁 𑀤𑀳𑀦𑁆𑀢𑀻 𑀫𑀺𑀣𑀼 𑀅𑀜𑁆𑀜𑀫𑀜𑁆𑀜𑀁;_  
_𑀯𑀤𑀦𑁆𑀢𑀺 𑀢𑁂 𑀅𑀜𑁆𑀜𑀲𑀺𑀢𑀸 𑀓𑀣𑁄𑀚𑁆𑀚𑀁,_  
_𑀧𑀲𑀁𑀲𑀓𑀸𑀫𑀸 𑀓𑀼𑀲𑀮𑀸 𑀯𑀤𑀸𑀦𑀸𑁇 (𑁨)_  


(833.)

1001\. _𑀬𑀼𑀢𑁆𑀢𑁄 𑀓𑀣𑀸𑀬𑀁 𑀧𑀭𑀺𑀲𑀸𑀬 𑀫𑀚𑁆𑀛𑁂,_  
_𑀧𑀲𑀁𑀲𑀫𑀺𑀘𑁆𑀙𑀁 𑀯𑀺𑀦𑀺𑀖𑀸𑀢𑀺 𑀳𑁄𑀢𑀺;_  
_𑀅𑀧𑀸𑀳𑀢𑀲𑁆𑀫𑀺𑀁 𑀧𑀦 𑀫𑀗𑁆𑀓𑀼 𑀳𑁄𑀢𑀺,_  
_𑀦𑀺𑀦𑁆𑀤𑀸𑀬 𑀲𑁄 𑀓𑀼𑀧𑁆𑀧𑀢𑀺 𑀭𑀦𑁆𑀥𑀫𑁂𑀲𑀻𑁇 (𑁩)_  


(834.)

1002\. _𑀬𑀫𑀲𑁆𑀲 𑀯𑀸𑀤𑀁 𑀧𑀭𑀺𑀳𑀻𑀦𑀫𑀸𑀳𑀼,_  
_𑀅𑀧𑀸𑀳𑀢𑀁 𑀧𑀜𑁆𑀳𑀯𑀺𑀫𑀁𑀲𑀓𑀸𑀲𑁂;_  
_𑀧𑀭𑀺𑀤𑁂𑀯𑀢𑀺 𑀲𑁄𑀘𑀢𑀺 𑀳𑀻𑀦𑀯𑀸𑀤𑁄,_  
_𑀉𑀧𑀘𑁆𑀘𑀕𑀸 𑀫𑀦𑁆𑀢𑀺 𑀅𑀦𑀼𑀢𑁆𑀣𑀼𑀦𑀸𑀢𑀺𑁇 (𑁪)_  


(835.)

1003\. _𑀏𑀢𑁂 𑀯𑀺𑀯𑀸𑀤𑀸 𑀲𑀫𑀡𑁂𑀲𑀼 𑀚𑀸𑀢𑀸,_  
_𑀏𑀢𑁂𑀲𑀼 𑀉𑀕𑁆𑀖𑀸𑀢𑀺𑀦𑀺𑀖𑀸𑀢𑀺 𑀳𑁄𑀢𑀺;_  
_𑀏𑀢𑀫𑁆𑀧𑀺 𑀤𑀺𑀲𑁆𑀯𑀸 𑀯𑀺𑀭𑀫𑁂 𑀓𑀣𑁄𑀚𑁆𑀚𑀁,_  
_𑀦 𑀳𑀜𑁆𑀜𑀤𑀢𑁆𑀣𑀢𑁆𑀣𑀺 𑀧𑀲𑀁𑀲𑀮𑀸𑀪𑀸𑁇 (𑁫)_  


(836.)

1004\. _𑀧𑀲𑀁𑀲𑀺𑀢𑁄 𑀯𑀸 𑀧𑀦 𑀢𑀢𑁆𑀣 𑀳𑁄𑀢𑀺,_  
_𑀅𑀓𑁆𑀔𑀸𑀬 𑀯𑀸𑀤𑀁 𑀧𑀭𑀺𑀲𑀸𑀬 𑀫𑀚𑁆𑀛𑁂;_  
_𑀲𑁄 𑀳𑀲𑁆𑀲𑀢𑀻 𑀉𑀦𑁆𑀦𑀫𑀢𑀻 𑀘 𑀢𑁂𑀦,_  
_𑀧𑀧𑁆𑀧𑀼𑀬𑁆𑀬 𑀢𑀫𑀢𑁆𑀣𑀁 𑀬𑀣𑀸 𑀫𑀦𑁄 𑀅𑀳𑀼𑁇 (𑁬)_  


(837.)

1005\. _𑀬𑀸 𑀉𑀦𑁆𑀦𑀢𑀻 𑀲𑀸𑀲𑁆𑀲 𑀯𑀺𑀖𑀸𑀢𑀪𑀽𑀫𑀺,_  
_𑀫𑀸𑀦𑀸𑀢𑀺𑀫𑀸𑀦𑀁 𑀯𑀤𑀢𑁂 𑀧𑀦𑁂𑀲𑁄;_  
_𑀏𑀢𑀫𑁆𑀧𑀺 𑀤𑀺𑀲𑁆𑀯𑀸 𑀦 𑀯𑀺𑀯𑀸𑀤𑀬𑁂𑀣,_  
_𑀦 𑀳𑀺 𑀢𑁂𑀦 𑀲𑀼𑀤𑁆𑀥𑀺𑀁 𑀓𑀼𑀲𑀮𑀸 𑀯𑀤𑀦𑁆𑀢𑀺𑁇 (𑁭)_  


(838.)

1006\. _𑀲𑀽𑀭𑁄 𑀬𑀣𑀸 𑀭𑀸𑀚𑀔𑀸𑀤𑀸𑀬 𑀧𑀼𑀝𑁆𑀞𑁄,_  
_𑀅𑀪𑀺𑀕𑀚𑁆𑀚𑀫𑁂𑀢𑀺 𑀧𑀝𑀺𑀲𑀽𑀭𑀫𑀺𑀘𑁆𑀙𑀁;_  
_𑀬𑁂𑀦𑁂𑀯 𑀲𑁄 𑀢𑁂𑀦 𑀧𑀮𑁂𑀳𑀺 𑀲𑀽𑀭,_  
_𑀧𑀼𑀩𑁆𑀩𑁂𑀯 𑀦𑀢𑁆𑀣𑀺 𑀬𑀤𑀺𑀤𑀁 𑀬𑀼𑀥𑀸𑀬𑁇 (𑁮)_  


(839.)

1007\. _𑀬𑁂 𑀤𑀺𑀝𑁆𑀞𑀺𑀫𑀼𑀕𑁆𑀕𑀬𑁆𑀳 𑀯𑀺𑀯𑀸𑀤𑀬𑀦𑁆𑀢𑀺,_  
_𑀇𑀤𑀫𑁂𑀯 𑀲𑀘𑁆𑀘𑀦𑁆𑀢𑀺 𑀘 𑀯𑀸𑀤𑀬𑀦𑁆𑀢𑀺;_  
_𑀢𑁂 𑀢𑁆𑀯𑀁 𑀯𑀤𑀲𑁆𑀲𑀽 𑀦 𑀳𑀺 𑀢𑁂𑀥 𑀅𑀢𑁆𑀣𑀺,_  
_𑀯𑀸𑀤𑀫𑁆𑀳𑀺 𑀚𑀸𑀢𑁂 𑀧𑀝𑀺𑀲𑁂𑀦𑀺𑀓𑀢𑁆𑀢𑀸𑁇 (𑁯)_  


(840.)

1008\. _𑀯𑀺𑀲𑁂𑀦𑀺𑀓𑀢𑁆𑀯𑀸 𑀧𑀦 𑀬𑁂 𑀘𑀭𑀦𑁆𑀢𑀺,_  
_𑀤𑀺𑀝𑁆𑀞𑀻𑀳𑀺 𑀤𑀺𑀝𑁆𑀞𑀺𑀁 𑀅𑀯𑀺𑀭𑀼𑀚𑁆𑀛𑀫𑀸𑀦𑀸;_  
_𑀢𑁂𑀲𑀼 𑀢𑁆𑀯𑀁 𑀓𑀺𑀁 𑀮𑀪𑁂𑀣𑁄 𑀧𑀲𑀽𑀭,_  
_𑀬𑁂𑀲𑀻𑀥 𑀦𑀢𑁆𑀣𑀻 𑀧𑀭𑀫𑀼𑀕𑁆𑀕𑀳𑀻𑀢𑀁𑁇 (𑁧𑁦)_  


(841.)

1009\. _𑀅𑀣 𑀢𑁆𑀯𑀁 𑀧𑀯𑀺𑀢𑀓𑁆𑀓𑀫𑀸𑀕𑀫𑀸,_  
_𑀫𑀦𑀲𑀸 𑀤𑀺𑀝𑁆𑀞𑀺𑀕𑀢𑀸𑀦𑀺 𑀘𑀺𑀦𑁆𑀢𑀬𑀦𑁆𑀢𑁄;_  
_𑀥𑁄𑀦𑁂𑀦 𑀬𑀼𑀕𑀁 𑀲𑀫𑀸𑀕𑀫𑀸,_  
_𑀦 𑀳𑀺 𑀢𑁆𑀯𑀁 𑀲𑀓𑁆𑀔𑀲𑀺 𑀲𑀫𑁆𑀧𑀬𑀸𑀢𑀯𑁂𑀢𑀺𑁇 (𑁧𑁧)_  


---

1010\. 𑀧𑀲𑀽𑀭𑀲𑀼𑀢𑁆𑀢𑀁 𑀅𑀝𑁆𑀞𑀫𑀁𑁇



[Go to previous page (4.7 Tissametteyyasutta)](4.7.md) / [Go to parent page (4 Aṭṭhakavagga)](../4.md) / [Go to next page (4.9 Māgaṇḍiyasutta)](4.9.md)


