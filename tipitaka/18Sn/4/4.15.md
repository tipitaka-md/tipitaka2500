
[Home](/) / [18Sn Suttanipātapāḷi](/tipitaka/18Sn.md) / [4 Aṭṭhakavagga](/tipitaka/18Sn/4.md)

# 𑁪𑁇𑁧𑁫 𑀅𑀢𑁆𑀢𑀤𑀡𑁆𑀟𑀲𑀼𑀢𑁆𑀢

### 𑀅𑀝𑁆𑀞𑀓𑀯𑀕𑁆𑀕

### 𑀅𑀢𑁆𑀢𑀤𑀡𑁆𑀟𑀲𑀼𑀢𑁆𑀢

(942.)

1117\. _“𑀅𑀢𑁆𑀢𑀤𑀡𑁆𑀟𑀸 𑀪𑀬𑀁 𑀚𑀸𑀢𑀁,_  
_𑀚𑀦𑀁 𑀧𑀲𑁆𑀲𑀣 𑀫𑁂𑀥𑀕𑀁;_  
_𑀲𑀁𑀯𑁂𑀕𑀁 𑀓𑀺𑀢𑁆𑀢𑀬𑀺𑀲𑁆𑀲𑀸𑀫𑀺,_  
_𑀬𑀣𑀸 𑀲𑀁𑀯𑀺𑀚𑀺𑀢𑀁 𑀫𑀬𑀸𑁇 (𑁧)_  


(943.)

1118\. _𑀨𑀦𑁆𑀤𑀫𑀸𑀦𑀁 𑀧𑀚𑀁 𑀤𑀺𑀲𑁆𑀯𑀸,_  
_𑀫𑀘𑁆𑀙𑁂 𑀅𑀧𑁆𑀧𑁄𑀤𑀓𑁂 𑀬𑀣𑀸;_  
_𑀅𑀜𑁆𑀜𑀫𑀜𑁆𑀜𑁂𑀳𑀺 𑀩𑁆𑀬𑀸𑀭𑀼𑀤𑁆𑀥𑁂,_  
_𑀤𑀺𑀲𑁆𑀯𑀸 𑀫𑀁 𑀪𑀬𑀫𑀸𑀯𑀺𑀲𑀺𑁇 (𑁨)_  


(944.)

1119\. _𑀲𑀫𑀦𑁆𑀢𑀫𑀲𑀸𑀭𑁄 𑀮𑁄𑀓𑁄,_  
_𑀤𑀺𑀲𑀸 𑀲𑀩𑁆𑀩𑀸 𑀲𑀫𑁂𑀭𑀺𑀢𑀸;_  
_𑀇𑀘𑁆𑀙𑀁 𑀪𑀯𑀦𑀫𑀢𑁆𑀢𑀦𑁄,_  
_𑀦𑀸𑀤𑁆𑀤𑀲𑀸𑀲𑀺𑀁 𑀅𑀦𑁄𑀲𑀺𑀢𑀁𑁇 (𑁩)_  


(945.)

1120\. _𑀑𑀲𑀸𑀦𑁂 𑀢𑁆𑀯𑁂𑀯 𑀩𑁆𑀬𑀸𑀭𑀼𑀤𑁆𑀥𑁂,_  
_𑀤𑀺𑀲𑁆𑀯𑀸 𑀫𑁂 𑀅𑀭𑀢𑀻 𑀅𑀳𑀼;_  
_𑀅𑀣𑁂𑀢𑁆𑀣 𑀲𑀮𑁆𑀮𑀫𑀤𑁆𑀤𑀓𑁆𑀔𑀺𑀁,_  
_𑀤𑀼𑀤𑁆𑀤𑀲𑀁 𑀳𑀤𑀬𑀦𑀺𑀲𑁆𑀲𑀺𑀢𑀁𑁇 (𑁪)_  


(946.)

1121\. _𑀬𑁂𑀦 𑀲𑀮𑁆𑀮𑁂𑀦 𑀑𑀢𑀺𑀡𑁆𑀡𑁄,_  
_𑀤𑀺𑀲𑀸 𑀲𑀩𑁆𑀩𑀸 𑀯𑀺𑀥𑀸𑀯𑀢𑀺;_  
_𑀢𑀫𑁂𑀯 𑀲𑀮𑁆𑀮𑀫𑀩𑁆𑀩𑀼𑀬𑁆𑀳,_  
_𑀦 𑀥𑀸𑀯𑀢𑀺 𑀦 𑀲𑀻𑀤𑀢𑀺𑁇 (𑁫)_  


(947.)

1122\. _𑀢𑀢𑁆𑀣 𑀲𑀺𑀓𑁆𑀔𑀸𑀦𑀼𑀕𑀻𑀬𑀦𑁆𑀢𑀺,_  
_𑀬𑀸𑀦𑀺 𑀮𑁄𑀓𑁂 𑀕𑀥𑀺𑀢𑀸𑀦𑀺;_  
_𑀦 𑀢𑁂𑀲𑀼 𑀧𑀲𑀼𑀢𑁄 𑀲𑀺𑀬𑀸,_  
_𑀦𑀺𑀩𑁆𑀩𑀺𑀚𑁆𑀛 𑀲𑀩𑁆𑀩𑀲𑁄 𑀓𑀸𑀫𑁂;_  
_𑀲𑀺𑀓𑁆𑀔𑁂 𑀦𑀺𑀩𑁆𑀩𑀸𑀦𑀫𑀢𑁆𑀢𑀦𑁄𑁇 (𑁬)_  


(948.)

1123\. _𑀲𑀘𑁆𑀘𑁄 𑀲𑀺𑀬𑀸 𑀅𑀧𑁆𑀧𑀕𑀩𑁆𑀪𑁄,_  
_𑀅𑀫𑀸𑀬𑁄 𑀭𑀺𑀢𑁆𑀢𑀧𑁂𑀲𑀼𑀡𑁄;_  
_𑀅𑀓𑁆𑀓𑁄𑀥𑀦𑁄 𑀮𑁄𑀪𑀧𑀸𑀧𑀁,_  
_𑀯𑁂𑀯𑀺𑀘𑁆𑀙𑀁 𑀯𑀺𑀢𑀭𑁂 𑀫𑀼𑀦𑀺𑁇 (𑁭)_  


(949.)

1124\. _𑀦𑀺𑀤𑁆𑀤𑀁 𑀢𑀦𑁆𑀤𑀺𑀁 𑀲𑀳𑁂 𑀣𑀻𑀦𑀁,_  
_𑀧𑀫𑀸𑀤𑁂𑀦 𑀦 𑀲𑀁𑀯𑀲𑁂;_  
_𑀅𑀢𑀺𑀫𑀸𑀦𑁂 𑀦 𑀢𑀺𑀝𑁆𑀞𑁂𑀬𑁆𑀬,_  
_𑀦𑀺𑀩𑁆𑀩𑀸𑀦𑀫𑀦𑀲𑁄 𑀦𑀭𑁄𑁇 (𑁮)_  


(950.)

1125\. _𑀫𑁄𑀲𑀯𑀚𑁆𑀚𑁂 𑀦 𑀦𑀻𑀬𑁂𑀣,_  
_𑀭𑀽𑀧𑁂 𑀲𑁆𑀦𑁂𑀳𑀁 𑀦 𑀓𑀼𑀩𑁆𑀩𑀬𑁂;_  
_𑀫𑀸𑀦𑀜𑁆𑀘 𑀧𑀭𑀺𑀚𑀸𑀦𑁂𑀬𑁆𑀬,_  
_𑀲𑀸𑀳𑀲𑀸 𑀯𑀺𑀭𑀢𑁄 𑀘𑀭𑁂𑁇 (𑁯)_  


(951.)

1126\. _𑀧𑀼𑀭𑀸𑀡𑀁 𑀦𑀸𑀪𑀺𑀦𑀦𑁆𑀤𑁂𑀬𑁆𑀬,_  
_𑀦𑀯𑁂 𑀔𑀦𑁆𑀢𑀺𑀁 𑀦 𑀓𑀼𑀩𑁆𑀩𑀬𑁂;_  
_𑀳𑀺𑀬𑁆𑀬𑀫𑀸𑀦𑁂 𑀦 𑀲𑁄𑀘𑁂𑀬𑁆𑀬,_  
_𑀆𑀓𑀸𑀲𑀁 𑀦 𑀲𑀺𑀢𑁄 𑀲𑀺𑀬𑀸𑁇 (𑁧𑁦)_  


(952.)

1127\. _𑀕𑁂𑀥𑀁 𑀩𑁆𑀭𑀽𑀫𑀺 𑀫𑀳𑁄𑀖𑁄𑀢𑀺,_  
_𑀆𑀚𑀯𑀁 𑀩𑁆𑀭𑀽𑀫𑀺 𑀚𑀧𑁆𑀧𑀦𑀁;_  
_𑀆𑀭𑀫𑁆𑀫𑀡𑀁 𑀧𑀓𑀧𑁆𑀧𑀦𑀁,_  
_𑀓𑀸𑀫𑀧𑀗𑁆𑀓𑁄 𑀤𑀼𑀭𑀘𑁆𑀘𑀬𑁄𑁇 (𑁧𑁧)_  


(953.)

1128\. _𑀲𑀘𑁆𑀘𑀸 𑀅𑀯𑁄𑀓𑁆𑀓𑀫𑁆𑀫 𑀫𑀼𑀦𑀺,_  
_𑀣𑀮𑁂 𑀢𑀺𑀝𑁆𑀞𑀢𑀺 𑀩𑁆𑀭𑀸𑀳𑁆𑀫𑀡𑁄;_  
_𑀲𑀩𑁆𑀩𑀁 𑀲𑁄 𑀧𑀝𑀺𑀦𑀺𑀲𑁆𑀲𑀚𑁆𑀚,_  
_𑀲 𑀯𑁂 𑀲𑀦𑁆𑀢𑁄𑀢𑀺 𑀯𑀼𑀘𑁆𑀘𑀢𑀺𑁇 (𑁧𑁨)_  


(954.)

1129\. _𑀲 𑀯𑁂 𑀯𑀺𑀤𑁆𑀯𑀸 𑀲 𑀯𑁂𑀤𑀕𑀽,_  
_𑀜𑀢𑁆𑀯𑀸 𑀥𑀫𑁆𑀫𑀁 𑀅𑀦𑀺𑀲𑁆𑀲𑀺𑀢𑁄;_  
_𑀲𑀫𑁆𑀫𑀸 𑀲𑁄 𑀮𑁄𑀓𑁂 𑀇𑀭𑀺𑀬𑀸𑀦𑁄,_  
_𑀦 𑀧𑀺𑀳𑁂𑀢𑀻𑀥 𑀓𑀲𑁆𑀲𑀘𑀺𑁇 (𑁧𑁩)_  


(955.)

1130\. _𑀬𑁄𑀥 𑀓𑀸𑀫𑁂 𑀅𑀘𑁆𑀘𑀢𑀭𑀺,_  
_𑀲𑀗𑁆𑀕𑀁 𑀮𑁄𑀓𑁂 𑀤𑀼𑀭𑀘𑁆𑀘𑀬𑀁;_  
_𑀦 𑀲𑁄 𑀲𑁄𑀘𑀢𑀺 𑀦𑀸𑀚𑁆𑀛𑁂𑀢𑀺,_  
_𑀙𑀺𑀦𑁆𑀦𑀲𑁄𑀢𑁄 𑀅𑀩𑀦𑁆𑀥𑀦𑁄𑁇 (𑁧𑁪)_  


(956.)

1131\. _𑀬𑀁 𑀧𑀼𑀩𑁆𑀩𑁂 𑀢𑀁 𑀯𑀺𑀲𑁄𑀲𑁂𑀳𑀺,_  
_𑀧𑀘𑁆𑀙𑀸 𑀢𑁂 𑀫𑀸𑀳𑀼 𑀓𑀺𑀜𑁆𑀘𑀦𑀁;_  
_𑀫𑀚𑁆𑀛𑁂 𑀘𑁂 𑀦𑁄 𑀕𑀳𑁂𑀲𑁆𑀲𑀲𑀺,_  
_𑀉𑀧𑀲𑀦𑁆𑀢𑁄 𑀘𑀭𑀺𑀲𑁆𑀲𑀲𑀺𑁇 (𑁧𑁫)_  


(957.)

1132\. _𑀲𑀩𑁆𑀩𑀲𑁄 𑀦𑀸𑀫𑀭𑀽𑀧𑀲𑁆𑀫𑀺𑀁,_  
_𑀬𑀲𑁆𑀲 𑀦𑀢𑁆𑀣𑀺 𑀫𑀫𑀸𑀬𑀺𑀢𑀁;_  
_𑀅𑀲𑀢𑀸 𑀘 𑀦 𑀲𑁄𑀘𑀢𑀺,_  
_𑀲 𑀯𑁂 𑀮𑁄𑀓𑁂 𑀦 𑀚𑀻𑀬𑀢𑀺𑁇 (𑁧𑁬)_  


(958.)

1133\. _𑀬𑀲𑁆𑀲 𑀦𑀢𑁆𑀣𑀺 𑀇𑀤𑀁 𑀫𑁂𑀢𑀺,_  
_𑀧𑀭𑁂𑀲𑀁 𑀯𑀸𑀧𑀺 𑀓𑀺𑀜𑁆𑀘𑀦𑀁;_  
_𑀫𑀫𑀢𑁆𑀢𑀁 𑀲𑁄 𑀅𑀲𑀁𑀯𑀺𑀦𑁆𑀤𑀁,_  
_𑀦𑀢𑁆𑀣𑀺 𑀫𑁂𑀢𑀺 𑀦 𑀲𑁄𑀘𑀢𑀺𑁇 (𑁧𑁭)_  


(959.)

1134\. _𑀅𑀦𑀺𑀝𑁆𑀞𑀼𑀭𑀻 𑀅𑀦𑀦𑀼𑀕𑀺𑀤𑁆𑀥𑁄,_  
_𑀅𑀦𑁂𑀚𑁄 𑀲𑀩𑁆𑀩𑀥𑀻 𑀲𑀫𑁄;_  
_𑀢𑀫𑀸𑀦𑀺𑀲𑀁𑀲𑀁 𑀧𑀩𑁆𑀭𑀽𑀫𑀺,_  
_𑀧𑀼𑀘𑁆𑀙𑀺𑀢𑁄 𑀅𑀯𑀺𑀓𑀫𑁆𑀧𑀺𑀦𑀁𑁇 (𑁧𑁮)_  


(960.)

1135\. _𑀅𑀦𑁂𑀚𑀲𑁆𑀲 𑀯𑀺𑀚𑀸𑀦𑀢𑁄,_  
_𑀦𑀢𑁆𑀣𑀺 𑀓𑀸𑀘𑀺 𑀦𑀺𑀲𑀗𑁆𑀔𑀢𑀺;_  
_𑀯𑀺𑀭𑀢𑁄 𑀲𑁄 𑀯𑀺𑀬𑀸𑀭𑀩𑁆𑀪𑀸,_  
_𑀔𑁂𑀫𑀁 𑀧𑀲𑁆𑀲𑀢𑀺 𑀲𑀩𑁆𑀩𑀥𑀺𑁇 (𑁧𑁯)_  


(961.)

1136\. _𑀦 𑀲𑀫𑁂𑀲𑀼 𑀦 𑀑𑀫𑁂𑀲𑀼,_  
_𑀦 𑀉𑀲𑁆𑀲𑁂𑀲𑀼 𑀯𑀤𑀢𑁂 𑀫𑀼𑀦𑀺;_  
_𑀲𑀦𑁆𑀢𑁄 𑀲𑁄 𑀯𑀻𑀢𑀫𑀘𑁆𑀙𑀭𑁄,_  
_𑀦𑀸𑀤𑁂𑀢𑀺 𑀦 𑀦𑀺𑀭𑀲𑁆𑀲𑀢𑀻”𑀢𑀺𑁇 (𑁨𑁦)_  


---

1137\. 𑀅𑀢𑁆𑀢𑀤𑀡𑁆𑀟𑀲𑀼𑀢𑁆𑀢𑀁 𑀧𑀦𑁆𑀦𑀭𑀲𑀫𑀁𑁇



[Go to previous page (4.14 Tuvaṭakasutta)](/tipitaka/18Sn/4/4.14.md) / [Go to parent page (4 Aṭṭhakavagga)](/tipitaka/18Sn/4.md) / [Go to next page (4.16 Sāriputtasutta)](/tipitaka/18Sn/4/4.16.md)


