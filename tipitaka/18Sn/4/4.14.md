
[Home](/) / [18Sn Suttanipātapāḷi](/tipitaka/18Sn.md) / [4 Aṭṭhakavagga](/tipitaka/18Sn/4.md)

# 𑁪𑁇𑁧𑁪 𑀢𑀼𑀯𑀝𑀓𑀲𑀼𑀢𑁆𑀢

### 𑀅𑀝𑁆𑀞𑀓𑀯𑀕𑁆𑀕

### 𑀢𑀼𑀯𑀝𑀓𑀲𑀼𑀢𑁆𑀢

(922.)

1096\. _“𑀧𑀼𑀘𑁆𑀙𑀸𑀫𑀺 𑀢𑀁 𑀆𑀤𑀺𑀘𑁆𑀘𑀩𑀦𑁆𑀥𑀼,_  
_𑀯𑀺𑀯𑁂𑀓𑀁 𑀲𑀦𑁆𑀢𑀺𑀧𑀤𑀜𑁆𑀘 𑀫𑀳𑁂𑀲𑀺;_  
_𑀓𑀣𑀁 𑀤𑀺𑀲𑁆𑀯𑀸 𑀦𑀺𑀩𑁆𑀩𑀸𑀢𑀺 𑀪𑀺𑀓𑁆𑀔𑀼,_  
_𑀅𑀦𑀼𑀧𑀸𑀤𑀺𑀬𑀸𑀦𑁄 𑀮𑁄𑀓𑀲𑁆𑀫𑀺𑀁 𑀓𑀺𑀜𑁆𑀘𑀺”𑁇 (𑁧)_  


(923.)

1097\. _“𑀫𑀽𑀮𑀁 𑀧𑀧𑀜𑁆𑀘𑀲𑀗𑁆𑀔𑀸𑀬, __(𑀇𑀢𑀺 𑀪𑀕𑀯𑀸)___  
_𑀫𑀦𑁆𑀢𑀸 𑀅𑀲𑁆𑀫𑀻𑀢𑀺 𑀲𑀩𑁆𑀩𑀫𑀼𑀧𑀭𑀼𑀦𑁆𑀥𑁂;_  
_𑀬𑀸 𑀓𑀸𑀘𑀺 𑀢𑀡𑁆𑀳𑀸 𑀅𑀚𑁆𑀛𑀢𑁆𑀢𑀁,_  
_𑀢𑀸𑀲𑀁 𑀯𑀺𑀦𑀬𑀸 𑀲𑀤𑀸 𑀲𑀢𑁄 𑀲𑀺𑀓𑁆𑀔𑁂𑁇 (𑁨)_  


(924.)

1098\. _𑀬𑀁 𑀓𑀺𑀜𑁆𑀘𑀺 𑀥𑀫𑁆𑀫𑀫𑀪𑀺𑀚𑀜𑁆𑀜𑀸,_  
_𑀅𑀚𑁆𑀛𑀢𑁆𑀢𑀁 𑀅𑀣 𑀯𑀸𑀧𑀺 𑀩𑀳𑀺𑀤𑁆𑀥𑀸;_  
_𑀦 𑀢𑁂𑀦 𑀣𑀸𑀫𑀁 𑀓𑀼𑀩𑁆𑀩𑁂𑀣,_  
_𑀦 𑀳𑀺 𑀲𑀸 𑀦𑀺𑀩𑁆𑀩𑀼𑀢𑀺 𑀲𑀢𑀁 𑀯𑀼𑀢𑁆𑀢𑀸𑁇 (𑁩)_  


(925.)

1099\. _𑀲𑁂𑀬𑁆𑀬𑁄 𑀦 𑀢𑁂𑀦 𑀫𑀜𑁆𑀜𑁂𑀬𑁆𑀬,_  
_𑀦𑀻𑀘𑁂𑀬𑁆𑀬𑁄 𑀅𑀣 𑀯𑀸𑀧𑀺 𑀲𑀭𑀺𑀓𑁆𑀔𑁄;_  
_𑀨𑀼𑀝𑁆𑀞𑁄 𑀅𑀦𑁂𑀓𑀭𑀽𑀧𑁂𑀳𑀺,_  
_𑀦𑀸𑀢𑀼𑀫𑀸𑀦𑀁 𑀯𑀺𑀓𑀧𑁆𑀧𑀬𑀁 𑀢𑀺𑀝𑁆𑀞𑁂𑁇 (𑁪)_  


(926.)

1100\. _𑀅𑀚𑁆𑀛𑀢𑁆𑀢𑀫𑁂𑀯𑀼𑀧𑀲𑀫𑁂,_  
_𑀦 𑀅𑀜𑁆𑀜𑀢𑁄 𑀪𑀺𑀓𑁆𑀔𑀼 𑀲𑀦𑁆𑀢𑀺𑀫𑁂𑀲𑁂𑀬𑁆𑀬;_  
_𑀅𑀚𑁆𑀛𑀢𑁆𑀢𑀁 𑀉𑀧𑀲𑀦𑁆𑀢𑀲𑁆𑀲,_  
_𑀦𑀢𑁆𑀣𑀺 𑀅𑀢𑁆𑀢𑀸 𑀓𑀼𑀢𑁄 𑀦𑀺𑀭𑀢𑁆𑀢𑀸 𑀯𑀸𑁇 (𑁫)_  


(927.)

1101\. _𑀫𑀚𑁆𑀛𑁂 𑀬𑀣𑀸 𑀲𑀫𑀼𑀤𑁆𑀤𑀲𑁆𑀲,_  
_𑀊𑀫𑀺 𑀦𑁄 𑀚𑀸𑀬𑀢𑀻 𑀞𑀺𑀢𑁄 𑀳𑁄𑀢𑀺;_  
_𑀏𑀯𑀁 𑀞𑀺𑀢𑁄 𑀅𑀦𑁂𑀚𑀲𑁆𑀲,_  
_𑀉𑀲𑁆𑀲𑀤𑀁 𑀪𑀺𑀓𑁆𑀔𑀼 𑀦 𑀓𑀭𑁂𑀬𑁆𑀬 𑀓𑀼𑀳𑀺𑀜𑁆𑀘𑀺”𑁇 (𑁬)_  


(928.)

1102\. _“𑀅𑀓𑀺𑀢𑁆𑀢𑀬𑀻 𑀯𑀺𑀯𑀝𑀘𑀓𑁆𑀔𑀼,_  
_𑀲𑀓𑁆𑀔𑀺𑀥𑀫𑁆𑀫𑀁 𑀧𑀭𑀺𑀲𑁆𑀲𑀬𑀯𑀺𑀦𑀬𑀁;_  
_𑀧𑀝𑀺𑀧𑀤𑀁 𑀯𑀤𑁂𑀳𑀺 𑀪𑀤𑁆𑀤𑀦𑁆𑀢𑁂,_  
_𑀧𑀸𑀢𑀺𑀫𑁄𑀓𑁆𑀔𑀁 𑀅𑀣 𑀯𑀸𑀧𑀺 𑀲𑀫𑀸𑀥𑀺𑀁”𑁇 (𑁭)_  


(929.)

1103\. _“𑀘𑀓𑁆𑀔𑀽𑀳𑀺 𑀦𑁂𑀯 𑀮𑁄𑀮𑀲𑁆𑀲,_  
_𑀕𑀸𑀫𑀓𑀣𑀸𑀬 𑀆𑀯𑀭𑀬𑁂 𑀲𑁄𑀢𑀁;_  
_𑀭𑀲𑁂 𑀘 𑀦𑀸𑀦𑀼𑀕𑀺𑀚𑁆𑀛𑁂𑀬𑁆𑀬,_  
_𑀦 𑀘 𑀫𑀫𑀸𑀬𑁂𑀣 𑀓𑀺𑀜𑁆𑀘𑀺 𑀮𑁄𑀓𑀲𑁆𑀫𑀺𑀁𑁇 (𑁮)_  


(930.)

1104\. _𑀨𑀲𑁆𑀲𑁂𑀦 𑀬𑀤𑀸 𑀨𑀼𑀝𑁆𑀞𑀲𑁆𑀲,_  
_𑀧𑀭𑀺𑀤𑁂𑀯𑀁 𑀪𑀺𑀓𑁆𑀔𑀼 𑀦 𑀓𑀭𑁂𑀬𑁆𑀬 𑀓𑀼𑀳𑀺𑀜𑁆𑀘𑀺;_  
_𑀪𑀯𑀜𑁆𑀘 𑀦𑀸𑀪𑀺𑀚𑀧𑁆𑀧𑁂𑀬𑁆𑀬,_  
_𑀪𑁂𑀭𑀯𑁂𑀲𑀼 𑀘 𑀦 𑀲𑀫𑁆𑀧𑀯𑁂𑀥𑁂𑀬𑁆𑀬𑁇 (𑁯)_  


(931.)

1105\. _𑀅𑀦𑁆𑀦𑀸𑀦𑀫𑀣𑁄 𑀧𑀸𑀦𑀸𑀦𑀁,_  
_𑀔𑀸𑀤𑀦𑀻𑀬𑀸𑀦𑀁 𑀅𑀣𑁄𑀧𑀺 𑀯𑀢𑁆𑀣𑀸𑀦𑀁;_  
_𑀮𑀤𑁆𑀥𑀸 𑀦 𑀲𑀦𑁆𑀦𑀺𑀥𑀺𑀁 𑀓𑀬𑀺𑀭𑀸,_  
_𑀦 𑀘 𑀧𑀭𑀺𑀢𑁆𑀢𑀲𑁂 𑀢𑀸𑀦𑀺 𑀅𑀮𑀪𑀫𑀸𑀦𑁄𑁇 (𑁧𑁦)_  


(932.)

1106\. _𑀛𑀸𑀬𑀻 𑀦 𑀧𑀸𑀤𑀮𑁄𑀮𑀲𑁆𑀲,_  
_𑀯𑀺𑀭𑀫𑁂 𑀓𑀼𑀓𑁆𑀓𑀼𑀘𑁆𑀘𑀸 𑀦𑀧𑁆𑀧𑀫𑀚𑁆𑀚𑁂𑀬𑁆𑀬;_  
_𑀅𑀣𑀸𑀲𑀦𑁂𑀲𑀼 𑀲𑀬𑀦𑁂𑀲𑀼,_  
_𑀅𑀧𑁆𑀧𑀲𑀤𑁆𑀤𑁂𑀲𑀼 𑀪𑀺𑀓𑁆𑀔𑀼 𑀯𑀺𑀳𑀭𑁂𑀬𑁆𑀬𑁇 (𑁧𑁧)_  


(933.)

1107\. _𑀦𑀺𑀤𑁆𑀤𑀁 𑀦 𑀩𑀳𑀼𑀮𑀻𑀓𑀭𑁂𑀬𑁆𑀬,_  
_𑀚𑀸𑀕𑀭𑀺𑀬𑀁 𑀪𑀚𑁂𑀬𑁆𑀬 𑀆𑀢𑀸𑀧𑀻;_  
_𑀢𑀦𑁆𑀤𑀺𑀁 𑀫𑀸𑀬𑀁 𑀳𑀲𑁆𑀲𑀁 𑀔𑀺𑀟𑁆𑀟𑀁,_  
_𑀫𑁂𑀣𑀼𑀦𑀁 𑀯𑀺𑀧𑁆𑀧𑀚𑀳𑁂 𑀲𑀯𑀺𑀪𑀽𑀲𑀁𑁇 (𑁧𑁨)_  


(934.)

1108\. _𑀆𑀣𑀩𑁆𑀩𑀡𑀁 𑀲𑀼𑀧𑀺𑀦𑀁 𑀮𑀓𑁆𑀔𑀡𑀁,_  
_𑀦𑁄 𑀯𑀺𑀤𑀳𑁂 𑀅𑀣𑁄𑀧𑀺 𑀦𑀓𑁆𑀔𑀢𑁆𑀢𑀁;_  
_𑀯𑀺𑀭𑀼𑀢𑀜𑁆𑀘 𑀕𑀩𑁆𑀪𑀓𑀭𑀡𑀁,_  
_𑀢𑀺𑀓𑀺𑀘𑁆𑀙𑀁 𑀫𑀸𑀫𑀓𑁄 𑀦 𑀲𑁂𑀯𑁂𑀬𑁆𑀬𑁇 (𑁧𑁩)_  


(935.)

1109\. _𑀦𑀺𑀦𑁆𑀤𑀸𑀬 𑀦𑀧𑁆𑀧𑀯𑁂𑀥𑁂𑀬𑁆𑀬,_  
_𑀦 𑀉𑀡𑁆𑀡𑀫𑁂𑀬𑁆𑀬 𑀧𑀲𑀁𑀲𑀺𑀢𑁄 𑀪𑀺𑀓𑁆𑀔𑀼;_  
_𑀮𑁄𑀪𑀁 𑀲𑀳 𑀫𑀘𑁆𑀙𑀭𑀺𑀬𑁂𑀦,_  
_𑀓𑁄𑀥𑀁 𑀧𑁂𑀲𑀼𑀡𑀺𑀬𑀜𑁆𑀘 𑀧𑀦𑀼𑀤𑁂𑀬𑁆𑀬𑁇 (𑁧𑁪)_  


(936.)

1110\. _𑀓𑀬𑀯𑀺𑀓𑁆𑀓𑀬𑁂 𑀦 𑀢𑀺𑀝𑁆𑀞𑁂𑀬𑁆𑀬,_  
_𑀉𑀧𑀯𑀸𑀤𑀁 𑀪𑀺𑀓𑁆𑀔𑀼 𑀦 𑀓𑀭𑁂𑀬𑁆𑀬 𑀓𑀼𑀳𑀺𑀜𑁆𑀘𑀺;_  
_𑀕𑀸𑀫𑁂 𑀘 𑀦𑀸𑀪𑀺𑀲𑀚𑁆𑀚𑁂𑀬𑁆𑀬,_  
_𑀮𑀸𑀪𑀓𑀫𑁆𑀬𑀸 𑀚𑀦𑀁 𑀦 𑀮𑀧𑀬𑁂𑀬𑁆𑀬𑁇 (𑁧𑁫)_  


(937.)

1111\. _𑀦 𑀘 𑀓𑀢𑁆𑀣𑀺𑀢𑀸 𑀲𑀺𑀬𑀸 𑀪𑀺𑀓𑁆𑀔𑀼,_  
_𑀦 𑀘 𑀯𑀸𑀘𑀁 𑀧𑀬𑀼𑀢𑁆𑀢𑀁 𑀪𑀸𑀲𑁂𑀬𑁆𑀬;_  
_𑀧𑀸𑀕𑀩𑁆𑀪𑀺𑀬𑀁 𑀦 𑀲𑀺𑀓𑁆𑀔𑁂𑀬𑁆𑀬,_  
_𑀓𑀣𑀁 𑀯𑀺𑀕𑁆𑀕𑀸𑀳𑀺𑀓𑀁 𑀦 𑀓𑀣𑀬𑁂𑀬𑁆𑀬𑁇 (𑁧𑁬)_  


(938.)

1112\. _𑀫𑁄𑀲𑀯𑀚𑁆𑀚𑁂 𑀦 𑀦𑀻𑀬𑁂𑀣,_  
_𑀲𑀫𑁆𑀧𑀚𑀸𑀦𑁄 𑀲𑀞𑀸𑀦𑀺 𑀦 𑀓𑀬𑀺𑀭𑀸;_  
_𑀅𑀣 𑀚𑀻𑀯𑀺𑀢𑁂𑀦 𑀧𑀜𑁆𑀜𑀸𑀬,_  
_𑀲𑀻𑀮𑀩𑁆𑀩𑀢𑁂𑀦 𑀦𑀸𑀜𑁆𑀜𑀫𑀢𑀺𑀫𑀜𑁆𑀜𑁂𑁇 (𑁧𑁭)_  


(939.)

1113\. _𑀲𑀼𑀢𑁆𑀯𑀸 𑀭𑀼𑀲𑀺𑀢𑁄 𑀩𑀳𑀼𑀁 𑀯𑀸𑀘𑀁,_  
_𑀲𑀫𑀡𑀸𑀦𑀁 𑀯𑀸 𑀧𑀼𑀣𑀼𑀚𑀦𑀸𑀦𑀁;_  
_𑀨𑀭𑀼𑀲𑁂𑀦 𑀦𑁂 𑀦 𑀧𑀝𑀺𑀯𑀚𑁆𑀚𑀸,_  
_𑀦 𑀳𑀺 𑀲𑀦𑁆𑀢𑁄 𑀧𑀝𑀺𑀲𑁂𑀦𑀺𑀓𑀭𑁄𑀦𑁆𑀢𑀺𑁇 (𑁧𑁮)_  


(940.)

1114\. _𑀏𑀢𑀜𑁆𑀘 𑀥𑀫𑁆𑀫𑀫𑀜𑁆𑀜𑀸𑀬,_  
_𑀯𑀺𑀘𑀺𑀦𑀁 𑀪𑀺𑀓𑁆𑀔𑀼 𑀲𑀤𑀸 𑀲𑀢𑁄 𑀲𑀺𑀓𑁆𑀔𑁂;_  
_𑀲𑀦𑁆𑀢𑀻𑀢𑀺 𑀦𑀺𑀩𑁆𑀩𑀼𑀢𑀺𑀁 𑀜𑀢𑁆𑀯𑀸,_  
_𑀲𑀸𑀲𑀦𑁂 𑀕𑁄𑀢𑀫𑀲𑁆𑀲 𑀦 𑀧𑀫𑀚𑁆𑀚𑁂𑀬𑁆𑀬𑁇 (𑁧𑁯)_  


(941.)

1115\. _𑀅𑀪𑀺𑀪𑀽 𑀳𑀺 𑀲𑁄 𑀅𑀦𑀪𑀺𑀪𑀽𑀢𑁄,_  
_𑀲𑀓𑁆𑀔𑀺𑀥𑀫𑁆𑀫𑀫𑀦𑀻𑀢𑀺𑀳𑀫𑀤𑀲𑁆𑀲𑀻;_  
_𑀢𑀲𑁆𑀫𑀸 𑀳𑀺 𑀢𑀲𑁆𑀲 𑀪𑀕𑀯𑀢𑁄 𑀲𑀸𑀲𑀦𑁂,_  
_𑀅𑀧𑁆𑀧𑀫𑀢𑁆𑀢𑁄 𑀲𑀤𑀸 𑀦𑀫𑀲𑁆𑀲𑀫𑀦𑀼𑀲𑀺𑀓𑁆𑀔𑁂”𑀢𑀺𑁇 (𑁨𑁦)_  


---

1116\. 𑀢𑀼𑀯𑀝𑀓𑀲𑀼𑀢𑁆𑀢𑀁 𑀘𑀼𑀤𑁆𑀤𑀲𑀫𑀁𑁇



[Go to previous page (4.13 Mahābyūhasutta)](/tipitaka/18Sn/4/4.13.md) / [Go to parent page (4 Aṭṭhakavagga)](/tipitaka/18Sn/4.md) / [Go to next page (4.15 Attadaṇḍasutta)](/tipitaka/18Sn/4/4.15.md)


