
[Home](/) / [18Sn Suttanipātapāḷi](../../18Sn.md) / [3 Mahāvagga](../3.md)

# 𑁩𑁇𑁧𑁨 𑀤𑁆𑀯𑀬𑀢𑀸𑀦𑀼𑀧𑀲𑁆𑀲𑀦𑀸𑀲𑀼𑀢𑁆𑀢

### 𑀫𑀳𑀸𑀯𑀕𑁆𑀕

### 𑀤𑁆𑀯𑀬𑀢𑀸𑀦𑀼𑀧𑀲𑁆𑀲𑀦𑀸𑀲𑀼𑀢𑁆𑀢

864\. 𑀏𑀯𑀁 𑀫𑁂 𑀲𑀼𑀢𑀁—  𑀏𑀓𑀁 𑀲𑀫𑀬𑀁 𑀪𑀕𑀯𑀸 𑀲𑀸𑀯𑀢𑁆𑀣𑀺𑀬𑀁 𑀯𑀺𑀳𑀭𑀢𑀺 𑀧𑀼𑀩𑁆𑀩𑀸𑀭𑀸𑀫𑁂 𑀫𑀺𑀕𑀸𑀭𑀫𑀸𑀢𑀼𑀧𑀸𑀲𑀸𑀤𑁂𑁇 𑀢𑁂𑀦 𑀔𑁄 𑀧𑀦 𑀲𑀫𑀬𑁂𑀦 𑀪𑀕𑀯𑀸 𑀢𑀤𑀳𑀼𑀧𑁄𑀲𑀣𑁂 𑀧𑀦𑁆𑀦𑀭𑀲𑁂 𑀧𑀼𑀡𑁆𑀡𑀸𑀬 𑀧𑀼𑀡𑁆𑀡𑀫𑀸𑀬 𑀭𑀢𑁆𑀢𑀺𑀬𑀸 𑀪𑀺𑀓𑁆𑀔𑀼𑀲𑀁𑀖𑀧𑀭𑀺𑀯𑀼𑀢𑁄 𑀅𑀩𑁆𑀪𑁄𑀓𑀸𑀲𑁂 𑀦𑀺𑀲𑀺𑀦𑁆𑀦𑁄 𑀳𑁄𑀢𑀺𑁇 𑀅𑀣 𑀔𑁄 𑀪𑀕𑀯𑀸 𑀢𑀼𑀡𑁆𑀳𑀻𑀪𑀽𑀢𑀁 𑀢𑀼𑀡𑁆𑀳𑀻𑀪𑀽𑀢𑀁 𑀪𑀺𑀓𑁆𑀔𑀼𑀲𑀁𑀖𑀁 𑀅𑀦𑀼𑀯𑀺𑀮𑁄𑀓𑁂𑀢𑁆𑀯𑀸 𑀪𑀺𑀓𑁆𑀔𑀽 𑀆𑀫𑀦𑁆𑀢𑁂𑀲𑀺—

865\. “‘𑀬𑁂 𑀢𑁂, 𑀪𑀺𑀓𑁆𑀔𑀯𑁂, 𑀓𑀼𑀲𑀮𑀸 𑀥𑀫𑁆𑀫𑀸 𑀅𑀭𑀺𑀬𑀸 𑀦𑀺𑀬𑁆𑀬𑀸𑀦𑀺𑀓𑀸 𑀲𑀫𑁆𑀩𑁄𑀥𑀕𑀸𑀫𑀺𑀦𑁄, 𑀢𑁂𑀲𑀁 𑀯𑁄, 𑀪𑀺𑀓𑁆𑀔𑀯𑁂, 𑀓𑀼𑀲𑀮𑀸𑀦𑀁 𑀥𑀫𑁆𑀫𑀸𑀦𑀁 𑀅𑀭𑀺𑀬𑀸𑀦𑀁 𑀦𑀺𑀬𑁆𑀬𑀸𑀦𑀺𑀓𑀸𑀦𑀁 𑀲𑀫𑁆𑀩𑁄𑀥𑀕𑀸𑀫𑀻𑀦𑀁 𑀓𑀸 𑀉𑀧𑀦𑀺𑀲𑀸 𑀲𑀯𑀦𑀸𑀬𑀸’𑀢𑀺, 𑀇𑀢𑀺 𑀘𑁂, 𑀪𑀺𑀓𑁆𑀔𑀯𑁂, 𑀧𑀼𑀘𑁆𑀙𑀺𑀢𑀸𑀭𑁄 𑀅𑀲𑁆𑀲𑀼, 𑀢𑁂 𑀏𑀯𑀫𑀲𑁆𑀲𑀼 𑀯𑀘𑀦𑀻𑀬𑀸—  ‘𑀬𑀸𑀯𑀤𑁂𑀯 𑀤𑁆𑀯𑀬𑀢𑀸𑀦𑀁 𑀥𑀫𑁆𑀫𑀸𑀦𑀁 𑀬𑀣𑀸𑀪𑀽𑀢𑀁 𑀜𑀸𑀡𑀸𑀬𑀸’𑀢𑀺𑁇 𑀓𑀺𑀜𑁆𑀘 𑀤𑁆𑀯𑀬𑀢𑀁 𑀯𑀤𑁂𑀣?

866\. (𑁧) 𑀇𑀤𑀁 𑀤𑀼𑀓𑁆𑀔𑀁, 𑀅𑀬𑀁 𑀤𑀼𑀓𑁆𑀔𑀲𑀫𑀼𑀤𑀬𑁄𑀢𑀺 𑀅𑀬𑀫𑁂𑀓𑀸𑀦𑀼𑀧𑀲𑁆𑀲𑀦𑀸𑁇 𑀅𑀬𑀁 𑀤𑀼𑀓𑁆𑀔𑀦𑀺𑀭𑁄𑀥𑁄, 𑀅𑀬𑀁 𑀤𑀼𑀓𑁆𑀔𑀦𑀺𑀭𑁄𑀥𑀕𑀸𑀫𑀺𑀦𑀻 𑀧𑀝𑀺𑀧𑀤𑀸𑀢𑀺, 𑀅𑀬𑀁 𑀤𑀼𑀢𑀺𑀬𑀸𑀦𑀼𑀧𑀲𑁆𑀲𑀦𑀸𑁇 𑀏𑀯𑀁 𑀲𑀫𑁆𑀫𑀸 𑀤𑁆𑀯𑀬𑀢𑀸𑀦𑀼𑀧𑀲𑁆𑀲𑀺𑀦𑁄 𑀔𑁄, 𑀪𑀺𑀓𑁆𑀔𑀯𑁂, 𑀪𑀺𑀓𑁆𑀔𑀼𑀦𑁄 𑀅𑀧𑁆𑀧𑀫𑀢𑁆𑀢𑀲𑁆𑀲 𑀆𑀢𑀸𑀧𑀺𑀦𑁄 𑀧𑀳𑀺𑀢𑀢𑁆𑀢𑀲𑁆𑀲 𑀯𑀺𑀳𑀭𑀢𑁄 𑀤𑁆𑀯𑀺𑀦𑁆𑀦𑀁 𑀨𑀮𑀸𑀦𑀁 𑀅𑀜𑁆𑀜𑀢𑀭𑀁 𑀨𑀮𑀁 𑀧𑀸𑀝𑀺𑀓𑀗𑁆𑀔𑀁—  𑀤𑀺𑀝𑁆𑀞𑁂𑀯 𑀥𑀫𑁆𑀫𑁂 𑀅𑀜𑁆𑀜𑀸, 𑀲𑀢𑀺 𑀯𑀸 𑀉𑀧𑀸𑀤𑀺𑀲𑁂𑀲𑁂 𑀅𑀦𑀸𑀕𑀸𑀫𑀺𑀢𑀸”𑀢𑀺𑁇

867\. 𑀇𑀤𑀫𑀯𑁄𑀘 𑀪𑀕𑀯𑀸𑁇 𑀇𑀤𑀁 𑀯𑀢𑁆𑀯𑀸𑀦 𑀲𑀼𑀕𑀢𑁄 𑀅𑀣𑀸𑀧𑀭𑀁 𑀏𑀢𑀤𑀯𑁄𑀘 𑀲𑀢𑁆𑀣𑀸—

(730.)

868\. _“𑀬𑁂 𑀤𑀼𑀓𑁆𑀔𑀁 𑀦𑀧𑁆𑀧𑀚𑀸𑀦𑀦𑁆𑀢𑀺,_  
_𑀅𑀣𑁄 𑀤𑀼𑀓𑁆𑀔𑀲𑁆𑀲 𑀲𑀫𑁆𑀪𑀯𑀁;_  
_𑀬𑀢𑁆𑀣 𑀘 𑀲𑀩𑁆𑀩𑀲𑁄 𑀤𑀼𑀓𑁆𑀔𑀁,_  
_𑀅𑀲𑁂𑀲𑀁 𑀉𑀧𑀭𑀼𑀚𑁆𑀛𑀢𑀺;_  
_𑀢𑀜𑁆𑀘 𑀫𑀕𑁆𑀕𑀁 𑀦 𑀚𑀸𑀦𑀦𑁆𑀢𑀺,_  
_𑀤𑀼𑀓𑁆𑀔𑀽𑀧𑀲𑀫𑀕𑀸𑀫𑀺𑀦𑀁𑁇 (𑁧)_  


(731.)

869\. _𑀘𑁂𑀢𑁄𑀯𑀺𑀫𑀼𑀢𑁆𑀢𑀺𑀳𑀻𑀦𑀸 𑀢𑁂,_  
_𑀅𑀣𑁄 𑀧𑀜𑁆𑀜𑀸𑀯𑀺𑀫𑀼𑀢𑁆𑀢𑀺𑀬𑀸;_  
_𑀅𑀪𑀩𑁆𑀩𑀸 𑀢𑁂 𑀅𑀦𑁆𑀢𑀓𑀺𑀭𑀺𑀬𑀸𑀬,_  
_𑀢𑁂 𑀯𑁂 𑀚𑀸𑀢𑀺𑀚𑀭𑀽𑀧𑀕𑀸𑁇 (𑁨)_  


(732.)

870\. _𑀬𑁂 𑀘 𑀤𑀼𑀓𑁆𑀔𑀁 𑀧𑀚𑀸𑀦𑀦𑁆𑀢𑀺,_  
_𑀅𑀣𑁄 𑀤𑀼𑀓𑁆𑀔𑀲𑁆𑀲 𑀲𑀫𑁆𑀪𑀯𑀁;_  
_𑀬𑀢𑁆𑀣 𑀘 𑀲𑀩𑁆𑀩𑀲𑁄 𑀤𑀼𑀓𑁆𑀔𑀁,_  
_𑀅𑀲𑁂𑀲𑀁 𑀉𑀧𑀭𑀼𑀚𑁆𑀛𑀢𑀺;_  
_𑀢𑀜𑁆𑀘 𑀫𑀕𑁆𑀕𑀁 𑀧𑀚𑀸𑀦𑀦𑁆𑀢𑀺,_  
_𑀤𑀼𑀓𑁆𑀔𑀽𑀧𑀲𑀫𑀕𑀸𑀫𑀺𑀦𑀁𑁇 (𑁩)_  


(733.)

871\. _𑀘𑁂𑀢𑁄𑀯𑀺𑀫𑀼𑀢𑁆𑀢𑀺𑀲𑀫𑁆𑀧𑀦𑁆𑀦𑀸,_  
_𑀅𑀣𑁄 𑀧𑀜𑁆𑀜𑀸𑀯𑀺𑀫𑀼𑀢𑁆𑀢𑀺𑀬𑀸;_  
_𑀪𑀩𑁆𑀩𑀸 𑀢𑁂 𑀅𑀦𑁆𑀢𑀓𑀺𑀭𑀺𑀬𑀸𑀬,_  
_𑀦 𑀢𑁂 𑀚𑀸𑀢𑀺𑀚𑀭𑀽𑀧𑀕𑀸𑀢𑀺𑁇 (𑁪)_  


872\. (𑁨) ‘𑀲𑀺𑀬𑀸 𑀅𑀜𑁆𑀜𑁂𑀦𑀧𑀺 𑀧𑀭𑀺𑀬𑀸𑀬𑁂𑀦 𑀲𑀫𑁆𑀫𑀸 𑀤𑁆𑀯𑀬𑀢𑀸𑀦𑀼𑀧𑀲𑁆𑀲𑀦𑀸’𑀢𑀺, 𑀇𑀢𑀺 𑀘𑁂, 𑀪𑀺𑀓𑁆𑀔𑀯𑁂, 𑀧𑀼𑀘𑁆𑀙𑀺𑀢𑀸𑀭𑁄 𑀅𑀲𑁆𑀲𑀼; ‘𑀲𑀺𑀬𑀸’𑀢𑀺𑀲𑁆𑀲𑀼 𑀯𑀘𑀦𑀻𑀬𑀸𑁇 𑀓𑀣𑀜𑁆𑀘 𑀲𑀺𑀬𑀸? 𑀬𑀁 𑀓𑀺𑀜𑁆𑀘𑀺 𑀤𑀼𑀓𑁆𑀔𑀁 𑀲𑀫𑁆𑀪𑁄𑀢𑀺 𑀲𑀩𑁆𑀩𑀁 𑀉𑀧𑀥𑀺𑀧𑀘𑁆𑀘𑀬𑀸𑀢𑀺, 𑀅𑀬𑀫𑁂𑀓𑀸𑀦𑀼𑀧𑀲𑁆𑀲𑀦𑀸𑁇 𑀉𑀧𑀥𑀻𑀦𑀁 𑀢𑁆𑀯𑁂𑀯 𑀅𑀲𑁂𑀲𑀯𑀺𑀭𑀸𑀕𑀦𑀺𑀭𑁄𑀥𑀸 𑀦𑀢𑁆𑀣𑀺 𑀤𑀼𑀓𑁆𑀔𑀲𑁆𑀲 𑀲𑀫𑁆𑀪𑀯𑁄𑀢𑀺, 𑀅𑀬𑀁 𑀤𑀼𑀢𑀺𑀬𑀸𑀦𑀼𑀧𑀲𑁆𑀲𑀦𑀸𑁇 𑀏𑀯𑀁 𑀲𑀫𑁆𑀫𑀸…𑀧𑁂…  𑀅𑀣𑀸𑀧𑀭𑀁 𑀏𑀢𑀤𑀯𑁄𑀘 𑀲𑀢𑁆𑀣𑀸—

(734.)

873\. _“𑀉𑀧𑀥𑀺𑀦𑀺𑀤𑀸𑀦𑀸 𑀧𑀪𑀯𑀦𑁆𑀢𑀺 𑀤𑀼𑀓𑁆𑀔𑀸,_  
_𑀬𑁂 𑀓𑁂𑀘𑀺 𑀮𑁄𑀓𑀲𑁆𑀫𑀺𑀫𑀦𑁂𑀓𑀭𑀽𑀧𑀸;_  
_𑀬𑁄 𑀯𑁂 𑀅𑀯𑀺𑀤𑁆𑀯𑀸 𑀉𑀧𑀥𑀺𑀁 𑀓𑀭𑁄𑀢𑀺,_  
_𑀧𑀼𑀦𑀧𑁆𑀧𑀼𑀦𑀁 𑀤𑀼𑀓𑁆𑀔𑀫𑀼𑀧𑁂𑀢𑀺 𑀫𑀦𑁆𑀤𑁄;_  
_𑀢𑀲𑁆𑀫𑀸 𑀧𑀚𑀸𑀦𑀁 𑀉𑀧𑀥𑀺𑀁 𑀦 𑀓𑀬𑀺𑀭𑀸,_  
_𑀤𑀼𑀓𑁆𑀔𑀲𑁆𑀲 𑀚𑀸𑀢𑀺𑀧𑁆𑀧𑀪𑀯𑀸𑀦𑀼𑀧𑀲𑁆𑀲𑀻𑀢𑀺𑁇 (𑁫)_  


874\. (𑁩) ‘𑀲𑀺𑀬𑀸 𑀅𑀜𑁆𑀜𑁂𑀦𑀧𑀺 𑀧𑀭𑀺𑀬𑀸𑀬𑁂𑀦 𑀲𑀫𑁆𑀫𑀸 𑀤𑁆𑀯𑀬𑀢𑀸𑀦𑀼𑀧𑀲𑁆𑀲𑀦𑀸’𑀢𑀺, 𑀇𑀢𑀺 𑀘𑁂, 𑀪𑀺𑀓𑁆𑀔𑀯𑁂, 𑀧𑀼𑀘𑁆𑀙𑀺𑀢𑀸𑀭𑁄 𑀅𑀲𑁆𑀲𑀼; ‘𑀲𑀺𑀬𑀸’𑀢𑀺𑀲𑁆𑀲𑀼 𑀯𑀘𑀦𑀻𑀬𑀸𑁇 𑀓𑀣𑀜𑁆𑀘 𑀲𑀺𑀬𑀸? 𑀬𑀁 𑀓𑀺𑀜𑁆𑀘𑀺 𑀤𑀼𑀓𑁆𑀔𑀁 𑀲𑀫𑁆𑀪𑁄𑀢𑀺 𑀲𑀩𑁆𑀩𑀁 𑀅𑀯𑀺𑀚𑁆𑀚𑀸𑀧𑀘𑁆𑀘𑀬𑀸𑀢𑀺, 𑀅𑀬𑀫𑁂𑀓𑀸𑀦𑀼𑀧𑀲𑁆𑀲𑀦𑀸𑁇 𑀅𑀯𑀺𑀚𑁆𑀚𑀸𑀬 𑀢𑁆𑀯𑁂𑀯 𑀅𑀲𑁂𑀲𑀯𑀺𑀭𑀸𑀕𑀦𑀺𑀭𑁄𑀥𑀸 𑀦𑀢𑁆𑀣𑀺 𑀤𑀼𑀓𑁆𑀔𑀲𑁆𑀲 𑀲𑀫𑁆𑀪𑀯𑁄𑀢𑀺, 𑀅𑀬𑀁 𑀤𑀼𑀢𑀺𑀬𑀸𑀦𑀼𑀧𑀲𑁆𑀲𑀦𑀸𑁇 𑀏𑀯𑀁 𑀲𑀫𑁆𑀫𑀸…𑀧𑁂…  𑀅𑀣𑀸𑀧𑀭𑀁 𑀏𑀢𑀤𑀯𑁄𑀘 𑀲𑀢𑁆𑀣𑀸—

(735.)

875\. _“𑀚𑀸𑀢𑀺𑀫𑀭𑀡𑀲𑀁𑀲𑀸𑀭𑀁,_  
_𑀬𑁂 𑀯𑀚𑀦𑁆𑀢𑀺 𑀧𑀼𑀦𑀧𑁆𑀧𑀼𑀦𑀁;_  
_𑀇𑀢𑁆𑀣𑀪𑀸𑀯𑀜𑁆𑀜𑀣𑀸𑀪𑀸𑀯𑀁,_  
_𑀅𑀯𑀺𑀚𑁆𑀚𑀸𑀬𑁂𑀯 𑀲𑀸 𑀕𑀢𑀺𑁇 (𑁬)_  


(736.)

876\. _𑀅𑀯𑀺𑀚𑁆𑀚𑀸 𑀳𑀸𑀬𑀁 𑀫𑀳𑀸𑀫𑁄𑀳𑁄,_  
_𑀬𑁂𑀦𑀺𑀤𑀁 𑀲𑀁𑀲𑀺𑀢𑀁 𑀘𑀺𑀭𑀁;_  
_𑀯𑀺𑀚𑁆𑀚𑀸𑀕𑀢𑀸 𑀘 𑀬𑁂 𑀲𑀢𑁆𑀢𑀸,_  
_𑀦 𑀢𑁂 𑀕𑀘𑁆𑀙𑀦𑁆𑀢𑀺 𑀧𑀼𑀦𑀩𑁆𑀪𑀯𑀦𑁆𑀢𑀺𑁇 (𑁭)_  


877\. (𑁪) ‘𑀲𑀺𑀬𑀸 𑀅𑀜𑁆𑀜𑁂𑀦𑀧𑀺…𑀧𑁂…  𑀓𑀣𑀜𑁆𑀘 𑀲𑀺𑀬𑀸? 𑀬𑀁 𑀓𑀺𑀜𑁆𑀘𑀺 𑀤𑀼𑀓𑁆𑀔𑀁 𑀲𑀫𑁆𑀪𑁄𑀢𑀺 𑀲𑀩𑁆𑀩𑀁 𑀲𑀗𑁆𑀔𑀸𑀭𑀧𑀘𑁆𑀘𑀬𑀸𑀢𑀺, 𑀅𑀬𑀫𑁂𑀓𑀸𑀦𑀼𑀧𑀲𑁆𑀲𑀦𑀸𑁇 𑀲𑀗𑁆𑀔𑀸𑀭𑀸𑀦𑀁 𑀢𑁆𑀯𑁂𑀯 𑀅𑀲𑁂𑀲𑀯𑀺𑀭𑀸𑀕𑀦𑀺𑀭𑁄𑀥𑀸 𑀦𑀢𑁆𑀣𑀺 𑀤𑀼𑀓𑁆𑀔𑀲𑁆𑀲 𑀲𑀫𑁆𑀪𑀯𑁄𑀢𑀺, 𑀅𑀬𑀁 𑀤𑀼𑀢𑀺𑀬𑀸𑀦𑀼𑀧𑀲𑁆𑀲𑀦𑀸𑁇 𑀏𑀯𑀁 𑀲𑀫𑁆𑀫𑀸…𑀧𑁂…  𑀅𑀣𑀸𑀧𑀭𑀁 𑀏𑀢𑀤𑀯𑁄𑀘 𑀲𑀢𑁆𑀣𑀸—

(737.)

878\. _“𑀬𑀁 𑀓𑀺𑀜𑁆𑀘𑀺 𑀤𑀼𑀓𑁆𑀔𑀁 𑀲𑀫𑁆𑀪𑁄𑀢𑀺,_  
_𑀲𑀩𑁆𑀩𑀁 𑀲𑀗𑁆𑀔𑀸𑀭𑀧𑀘𑁆𑀘𑀬𑀸;_  
_𑀲𑀗𑁆𑀔𑀸𑀭𑀸𑀦𑀁 𑀦𑀺𑀭𑁄𑀥𑁂𑀦,_  
_𑀦𑀢𑁆𑀣𑀺 𑀤𑀼𑀓𑁆𑀔𑀲𑁆𑀲 𑀲𑀫𑁆𑀪𑀯𑁄𑁇 (𑁮)_  


(738.)

879\. _𑀏𑀢𑀫𑀸𑀤𑀻𑀦𑀯𑀁 𑀜𑀢𑁆𑀯𑀸,_  
_𑀤𑀼𑀓𑁆𑀔𑀁 𑀲𑀗𑁆𑀔𑀸𑀭𑀧𑀘𑁆𑀘𑀬𑀸;_  
_𑀲𑀩𑁆𑀩𑀲𑀗𑁆𑀔𑀸𑀭𑀲𑀫𑀣𑀸,_  
_𑀲𑀜𑁆𑀜𑀸𑀦𑀁 𑀉𑀧𑀭𑁄𑀥𑀦𑀸;_  
_𑀏𑀯𑀁 𑀤𑀼𑀓𑁆𑀔𑀓𑁆𑀔𑀬𑁄 𑀳𑁄𑀢𑀺,_  
_𑀏𑀢𑀁 𑀜𑀢𑁆𑀯𑀸 𑀬𑀣𑀸𑀢𑀣𑀁𑁇 (𑁯)_  


(739.)

880\. _𑀲𑀫𑁆𑀫𑀤𑁆𑀤𑀲𑀸 𑀯𑁂𑀤𑀕𑀼𑀦𑁄,_  
_𑀲𑀫𑁆𑀫𑀤𑀜𑁆𑀜𑀸𑀬 𑀧𑀡𑁆𑀟𑀺𑀢𑀸;_  
_𑀅𑀪𑀺𑀪𑀼𑀬𑁆𑀬 𑀫𑀸𑀭𑀲𑀁𑀬𑁄𑀕𑀁,_  
_𑀦 𑀕𑀘𑁆𑀙𑀦𑁆𑀢𑀺 𑀧𑀼𑀦𑀩𑁆𑀪𑀯𑀦𑁆𑀢𑀺𑁇 (𑁧𑁦)_  


881\. (𑁫) ‘𑀲𑀺𑀬𑀸 𑀅𑀜𑁆𑀜𑁂𑀦𑀧𑀺…𑀧𑁂…  𑀓𑀣𑀜𑁆𑀘 𑀲𑀺𑀬𑀸? 𑀬𑀁 𑀓𑀺𑀜𑁆𑀘𑀺 𑀤𑀼𑀓𑁆𑀔𑀁 𑀲𑀫𑁆𑀪𑁄𑀢𑀺 𑀲𑀩𑁆𑀩𑀁 𑀯𑀺𑀜𑁆𑀜𑀸𑀡𑀧𑀘𑁆𑀘𑀬𑀸𑀢𑀺, 𑀅𑀬𑀫𑁂𑀓𑀸𑀦𑀼𑀧𑀲𑁆𑀲𑀦𑀸𑁇 𑀯𑀺𑀜𑁆𑀜𑀸𑀡𑀲𑁆𑀲 𑀢𑁆𑀯𑁂𑀯 𑀅𑀲𑁂𑀲𑀯𑀺𑀭𑀸𑀕𑀦𑀺𑀭𑁄𑀥𑀸 𑀦𑀢𑁆𑀣𑀺 𑀤𑀼𑀓𑁆𑀔𑀲𑁆𑀲 𑀲𑀫𑁆𑀪𑀯𑁄𑀢𑀺, 𑀅𑀬𑀁 𑀤𑀼𑀢𑀺𑀬𑀸𑀦𑀼𑀧𑀲𑁆𑀲𑀦𑀸𑁇 𑀏𑀯𑀁 𑀲𑀫𑁆𑀫𑀸…𑀧𑁂…  𑀅𑀣𑀸𑀧𑀭𑀁 𑀏𑀢𑀤𑀯𑁄𑀘 𑀲𑀢𑁆𑀣𑀸—

(740.)

882\. _“𑀬𑀁 𑀓𑀺𑀜𑁆𑀘𑀺 𑀤𑀼𑀓𑁆𑀔𑀁 𑀲𑀫𑁆𑀪𑁄𑀢𑀺,_  
_𑀲𑀩𑁆𑀩𑀁 𑀯𑀺𑀜𑁆𑀜𑀸𑀡𑀧𑀘𑁆𑀘𑀬𑀸;_  
_𑀯𑀺𑀜𑁆𑀜𑀸𑀡𑀲𑁆𑀲 𑀦𑀺𑀭𑁄𑀥𑁂𑀦,_  
_𑀦𑀢𑁆𑀣𑀺 𑀤𑀼𑀓𑁆𑀔𑀲𑁆𑀲 𑀲𑀫𑁆𑀪𑀯𑁄𑁇 (𑁧𑁧)_  


(741.)

883\. _𑀏𑀢𑀫𑀸𑀤𑀻𑀦𑀯𑀁 𑀜𑀢𑁆𑀯𑀸,_  
_𑀤𑀼𑀓𑁆𑀔𑀁 𑀯𑀺𑀜𑁆𑀜𑀸𑀡𑀧𑀘𑁆𑀘𑀬𑀸;_  
_𑀯𑀺𑀜𑁆𑀜𑀸𑀡𑀽𑀧𑀲𑀫𑀸 𑀪𑀺𑀓𑁆𑀔𑀼,_  
_𑀦𑀺𑀘𑁆𑀙𑀸𑀢𑁄 𑀧𑀭𑀺𑀦𑀺𑀩𑁆𑀩𑀼𑀢𑁄𑀢𑀺𑁇 (𑁧𑁨)_  


884\. (𑁬) ‘𑀲𑀺𑀬𑀸 𑀅𑀜𑁆𑀜𑁂𑀦𑀧𑀺…𑀧𑁂…  𑀓𑀣𑀜𑁆𑀘 𑀲𑀺𑀬𑀸? 𑀬𑀁 𑀓𑀺𑀜𑁆𑀘𑀺 𑀤𑀼𑀓𑁆𑀔𑀁 𑀲𑀫𑁆𑀪𑁄𑀢𑀺 𑀲𑀩𑁆𑀩𑀁 𑀨𑀲𑁆𑀲𑀧𑀘𑁆𑀘𑀬𑀸𑀢𑀺, 𑀅𑀬𑀫𑁂𑀓𑀸𑀦𑀼𑀧𑀲𑁆𑀲𑀦𑀸𑁇 𑀨𑀲𑁆𑀲𑀲𑁆𑀲 𑀢𑁆𑀯𑁂𑀯 𑀅𑀲𑁂𑀲𑀯𑀺𑀭𑀸𑀕𑀦𑀺𑀭𑁄𑀥𑀸 𑀦𑀢𑁆𑀣𑀺 𑀤𑀼𑀓𑁆𑀔𑀲𑁆𑀲 𑀲𑀫𑁆𑀪𑀯𑁄𑀢𑀺, 𑀅𑀬𑀁 𑀤𑀼𑀢𑀺𑀬𑀸𑀦𑀼𑀧𑀲𑁆𑀲𑀦𑀸𑁇 𑀏𑀯𑀁 𑀲𑀫𑁆𑀫𑀸…𑀧𑁂…  𑀅𑀣𑀸𑀧𑀭𑀁 𑀏𑀢𑀤𑀯𑁄𑀘 𑀲𑀢𑁆𑀣𑀸—

(742.)

885\. _“𑀢𑁂𑀲𑀁 𑀨𑀲𑁆𑀲𑀧𑀭𑁂𑀢𑀸𑀦𑀁,_  
_𑀪𑀯𑀲𑁄𑀢𑀸𑀦𑀼𑀲𑀸𑀭𑀺𑀦𑀁;_  
_𑀓𑀼𑀫𑁆𑀫𑀕𑁆𑀕𑀧𑀝𑀺𑀧𑀦𑁆𑀦𑀸𑀦𑀁,_  
_𑀆𑀭𑀸 𑀲𑀁𑀬𑁄𑀚𑀦𑀓𑁆𑀔𑀬𑁄𑁇 (𑁧𑁩)_  


(743.)

886\. _𑀬𑁂 𑀘 𑀨𑀲𑁆𑀲𑀁 𑀧𑀭𑀺𑀜𑁆𑀜𑀸𑀬,_  
_𑀅𑀜𑁆𑀜𑀸𑀬𑀼𑀧𑀲𑀫𑁂 𑀭𑀢𑀸;_  
_𑀢𑁂 𑀯𑁂 𑀨𑀲𑁆𑀲𑀸𑀪𑀺𑀲𑀫𑀬𑀸,_  
_𑀦𑀺𑀘𑁆𑀙𑀸𑀢𑀸 𑀧𑀭𑀺𑀦𑀺𑀩𑁆𑀩𑀼𑀢𑀸𑀢𑀺𑁇 (𑁧𑁪)_  


887\. (𑁭) ‘𑀲𑀺𑀬𑀸 𑀅𑀜𑁆𑀜𑁂𑀦𑀧𑀺…𑀧𑁂…  𑀓𑀣𑀜𑁆𑀘 𑀲𑀺𑀬𑀸? 𑀬𑀁 𑀓𑀺𑀜𑁆𑀘𑀺 𑀤𑀼𑀓𑁆𑀔𑀁 𑀲𑀫𑁆𑀪𑁄𑀢𑀺 𑀲𑀩𑁆𑀩𑀁 𑀯𑁂𑀤𑀦𑀸𑀧𑀘𑁆𑀘𑀬𑀸𑀢𑀺, 𑀅𑀬𑀫𑁂𑀓𑀸𑀦𑀼𑀧𑀲𑁆𑀲𑀦𑀸𑁇 𑀯𑁂𑀤𑀦𑀸𑀦𑀁 𑀢𑁆𑀯𑁂𑀯 𑀅𑀲𑁂𑀲𑀯𑀺𑀭𑀸𑀕𑀦𑀺𑀭𑁄𑀥𑀸 𑀦𑀢𑁆𑀣𑀺 𑀤𑀼𑀓𑁆𑀔𑀲𑁆𑀲 𑀲𑀫𑁆𑀪𑀯𑁄𑀢𑀺, 𑀅𑀬𑀁 𑀤𑀼𑀢𑀺𑀬𑀸𑀦𑀼𑀧𑀲𑁆𑀲𑀦𑀸𑁇 𑀏𑀯𑀁 𑀲𑀫𑁆𑀫𑀸…𑀧𑁂…  𑀅𑀣𑀸𑀧𑀭𑀁 𑀏𑀢𑀤𑀯𑁄𑀘 𑀲𑀢𑁆𑀣𑀸—

(744.)

888\. _“𑀲𑀼𑀔𑀁 𑀯𑀸 𑀬𑀤𑀺 𑀯𑀸 𑀤𑀼𑀓𑁆𑀔𑀁,_  
_𑀅𑀤𑀼𑀓𑁆𑀔𑀫𑀲𑀼𑀔𑀁 𑀲𑀳;_  
_𑀅𑀚𑁆𑀛𑀢𑁆𑀢𑀜𑁆𑀘 𑀩𑀳𑀺𑀤𑁆𑀥𑀸 𑀘,_  
_𑀬𑀁 𑀓𑀺𑀜𑁆𑀘𑀺 𑀅𑀢𑁆𑀣𑀺 𑀯𑁂𑀤𑀺𑀢𑀁𑁇 (𑁧𑁫)_  


(745.)

889\. _𑀏𑀢𑀁 𑀤𑀼𑀓𑁆𑀔𑀦𑁆𑀢𑀺 𑀜𑀢𑁆𑀯𑀸𑀦,_  
_𑀫𑁄𑀲𑀥𑀫𑁆𑀫𑀁 𑀧𑀮𑁄𑀓𑀺𑀦𑀁;_  
_𑀨𑀼𑀲𑁆𑀲 𑀨𑀼𑀲𑁆𑀲 𑀯𑀬𑀁 𑀧𑀲𑁆𑀲𑀁,_  
_𑀏𑀯𑀁 𑀢𑀢𑁆𑀣 𑀯𑀺𑀚𑀸𑀦𑀢𑀺;_  
_𑀯𑁂𑀤𑀦𑀸𑀦𑀁 𑀔𑀬𑀸 𑀪𑀺𑀓𑁆𑀔𑀼,_  
_𑀦𑀺𑀘𑁆𑀙𑀸𑀢𑁄 𑀧𑀭𑀺𑀦𑀺𑀩𑁆𑀩𑀼𑀢𑁄𑀢𑀺𑁇 (𑁧𑁬)_  


890\. (𑁮) ‘𑀲𑀺𑀬𑀸 𑀅𑀜𑁆𑀜𑁂𑀦𑀧𑀺…𑀧𑁂…  𑀓𑀣𑀜𑁆𑀘 𑀲𑀺𑀬𑀸? 𑀬𑀁 𑀓𑀺𑀜𑁆𑀘𑀺 𑀤𑀼𑀓𑁆𑀔𑀁 𑀲𑀫𑁆𑀪𑁄𑀢𑀺 𑀲𑀩𑁆𑀩𑀁 𑀢𑀡𑁆𑀳𑀸𑀧𑀘𑁆𑀘𑀬𑀸𑀢𑀺, 𑀅𑀬𑀫𑁂𑀓𑀸𑀦𑀼𑀧𑀲𑁆𑀲𑀦𑀸𑁇 𑀢𑀡𑁆𑀳𑀸𑀬 𑀢𑁆𑀯𑁂𑀯 𑀅𑀲𑁂𑀲𑀯𑀺𑀭𑀸𑀕𑀦𑀺𑀭𑁄𑀥𑀸 𑀦𑀢𑁆𑀣𑀺 𑀤𑀼𑀓𑁆𑀔𑀲𑁆𑀲 𑀲𑀫𑁆𑀪𑀯𑁄𑀢𑀺, 𑀅𑀬𑀁 𑀤𑀼𑀢𑀺𑀬𑀸𑀦𑀼𑀧𑀲𑁆𑀲𑀦𑀸𑁇 𑀏𑀯𑀁 𑀲𑀫𑁆𑀫𑀸…𑀧𑁂…  𑀅𑀣𑀸𑀧𑀭𑀁 𑀏𑀢𑀤𑀯𑁄𑀘 𑀲𑀢𑁆𑀣𑀸—

(746.)

891\. _“𑀢𑀡𑁆𑀳𑀸𑀤𑀼𑀢𑀺𑀬𑁄 𑀧𑀼𑀭𑀺𑀲𑁄,_  
_𑀤𑀻𑀖𑀫𑀤𑁆𑀥𑀸𑀦 𑀲𑀁𑀲𑀭𑀁;_  
_𑀇𑀢𑁆𑀣𑀪𑀸𑀯𑀜𑁆𑀜𑀣𑀸𑀪𑀸𑀯𑀁,_  
_𑀲𑀁𑀲𑀸𑀭𑀁 𑀦𑀸𑀢𑀺𑀯𑀢𑁆𑀢𑀢𑀺𑁇 (𑁧𑁭)_  


(747.)

892\. _𑀏𑀢𑀫𑀸𑀤𑀻𑀦𑀯𑀁 𑀜𑀢𑁆𑀯𑀸,_  
_𑀢𑀡𑁆𑀳𑀁 𑀤𑀼𑀓𑁆𑀔𑀲𑁆𑀲 𑀲𑀫𑁆𑀪𑀯𑀁;_  
_𑀯𑀻𑀢𑀢𑀡𑁆𑀳𑁄 𑀅𑀦𑀸𑀤𑀸𑀦𑁄,_  
_𑀲𑀢𑁄 𑀪𑀺𑀓𑁆𑀔𑀼 𑀧𑀭𑀺𑀩𑁆𑀩𑀚𑁂𑀢𑀺𑁇 (𑁧𑁮)_  


893\. (𑁯) ‘𑀲𑀺𑀬𑀸 𑀅𑀜𑁆𑀜𑁂𑀦𑀧𑀺…𑀧𑁂…  𑀓𑀣𑀜𑁆𑀘 𑀲𑀺𑀬𑀸? 𑀬𑀁 𑀓𑀺𑀜𑁆𑀘𑀺 𑀤𑀼𑀓𑁆𑀔𑀁 𑀲𑀫𑁆𑀪𑁄𑀢𑀺 𑀲𑀩𑁆𑀩𑀁 𑀉𑀧𑀸𑀤𑀸𑀦𑀧𑀘𑁆𑀘𑀬𑀸𑀢𑀺, 𑀅𑀬𑀫𑁂𑀓𑀸𑀦𑀼𑀧𑀲𑁆𑀲𑀦𑀸𑁇 𑀉𑀧𑀸𑀤𑀸𑀦𑀸𑀦𑀁 𑀢𑁆𑀯𑁂𑀯 𑀅𑀲𑁂𑀲𑀯𑀺𑀭𑀸𑀕𑀦𑀺𑀭𑁄𑀥𑀸 𑀦𑀢𑁆𑀣𑀺 𑀤𑀼𑀓𑁆𑀔𑀲𑁆𑀲 𑀲𑀫𑁆𑀪𑀯𑁄𑀢𑀺, 𑀅𑀬𑀁 𑀤𑀼𑀢𑀺𑀬𑀸𑀦𑀼𑀧𑀲𑁆𑀲𑀦𑀸𑁇 𑀏𑀯𑀁 𑀲𑀫𑁆𑀫𑀸…𑀧𑁂…  𑀅𑀣𑀸𑀧𑀭𑀁 𑀏𑀢𑀤𑀯𑁄𑀘 𑀲𑀢𑁆𑀣𑀸—

(748.)

894\. _“𑀉𑀧𑀸𑀤𑀸𑀦𑀧𑀘𑁆𑀘𑀬𑀸 𑀪𑀯𑁄,_  
_𑀪𑀽𑀢𑁄 𑀤𑀼𑀓𑁆𑀔𑀁 𑀦𑀺𑀕𑀘𑁆𑀙𑀢𑀺;_  
_𑀚𑀸𑀢𑀲𑁆𑀲 𑀫𑀭𑀡𑀁 𑀳𑁄𑀢𑀺,_  
_𑀏𑀲𑁄 𑀤𑀼𑀓𑁆𑀔𑀲𑁆𑀲 𑀲𑀫𑁆𑀪𑀯𑁄𑁇 (𑁧𑁯)_  


(749.)

895\. _𑀢𑀲𑁆𑀫𑀸 𑀉𑀧𑀸𑀤𑀸𑀦𑀓𑁆𑀔𑀬𑀸,_  
_𑀲𑀫𑁆𑀫𑀤𑀜𑁆𑀜𑀸𑀬 𑀧𑀡𑁆𑀟𑀺𑀢𑀸;_  
_𑀚𑀸𑀢𑀺𑀓𑁆𑀔𑀬𑀁 𑀅𑀪𑀺𑀜𑁆𑀜𑀸𑀬,_  
_𑀦 𑀕𑀘𑁆𑀙𑀦𑁆𑀢𑀺 𑀧𑀼𑀦𑀩𑁆𑀪𑀯𑀦𑁆𑀢𑀺𑁇 (𑁨𑁦)_  


896\. (𑁧𑁦) ‘𑀲𑀺𑀬𑀸 𑀅𑀜𑁆𑀜𑁂𑀦𑀧𑀺…𑀧𑁂…  𑀓𑀣𑀜𑁆𑀘 𑀲𑀺𑀬𑀸? 𑀬𑀁 𑀓𑀺𑀜𑁆𑀘𑀺 𑀤𑀼𑀓𑁆𑀔𑀁 𑀲𑀫𑁆𑀪𑁄𑀢𑀺 𑀲𑀩𑁆𑀩𑀁 𑀆𑀭𑀫𑁆𑀪𑀧𑀘𑁆𑀘𑀬𑀸𑀢𑀺, 𑀅𑀬𑀫𑁂𑀓𑀸𑀦𑀼𑀧𑀲𑁆𑀲𑀦𑀸𑁇 𑀆𑀭𑀫𑁆𑀪𑀸𑀦𑀁 𑀢𑁆𑀯𑁂𑀯 𑀅𑀲𑁂𑀲𑀯𑀺𑀭𑀸𑀕𑀦𑀺𑀭𑁄𑀥𑀸 𑀦𑀢𑁆𑀣𑀺 𑀤𑀼𑀓𑁆𑀔𑀲𑁆𑀲 𑀲𑀫𑁆𑀪𑀯𑁄𑀢𑀺, 𑀅𑀬𑀁 𑀤𑀼𑀢𑀺𑀬𑀸𑀦𑀼𑀧𑀲𑁆𑀲𑀦𑀸𑁇 𑀏𑀯𑀁 𑀲𑀫𑁆𑀫𑀸…𑀧𑁂…  𑀅𑀣𑀸𑀧𑀭𑀁 𑀏𑀢𑀤𑀯𑁄𑀘 𑀲𑀢𑁆𑀣𑀸—

(750.)

897\. _“𑀬𑀁 𑀓𑀺𑀜𑁆𑀘𑀺 𑀤𑀼𑀓𑁆𑀔𑀁 𑀲𑀫𑁆𑀪𑁄𑀢𑀺,_  
_𑀲𑀩𑁆𑀩𑀁 𑀆𑀭𑀫𑁆𑀪𑀧𑀘𑁆𑀘𑀬𑀸;_  
_𑀆𑀭𑀫𑁆𑀪𑀸𑀦𑀁 𑀦𑀺𑀭𑁄𑀥𑁂𑀦,_  
_𑀦𑀢𑁆𑀣𑀺 𑀤𑀼𑀓𑁆𑀔𑀲𑁆𑀲 𑀲𑀫𑁆𑀪𑀯𑁄𑁇 (𑁨𑁧)_  


(751.)

898\. _𑀏𑀢𑀫𑀸𑀤𑀻𑀦𑀯𑀁 𑀜𑀢𑁆𑀯𑀸,_  
_𑀤𑀼𑀓𑁆𑀔𑀁 𑀆𑀭𑀫𑁆𑀪𑀧𑀘𑁆𑀘𑀬𑀸;_  
_𑀲𑀩𑁆𑀩𑀸𑀭𑀫𑁆𑀪𑀁 𑀧𑀝𑀺𑀦𑀺𑀲𑁆𑀲𑀚𑁆𑀚,_  
_𑀅𑀦𑀸𑀭𑀫𑁆𑀪𑁂 𑀯𑀺𑀫𑀼𑀢𑁆𑀢𑀺𑀦𑁄𑁇 (𑁨𑁨)_  


(752.)

899\. _𑀉𑀘𑁆𑀙𑀺𑀦𑁆𑀦𑀪𑀯𑀢𑀡𑁆𑀳𑀲𑁆𑀲,_  
_𑀲𑀦𑁆𑀢𑀘𑀺𑀢𑁆𑀢𑀲𑁆𑀲 𑀪𑀺𑀓𑁆𑀔𑀼𑀦𑁄;_  
_𑀯𑀺𑀓𑁆𑀔𑀻𑀡𑁄 𑀚𑀸𑀢𑀺𑀲𑀁𑀲𑀸𑀭𑁄,_  
_𑀦𑀢𑁆𑀣𑀺 𑀢𑀲𑁆𑀲 𑀧𑀼𑀦𑀩𑁆𑀪𑀯𑁄𑀢𑀺𑁇 (𑁨𑁩)_  


900\. (𑁧𑁧) ‘𑀲𑀺𑀬𑀸 𑀅𑀜𑁆𑀜𑁂𑀦𑀧𑀺…𑀧𑁂…  𑀓𑀣𑀜𑁆𑀘 𑀲𑀺𑀬𑀸? 𑀬𑀁 𑀓𑀺𑀜𑁆𑀘𑀺 𑀤𑀼𑀓𑁆𑀔𑀁 𑀲𑀫𑁆𑀪𑁄𑀢𑀺 𑀲𑀩𑁆𑀩𑀁 𑀆𑀳𑀸𑀭𑀧𑀘𑁆𑀘𑀬𑀸𑀢𑀺, 𑀅𑀬𑀫𑁂𑀓𑀸𑀦𑀼𑀧𑀲𑁆𑀲𑀦𑀸𑁇 𑀆𑀳𑀸𑀭𑀸𑀦𑀁 𑀢𑁆𑀯𑁂𑀯 𑀅𑀲𑁂𑀲𑀯𑀺𑀭𑀸𑀕𑀦𑀺𑀭𑁄𑀥𑀸 𑀦𑀢𑁆𑀣𑀺 𑀤𑀼𑀓𑁆𑀔𑀲𑁆𑀲 𑀲𑀫𑁆𑀪𑀯𑁄𑀢𑀺, 𑀅𑀬𑀁 𑀤𑀼𑀢𑀺𑀬𑀸𑀦𑀼𑀧𑀲𑁆𑀲𑀦𑀸𑁇 𑀏𑀯𑀁 𑀲𑀫𑁆𑀫𑀸…𑀧𑁂…  𑀅𑀣𑀸𑀧𑀭𑀁 𑀏𑀢𑀤𑀯𑁄𑀘 𑀲𑀢𑁆𑀣𑀸—

(753.)

901\. _“𑀬𑀁 𑀓𑀺𑀜𑁆𑀘𑀺 𑀤𑀼𑀓𑁆𑀔𑀁 𑀲𑀫𑁆𑀪𑁄𑀢𑀺,_  
_𑀲𑀩𑁆𑀩𑀁 𑀆𑀳𑀸𑀭𑀧𑀘𑁆𑀘𑀬𑀸;_  
_𑀆𑀳𑀸𑀭𑀸𑀦𑀁 𑀦𑀺𑀭𑁄𑀥𑁂𑀦,_  
_𑀦𑀢𑁆𑀣𑀺 𑀤𑀼𑀓𑁆𑀔𑀲𑁆𑀲 𑀲𑀫𑁆𑀪𑀯𑁄𑁇 (𑁨𑁪)_  


(754.)

902\. _𑀏𑀢𑀫𑀸𑀤𑀻𑀦𑀯𑀁 𑀜𑀢𑁆𑀯𑀸,_  
_𑀤𑀼𑀓𑁆𑀔𑀁 𑀆𑀳𑀸𑀭𑀧𑀘𑁆𑀘𑀬𑀸;_  
_𑀲𑀩𑁆𑀩𑀸𑀳𑀸𑀭𑀁 𑀧𑀭𑀺𑀜𑁆𑀜𑀸𑀬,_  
_𑀲𑀩𑁆𑀩𑀸𑀳𑀸𑀭𑀫𑀦𑀺𑀲𑁆𑀲𑀺𑀢𑁄𑁇 (𑁨𑁫)_  


(755.)

903\. _𑀆𑀭𑁄𑀕𑁆𑀬𑀁 𑀲𑀫𑁆𑀫𑀤𑀜𑁆𑀜𑀸𑀬,_  
_𑀆𑀲𑀯𑀸𑀦𑀁 𑀧𑀭𑀺𑀓𑁆𑀔𑀬𑀸;_  
_𑀲𑀗𑁆𑀔𑀸𑀬 𑀲𑁂𑀯𑀻 𑀥𑀫𑁆𑀫𑀝𑁆𑀞𑁄,_  
_𑀲𑀗𑁆𑀔𑁆𑀬𑀁 𑀦𑁄𑀧𑁂𑀢𑀺 𑀯𑁂𑀤𑀕𑀽𑀢𑀺𑁇 (𑁨𑁬)_  


904\. (𑁧𑁨) ‘𑀲𑀺𑀬𑀸 𑀅𑀜𑁆𑀜𑁂𑀦𑀧𑀺…𑀧𑁂…  𑀓𑀣𑀜𑁆𑀘 𑀲𑀺𑀬𑀸? 𑀬𑀁 𑀓𑀺𑀜𑁆𑀘𑀺 𑀤𑀼𑀓𑁆𑀔𑀁 𑀲𑀫𑁆𑀪𑁄𑀢𑀺 𑀲𑀩𑁆𑀩𑀁 𑀇𑀜𑁆𑀚𑀺𑀢𑀧𑀘𑁆𑀘𑀬𑀸𑀢𑀺, 𑀅𑀬𑀫𑁂𑀓𑀸𑀦𑀼𑀧𑀲𑁆𑀲𑀦𑀸𑁇 𑀇𑀜𑁆𑀚𑀺𑀢𑀸𑀦𑀁 𑀢𑁆𑀯𑁂𑀯 𑀅𑀲𑁂𑀲𑀯𑀺𑀭𑀸𑀕𑀦𑀺𑀭𑁄𑀥𑀸 𑀦𑀢𑁆𑀣𑀺 𑀤𑀼𑀓𑁆𑀔𑀲𑁆𑀲 𑀲𑀫𑁆𑀪𑀯𑁄𑀢𑀺, 𑀅𑀬𑀁 𑀤𑀼𑀢𑀺𑀬𑀸𑀦𑀼𑀧𑀲𑁆𑀲𑀦𑀸𑁇 𑀏𑀯𑀁 𑀲𑀫𑁆𑀫𑀸…𑀧𑁂…  𑀅𑀣𑀸𑀧𑀭𑀁 𑀏𑀢𑀤𑀯𑁄𑀘 𑀲𑀢𑁆𑀣𑀸—

(756.)

905\. _“𑀬𑀁 𑀓𑀺𑀜𑁆𑀘𑀺 𑀤𑀼𑀓𑁆𑀔𑀁 𑀲𑀫𑁆𑀪𑁄𑀢𑀺,_  
_𑀲𑀩𑁆𑀩𑀁 𑀇𑀜𑁆𑀚𑀺𑀢𑀧𑀘𑁆𑀘𑀬𑀸;_  
_𑀇𑀜𑁆𑀚𑀺𑀢𑀸𑀦𑀁 𑀦𑀺𑀭𑁄𑀥𑁂𑀦,_  
_𑀦𑀢𑁆𑀣𑀺 𑀤𑀼𑀓𑁆𑀔𑀲𑁆𑀲 𑀲𑀫𑁆𑀪𑀯𑁄𑁇 (𑁨𑁭)_  


(757.)

906\. _𑀏𑀢𑀫𑀸𑀤𑀻𑀦𑀯𑀁 𑀜𑀢𑁆𑀯𑀸,_  
_𑀤𑀼𑀓𑁆𑀔𑀁 𑀇𑀜𑁆𑀚𑀺𑀢𑀧𑀘𑁆𑀘𑀬𑀸;_  
_𑀢𑀲𑁆𑀫𑀸 𑀳𑀺 𑀏𑀚𑀁 𑀯𑁄𑀲𑁆𑀲𑀚𑁆𑀚,_  
_𑀲𑀗𑁆𑀔𑀸𑀭𑁂 𑀉𑀧𑀭𑀼𑀦𑁆𑀥𑀺𑀬;_  
_𑀅𑀦𑁂𑀚𑁄 𑀅𑀦𑀼𑀧𑀸𑀤𑀸𑀦𑁄,_  
_𑀲𑀢𑁄 𑀪𑀺𑀓𑁆𑀔𑀼 𑀧𑀭𑀺𑀩𑁆𑀩𑀚𑁂𑀢𑀺𑁇 (𑁨𑁮)_  


907\. (𑁧𑁩) ‘𑀲𑀺𑀬𑀸 𑀅𑀜𑁆𑀜𑁂𑀦𑀧𑀺…𑀧𑁂…  𑀓𑀣𑀜𑁆𑀘 𑀲𑀺𑀬𑀸? 𑀦𑀺𑀲𑁆𑀲𑀺𑀢𑀲𑁆𑀲 𑀘𑀮𑀺𑀢𑀁 𑀳𑁄𑀢𑀻𑀢𑀺, 𑀅𑀬𑀫𑁂𑀓𑀸𑀦𑀼𑀧𑀲𑁆𑀲𑀦𑀸𑁇 𑀅𑀦𑀺𑀲𑁆𑀲𑀺𑀢𑁄 𑀦 𑀘𑀮𑀢𑀻𑀢𑀺, 𑀅𑀬𑀁 𑀤𑀼𑀢𑀺𑀬𑀸𑀦𑀼𑀧𑀲𑁆𑀲𑀦𑀸𑁇 𑀏𑀯𑀁 𑀲𑀫𑁆𑀫𑀸…𑀧𑁂…  𑀅𑀣𑀸𑀧𑀭𑀁 𑀏𑀢𑀤𑀯𑁄𑀘 𑀲𑀢𑁆𑀣𑀸—

(758.)

908\. _“𑀅𑀦𑀺𑀲𑁆𑀲𑀺𑀢𑁄 𑀦 𑀘𑀮𑀢𑀺,_  
_𑀦𑀺𑀲𑁆𑀲𑀺𑀢𑁄 𑀘 𑀉𑀧𑀸𑀤𑀺𑀬𑀁;_  
_𑀇𑀢𑁆𑀣𑀪𑀸𑀯𑀜𑁆𑀜𑀣𑀸𑀪𑀸𑀯𑀁,_  
_𑀲𑀁𑀲𑀸𑀭𑀁 𑀦𑀸𑀢𑀺𑀯𑀢𑁆𑀢𑀢𑀺𑁇 (𑁨𑁯)_  


(759.)

909\. _𑀏𑀢𑀫𑀸𑀤𑀻𑀦𑀯𑀁 𑀜𑀢𑁆𑀯𑀸,_  
_𑀦𑀺𑀲𑁆𑀲𑀬𑁂𑀲𑀼 𑀫𑀳𑀩𑁆𑀪𑀬𑀁;_  
_𑀅𑀦𑀺𑀲𑁆𑀲𑀺𑀢𑁄 𑀅𑀦𑀼𑀧𑀸𑀤𑀸𑀦𑁄,_  
_𑀲𑀢𑁄 𑀪𑀺𑀓𑁆𑀔𑀼 𑀧𑀭𑀺𑀩𑁆𑀩𑀚𑁂𑀢𑀺𑁇 (𑁩𑁦)_  


910\. (𑁧𑁪) ‘𑀲𑀺𑀬𑀸 𑀅𑀜𑁆𑀜𑁂𑀦𑀧𑀺…𑀧𑁂…  𑀓𑀣𑀜𑁆𑀘 𑀲𑀺𑀬𑀸? 𑀭𑀽𑀧𑁂𑀳𑀺, 𑀪𑀺𑀓𑁆𑀔𑀯𑁂, 𑀅𑀭𑀽𑀧𑀸 𑀲𑀦𑁆𑀢𑀢𑀭𑀸𑀢𑀺, 𑀅𑀬𑀫𑁂𑀓𑀸𑀦𑀼𑀧𑀲𑁆𑀲𑀦𑀸𑁇 𑀅𑀭𑀽𑀧𑁂𑀳𑀺 𑀦𑀺𑀭𑁄𑀥𑁄 𑀲𑀦𑁆𑀢𑀢𑀭𑁄𑀢𑀺, 𑀅𑀬𑀁 𑀤𑀼𑀢𑀺𑀬𑀸𑀦𑀼𑀧𑀲𑁆𑀲𑀦𑀸𑁇 𑀏𑀯𑀁 𑀲𑀫𑁆𑀫𑀸…𑀧𑁂…  𑀅𑀣𑀸𑀧𑀭𑀁 𑀏𑀢𑀤𑀯𑁄𑀘 𑀲𑀢𑁆𑀣𑀸—

(760.)

911\. _“𑀬𑁂 𑀘 𑀭𑀽𑀧𑀽𑀧𑀕𑀸 𑀲𑀢𑁆𑀢𑀸,_  
_𑀬𑁂 𑀘 𑀅𑀭𑀽𑀧𑀝𑁆𑀞𑀸𑀬𑀺𑀦𑁄;_  
_𑀦𑀺𑀭𑁄𑀥𑀁 𑀅𑀧𑁆𑀧𑀚𑀸𑀦𑀦𑁆𑀢𑀸,_  
_𑀆𑀕𑀦𑁆𑀢𑀸𑀭𑁄 𑀧𑀼𑀦𑀩𑁆𑀪𑀯𑀁𑁇 (𑁩𑁧)_  


(761.)

912\. _𑀬𑁂 𑀘 𑀭𑀽𑀧𑁂 𑀧𑀭𑀺𑀜𑁆𑀜𑀸𑀬,_  
_𑀅𑀭𑀽𑀧𑁂𑀲𑀼 𑀅𑀲𑀡𑁆𑀞𑀺𑀢𑀸;_  
_𑀦𑀺𑀭𑁄𑀥𑁂 𑀬𑁂 𑀯𑀺𑀫𑀼𑀘𑁆𑀘𑀦𑁆𑀢𑀺,_  
_𑀢𑁂 𑀚𑀦𑀸 𑀫𑀘𑁆𑀘𑀼𑀳𑀸𑀬𑀺𑀦𑁄𑀢𑀺𑁇 (𑁩𑁨)_  


913\. (𑁧𑁫) ‘𑀲𑀺𑀬𑀸 𑀅𑀜𑁆𑀜𑁂𑀦𑀧𑀺…𑀧𑁂…  𑀓𑀣𑀜𑁆𑀘 𑀲𑀺𑀬𑀸? 𑀬𑀁, 𑀪𑀺𑀓𑁆𑀔𑀯𑁂, 𑀲𑀤𑁂𑀯𑀓𑀲𑁆𑀲 𑀮𑁄𑀓𑀲𑁆𑀲 𑀲𑀫𑀸𑀭𑀓𑀲𑁆𑀲 𑀲𑀩𑁆𑀭𑀳𑁆𑀫𑀓𑀲𑁆𑀲 𑀲𑀲𑁆𑀲𑀫𑀡𑀩𑁆𑀭𑀸𑀳𑁆𑀫𑀡𑀺𑀬𑀸 𑀧𑀚𑀸𑀬 𑀲𑀤𑁂𑀯𑀫𑀦𑀼𑀲𑁆𑀲𑀸𑀬 𑀇𑀤𑀁 𑀲𑀘𑁆𑀘𑀦𑁆𑀢𑀺 𑀉𑀧𑀦𑀺𑀚𑁆𑀛𑀸𑀬𑀺𑀢𑀁 𑀢𑀤𑀫𑀭𑀺𑀬𑀸𑀦𑀁 𑀏𑀢𑀁 𑀫𑀼𑀲𑀸𑀢𑀺 𑀬𑀣𑀸𑀪𑀽𑀢𑀁 𑀲𑀫𑁆𑀫𑀧𑁆𑀧𑀜𑁆𑀜𑀸𑀬 𑀲𑀼𑀤𑀺𑀝𑁆𑀞𑀁, 𑀅𑀬𑀫𑁂𑀓𑀸𑀦𑀼𑀧𑀲𑁆𑀲𑀦𑀸𑁇 𑀬𑀁, 𑀪𑀺𑀓𑁆𑀔𑀯𑁂, 𑀲𑀤𑁂𑀯𑀓𑀲𑁆𑀲…𑀧𑁂…  𑀲𑀤𑁂𑀯𑀫𑀦𑀼𑀲𑁆𑀲𑀸𑀬 𑀇𑀤𑀁 𑀫𑀼𑀲𑀸𑀢𑀺 𑀉𑀧𑀦𑀺𑀚𑁆𑀛𑀸𑀬𑀺𑀢𑀁, 𑀢𑀤𑀫𑀭𑀺𑀬𑀸𑀦𑀁 𑀏𑀢𑀁 𑀲𑀘𑁆𑀘𑀦𑁆𑀢𑀺 𑀬𑀣𑀸𑀪𑀽𑀢𑀁 𑀲𑀫𑁆𑀫𑀧𑁆𑀧𑀜𑁆𑀜𑀸𑀬 𑀲𑀼𑀤𑀺𑀝𑁆𑀞𑀁, 𑀅𑀬𑀁 𑀤𑀼𑀢𑀺𑀬𑀸𑀦𑀼𑀧𑀲𑁆𑀲𑀦𑀸𑁇 𑀏𑀯𑀁 𑀲𑀫𑁆𑀫𑀸…𑀧𑁂…  𑀅𑀣𑀸𑀧𑀭𑀁 𑀏𑀢𑀤𑀯𑁄𑀘 𑀲𑀢𑁆𑀣𑀸—

(762.)

914\. _“𑀅𑀦𑀢𑁆𑀢𑀦𑀺 𑀅𑀢𑁆𑀢𑀫𑀸𑀦𑀺𑀁,_  
_𑀧𑀲𑁆𑀲 𑀮𑁄𑀓𑀁 𑀲𑀤𑁂𑀯𑀓𑀁;_  
_𑀦𑀺𑀯𑀺𑀝𑁆𑀞𑀁 𑀦𑀸𑀫𑀭𑀽𑀧𑀲𑁆𑀫𑀺𑀁,_  
_𑀇𑀤𑀁 𑀲𑀘𑁆𑀘𑀦𑁆𑀢𑀺 𑀫𑀜𑁆𑀜𑀢𑀺𑁇 (𑁩𑁩)_  


(763.)

915\. _𑀬𑁂𑀦 𑀬𑁂𑀦 𑀳𑀺 𑀫𑀜𑁆𑀜𑀦𑁆𑀢𑀺,_  
_𑀢𑀢𑁄 𑀢𑀁 𑀳𑁄𑀢𑀺 𑀅𑀜𑁆𑀜𑀣𑀸;_  
_𑀢𑀜𑁆𑀳𑀺 𑀢𑀲𑁆𑀲 𑀫𑀼𑀲𑀸 𑀳𑁄𑀢𑀺,_  
_𑀫𑁄𑀲𑀥𑀫𑁆𑀫𑀜𑁆𑀳𑀺 𑀇𑀢𑁆𑀢𑀭𑀁𑁇 (𑁩𑁪)_  


(764.)

916\. _𑀅𑀫𑁄𑀲𑀥𑀫𑁆𑀫𑀁 𑀦𑀺𑀩𑁆𑀩𑀸𑀦𑀁,_  
_𑀢𑀤𑀭𑀺𑀬𑀸 𑀲𑀘𑁆𑀘𑀢𑁄 𑀯𑀺𑀤𑀽;_  
_𑀢𑁂 𑀯𑁂 𑀲𑀘𑁆𑀘𑀸𑀪𑀺𑀲𑀫𑀬𑀸,_  
_𑀦𑀺𑀘𑁆𑀙𑀸𑀢𑀸 𑀧𑀭𑀺𑀦𑀺𑀩𑁆𑀩𑀼𑀢𑀸𑀢𑀺𑁇 (𑁩𑁫)_  


917\. (𑁧𑁬) ‘𑀲𑀺𑀬𑀸 𑀅𑀜𑁆𑀜𑁂𑀦𑀧𑀺 𑀧𑀭𑀺𑀬𑀸𑀬𑁂𑀦 𑀲𑀫𑁆𑀫𑀸 𑀤𑁆𑀯𑀬𑀢𑀸𑀦𑀼𑀧𑀲𑁆𑀲𑀦𑀸’𑀢𑀺, 𑀇𑀢𑀺 𑀘𑁂, 𑀪𑀺𑀓𑁆𑀔𑀯𑁂, 𑀧𑀼𑀘𑁆𑀙𑀺𑀢𑀸𑀭𑁄 𑀅𑀲𑁆𑀲𑀼; ‘𑀲𑀺𑀬𑀸’𑀢𑀺𑀲𑁆𑀲𑀼 𑀯𑀘𑀦𑀻𑀬𑀸𑁇 𑀓𑀣𑀜𑁆𑀘 𑀲𑀺𑀬𑀸? 𑀬𑀁, 𑀪𑀺𑀓𑁆𑀔𑀯𑁂, 𑀲𑀤𑁂𑀯𑀓𑀲𑁆𑀲 𑀮𑁄𑀓𑀲𑁆𑀲 𑀲𑀫𑀸𑀭𑀓𑀲𑁆𑀲 𑀲𑀩𑁆𑀭𑀳𑁆𑀫𑀓𑀲𑁆𑀲 𑀲𑀲𑁆𑀲𑀫𑀡𑀩𑁆𑀭𑀸𑀳𑁆𑀫𑀡𑀺𑀬𑀸 𑀧𑀚𑀸𑀬 𑀲𑀤𑁂𑀯𑀫𑀦𑀼𑀲𑁆𑀲𑀸𑀬 𑀇𑀤𑀁 𑀲𑀼𑀔𑀦𑁆𑀢𑀺 𑀉𑀧𑀦𑀺𑀚𑁆𑀛𑀸𑀬𑀺𑀢𑀁, 𑀢𑀤𑀫𑀭𑀺𑀬𑀸𑀦𑀁 𑀏𑀢𑀁 𑀤𑀼𑀓𑁆𑀔𑀦𑁆𑀢𑀺 𑀬𑀣𑀸𑀪𑀽𑀢𑀁 𑀲𑀫𑁆𑀫𑀧𑁆𑀧𑀜𑁆𑀜𑀸𑀬 𑀲𑀼𑀤𑀺𑀝𑁆𑀞𑀁, 𑀅𑀬𑀫𑁂𑀓𑀸𑀦𑀼𑀧𑀲𑁆𑀲𑀦𑀸𑁇 𑀬𑀁, 𑀪𑀺𑀓𑁆𑀔𑀯𑁂, 𑀲𑀤𑁂𑀯𑀓𑀲𑁆𑀲…𑀧𑁂…  𑀲𑀤𑁂𑀯𑀫𑀦𑀼𑀲𑁆𑀲𑀸𑀬 𑀇𑀤𑀁 𑀤𑀼𑀓𑁆𑀔𑀦𑁆𑀢𑀺 𑀉𑀧𑀦𑀺𑀚𑁆𑀛𑀸𑀬𑀺𑀢𑀁 𑀢𑀤𑀫𑀭𑀺𑀬𑀸𑀦𑀁 𑀏𑀢𑀁 𑀲𑀼𑀔𑀦𑁆𑀢𑀺 𑀬𑀣𑀸𑀪𑀽𑀢𑀁 𑀲𑀫𑁆𑀫𑀧𑁆𑀧𑀜𑁆𑀜𑀸𑀬 𑀲𑀼𑀤𑀺𑀝𑁆𑀞𑀁, 𑀅𑀬𑀁 𑀤𑀼𑀢𑀺𑀬𑀸𑀦𑀼𑀧𑀲𑁆𑀲𑀦𑀸𑁇 𑀏𑀯𑀁 𑀲𑀫𑁆𑀫𑀸 𑀤𑁆𑀯𑀬𑀢𑀸𑀦𑀼𑀧𑀲𑁆𑀲𑀺𑀦𑁄 𑀔𑁄, 𑀪𑀺𑀓𑁆𑀔𑀯𑁂, 𑀪𑀺𑀓𑁆𑀔𑀼𑀦𑁄 𑀅𑀧𑁆𑀧𑀫𑀢𑁆𑀢𑀲𑁆𑀲 𑀆𑀢𑀸𑀧𑀺𑀦𑁄 𑀧𑀳𑀺𑀢𑀢𑁆𑀢𑀲𑁆𑀲 𑀯𑀺𑀳𑀭𑀢𑁄 𑀤𑁆𑀯𑀺𑀦𑁆𑀦𑀁 𑀨𑀮𑀸𑀦𑀁 𑀅𑀜𑁆𑀜𑀢𑀭𑀁 𑀨𑀮𑀁 𑀧𑀸𑀝𑀺𑀓𑀗𑁆𑀔𑀁—  𑀤𑀺𑀝𑁆𑀞𑁂𑀯 𑀥𑀫𑁆𑀫𑁂 𑀅𑀜𑁆𑀜𑀸, 𑀲𑀢𑀺 𑀯𑀸 𑀉𑀧𑀸𑀤𑀺𑀲𑁂𑀲𑁂 𑀅𑀦𑀸𑀕𑀸𑀫𑀺𑀢𑀸𑀢𑀺𑁇 𑀇𑀤𑀫𑀯𑁄𑀘 𑀪𑀕𑀯𑀸𑁇 𑀇𑀤𑀁 𑀯𑀢𑁆𑀯𑀸𑀦 𑀲𑀼𑀕𑀢𑁄 𑀅𑀣𑀸𑀧𑀭𑀁 𑀏𑀢𑀤𑀯𑁄𑀘 𑀲𑀢𑁆𑀣𑀸—

(765.)

918\. _“𑀭𑀽𑀧𑀸 𑀲𑀤𑁆𑀤𑀸 𑀭𑀲𑀸 𑀕𑀦𑁆𑀥𑀸,_  
_𑀨𑀲𑁆𑀲𑀸 𑀥𑀫𑁆𑀫𑀸 𑀘 𑀓𑁂𑀯𑀮𑀸;_  
_𑀇𑀝𑁆𑀞𑀸 𑀓𑀦𑁆𑀢𑀸 𑀫𑀦𑀸𑀧𑀸 𑀘,_  
_𑀬𑀸𑀯𑀢𑀢𑁆𑀣𑀻𑀢𑀺 𑀯𑀼𑀘𑁆𑀘𑀢𑀺𑁇 (𑁩𑁬)_  


(766.)

919\. _𑀲𑀤𑁂𑀯𑀓𑀲𑁆𑀲 𑀮𑁄𑀓𑀲𑁆𑀲,_  
_𑀏𑀢𑁂 𑀯𑁄 𑀲𑀼𑀔𑀲𑀫𑁆𑀫𑀢𑀸;_  
_𑀬𑀢𑁆𑀣 𑀘𑁂𑀢𑁂 𑀦𑀺𑀭𑀼𑀚𑁆𑀛𑀦𑁆𑀢𑀺,_  
_𑀢𑀁 𑀦𑁂𑀲𑀁 𑀤𑀼𑀓𑁆𑀔𑀲𑀫𑁆𑀫𑀢𑀁𑁇 (𑁩𑁭)_  


(767.)

920\. _𑀲𑀼𑀔𑀦𑁆𑀢𑀺 𑀤𑀺𑀝𑁆𑀞𑀫𑀭𑀺𑀬𑁂𑀳𑀺,_  
_𑀲𑀓𑁆𑀓𑀸𑀬𑀲𑁆𑀲𑀼𑀧𑀭𑁄𑀥𑀦𑀁;_  
_𑀧𑀘𑁆𑀘𑀦𑀻𑀓𑀫𑀺𑀤𑀁 𑀳𑁄𑀢𑀺,_  
_𑀲𑀩𑁆𑀩𑀮𑁄𑀓𑁂𑀦 𑀧𑀲𑁆𑀲𑀢𑀁𑁇 (𑁩𑁮)_  


(768.)

921\. _𑀬𑀁 𑀧𑀭𑁂 𑀲𑀼𑀔𑀢𑁄 𑀆𑀳𑀼,_  
_𑀢𑀤𑀭𑀺𑀬𑀸 𑀆𑀳𑀼 𑀤𑀼𑀓𑁆𑀔𑀢𑁄;_  
_𑀬𑀁 𑀧𑀭𑁂 𑀤𑀼𑀓𑁆𑀔𑀢𑁄 𑀆𑀳𑀼,_  
_𑀢𑀤𑀭𑀺𑀬𑀸 𑀲𑀼𑀔𑀢𑁄 𑀯𑀺𑀤𑀽𑁇 (𑁩𑁯)_  


(769.)

922\. _𑀧𑀲𑁆𑀲 𑀥𑀫𑁆𑀫𑀁 𑀤𑀼𑀭𑀸𑀚𑀸𑀦𑀁,_  
_𑀲𑀫𑁆𑀧𑀫𑀽𑀍𑀳𑁂𑀢𑁆𑀣𑀯𑀺𑀤𑁆𑀤𑀲𑀼;_  
_𑀦𑀺𑀯𑀼𑀢𑀸𑀦𑀁 𑀢𑀫𑁄 𑀳𑁄𑀢𑀺,_  
_𑀅𑀦𑁆𑀥𑀓𑀸𑀭𑁄 𑀅𑀧𑀲𑁆𑀲𑀢𑀁𑁇 (𑁪𑁦)_  


(770.)

923\. _𑀲𑀢𑀜𑁆𑀘 𑀯𑀺𑀯𑀝𑀁 𑀳𑁄𑀢𑀺,_  
_𑀆𑀮𑁄𑀓𑁄 𑀧𑀲𑁆𑀲𑀢𑀸𑀫𑀺𑀯;_  
_𑀲𑀦𑁆𑀢𑀺𑀓𑁂 𑀦 𑀯𑀺𑀚𑀸𑀦𑀦𑁆𑀢𑀺,_  
_𑀫𑀕𑀸 𑀥𑀫𑁆𑀫𑀲𑁆𑀲 𑀓𑁄𑀯𑀺𑀤𑀸𑁇 (𑁪𑁧)_  


(771.)

924\. _𑀪𑀯𑀭𑀸𑀕𑀧𑀭𑁂𑀢𑁂𑀳𑀺,_  
_𑀪𑀯𑀲𑁄𑀢𑀸𑀦𑀼𑀲𑀸𑀭𑀺𑀪𑀺;_  
_𑀫𑀸𑀭𑀥𑁂𑀬𑁆𑀬𑀸𑀦𑀼𑀧𑀦𑁆𑀦𑁂𑀳𑀺,_  
_𑀦𑀸𑀬𑀁 𑀥𑀫𑁆𑀫𑁄 𑀲𑀼𑀲𑀫𑁆𑀩𑀼𑀥𑁄𑁇 (𑁪𑁨)_  


(772.)

925\. _𑀓𑁄 𑀦𑀼 𑀅𑀜𑁆𑀜𑀢𑁆𑀭 𑀫𑀭𑀺𑀬𑁂𑀳𑀺,_  
_𑀧𑀤𑀁 𑀲𑀫𑁆𑀩𑀼𑀤𑁆𑀥𑀼𑀫𑀭𑀳𑀢𑀺;_  
_𑀬𑀁 𑀧𑀤𑀁 𑀲𑀫𑁆𑀫𑀤𑀜𑁆𑀜𑀸𑀬,_  
_𑀧𑀭𑀺𑀦𑀺𑀩𑁆𑀩𑀦𑁆𑀢𑀺 𑀅𑀦𑀸𑀲𑀯𑀸”𑀢𑀺𑁇 (𑁪𑁩)_  


926\. 𑀇𑀤𑀫𑀯𑁄𑀘 𑀪𑀕𑀯𑀸𑁇 𑀅𑀢𑁆𑀢𑀫𑀦𑀸 𑀢𑁂 𑀪𑀺𑀓𑁆𑀔𑀽 𑀪𑀕𑀯𑀢𑁄 𑀪𑀸𑀲𑀺𑀢𑀁 𑀅𑀪𑀺𑀦𑀦𑁆𑀤𑀼𑀦𑁆𑀢𑀺𑁇 𑀇𑀫𑀲𑁆𑀫𑀺𑀜𑁆𑀘 𑀧𑀦 𑀯𑁂𑀬𑁆𑀬𑀸𑀓𑀭𑀡𑀲𑁆𑀫𑀺𑀁 𑀪𑀜𑁆𑀜𑀫𑀸𑀦𑁂 𑀲𑀝𑁆𑀞𑀺𑀫𑀢𑁆𑀢𑀸𑀦𑀁 𑀪𑀺𑀓𑁆𑀔𑀽𑀦𑀁 𑀅𑀦𑀼𑀧𑀸𑀤𑀸𑀬 𑀆𑀲𑀯𑁂𑀳𑀺 𑀘𑀺𑀢𑁆𑀢𑀸𑀦𑀺 𑀯𑀺𑀫𑀼𑀘𑁆𑀘𑀺𑀁𑀲𑀽𑀢𑀺𑁇

---

927\. 𑀤𑁆𑀯𑀬𑀢𑀸𑀦𑀼𑀧𑀲𑁆𑀲𑀦𑀸𑀲𑀼𑀢𑁆𑀢𑀁 𑀤𑁆𑀯𑀸𑀤𑀲𑀫𑀁𑁇



---

928\. 𑀢𑀲𑁆𑀲𑀼𑀤𑁆𑀤𑀸𑀦𑀁



929\. _𑀲𑀘𑁆𑀘𑀁 𑀉𑀧𑀥𑀺 𑀅𑀯𑀺𑀚𑁆𑀚𑀸 𑀘,_  
_𑀲𑀗𑁆𑀔𑀸𑀭𑁂 𑀯𑀺𑀜𑁆𑀜𑀸𑀡𑀧𑀜𑁆𑀘𑀫𑀁;_  
_𑀨𑀲𑁆𑀲𑀯𑁂𑀤𑀦𑀺𑀬𑀸 𑀢𑀡𑁆𑀳𑀸,_  
_𑀉𑀧𑀸𑀤𑀸𑀦𑀸𑀭𑀫𑁆𑀪𑀆𑀳𑀸𑀭𑀸;_  
_𑀇𑀜𑁆𑀚𑀺𑀢𑀁 𑀘𑀮𑀺𑀢𑀁 𑀭𑀽𑀧𑀁,_  
_𑀲𑀘𑁆𑀘𑀁 𑀤𑀼𑀓𑁆𑀔𑁂𑀦 𑀲𑁄𑀍𑀅𑀲𑀸𑀢𑀺𑁇_  


---

930\. 𑀫𑀳𑀸𑀯𑀕𑁆𑀕𑁄 𑀢𑀢𑀺𑀬𑁄𑁇



---

931\. 𑀢𑀲𑁆𑀲𑀼𑀤𑁆𑀤𑀸𑀦𑀁



932\. _𑀧𑀩𑁆𑀩𑀚𑁆𑀚𑀸 𑀘 𑀧𑀥𑀸𑀦𑀜𑁆𑀘,_  
_𑀲𑀼𑀪𑀸𑀲𑀺𑀢𑀜𑁆𑀘 𑀲𑀼𑀦𑁆𑀤𑀭𑀺;_  
_𑀫𑀸𑀖𑀲𑀼𑀢𑁆𑀢𑀁 𑀲𑀪𑀺𑀬𑁄 𑀘,_  
_𑀲𑁂𑀮𑁄 𑀲𑀮𑁆𑀮𑀜𑁆𑀘 𑀯𑀼𑀘𑁆𑀘𑀢𑀺𑁇_  


933\. _𑀯𑀸𑀲𑁂𑀝𑁆𑀞𑁄 𑀘𑀸𑀧𑀺 𑀓𑁄𑀓𑀸𑀮𑀺,_  
_𑀦𑀸𑀮𑀓𑁄 𑀤𑁆𑀯𑀬𑀢𑀸𑀦𑀼𑀧𑀲𑁆𑀲𑀦𑀸;_  
_𑀤𑁆𑀯𑀸𑀤𑀲𑁂𑀢𑀸𑀦𑀺 𑀲𑀼𑀢𑁆𑀢𑀸𑀦𑀺,_  
_𑀫𑀳𑀸𑀯𑀕𑁆𑀕𑁄𑀢𑀺 𑀯𑀼𑀘𑁆𑀘𑀢𑀻𑀢𑀺𑁇_  


[Go to previous page (3.11 Nālakasutta)](3.11.md) / [Go to parent page (3 Mahāvagga)](../3.md) / [Go to next page (4 Aṭṭhakavagga)](../4.md)


