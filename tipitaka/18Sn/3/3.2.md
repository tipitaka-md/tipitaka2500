
[Home](/) / [18Sn Suttanipātapāḷi](/tipitaka/18Sn.md) / [3 Mahāvagga](/tipitaka/18Sn/3.md)

# 𑁩𑁇𑁨 𑀧𑀥𑀸𑀦𑀲𑀼𑀢𑁆𑀢

### 𑀫𑀳𑀸𑀯𑀕𑁆𑀕

### 𑀧𑀥𑀸𑀦𑀲𑀼𑀢𑁆𑀢

(428.)

493\. _“𑀢𑀁 𑀫𑀁 𑀧𑀥𑀸𑀦𑀧𑀳𑀺𑀢𑀢𑁆𑀢𑀁,_  
_𑀦𑀤𑀺𑀁 𑀦𑁂𑀭𑀜𑁆𑀚𑀭𑀁 𑀧𑀢𑀺;_  
_𑀯𑀺𑀧𑀭𑀓𑁆𑀓𑀫𑁆𑀫 𑀛𑀸𑀬𑀦𑁆𑀢𑀁,_  
_𑀬𑁄𑀕𑀓𑁆𑀔𑁂𑀫𑀲𑁆𑀲 𑀧𑀢𑁆𑀢𑀺𑀬𑀸𑁇 (𑁧)_  


(429.)

494\. _𑀦𑀫𑀼𑀘𑀻 𑀓𑀭𑀼𑀡𑀁 𑀯𑀸𑀘𑀁,_  
_𑀪𑀸𑀲𑀫𑀸𑀦𑁄 𑀉𑀧𑀸𑀕𑀫𑀺;_  
_‘𑀓𑀺𑀲𑁄 𑀢𑁆𑀯𑀫𑀲𑀺 𑀤𑀼𑀩𑁆𑀩𑀡𑁆𑀡𑁄,_  
_𑀲𑀦𑁆𑀢𑀺𑀓𑁂 𑀫𑀭𑀡𑀁 𑀢𑀯𑁇 (𑁨)_  


(430.)

495\. _𑀲𑀳𑀲𑁆𑀲𑀪𑀸𑀕𑁄 𑀫𑀭𑀡𑀲𑁆𑀲,_  
_𑀏𑀓𑀁𑀲𑁄 𑀢𑀯 𑀚𑀻𑀯𑀺𑀢𑀁;_  
_𑀚𑀻𑀯 𑀪𑁄 𑀚𑀻𑀯𑀺𑀢𑀁 𑀲𑁂𑀬𑁆𑀬𑁄,_  
_𑀚𑀻𑀯𑀁 𑀧𑀼𑀜𑁆𑀜𑀸𑀦𑀺 𑀓𑀸𑀳𑀲𑀺𑁇 (𑁩)_  


(431.)

496\. _𑀘𑀭𑀢𑁄 𑀘 𑀢𑁂 𑀩𑁆𑀭𑀳𑁆𑀫𑀘𑀭𑀺𑀬𑀁,_  
_𑀅𑀕𑁆𑀕𑀺𑀳𑀼𑀢𑁆𑀢𑀜𑁆𑀘 𑀚𑀽𑀳𑀢𑁄;_  
_𑀧𑀳𑀽𑀢𑀁 𑀘𑀻𑀬𑀢𑁂 𑀧𑀼𑀜𑁆𑀜𑀁,_  
_𑀓𑀺𑀁 𑀧𑀥𑀸𑀦𑁂𑀦 𑀓𑀸𑀳𑀲𑀺𑁇 (𑁪)_  


(432.)

497\. _𑀤𑀼𑀕𑁆𑀕𑁄 𑀫𑀕𑁆𑀕𑁄 𑀧𑀥𑀸𑀦𑀸𑀬,_  
_𑀤𑀼𑀓𑁆𑀓𑀭𑁄 𑀤𑀼𑀭𑀪𑀺𑀲𑀫𑁆𑀪𑀯𑁄’”;_  
_𑀇𑀫𑀸 𑀕𑀸𑀣𑀸 𑀪𑀡𑀁 𑀫𑀸𑀭𑁄,_  
_𑀅𑀝𑁆𑀞𑀸 𑀩𑀼𑀤𑁆𑀥𑀲𑁆𑀲 𑀲𑀦𑁆𑀢𑀺𑀓𑁂𑁇 (𑁫)_  


(433.)

498\. _𑀢𑀁 𑀢𑀣𑀸𑀯𑀸𑀤𑀺𑀦𑀁 𑀫𑀸𑀭𑀁,_  
_𑀪𑀕𑀯𑀸 𑀏𑀢𑀤𑀩𑁆𑀭𑀯𑀺;_  
_“𑀧𑀫𑀢𑁆𑀢𑀩𑀦𑁆𑀥𑀼 𑀧𑀸𑀧𑀺𑀫,_  
_𑀬𑁂𑀦𑀢𑁆𑀣𑁂𑀦 𑀇𑀥𑀸𑀕𑀢𑁄𑁇 (𑁬)_  


(434.)

499\. _𑀅𑀡𑀼𑀫𑀢𑁆𑀢𑁄𑀧𑀺 𑀧𑀼𑀜𑁆𑀜𑁂𑀦,_  
_𑀅𑀢𑁆𑀣𑁄 𑀫𑀬𑁆𑀳𑀁 𑀦 𑀯𑀺𑀚𑁆𑀚𑀢𑀺;_  
_𑀬𑁂𑀲𑀜𑁆𑀘 𑀅𑀢𑁆𑀣𑁄 𑀧𑀼𑀜𑁆𑀜𑁂𑀦,_  
_𑀢𑁂 𑀫𑀸𑀭𑁄 𑀯𑀢𑁆𑀢𑀼𑀫𑀭𑀳𑀢𑀺𑁇 (𑁭)_  


(435.)

500\. _𑀅𑀢𑁆𑀣𑀺 𑀲𑀤𑁆𑀥𑀸 𑀢𑀣𑀸 𑀯𑀺𑀭𑀺𑀬𑀁,_  
_𑀧𑀜𑁆𑀜𑀸 𑀘 𑀫𑀫 𑀯𑀺𑀚𑁆𑀚𑀢𑀺;_  
_𑀏𑀯𑀁 𑀫𑀁 𑀧𑀳𑀺𑀢𑀢𑁆𑀢𑀫𑁆𑀧𑀺,_  
_𑀓𑀺𑀁 𑀚𑀻𑀯𑀫𑀦𑀼𑀧𑀼𑀘𑁆𑀙𑀲𑀺𑁇 (𑁮)_  


(436.)

501\. _𑀦𑀤𑀻𑀦𑀫𑀧𑀺 𑀲𑁄𑀢𑀸𑀦𑀺,_  
_𑀅𑀬𑀁 𑀯𑀸𑀢𑁄 𑀯𑀺𑀲𑁄𑀲𑀬𑁂;_  
_𑀓𑀺𑀜𑁆𑀘 𑀫𑁂 𑀧𑀳𑀺𑀢𑀢𑁆𑀢𑀲𑁆𑀲,_  
_𑀮𑁄𑀳𑀺𑀢𑀁 𑀦𑀼𑀧𑀲𑀼𑀲𑁆𑀲𑀬𑁂𑁇 (𑁯)_  


(437.)

502\. _𑀮𑁄𑀳𑀺𑀢𑁂 𑀲𑀼𑀲𑁆𑀲𑀫𑀸𑀦𑀫𑁆𑀳𑀺,_  
_𑀧𑀺𑀢𑁆𑀢𑀁 𑀲𑁂𑀫𑁆𑀳𑀜𑁆𑀘 𑀲𑀼𑀲𑁆𑀲𑀢𑀺;_  
_𑀫𑀁𑀲𑁂𑀲𑀼 𑀔𑀻𑀬𑀫𑀸𑀦𑁂𑀲𑀼,_  
_𑀪𑀺𑀬𑁆𑀬𑁄 𑀘𑀺𑀢𑁆𑀢𑀁 𑀧𑀲𑀻𑀤𑀢𑀺;_  
_𑀪𑀺𑀬𑁆𑀬𑁄 𑀲𑀢𑀺 𑀘 𑀧𑀜𑁆𑀜𑀸 𑀘,_  
_𑀲𑀫𑀸𑀥𑀺 𑀫𑀫 𑀢𑀺𑀝𑁆𑀞𑀢𑀺𑁇 (𑁧𑁦)_  


(438.)

503\. _𑀢𑀲𑁆𑀲 𑀫𑁂𑀯𑀁 𑀯𑀺𑀳𑀭𑀢𑁄,_  
_𑀧𑀢𑁆𑀢𑀲𑁆𑀲𑀼𑀢𑁆𑀢𑀫𑀯𑁂𑀤𑀦𑀁;_  
_𑀓𑀸𑀫𑁂𑀲𑀼 𑀦𑀸𑀧𑁂𑀓𑁆𑀔𑀢𑁂 𑀘𑀺𑀢𑁆𑀢𑀁,_  
_𑀧𑀲𑁆𑀲 𑀲𑀢𑁆𑀢𑀲𑁆𑀲 𑀲𑀼𑀤𑁆𑀥𑀢𑀁𑁇 (𑁧𑁧)_  


(439.)

504\. _𑀓𑀸𑀫𑀸 𑀢𑁂 𑀧𑀞𑀫𑀸 𑀲𑁂𑀦𑀸,_  
_𑀤𑀼𑀢𑀺𑀬𑀸 𑀅𑀭𑀢𑀺 𑀯𑀼𑀘𑁆𑀘𑀢𑀺;_  
_𑀢𑀢𑀺𑀬𑀸 𑀔𑀼𑀧𑁆𑀧𑀺𑀧𑀸𑀲𑀸 𑀢𑁂,_  
_𑀘𑀢𑀼𑀢𑁆𑀣𑀻 𑀢𑀡𑁆𑀳𑀸 𑀧𑀯𑀼𑀘𑁆𑀘𑀢𑀺𑁇 (𑁧𑁨)_  


(440.)

505\. _𑀧𑀜𑁆𑀘𑀫𑀁 𑀣𑀺𑀦𑀫𑀺𑀤𑁆𑀥𑀁 𑀢𑁂,_  
_𑀙𑀝𑁆𑀞𑀸 𑀪𑀻𑀭𑀽 𑀧𑀯𑀼𑀘𑁆𑀘𑀢𑀺;_  
_𑀲𑀢𑁆𑀢𑀫𑀻 𑀯𑀺𑀘𑀺𑀓𑀺𑀘𑁆𑀙𑀸 𑀢𑁂,_  
_𑀫𑀓𑁆𑀔𑁄 𑀣𑀫𑁆𑀪𑁄 𑀢𑁂 𑀅𑀝𑁆𑀞𑀫𑁄𑁇 (𑁧𑁩)_  


(441.)

506\. _𑀮𑀸𑀪𑁄 𑀲𑀺𑀮𑁄𑀓𑁄 𑀲𑀓𑁆𑀓𑀸𑀭𑁄,_  
_𑀫𑀺𑀘𑁆𑀙𑀸𑀮𑀤𑁆𑀥𑁄 𑀘 𑀬𑁄 𑀬𑀲𑁄;_  
_𑀬𑁄 𑀘𑀢𑁆𑀢𑀸𑀦𑀁 𑀲𑀫𑀼𑀓𑁆𑀓𑀁𑀲𑁂,_  
_𑀧𑀭𑁂 𑀘 𑀅𑀯𑀚𑀸𑀦𑀢𑀺𑁇 (𑁧𑁪)_  


(442.)

507\. _𑀏𑀲𑀸 𑀦𑀫𑀼𑀘𑀺 𑀢𑁂 𑀲𑁂𑀦𑀸,_  
_𑀓𑀡𑁆𑀳𑀲𑁆𑀲𑀸𑀪𑀺𑀧𑁆𑀧𑀳𑀸𑀭𑀺𑀦𑀻;_  
_𑀦 𑀦𑀁 𑀅𑀲𑀽𑀭𑁄 𑀚𑀺𑀦𑀸𑀢𑀺,_  
_𑀚𑁂𑀢𑁆𑀯𑀸 𑀘 𑀮𑀪𑀢𑁂 𑀲𑀼𑀔𑀁𑁇 (𑁧𑁫)_  


(443.)

508\. _𑀏𑀲 𑀫𑀼𑀜𑁆𑀚𑀁 𑀧𑀭𑀺𑀳𑀭𑁂,_  
_𑀥𑀺𑀭𑀢𑁆𑀣𑀼 𑀫𑀫 𑀚𑀻𑀯𑀺𑀢𑀁;_  
_𑀲𑀗𑁆𑀕𑀸𑀫𑁂 𑀫𑁂 𑀫𑀢𑀁 𑀲𑁂𑀬𑁆𑀬𑁄,_  
_𑀬𑀜𑁆𑀘𑁂 𑀚𑀻𑀯𑁂 𑀧𑀭𑀸𑀚𑀺𑀢𑁄𑁇 (𑁧𑁬)_  


(444.)

509\. _𑀧𑀕𑀸𑀍𑀳𑁂𑀢𑁆𑀣 𑀦 𑀤𑀺𑀲𑁆𑀲𑀦𑁆𑀢𑀺,_  
_𑀏𑀓𑁂 𑀲𑀫𑀡𑀩𑁆𑀭𑀸𑀳𑁆𑀫𑀡𑀸;_  
_𑀢𑀜𑁆𑀘 𑀫𑀕𑁆𑀕𑀁 𑀦 𑀚𑀸𑀦𑀦𑁆𑀢𑀺,_  
_𑀬𑁂𑀦 𑀕𑀘𑁆𑀙𑀦𑁆𑀢𑀺 𑀲𑀼𑀩𑁆𑀩𑀢𑀸𑁇 (𑁧𑁭)_  


(445.)

510\. _𑀲𑀫𑀦𑁆𑀢𑀸 𑀥𑀚𑀺𑀦𑀺𑀁 𑀤𑀺𑀲𑁆𑀯𑀸,_  
_𑀬𑀼𑀢𑁆𑀢𑀁 𑀫𑀸𑀭𑀁 𑀲𑀯𑀸𑀳𑀦𑀁;_  
_𑀬𑀼𑀤𑁆𑀥𑀸𑀬 𑀧𑀘𑁆𑀘𑀼𑀕𑁆𑀕𑀘𑁆𑀙𑀸𑀫𑀺,_  
_𑀫𑀸 𑀫𑀁 𑀞𑀸𑀦𑀸 𑀅𑀘𑀸𑀯𑀬𑀺𑁇 (𑁧𑁮)_  


(446.)

511\. _𑀬𑀁 𑀢𑁂 𑀢𑀁 𑀦𑀧𑁆𑀧𑀲𑀳𑀢𑀺,_  
_𑀲𑁂𑀦𑀁 𑀮𑁄𑀓𑁄 𑀲𑀤𑁂𑀯𑀓𑁄;_  
_𑀢𑀁 𑀢𑁂 𑀧𑀜𑁆𑀜𑀸𑀬 𑀪𑁂𑀘𑁆𑀙𑀸𑀫𑀺,_  
_𑀆𑀫𑀁 𑀧𑀢𑁆𑀢𑀁𑀯 𑀅𑀲𑁆𑀫𑀦𑀸𑁇 (𑁧𑁯)_  


(447.)

512\. _𑀯𑀲𑀻𑀓𑀭𑀺𑀢𑁆𑀯𑀸 𑀲𑀗𑁆𑀓𑀧𑁆𑀧𑀁,_  
_𑀲𑀢𑀺𑀜𑁆𑀘 𑀲𑀽𑀧𑀢𑀺𑀝𑁆𑀞𑀺𑀢𑀁;_  
_𑀭𑀝𑁆𑀞𑀸 𑀭𑀝𑁆𑀞𑀁 𑀯𑀺𑀘𑀭𑀺𑀲𑁆𑀲𑀁,_  
_𑀲𑀸𑀯𑀓𑁂 𑀯𑀺𑀦𑀬𑀁 𑀧𑀼𑀣𑀽𑁇 (𑁨𑁦)_  


(448.)

513\. _𑀢𑁂 𑀅𑀧𑁆𑀧𑀫𑀢𑁆𑀢𑀸 𑀧𑀳𑀺𑀢𑀢𑁆𑀢𑀸,_  
_𑀫𑀫 𑀲𑀸𑀲𑀦𑀓𑀸𑀭𑀓𑀸;_  
_𑀅𑀓𑀸𑀫𑀲𑁆𑀲 𑀢𑁂 𑀕𑀫𑀺𑀲𑁆𑀲𑀦𑁆𑀢𑀺,_  
_𑀬𑀢𑁆𑀣 𑀕𑀦𑁆𑀢𑁆𑀯𑀸 𑀦 𑀲𑁄𑀘𑀭𑁂”𑁇 (𑁨𑁧)_  


(449.)

514\. _“𑀲𑀢𑁆𑀢 𑀯𑀲𑁆𑀲𑀸𑀦𑀺 𑀪𑀕𑀯𑀦𑁆𑀢𑀁,_  
_𑀅𑀦𑀼𑀩𑀦𑁆𑀥𑀺𑀁 𑀧𑀤𑀸𑀧𑀤𑀁;_  
_𑀑𑀢𑀸𑀭𑀁 𑀦𑀸𑀥𑀺𑀕𑀘𑁆𑀙𑀺𑀲𑁆𑀲𑀁,_  
_𑀲𑀫𑁆𑀩𑀼𑀤𑁆𑀥𑀲𑁆𑀲 𑀲𑀢𑀻𑀫𑀢𑁄𑁇 (𑁨𑁨)_  


(450.)

515\. _𑀫𑁂𑀤𑀯𑀡𑁆𑀡𑀁𑀯 𑀧𑀸𑀲𑀸𑀡𑀁,_  
_𑀯𑀸𑀬𑀲𑁄 𑀅𑀦𑀼𑀧𑀭𑀺𑀬𑀕𑀸;_  
_𑀅𑀧𑁂𑀢𑁆𑀣 𑀫𑀼𑀤𑀼𑀁 𑀯𑀺𑀦𑁆𑀤𑁂𑀫,_  
_𑀅𑀧𑀺 𑀅𑀲𑁆𑀲𑀸𑀤𑀦𑀸 𑀲𑀺𑀬𑀸𑁇 (𑁨𑁩)_  


(451.)

516\. _𑀅𑀮𑀤𑁆𑀥𑀸 𑀢𑀢𑁆𑀣 𑀅𑀲𑁆𑀲𑀸𑀤𑀁,_  
_𑀯𑀸𑀬𑀲𑁂𑀢𑁆𑀢𑁄 𑀅𑀧𑀓𑁆𑀓𑀫𑀺;_  
_𑀓𑀸𑀓𑁄𑀯 𑀲𑁂𑀮𑀫𑀸𑀲𑀚𑁆𑀚,_  
_𑀦𑀺𑀩𑁆𑀩𑀺𑀚𑁆𑀚𑀸𑀧𑁂𑀫 𑀕𑁄𑀢𑀫𑀁”𑁇 (𑁨𑁪)_  


(452.)

517\. _𑀢𑀲𑁆𑀲 𑀲𑁄𑀓𑀧𑀭𑁂𑀢𑀲𑁆𑀲,_  
_𑀯𑀻𑀡𑀸 𑀓𑀘𑁆𑀙𑀸 𑀅𑀪𑀲𑁆𑀲𑀣;_  
_𑀢𑀢𑁄 𑀲𑁄 𑀤𑀼𑀫𑁆𑀫𑀦𑁄 𑀬𑀓𑁆𑀔𑁄,_  
_𑀢𑀢𑁆𑀣𑁂𑀯𑀦𑁆𑀢𑀭𑀥𑀸𑀬𑀣𑀸𑀢𑀺𑁇 (𑁨𑁫)_  


---

518\. 𑀧𑀥𑀸𑀦𑀲𑀼𑀢𑁆𑀢𑀁 𑀤𑀼𑀢𑀺𑀬𑀁𑁇



[Go to previous page (3.1 Pabbajjāsutta)](/tipitaka/18Sn/3/3.1.md) / [Go to parent page (3 Mahāvagga)](/tipitaka/18Sn/3.md) / [Go to next page (3.3 Subhāsitasutta)](/tipitaka/18Sn/3/3.3.md)


