
[Home](/) / [18Sn Suttanipātapāḷi](...md) / [3 Mahāvagga](../18Sn/3.md)

# 𑁩𑁇𑁬 𑀲𑀪𑀺𑀬𑀲𑀼𑀢𑁆𑀢

* 𑀫𑀳𑀸𑀯𑀕𑁆𑀕

* 𑀲𑀪𑀺𑀬𑀲𑀼𑀢𑁆𑀢

597\. 𑀏𑀯𑀁 𑀫𑁂 𑀲𑀼𑀢𑀁—  𑀏𑀓𑀁 𑀲𑀫𑀬𑀁 𑀪𑀕𑀯𑀸 𑀭𑀸𑀚𑀕𑀳𑁂 𑀯𑀺𑀳𑀭𑀢𑀺 𑀯𑁂𑀍𑀉𑀯𑀦𑁂 𑀓𑀮𑀦𑁆𑀤𑀓𑀦𑀺𑀯𑀸𑀧𑁂𑁇 𑀢𑁂𑀦 𑀔𑁄 𑀧𑀦 𑀲𑀫𑀬𑁂𑀦 𑀲𑀪𑀺𑀬𑀲𑁆𑀲 𑀧𑀭𑀺𑀩𑁆𑀩𑀸𑀚𑀓𑀲𑁆𑀲 𑀧𑀼𑀭𑀸𑀡𑀲𑀸𑀮𑁄𑀳𑀺𑀢𑀸𑀬 𑀤𑁂𑀯𑀢𑀸𑀬 𑀧𑀜𑁆𑀳𑀸 𑀉𑀤𑁆𑀤𑀺𑀝𑁆𑀞𑀸 𑀳𑁄𑀦𑁆𑀢𑀺—  “𑀬𑁄 𑀢𑁂, 𑀲𑀪𑀺𑀬, 𑀲𑀫𑀡𑁄 𑀯𑀸 𑀩𑁆𑀭𑀸𑀳𑁆𑀫𑀡𑁄 𑀯𑀸 𑀇𑀫𑁂 𑀧𑀜𑁆𑀳𑁂 𑀧𑀼𑀝𑁆𑀞𑁄 𑀩𑁆𑀬𑀸𑀓𑀭𑁄𑀢𑀺 𑀢𑀲𑁆𑀲 𑀲𑀦𑁆𑀢𑀺𑀓𑁂 𑀩𑁆𑀭𑀳𑁆𑀫𑀘𑀭𑀺𑀬𑀁 𑀘𑀭𑁂𑀬𑁆𑀬𑀸𑀲𑀻”𑀢𑀺𑁇

598\. 𑀅𑀣 𑀔𑁄 𑀲𑀪𑀺𑀬𑁄 𑀧𑀭𑀺𑀩𑁆𑀩𑀸𑀚𑀓𑁄 𑀢𑀲𑁆𑀲𑀸 𑀤𑁂𑀯𑀢𑀸𑀬 𑀲𑀦𑁆𑀢𑀺𑀓𑁂 𑀢𑁂 𑀧𑀜𑁆𑀳𑁂 𑀉𑀕𑁆𑀕𑀳𑁂𑀢𑁆𑀯𑀸 𑀬𑁂 𑀢𑁂 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 𑀲𑀁𑀖𑀺𑀦𑁄 𑀕𑀡𑀺𑀦𑁄 𑀕𑀡𑀸𑀘𑀭𑀺𑀬𑀸 𑀜𑀸𑀢𑀸 𑀬𑀲𑀲𑁆𑀲𑀺𑀦𑁄 𑀢𑀺𑀢𑁆𑀣𑀓𑀭𑀸 𑀲𑀸𑀥𑀼𑀲𑀫𑁆𑀫𑀢𑀸 𑀩𑀳𑀼𑀚𑀦𑀲𑁆𑀲, 𑀲𑁂𑀬𑁆𑀬𑀣𑀺𑀤𑀁—  𑀧𑀽𑀭𑀡𑁄 𑀓𑀲𑁆𑀲𑀧𑁄 𑀫𑀓𑁆𑀔𑀮𑀺𑀕𑁄𑀲𑀸𑀮𑁄 𑀅𑀚𑀺𑀢𑁄 𑀓𑁂𑀲𑀓𑀫𑁆𑀩𑀮𑁄 𑀧𑀓𑀼𑀥𑁄 𑀓𑀘𑁆𑀘𑀸𑀦𑁄 𑀲𑀜𑁆𑀘𑀬𑁄 𑀩𑁂𑀮𑀝𑁆𑀞𑀧𑀼𑀢𑁆𑀢𑁄 𑀦𑀺𑀕𑀡𑁆𑀞𑁄 𑀦𑀸𑀝𑀧𑀼𑀢𑁆𑀢𑁄, 𑀢𑁂 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀢𑁂 𑀧𑀜𑁆𑀳𑁂 𑀧𑀼𑀘𑁆𑀙𑀢𑀺𑁇 𑀢𑁂 𑀲𑀪𑀺𑀬𑁂𑀦 𑀧𑀭𑀺𑀩𑁆𑀩𑀸𑀚𑀓𑁂𑀦 𑀧𑀜𑁆𑀳𑁂 𑀧𑀼𑀝𑁆𑀞𑀸 𑀦 𑀲𑀫𑁆𑀧𑀸𑀬𑀦𑁆𑀢𑀺; 𑀅𑀲𑀫𑁆𑀧𑀸𑀬𑀦𑁆𑀢𑀸 𑀓𑁄𑀧𑀜𑁆𑀘 𑀤𑁄𑀲𑀜𑁆𑀘 𑀅𑀧𑁆𑀧𑀘𑁆𑀘𑀬𑀜𑁆𑀘 𑀧𑀸𑀢𑀼𑀓𑀭𑁄𑀦𑁆𑀢𑀺𑁇 𑀅𑀧𑀺 𑀘 𑀲𑀪𑀺𑀬𑀁𑀬𑁂𑀯 𑀧𑀭𑀺𑀩𑁆𑀩𑀸𑀚𑀓𑀁 𑀧𑀝𑀺𑀧𑀼𑀘𑁆𑀙𑀦𑁆𑀢𑀺𑁇

599\. 𑀅𑀣 𑀔𑁄 𑀲𑀪𑀺𑀬𑀲𑁆𑀲 𑀧𑀭𑀺𑀩𑁆𑀩𑀸𑀚𑀓𑀲𑁆𑀲 𑀏𑀢𑀤𑀳𑁄𑀲𑀺—  “𑀬𑁂 𑀔𑁄 𑀢𑁂 𑀪𑁄𑀦𑁆𑀢𑁄 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 𑀲𑀁𑀖𑀺𑀦𑁄 𑀕𑀡𑀺𑀦𑁄 𑀕𑀡𑀸𑀘𑀭𑀺𑀬𑀸 𑀜𑀸𑀢𑀸 𑀬𑀲𑀲𑁆𑀲𑀺𑀦𑁄 𑀢𑀺𑀢𑁆𑀣𑀓𑀭𑀸 𑀲𑀸𑀥𑀼𑀲𑀫𑁆𑀫𑀢𑀸 𑀩𑀳𑀼𑀚𑀦𑀲𑁆𑀲, 𑀲𑁂𑀬𑁆𑀬𑀣𑀺𑀤𑀁—  𑀧𑀽𑀭𑀡𑁄 𑀓𑀲𑁆𑀲𑀧𑁄…𑀧𑁂…  𑀦𑀺𑀕𑀡𑁆𑀞𑁄 𑀦𑀸𑀝𑀧𑀼𑀢𑁆𑀢𑁄, 𑀢𑁂 𑀫𑀬𑀸 𑀧𑀜𑁆𑀳𑁂 𑀧𑀼𑀝𑁆𑀞𑀸 𑀦 𑀲𑀫𑁆𑀧𑀸𑀬𑀦𑁆𑀢𑀺, 𑀅𑀲𑀫𑁆𑀧𑀸𑀬𑀦𑁆𑀢𑀸 𑀓𑁄𑀧𑀜𑁆𑀘 𑀤𑁄𑀲𑀜𑁆𑀘 𑀅𑀧𑁆𑀧𑀘𑁆𑀘𑀬𑀜𑁆𑀘 𑀧𑀸𑀢𑀼𑀓𑀭𑁄𑀦𑁆𑀢𑀺; 𑀅𑀧𑀺 𑀘 𑀫𑀜𑁆𑀜𑁂𑀯𑁂𑀢𑁆𑀣 𑀧𑀝𑀺𑀧𑀼𑀘𑁆𑀙𑀦𑁆𑀢𑀺𑁇 𑀬𑀦𑁆𑀦𑀽𑀦𑀸𑀳𑀁 𑀳𑀻𑀦𑀸𑀬𑀸𑀯𑀢𑁆𑀢𑀺𑀢𑁆𑀯𑀸 𑀓𑀸𑀫𑁂 𑀧𑀭𑀺𑀪𑀼𑀜𑁆𑀚𑁂𑀬𑁆𑀬𑀦𑁆”𑀢𑀺𑁇

600\. 𑀅𑀣 𑀔𑁄 𑀲𑀪𑀺𑀬𑀲𑁆𑀲 𑀧𑀭𑀺𑀩𑁆𑀩𑀸𑀚𑀓𑀲𑁆𑀲 𑀏𑀢𑀤𑀳𑁄𑀲𑀺—  “𑀅𑀬𑀫𑁆𑀧𑀺 𑀔𑁄 𑀲𑀫𑀡𑁄 𑀕𑁄𑀢𑀫𑁄 𑀲𑀁𑀖𑀻 𑀘𑁂𑀯 𑀕𑀡𑀻 𑀘 𑀕𑀡𑀸𑀘𑀭𑀺𑀬𑁄 𑀘 𑀜𑀸𑀢𑁄 𑀬𑀲𑀲𑁆𑀲𑀻 𑀢𑀺𑀢𑁆𑀣𑀓𑀭𑁄 𑀲𑀸𑀥𑀼𑀲𑀫𑁆𑀫𑀢𑁄 𑀩𑀳𑀼𑀚𑀦𑀲𑁆𑀲; 𑀬𑀦𑁆𑀦𑀽𑀦𑀸𑀳𑀁 𑀲𑀫𑀡𑀁 𑀕𑁄𑀢𑀫𑀁 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀇𑀫𑁂 𑀧𑀜𑁆𑀳𑁂 𑀧𑀼𑀘𑁆𑀙𑁂𑀬𑁆𑀬𑀦𑁆”𑀢𑀺𑁇

601\. 𑀅𑀣 𑀔𑁄 𑀲𑀪𑀺𑀬𑀲𑁆𑀲 𑀧𑀭𑀺𑀩𑁆𑀩𑀸𑀚𑀓𑀲𑁆𑀲 𑀏𑀢𑀤𑀳𑁄𑀲𑀺—  “𑀬𑁂𑀧𑀺 𑀔𑁄 𑀢𑁂 𑀪𑁄𑀦𑁆𑀢𑁄 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 𑀚𑀺𑀡𑁆𑀡𑀸 𑀯𑀼𑀟𑁆𑀠𑀸 𑀫𑀳𑀮𑁆𑀮𑀓𑀸 𑀅𑀤𑁆𑀥𑀕𑀢𑀸 𑀯𑀬𑁄𑀅𑀦𑀼𑀧𑁆𑀧𑀢𑁆𑀢𑀸 𑀣𑁂𑀭𑀸 𑀭𑀢𑁆𑀢𑀜𑁆𑀜𑀽 𑀘𑀺𑀭𑀧𑀩𑁆𑀩𑀚𑀺𑀢𑀸 𑀲𑀁𑀖𑀺𑀦𑁄 𑀕𑀡𑀺𑀦𑁄 𑀕𑀡𑀸𑀘𑀭𑀺𑀬𑀸 𑀜𑀸𑀢𑀸 𑀬𑀲𑀲𑁆𑀲𑀺𑀦𑁄 𑀢𑀺𑀢𑁆𑀣𑀓𑀭𑀸 𑀲𑀸𑀥𑀼𑀲𑀫𑁆𑀫𑀢𑀸 𑀩𑀳𑀼𑀚𑀦𑀲𑁆𑀲, 𑀲𑁂𑀬𑁆𑀬𑀣𑀺𑀤𑀁—  𑀧𑀽𑀭𑀡𑁄 𑀓𑀲𑁆𑀲𑀧𑁄…𑀧𑁂…  𑀦𑀺𑀕𑀡𑁆𑀞𑁄 𑀦𑀸𑀝𑀧𑀼𑀢𑁆𑀢𑁄, 𑀢𑁂𑀧𑀺 𑀫𑀬𑀸 𑀧𑀜𑁆𑀳𑁂 𑀧𑀼𑀝𑁆𑀞𑀸 𑀦 𑀲𑀫𑁆𑀧𑀸𑀬𑀦𑁆𑀢𑀺, 𑀅𑀲𑀫𑁆𑀧𑀸𑀬𑀦𑁆𑀢𑀸 𑀓𑁄𑀧𑀜𑁆𑀘 𑀤𑁄𑀲𑀜𑁆𑀘 𑀅𑀧𑁆𑀧𑀘𑁆𑀘𑀬𑀜𑁆𑀘 𑀧𑀸𑀢𑀼𑀓𑀭𑁄𑀦𑁆𑀢𑀺, 𑀅𑀧𑀺 𑀘 𑀫𑀜𑁆𑀜𑁂𑀯𑁂𑀢𑁆𑀣 𑀧𑀝𑀺𑀧𑀼𑀘𑁆𑀙𑀦𑁆𑀢𑀺; 𑀓𑀺𑀁 𑀧𑀦 𑀫𑁂 𑀲𑀫𑀡𑁄 𑀕𑁄𑀢𑀫𑁄 𑀇𑀫𑁂 𑀧𑀜𑁆𑀳𑁂 𑀧𑀼𑀝𑁆𑀞𑁄 𑀩𑁆𑀬𑀸𑀓𑀭𑀺𑀲𑁆𑀲𑀢𑀺𑁇 𑀲𑀫𑀡𑁄 𑀳𑀺 𑀕𑁄𑀢𑀫𑁄 𑀤𑀳𑀭𑁄 𑀘𑁂𑀯 𑀚𑀸𑀢𑀺𑀬𑀸, 𑀦𑀯𑁄 𑀘 𑀧𑀩𑁆𑀩𑀚𑁆𑀚𑀸𑀬𑀸”𑀢𑀺𑁇

602\. 𑀅𑀣 𑀔𑁄 𑀲𑀪𑀺𑀬𑀲𑁆𑀲 𑀧𑀭𑀺𑀩𑁆𑀩𑀸𑀚𑀓𑀲𑁆𑀲 𑀏𑀢𑀤𑀳𑁄𑀲𑀺—  “𑀲𑀫𑀡𑁄 𑀔𑁄 𑀤𑀳𑀭𑁄𑀢𑀺 𑀦 𑀉𑀜𑁆𑀜𑀸𑀢𑀩𑁆𑀩𑁄 𑀦 𑀧𑀭𑀺𑀪𑁄𑀢𑀩𑁆𑀩𑁄𑁇 𑀤𑀳𑀭𑁄𑀧𑀺 𑀘𑁂𑀲 𑀲𑀫𑀡𑁄 𑀕𑁄𑀢𑀫𑁄 𑀫𑀳𑀺𑀤𑁆𑀥𑀺𑀓𑁄 𑀳𑁄𑀢𑀺 𑀫𑀳𑀸𑀦𑀼𑀪𑀸𑀯𑁄, 𑀬𑀦𑁆𑀦𑀽𑀦𑀸𑀳𑀁 𑀲𑀫𑀡𑀁 𑀕𑁄𑀢𑀫𑀁 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀇𑀫𑁂 𑀧𑀜𑁆𑀳𑁂 𑀧𑀼𑀘𑁆𑀙𑁂𑀬𑁆𑀬𑀦𑁆”𑀢𑀺𑁇

603\. 𑀅𑀣 𑀔𑁄 𑀲𑀪𑀺𑀬𑁄 𑀧𑀭𑀺𑀩𑁆𑀩𑀸𑀚𑀓𑁄 𑀬𑁂𑀦 𑀭𑀸𑀚𑀕𑀳𑀁 𑀢𑁂𑀦 𑀘𑀸𑀭𑀺𑀓𑀁 𑀧𑀓𑁆𑀓𑀸𑀫𑀺𑁇 𑀅𑀦𑀼𑀧𑀼𑀩𑁆𑀩𑁂𑀦 𑀘𑀸𑀭𑀺𑀓𑀁 𑀘𑀭𑀫𑀸𑀦𑁄 𑀬𑁂𑀦 𑀭𑀸𑀚𑀕𑀳𑀁 𑀯𑁂𑀍𑀉𑀯𑀦𑀁 𑀓𑀮𑀦𑁆𑀤𑀓𑀦𑀺𑀯𑀸𑀧𑁄, 𑀬𑁂𑀦 𑀪𑀕𑀯𑀸 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀪𑀕𑀯𑀢𑀸 𑀲𑀤𑁆𑀥𑀺𑀁 𑀲𑀫𑁆𑀫𑁄𑀤𑀺𑁇 𑀲𑀫𑁆𑀫𑁄𑀤𑀦𑀻𑀬𑀁 𑀓𑀣𑀁 𑀲𑀸𑀭𑀡𑀻𑀬𑀁 𑀯𑀻𑀢𑀺𑀲𑀸𑀭𑁂𑀢𑁆𑀯𑀸 𑀏𑀓𑀫𑀦𑁆𑀢𑀁 𑀦𑀺𑀲𑀻𑀤𑀺𑁇 𑀏𑀓𑀫𑀦𑁆𑀢𑀁 𑀦𑀺𑀲𑀺𑀦𑁆𑀦𑁄 𑀔𑁄 𑀲𑀪𑀺𑀬𑁄 𑀧𑀭𑀺𑀩𑁆𑀩𑀸𑀚𑀓𑁄 𑀪𑀕𑀯𑀦𑁆𑀢𑀁 𑀕𑀸𑀣𑀸𑀬 𑀅𑀚𑁆𑀛𑀪𑀸𑀲𑀺—

(516.)

604\. _“𑀓𑀗𑁆𑀔𑀻 𑀯𑁂𑀘𑀺𑀓𑀺𑀘𑁆𑀙𑀻 𑀆𑀕𑀫𑀁, __(𑀇𑀢𑀺 𑀲𑀪𑀺𑀬𑁄)___  
_𑀧𑀜𑁆𑀳𑁂 𑀧𑀼𑀘𑁆𑀙𑀺𑀢𑀼𑀁 𑀅𑀪𑀺𑀓𑀗𑁆𑀔𑀫𑀸𑀦𑁄;_  
_𑀢𑁂𑀲𑀦𑁆𑀢𑀓𑀭𑁄 𑀪𑀯𑀸𑀳𑀺 𑀧𑀜𑁆𑀳𑁂 𑀫𑁂 𑀧𑀼𑀝𑁆𑀞𑁄,_  
_𑀅𑀦𑀼𑀧𑀼𑀩𑁆𑀩𑀁 𑀅𑀦𑀼𑀥𑀫𑁆𑀫𑀁 𑀩𑁆𑀬𑀸𑀓𑀭𑁄𑀳𑀺 𑀫𑁂”𑁇 (𑁧)_  


(517.)

605\. _“𑀤𑀽𑀭𑀢𑁄 𑀆𑀕𑀢𑁄𑀲𑀺 𑀲𑀪𑀺𑀬, __(𑀇𑀢𑀺 𑀪𑀕𑀯𑀸)___  
_𑀧𑀜𑁆𑀳𑁂 𑀧𑀼𑀘𑁆𑀙𑀺𑀢𑀼𑀁 𑀅𑀪𑀺𑀓𑀗𑁆𑀔𑀫𑀸𑀦𑁄;_  
_𑀢𑁂𑀲𑀦𑁆𑀢𑀓𑀭𑁄 𑀪𑀯𑀸𑀫𑀺 𑀧𑀜𑁆𑀳𑁂 𑀢𑁂 𑀧𑀼𑀝𑁆𑀞𑁄,_  
_𑀅𑀦𑀼𑀧𑀼𑀩𑁆𑀩𑀁 𑀅𑀦𑀼𑀥𑀫𑁆𑀫𑀁 𑀩𑁆𑀬𑀸𑀓𑀭𑁄𑀫𑀺 𑀢𑁂𑁇 (𑁨)_  


(518.)

606\. _𑀧𑀼𑀘𑁆𑀙 𑀫𑀁 𑀲𑀪𑀺𑀬 𑀧𑀜𑁆𑀳𑀁,_  
_𑀬𑀁 𑀓𑀺𑀜𑁆𑀘𑀺 𑀫𑀦𑀲𑀺𑀘𑁆𑀙𑀲𑀺;_  
_𑀢𑀲𑁆𑀲 𑀢𑀲𑁆𑀲𑁂𑀯 𑀧𑀜𑁆𑀳𑀲𑁆𑀲,_  
_𑀅𑀳𑀁 𑀅𑀦𑁆𑀢𑀁 𑀓𑀭𑁄𑀫𑀺 𑀢𑁂”𑀢𑀺𑁇 (𑁩)_  


607\. 𑀅𑀣 𑀔𑁄 𑀲𑀪𑀺𑀬𑀲𑁆𑀲 𑀧𑀭𑀺𑀩𑁆𑀩𑀸𑀚𑀓𑀲𑁆𑀲 𑀏𑀢𑀤𑀳𑁄𑀲𑀺—  “𑀅𑀘𑁆𑀙𑀭𑀺𑀬𑀁 𑀯𑀢 𑀪𑁄, 𑀅𑀩𑁆𑀪𑀼𑀢𑀁 𑀯𑀢 𑀪𑁄𑁇 𑀬𑀁 𑀯𑀢𑀸𑀳𑀁 𑀅𑀜𑁆𑀜𑁂𑀲𑀼 𑀲𑀫𑀡𑀩𑁆𑀭𑀸𑀳𑁆𑀫𑀡𑁂𑀲𑀼 𑀑𑀓𑀸𑀲𑀓𑀫𑁆𑀫𑀫𑀢𑁆𑀢𑀫𑁆𑀧𑀺 𑀦𑀸𑀮𑀢𑁆𑀣𑀁 𑀢𑀁 𑀫𑁂 𑀇𑀤𑀁 𑀲𑀫𑀡𑁂𑀦 𑀕𑁄𑀢𑀫𑁂𑀦 𑀑𑀓𑀸𑀲𑀓𑀫𑁆𑀫𑀁 𑀓𑀢𑀦𑁆”𑀢𑀺𑁇 𑀅𑀢𑁆𑀢𑀫𑀦𑁄 𑀧𑀫𑀼𑀤𑀺𑀢𑁄 𑀉𑀤𑀕𑁆𑀕𑁄 𑀧𑀻𑀢𑀺𑀲𑁄𑀫𑀦𑀲𑁆𑀲𑀚𑀸𑀢𑁄 𑀪𑀕𑀯𑀦𑁆𑀢𑀁 𑀧𑀜𑁆𑀳𑀁 𑀅𑀧𑀼𑀘𑁆𑀙𑀺—

(519.)

608\. _“𑀓𑀺𑀁𑀧𑀢𑁆𑀢𑀺𑀦𑀫𑀸𑀳𑀼 𑀪𑀺𑀓𑁆𑀔𑀼𑀦𑀁, __(𑀇𑀢𑀺 𑀲𑀪𑀺𑀬𑁄)___  
_𑀲𑁄𑀭𑀢𑀁 𑀓𑁂𑀦 𑀓𑀣𑀜𑁆𑀘 𑀤𑀦𑁆𑀢𑀫𑀸𑀳𑀼;_  
_𑀩𑀼𑀤𑁆𑀥𑁄𑀢𑀺 𑀓𑀣𑀁 𑀧𑀯𑀼𑀘𑁆𑀘𑀢𑀺,_  
_𑀧𑀼𑀝𑁆𑀞𑁄 𑀫𑁂 𑀪𑀕𑀯𑀸 𑀩𑁆𑀬𑀸𑀓𑀭𑁄𑀳𑀺”𑁇 (𑁪)_  


(520.)

609\. _“𑀧𑀚𑁆𑀚𑁂𑀦 𑀓𑀢𑁂𑀦 𑀅𑀢𑁆𑀢𑀦𑀸, __(𑀲𑀪𑀺𑀬𑀸𑀢𑀺 𑀪𑀕𑀯𑀸)___  
_𑀧𑀭𑀺𑀦𑀺𑀩𑁆𑀩𑀸𑀦𑀕𑀢𑁄 𑀯𑀺𑀢𑀺𑀡𑁆𑀡𑀓𑀗𑁆𑀔𑁄;_  
_𑀯𑀺𑀪𑀯𑀜𑁆𑀘 𑀪𑀯𑀜𑁆𑀘 𑀯𑀺𑀧𑁆𑀧𑀳𑀸𑀬,_  
_𑀯𑀼𑀲𑀺𑀢𑀯𑀸 𑀔𑀻𑀡𑀧𑀼𑀦𑀩𑁆𑀪𑀯𑁄 𑀲 𑀪𑀺𑀓𑁆𑀔𑀼𑁇 (𑁫)_  


(521.)

610\. _𑀲𑀩𑁆𑀩𑀢𑁆𑀣 𑀉𑀧𑁂𑀓𑁆𑀔𑀓𑁄 𑀲𑀢𑀺𑀫𑀸,_  
_𑀦 𑀲𑁄 𑀳𑀺𑀁𑀲𑀢𑀺 𑀓𑀜𑁆𑀘𑀺 𑀲𑀩𑁆𑀩𑀮𑁄𑀓𑁂;_  
_𑀢𑀺𑀡𑁆𑀡𑁄 𑀲𑀫𑀡𑁄 𑀅𑀦𑀸𑀯𑀺𑀮𑁄,_  
_𑀉𑀲𑁆𑀲𑀤𑀸 𑀬𑀲𑁆𑀲 𑀦 𑀲𑀦𑁆𑀢𑀺 𑀲𑁄𑀭𑀢𑁄 𑀲𑁄𑁇 (𑁬)_  


(522.)

611\. _𑀬𑀲𑁆𑀲𑀺𑀦𑁆𑀤𑁆𑀭𑀺𑀬𑀸𑀦𑀺 𑀪𑀸𑀯𑀺𑀢𑀸𑀦𑀺,_  
_𑀅𑀚𑁆𑀛𑀢𑁆𑀢𑀁 𑀩𑀳𑀺𑀤𑁆𑀥𑀸 𑀘 𑀲𑀩𑁆𑀩𑀮𑁄𑀓𑁂;_  
_𑀦𑀺𑀩𑁆𑀩𑀺𑀚𑁆𑀛 𑀇𑀫𑀁 𑀧𑀭𑀜𑁆𑀘 𑀮𑁄𑀓𑀁,_  
_𑀓𑀸𑀮𑀁 𑀓𑀗𑁆𑀔𑀢𑀺 𑀪𑀸𑀯𑀺𑀢𑁄 𑀲 𑀤𑀦𑁆𑀢𑁄𑁇 (𑁭)_  


(523.)

612\. _𑀓𑀧𑁆𑀧𑀸𑀦𑀺 𑀯𑀺𑀘𑁂𑀬𑁆𑀬 𑀓𑁂𑀯𑀮𑀸𑀦𑀺,_  
_𑀲𑀁𑀲𑀸𑀭𑀁 𑀤𑀼𑀪𑀬𑀁 𑀘𑀼𑀢𑀽𑀧𑀧𑀸𑀢𑀁;_  
_𑀯𑀺𑀕𑀢𑀭𑀚𑀫𑀦𑀗𑁆𑀕𑀡𑀁 𑀯𑀺𑀲𑀼𑀤𑁆𑀥𑀁,_  
_𑀧𑀢𑁆𑀢𑀁 𑀚𑀸𑀢𑀺𑀔𑀬𑀁 𑀢𑀫𑀸𑀳𑀼 𑀩𑀼𑀤𑁆𑀥𑀦𑁆”𑀢𑀺𑁇 (𑁮)_  


613\. 𑀅𑀣 𑀔𑁄 𑀲𑀪𑀺𑀬𑁄 𑀧𑀭𑀺𑀩𑁆𑀩𑀸𑀚𑀓𑁄 𑀪𑀕𑀯𑀢𑁄 𑀪𑀸𑀲𑀺𑀢𑀁 𑀅𑀪𑀺𑀦𑀦𑁆𑀤𑀺𑀢𑁆𑀯𑀸 𑀅𑀦𑀼𑀫𑁄𑀤𑀺𑀢𑁆𑀯𑀸 𑀅𑀢𑁆𑀢𑀫𑀦𑁄 𑀧𑀫𑀼𑀤𑀺𑀢𑁄 𑀉𑀤𑀕𑁆𑀕𑁄 𑀧𑀻𑀢𑀺𑀲𑁄𑀫𑀦𑀲𑁆𑀲𑀚𑀸𑀢𑁄 𑀪𑀕𑀯𑀦𑁆𑀢𑀁 𑀉𑀢𑁆𑀢𑀭𑀺𑀁 𑀧𑀜𑁆𑀳𑀁 𑀅𑀧𑀼𑀘𑁆𑀙𑀺—

(524.)

614\. _“𑀓𑀺𑀁𑀧𑀢𑁆𑀢𑀺𑀦𑀫𑀸𑀳𑀼 𑀩𑁆𑀭𑀸𑀳𑁆𑀫𑀡𑀁, __(𑀇𑀢𑀺 𑀲𑀪𑀺𑀬𑁄)___  
_𑀲𑀫𑀡𑀁 𑀓𑁂𑀦 𑀓𑀣𑀜𑁆𑀘 𑀦𑁆𑀳𑀸𑀢𑀓𑁄𑀢𑀺;_  
_𑀦𑀸𑀕𑁄𑀢𑀺 𑀓𑀣𑀁 𑀧𑀯𑀼𑀘𑁆𑀘𑀢𑀺,_  
_𑀧𑀼𑀝𑁆𑀞𑁄 𑀫𑁂 𑀪𑀕𑀯𑀸 𑀩𑁆𑀬𑀸𑀓𑀭𑁄𑀳𑀺”𑁇 (𑁯)_  


(525.)

615\. _“𑀩𑀸𑀳𑀺𑀢𑁆𑀯𑀸 𑀲𑀩𑁆𑀩𑀧𑀸𑀧𑀓𑀸𑀦𑀺, __(𑀲𑀪𑀺𑀬𑀸𑀢𑀺 𑀪𑀕𑀯𑀸)___  
_𑀯𑀺𑀫𑀮𑁄 𑀲𑀸𑀥𑀼𑀲𑀫𑀸𑀳𑀺𑀢𑁄 𑀞𑀺𑀢𑀢𑁆𑀢𑁄;_  
_𑀲𑀁𑀲𑀸𑀭𑀫𑀢𑀺𑀘𑁆𑀘 𑀓𑁂𑀯𑀮𑀻 𑀲𑁄,_  
_𑀅𑀲𑀺𑀢𑁄 𑀢𑀸𑀤𑀺 𑀧𑀯𑀼𑀘𑁆𑀘𑀢𑁂 𑀲 𑀩𑁆𑀭𑀳𑁆𑀫𑀸𑁇 (𑁧𑁦)_  


(526.)

616\. _𑀲𑀫𑀺𑀢𑀸𑀯𑀺 𑀧𑀳𑀸𑀬 𑀧𑀼𑀜𑁆𑀜𑀧𑀸𑀧𑀁,_  
_𑀯𑀺𑀭𑀚𑁄 𑀜𑀢𑁆𑀯𑀸 𑀇𑀫𑀁 𑀧𑀭𑀜𑁆𑀘 𑀮𑁄𑀓𑀁;_  
_𑀚𑀸𑀢𑀺𑀫𑀭𑀡𑀁 𑀉𑀧𑀸𑀢𑀺𑀯𑀢𑁆𑀢𑁄,_  
_𑀲𑀫𑀡𑁄 𑀢𑀸𑀤𑀺 𑀧𑀯𑀼𑀘𑁆𑀘𑀢𑁂 𑀢𑀣𑀢𑁆𑀢𑀸𑁇 (𑁧𑁧)_  


(527.)

617\. _𑀦𑀺𑀦𑁆𑀳𑀸𑀬 𑀲𑀩𑁆𑀩𑀧𑀸𑀧𑀓𑀸𑀦𑀺,_  
_𑀅𑀚𑁆𑀛𑀢𑁆𑀢𑀁 𑀩𑀳𑀺𑀤𑁆𑀥𑀸 𑀘 𑀲𑀩𑁆𑀩𑀮𑁄𑀓𑁂;_  
_𑀤𑁂𑀯𑀫𑀦𑀼𑀲𑁆𑀲𑁂𑀲𑀼 𑀓𑀧𑁆𑀧𑀺𑀬𑁂𑀲𑀼,_  
_𑀓𑀧𑁆𑀧𑀁 𑀦𑁂𑀢𑀺 𑀢𑀫𑀸𑀳𑀼 𑀦𑁆𑀳𑀸𑀢𑀓𑁄𑀢𑀺𑁇 (𑁧𑁨)_  


(528.)

618\. _𑀆𑀕𑀼𑀁 𑀦 𑀓𑀭𑁄𑀢𑀺 𑀓𑀺𑀜𑁆𑀘𑀺 𑀮𑁄𑀓𑁂,_  
_𑀲𑀩𑁆𑀩𑀲𑀁𑀬𑁄𑀕𑁂 𑀯𑀺𑀲𑀚𑁆𑀚 𑀩𑀦𑁆𑀥𑀦𑀸𑀦𑀺;_  
_𑀲𑀩𑁆𑀩𑀢𑁆𑀣 𑀦 𑀲𑀚𑁆𑀚𑀢𑀻 𑀯𑀺𑀫𑀼𑀢𑁆𑀢𑁄,_  
_𑀦𑀸𑀕𑁄 𑀢𑀸𑀤𑀺 𑀧𑀯𑀼𑀘𑁆𑀘𑀢𑁂 𑀢𑀣𑀢𑁆𑀢𑀸”𑀢𑀺𑁇 (𑁧𑁩)_  


619\. 𑀅𑀣 𑀔𑁄 𑀲𑀪𑀺𑀬𑁄 𑀧𑀭𑀺𑀩𑁆𑀩𑀸𑀚𑀓𑁄…𑀧𑁂…  𑀪𑀕𑀯𑀦𑁆𑀢𑀁 𑀉𑀢𑁆𑀢𑀭𑀺𑀁 𑀧𑀜𑁆𑀳𑀁 𑀅𑀧𑀼𑀘𑁆𑀙𑀺—

(529.)

620\. _“𑀓𑀁 𑀔𑁂𑀢𑁆𑀢𑀚𑀺𑀦𑀁 𑀯𑀤𑀦𑁆𑀢𑀺 𑀩𑀼𑀤𑁆𑀥𑀸, __(𑀇𑀢𑀺 𑀲𑀪𑀺𑀬𑁄)___  
_𑀓𑀼𑀲𑀮𑀁 𑀓𑁂𑀦 𑀓𑀣𑀜𑁆𑀘 𑀧𑀡𑁆𑀟𑀺𑀢𑁄𑀢𑀺;_  
_𑀫𑀼𑀦𑀺 𑀦𑀸𑀫 𑀓𑀣𑀁 𑀧𑀯𑀼𑀘𑁆𑀘𑀢𑀺,_  
_𑀧𑀼𑀝𑁆𑀞𑁄 𑀫𑁂 𑀪𑀕𑀯𑀸 𑀩𑁆𑀬𑀸𑀓𑀭𑁄𑀳𑀺”𑁇 (𑁧𑁪)_  


(530.)

621\. _“𑀔𑁂𑀢𑁆𑀢𑀸𑀦𑀺 𑀯𑀺𑀘𑁂𑀬𑁆𑀬 𑀓𑁂𑀯𑀮𑀸𑀦𑀺, __(𑀲𑀪𑀺𑀬𑀸𑀢𑀺 𑀪𑀕𑀯𑀸)___  
_𑀤𑀺𑀩𑁆𑀩𑀁 𑀫𑀸𑀦𑀼𑀲𑀓𑀜𑁆𑀘 𑀩𑁆𑀭𑀳𑁆𑀫𑀔𑁂𑀢𑁆𑀢𑀁;_  
_𑀲𑀩𑁆𑀩𑀔𑁂𑀢𑁆𑀢𑀫𑀽𑀮𑀩𑀦𑁆𑀥𑀦𑀸 𑀧𑀫𑀼𑀢𑁆𑀢𑁄,_  
_𑀔𑁂𑀢𑁆𑀢𑀚𑀺𑀦𑁄 𑀢𑀸𑀤𑀺 𑀧𑀯𑀼𑀘𑁆𑀘𑀢𑁂 𑀢𑀣𑀢𑁆𑀢𑀸𑁇 (𑁧𑁫)_  


(531.)

622\. _𑀓𑁄𑀲𑀸𑀦𑀺 𑀯𑀺𑀘𑁂𑀬𑁆𑀬 𑀓𑁂𑀯𑀮𑀸𑀦𑀺,_  
_𑀤𑀺𑀩𑁆𑀩𑀁 𑀫𑀸𑀦𑀼𑀲𑀓𑀜𑁆𑀘 𑀩𑁆𑀭𑀳𑁆𑀫𑀓𑁄𑀲𑀁;_  
_𑀲𑀩𑁆𑀩𑀓𑁄𑀲𑀫𑀽𑀮𑀩𑀦𑁆𑀥𑀦𑀸 𑀧𑀫𑀼𑀢𑁆𑀢𑁄,_  
_𑀓𑀼𑀲𑀮𑁄 𑀢𑀸𑀤𑀺 𑀧𑀯𑀼𑀘𑁆𑀘𑀢𑁂 𑀢𑀣𑀢𑁆𑀢𑀸𑁇 (𑁧𑁬)_  


(532.)

623\. _𑀤𑀼𑀪𑀬𑀸𑀦𑀺 𑀯𑀺𑀘𑁂𑀬𑁆𑀬 𑀧𑀡𑁆𑀟𑀭𑀸𑀦𑀺,_  
_𑀅𑀚𑁆𑀛𑀢𑁆𑀢𑀁 𑀩𑀳𑀺𑀤𑁆𑀥𑀸 𑀘 𑀲𑀼𑀤𑁆𑀥𑀺𑀧𑀜𑁆𑀜𑁄;_  
_𑀓𑀡𑁆𑀳𑀁 𑀲𑀼𑀓𑁆𑀓𑀁 𑀉𑀧𑀸𑀢𑀺𑀯𑀢𑁆𑀢𑁄,_  
_𑀧𑀡𑁆𑀟𑀺𑀢𑁄 𑀢𑀸𑀤𑀺 𑀧𑀯𑀼𑀘𑁆𑀘𑀢𑁂 𑀢𑀣𑀢𑁆𑀢𑀸𑁇 (𑁧𑁭)_  


(533.)

624\. _𑀅𑀲𑀢𑀜𑁆𑀘 𑀲𑀢𑀜𑁆𑀘 𑀜𑀢𑁆𑀯𑀸 𑀥𑀫𑁆𑀫𑀁,_  
_𑀅𑀚𑁆𑀛𑀢𑁆𑀢𑀁 𑀩𑀳𑀺𑀤𑁆𑀥𑀸 𑀘 𑀲𑀩𑁆𑀩𑀮𑁄𑀓𑁂;_  
_𑀤𑁂𑀯𑀫𑀦𑀼𑀲𑁆𑀲𑁂𑀳𑀺 𑀧𑀽𑀚𑀦𑀻𑀬𑁄,_  
_𑀲𑀗𑁆𑀕𑀁 𑀚𑀸𑀮𑀫𑀢𑀺𑀘𑁆𑀘 𑀲𑁄 𑀫𑀼𑀦𑀻”𑀢𑀺𑁇 (𑁧𑁮)_  


625\. 𑀅𑀣 𑀔𑁄 𑀲𑀪𑀺𑀬𑁄 𑀧𑀭𑀺𑀩𑁆𑀩𑀸𑀚𑀓𑁄…𑀧𑁂…  𑀪𑀕𑀯𑀦𑁆𑀢𑀁 𑀉𑀢𑁆𑀢𑀭𑀺𑀁 𑀧𑀜𑁆𑀳𑀁 𑀅𑀧𑀼𑀘𑁆𑀙𑀺—

(534.)

626\. _“𑀓𑀺𑀁𑀧𑀢𑁆𑀢𑀺𑀦𑀫𑀸𑀳𑀼 𑀯𑁂𑀤𑀕𑀼𑀁, __(𑀇𑀢𑀺 𑀲𑀪𑀺𑀬𑁄)___  
_𑀅𑀦𑀼𑀯𑀺𑀤𑀺𑀢𑀁 𑀓𑁂𑀦 𑀓𑀣𑀜𑁆𑀘 𑀯𑀺𑀭𑀺𑀬𑀯𑀸𑀢𑀺;_  
_𑀆𑀚𑀸𑀦𑀺𑀬𑁄 𑀓𑀺𑀦𑁆𑀢𑀺 𑀦𑀸𑀫 𑀳𑁄𑀢𑀺,_  
_𑀧𑀼𑀝𑁆𑀞𑁄 𑀫𑁂 𑀪𑀕𑀯𑀸 𑀩𑁆𑀬𑀸𑀓𑀭𑁄𑀳𑀺”𑁇 (𑁧𑁯)_  


(535.)

627\. _“𑀯𑁂𑀤𑀸𑀦𑀺 𑀯𑀺𑀘𑁂𑀬𑁆𑀬 𑀓𑁂𑀯𑀮𑀸𑀦𑀺, __(𑀲𑀪𑀺𑀬𑀸𑀢𑀺 𑀪𑀕𑀯𑀸)___  
_𑀲𑀫𑀡𑀸𑀦𑀁 𑀬𑀸𑀦𑀺𑀥𑀢𑁆𑀣𑀺 𑀩𑁆𑀭𑀸𑀳𑁆𑀫𑀡𑀸𑀦𑀁;_  
_𑀲𑀩𑁆𑀩𑀯𑁂𑀤𑀦𑀸𑀲𑀼 𑀯𑀻𑀢𑀭𑀸𑀕𑁄,_  
_𑀲𑀩𑁆𑀩𑀁 𑀯𑁂𑀤𑀫𑀢𑀺𑀘𑁆𑀘 𑀯𑁂𑀤𑀕𑀽 𑀲𑁄𑁇 (𑁨𑁦)_  


(536.)

628\. _𑀅𑀦𑀼𑀯𑀺𑀘𑁆𑀘 𑀧𑀧𑀜𑁆𑀘𑀦𑀸𑀫𑀭𑀽𑀧𑀁,_  
_𑀅𑀚𑁆𑀛𑀢𑁆𑀢𑀁 𑀩𑀳𑀺𑀤𑁆𑀥𑀸 𑀘 𑀭𑁄𑀕𑀫𑀽𑀮𑀁;_  
_𑀲𑀩𑁆𑀩𑀭𑁄𑀕𑀫𑀽𑀮𑀩𑀦𑁆𑀥𑀦𑀸 𑀧𑀫𑀼𑀢𑁆𑀢𑁄,_  
_𑀅𑀦𑀼𑀯𑀺𑀤𑀺𑀢𑁄 𑀢𑀸𑀤𑀺 𑀧𑀯𑀼𑀘𑁆𑀘𑀢𑁂 𑀢𑀣𑀢𑁆𑀢𑀸𑁇 (𑁨𑁧)_  


(537.)

629\. _𑀯𑀺𑀭𑀢𑁄 𑀇𑀥 𑀲𑀩𑁆𑀩𑀧𑀸𑀧𑀓𑁂𑀳𑀺,_  
_𑀦𑀺𑀭𑀬𑀤𑀼𑀓𑁆𑀔𑀁 𑀅𑀢𑀺𑀘𑁆𑀘 𑀯𑀺𑀭𑀺𑀬𑀯𑀸𑀲𑁄;_  
_𑀲𑁄 𑀯𑀻𑀭𑀺𑀬𑀯𑀸 𑀧𑀥𑀸𑀦𑀯𑀸,_  
_𑀥𑀻𑀭𑁄 𑀢𑀸𑀤𑀺 𑀧𑀯𑀼𑀘𑁆𑀘𑀢𑁂 𑀢𑀣𑀢𑁆𑀢𑀸𑁇 (𑁨𑁨)_  


(538.)

630\. _𑀬𑀲𑁆𑀲𑀲𑁆𑀲𑀼 𑀮𑀼𑀦𑀸𑀦𑀺 𑀩𑀦𑁆𑀥𑀦𑀸𑀦𑀺,_  
_𑀅𑀚𑁆𑀛𑀢𑁆𑀢𑀁 𑀩𑀳𑀺𑀤𑁆𑀥𑀸 𑀘 𑀲𑀗𑁆𑀕𑀫𑀽𑀮𑀁;_  
_𑀲𑀩𑁆𑀩𑀲𑀗𑁆𑀕𑀫𑀽𑀮𑀩𑀦𑁆𑀥𑀦𑀸 𑀧𑀫𑀼𑀢𑁆𑀢𑁄,_  
_𑀆𑀚𑀸𑀦𑀺𑀬𑁄 𑀢𑀸𑀤𑀺 𑀧𑀯𑀼𑀘𑁆𑀘𑀢𑁂 𑀢𑀣𑀢𑁆𑀢𑀸”𑀢𑀺𑁇 (𑁨𑁩)_  


631\. 𑀅𑀣 𑀔𑁄 𑀲𑀪𑀺𑀬𑁄 𑀧𑀭𑀺𑀩𑁆𑀩𑀸𑀚𑀓𑁄…𑀧𑁂…  𑀪𑀕𑀯𑀦𑁆𑀢𑀁 𑀉𑀢𑁆𑀢𑀭𑀺𑀁 𑀧𑀜𑁆𑀳𑀁 𑀅𑀧𑀼𑀘𑁆𑀙𑀺—

(539.)

632\. _“𑀓𑀺𑀁𑀧𑀢𑁆𑀢𑀺𑀦𑀫𑀸𑀳𑀼 𑀲𑁄𑀢𑁆𑀢𑀺𑀬𑀁, __(𑀇𑀢𑀺 𑀲𑀪𑀺𑀬𑁄)___  
_𑀅𑀭𑀺𑀬𑀁 𑀓𑁂𑀦 𑀓𑀣𑀜𑁆𑀘 𑀘𑀭𑀡𑀯𑀸𑀢𑀺;_  
_𑀧𑀭𑀺𑀩𑁆𑀩𑀸𑀚𑀓𑁄 𑀓𑀺𑀦𑁆𑀢𑀺 𑀦𑀸𑀫 𑀳𑁄𑀢𑀺,_  
_𑀧𑀼𑀝𑁆𑀞𑁄 𑀫𑁂 𑀪𑀕𑀯𑀸 𑀩𑁆𑀬𑀸𑀓𑀭𑁄𑀳𑀺”𑁇 (𑁨𑁪)_  


(540.)

633\. _“𑀲𑀼𑀢𑁆𑀯𑀸 𑀲𑀩𑁆𑀩𑀥𑀫𑁆𑀫𑀁 𑀅𑀪𑀺𑀜𑁆𑀜𑀸𑀬 𑀮𑁄𑀓𑁂, __(𑀲𑀪𑀺𑀬𑀸𑀢𑀺 𑀪𑀕𑀯𑀸)___  
_𑀲𑀸𑀯𑀚𑁆𑀚𑀸𑀦𑀯𑀚𑁆𑀚𑀁 𑀬𑀤𑀢𑁆𑀣𑀺 𑀓𑀺𑀜𑁆𑀘𑀺;_  
_𑀅𑀪𑀺𑀪𑀼𑀁 𑀅𑀓𑀣𑀁𑀓𑀣𑀺𑀁 𑀯𑀺𑀫𑀼𑀢𑁆𑀢𑀁,_  
_𑀅𑀦𑀺𑀖𑀁 𑀲𑀩𑁆𑀩𑀥𑀺𑀫𑀸𑀳𑀼 𑀲𑁄𑀢𑁆𑀢𑀺𑀬𑁄𑀢𑀺𑁇 (𑁨𑁫)_  


(541.)

634\. _𑀙𑁂𑀢𑁆𑀯𑀸 𑀆𑀲𑀯𑀸𑀦𑀺 𑀆𑀮𑀬𑀸𑀦𑀺,_  
_𑀯𑀺𑀤𑁆𑀯𑀸 𑀲𑁄 𑀦 𑀉𑀧𑁂𑀢𑀺 𑀕𑀩𑁆𑀪𑀲𑁂𑀬𑁆𑀬𑀁;_  
_𑀲𑀜𑁆𑀜𑀁 𑀢𑀺𑀯𑀺𑀥𑀁 𑀧𑀦𑀼𑀚𑁆𑀚 𑀧𑀗𑁆𑀓𑀁,_  
_𑀓𑀧𑁆𑀧𑀁 𑀦𑁂𑀢𑀺 𑀢𑀫𑀸𑀳𑀼 𑀅𑀭𑀺𑀬𑁄𑀢𑀺𑁇 (𑁨𑁬)_  


(542.)

635\. _𑀬𑁄 𑀇𑀥 𑀘𑀭𑀡𑁂𑀲𑀼 𑀧𑀢𑁆𑀢𑀺𑀧𑀢𑁆𑀢𑁄,_  
_𑀓𑀼𑀲𑀮𑁄 𑀲𑀩𑁆𑀩𑀤𑀸 𑀆𑀚𑀸𑀦𑀸𑀢𑀺 𑀥𑀫𑁆𑀫𑀁;_  
_𑀲𑀩𑁆𑀩𑀢𑁆𑀣 𑀦 𑀲𑀚𑁆𑀚𑀢𑀺 𑀯𑀺𑀫𑀼𑀢𑁆𑀢𑀘𑀺𑀢𑁆𑀢𑁄,_  
_𑀧𑀝𑀺𑀖𑀸 𑀬𑀲𑁆𑀲 𑀦 𑀲𑀦𑁆𑀢𑀺 𑀘𑀭𑀡𑀯𑀸 𑀲𑁄𑁇 (𑁨𑁭)_  


(543.)

636\. _𑀤𑀼𑀓𑁆𑀔𑀯𑁂𑀧𑀓𑁆𑀓𑀁 𑀬𑀤𑀢𑁆𑀣𑀺 𑀓𑀫𑁆𑀫𑀁,_  
_𑀉𑀤𑁆𑀥𑀫𑀥𑁄 𑀢𑀺𑀭𑀺𑀬𑀁 𑀯𑀸𑀧𑀺 𑀫𑀚𑁆𑀛𑁂;_  
_𑀧𑀭𑀺𑀩𑁆𑀩𑀸𑀚𑀬𑀺𑀢𑁆𑀯𑀸 𑀧𑀭𑀺𑀜𑁆𑀜𑀘𑀸𑀭𑀻,_  
_𑀫𑀸𑀬𑀁 𑀫𑀸𑀦𑀫𑀣𑁄𑀧𑀺 𑀮𑁄𑀪𑀓𑁄𑀥𑀁;_  
_𑀧𑀭𑀺𑀬𑀦𑁆𑀢𑀫𑀓𑀸𑀲𑀺 𑀦𑀸𑀫𑀭𑀽𑀧𑀁,_  
_𑀢𑀁 𑀧𑀭𑀺𑀩𑁆𑀩𑀸𑀚𑀓𑀫𑀸𑀳𑀼 𑀧𑀢𑁆𑀢𑀺𑀧𑀢𑁆𑀢𑀦𑁆”𑀢𑀺𑁇 (𑁨𑁮)_  


637\. 𑀅𑀣 𑀔𑁄 𑀲𑀪𑀺𑀬𑁄 𑀧𑀭𑀺𑀩𑁆𑀩𑀸𑀚𑀓𑁄 𑀪𑀕𑀯𑀢𑁄 𑀪𑀸𑀲𑀺𑀢𑀁 𑀅𑀪𑀺𑀦𑀦𑁆𑀤𑀺𑀢𑁆𑀯𑀸 𑀅𑀦𑀼𑀫𑁄𑀤𑀺𑀢𑁆𑀯𑀸 𑀅𑀢𑁆𑀢𑀫𑀦𑁄 𑀧𑀫𑀼𑀤𑀺𑀢𑁄 𑀉𑀤𑀕𑁆𑀕𑁄 𑀧𑀻𑀢𑀺𑀲𑁄𑀫𑀦𑀲𑁆𑀲𑀚𑀸𑀢𑁄 𑀉𑀝𑁆𑀞𑀸𑀬𑀸𑀲𑀦𑀸 𑀏𑀓𑀁𑀲𑀁 𑀉𑀢𑁆𑀢𑀭𑀸𑀲𑀗𑁆𑀕𑀁 𑀓𑀭𑀺𑀢𑁆𑀯𑀸 𑀬𑁂𑀦 𑀪𑀕𑀯𑀸 𑀢𑁂𑀦𑀜𑁆𑀚𑀮𑀺𑀁 𑀧𑀡𑀸𑀫𑁂𑀢𑁆𑀯𑀸 𑀪𑀕𑀯𑀦𑁆𑀢𑀁 𑀲𑀫𑁆𑀫𑀼𑀔𑀸 𑀲𑀸𑀭𑀼𑀧𑁆𑀧𑀸𑀳𑀺 𑀕𑀸𑀣𑀸𑀳𑀺 𑀅𑀪𑀺𑀢𑁆𑀣𑀯𑀺—

(544.)

638\. _“𑀬𑀸𑀦𑀺 𑀘 𑀢𑀻𑀡𑀺 𑀬𑀸𑀦𑀺 𑀘 𑀲𑀝𑁆𑀞𑀺,_  
_𑀲𑀫𑀡𑀧𑁆𑀧𑀯𑀸𑀤𑀲𑀺𑀢𑀸𑀦𑀺 𑀪𑀽𑀭𑀺𑀧𑀜𑁆𑀜;_  
_𑀲𑀜𑁆𑀜𑀓𑁆𑀔𑀭𑀲𑀜𑁆𑀜𑀦𑀺𑀲𑁆𑀲𑀺𑀢𑀸𑀦𑀺,_  
_𑀑𑀲𑀭𑀡𑀸𑀦𑀺 𑀯𑀺𑀦𑁂𑀬𑁆𑀬 𑀑𑀖𑀢𑀫𑀕𑀸𑁇 (𑁨𑁯)_  


(545.)

639\. _𑀅𑀦𑁆𑀢𑀕𑀽𑀲𑀺 𑀧𑀸𑀭𑀕𑀽 𑀤𑀼𑀓𑁆𑀔𑀲𑁆𑀲,_  
_𑀅𑀭𑀳𑀸𑀲𑀺 𑀲𑀫𑁆𑀫𑀸𑀲𑀫𑁆𑀩𑀼𑀤𑁆𑀥𑁄 𑀔𑀻𑀡𑀸𑀲𑀯𑀁 𑀢𑀁 𑀫𑀜𑁆𑀜𑁂;_  
_𑀚𑀼𑀢𑀺𑀫𑀸 𑀫𑀼𑀢𑀺𑀫𑀸 𑀧𑀳𑀽𑀢𑀧𑀜𑁆𑀜𑁄,_  
_𑀤𑀼𑀓𑁆𑀔𑀲𑁆𑀲𑀦𑁆𑀢𑀓𑀭 𑀅𑀢𑀸𑀭𑁂𑀲𑀺 𑀫𑀁𑁇 (𑁩𑁦)_  


(546.)

640\. _𑀬𑀁 𑀫𑁂 𑀓𑀗𑁆𑀔𑀺𑀢𑀫𑀜𑁆𑀜𑀸𑀲𑀺,_  
_𑀯𑀺𑀘𑀺𑀓𑀺𑀘𑁆𑀙𑀸 𑀫𑀁 𑀢𑀸𑀭𑀬𑀺 𑀦𑀫𑁄 𑀢𑁂;_  
_𑀫𑀼𑀦𑀺 𑀫𑁄𑀦𑀧𑀣𑁂𑀲𑀼 𑀧𑀢𑁆𑀢𑀺𑀧𑀢𑁆𑀢,_  
_𑀅𑀔𑀺𑀮 𑀆𑀤𑀺𑀘𑁆𑀘𑀩𑀦𑁆𑀥𑀼 𑀲𑁄𑀭𑀢𑁄𑀲𑀺𑁇 (𑁩𑁧)_  


(547.)

641\. _𑀬𑀸 𑀫𑁂 𑀓𑀗𑁆𑀔𑀸 𑀧𑀼𑀭𑁂 𑀆𑀲𑀺,_  
_𑀢𑀁 𑀫𑁂 𑀩𑁆𑀬𑀸𑀓𑀸𑀲𑀺 𑀘𑀓𑁆𑀔𑀼𑀫𑀸;_  
_𑀅𑀤𑁆𑀥𑀸 𑀫𑀼𑀦𑀻𑀲𑀺 𑀲𑀫𑁆𑀩𑀼𑀤𑁆𑀥𑁄,_  
_𑀦𑀢𑁆𑀣𑀺 𑀦𑀻𑀯𑀭𑀡𑀸 𑀢𑀯𑁇 (𑁩𑁨)_  


(548.)

642\. _𑀉𑀧𑀸𑀬𑀸𑀲𑀸 𑀘 𑀢𑁂 𑀲𑀩𑁆𑀩𑁂,_  
_𑀯𑀺𑀤𑁆𑀥𑀲𑁆𑀢𑀸 𑀯𑀺𑀦𑀍𑀈𑀓𑀢𑀸;_  
_𑀲𑀻𑀢𑀺𑀪𑀽𑀢𑁄 𑀤𑀫𑀧𑁆𑀧𑀢𑁆𑀢𑁄,_  
_𑀥𑀺𑀢𑀺𑀫𑀸 𑀲𑀘𑁆𑀘𑀦𑀺𑀓𑁆𑀓𑀫𑁄𑁇 (𑁩𑁩)_  


(549.)

643\. _𑀢𑀲𑁆𑀲 𑀢𑁂 𑀦𑀸𑀕𑀦𑀸𑀕𑀲𑁆𑀲,_  
_𑀫𑀳𑀸𑀯𑀻𑀭𑀲𑁆𑀲 𑀪𑀸𑀲𑀢𑁄;_  
_𑀲𑀩𑁆𑀩𑁂 𑀤𑁂𑀯𑀸𑀦𑀼𑀫𑁄𑀤𑀦𑁆𑀢𑀺,_  
_𑀉𑀪𑁄 𑀦𑀸𑀭𑀤𑀧𑀩𑁆𑀩𑀢𑀸𑁇 (𑁩𑁪)_  


(550.)

644\. _𑀦𑀫𑁄 𑀢𑁂 𑀧𑀼𑀭𑀺𑀲𑀸𑀚𑀜𑁆𑀜,_  
_𑀦𑀫𑁄 𑀢𑁂 𑀧𑀼𑀭𑀺𑀲𑀼𑀢𑁆𑀢𑀫;_  
_𑀲𑀤𑁂𑀯𑀓𑀲𑁆𑀫𑀺𑀁 𑀮𑁄𑀓𑀲𑁆𑀫𑀺𑀁,_  
_𑀦𑀢𑁆𑀣𑀺 𑀢𑁂 𑀧𑀝𑀺𑀧𑀼𑀕𑁆𑀕𑀮𑁄𑁇 (𑁩𑁫)_  


(551.)

645\. _𑀢𑀼𑀯𑀁 𑀩𑀼𑀤𑁆𑀥𑁄 𑀢𑀼𑀯𑀁 𑀲𑀢𑁆𑀣𑀸,_  
_𑀢𑀼𑀯𑀁 𑀫𑀸𑀭𑀸𑀪𑀺𑀪𑀽 𑀫𑀼𑀦𑀺;_  
_𑀢𑀼𑀯𑀁 𑀅𑀦𑀼𑀲𑀬𑁂 𑀙𑁂𑀢𑁆𑀯𑀸,_  
_𑀢𑀺𑀡𑁆𑀡𑁄 𑀢𑀸𑀭𑁂𑀲𑀺 𑀫𑀁 𑀧𑀚𑀁𑁇 (𑁩𑁬)_  


(552.)

646\. _𑀉𑀧𑀥𑀻 𑀢𑁂 𑀲𑀫𑀢𑀺𑀓𑁆𑀓𑀦𑁆𑀢𑀸,_  
_𑀆𑀲𑀯𑀸 𑀢𑁂 𑀧𑀤𑀸𑀮𑀺𑀢𑀸;_  
_𑀲𑀻𑀳𑁄𑀲𑀺 𑀅𑀦𑀼𑀧𑀸𑀤𑀸𑀦𑁄,_  
_𑀧𑀳𑀻𑀦𑀪𑀬𑀪𑁂𑀭𑀯𑁄𑁇 (𑁩𑁭)_  


(553.)

647\. _𑀧𑀼𑀡𑁆𑀟𑀭𑀻𑀓𑀁 𑀬𑀣𑀸 𑀯𑀕𑁆𑀕𑀼,_  
_𑀢𑁄𑀬𑁂 𑀦 𑀉𑀧𑀮𑀺𑀫𑁆𑀧𑀢𑀺;_  
_𑀏𑀯𑀁 𑀧𑀼𑀜𑁆𑀜𑁂 𑀘 𑀧𑀸𑀧𑁂 𑀘,_  
_𑀉𑀪𑀬𑁂 𑀢𑁆𑀯𑀁 𑀦 𑀮𑀺𑀫𑁆𑀧𑀲𑀺;_  
_𑀧𑀸𑀤𑁂 𑀯𑀻𑀭 𑀧𑀲𑀸𑀭𑁂𑀳𑀺,_  
_𑀲𑀪𑀺𑀬𑁄 𑀯𑀦𑁆𑀤𑀢𑀺 𑀲𑀢𑁆𑀣𑀼𑀦𑁄”𑀢𑀺𑁇 (𑁩𑁮)_  


648\. 𑀅𑀣 𑀔𑁄 𑀲𑀪𑀺𑀬𑁄 𑀧𑀭𑀺𑀩𑁆𑀩𑀸𑀚𑀓𑁄 𑀪𑀕𑀯𑀢𑁄 𑀧𑀸𑀤𑁂𑀲𑀼 𑀲𑀺𑀭𑀲𑀸 𑀦𑀺𑀧𑀢𑀺𑀢𑁆𑀯𑀸 𑀪𑀕𑀯𑀦𑁆𑀢𑀁 𑀏𑀢𑀤𑀯𑁄𑀘—  “𑀅𑀪𑀺𑀓𑁆𑀓𑀦𑁆𑀢𑀁, 𑀪𑀦𑁆𑀢𑁂…𑀧𑁂…  𑀏𑀲𑀸𑀳𑀁 𑀪𑀕𑀯𑀦𑁆𑀢𑀁 𑀲𑀭𑀡𑀁 𑀕𑀘𑁆𑀙𑀸𑀫𑀺 𑀥𑀫𑁆𑀫𑀜𑁆𑀘 𑀪𑀺𑀓𑁆𑀔𑀼𑀲𑀁𑀖𑀜𑁆𑀘; 𑀮𑀪𑁂𑀬𑁆𑀬𑀸𑀳𑀁, 𑀪𑀦𑁆𑀢𑁂, 𑀪𑀕𑀯𑀢𑁄 𑀲𑀦𑁆𑀢𑀺𑀓𑁂 𑀧𑀩𑁆𑀩𑀚𑁆𑀚𑀁, 𑀮𑀪𑁂𑀬𑁆𑀬𑀁 𑀉𑀧𑀲𑀫𑁆𑀧𑀤𑀦𑁆”𑀢𑀺𑁇

649\. “𑀬𑁄 𑀔𑁄, 𑀲𑀪𑀺𑀬, 𑀅𑀜𑁆𑀜𑀢𑀺𑀢𑁆𑀣𑀺𑀬𑀧𑀼𑀩𑁆𑀩𑁄 𑀇𑀫𑀲𑁆𑀫𑀺𑀁 𑀥𑀫𑁆𑀫𑀯𑀺𑀦𑀬𑁂 𑀆𑀓𑀗𑁆𑀔𑀢𑀺 𑀧𑀩𑁆𑀩𑀚𑁆𑀚𑀁, 𑀆𑀓𑀗𑁆𑀔𑀢𑀺 𑀉𑀧𑀲𑀫𑁆𑀧𑀤𑀁, 𑀲𑁄 𑀘𑀢𑁆𑀢𑀸𑀭𑁄 𑀫𑀸𑀲𑁂 𑀧𑀭𑀺𑀯𑀲𑀢𑀺; 𑀘𑀢𑀼𑀦𑁆𑀦𑀁 𑀫𑀸𑀲𑀸𑀦𑀁 𑀅𑀘𑁆𑀘𑀬𑁂𑀦 𑀆𑀭𑀤𑁆𑀥𑀘𑀺𑀢𑁆𑀢𑀸 𑀪𑀺𑀓𑁆𑀔𑀽 𑀧𑀩𑁆𑀩𑀸𑀚𑁂𑀦𑁆𑀢𑀺, 𑀉𑀧𑀲𑀫𑁆𑀧𑀸𑀤𑁂𑀦𑁆𑀢𑀺 𑀪𑀺𑀓𑁆𑀔𑀼𑀪𑀸𑀯𑀸𑀬𑁇 𑀅𑀧𑀺 𑀘 𑀫𑁂𑀢𑁆𑀣 𑀧𑀼𑀕𑁆𑀕𑀮𑀯𑁂𑀫𑀢𑁆𑀢𑀢𑀸 𑀯𑀺𑀤𑀺𑀢𑀸”𑀢𑀺𑁇

650\. “𑀲𑀘𑁂, 𑀪𑀦𑁆𑀢𑁂, 𑀅𑀜𑁆𑀜𑀢𑀺𑀢𑁆𑀣𑀺𑀬𑀧𑀼𑀩𑁆𑀩𑀸 𑀇𑀫𑀲𑁆𑀫𑀺𑀁 𑀥𑀫𑁆𑀫𑀯𑀺𑀦𑀬𑁂 𑀆𑀓𑀗𑁆𑀔𑀦𑁆𑀢𑀸 𑀧𑀩𑁆𑀩𑀚𑁆𑀚𑀁, 𑀆𑀓𑀗𑁆𑀔𑀦𑁆𑀢𑀸 𑀉𑀧𑀲𑀫𑁆𑀧𑀤𑀁 𑀘𑀢𑁆𑀢𑀸𑀭𑁄 𑀫𑀸𑀲𑁂 𑀧𑀭𑀺𑀯𑀲𑀦𑁆𑀢𑀺, 𑀘𑀢𑀼𑀦𑁆𑀦𑀁 𑀫𑀸𑀲𑀸𑀦𑀁 𑀅𑀘𑁆𑀘𑀬𑁂𑀦 𑀆𑀭𑀤𑁆𑀥𑀘𑀺𑀢𑁆𑀢𑀸 𑀪𑀺𑀓𑁆𑀔𑀽 𑀧𑀩𑁆𑀩𑀸𑀚𑁂𑀦𑁆𑀢𑀺, 𑀉𑀧𑀲𑀫𑁆𑀧𑀸𑀤𑁂𑀦𑁆𑀢𑀺 𑀪𑀺𑀓𑁆𑀔𑀼𑀪𑀸𑀯𑀸𑀬, 𑀅𑀳𑀁 𑀘𑀢𑁆𑀢𑀸𑀭𑀺 𑀯𑀲𑁆𑀲𑀸𑀦𑀺 𑀧𑀭𑀺𑀯𑀲𑀺𑀲𑁆𑀲𑀸𑀫𑀺; 𑀘𑀢𑀼𑀦𑁆𑀦𑀁 𑀯𑀲𑁆𑀲𑀸𑀦𑀁 𑀅𑀘𑁆𑀘𑀬𑁂𑀦 𑀆𑀭𑀤𑁆𑀥𑀘𑀺𑀢𑁆𑀢𑀸 𑀪𑀺𑀓𑁆𑀔𑀽 𑀧𑀩𑁆𑀩𑀸𑀚𑁂𑀦𑁆𑀢𑀼 𑀉𑀧𑀲𑀫𑁆𑀧𑀸𑀤𑁂𑀦𑁆𑀢𑀼 𑀪𑀺𑀓𑁆𑀔𑀼𑀪𑀸𑀯𑀸𑀬𑀸”𑀢𑀺𑁇 𑀅𑀮𑀢𑁆𑀣 𑀔𑁄 𑀲𑀪𑀺𑀬𑁄 𑀧𑀭𑀺𑀩𑁆𑀩𑀸𑀚𑀓𑁄 𑀪𑀕𑀯𑀢𑁄 𑀲𑀦𑁆𑀢𑀺𑀓𑁂 𑀧𑀩𑁆𑀩𑀚𑁆𑀚𑀁 𑀅𑀮𑀢𑁆𑀣 𑀉𑀧𑀲𑀫𑁆𑀧𑀤𑀁…𑀧𑁂…  𑀅𑀜𑁆𑀜𑀢𑀭𑁄 𑀔𑁄 𑀧𑀦𑀸𑀬𑀲𑁆𑀫𑀸 𑀲𑀪𑀺𑀬𑁄 𑀅𑀭𑀳𑀢𑀁 𑀅𑀳𑁄𑀲𑀻𑀢𑀺𑁇

---

651\. 𑀲𑀪𑀺𑀬𑀲𑀼𑀢𑁆𑀢𑀁 𑀙𑀝𑁆𑀞𑀁𑁇



[Go to previous page (3.5 Māghasutta)](3.5.md) / [Go to parent page (3 Mahāvagga)](../18Sn/3.md) / [Go to next page (3.7 Selasutta)](3.7.md)


