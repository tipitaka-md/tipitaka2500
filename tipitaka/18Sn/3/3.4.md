
[Home](/) / [18Sn Suttanipātapāḷi](../../18Sn.md) / [3 Mahāvagga](../3.md)

# 𑁩𑁇𑁪 𑀧𑀽𑀭𑀍𑀆𑀲 (𑀲𑀼𑀦𑁆𑀤𑀭𑀺𑀓𑀪𑀸𑀭𑀤𑁆𑀯𑀸𑀚) 𑀲𑀼𑀢𑁆𑀢

### 𑀫𑀳𑀸𑀯𑀕𑁆𑀕

### 𑀧𑀽𑀭𑀍𑀆𑀲 (𑀲𑀼𑀦𑁆𑀤𑀭𑀺𑀓𑀪𑀸𑀭𑀤𑁆𑀯𑀸𑀚) 𑀲𑀼𑀢𑁆𑀢

528\. 𑀏𑀯𑀁 𑀫𑁂 𑀲𑀼𑀢𑀁—  𑀏𑀓𑀁 𑀲𑀫𑀬𑀁 𑀪𑀕𑀯𑀸 𑀓𑁄𑀲𑀮𑁂𑀲𑀼 𑀯𑀺𑀳𑀭𑀢𑀺 𑀲𑀼𑀦𑁆𑀤𑀭𑀺𑀓𑀸𑀬 𑀦𑀤𑀺𑀬𑀸 𑀢𑀻𑀭𑁂𑁇 𑀢𑁂𑀦 𑀔𑁄 𑀧𑀦 𑀲𑀫𑀬𑁂𑀦 𑀲𑀼𑀦𑁆𑀤𑀭𑀺𑀓𑀪𑀸𑀭𑀤𑁆𑀯𑀸𑀚𑁄 𑀩𑁆𑀭𑀸𑀳𑁆𑀫𑀡𑁄 𑀲𑀼𑀦𑁆𑀤𑀭𑀺𑀓𑀸𑀬 𑀦𑀤𑀺𑀬𑀸 𑀢𑀻𑀭𑁂 𑀅𑀕𑁆𑀕𑀺𑀁 𑀚𑀼𑀳𑀢𑀺, 𑀅𑀕𑁆𑀕𑀺𑀳𑀼𑀢𑁆𑀢𑀁 𑀧𑀭𑀺𑀘𑀭𑀢𑀺𑁇 𑀅𑀣 𑀔𑁄 𑀲𑀼𑀦𑁆𑀤𑀭𑀺𑀓𑀪𑀸𑀭𑀤𑁆𑀯𑀸𑀚𑁄 𑀩𑁆𑀭𑀸𑀳𑁆𑀫𑀡𑁄 𑀅𑀕𑁆𑀕𑀺𑀁 𑀚𑀼𑀳𑀺𑀢𑁆𑀯𑀸 𑀅𑀕𑁆𑀕𑀺𑀳𑀼𑀢𑁆𑀢𑀁 𑀧𑀭𑀺𑀘𑀭𑀺𑀢𑁆𑀯𑀸 𑀉𑀝𑁆𑀞𑀸𑀬𑀸𑀲𑀦𑀸 𑀲𑀫𑀦𑁆𑀢𑀸 𑀘𑀢𑀼𑀤𑁆𑀤𑀺𑀲𑀸 𑀅𑀦𑀼𑀯𑀺𑀮𑁄𑀓𑁂𑀲𑀺—  “𑀓𑁄 𑀦𑀼 𑀔𑁄 𑀇𑀫𑀁 𑀳𑀩𑁆𑀬𑀲𑁂𑀲𑀁 𑀪𑀼𑀜𑁆𑀚𑁂𑀬𑁆𑀬𑀸”𑀢𑀺? 𑀅𑀤𑁆𑀤𑀲𑀸 𑀔𑁄 𑀲𑀼𑀦𑁆𑀤𑀭𑀺𑀓𑀪𑀸𑀭𑀤𑁆𑀯𑀸𑀚𑁄 𑀩𑁆𑀭𑀸𑀳𑁆𑀫𑀡𑁄 𑀪𑀕𑀯𑀦𑁆𑀢𑀁 𑀅𑀯𑀺𑀤𑀽𑀭𑁂 𑀅𑀜𑁆𑀜𑀢𑀭𑀲𑁆𑀫𑀺𑀁 𑀭𑀼𑀓𑁆𑀔𑀫𑀽𑀮𑁂 𑀲𑀲𑀻𑀲𑀁 𑀧𑀸𑀭𑀼𑀢𑀁 𑀦𑀺𑀲𑀺𑀦𑁆𑀦𑀁; 𑀤𑀺𑀲𑁆𑀯𑀸𑀦 𑀯𑀸𑀫𑁂𑀦 𑀳𑀢𑁆𑀣𑁂𑀦 𑀳𑀩𑁆𑀬𑀲𑁂𑀲𑀁 𑀕𑀳𑁂𑀢𑁆𑀯𑀸 𑀤𑀓𑁆𑀔𑀺𑀡𑁂𑀦 𑀳𑀢𑁆𑀣𑁂𑀦 𑀓𑀫𑀡𑁆𑀟𑀮𑀼𑀁 𑀕𑀳𑁂𑀢𑁆𑀯𑀸 𑀬𑁂𑀦 𑀪𑀕𑀯𑀸 𑀢𑁂𑀦𑀼𑀧𑀲𑀗𑁆𑀓𑀫𑀺𑁇

529\. 𑀅𑀣 𑀔𑁄 𑀪𑀕𑀯𑀸 𑀲𑀼𑀦𑁆𑀤𑀭𑀺𑀓𑀪𑀸𑀭𑀤𑁆𑀯𑀸𑀚𑀲𑁆𑀲 𑀩𑁆𑀭𑀸𑀳𑁆𑀫𑀡𑀲𑁆𑀲 𑀧𑀤𑀲𑀤𑁆𑀤𑁂𑀦 𑀲𑀻𑀲𑀁 𑀯𑀺𑀯𑀭𑀺𑁇 𑀅𑀣 𑀔𑁄 𑀲𑀼𑀦𑁆𑀤𑀭𑀺𑀓𑀪𑀸𑀭𑀤𑁆𑀯𑀸𑀚𑁄 𑀩𑁆𑀭𑀸𑀳𑁆𑀫𑀡𑁄—  “𑀫𑀼𑀡𑁆𑀟𑁄 𑀅𑀬𑀁 𑀪𑀯𑀁, 𑀫𑀼𑀡𑁆𑀟𑀓𑁄 𑀅𑀬𑀁 𑀪𑀯𑀦𑁆”𑀢𑀺 𑀢𑀢𑁄𑀯 𑀧𑀼𑀦 𑀦𑀺𑀯𑀢𑁆𑀢𑀺𑀢𑀼𑀓𑀸𑀫𑁄 𑀅𑀳𑁄𑀲𑀺𑁇 𑀅𑀣 𑀔𑁄 𑀲𑀼𑀦𑁆𑀤𑀭𑀺𑀓𑀪𑀸𑀭𑀤𑁆𑀯𑀸𑀚𑀲𑁆𑀲 𑀩𑁆𑀭𑀸𑀳𑁆𑀫𑀡𑀲𑁆𑀲 𑀏𑀢𑀤𑀳𑁄𑀲𑀺—  “𑀫𑀼𑀡𑁆𑀟𑀸𑀧𑀺 𑀳𑀺 𑀇𑀥𑁂𑀓𑀘𑁆𑀘𑁂 𑀩𑁆𑀭𑀸𑀳𑁆𑀫𑀡𑀸 𑀪𑀯𑀦𑁆𑀢𑀺, 𑀬𑀦𑁆𑀦𑀽𑀦𑀸𑀳𑀁 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀚𑀸𑀢𑀺𑀁 𑀧𑀼𑀘𑁆𑀙𑁂𑀬𑁆𑀬𑀦𑁆”𑀢𑀺𑁇 𑀅𑀣 𑀔𑁄 𑀲𑀼𑀦𑁆𑀤𑀭𑀺𑀓𑀪𑀸𑀭𑀤𑁆𑀯𑀸𑀚𑁄 𑀩𑁆𑀭𑀸𑀳𑁆𑀫𑀡𑁄 𑀬𑁂𑀦 𑀪𑀕𑀯𑀸 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀪𑀕𑀯𑀦𑁆𑀢𑀁 𑀏𑀢𑀤𑀯𑁄𑀘—  “𑀓𑀺𑀁𑀚𑀘𑁆𑀘𑁄 𑀪𑀯𑀦𑁆”𑀢𑀺?

530\. 𑀅𑀣 𑀔𑁄 𑀪𑀕𑀯𑀸 𑀲𑀼𑀦𑁆𑀤𑀭𑀺𑀓𑀪𑀸𑀭𑀤𑁆𑀯𑀸𑀚𑀁 𑀩𑁆𑀭𑀸𑀳𑁆𑀫𑀡𑀁 𑀕𑀸𑀣𑀸𑀳𑀺 𑀅𑀚𑁆𑀛𑀪𑀸𑀲𑀺—

(458.)

531\. _“𑀦 𑀩𑁆𑀭𑀸𑀳𑁆𑀫𑀡𑁄 𑀦𑁄𑀫𑁆𑀳𑀺 𑀦 𑀭𑀸𑀚𑀧𑀼𑀢𑁆𑀢𑁄,_  
_𑀦 𑀯𑁂𑀲𑁆𑀲𑀸𑀬𑀦𑁄 𑀉𑀤 𑀓𑁄𑀘𑀺 𑀦𑁄𑀫𑁆𑀳𑀺;_  
_𑀕𑁄𑀢𑁆𑀢𑀁 𑀧𑀭𑀺𑀜𑁆𑀜𑀸𑀬 𑀧𑀼𑀣𑀼𑀚𑁆𑀚𑀦𑀸𑀦𑀁,_  
_𑀅𑀓𑀺𑀜𑁆𑀘𑀦𑁄 𑀫𑀦𑁆𑀢 𑀘𑀭𑀸𑀫𑀺 𑀮𑁄𑀓𑁂𑁇 (𑁧)_  


(459.)

532\. _𑀲𑀗𑁆𑀖𑀸𑀝𑀺𑀯𑀸𑀲𑀻 𑀅𑀕𑀳𑁄 𑀘𑀭𑀸𑀫𑀺,_  
_𑀦𑀺𑀯𑀼𑀢𑁆𑀢𑀓𑁂𑀲𑁄 𑀅𑀪𑀺𑀦𑀺𑀩𑁆𑀩𑀼𑀢𑀢𑁆𑀢𑁄;_  
_𑀅𑀮𑀺𑀧𑁆𑀧𑀫𑀸𑀦𑁄 𑀇𑀥 𑀫𑀸𑀡𑀯𑁂𑀳𑀺,_  
_𑀅𑀓𑀮𑁆𑀮𑀁 𑀫𑀁 𑀩𑁆𑀭𑀸𑀳𑁆𑀫𑀡 𑀧𑀼𑀘𑁆𑀙𑀲𑀺 𑀕𑁄𑀢𑁆𑀢𑀧𑀜𑁆𑀳𑀁”𑁇 (𑁨)_  


(460.)

533\. _“𑀧𑀼𑀘𑁆𑀙𑀦𑁆𑀢𑀺 𑀯𑁂 𑀪𑁄 𑀩𑁆𑀭𑀸𑀳𑁆𑀫𑀡𑀸 𑀩𑁆𑀭𑀸𑀳𑁆𑀫𑀡𑁂𑀪𑀺,_  
_𑀲𑀳 𑀩𑁆𑀭𑀸𑀳𑁆𑀫𑀡𑁄 𑀦𑁄 𑀪𑀯𑀦𑁆”𑀢𑀺𑁇 (𑁩)_  


(461.)

534\. _“𑀩𑁆𑀭𑀸𑀳𑁆𑀫𑀡𑁄 𑀳𑀺 𑀘𑁂 𑀢𑁆𑀯𑀁 𑀩𑁆𑀭𑀽𑀲𑀺,_  
_𑀫𑀜𑁆𑀘 𑀩𑁆𑀭𑀽𑀲𑀺 𑀅𑀩𑁆𑀭𑀸𑀳𑁆𑀫𑀡𑀁;_  
_𑀢𑀁 𑀢𑀁 𑀲𑀸𑀯𑀺𑀢𑁆𑀢𑀺𑀁 𑀧𑀼𑀘𑁆𑀙𑀸𑀫𑀺,_  
_𑀢𑀺𑀧𑀤𑀁 𑀘𑀢𑀼𑀯𑀻𑀲𑀢𑀓𑁆𑀔𑀭𑀁”𑁇 (𑁪)_  


(462.)

535\. _“𑀓𑀺𑀁 𑀦𑀺𑀲𑁆𑀲𑀺𑀢𑀸 𑀇𑀲𑀬𑁄 𑀫𑀦𑀼𑀚𑀸,_  
_𑀔𑀢𑁆𑀢𑀺𑀬𑀸 𑀩𑁆𑀭𑀸𑀳𑁆𑀫𑀡𑀸 𑀤𑁂𑀯𑀢𑀸𑀦𑀁;_  
_𑀬𑀜𑁆𑀜𑀫𑀓𑀧𑁆𑀧𑀬𑀺𑀁𑀲𑀼 𑀧𑀼𑀣𑀽 𑀇𑀥 𑀮𑁄𑀓𑁂”𑁇 (𑁫)_  


(463.)

536\. _“𑀬𑀤𑀦𑁆𑀢𑀕𑀽 𑀯𑁂𑀤𑀕𑀽 𑀬𑀜𑁆𑀜𑀓𑀸𑀮𑁂,_  
_𑀬𑀲𑁆𑀲𑀸𑀳𑀼𑀢𑀺𑀁 𑀮𑀪𑁂 𑀢𑀲𑁆𑀲𑀺𑀚𑁆𑀛𑁂𑀢𑀺 𑀩𑁆𑀭𑀽𑀫𑀺”𑁇 (𑁬)_  


(464.)

537\. _“𑀅𑀤𑁆𑀥𑀸 𑀳𑀺 𑀢𑀲𑁆𑀲 𑀳𑀼𑀢𑀫𑀺𑀚𑁆𑀛𑁂, __(𑀇𑀢𑀺 𑀩𑁆𑀭𑀸𑀳𑁆𑀫𑀡𑁄)___  
_𑀬𑀁 𑀢𑀸𑀤𑀺𑀲𑀁 𑀯𑁂𑀤𑀕𑀼𑀫𑀤𑁆𑀤𑀲𑀸𑀫;_  
_𑀢𑀼𑀫𑁆𑀳𑀸𑀤𑀺𑀲𑀸𑀦𑀜𑁆𑀳𑀺 𑀅𑀤𑀲𑁆𑀲𑀦𑁂𑀦,_  
_𑀅𑀜𑁆𑀜𑁄 𑀚𑀦𑁄 𑀪𑀼𑀜𑁆𑀚𑀢𑀺 𑀧𑀽𑀭𑀍𑀆𑀲𑀁”𑁇 (𑁭)_  


(465.)

538\. _“𑀢𑀲𑁆𑀫𑀸𑀢𑀺𑀳 𑀢𑁆𑀯𑀁 𑀩𑁆𑀭𑀸𑀳𑁆𑀫𑀡 𑀅𑀢𑁆𑀣𑁂𑀦,_  
_𑀅𑀢𑁆𑀣𑀺𑀓𑁄 𑀉𑀧𑀲𑀗𑁆𑀓𑀫𑁆𑀫 𑀧𑀼𑀘𑁆𑀙;_  
_𑀲𑀦𑁆𑀢𑀁 𑀯𑀺𑀥𑀽𑀫𑀁 𑀅𑀦𑀻𑀖𑀁 𑀦𑀺𑀭𑀸𑀲𑀁,_  
_𑀅𑀧𑁆𑀧𑁂𑀯𑀺𑀥 𑀅𑀪𑀺𑀯𑀺𑀦𑁆𑀤𑁂 𑀲𑀼𑀫𑁂𑀥𑀁”𑁇 (𑁮)_  


(466.)

539\. _“𑀬𑀜𑁆𑀜𑁂 𑀭𑀢𑁄𑀳𑀁 𑀪𑁄 𑀕𑁄𑀢𑀫,_  
_𑀬𑀜𑁆𑀜𑀁 𑀬𑀺𑀝𑁆𑀞𑀼𑀓𑀸𑀫𑁄 𑀦𑀸𑀳𑀁 𑀧𑀚𑀸𑀦𑀸𑀫𑀺;_  
_𑀅𑀦𑀼𑀲𑀸𑀲𑀢𑀼 𑀫𑀁 𑀪𑀯𑀁,_  
_𑀬𑀢𑁆𑀣 𑀳𑀼𑀢𑀁 𑀇𑀚𑁆𑀛𑀢𑁂 𑀩𑁆𑀭𑀽𑀳𑀺 𑀫𑁂 𑀢𑀁”𑁇 (𑁯)_  


540\. “𑀢𑁂𑀦 𑀳𑀺 𑀢𑁆𑀯𑀁, 𑀩𑁆𑀭𑀸𑀳𑁆𑀫𑀡, 𑀑𑀤𑀳𑀲𑁆𑀲𑀼 𑀲𑁄𑀢𑀁; 𑀥𑀫𑁆𑀫𑀁 𑀢𑁂 𑀤𑁂𑀲𑁂𑀲𑁆𑀲𑀸𑀫𑀺—

(467.)

541\. _𑀫𑀸 𑀚𑀸𑀢𑀺𑀁 𑀧𑀼𑀘𑁆𑀙𑀻 𑀘𑀭𑀡𑀜𑁆𑀘 𑀧𑀼𑀘𑁆𑀙,_  
_𑀓𑀝𑁆𑀞𑀸 𑀳𑀯𑁂 𑀚𑀸𑀬𑀢𑀺 𑀚𑀸𑀢𑀯𑁂𑀤𑁄;_  
_𑀦𑀻𑀘𑀸𑀓𑀼𑀮𑀻𑀦𑁄𑀧𑀺 𑀫𑀼𑀦𑀻 𑀥𑀺𑀢𑀻𑀫𑀸,_  
_𑀆𑀚𑀸𑀦𑀺𑀬𑁄 𑀳𑁄𑀢𑀺 𑀳𑀺𑀭𑀻𑀦𑀺𑀲𑁂𑀥𑁄𑁇 (𑁧𑁦)_  


(468.)

542\. _𑀲𑀘𑁆𑀘𑁂𑀦 𑀤𑀦𑁆𑀢𑁄 𑀤𑀫𑀲𑀸 𑀉𑀧𑁂𑀢𑁄,_  
_𑀯𑁂𑀤𑀦𑁆𑀢𑀕𑀽 𑀯𑀽𑀲𑀺𑀢𑀩𑁆𑀭𑀳𑁆𑀫𑀘𑀭𑀺𑀬𑁄;_  
_𑀓𑀸𑀮𑁂𑀦 𑀢𑀫𑁆𑀳𑀺 𑀳𑀩𑁆𑀬𑀁 𑀧𑀯𑁂𑀘𑁆𑀙𑁂,_  
_𑀬𑁄 𑀩𑁆𑀭𑀸𑀳𑁆𑀫𑀡𑁄 𑀧𑀼𑀜𑁆𑀜𑀧𑁂𑀓𑁆𑀔𑁄 𑀬𑀚𑁂𑀣𑁇 (𑁧𑁧)_  


(469.)

543\. _𑀬𑁂 𑀓𑀸𑀫𑁂 𑀳𑀺𑀢𑁆𑀯𑀸 𑀅𑀕𑀳𑀸 𑀘𑀭𑀦𑁆𑀢𑀺,_  
_𑀲𑀼𑀲𑀜𑁆𑀜𑀢𑀢𑁆𑀢𑀸 𑀢𑀲𑀭𑀁𑀯 𑀉𑀚𑁆𑀚𑀼𑀁;_  
_𑀓𑀸𑀮𑁂𑀦 𑀢𑁂𑀲𑀼 𑀳𑀩𑁆𑀬𑀁 𑀧𑀯𑁂𑀘𑁆𑀙𑁂,_  
_𑀬𑁄 𑀩𑁆𑀭𑀸𑀳𑁆𑀫𑀡𑁄 𑀧𑀼𑀜𑁆𑀜𑀧𑁂𑀓𑁆𑀔𑁄 𑀬𑀚𑁂𑀣𑁇 (𑁧𑁨)_  


(470.)

544\. _𑀬𑁂 𑀯𑀻𑀢𑀭𑀸𑀕𑀸 𑀲𑀼𑀲𑀫𑀸𑀳𑀺𑀢𑀺𑀦𑁆𑀤𑁆𑀭𑀺𑀬𑀸,_  
_𑀘𑀦𑁆𑀤𑁄𑀯 𑀭𑀸𑀳𑀼𑀕𑁆𑀕𑀳𑀡𑀸 𑀧𑀫𑀼𑀢𑁆𑀢𑀸;_  
_𑀓𑀸𑀮𑁂𑀦 𑀢𑁂𑀲𑀼 𑀳𑀩𑁆𑀬𑀁 𑀧𑀯𑁂𑀘𑁆𑀙𑁂,_  
_𑀬𑁄 𑀩𑁆𑀭𑀸𑀳𑁆𑀫𑀡𑁄 𑀧𑀼𑀜𑁆𑀜𑀧𑁂𑀓𑁆𑀔𑁄 𑀬𑀚𑁂𑀣𑁇 (𑁧𑁩)_  


(471.)

545\. _𑀅𑀲𑀚𑁆𑀚𑀫𑀸𑀦𑀸 𑀯𑀺𑀘𑀭𑀦𑁆𑀢𑀺 𑀮𑁄𑀓𑁂,_  
_𑀲𑀤𑀸 𑀲𑀢𑀸 𑀳𑀺𑀢𑁆𑀯𑀸 𑀫𑀫𑀸𑀬𑀺𑀢𑀸𑀦𑀺;_  
_𑀓𑀸𑀮𑁂𑀦 𑀢𑁂𑀲𑀼 𑀳𑀩𑁆𑀬𑀁 𑀧𑀯𑁂𑀘𑁆𑀙𑁂,_  
_𑀬𑁄 𑀩𑁆𑀭𑀸𑀳𑁆𑀫𑀡𑁄 𑀧𑀼𑀜𑁆𑀜𑀧𑁂𑀓𑁆𑀔𑁄 𑀬𑀚𑁂𑀣𑁇 (𑁧𑁪)_  


(472.)

546\. _𑀬𑁄 𑀓𑀸𑀫𑁂 𑀳𑀺𑀢𑁆𑀯𑀸 𑀅𑀪𑀺𑀪𑀼𑀬𑁆𑀬𑀘𑀸𑀭𑀻,_  
_𑀬𑁄 𑀯𑁂𑀤𑀺 𑀚𑀸𑀢𑀻𑀫𑀭𑀡𑀲𑁆𑀲 𑀅𑀦𑁆𑀢𑀁;_  
_𑀧𑀭𑀺𑀦𑀺𑀩𑁆𑀩𑀼𑀢𑁄 𑀉𑀤𑀓𑀭𑀳𑀤𑁄𑀯 𑀲𑀻𑀢𑁄,_  
_𑀢𑀣𑀸𑀕𑀢𑁄 𑀅𑀭𑀳𑀢𑀺 𑀧𑀽𑀭𑀍𑀆𑀲𑀁𑁇 (𑁧𑁫)_  


(473.)

547\. _𑀲𑀫𑁄 𑀲𑀫𑁂𑀳𑀺 𑀯𑀺𑀲𑀫𑁂𑀳𑀺 𑀤𑀽𑀭𑁂,_  
_𑀢𑀣𑀸𑀕𑀢𑁄 𑀳𑁄𑀢𑀺 𑀅𑀦𑀦𑁆𑀢𑀧𑀜𑁆𑀜𑁄;_  
_𑀅𑀦𑀽𑀧𑀮𑀺𑀢𑁆𑀢𑁄 𑀇𑀥 𑀯𑀸 𑀳𑀼𑀭𑀁 𑀯𑀸,_  
_𑀢𑀣𑀸𑀕𑀢𑁄 𑀅𑀭𑀳𑀢𑀺 𑀧𑀽𑀭𑀍𑀆𑀲𑀁𑁇 (𑁧𑁬)_  


(474.)

548\. _𑀬𑀫𑁆𑀳𑀺 𑀦 𑀫𑀸𑀬𑀸 𑀯𑀲𑀢𑀺 𑀦 𑀫𑀸𑀦𑁄,_  
_𑀬𑁄 𑀯𑀻𑀢𑀮𑁄𑀪𑁄 𑀅𑀫𑀫𑁄 𑀦𑀺𑀭𑀸𑀲𑁄;_  
_𑀧𑀡𑀼𑀦𑁆𑀦𑀓𑁄𑀥𑁄 𑀅𑀪𑀺𑀦𑀺𑀩𑁆𑀩𑀼𑀢𑀢𑁆𑀢𑁄,_  
_𑀬𑁄 𑀩𑁆𑀭𑀸𑀳𑁆𑀫𑀡𑁄 𑀲𑁄𑀓𑀫𑀮𑀁 𑀅𑀳𑀸𑀲𑀺;_  
_𑀢𑀣𑀸𑀕𑀢𑁄 𑀅𑀭𑀳𑀢𑀺 𑀧𑀽𑀭𑀍𑀆𑀲𑀁𑁇 (𑁧𑁭)_  


(475.)

549\. _𑀦𑀺𑀯𑁂𑀲𑀦𑀁 𑀬𑁄 𑀫𑀦𑀲𑁄 𑀅𑀳𑀸𑀲𑀺,_  
_𑀧𑀭𑀺𑀕𑁆𑀕𑀳𑀸 𑀬𑀲𑁆𑀲 𑀦 𑀲𑀦𑁆𑀢𑀺 𑀓𑁂𑀘𑀺;_  
_𑀅𑀦𑀼𑀧𑀸𑀤𑀺𑀬𑀸𑀦𑁄 𑀇𑀥 𑀯𑀸 𑀳𑀼𑀭𑀁 𑀯𑀸,_  
_𑀢𑀣𑀸𑀕𑀢𑁄 𑀅𑀭𑀳𑀢𑀺 𑀧𑀽𑀭𑀍𑀆𑀲𑀁𑁇 (𑁧𑁮)_  


(476.)

550\. _𑀲𑀫𑀸𑀳𑀺𑀢𑁄 𑀬𑁄 𑀉𑀤𑀢𑀸𑀭𑀺 𑀑𑀖𑀁,_  
_𑀥𑀫𑁆𑀫𑀁 𑀘𑀜𑁆𑀜𑀸𑀲𑀺 𑀧𑀭𑀫𑀸𑀬 𑀤𑀺𑀝𑁆𑀞𑀺𑀬𑀸;_  
_𑀔𑀻𑀡𑀸𑀲𑀯𑁄 𑀅𑀦𑁆𑀢𑀺𑀫𑀤𑁂𑀳𑀥𑀸𑀭𑀻,_  
_𑀢𑀣𑀸𑀕𑀢𑁄 𑀅𑀭𑀳𑀢𑀺 𑀧𑀽𑀭𑀍𑀆𑀲𑀁𑁇 (𑁧𑁯)_  


(477.)

551\. _𑀪𑀯𑀸𑀲𑀯𑀸 𑀬𑀲𑁆𑀲 𑀯𑀘𑀻 𑀔𑀭𑀸 𑀘,_  
_𑀯𑀺𑀥𑀽𑀧𑀺𑀢𑀸 𑀅𑀢𑁆𑀣𑀕𑀢𑀸 𑀦 𑀲𑀦𑁆𑀢𑀺;_  
_𑀲 𑀯𑁂𑀤𑀕𑀽 𑀲𑀩𑁆𑀩𑀥𑀺 𑀯𑀺𑀧𑁆𑀧𑀫𑀼𑀢𑁆𑀢𑁄,_  
_𑀢𑀣𑀸𑀕𑀢𑁄 𑀅𑀭𑀳𑀢𑀺 𑀧𑀽𑀭𑀍𑀆𑀲𑀁𑁇 (𑁨𑁦)_  


(478.)

552\. _𑀲𑀗𑁆𑀕𑀸𑀢𑀺𑀕𑁄 𑀬𑀲𑁆𑀲 𑀦 𑀲𑀦𑁆𑀢𑀺 𑀲𑀗𑁆𑀕𑀸,_  
_𑀬𑁄 𑀫𑀸𑀦𑀲𑀢𑁆𑀢𑁂𑀲𑀼 𑀅𑀫𑀸𑀦𑀲𑀢𑁆𑀢𑁄;_  
_𑀤𑀼𑀓𑁆𑀔𑀁 𑀧𑀭𑀺𑀜𑁆𑀜𑀸𑀬 𑀲𑀔𑁂𑀢𑁆𑀢𑀯𑀢𑁆𑀣𑀼𑀁,_  
_𑀢𑀣𑀸𑀕𑀢𑁄 𑀅𑀭𑀳𑀢𑀺 𑀧𑀽𑀭𑀍𑀆𑀲𑀁𑁇 (𑁨𑁧)_  


(479.)

553\. _𑀆𑀲𑀁 𑀅𑀦𑀺𑀲𑁆𑀲𑀸𑀬 𑀯𑀺𑀯𑁂𑀓𑀤𑀲𑁆𑀲𑀻,_  
_𑀧𑀭𑀯𑁂𑀤𑀺𑀬𑀁 𑀤𑀺𑀝𑁆𑀞𑀺𑀫𑀼𑀧𑀸𑀢𑀺𑀯𑀢𑁆𑀢𑁄;_  
_𑀆𑀭𑀫𑁆𑀫𑀡𑀸 𑀬𑀲𑁆𑀲 𑀦 𑀲𑀦𑁆𑀢𑀺 𑀓𑁂𑀘𑀺,_  
_𑀢𑀣𑀸𑀕𑀢𑁄 𑀅𑀭𑀳𑀢𑀺 𑀧𑀽𑀭𑀍𑀆𑀲𑀁𑁇 (𑁨𑁨)_  


(480.)

554\. _𑀧𑀭𑁄𑀧𑀭𑀸 𑀬𑀲𑁆𑀲 𑀲𑀫𑁂𑀘𑁆𑀘 𑀥𑀫𑁆𑀫𑀸,_  
_𑀯𑀺𑀥𑀽𑀧𑀺𑀢𑀸 𑀅𑀢𑁆𑀣𑀕𑀢𑀸 𑀦 𑀲𑀦𑁆𑀢𑀺;_  
_𑀲𑀦𑁆𑀢𑁄 𑀉𑀧𑀸𑀤𑀸𑀦𑀔𑀬𑁂 𑀯𑀺𑀫𑀼𑀢𑁆𑀢𑁄,_  
_𑀢𑀣𑀸𑀕𑀢𑁄 𑀅𑀭𑀳𑀢𑀺 𑀧𑀽𑀭𑀍𑀆𑀲𑀁𑁇 (𑁨𑁩)_  


(481.)

555\. _𑀲𑀁𑀬𑁄𑀚𑀦𑀁 𑀚𑀸𑀢𑀺𑀔𑀬𑀦𑁆𑀢𑀤𑀲𑁆𑀲𑀻,_  
_𑀬𑁄𑀧𑀸𑀦𑀼𑀤𑀺 𑀭𑀸𑀕𑀧𑀣𑀁 𑀅𑀲𑁂𑀲𑀁;_  
_𑀲𑀼𑀤𑁆𑀥𑁄 𑀦𑀺𑀤𑁄𑀲𑁄 𑀯𑀺𑀫𑀮𑁄 𑀅𑀓𑀸𑀘𑁄,_  
_𑀢𑀣𑀸𑀕𑀢𑁄 𑀅𑀭𑀳𑀢𑀺 𑀧𑀽𑀭𑀍𑀆𑀲𑀁𑁇 (𑁨𑁪)_  


(482.)

556\. _𑀬𑁄 𑀅𑀢𑁆𑀢𑀦𑁄 𑀅𑀢𑁆𑀢𑀸𑀦𑀁 𑀦𑀸𑀦𑀼𑀧𑀲𑁆𑀲𑀢𑀺,_  
_𑀲𑀫𑀸𑀳𑀺𑀢𑁄 𑀉𑀚𑁆𑀚𑀼𑀕𑀢𑁄 𑀞𑀺𑀢𑀢𑁆𑀢𑁄;_  
_𑀲 𑀯𑁂 𑀅𑀦𑁂𑀚𑁄 𑀅𑀔𑀺𑀮𑁄 𑀅𑀓𑀗𑁆𑀔𑁄,_  
_𑀢𑀣𑀸𑀕𑀢𑁄 𑀅𑀭𑀳𑀢𑀺 𑀧𑀽𑀭𑀍𑀆𑀲𑀁𑁇 (𑁨𑁫)_  


(483.)

557\. _𑀫𑁄𑀳𑀦𑁆𑀢𑀭𑀸 𑀬𑀲𑁆𑀲 𑀦 𑀲𑀦𑁆𑀢𑀺 𑀓𑁂𑀘𑀺,_  
_𑀲𑀩𑁆𑀩𑁂𑀲𑀼 𑀥𑀫𑁆𑀫𑁂𑀲𑀼 𑀘 𑀜𑀸𑀡𑀤𑀲𑁆𑀲𑀻;_  
_𑀲𑀭𑀻𑀭𑀜𑁆𑀘 𑀅𑀦𑁆𑀢𑀺𑀫𑀁 𑀥𑀸𑀭𑁂𑀢𑀺,_  
_𑀧𑀢𑁆𑀢𑁄 𑀘 𑀲𑀫𑁆𑀩𑁄𑀥𑀺𑀫𑀦𑀼𑀢𑁆𑀢𑀭𑀁 𑀲𑀺𑀯𑀁;_  
_𑀏𑀢𑁆𑀢𑀸𑀯𑀢𑀸 𑀬𑀓𑁆𑀔𑀲𑁆𑀲 𑀲𑀼𑀤𑁆𑀥𑀺,_  
_𑀢𑀣𑀸𑀕𑀢𑁄 𑀅𑀭𑀳𑀢𑀺 𑀧𑀽𑀭𑀍𑀆𑀲𑀁”𑁇 (𑁨𑁬)_  


(484.)

558\. _“𑀳𑀼𑀢𑀜𑁆𑀘 𑀫𑀬𑁆𑀳𑀁 𑀳𑀼𑀢𑀫𑀢𑁆𑀣𑀼 𑀲𑀘𑁆𑀘𑀁,_  
_𑀬𑀁 𑀢𑀸𑀤𑀺𑀲𑀁 𑀯𑁂𑀤𑀕𑀼𑀦𑀁 𑀅𑀮𑀢𑁆𑀣𑀁;_  
_𑀩𑁆𑀭𑀳𑁆𑀫𑀸 𑀳𑀺 𑀲𑀓𑁆𑀔𑀺 𑀧𑀝𑀺𑀕𑀡𑁆𑀳𑀸𑀢𑀼 𑀫𑁂 𑀪𑀕𑀯𑀸,_  
_𑀪𑀼𑀜𑁆𑀚𑀢𑀼 𑀫𑁂 𑀪𑀕𑀯𑀸 𑀧𑀽𑀭𑀍𑀆𑀲𑀁”𑁇 (𑁨𑁭)_  


(485.)

559\. _“𑀕𑀸𑀣𑀸𑀪𑀺𑀕𑀻𑀢𑀁 𑀫𑁂 𑀅𑀪𑁄𑀚𑀦𑁂𑀬𑁆𑀬𑀁,_  
_𑀲𑀫𑁆𑀧𑀲𑁆𑀲𑀢𑀁 𑀩𑁆𑀭𑀸𑀳𑁆𑀫𑀡 𑀦𑁂𑀲 𑀥𑀫𑁆𑀫𑁄;_  
_𑀕𑀸𑀣𑀸𑀪𑀺𑀕𑀻𑀢𑀁 𑀧𑀦𑀼𑀤𑀦𑁆𑀢𑀺 𑀩𑀼𑀤𑁆𑀥𑀸,_  
_𑀥𑀫𑁆𑀫𑁂 𑀲𑀢𑀻 𑀩𑁆𑀭𑀸𑀳𑁆𑀫𑀡 𑀯𑀼𑀢𑁆𑀢𑀺𑀭𑁂𑀲𑀸𑁇 (𑁨𑁮)_  


(486.)

560\. _𑀅𑀜𑁆𑀜𑁂𑀦 𑀘 𑀓𑁂𑀯𑀮𑀺𑀦𑀁 𑀫𑀳𑁂𑀲𑀺𑀁,_  
_𑀔𑀻𑀡𑀸𑀲𑀯𑀁 𑀓𑀼𑀓𑁆𑀓𑀼𑀘𑁆𑀘𑀯𑀽𑀧𑀲𑀦𑁆𑀢𑀁;_  
_𑀅𑀦𑁆𑀦𑁂𑀦 𑀧𑀸𑀦𑁂𑀦 𑀉𑀧𑀝𑁆𑀞𑀳𑀲𑁆𑀲𑀼,_  
_𑀔𑁂𑀢𑁆𑀢𑀜𑁆𑀳𑀺 𑀢𑀁 𑀧𑀼𑀜𑁆𑀜𑀧𑁂𑀓𑁆𑀔𑀲𑁆𑀲 𑀳𑁄𑀢𑀺”𑁇 (𑁨𑁯)_  


(487.)

561\. _“𑀲𑀸𑀥𑀸𑀳𑀁 𑀪𑀕𑀯𑀸 𑀢𑀣𑀸 𑀯𑀺𑀚𑀜𑁆𑀜𑀁,_  
_𑀬𑁄 𑀤𑀓𑁆𑀔𑀺𑀡𑀁 𑀪𑀼𑀜𑁆𑀚𑁂𑀬𑁆𑀬 𑀫𑀸𑀤𑀺𑀲𑀲𑁆𑀲;_  
_𑀬𑀁 𑀬𑀜𑁆𑀜𑀓𑀸𑀮𑁂 𑀧𑀭𑀺𑀬𑁂𑀲𑀫𑀸𑀦𑁄,_  
_𑀧𑀧𑁆𑀧𑀼𑀬𑁆𑀬 𑀢𑀯 𑀲𑀸𑀲𑀦𑀁”𑁇 (𑁩𑁦)_  


(488.)

562\. _“𑀲𑀸𑀭𑀫𑁆𑀪𑀸 𑀬𑀲𑁆𑀲 𑀯𑀺𑀕𑀢𑀸,_  
_𑀘𑀺𑀢𑁆𑀢𑀁 𑀬𑀲𑁆𑀲 𑀅𑀦𑀸𑀯𑀺𑀮𑀁;_  
_𑀯𑀺𑀧𑁆𑀧𑀫𑀼𑀢𑁆𑀢𑁄 𑀘 𑀓𑀸𑀫𑁂𑀳𑀺,_  
_𑀣𑀺𑀦𑀁 𑀬𑀲𑁆𑀲 𑀧𑀦𑀽𑀤𑀺𑀢𑀁𑁇 (𑁩𑁧)_  


(489.)

563\. _𑀲𑀻𑀫𑀦𑁆𑀢𑀸𑀦𑀁 𑀯𑀺𑀦𑁂𑀢𑀸𑀭𑀁,_  
_𑀚𑀸𑀢𑀺𑀫𑀭𑀡𑀓𑁄𑀯𑀺𑀤𑀁;_  
_𑀫𑀼𑀦𑀺𑀁 𑀫𑁄𑀦𑁂𑀬𑁆𑀬𑀲𑀫𑁆𑀧𑀦𑁆𑀦𑀁,_  
_𑀢𑀸𑀤𑀺𑀲𑀁 𑀬𑀜𑁆𑀜𑀫𑀸𑀕𑀢𑀁𑁇 (𑁩𑁨)_  


(490.)

564\. _𑀪𑀓𑀼𑀝𑀺𑀁 𑀯𑀺𑀦𑀬𑀺𑀢𑁆𑀯𑀸𑀦,_  
_𑀧𑀜𑁆𑀚𑀮𑀺𑀓𑀸 𑀦𑀫𑀲𑁆𑀲𑀣;_  
_𑀧𑀽𑀚𑁂𑀣 𑀅𑀦𑁆𑀦𑀧𑀸𑀦𑁂𑀦,_  
_𑀏𑀯𑀁 𑀇𑀚𑁆𑀛𑀦𑁆𑀢𑀺 𑀤𑀓𑁆𑀔𑀺𑀡𑀸”𑁇 (𑁩𑁩)_  


(491.)

565\. _“𑀩𑀼𑀤𑁆𑀥𑁄 𑀪𑀯𑀁 𑀅𑀭𑀳𑀢𑀺 𑀧𑀽𑀭𑀍𑀆𑀲𑀁,_  
_𑀧𑀼𑀜𑁆𑀜𑀔𑁂𑀢𑁆𑀢𑀫𑀦𑀼𑀢𑁆𑀢𑀭𑀁;_  
_𑀆𑀬𑀸𑀕𑁄 𑀲𑀩𑁆𑀩𑀮𑁄𑀓𑀲𑁆𑀲,_  
_𑀪𑁄𑀢𑁄 𑀤𑀺𑀦𑁆𑀦𑀁 𑀫𑀳𑀧𑁆𑀨𑀮𑀦𑁆”𑀢𑀺𑁇 (𑁩𑁪)_  


566\. 𑀅𑀣 𑀔𑁄 𑀲𑀼𑀦𑁆𑀤𑀭𑀺𑀓𑀪𑀸𑀭𑀤𑁆𑀯𑀸𑀚𑁄 𑀩𑁆𑀭𑀸𑀳𑁆𑀫𑀡𑁄 𑀪𑀕𑀯𑀦𑁆𑀢𑀁 𑀏𑀢𑀤𑀯𑁄𑀘—  “𑀅𑀪𑀺𑀓𑁆𑀓𑀦𑁆𑀢𑀁, 𑀪𑁄 𑀕𑁄𑀢𑀫, 𑀅𑀪𑀺𑀓𑁆𑀓𑀦𑁆𑀢𑀁, 𑀪𑁄 𑀕𑁄𑀢𑀫𑁇 𑀲𑁂𑀬𑁆𑀬𑀣𑀸𑀧𑀺, 𑀪𑁄 𑀕𑁄𑀢𑀫, 𑀦𑀺𑀓𑁆𑀓𑀼𑀚𑁆𑀚𑀺𑀢𑀁 𑀯𑀸 𑀉𑀓𑁆𑀓𑀼𑀚𑁆𑀚𑁂𑀬𑁆𑀬, 𑀧𑀝𑀺𑀘𑁆𑀙𑀦𑁆𑀦𑀁 𑀯𑀸 𑀯𑀺𑀯𑀭𑁂𑀬𑁆𑀬, 𑀫𑀽𑀍𑀳𑀲𑁆𑀲 𑀯𑀸 𑀫𑀕𑁆𑀕𑀁 𑀆𑀘𑀺𑀓𑁆𑀔𑁂𑀬𑁆𑀬, 𑀅𑀦𑁆𑀥𑀓𑀸𑀭𑁂 𑀯𑀸 𑀢𑁂𑀮𑀧𑀚𑁆𑀚𑁄𑀢𑀁 𑀥𑀸𑀭𑁂𑀬𑁆𑀬—  ‘𑀘𑀓𑁆𑀔𑀼𑀫𑀦𑁆𑀢𑁄 𑀭𑀽𑀧𑀸𑀦𑀺 𑀤𑀓𑁆𑀔𑀦𑁆𑀢𑀻’𑀢𑀺; 𑀏𑀯𑀫𑁂𑀯𑀁 𑀪𑁄𑀢𑀸 𑀕𑁄𑀢𑀫𑁂𑀦 𑀅𑀦𑁂𑀓𑀧𑀭𑀺𑀬𑀸𑀬𑁂𑀦 𑀥𑀫𑁆𑀫𑁄 𑀧𑀓𑀸𑀲𑀺𑀢𑁄𑁇 𑀏𑀲𑀸𑀳𑀁 𑀪𑀯𑀦𑁆𑀢𑀁 𑀕𑁄𑀢𑀫𑀁 𑀲𑀭𑀡𑀁 𑀕𑀘𑁆𑀙𑀸𑀫𑀺 𑀥𑀫𑁆𑀫𑀜𑁆𑀘 𑀪𑀺𑀓𑁆𑀔𑀼𑀲𑀁𑀖𑀜𑁆𑀘𑁇 𑀮𑀪𑁂𑀬𑁆𑀬𑀸𑀳𑀁 𑀪𑁄𑀢𑁄 𑀕𑁄𑀢𑀫𑀲𑁆𑀲 𑀲𑀦𑁆𑀢𑀺𑀓𑁂 𑀧𑀩𑁆𑀩𑀚𑁆𑀚𑀁, 𑀮𑀪𑁂𑀬𑁆𑀬𑀁 𑀉𑀧𑀲𑀫𑁆𑀧𑀤𑀦𑁆”𑀢𑀺𑁇 𑀅𑀮𑀢𑁆𑀣 𑀔𑁄 𑀲𑀼𑀦𑁆𑀤𑀭𑀺𑀓𑀪𑀸𑀭𑀤𑁆𑀯𑀸𑀚𑁄 𑀩𑁆𑀭𑀸𑀳𑁆𑀫𑀡𑁄…𑀧𑁂…  𑀅𑀭𑀳𑀢𑀁 𑀅𑀳𑁄𑀲𑀻𑀢𑀺𑁇

---

567\. 𑀲𑀼𑀦𑁆𑀤𑀭𑀺𑀓𑀪𑀸𑀭𑀤𑁆𑀯𑀸𑀚𑀲𑀼𑀢𑁆𑀢𑀁 𑀘𑀢𑀼𑀢𑁆𑀣𑀁𑁇



[Go to previous page (3.3 Subhāsitasutta)](3.3.md) / [Go to parent page (3 Mahāvagga)](../3.md) / [Go to next page (3.5 Māghasutta)](3.5.md)


