
[Home](/) / [18Sn Suttanipātapāḷi](../../18Sn.md) / [3 Mahāvagga](../3.md)

# 𑁩𑁇𑁮 𑀲𑀮𑁆𑀮𑀲𑀼𑀢𑁆𑀢

### 𑀫𑀳𑀸𑀯𑀕𑁆𑀕

### 𑀲𑀮𑁆𑀮𑀲𑀼𑀢𑁆𑀢

(580.)

695\. _𑀅𑀦𑀺𑀫𑀺𑀢𑁆𑀢𑀫𑀦𑀜𑁆𑀜𑀸𑀢𑀁,_  
_𑀫𑀘𑁆𑀘𑀸𑀦𑀁 𑀇𑀥 𑀚𑀻𑀯𑀺𑀢𑀁;_  
_𑀓𑀲𑀺𑀭𑀜𑁆𑀘 𑀧𑀭𑀺𑀢𑁆𑀢𑀜𑁆𑀘,_  
_𑀢𑀜𑁆𑀘 𑀤𑀼𑀓𑁆𑀔𑁂𑀦 𑀲𑀁𑀬𑀼𑀢𑀁𑁇 (𑁧)_  


(581.)

696\. _𑀦 𑀳𑀺 𑀲𑁄 𑀉𑀧𑀓𑁆𑀓𑀫𑁄 𑀅𑀢𑁆𑀣𑀺,_  
_𑀬𑁂𑀦 𑀚𑀸𑀢𑀸 𑀦 𑀫𑀺𑀬𑁆𑀬𑀭𑁂;_  
_𑀚𑀭𑀫𑁆𑀧𑀺 𑀧𑀢𑁆𑀯𑀸 𑀫𑀭𑀡𑀁,_  
_𑀏𑀯𑀁𑀥𑀫𑁆𑀫𑀸 𑀳𑀺 𑀧𑀸𑀡𑀺𑀦𑁄𑁇 (𑁨)_  


(582.)

697\. _𑀨𑀮𑀸𑀦𑀫𑀺𑀯 𑀧𑀓𑁆𑀓𑀸𑀦𑀁,_  
_𑀧𑀸𑀢𑁄 𑀧𑀢𑀦𑀢𑁄 𑀪𑀬𑀁;_  
_𑀏𑀯𑀁 𑀚𑀸𑀢𑀸𑀦 𑀫𑀘𑁆𑀘𑀸𑀦𑀁,_  
_𑀦𑀺𑀘𑁆𑀘𑀁 𑀫𑀭𑀡𑀢𑁄 𑀪𑀬𑀁𑁇 (𑁩)_  


(583.)

698\. _𑀬𑀣𑀸𑀧𑀺 𑀓𑀼𑀫𑁆𑀪𑀓𑀸𑀭𑀲𑁆𑀲,_  
_𑀓𑀢𑀸 𑀫𑀢𑁆𑀢𑀺𑀓𑀪𑀸𑀚𑀦𑀸;_  
_𑀲𑀩𑁆𑀩𑁂 𑀪𑁂𑀤𑀦𑀧𑀭𑀺𑀬𑀦𑁆𑀢𑀸,_  
_𑀏𑀯𑀁 𑀫𑀘𑁆𑀘𑀸𑀦 𑀚𑀻𑀯𑀺𑀢𑀁𑁇 (𑁪)_  


(584.)

699\. _𑀤𑀳𑀭𑀸 𑀘 𑀫𑀳𑀦𑁆𑀢𑀸 𑀘,_  
_𑀬𑁂 𑀩𑀸𑀮𑀸 𑀬𑁂 𑀘 𑀧𑀡𑁆𑀟𑀺𑀢𑀸;_  
_𑀲𑀩𑁆𑀩𑁂 𑀫𑀘𑁆𑀘𑀼𑀯𑀲𑀁 𑀬𑀦𑁆𑀢𑀺,_  
_𑀲𑀩𑁆𑀩𑁂 𑀫𑀘𑁆𑀘𑀼𑀧𑀭𑀸𑀬𑀡𑀸𑁇 (𑁫)_  


(585.)

700\. _𑀢𑁂𑀲𑀁 𑀫𑀘𑁆𑀘𑀼𑀧𑀭𑁂𑀢𑀸𑀦𑀁,_  
_𑀕𑀘𑁆𑀙𑀢𑀁 𑀧𑀭𑀮𑁄𑀓𑀢𑁄;_  
_𑀦 𑀧𑀺𑀢𑀸 𑀢𑀸𑀬𑀢𑁂 𑀧𑀼𑀢𑁆𑀢𑀁,_  
_𑀜𑀸𑀢𑀻 𑀯𑀸 𑀧𑀦 𑀜𑀸𑀢𑀓𑁂𑁇 (𑁬)_  


(586.)

701\. _𑀧𑁂𑀓𑁆𑀔𑀢𑀁𑀬𑁂𑀯 𑀜𑀸𑀢𑀻𑀦𑀁,_  
_𑀧𑀲𑁆𑀲 𑀮𑀸𑀮𑀧𑀢𑀁 𑀧𑀼𑀣𑀼;_  
_𑀏𑀓𑀫𑁂𑀓𑁄𑀯 𑀫𑀘𑁆𑀘𑀸𑀦𑀁,_  
_𑀕𑁄𑀯𑀚𑁆𑀛𑁄 𑀯𑀺𑀬 𑀦𑀻𑀬𑀢𑀺𑁇 (𑁭)_  


(587.)

702\. _𑀏𑀯𑀫𑀩𑁆𑀪𑀸𑀳𑀢𑁄 𑀮𑁄𑀓𑁄,_  
_𑀫𑀘𑁆𑀘𑀼𑀦𑀸 𑀘 𑀚𑀭𑀸𑀬 𑀘;_  
_𑀢𑀲𑁆𑀫𑀸 𑀥𑀻𑀭𑀸 𑀦 𑀲𑁄𑀘𑀦𑁆𑀢𑀺,_  
_𑀯𑀺𑀤𑀺𑀢𑁆𑀯𑀸 𑀮𑁄𑀓𑀧𑀭𑀺𑀬𑀸𑀬𑀁𑁇 (𑁮)_  


(588.)

703\. _𑀬𑀲𑁆𑀲 𑀫𑀕𑁆𑀕𑀁 𑀦 𑀚𑀸𑀦𑀸𑀲𑀺,_  
_𑀆𑀕𑀢𑀲𑁆𑀲 𑀕𑀢𑀲𑁆𑀲 𑀯𑀸;_  
_𑀉𑀪𑁄 𑀅𑀦𑁆𑀢𑁂 𑀅𑀲𑀫𑁆𑀧𑀲𑁆𑀲𑀁,_  
_𑀦𑀺𑀭𑀢𑁆𑀣𑀁 𑀧𑀭𑀺𑀤𑁂𑀯𑀲𑀺𑁇 (𑁯)_  


(589.)

704\. _𑀧𑀭𑀺𑀤𑁂𑀯𑀬𑀫𑀸𑀦𑁄 𑀘𑁂,_  
_𑀓𑀺𑀜𑁆𑀘𑀺𑀤𑀢𑁆𑀣𑀁 𑀉𑀤𑀩𑁆𑀩𑀳𑁂;_  
_𑀲𑀫𑁆𑀫𑀽𑀍𑀳𑁄 𑀳𑀺𑀁𑀲𑀫𑀢𑁆𑀢𑀸𑀦𑀁,_  
_𑀓𑀬𑀺𑀭𑀸 𑀘𑁂 𑀦𑀁 𑀯𑀺𑀘𑀓𑁆𑀔𑀡𑁄𑁇 (𑁧𑁦)_  


(590.)

705\. _𑀦 𑀳𑀺 𑀭𑀼𑀡𑁆𑀡𑁂𑀦 𑀲𑁄𑀓𑁂𑀦,_  
_𑀲𑀦𑁆𑀢𑀺𑀁 𑀧𑀧𑁆𑀧𑁄𑀢𑀺 𑀘𑁂𑀢𑀲𑁄;_  
_𑀪𑀺𑀬𑁆𑀬𑀲𑁆𑀲𑀼𑀧𑁆𑀧𑀚𑁆𑀚𑀢𑁂 𑀤𑀼𑀓𑁆𑀔𑀁,_  
_𑀲𑀭𑀻𑀭𑀁 𑀘𑀼𑀧𑀳𑀜𑁆𑀜𑀢𑀺𑁇 (𑁧𑁧)_  


(591.)

706\. _𑀓𑀺𑀲𑁄 𑀯𑀺𑀯𑀡𑁆𑀡𑁄 𑀪𑀯𑀢𑀺,_  
_𑀳𑀺𑀁𑀲𑀫𑀢𑁆𑀢𑀸𑀦𑀫𑀢𑁆𑀢𑀦𑀸;_  
_𑀦 𑀢𑁂𑀦 𑀧𑁂𑀢𑀸 𑀧𑀸𑀮𑁂𑀦𑁆𑀢𑀺,_  
_𑀦𑀺𑀭𑀢𑁆𑀣𑀸 𑀧𑀭𑀺𑀤𑁂𑀯𑀦𑀸𑁇 (𑁧𑁨)_  


(592.)

707\. _𑀲𑁄𑀓𑀫𑀧𑁆𑀧𑀚𑀳𑀁 𑀚𑀦𑁆𑀢𑀼,_  
_𑀪𑀺𑀬𑁆𑀬𑁄 𑀤𑀼𑀓𑁆𑀔𑀁 𑀦𑀺𑀕𑀘𑁆𑀙𑀢𑀺;_  
_𑀅𑀦𑀼𑀢𑁆𑀣𑀼𑀦𑀦𑁆𑀢𑁄 𑀓𑀸𑀮𑀗𑁆𑀓𑀢𑀁,_  
_𑀲𑁄𑀓𑀲𑁆𑀲 𑀯𑀲𑀫𑀦𑁆𑀯𑀕𑀽𑁇 (𑁧𑁩)_  


(593.)

708\. _𑀅𑀜𑁆𑀜𑁂𑀧𑀺 𑀧𑀲𑁆𑀲 𑀕𑀫𑀺𑀦𑁂,_  
_𑀬𑀣𑀸𑀓𑀫𑁆𑀫𑀼𑀧𑀕𑁂 𑀦𑀭𑁂;_  
_𑀫𑀘𑁆𑀘𑀼𑀦𑁄 𑀯𑀲𑀫𑀸𑀕𑀫𑁆𑀫,_  
_𑀨𑀦𑁆𑀤𑀦𑁆𑀢𑁂𑀯𑀺𑀥 𑀧𑀸𑀡𑀺𑀦𑁄𑁇 (𑁧𑁪)_  


(594.)

709\. _𑀬𑁂𑀦 𑀬𑁂𑀦 𑀳𑀺 𑀫𑀜𑁆𑀜𑀦𑁆𑀢𑀺,_  
_𑀢𑀢𑁄 𑀢𑀁 𑀳𑁄𑀢𑀺 𑀅𑀜𑁆𑀜𑀣𑀸;_  
_𑀏𑀢𑀸𑀤𑀺𑀲𑁄 𑀯𑀺𑀦𑀸𑀪𑀸𑀯𑁄,_  
_𑀧𑀲𑁆𑀲 𑀮𑁄𑀓𑀲𑁆𑀲 𑀧𑀭𑀺𑀬𑀸𑀬𑀁𑁇 (𑁧𑁫)_  


(595.)

710\. _𑀅𑀧𑀺 𑀯𑀲𑁆𑀲𑀲𑀢𑀁 𑀚𑀻𑀯𑁂,_  
_𑀪𑀺𑀬𑁆𑀬𑁄 𑀯𑀸 𑀧𑀦 𑀫𑀸𑀡𑀯𑁄;_  
_𑀜𑀸𑀢𑀺𑀲𑀗𑁆𑀖𑀸 𑀯𑀺𑀦𑀸 𑀳𑁄𑀢𑀺,_  
_𑀚𑀳𑀸𑀢𑀺 𑀇𑀥 𑀚𑀻𑀯𑀺𑀢𑀁𑁇 (𑁧𑁬)_  


(596.)

711\. _𑀢𑀲𑁆𑀫𑀸 𑀅𑀭𑀳𑀢𑁄 𑀲𑀼𑀢𑁆𑀯𑀸,_  
_𑀯𑀺𑀦𑁂𑀬𑁆𑀬 𑀧𑀭𑀺𑀤𑁂𑀯𑀺𑀢𑀁;_  
_𑀧𑁂𑀢𑀁 𑀓𑀸𑀮𑀗𑁆𑀓𑀢𑀁 𑀤𑀺𑀲𑁆𑀯𑀸,_  
_𑀦𑁂𑀲𑁄 𑀮𑀩𑁆𑀪𑀸 𑀫𑀬𑀸 𑀇𑀢𑀺𑁇 (𑁧𑁭)_  


(597.)

712\. _𑀬𑀣𑀸 𑀲𑀭𑀡𑀫𑀸𑀤𑀺𑀢𑁆𑀢𑀁,_  
_𑀯𑀸𑀭𑀺𑀦𑀸 𑀧𑀭𑀺𑀦𑀺𑀩𑁆𑀩𑀬𑁂;_  
_𑀏𑀯𑀫𑁆𑀧𑀺 𑀥𑀻𑀭𑁄 𑀲𑀧𑀜𑁆𑀜𑁄,_  
_𑀧𑀡𑁆𑀟𑀺𑀢𑁄 𑀓𑀼𑀲𑀮𑁄 𑀦𑀭𑁄;_  
_𑀔𑀺𑀧𑁆𑀧𑀫𑀼𑀧𑁆𑀧𑀢𑀺𑀢𑀁 𑀲𑁄𑀓𑀁,_  
_𑀯𑀸𑀢𑁄 𑀢𑀽𑀮𑀁𑀯 𑀥𑀁𑀲𑀬𑁂𑁇 (𑁧𑁮)_  


(598.)

713\. _𑀧𑀭𑀺𑀤𑁂𑀯𑀁 𑀧𑀚𑀧𑁆𑀧𑀜𑁆𑀘,_  
_𑀤𑁄𑀫𑀦𑀲𑁆𑀲𑀜𑁆𑀘 𑀅𑀢𑁆𑀢𑀦𑁄;_  
_𑀅𑀢𑁆𑀢𑀦𑁄 𑀲𑀼𑀔𑀫𑁂𑀲𑀸𑀦𑁄,_  
_𑀅𑀩𑁆𑀩𑀳𑁂 𑀲𑀮𑁆𑀮𑀫𑀢𑁆𑀢𑀦𑁄𑁇 (𑁧𑁯)_  


(599.)

714\. _𑀅𑀩𑁆𑀩𑀽𑀍𑀳𑀲𑀮𑁆𑀮𑁄 𑀅𑀲𑀺𑀢𑁄,_  
_𑀲𑀦𑁆𑀢𑀺𑀁 𑀧𑀧𑁆𑀧𑀼𑀬𑁆𑀬 𑀘𑁂𑀢𑀲𑁄;_  
_𑀲𑀩𑁆𑀩𑀲𑁄𑀓𑀁 𑀅𑀢𑀺𑀓𑁆𑀓𑀦𑁆𑀢𑁄,_  
_𑀅𑀲𑁄𑀓𑁄 𑀳𑁄𑀢𑀺 𑀦𑀺𑀩𑁆𑀩𑀼𑀢𑁄𑀢𑀺𑁇_  


---

715\. 𑀲𑀮𑁆𑀮𑀲𑀼𑀢𑁆𑀢𑀁 𑀅𑀝𑁆𑀞𑀫𑀁𑁇



[Go to previous page (3.7 Selasutta)](3.7.md) / [Go to parent page (3 Mahāvagga)](../3.md) / [Go to next page (3.9 Vāseṭṭhasutta)](3.9.md)


