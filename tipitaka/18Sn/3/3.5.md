
[Home](/) / [18Sn Suttanipātapāḷi](/tipitaka/18Sn.md) / [3 Mahāvagga](/tipitaka/18Sn/3.md)

# 𑁩𑁇𑁫 𑀫𑀸𑀖𑀲𑀼𑀢𑁆𑀢

### 𑀫𑀳𑀸𑀯𑀕𑁆𑀕

### 𑀫𑀸𑀖𑀲𑀼𑀢𑁆𑀢

568\. 𑀏𑀯𑀁 𑀫𑁂 𑀲𑀼𑀢𑀁—  𑀏𑀓𑀁 𑀲𑀫𑀬𑀁 𑀪𑀕𑀯𑀸 𑀭𑀸𑀚𑀕𑀳𑁂 𑀯𑀺𑀳𑀭𑀢𑀺 𑀕𑀺𑀚𑁆𑀛𑀓𑀽𑀝𑁂 𑀧𑀩𑁆𑀩𑀢𑁂𑁇 𑀅𑀣 𑀔𑁄 𑀫𑀸𑀖𑁄 𑀫𑀸𑀡𑀯𑁄 𑀬𑁂𑀦 𑀪𑀕𑀯𑀸 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀪𑀕𑀯𑀢𑀸 𑀲𑀤𑁆𑀥𑀺𑀁 𑀲𑀫𑁆𑀫𑁄𑀤𑀺𑁇 𑀲𑀫𑁆𑀫𑁄𑀤𑀦𑀻𑀬𑀁 𑀓𑀣𑀁 𑀲𑀸𑀭𑀡𑀻𑀬𑀁 𑀯𑀻𑀢𑀺𑀲𑀸𑀭𑁂𑀢𑁆𑀯𑀸 𑀏𑀓𑀫𑀦𑁆𑀢𑀁 𑀦𑀺𑀲𑀻𑀤𑀺𑁇 𑀏𑀓𑀫𑀦𑁆𑀢𑀁 𑀦𑀺𑀲𑀺𑀦𑁆𑀦𑁄 𑀔𑁄 𑀫𑀸𑀖𑁄 𑀫𑀸𑀡𑀯𑁄 𑀪𑀕𑀯𑀦𑁆𑀢𑀁 𑀏𑀢𑀤𑀯𑁄𑀘—

569\. “𑀅𑀳𑀜𑁆𑀳𑀺, 𑀪𑁄 𑀕𑁄𑀢𑀫, 𑀤𑀸𑀬𑀓𑁄 𑀤𑀸𑀦𑀧𑀢𑀺 𑀯𑀤𑀜𑁆𑀜𑀽 𑀬𑀸𑀘𑀬𑁄𑀕𑁄; 𑀥𑀫𑁆𑀫𑁂𑀦 𑀪𑁄𑀕𑁂 𑀧𑀭𑀺𑀬𑁂𑀲𑀸𑀫𑀺; 𑀥𑀫𑁆𑀫𑁂𑀦 𑀪𑁄𑀕𑁂 𑀧𑀭𑀺𑀬𑁂𑀲𑀺𑀢𑁆𑀯𑀸 𑀥𑀫𑁆𑀫𑀮𑀤𑁆𑀥𑁂𑀳𑀺 𑀪𑁄𑀕𑁂𑀳𑀺 𑀥𑀫𑁆𑀫𑀸𑀥𑀺𑀕𑀢𑁂𑀳𑀺 𑀏𑀓𑀲𑁆𑀲𑀧𑀺 𑀤𑀤𑀸𑀫𑀺 𑀤𑁆𑀯𑀺𑀦𑁆𑀦𑀫𑁆𑀧𑀺 𑀢𑀺𑀡𑁆𑀡𑀫𑁆𑀧𑀺 𑀘𑀢𑀼𑀦𑁆𑀦𑀫𑁆𑀧𑀺 𑀧𑀜𑁆𑀘𑀦𑁆𑀦𑀫𑁆𑀧𑀺 𑀙𑀦𑁆𑀦𑀫𑁆𑀧𑀺 𑀲𑀢𑁆𑀢𑀦𑁆𑀦𑀫𑁆𑀧𑀺 𑀅𑀝𑁆𑀞𑀦𑁆𑀦𑀫𑁆𑀧𑀺 𑀦𑀯𑀦𑁆𑀦𑀫𑁆𑀧𑀺 𑀤𑀲𑀦𑁆𑀦𑀫𑁆𑀧𑀺 𑀤𑀤𑀸𑀫𑀺, 𑀯𑀻𑀲𑀸𑀬𑀧𑀺 𑀢𑀺𑀁𑀲𑀸𑀬𑀧𑀺 𑀘𑀢𑁆𑀢𑀸𑀮𑀻𑀲𑀸𑀬𑀧𑀺 𑀧𑀜𑁆𑀜𑀸𑀲𑀸𑀬𑀧𑀺 𑀤𑀤𑀸𑀫𑀺, 𑀲𑀢𑀲𑁆𑀲𑀧𑀺 𑀤𑀤𑀸𑀫𑀺, 𑀪𑀺𑀬𑁆𑀬𑁄𑀧𑀺 𑀤𑀤𑀸𑀫𑀺𑁇 𑀓𑀘𑁆𑀘𑀸𑀳𑀁, 𑀪𑁄 𑀕𑁄𑀢𑀫, 𑀏𑀯𑀁 𑀤𑀤𑀦𑁆𑀢𑁄 𑀏𑀯𑀁 𑀬𑀚𑀦𑁆𑀢𑁄 𑀩𑀳𑀼𑀁 𑀧𑀼𑀜𑁆𑀜𑀁 𑀧𑀲𑀯𑀸𑀫𑀻”𑀢𑀺?

570\. “𑀢𑀕𑁆𑀖 𑀢𑁆𑀯𑀁, 𑀫𑀸𑀡𑀯, 𑀏𑀯𑀁 𑀤𑀤𑀦𑁆𑀢𑁄 𑀏𑀯𑀁 𑀬𑀚𑀦𑁆𑀢𑁄 𑀩𑀳𑀼𑀁 𑀧𑀼𑀜𑁆𑀜𑀁 𑀧𑀲𑀯𑀲𑀺𑁇 𑀬𑁄 𑀔𑁄, 𑀫𑀸𑀡𑀯, 𑀤𑀸𑀬𑀓𑁄 𑀤𑀸𑀦𑀧𑀢𑀺 𑀯𑀤𑀜𑁆𑀜𑀽 𑀬𑀸𑀘𑀬𑁄𑀕𑁄; 𑀥𑀫𑁆𑀫𑁂𑀦 𑀪𑁄𑀕𑁂 𑀧𑀭𑀺𑀬𑁂𑀲𑀢𑀺; 𑀥𑀫𑁆𑀫𑁂𑀦 𑀪𑁄𑀕𑁂 𑀧𑀭𑀺𑀬𑁂𑀲𑀺𑀢𑁆𑀯𑀸 𑀥𑀫𑁆𑀫𑀮𑀤𑁆𑀥𑁂𑀳𑀺 𑀪𑁄𑀕𑁂𑀳𑀺 𑀥𑀫𑁆𑀫𑀸𑀥𑀺𑀕𑀢𑁂𑀳𑀺 𑀏𑀓𑀲𑁆𑀲𑀧𑀺 𑀤𑀤𑀸𑀢𑀺…𑀧𑁂…  𑀲𑀢𑀲𑁆𑀲𑀧𑀺 𑀤𑀤𑀸𑀢𑀺, 𑀪𑀺𑀬𑁆𑀬𑁄𑀧𑀺 𑀤𑀤𑀸𑀢𑀺, 𑀩𑀳𑀼𑀁 𑀲𑁄 𑀧𑀼𑀜𑁆𑀜𑀁 𑀧𑀲𑀯𑀢𑀻”𑀢𑀺𑁇 𑀅𑀣 𑀔𑁄 𑀫𑀸𑀖𑁄 𑀫𑀸𑀡𑀯𑁄 𑀪𑀕𑀯𑀦𑁆𑀢𑀁 𑀕𑀸𑀣𑀸𑀬 𑀅𑀚𑁆𑀛𑀪𑀸𑀲𑀺—

(492.)

571\. _“𑀧𑀼𑀘𑁆𑀙𑀸𑀫𑀳𑀁 𑀕𑁄𑀢𑀫𑀁 𑀯𑀤𑀜𑁆𑀜𑀼𑀁, __(𑀇𑀢𑀺 𑀫𑀸𑀖𑁄 𑀫𑀸𑀡𑀯𑁄)___  
_𑀓𑀸𑀲𑀸𑀬𑀯𑀸𑀲𑀺𑀁 𑀅𑀕𑀳𑀁 𑀘𑀭𑀦𑁆𑀢𑀁;_  
_𑀬𑁄 𑀬𑀸𑀘𑀬𑁄𑀕𑁄 𑀤𑀸𑀦𑀧𑀢𑀺 𑀕𑀳𑀝𑁆𑀞𑁄,_  
_𑀧𑀼𑀜𑁆𑀜𑀢𑁆𑀣𑀺𑀓𑁄 𑀬𑀚𑀢𑀺 𑀧𑀼𑀜𑁆𑀜𑀧𑁂𑀓𑁆𑀔𑁄;_  
_𑀤𑀤𑀁 𑀧𑀭𑁂𑀲𑀁 𑀇𑀥 𑀅𑀦𑁆𑀦𑀧𑀸𑀦𑀁,_  
_𑀓𑀣𑀁 𑀳𑀼𑀢𑀁 𑀬𑀚𑀫𑀸𑀦𑀲𑁆𑀲 𑀲𑀼𑀚𑁆𑀛𑁂”𑁇 (𑁧)_  


(493.)

572\. _“𑀬𑁄 𑀬𑀸𑀘𑀬𑁄𑀕𑁄 𑀤𑀸𑀦𑀧𑀢𑀺 𑀕𑀳𑀝𑁆𑀞𑁄, __(𑀫𑀸𑀖𑀸𑀢𑀺 𑀪𑀕𑀯𑀸)___  
_𑀧𑀼𑀜𑁆𑀜𑀢𑁆𑀣𑀺𑀓𑁄 𑀬𑀚𑀢𑀺 𑀧𑀼𑀜𑁆𑀜𑀧𑁂𑀓𑁆𑀔𑁄;_  
_𑀤𑀤𑀁 𑀧𑀭𑁂𑀲𑀁 𑀇𑀥 𑀅𑀦𑁆𑀦𑀧𑀸𑀦𑀁,_  
_𑀆𑀭𑀸𑀥𑀬𑁂 𑀤𑀓𑁆𑀔𑀺𑀡𑁂𑀬𑁆𑀬𑁂𑀪𑀺 𑀢𑀸𑀤𑀺”𑁇 (𑁨)_  


(494.)

573\. _“𑀬𑁄 𑀬𑀸𑀘𑀬𑁄𑀕𑁄 𑀤𑀸𑀦𑀧𑀢𑀺 𑀕𑀳𑀝𑁆𑀞𑁄, __(𑀇𑀢𑀺 𑀫𑀸𑀖𑁄 𑀫𑀸𑀡𑀯𑁄)___  
_𑀧𑀼𑀜𑁆𑀜𑀢𑁆𑀣𑀺𑀓𑁄 𑀬𑀚𑀢𑀺 𑀧𑀼𑀜𑁆𑀜𑀧𑁂𑀓𑁆𑀔𑁄;_  
_𑀤𑀤𑀁 𑀧𑀭𑁂𑀲𑀁 𑀇𑀥 𑀅𑀦𑁆𑀦𑀧𑀸𑀦𑀁,_  
_𑀅𑀓𑁆𑀔𑀸𑀳𑀺 𑀫𑁂 𑀪𑀕𑀯𑀸 𑀤𑀓𑁆𑀔𑀺𑀡𑁂𑀬𑁆𑀬𑁂”𑁇 (𑁩)_  


(495.)

574\. _“𑀬𑁂 𑀯𑁂 𑀅𑀲𑀢𑁆𑀢𑀸 𑀯𑀺𑀘𑀭𑀦𑁆𑀢𑀺 𑀮𑁄𑀓𑁂,_  
_𑀅𑀓𑀺𑀜𑁆𑀘𑀦𑀸 𑀓𑁂𑀯𑀮𑀺𑀦𑁄 𑀬𑀢𑀢𑁆𑀢𑀸;_  
_𑀓𑀸𑀮𑁂𑀦 𑀢𑁂𑀲𑀼 𑀳𑀩𑁆𑀬𑀁 𑀧𑀯𑁂𑀘𑁆𑀙𑁂,_  
_𑀬𑁄 𑀩𑁆𑀭𑀸𑀳𑁆𑀫𑀡𑁄 𑀧𑀼𑀜𑁆𑀜𑀧𑁂𑀓𑁆𑀔𑁄 𑀬𑀚𑁂𑀣𑁇 (𑁪)_  


(496.)

575\. _𑀬𑁂 𑀲𑀩𑁆𑀩𑀲𑀁𑀬𑁄𑀚𑀦𑀩𑀦𑁆𑀥𑀦𑀘𑁆𑀙𑀺𑀤𑀸,_  
_𑀤𑀦𑁆𑀢𑀸 𑀯𑀺𑀫𑀼𑀢𑁆𑀢𑀸 𑀅𑀦𑀻𑀖𑀸 𑀦𑀺𑀭𑀸𑀲𑀸;_  
_𑀓𑀸𑀮𑁂𑀦 𑀢𑁂𑀲𑀼 𑀳𑀩𑁆𑀬𑀁 𑀧𑀯𑁂𑀘𑁆𑀙𑁂,_  
_𑀬𑁄 𑀩𑁆𑀭𑀸𑀳𑁆𑀫𑀡𑁄 𑀧𑀼𑀜𑁆𑀜𑀧𑁂𑀓𑁆𑀔𑁄 𑀬𑀚𑁂𑀣𑁇 (𑁫)_  


(497.)

576\. _𑀬𑁂 𑀲𑀩𑁆𑀩𑀲𑀁𑀬𑁄𑀚𑀦𑀯𑀺𑀧𑁆𑀧𑀫𑀼𑀢𑁆𑀢𑀸,_  
_𑀤𑀦𑁆𑀢𑀸 𑀯𑀺𑀫𑀼𑀢𑁆𑀢𑀸 𑀅𑀦𑀻𑀖𑀸 𑀦𑀺𑀭𑀸𑀲𑀸;_  
_𑀓𑀸𑀮𑁂𑀦 𑀢𑁂𑀲𑀼 𑀳𑀩𑁆𑀬𑀁 𑀧𑀯𑁂𑀘𑁆𑀙𑁂,_  
_𑀬𑁄 𑀩𑁆𑀭𑀸𑀳𑁆𑀫𑀡𑁄 𑀧𑀼𑀜𑁆𑀜𑀧𑁂𑀓𑁆𑀔𑁄 𑀬𑀚𑁂𑀣𑁇 (𑁬)_  


(498.)

577\. _𑀭𑀸𑀕𑀜𑁆𑀘 𑀤𑁄𑀲𑀜𑁆𑀘 𑀧𑀳𑀸𑀬 𑀫𑁄𑀳𑀁,_  
_𑀔𑀻𑀡𑀸𑀲𑀯𑀸 𑀯𑀽𑀲𑀺𑀢𑀩𑁆𑀭𑀳𑁆𑀫𑀘𑀭𑀺𑀬𑀸;_  
_𑀓𑀸𑀮𑁂𑀦 𑀢𑁂𑀲𑀼 𑀳𑀩𑁆𑀬𑀁 𑀧𑀯𑁂𑀘𑁆𑀙𑁂,_  
_𑀬𑁄 𑀩𑁆𑀭𑀸𑀳𑁆𑀫𑀡𑁄 𑀧𑀼𑀜𑁆𑀜𑀧𑁂𑀓𑁆𑀔𑁄 𑀬𑀚𑁂𑀣𑁇 (𑁭)_  


(499.)

578\. _𑀬𑁂𑀲𑀼 𑀦 𑀫𑀸𑀬𑀸 𑀯𑀲𑀢𑀺 𑀦 𑀫𑀸𑀦𑁄,_  
_𑀔𑀻𑀡𑀸𑀲𑀯𑀸 𑀯𑀽𑀲𑀺𑀢𑀩𑁆𑀭𑀳𑁆𑀫𑀘𑀭𑀺𑀬𑀸;_  
_𑀓𑀸𑀮𑁂𑀦 𑀢𑁂𑀲𑀼 𑀳𑀩𑁆𑀬𑀁 𑀧𑀯𑁂𑀘𑁆𑀙𑁂,_  
_𑀬𑁄 𑀩𑁆𑀭𑀸𑀳𑁆𑀫𑀡𑁄 𑀧𑀼𑀜𑁆𑀜𑀧𑁂𑀓𑁆𑀔𑁄 𑀬𑀚𑁂𑀣𑁇 (𑁮)_  


(500.)

579\. _𑀬𑁂 𑀯𑀻𑀢𑀮𑁄𑀪𑀸 𑀅𑀫𑀫𑀸 𑀦𑀺𑀭𑀸𑀲𑀸,_  
_𑀔𑀻𑀡𑀸𑀲𑀯𑀸 𑀯𑀽𑀲𑀺𑀢𑀩𑁆𑀭𑀳𑁆𑀫𑀘𑀭𑀺𑀬𑀸;_  
_𑀓𑀸𑀮𑁂𑀦 𑀢𑁂𑀲𑀼 𑀳𑀩𑁆𑀬𑀁 𑀧𑀯𑁂𑀘𑁆𑀙𑁂,_  
_𑀬𑁄 𑀩𑁆𑀭𑀸𑀳𑁆𑀫𑀡𑁄 𑀧𑀼𑀜𑁆𑀜𑀧𑁂𑀓𑁆𑀔𑁄 𑀬𑀚𑁂𑀣𑁇 (𑁯)_  


(501.)

580\. _𑀬𑁂 𑀯𑁂 𑀦 𑀢𑀡𑁆𑀳𑀸𑀲𑀼 𑀉𑀧𑀸𑀢𑀺𑀧𑀦𑁆𑀦𑀸,_  
_𑀯𑀺𑀢𑀭𑁂𑀬𑁆𑀬 𑀑𑀖𑀁 𑀅𑀫𑀫𑀸 𑀘𑀭𑀦𑁆𑀢𑀺;_  
_𑀓𑀸𑀮𑁂𑀦 𑀢𑁂𑀲𑀼 𑀳𑀩𑁆𑀬𑀁 𑀧𑀯𑁂𑀘𑁆𑀙𑁂,_  
_𑀬𑁄 𑀩𑁆𑀭𑀸𑀳𑁆𑀫𑀡𑁄 𑀧𑀼𑀜𑁆𑀜𑀧𑁂𑀓𑁆𑀔𑁄 𑀬𑀚𑁂𑀣𑁇 (𑁧𑁦)_  


(502.)

581\. _𑀬𑁂𑀲𑀁 𑀢𑀡𑁆𑀳𑀸 𑀦𑀢𑁆𑀣𑀺 𑀓𑀼𑀳𑀺𑀜𑁆𑀘𑀺 𑀮𑁄𑀓𑁂,_  
_𑀪𑀯𑀸𑀪𑀯𑀸𑀬 𑀇𑀥 𑀯𑀸 𑀳𑀼𑀭𑀁 𑀯𑀸;_  
_𑀓𑀸𑀮𑁂𑀦 𑀢𑁂𑀲𑀼 𑀳𑀩𑁆𑀬𑀁 𑀧𑀯𑁂𑀘𑁆𑀙𑁂,_  
_𑀬𑁄 𑀩𑁆𑀭𑀸𑀳𑁆𑀫𑀡𑁄 𑀧𑀼𑀜𑁆𑀜𑀧𑁂𑀓𑁆𑀔𑁄 𑀬𑀚𑁂𑀣𑁇 (𑁧𑁧)_  


(503.)

582\. _𑀬𑁂 𑀓𑀸𑀫𑁂 𑀳𑀺𑀢𑁆𑀯𑀸 𑀅𑀕𑀳𑀸 𑀘𑀭𑀦𑁆𑀢𑀺,_  
_𑀲𑀼𑀲𑀜𑁆𑀜𑀢𑀢𑁆𑀢𑀸 𑀢𑀲𑀭𑀁𑀯 𑀉𑀚𑁆𑀚𑀼𑀁;_  
_𑀓𑀸𑀮𑁂𑀦 𑀢𑁂𑀲𑀼 𑀳𑀩𑁆𑀬𑀁 𑀧𑀯𑁂𑀘𑁆𑀙𑁂,_  
_𑀬𑁄 𑀩𑁆𑀭𑀸𑀳𑁆𑀫𑀡𑁄 𑀧𑀼𑀜𑁆𑀜𑀧𑁂𑀓𑁆𑀔𑁄 𑀬𑀚𑁂𑀣𑁇 (𑁧𑁨)_  


(504.)

583\. _𑀬𑁂 𑀯𑀻𑀢𑀭𑀸𑀕𑀸 𑀲𑀼𑀲𑀫𑀸𑀳𑀺𑀢𑀺𑀦𑁆𑀤𑁆𑀭𑀺𑀬𑀸,_  
_𑀘𑀦𑁆𑀤𑁄𑀯 𑀭𑀸𑀳𑀼𑀕𑁆𑀕𑀳𑀡𑀸 𑀧𑀫𑀼𑀢𑁆𑀢𑀸;_  
_𑀓𑀸𑀮𑁂𑀦 𑀢𑁂𑀲𑀼 𑀳𑀩𑁆𑀬𑀁 𑀧𑀯𑁂𑀘𑁆𑀙𑁂,_  
_𑀬𑁄 𑀩𑁆𑀭𑀸𑀳𑁆𑀫𑀡𑁄 𑀧𑀼𑀜𑁆𑀜𑀧𑁂𑀓𑁆𑀔𑁄 𑀬𑀚𑁂𑀣𑁇 (𑁧𑁩)_  


(505.)

584\. _𑀲𑀫𑀺𑀢𑀸𑀯𑀺𑀦𑁄 𑀯𑀻𑀢𑀭𑀸𑀕𑀸 𑀅𑀓𑁄𑀧𑀸,_  
_𑀬𑁂𑀲𑀁 𑀕𑀢𑀻 𑀦𑀢𑁆𑀣𑀺𑀥 𑀯𑀺𑀧𑁆𑀧𑀳𑀸𑀬;_  
_𑀓𑀸𑀮𑁂𑀦 𑀢𑁂𑀲𑀼 𑀳𑀩𑁆𑀬𑀁 𑀧𑀯𑁂𑀘𑁆𑀙𑁂,_  
_𑀬𑁄 𑀩𑁆𑀭𑀸𑀳𑁆𑀫𑀡𑁄 𑀧𑀼𑀜𑁆𑀜𑀧𑁂𑀓𑁆𑀔𑁄 𑀬𑀚𑁂𑀣𑁇 (𑁧𑁪)_  


(506.)

585\. _𑀚𑀳𑀺𑀢𑁆𑀯𑀸 𑀚𑀸𑀢𑀺𑀫𑀭𑀡𑀁 𑀅𑀲𑁂𑀲𑀁,_  
_𑀓𑀣𑀁𑀓𑀣𑀺𑀁 𑀲𑀩𑁆𑀩𑀫𑀼𑀧𑀸𑀢𑀺𑀯𑀢𑁆𑀢𑀸;_  
_𑀓𑀸𑀮𑁂𑀦 𑀢𑁂𑀲𑀼 𑀳𑀩𑁆𑀬𑀁 𑀧𑀯𑁂𑀘𑁆𑀙𑁂,_  
_𑀬𑁄 𑀩𑁆𑀭𑀸𑀳𑁆𑀫𑀡𑁄 𑀧𑀼𑀜𑁆𑀜𑀧𑁂𑀓𑁆𑀔𑁄 𑀬𑀚𑁂𑀣𑁇 (𑁧𑁫)_  


(507.)

586\. _𑀬𑁂 𑀅𑀢𑁆𑀢𑀤𑀻𑀧𑀸 𑀯𑀺𑀘𑀭𑀦𑁆𑀢𑀺 𑀮𑁄𑀓𑁂,_  
_𑀅𑀓𑀺𑀜𑁆𑀘𑀦𑀸 𑀲𑀩𑁆𑀩𑀥𑀺 𑀯𑀺𑀧𑁆𑀧𑀫𑀼𑀢𑁆𑀢𑀸;_  
_𑀓𑀸𑀮𑁂𑀦 𑀢𑁂𑀲𑀼 𑀳𑀩𑁆𑀬𑀁 𑀧𑀯𑁂𑀘𑁆𑀙𑁂,_  
_𑀬𑁄 𑀩𑁆𑀭𑀸𑀳𑁆𑀫𑀡𑁄 𑀧𑀼𑀜𑁆𑀜𑀧𑁂𑀓𑁆𑀔𑁄 𑀬𑀚𑁂𑀣𑁇 (𑁧𑁬)_  


(508.)

587\. _𑀬𑁂 𑀳𑁂𑀢𑁆𑀣 𑀚𑀸𑀦𑀦𑁆𑀢𑀺 𑀬𑀣𑀸 𑀢𑀣𑀸 𑀇𑀤𑀁,_  
_𑀅𑀬𑀫𑀦𑁆𑀢𑀺𑀫𑀸 𑀦𑀢𑁆𑀣𑀺 𑀧𑀼𑀦𑀩𑁆𑀪𑀯𑁄𑀢𑀺;_  
_𑀓𑀸𑀮𑁂𑀦 𑀢𑁂𑀲𑀼 𑀳𑀩𑁆𑀬𑀁 𑀧𑀯𑁂𑀘𑁆𑀙𑁂,_  
_𑀬𑁄 𑀩𑁆𑀭𑀸𑀳𑁆𑀫𑀡𑁄 𑀧𑀼𑀜𑁆𑀜𑀧𑁂𑀓𑁆𑀔𑁄 𑀬𑀚𑁂𑀣𑁇 (𑁧𑁭)_  


(509.)

588\. _𑀬𑁄 𑀯𑁂𑀤𑀕𑀽 𑀛𑀸𑀦𑀭𑀢𑁄 𑀲𑀢𑀻𑀫𑀸,_  
_𑀲𑀫𑁆𑀩𑁄𑀥𑀺𑀧𑀢𑁆𑀢𑁄 𑀲𑀭𑀡𑀁 𑀩𑀳𑀽𑀦𑀁;_  
_𑀓𑀸𑀮𑁂𑀦 𑀢𑀫𑁆𑀳𑀺 𑀳𑀩𑁆𑀬𑀁 𑀧𑀯𑁂𑀘𑁆𑀙𑁂,_  
_𑀬𑁄 𑀩𑁆𑀭𑀸𑀳𑁆𑀫𑀡𑁄 𑀧𑀼𑀜𑁆𑀜𑀧𑁂𑀓𑁆𑀔𑁄 𑀬𑀚𑁂𑀣”𑁇 (𑁧𑁮)_  


(510.)

589\. _“𑀅𑀤𑁆𑀥𑀸 𑀅𑀫𑁄𑀖𑀸 𑀫𑀫 𑀧𑀼𑀘𑁆𑀙𑀦𑀸 𑀅𑀳𑀼, __(𑀇𑀢𑀺 𑀫𑀸𑀖𑁄 𑀫𑀸𑀡𑀯𑁄)___  
_𑀅𑀓𑁆𑀔𑀸𑀲𑀺 𑀫𑁂 𑀪𑀕𑀯𑀸 𑀤𑀓𑁆𑀔𑀺𑀡𑁂𑀬𑁆𑀬𑁂;_  
_𑀢𑁆𑀯𑀜𑁆𑀳𑁂𑀢𑁆𑀣 𑀚𑀸𑀦𑀸𑀲𑀺 𑀬𑀣𑀸 𑀢𑀣𑀸 𑀇𑀤𑀁,_  
_𑀢𑀣𑀸 𑀳𑀺 𑀢𑁂 𑀯𑀺𑀤𑀺𑀢𑁄 𑀏𑀲 𑀥𑀫𑁆𑀫𑁄𑁇 (𑁧𑁯)_  


(511.)

590\. _𑀬𑁄 𑀬𑀸𑀘𑀬𑁄𑀕𑁄 𑀤𑀸𑀦𑀧𑀢𑀺 𑀕𑀳𑀝𑁆𑀞𑁄,_  
_𑀧𑀼𑀜𑁆𑀜𑀢𑁆𑀣𑀺𑀓𑁄 𑀬𑀚𑀢𑀺 𑀧𑀼𑀜𑁆𑀜𑀧𑁂𑀓𑁆𑀔𑁄;_  
_𑀤𑀤𑀁 𑀧𑀭𑁂𑀲𑀁 𑀇𑀥 𑀅𑀦𑁆𑀦𑀧𑀸𑀦𑀁,_  
_𑀅𑀓𑁆𑀔𑀸𑀳𑀺 𑀫𑁂 𑀪𑀕𑀯𑀸 𑀬𑀜𑁆𑀜𑀲𑀫𑁆𑀧𑀤𑀁”𑁇 (𑁨𑁦)_  


(512.)

591\. _“𑀬𑀚𑀲𑁆𑀲𑀼 𑀬𑀚𑀫𑀸𑀦𑁄 𑀫𑀸𑀖𑀸𑀢𑀺 𑀪𑀕𑀯𑀸,_  
_𑀲𑀩𑁆𑀩𑀢𑁆𑀣 𑀘 𑀯𑀺𑀧𑁆𑀧𑀲𑀸𑀤𑁂𑀳𑀺 𑀘𑀺𑀢𑁆𑀢𑀁;_  
_𑀆𑀭𑀫𑁆𑀫𑀡𑀁 𑀬𑀚𑀫𑀸𑀦𑀲𑁆𑀲 𑀬𑀜𑁆𑀜𑁄,_  
_𑀏𑀢𑁆𑀣 𑀧𑀢𑀺𑀝𑁆𑀞𑀸𑀬 𑀚𑀳𑀸𑀢𑀺 𑀤𑁄𑀲𑀁𑁇 (𑁨𑁧)_  


(513.)

592\. _𑀲𑁄 𑀯𑀻𑀢𑀭𑀸𑀕𑁄 𑀧𑀯𑀺𑀦𑁂𑀬𑁆𑀬 𑀤𑁄𑀲𑀁,_  
_𑀫𑁂𑀢𑁆𑀢𑀁 𑀘𑀺𑀢𑁆𑀢𑀁 𑀪𑀸𑀯𑀬𑀫𑀧𑁆𑀧𑀫𑀸𑀡𑀁;_  
_𑀭𑀢𑁆𑀢𑀺𑀦𑁆𑀤𑀺𑀯𑀁 𑀲𑀢𑀢𑀫𑀧𑁆𑀧𑀫𑀢𑁆𑀢𑁄,_  
_𑀲𑀩𑁆𑀩𑀸 𑀤𑀺𑀲𑀸 𑀨𑀭𑀢𑀺 𑀅𑀧𑁆𑀧𑀫𑀜𑁆𑀜𑀁”𑁇 (𑁨𑁨)_  


(514.)

593\. _“𑀓𑁄 𑀲𑀼𑀚𑁆𑀛𑀢𑀺 𑀫𑀼𑀘𑁆𑀘𑀢𑀺 𑀩𑀚𑁆𑀛𑀢𑀻 𑀘,_  
_𑀓𑁂𑀦𑀢𑁆𑀢𑀦𑀸 𑀕𑀘𑁆𑀙𑀢𑀺 𑀩𑁆𑀭𑀳𑁆𑀫𑀮𑁄𑀓𑀁;_  
_𑀅𑀚𑀸𑀦𑀢𑁄 𑀫𑁂 𑀫𑀼𑀦𑀺 𑀩𑁆𑀭𑀽𑀳𑀺 𑀧𑀼𑀝𑁆𑀞𑁄,_  
_𑀪𑀕𑀯𑀸 𑀳𑀺 𑀫𑁂 𑀲𑀓𑁆𑀔𑀺 𑀩𑁆𑀭𑀳𑁆𑀫𑀚𑁆𑀚𑀤𑀺𑀝𑁆𑀞𑁄;_  
_𑀢𑀼𑀯𑀜𑁆𑀳𑀺 𑀦𑁄 𑀩𑁆𑀭𑀳𑁆𑀫𑀲𑀫𑁄𑀲𑀺 𑀲𑀘𑁆𑀘𑀁,_  
_𑀓𑀣𑀁 𑀉𑀧𑀧𑀚𑁆𑀚𑀢𑀺 𑀩𑁆𑀭𑀳𑁆𑀫𑀮𑁄𑀓𑀁 𑀚𑀼𑀢𑀺𑀫”𑁇 (𑁨𑁩)_  


(515.)

594\. _“𑀬𑁄 𑀬𑀚𑀢𑀺 𑀢𑀺𑀯𑀺𑀥𑀁 𑀬𑀜𑁆𑀜𑀲𑀫𑁆𑀧𑀤𑀁, __(𑀫𑀸𑀖𑀸𑀢𑀺 𑀪𑀕𑀯𑀸)___  
_𑀆𑀭𑀸𑀥𑀬𑁂 𑀤𑀓𑁆𑀔𑀺𑀡𑁂𑀬𑁆𑀬𑁂𑀪𑀺 𑀢𑀸𑀤𑀺;_  
_𑀏𑀯𑀁 𑀬𑀚𑀺𑀢𑁆𑀯𑀸 𑀲𑀫𑁆𑀫𑀸 𑀬𑀸𑀘𑀬𑁄𑀕𑁄,_  
_𑀉𑀧𑀧𑀚𑁆𑀚𑀢𑀺 𑀩𑁆𑀭𑀳𑁆𑀫𑀮𑁄𑀓𑀦𑁆𑀢𑀺 𑀩𑁆𑀭𑀽𑀫𑀻”𑀢𑀺𑁇 (𑁨𑁪)_  


595\. 𑀏𑀯𑀁 𑀯𑀼𑀢𑁆𑀢𑁂, 𑀫𑀸𑀖𑁄 𑀫𑀸𑀡𑀯𑁄 𑀪𑀕𑀯𑀦𑁆𑀢𑀁 𑀏𑀢𑀤𑀯𑁄𑀘—  “𑀅𑀪𑀺𑀓𑁆𑀓𑀦𑁆𑀢𑀁, 𑀪𑁄 𑀕𑁄𑀢𑀫…𑀧𑁂…  𑀅𑀚𑁆𑀚𑀢𑀕𑁆𑀕𑁂 𑀧𑀸𑀡𑀼𑀧𑁂𑀢𑀁 𑀲𑀭𑀡𑀁 𑀕𑀢𑀦𑁆”𑀢𑀺𑁇

---

596\. 𑀫𑀸𑀖𑀲𑀼𑀢𑁆𑀢𑀁 𑀧𑀜𑁆𑀘𑀫𑀁𑁇



[Go to previous page (3.4 Pūraḷāsa (sundarikabhāradvāja) sutta)](/tipitaka/18Sn/3/3.4.md) / [Go to parent page (3 Mahāvagga)](/tipitaka/18Sn/3.md) / [Go to next page (3.6 Sabhiyasutta)](/tipitaka/18Sn/3/3.6.md)


