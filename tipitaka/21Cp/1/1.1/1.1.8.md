
[Home](/) / [21Cp Cariyāpiṭakapāḷi](/tipitaka/21Cp.md) / [1 Akittivagga](/tipitaka/21Cp/1.md) / [1.1 Dānapāramī](/tipitaka/21Cp/1/1.1.md)

# 𑁧𑁇𑁧𑁇𑁮 𑀲𑀺𑀯𑀺𑀭𑀸𑀚𑀘𑀭𑀺𑀬

### 𑀅𑀓𑀺𑀢𑁆𑀢𑀺𑀯𑀕𑁆𑀕

### 𑀤𑀸𑀦𑀧𑀸𑀭𑀫𑀻

### 𑀲𑀺𑀯𑀺𑀭𑀸𑀚𑀘𑀭𑀺𑀬

(51.)

59. _“𑀅𑀭𑀺𑀝𑁆𑀞𑀲𑀯𑁆𑀳𑀬𑁂 𑀦𑀕𑀭𑁂,_  
_𑀲𑀺𑀯𑀺𑀦𑀸𑀫𑀸𑀲𑀺 𑀔𑀢𑁆𑀢𑀺𑀬𑁄;_  
_𑀦𑀺𑀲𑀚𑁆𑀚 𑀧𑀸𑀲𑀸𑀤𑀯𑀭𑁂,_  
_𑀏𑀯𑀁 𑀘𑀺𑀦𑁆𑀢𑁂𑀲𑀳𑀁 𑀢𑀤𑀸𑁇_  


(52.)

60. _‘𑀬𑀁 𑀓𑀺𑀜𑁆𑀘𑀺 𑀫𑀸𑀦𑀼𑀲𑀁 𑀤𑀸𑀦𑀁,_  
_𑀅𑀤𑀺𑀦𑁆𑀦𑀁 𑀫𑁂 𑀦 𑀯𑀺𑀚𑁆𑀚𑀢𑀺;_  
_𑀬𑁄𑀧𑀺 𑀬𑀸𑀘𑁂𑀬𑁆𑀬 𑀫𑀁 𑀘𑀓𑁆𑀔𑀼𑀁,_  
_𑀤𑀤𑁂𑀬𑁆𑀬𑀁 𑀅𑀯𑀺𑀓𑀫𑁆𑀧𑀺𑀢𑁄’𑁇_  


(53.)

61. _𑀫𑀫 𑀲𑀗𑁆𑀓𑀧𑁆𑀧𑀫𑀜𑁆𑀜𑀸𑀬,_  
_𑀲𑀓𑁆𑀓𑁄 𑀤𑁂𑀯𑀸𑀦𑀫𑀺𑀲𑁆𑀲𑀭𑁄;_  
_𑀦𑀺𑀲𑀺𑀦𑁆𑀦𑁄 𑀤𑁂𑀯𑀧𑀭𑀺𑀲𑀸𑀬,_  
_𑀇𑀤𑀁 𑀯𑀘𑀦𑀫𑀩𑁆𑀭𑀯𑀺𑁇_  


(54.)

62. _‘𑀦𑀺𑀲𑀚𑁆𑀚 𑀧𑀸𑀲𑀸𑀤𑀯𑀭𑁂,_  
_𑀲𑀺𑀯𑀺𑀭𑀸𑀚𑀸 𑀫𑀳𑀺𑀤𑁆𑀥𑀺𑀓𑁄;_  
_𑀘𑀺𑀦𑁆𑀢𑁂𑀦𑁆𑀢𑁄 𑀯𑀺𑀯𑀺𑀥𑀁 𑀤𑀸𑀦𑀁,_  
_𑀅𑀤𑁂𑀬𑁆𑀬𑀁 𑀲𑁄 𑀦 𑀧𑀲𑁆𑀲𑀢𑀺𑁇_  


(55.)

63. _𑀢𑀣𑀁 𑀦𑀼 𑀯𑀺𑀢𑀣𑀁 𑀦𑁂𑀢𑀁,_  
_𑀳𑀦𑁆𑀤 𑀯𑀻𑀫𑀁𑀲𑀬𑀸𑀫𑀺 𑀢𑀁;_  
_𑀫𑀼𑀳𑀼𑀢𑁆𑀢𑀁 𑀆𑀕𑀫𑁂𑀬𑁆𑀬𑀸𑀣,_  
_𑀬𑀸𑀯 𑀚𑀸𑀦𑀸𑀫𑀺 𑀢𑀁 𑀫𑀦𑀁’𑁇_  


(56.)

64. _𑀧𑀯𑁂𑀥𑀫𑀸𑀦𑁄 𑀧𑀮𑀺𑀢𑀲𑀺𑀭𑁄,_  
_𑀯𑀮𑀺𑀕𑀢𑁆𑀢𑁄 𑀚𑀭𑀸𑀢𑀼𑀭𑁄;_  
_𑀅𑀦𑁆𑀥𑀯𑀡𑁆𑀡𑁄𑀯 𑀳𑀼𑀢𑁆𑀯𑀸𑀦,_  
_𑀭𑀸𑀚𑀸𑀦𑀁 𑀉𑀧𑀲𑀗𑁆𑀓𑀫𑀺𑁇_  


(57.)

65. _𑀲𑁄 𑀢𑀤𑀸 𑀧𑀕𑁆𑀕𑀳𑁂𑀢𑁆𑀯𑀸𑀦,_  
_𑀯𑀸𑀫𑀁 𑀤𑀓𑁆𑀔𑀺𑀡𑀩𑀸𑀳𑀼 𑀘;_  
_𑀲𑀺𑀭𑀲𑁆𑀫𑀺𑀁 𑀅𑀜𑁆𑀚𑀮𑀺𑀁 𑀓𑀢𑁆𑀯𑀸,_  
_𑀇𑀤𑀁 𑀯𑀘𑀦𑀫𑀩𑁆𑀭𑀯𑀺𑁇_  


(58.)

66. _‘𑀬𑀸𑀘𑀸𑀫𑀺 𑀢𑀁 𑀫𑀳𑀸𑀭𑀸𑀚,_  
_𑀥𑀫𑁆𑀫𑀺𑀓 𑀭𑀝𑁆𑀞𑀯𑀟𑁆𑀠𑀦;_  
_𑀢𑀯 𑀤𑀸𑀦𑀭𑀢𑀸 𑀓𑀺𑀢𑁆𑀢𑀺,_  
_𑀉𑀕𑁆𑀕𑀢𑀸 𑀤𑁂𑀯𑀫𑀸𑀦𑀼𑀲𑁂𑁇_  


(59.)

67. _𑀉𑀪𑁄𑀧𑀺 𑀦𑁂𑀢𑁆𑀢𑀸 𑀦𑀬𑀦𑀸,_  
_𑀅𑀦𑁆𑀥𑀸 𑀉𑀧𑀳𑀢𑀸 𑀫𑀫;_  
_𑀏𑀓𑀁 𑀫𑁂 𑀦𑀬𑀦𑀁 𑀤𑁂𑀳𑀺,_  
_𑀢𑁆𑀯𑀫𑁆𑀧𑀺 𑀏𑀓𑁂𑀦 𑀬𑀸𑀧𑀬’𑁇_  


(60.)

68. _𑀢𑀲𑁆𑀲𑀸𑀳𑀁 𑀯𑀘𑀦𑀁 𑀲𑀼𑀢𑁆𑀯𑀸,_  
_𑀳𑀝𑁆𑀞𑁄 𑀲𑀁𑀯𑀺𑀕𑁆𑀕𑀫𑀸𑀦𑀲𑁄;_  
_𑀓𑀢𑀜𑁆𑀚𑀮𑀻 𑀯𑁂𑀤𑀚𑀸𑀢𑁄,_  
_𑀇𑀤𑀁 𑀯𑀘𑀦𑀫𑀩𑁆𑀭𑀯𑀺𑀁𑁇_  


(61.)

69. _‘𑀇𑀤𑀸𑀦𑀸𑀳𑀁 𑀘𑀺𑀦𑁆𑀢𑀬𑀺𑀢𑁆𑀯𑀸𑀦,_  
_𑀧𑀸𑀲𑀸𑀤𑀢𑁄 𑀇𑀥𑀸𑀕𑀢𑁄;_  
_𑀢𑁆𑀯𑀁 𑀫𑀫 𑀘𑀺𑀢𑁆𑀢𑀫𑀜𑁆𑀜𑀸𑀬,_  
_𑀦𑁂𑀢𑁆𑀢𑀁 𑀬𑀸𑀘𑀺𑀢𑀼𑀫𑀸𑀕𑀢𑁄𑁇_  


(62.)

70. _𑀅𑀳𑁄 𑀫𑁂 𑀫𑀸𑀦𑀲𑀁 𑀲𑀺𑀤𑁆𑀥𑀁,_  
_𑀲𑀗𑁆𑀓𑀧𑁆𑀧𑁄 𑀧𑀭𑀺𑀧𑀽𑀭𑀺𑀢𑁄;_  
_𑀅𑀤𑀺𑀦𑁆𑀦𑀧𑀼𑀩𑁆𑀩𑀁 𑀤𑀸𑀦𑀯𑀭𑀁,_  
_𑀅𑀚𑁆𑀚 𑀤𑀲𑁆𑀲𑀸𑀫𑀺 𑀬𑀸𑀘𑀓𑁂𑁇_  


(63.)

71. _𑀏𑀳𑀺 𑀲𑀺𑀯𑀓 𑀉𑀝𑁆𑀞𑁂𑀳𑀺,_  
_𑀫𑀸 𑀤𑀦𑁆𑀥𑀬𑀺 𑀫𑀸 𑀧𑀯𑁂𑀥𑀬𑀺;_  
_𑀉𑀪𑁄𑀧𑀺 𑀦𑀬𑀦𑀁 𑀤𑁂𑀳𑀺,_  
_𑀉𑀧𑁆𑀧𑀸𑀝𑁂𑀢𑁆𑀯𑀸 𑀯𑀡𑀺𑀩𑁆𑀩𑀓𑁂’𑁇_  


(64.)

72. _𑀢𑀢𑁄 𑀲𑁄 𑀘𑁄𑀤𑀺𑀢𑁄 𑀫𑀬𑁆𑀳𑀁,_  
_𑀲𑀺𑀯𑀓𑁄 𑀯𑀘𑀦𑀁 𑀓𑀭𑁄;_  
_𑀉𑀤𑁆𑀥𑀭𑀺𑀢𑁆𑀯𑀸𑀦 𑀧𑀸𑀤𑀸𑀲𑀺,_  
_𑀢𑀸𑀮𑀫𑀺𑀜𑁆𑀚𑀁𑀯 𑀬𑀸𑀘𑀓𑁂𑁇_  


(65.)

73. _𑀤𑀤𑀫𑀸𑀦𑀲𑁆𑀲 𑀤𑁂𑀦𑁆𑀢𑀲𑁆𑀲,_  
_𑀤𑀺𑀦𑁆𑀦𑀤𑀸𑀦𑀲𑁆𑀲 𑀫𑁂 𑀲𑀢𑁄;_  
_𑀘𑀺𑀢𑁆𑀢𑀲𑁆𑀲 𑀅𑀜𑁆𑀜𑀣𑀸 𑀦𑀢𑁆𑀣𑀺,_  
_𑀩𑁄𑀥𑀺𑀬𑀸𑀬𑁂𑀯 𑀓𑀸𑀭𑀡𑀸𑁇_  


(66.)

74. _𑀦 𑀫𑁂 𑀤𑁂𑀲𑁆𑀲𑀸 𑀉𑀪𑁄 𑀘𑀓𑁆𑀔𑀽,_  
_𑀅𑀢𑁆𑀢𑀸 𑀦 𑀫𑁂 𑀦 𑀤𑁂𑀲𑁆𑀲𑀺𑀬𑁄;_  
_𑀲𑀩𑁆𑀩𑀜𑁆𑀜𑀼𑀢𑀁 𑀧𑀺𑀬𑀁 𑀫𑀬𑁆𑀳𑀁,_  
_𑀢𑀲𑁆𑀫𑀸 𑀘𑀓𑁆𑀔𑀼𑀁 𑀅𑀤𑀸𑀲𑀳𑀦𑁆”𑀢𑀺𑁇_  


---

75. 𑀲𑀺𑀯𑀺𑀭𑀸𑀚𑀘𑀭𑀺𑀬𑀁 𑀅𑀝𑁆𑀞𑀫𑀁𑁇



[Go to previous page (1.1.7 Candakumāracariya)](/tipitaka/21Cp/1/1.1/1.1.7.md) / [Go to parent page (1.1 Dānapāramī)](/tipitaka/21Cp/1/1.1.md) / [Go to next page (1.1.9 Vessantaracariya)](/tipitaka/21Cp/1/1.1/1.1.9.md)


