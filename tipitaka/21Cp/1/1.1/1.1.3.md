---
title: 1.1.3 Kururājacariya
path: /tipitaka/21Cp/1/1.1/1.1.3
ref: 268861
breadcrumbs:
  - name: Home
    link: /
  - name: 21Cp Cariyāpiṭakapāḷi
    link: /tipitaka/21Cp
  - name: 1 Akittivagga
    link: /tipitaka/21Cp/1
  - name: 1.1 Dānapāramī
    link: /tipitaka/21Cp/1/1.1
prevL: /tipitaka/21Cp/1/1.1/1.1.2
upL: /tipitaka/21Cp/1/1.1
nextL: /tipitaka/21Cp/1/1.1/1.1.4
---

# 1.1.3 Kururājacariya

### Akittivagga

### Dānapāramī

### Kururājacariya

(20.)

23. _“Punāparaṃ yadā homi,_  
_indapatthe puruttame;_  
_Rājā dhanañcayo nāma,_  
_kusale dasahupāgato._  


(21.)

24. _Kaliṅgaraṭṭhavisayā,_  
_brāhmaṇā upagañchu maṃ;_  
_Āyācuṃ maṃ hatthināgaṃ,_  
_dhaññaṃ maṅgalasammataṃ._  


(22.)

25. _‘Avuṭṭhiko janapado,_  
_dubbhikkho chātako mahā;_  
_Dadāhi pavaraṃ nāgaṃ,_  
_nīlaṃ añjanasavhayaṃ’._  


(23.)

26. _‘Na me yācakamanuppatte,_  
_paṭikkhepo anucchavo;_  
_Mā me bhijji samādānaṃ,_  
_dassāmi vipulaṃ gajaṃ’._  


(24.)

27. _Nāgaṃ gahetvā soṇḍāya,_  
_bhiṅgāre ratanāmaye;_  
_Jalaṃ hatthe ākiritvā,_  
_brāhmaṇānaṃ adaṃ gajaṃ._  


(25.)

28. _Tassa nāge padinnamhi,_  
_amaccā etadabravuṃ;_  
_‘Kiṃ nu tuyhaṃ varaṃ nāgaṃ,_  
_yācakānaṃ padassasi._  


(26.)

29. _Dhaññaṃ maṅgalasampannaṃ,_  
_saṅgāmavijayuttamaṃ;_  
_Tasmiṃ nāge padinnamhi,_  
_kiṃ te rajjaṃ karissati’._  


(27.)

30. _‘Rajjampi me dade sabbaṃ,_  
_sarīraṃ dajjamattano;_  
_Sabbaññutaṃ piyaṃ mayhaṃ,_  
_tasmā nāgaṃ adāsahan’”ti._  


===

31. Kururājacariyaṃ tatiyaṃ.




