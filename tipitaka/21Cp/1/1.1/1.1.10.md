
[Home](/) / [21Cp Cariyāpiṭakapāḷi](../...md) / [1 Akittivagga](...md) / [1.1 Dānapāramī](../21Cp/1/1.1.md)

# 𑁧𑁇𑁧𑁇𑁧𑁦 𑀲𑀲𑀧𑀡𑁆𑀟𑀺𑀢𑀘𑀭𑀺𑀬

* 𑀅𑀓𑀺𑀢𑁆𑀢𑀺𑀯𑀕𑁆𑀕

* 𑀤𑀸𑀦𑀧𑀸𑀭𑀫𑀻

* 𑀲𑀲𑀧𑀡𑁆𑀟𑀺𑀢𑀘𑀭𑀺𑀬

(125.)

135\. _“𑀧𑀼𑀦𑀸𑀧𑀭𑀁 𑀬𑀤𑀸 𑀳𑁄𑀫𑀺,_  
_𑀲𑀲𑀓𑁄 𑀧𑀯𑀦𑀘𑀸𑀭𑀓𑁄;_  
_𑀢𑀺𑀡𑀧𑀡𑁆𑀡𑀲𑀸𑀓𑀨𑀮𑀪𑀓𑁆𑀔𑁄,_  
_𑀧𑀭𑀳𑁂𑀞𑀦𑀯𑀺𑀯𑀚𑁆𑀚𑀺𑀢𑁄𑁇_  


(126.)

136\. _𑀫𑀓𑁆𑀓𑀝𑁄 𑀘 𑀲𑀺𑀗𑁆𑀕𑀸𑀮𑁄 𑀘,_  
_𑀲𑀼𑀢𑁆𑀢𑀧𑁄𑀢𑁄 𑀘𑀳𑀁 𑀢𑀤𑀸;_  
_𑀯𑀲𑀸𑀫 𑀏𑀓𑀲𑀸𑀫𑀦𑁆𑀢𑀸,_  
_𑀲𑀸𑀬𑀁 𑀧𑀸𑀢𑁄 𑀘 𑀤𑀺𑀲𑁆𑀲𑀭𑁂𑁇_  


(127.)

137\. _𑀅𑀳𑀁 𑀢𑁂 𑀅𑀦𑀼𑀲𑀸𑀲𑀸𑀫𑀺,_  
_𑀓𑀺𑀭𑀺𑀬𑁂 𑀓𑀮𑁆𑀬𑀸𑀡𑀧𑀸𑀧𑀓𑁂;_  
_‘𑀧𑀸𑀧𑀸𑀦𑀺 𑀧𑀭𑀺𑀯𑀚𑁆𑀚𑁂𑀣,_  
_𑀓𑀮𑁆𑀬𑀸𑀡𑁂 𑀅𑀪𑀺𑀦𑀺𑀯𑀺𑀲𑁆𑀲𑀣’𑁇_  


(128.)

138\. _𑀉𑀧𑁄𑀲𑀣𑀫𑁆𑀳𑀺 𑀤𑀺𑀯𑀲𑁂,_  
_𑀘𑀦𑁆𑀤𑀁 𑀤𑀺𑀲𑁆𑀯𑀸𑀦 𑀧𑀽𑀭𑀺𑀢𑀁;_  
_𑀏𑀢𑁂𑀲𑀁 𑀢𑀢𑁆𑀣 𑀆𑀘𑀺𑀓𑁆𑀔𑀺𑀁,_  
_‘𑀤𑀺𑀯𑀲𑁄 𑀅𑀚𑁆𑀚𑀼𑀧𑁄𑀲𑀣𑁄𑁇_  


(129.)

139\. _𑀤𑀸𑀦𑀸𑀦𑀺 𑀧𑀝𑀺𑀬𑀸𑀤𑁂𑀣,_  
_𑀤𑀓𑁆𑀔𑀺𑀡𑁂𑀬𑁆𑀬𑀲𑁆𑀲 𑀤𑀸𑀢𑀯𑁂;_  
_𑀤𑀢𑁆𑀯𑀸 𑀤𑀸𑀦𑀁 𑀤𑀓𑁆𑀔𑀺𑀡𑁂𑀬𑁆𑀬𑁂,_  
_𑀉𑀧𑀯𑀲𑁆𑀲𑀣𑀼𑀧𑁄𑀲𑀣𑀁’𑁇_  


(130.)

140\. _𑀢𑁂 𑀫𑁂 𑀲𑀸𑀥𑀽𑀢𑀺 𑀯𑀢𑁆𑀯𑀸𑀦,_  
_𑀬𑀣𑀸𑀲𑀢𑁆𑀢𑀺 𑀬𑀣𑀸𑀩𑀮𑀁;_  
_𑀤𑀸𑀦𑀸𑀦𑀺 𑀧𑀝𑀺𑀬𑀸𑀤𑁂𑀢𑁆𑀯𑀸,_  
_𑀤𑀓𑁆𑀔𑀺𑀡𑁂𑀬𑁆𑀬𑀁 𑀕𑀯𑁂𑀲𑀺𑀲𑀼𑀁𑁇_  


(131.)

141\. _𑀅𑀳𑀁 𑀦𑀺𑀲𑀚𑁆𑀚 𑀘𑀺𑀦𑁆𑀢𑁂𑀲𑀺𑀁,_  
_𑀤𑀸𑀦𑀁 𑀤𑀓𑁆𑀔𑀺𑀡𑀦𑀼𑀘𑁆𑀙𑀯𑀁;_  
_‘𑀬𑀤𑀺𑀳𑀁 𑀮𑀪𑁂 𑀤𑀓𑁆𑀔𑀺𑀡𑁂𑀬𑁆𑀬𑀁,_  
_𑀓𑀺𑀁 𑀫𑁂 𑀤𑀸𑀦𑀁 𑀪𑀯𑀺𑀲𑁆𑀲𑀢𑀺𑁇_  


(132.)

142\. _𑀦 𑀫𑁂 𑀅𑀢𑁆𑀣𑀺 𑀢𑀺𑀮𑀸 𑀫𑀼𑀕𑁆𑀕𑀸,_  
_𑀫𑀸𑀲𑀸 𑀯𑀸 𑀢𑀡𑁆𑀟𑀼𑀮𑀸 𑀖𑀢𑀁;_  
_𑀅𑀳𑀁 𑀢𑀺𑀡𑁂𑀦 𑀬𑀸𑀧𑁂𑀫𑀺,_  
_𑀦 𑀲𑀓𑁆𑀓𑀸 𑀢𑀺𑀡 𑀤𑀸𑀢𑀯𑁂𑁇_  


(133.)

143\. _𑀬𑀤𑀺 𑀓𑁄𑀘𑀺 𑀏𑀢𑀺 𑀤𑀓𑁆𑀔𑀺𑀡𑁂𑀬𑁆𑀬𑁄,_  
_𑀪𑀺𑀓𑁆𑀔𑀸𑀬 𑀫𑀫 𑀲𑀦𑁆𑀢𑀺𑀓𑁂;_  
_𑀤𑀚𑁆𑀚𑀸𑀳𑀁 𑀲𑀓𑀫𑀢𑁆𑀢𑀸𑀦𑀁,_  
_𑀦 𑀲𑁄 𑀢𑀼𑀘𑁆𑀙𑁄 𑀕𑀫𑀺𑀲𑁆𑀲𑀢𑀺’𑁇_  


(134.)

144\. _𑀫𑀫 𑀲𑀗𑁆𑀓𑀧𑁆𑀧𑀫𑀜𑁆𑀜𑀸𑀬,_  
_𑀲𑀓𑁆𑀓𑁄 𑀩𑁆𑀭𑀸𑀳𑁆𑀫𑀡𑀯𑀡𑁆𑀡𑀺𑀦𑀸;_  
_𑀆𑀲𑀬𑀁 𑀫𑁂 𑀉𑀧𑀸𑀕𑀘𑁆𑀙𑀺,_  
_𑀤𑀸𑀦𑀯𑀻𑀫𑀁𑀲𑀦𑀸𑀬 𑀫𑁂𑁇_  


(135.)

145\. _𑀢𑀫𑀳𑀁 𑀤𑀺𑀲𑁆𑀯𑀸𑀦 𑀲𑀦𑁆𑀢𑀼𑀝𑁆𑀞𑁄,_  
_𑀇𑀤𑀁 𑀯𑀘𑀦𑀫𑀩𑁆𑀭𑀯𑀺𑀁;_  
_‘𑀲𑀸𑀥𑀼 𑀔𑁄𑀲𑀺 𑀅𑀦𑀼𑀧𑁆𑀧𑀢𑁆𑀢𑁄,_  
_𑀖𑀸𑀲𑀳𑁂𑀢𑀼 𑀫𑀫𑀦𑁆𑀢𑀺𑀓𑁂𑁇_  


(136.)

146\. _𑀅𑀤𑀺𑀦𑁆𑀦𑀧𑀼𑀩𑁆𑀩𑀁 𑀤𑀸𑀦𑀯𑀭𑀁,_  
_𑀅𑀚𑁆𑀚 𑀤𑀲𑁆𑀲𑀸𑀫𑀺 𑀢𑁂 𑀅𑀳𑀁;_  
_𑀢𑀼𑀯𑀁 𑀲𑀻𑀮𑀕𑀼𑀡𑀽𑀧𑁂𑀢𑁄,_  
_𑀅𑀬𑀼𑀢𑁆𑀢𑀁 𑀢𑁂 𑀧𑀭𑀳𑁂𑀞𑀦𑀁𑁇_  


(137.)

147\. _𑀏𑀳𑀺 𑀅𑀕𑁆𑀕𑀺𑀁 𑀧𑀤𑀻𑀧𑁂𑀳𑀺,_  
_𑀦𑀸𑀦𑀸𑀓𑀝𑁆𑀞𑁂 𑀲𑀫𑀸𑀦𑀬;_  
_𑀅𑀳𑀁 𑀧𑀘𑀺𑀲𑁆𑀲𑀫𑀢𑁆𑀢𑀸𑀦𑀁,_  
_𑀧𑀓𑁆𑀓𑀁 𑀢𑁆𑀯𑀁 𑀪𑀓𑁆𑀔𑀬𑀺𑀲𑁆𑀲𑀲𑀺’𑁇_  


(138.)

148\. _‘𑀲𑀸𑀥𑀽’𑀢𑀺 𑀲𑁄 𑀳𑀝𑁆𑀞𑀫𑀦𑁄,_  
_𑀦𑀸𑀦𑀸𑀓𑀝𑁆𑀞𑁂 𑀲𑀫𑀸𑀦𑀬𑀺;_  
_𑀫𑀳𑀦𑁆𑀢𑀁 𑀅𑀓𑀸𑀲𑀺 𑀘𑀺𑀢𑀓𑀁,_  
_𑀓𑀢𑁆𑀯𑀸 𑀅𑀗𑁆𑀕𑀸𑀭𑀕𑀩𑁆𑀪𑀓𑀁𑁇_  


(139.)

149\. _𑀅𑀕𑁆𑀕𑀺𑀁 𑀢𑀢𑁆𑀣 𑀧𑀤𑀻𑀧𑁂𑀲𑀺,_  
_𑀬𑀣𑀸 𑀲𑁄 𑀔𑀺𑀧𑁆𑀧𑀁 𑀫𑀳𑀸 𑀪𑀯𑁂;_  
_𑀨𑁄𑀝𑁂𑀢𑁆𑀯𑀸 𑀭𑀚𑀕𑀢𑁂 𑀕𑀢𑁆𑀢𑁂,_  
_𑀏𑀓𑀫𑀦𑁆𑀢𑀁 𑀉𑀧𑀸𑀯𑀺𑀲𑀺𑀁𑁇_  


(140.)

150\. _𑀬𑀤𑀸 𑀫𑀳𑀸𑀓𑀝𑁆𑀞𑀧𑀼𑀜𑁆𑀚𑁄,_  
_𑀆𑀤𑀺𑀢𑁆𑀢𑁄 𑀥𑀫𑀥𑀫𑀸𑀬𑀢𑀺;_  
_𑀢𑀤𑀼𑀧𑁆𑀧𑀢𑀺𑀢𑁆𑀯𑀸 𑀧𑀧𑀢𑀺𑀁,_  
_𑀫𑀚𑁆𑀛𑁂 𑀚𑀸𑀮𑀲𑀺𑀔𑀦𑁆𑀢𑀭𑁂𑁇_  


(141.)

151\. _𑀬𑀣𑀸 𑀲𑀻𑀢𑁄𑀤𑀓𑀁 𑀦𑀸𑀫,_  
_𑀧𑀯𑀺𑀝𑁆𑀞𑀁 𑀬𑀲𑁆𑀲 𑀓𑀲𑁆𑀲𑀘𑀺;_  
_𑀲𑀫𑁂𑀢𑀺 𑀤𑀭𑀣𑀧𑀭𑀺𑀍𑀆𑀳𑀁,_  
_𑀅𑀲𑁆𑀲𑀸𑀤𑀁 𑀤𑁂𑀢𑀺 𑀧𑀻𑀢𑀺 𑀘𑁇_  


(142.)

152\. _𑀢𑀣𑁂𑀯 𑀚𑀮𑀺𑀢𑀁 𑀅𑀕𑁆𑀕𑀺𑀁,_  
_𑀧𑀯𑀺𑀝𑁆𑀞𑀲𑁆𑀲 𑀫𑀫𑀁 𑀢𑀤𑀸;_  
_𑀲𑀩𑁆𑀩𑀁 𑀲𑀫𑁂𑀢𑀺 𑀤𑀭𑀣𑀁,_  
_𑀬𑀣𑀸 𑀲𑀻𑀢𑁄𑀤𑀓𑀁 𑀯𑀺𑀬𑁇_  


(143.)

153\. _𑀙𑀯𑀺𑀁 𑀘𑀫𑁆𑀫𑀁 𑀫𑀁𑀲𑀁 𑀦𑁆𑀳𑀸𑀭𑀼𑀁,_  
_𑀅𑀝𑁆𑀞𑀺𑀁 𑀳𑀤𑀬𑀩𑀦𑁆𑀥𑀦𑀁;_  
_𑀓𑁂𑀯𑀮𑀁 𑀲𑀓𑀮𑀁 𑀓𑀸𑀬𑀁,_  
_𑀩𑁆𑀭𑀸𑀳𑁆𑀫𑀡𑀲𑁆𑀲 𑀅𑀤𑀸𑀲𑀳𑀦𑁆”𑀢𑀺𑁇 (𑁧𑁪𑁩)_  


---

154\. 𑀲𑀲𑀧𑀡𑁆𑀟𑀺𑀢𑀘𑀭𑀺𑀬𑀁 𑀤𑀲𑀫𑀁𑁇



---

155\. 𑀅𑀓𑀺𑀢𑁆𑀢𑀺𑀯𑀕𑁆𑀕𑁄 𑀧𑀞𑀫𑁄𑁇



---

156\. 𑀢𑀲𑁆𑀲𑀼𑀤𑁆𑀤𑀸𑀦𑀁



157\. _𑀅𑀓𑀺𑀢𑁆𑀢𑀺𑀩𑁆𑀭𑀸𑀳𑁆𑀫𑀡𑁄 𑀲𑀗𑁆𑀔𑁄,_  
_𑀓𑀼𑀭𑀼𑀭𑀸𑀚𑀸 𑀥𑀦𑀜𑁆𑀘𑀬𑁄;_  
_𑀫𑀳𑀸𑀲𑀼𑀤𑀲𑁆𑀲𑀦𑁄 𑀭𑀸𑀚𑀸,_  
_𑀫𑀳𑀸𑀕𑁄𑀯𑀺𑀦𑁆𑀤𑀩𑁆𑀭𑀸𑀳𑁆𑀫𑀡𑁄𑁇_  


158\. _𑀦𑀺𑀫𑀺 𑀘𑀦𑁆𑀤𑀓𑀼𑀫𑀸𑀭𑁄 𑀘,_  
_𑀲𑀺𑀯𑀺 𑀯𑁂𑀲𑁆𑀲𑀦𑁆𑀢𑀭𑁄 𑀲𑀲𑁄;_  
_𑀅𑀳𑀫𑁂𑀯 𑀢𑀤𑀸 𑀆𑀲𑀺𑀁,_  
_𑀬𑁄 𑀢𑁂 𑀤𑀸𑀦𑀯𑀭𑁂 𑀅𑀤𑀸𑁇_  


159\. _𑀏𑀢𑁂 𑀤𑀸𑀦𑀧𑀭𑀺𑀓𑁆𑀔𑀸𑀭𑀸,_  
_𑀏𑀢𑁂 𑀤𑀸𑀦𑀲𑁆𑀲 𑀧𑀸𑀭𑀫𑀻;_  
_𑀚𑀻𑀯𑀺𑀢𑀁 𑀬𑀸𑀘𑀓𑁂 𑀤𑀢𑁆𑀯𑀸,_  
_𑀇𑀫𑀁 𑀧𑀸𑀭𑀫𑀺 𑀧𑀽𑀭𑀬𑀺𑀁𑁇_  


160\. _𑀪𑀺𑀓𑁆𑀔𑀸𑀬 𑀉𑀧𑀕𑀢𑀁 𑀤𑀺𑀲𑁆𑀯𑀸,_  
_𑀲𑀓𑀢𑁆𑀢𑀸𑀦𑀁 𑀧𑀭𑀺𑀘𑁆𑀘𑀚𑀺𑀁;_  
_𑀤𑀸𑀦𑁂𑀦 𑀫𑁂 𑀲𑀫𑁄 𑀦𑀢𑁆𑀣𑀺,_  
_𑀏𑀲𑀸 𑀫𑁂 𑀤𑀸𑀦𑀧𑀸𑀭𑀫𑀻𑀢𑀺𑁇_  


---

161\. 𑀤𑀸𑀦𑀧𑀸𑀭𑀫𑀺𑀦𑀺𑀤𑁆𑀤𑁂𑀲𑁄 𑀦𑀺𑀝𑁆𑀞𑀺𑀢𑁄𑁇



[Go to previous page (1.1.9 Vessantaracariya)](1.1.9.md) / [Go to parent page (1.1 Dānapāramī)](../21Cp/1/1.1.md) / [Go to next page (2 Hatthināgavagga)](../../2.md)


