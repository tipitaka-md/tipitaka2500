
[Home](/) / [21Cp Cariyāpiṭakapāḷi](../../../21Cp.md) / [3 Yudhañjayavagga](../../3.md) / [3.5 Upekkhāpāramī](../3.5.md)

# 𑁩𑁇𑁫𑁇𑁧 𑀫𑀳𑀸𑀮𑁄𑀫𑀳𑀁𑀲𑀘𑀭𑀺𑀬

### 𑀬𑀼𑀥𑀜𑁆𑀚𑀬𑀯𑀕𑁆𑀕

### 𑀉𑀧𑁂𑀓𑁆𑀔𑀸𑀧𑀸𑀭𑀫𑀻

### 𑀫𑀳𑀸𑀮𑁄𑀫𑀳𑀁𑀲𑀘𑀭𑀺𑀬

(119.)

401\. _“𑀲𑀼𑀲𑀸𑀦𑁂 𑀲𑁂𑀬𑁆𑀬𑀁 𑀓𑀧𑁆𑀧𑁂𑀫𑀺,_  
_𑀙𑀯𑀝𑁆𑀞𑀺𑀓𑀁 𑀉𑀧𑀦𑀺𑀥𑀸𑀬𑀳𑀁;_  
_𑀕𑀸𑀫𑀡𑁆𑀟𑀮𑀸 𑀉𑀧𑀸𑀕𑀦𑁆𑀢𑁆𑀯𑀸,_  
_𑀭𑀽𑀧𑀁 𑀤𑀲𑁆𑀲𑁂𑀦𑁆𑀢𑀺𑀦𑀧𑁆𑀧𑀓𑀁𑁇_  


(120.)

402\. _𑀅𑀧𑀭𑁂 𑀕𑀦𑁆𑀥𑀫𑀸𑀮𑀜𑁆𑀘,_  
_𑀪𑁄𑀚𑀦𑀁 𑀯𑀺𑀯𑀺𑀥𑀁 𑀩𑀳𑀼𑀁;_  
_𑀉𑀧𑀸𑀬𑀦𑀸𑀦𑀽𑀧𑀦𑁂𑀦𑁆𑀢𑀺,_  
_𑀳𑀝𑁆𑀞𑀸 𑀲𑀁𑀯𑀺𑀕𑁆𑀕𑀫𑀸𑀦𑀲𑀸𑁇_  


(121.)

403\. _𑀬𑁂 𑀫𑁂 𑀤𑀼𑀓𑁆𑀔𑀁 𑀉𑀧𑀳𑀭𑀦𑁆𑀢𑀺,_  
_𑀬𑁂 𑀘 𑀤𑁂𑀦𑁆𑀢𑀺 𑀲𑀼𑀔𑀁 𑀫𑀫;_  
_𑀲𑀩𑁆𑀩𑁂𑀲𑀁 𑀲𑀫𑀓𑁄 𑀳𑁄𑀫𑀺,_  
_𑀤𑀬𑀸 𑀓𑁄𑀧𑁄 𑀦 𑀯𑀺𑀚𑁆𑀚𑀢𑀺𑁇_  


(122.)

404\. _𑀲𑀼𑀔𑀤𑀼𑀓𑁆𑀔𑁂 𑀢𑀼𑀮𑀸𑀪𑀽𑀢𑁄,_  
_𑀬𑀲𑁂𑀲𑀼 𑀅𑀬𑀲𑁂𑀲𑀼 𑀘;_  
_𑀲𑀩𑁆𑀩𑀢𑁆𑀣 𑀲𑀫𑀓𑁄 𑀳𑁄𑀫𑀺,_  
_𑀏𑀲𑀸 𑀫𑁂 𑀉𑀧𑁂𑀓𑁆𑀔𑀸𑀧𑀸𑀭𑀫𑀻”𑀢𑀺𑁇 (𑁩𑁫𑁬)_  


---

405\. 𑀫𑀳𑀸𑀮𑁄𑀫𑀳𑀁𑀲𑀘𑀭𑀺𑀬𑀁 𑀧𑀦𑁆𑀦𑀭𑀲𑀫𑀁𑁇



---

406\. 𑀬𑀼𑀥𑀜𑁆𑀚𑀬𑀯𑀕𑁆𑀕𑁄 𑀢𑀢𑀺𑀬𑁄𑁇



---

407\. 𑀢𑀲𑁆𑀲𑀼𑀤𑁆𑀤𑀸𑀦𑀁



408\. _𑀬𑀼𑀥𑀜𑁆𑀚𑀬𑁄 𑀲𑁄𑀫𑀦𑀲𑁆𑀲𑁄,_  
_𑀅𑀬𑁄𑀖𑀭𑀪𑀺𑀲𑁂𑀦 𑀘;_  
_𑀲𑁄𑀡𑀦𑀦𑁆𑀤𑁄 𑀫𑀽𑀕𑀧𑀓𑁆𑀔𑁄,_  
_𑀓𑀧𑀺𑀭𑀸𑀚𑀸 𑀲𑀘𑁆𑀘𑀲𑀯𑁆𑀳𑀬𑁄𑁇_  


409\. _𑀯𑀝𑁆𑀝𑀓𑁄 𑀫𑀘𑁆𑀙𑀭𑀸𑀚𑀸 𑀘,_  
_𑀓𑀡𑁆𑀳𑀤𑀻𑀧𑀸𑀬𑀦𑁄 𑀇𑀲𑀺;_  
_𑀲𑀼𑀢𑀲𑁄𑀫𑁄 𑀧𑀼𑀦 𑀆𑀲𑀺𑀁,_  
_𑀲𑀸𑀫𑁄 𑀘 𑀏𑀓𑀭𑀸𑀚𑀳𑀼;_  
_𑀉𑀧𑁂𑀓𑁆𑀔𑀸𑀧𑀸𑀭𑀫𑀻 𑀆𑀲𑀺,_  
_𑀇𑀢𑀺 𑀯𑀼𑀢𑁆𑀣𑀁 𑀫𑀳𑁂𑀲𑀺𑀦𑀸𑁇_  


410\. _𑀏𑀯𑀁 𑀩𑀳𑀼𑀩𑁆𑀩𑀺𑀥𑀁 𑀤𑀼𑀓𑁆𑀔𑀁,_  
_𑀲𑀫𑁆𑀧𑀢𑁆𑀢𑀻 𑀘 𑀩𑀳𑀼𑀩𑁆𑀩𑀺𑀥𑀸;_  
_𑀪𑀯𑀸𑀪𑀯𑁂 𑀅𑀦𑀼𑀪𑀯𑀺𑀢𑁆𑀯𑀸,_  
_𑀧𑀢𑁆𑀢𑁄 𑀲𑀫𑁆𑀩𑁄𑀥𑀺𑀫𑀼𑀢𑁆𑀢𑀫𑀁𑁇_  


411\. _𑀤𑀢𑁆𑀯𑀸 𑀤𑀸𑀢𑀩𑁆𑀩𑀓𑀁 𑀤𑀸𑀦𑀁,_  
_𑀲𑀻𑀮𑀁 𑀧𑀽𑀭𑁂𑀢𑁆𑀯𑀸 𑀅𑀲𑁂𑀲𑀢𑁄;_  
_𑀦𑁂𑀓𑁆𑀔𑀫𑁆𑀫𑁂 𑀧𑀸𑀭𑀫𑀺𑀁 𑀕𑀦𑁆𑀢𑁆𑀯𑀸,_  
_𑀧𑀢𑁆𑀢𑁄 𑀲𑀫𑁆𑀩𑁄𑀥𑀺𑀫𑀼𑀢𑁆𑀢𑀫𑀁𑁇_  


412\. _𑀧𑀡𑁆𑀟𑀺𑀢𑁂 𑀧𑀭𑀺𑀧𑀼𑀘𑁆𑀙𑀺𑀢𑁆𑀯𑀸,_  
_𑀯𑀻𑀭𑀺𑀬𑀁 𑀓𑀢𑁆𑀯𑀸𑀦 𑀫𑀼𑀢𑁆𑀢𑀫𑀁;_  
_𑀔𑀦𑁆𑀢𑀺𑀬𑀸 𑀧𑀸𑀭𑀫𑀺𑀁 𑀕𑀦𑁆𑀢𑁆𑀯𑀸,_  
_𑀧𑀢𑁆𑀢𑁄 𑀲𑀫𑁆𑀩𑁄𑀥𑀺𑀫𑀼𑀢𑁆𑀢𑀫𑀁𑁇_  


413\. _𑀓𑀢𑁆𑀯𑀸 𑀤𑀍𑀳𑀫𑀥𑀺𑀝𑁆𑀞𑀸𑀦𑀁,_  
_𑀲𑀘𑁆𑀘𑀯𑀸𑀘𑀸𑀦𑀼𑀭𑀓𑁆𑀔𑀺𑀬;_  
_𑀫𑁂𑀢𑁆𑀢𑀸𑀬 𑀧𑀸𑀭𑀫𑀺𑀁 𑀕𑀦𑁆𑀢𑁆𑀯𑀸,_  
_𑀧𑀢𑁆𑀢𑁄 𑀲𑀫𑁆𑀩𑁄𑀥𑀺𑀫𑀼𑀢𑁆𑀢𑀫𑀁𑁇_  


414\. _𑀮𑀸𑀪𑀸𑀮𑀸𑀪𑁂 𑀬𑀲𑀸𑀬𑀲𑁂,_  
_𑀲𑀫𑁆𑀫𑀸𑀦𑀦𑀸𑀯𑀫𑀸𑀦𑀦𑁂;_  
_𑀲𑀩𑁆𑀩𑀢𑁆𑀣 𑀲𑀫𑀓𑁄 𑀳𑀼𑀢𑁆𑀯𑀸,_  
_𑀧𑀢𑁆𑀢𑁄 𑀲𑀫𑁆𑀩𑁄𑀥𑀺𑀫𑀼𑀢𑁆𑀢𑀫𑀁𑁇_  


415\. _𑀓𑁄𑀲𑀚𑁆𑀚𑀁 𑀪𑀬𑀢𑁄 𑀤𑀺𑀲𑁆𑀯𑀸,_  
_𑀯𑀻𑀭𑀺𑀬𑀸𑀭𑀫𑁆𑀪𑀜𑁆𑀘 𑀔𑁂𑀫𑀢𑁄;_  
_𑀆𑀭𑀤𑁆𑀥𑀯𑀻𑀭𑀺𑀬𑀸 𑀳𑁄𑀣,_  
_𑀏𑀲𑀸 𑀩𑀼𑀤𑁆𑀥𑀸𑀦𑀼𑀲𑀸𑀲𑀦𑀻𑁇_  


416\. _𑀯𑀺𑀯𑀸𑀤𑀁 𑀪𑀬𑀢𑁄 𑀤𑀺𑀲𑁆𑀯𑀸,_  
_𑀅𑀯𑀺𑀯𑀸𑀤𑀜𑁆𑀘 𑀔𑁂𑀫𑀢𑁄;_  
_𑀲𑀫𑀕𑁆𑀕𑀸 𑀲𑀔𑀺𑀮𑀸 𑀳𑁄𑀣,_  
_𑀏𑀲𑀸 𑀩𑀼𑀤𑁆𑀥𑀸𑀦𑀼𑀲𑀸𑀲𑀦𑀻𑁇_  


417\. _𑀧𑀫𑀸𑀤𑀁 𑀪𑀬𑀢𑁄 𑀤𑀺𑀲𑁆𑀯𑀸,_  
_𑀅𑀧𑁆𑀧𑀫𑀸𑀤𑀜𑁆𑀘 𑀔𑁂𑀫𑀢𑁄;_  
_𑀪𑀸𑀯𑁂𑀣𑀝𑁆𑀞𑀗𑁆𑀕𑀺𑀓𑀁 𑀫𑀕𑁆𑀕𑀁,_  
_𑀏𑀲𑀸 𑀩𑀼𑀤𑁆𑀥𑀸𑀦𑀼𑀲𑀸𑀲𑀦𑀻𑁇_  


418\. 𑀇𑀢𑁆𑀣𑀁 𑀲𑀼𑀤𑀁 𑀪𑀕𑀯𑀸 𑀅𑀢𑁆𑀢𑀦𑁄 𑀧𑀼𑀩𑁆𑀩𑀘𑀭𑀺𑀬𑀁 𑀲𑀫𑁆𑀪𑀸𑀯𑀬𑀫𑀸𑀦𑁄 𑀩𑀼𑀤𑁆𑀥𑀸𑀧𑀤𑀸𑀦𑀺𑀬𑀁 𑀦𑀸𑀫 𑀥𑀫𑁆𑀫𑀧𑀭𑀺𑀬𑀸𑀬𑀁 𑀅𑀪𑀸𑀲𑀺𑀢𑁆𑀣𑀸𑀢𑀺𑁇

---

419\. 𑀘𑀭𑀺𑀬𑀸𑀧𑀺𑀝𑀓𑀁 𑀦𑀺𑀝𑁆𑀞𑀺𑀢𑀁𑁇



[Go to previous page (3.5 Upekkhāpāramī)](../3.5.md) / [Go to parent page (3.5 Upekkhāpāramī)](../3.5.md)


