
[Home](/) / [21Cp Cariyāpiṭakapāḷi](../../../21Cp.md) / [3 Yudhañjayavagga](../../3.md) / [3.5 Upekkhāpāramī](../3.5.md)

# 3.5.1 Mahālomahaṃsacariya

* Yudhañjayavagga

* Upekkhāpāramī

* Mahālomahaṃsacariya

(119.)

401\. _“Susāne seyyaṃ kappemi,_  
_Chavaṭṭhikaṃ upanidhāyahaṃ;_  
_Gāmaṇḍalā upāgantvā,_  
_Rūpaṃ dassentinappakaṃ._  


(120.)

402\. _Apare gandhamālañca,_  
_bhojanaṃ vividhaṃ bahuṃ;_  
_Upāyanānūpanenti,_  
_haṭṭhā saṃviggamānasā._  


(121.)

403\. _Ye me dukkhaṃ upaharanti,_  
_ye ca denti sukhaṃ mama;_  
_Sabbesaṃ samako homi,_  
_dayā kopo na vijjati._  


(122.)

404\. _Sukhadukkhe tulābhūto,_  
_Yasesu ayasesu ca;_  
_Sabbattha samako homi,_  
_Esā me upekkhāpāramī”ti. (356)_  


---

405\. Mahālomahaṃsacariyaṃ pannarasamaṃ.



---

406\. Yudhañjayavaggo tatiyo.



---

407\. Tassuddānaṃ



408\. _Yudhañjayo somanasso,_  
_ayogharabhisena ca;_  
_Soṇanando mūgapakkho,_  
_kapirājā saccasavhayo._  


409\. _Vaṭṭako maccharājā ca,_  
_kaṇhadīpāyano isi;_  
_Sutasomo puna āsiṃ,_  
_sāmo ca ekarājahu;_  
_Upekkhāpāramī āsi,_  
_iti vutthaṃ mahesinā._  


410\. _Evaṃ bahubbidhaṃ dukkhaṃ,_  
_sampattī ca bahubbidhā;_  
_Bhavābhave anubhavitvā,_  
_patto sambodhimuttamaṃ._  


411\. _Datvā dātabbakaṃ dānaṃ,_  
_sīlaṃ pūretvā asesato;_  
_Nekkhamme pāramiṃ gantvā,_  
_patto sambodhimuttamaṃ._  


412\. _Paṇḍite paripucchitvā,_  
_vīriyaṃ katvāna muttamaṃ;_  
_Khantiyā pāramiṃ gantvā,_  
_patto sambodhimuttamaṃ._  


413\. _Katvā daḷhamadhiṭṭhānaṃ,_  
_saccavācānurakkhiya;_  
_Mettāya pāramiṃ gantvā,_  
_patto sambodhimuttamaṃ._  


414\. _Lābhālābhe yasāyase,_  
_sammānanāvamānane;_  
_Sabbattha samako hutvā,_  
_patto sambodhimuttamaṃ._  


415\. _Kosajjaṃ bhayato disvā,_  
_vīriyārambhañca khemato;_  
_Āraddhavīriyā hotha,_  
_esā buddhānusāsanī._  


416\. _Vivādaṃ bhayato disvā,_  
_avivādañca khemato;_  
_Samaggā sakhilā hotha,_  
_esā buddhānusāsanī._  


417\. _Pamādaṃ bhayato disvā,_  
_appamādañca khemato;_  
_Bhāvethaṭṭhaṅgikaṃ maggaṃ,_  
_esā buddhānusāsanī._  


418\. Itthaṃ sudaṃ bhagavā attano pubbacariyaṃ sambhāvayamāno buddhāpadāniyaṃ nāma dhammapariyāyaṃ abhāsitthāti.

---

419\. Cariyāpiṭakaṃ niṭṭhitaṃ.



[Go to previous page (3.5 Upekkhāpāramī)](../3.5.md) / [Go to parent page (3.5 Upekkhāpāramī)](../3.5.md)


