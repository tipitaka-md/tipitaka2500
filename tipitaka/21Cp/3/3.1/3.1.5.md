
[Home](/) / [21Cp Cariyāpiṭakapāḷi](../../../21Cp.md) / [3 Yudhañjayavagga](../../3.md) / [3.1 Nekkhammapāramī](../3.1.md)

# 𑁩𑁇𑁧𑁇𑁫 𑀲𑁄𑀡𑀧𑀡𑁆𑀟𑀺𑀢𑀘𑀭𑀺𑀬

* 𑀬𑀼𑀥𑀜𑁆𑀚𑀬𑀯𑀕𑁆𑀕

* 𑀦𑁂𑀓𑁆𑀔𑀫𑁆𑀫𑀧𑀸𑀭𑀫𑀻

* 𑀲𑁄𑀡𑀧𑀡𑁆𑀟𑀺𑀢𑀘𑀭𑀺𑀬

(42.)

314\. _“𑀧𑀼𑀦𑀸𑀧𑀭𑀁 𑀬𑀤𑀸 𑀳𑁄𑀫𑀺,_  
_𑀦𑀕𑀭𑁂 𑀩𑁆𑀭𑀳𑁆𑀫𑀯𑀟𑁆𑀠𑀦𑁂;_  
_𑀢𑀢𑁆𑀣 𑀓𑀼𑀮𑀯𑀭𑁂 𑀲𑁂𑀝𑁆𑀞𑁂,_  
_𑀫𑀳𑀸𑀲𑀸𑀮𑁂 𑀅𑀚𑀸𑀬𑀳𑀁𑁇_  


(43.)

315\. _𑀢𑀤𑀸𑀧𑀺 𑀮𑁄𑀓𑀁 𑀤𑀺𑀲𑁆𑀯𑀸𑀦,_  
_𑀅𑀦𑁆𑀥𑀻𑀪𑀽𑀢𑀁 𑀢𑀫𑁄𑀢𑁆𑀣𑀝𑀁;_  
_𑀘𑀺𑀢𑁆𑀢𑀁 𑀪𑀯𑀢𑁄 𑀧𑀢𑀺𑀓𑀼𑀝𑀢𑀺,_  
_𑀢𑀼𑀢𑁆𑀢𑀯𑁂𑀕𑀳𑀢𑀁 𑀯𑀺𑀬𑁇_  


(44.)

316\. _𑀤𑀺𑀲𑁆𑀯𑀸𑀦 𑀯𑀺𑀯𑀺𑀥𑀁 𑀧𑀸𑀧𑀁,_  
_𑀏𑀯𑀁 𑀘𑀺𑀦𑁆𑀢𑁂𑀲𑀳𑀁 𑀢𑀤𑀸;_  
_‘𑀓𑀤𑀸𑀳𑀁 𑀕𑁂𑀳𑀸 𑀦𑀺𑀓𑁆𑀔𑀫𑁆𑀫,_  
_𑀧𑀯𑀺𑀲𑀺𑀲𑁆𑀲𑀸𑀫𑀺 𑀓𑀸𑀦𑀦𑀁’𑁇_  


(45.)

317\. _𑀢𑀤𑀸𑀧𑀺 𑀫𑀁 𑀦𑀺𑀫𑀦𑁆𑀢𑁂𑀲𑀼𑀁,_  
_𑀓𑀸𑀫𑀪𑁄𑀕𑁂𑀳𑀺 𑀜𑀸𑀢𑀬𑁄;_  
_𑀢𑁂𑀲𑀫𑁆𑀧𑀺 𑀙𑀦𑁆𑀤𑀫𑀸𑀘𑀺𑀓𑁆𑀔𑀺𑀁,_  
_‘𑀫𑀸 𑀦𑀺𑀫𑀦𑁆𑀢𑁂𑀣 𑀢𑁂𑀳𑀺 𑀫𑀁’𑁇_  


(46.)

318\. _𑀬𑁄 𑀫𑁂 𑀓𑀦𑀺𑀝𑁆𑀞𑀓𑁄 𑀪𑀸𑀢𑀸,_  
_𑀦𑀦𑁆𑀤𑁄 𑀦𑀸𑀫𑀸𑀲𑀺 𑀧𑀡𑁆𑀟𑀺𑀢𑁄;_  
_𑀲𑁄𑀧𑀺 𑀫𑀁 𑀅𑀦𑀼𑀲𑀺𑀓𑁆𑀔𑀦𑁆𑀢𑁄,_  
_𑀧𑀩𑁆𑀩𑀚𑁆𑀚𑀁 𑀲𑀫𑀭𑁄𑀘𑀬𑀺𑁇_  


(47.)

319\. _𑀅𑀳𑀁 𑀲𑁄𑀡𑁄 𑀘 𑀦𑀦𑁆𑀤𑁄 𑀘,_  
_𑀉𑀪𑁄 𑀫𑀸𑀢𑀸𑀧𑀺𑀢𑀸 𑀫𑀫;_  
_𑀢𑀤𑀸𑀧𑀺 𑀪𑁄𑀕𑁂 𑀙𑀟𑁆𑀟𑁂𑀢𑁆𑀯𑀸,_  
_𑀧𑀸𑀯𑀺𑀲𑀺𑀫𑁆𑀳𑀸 𑀫𑀳𑀸𑀯𑀦𑀦𑁆”𑀢𑀺𑁇_  


---

320\. 𑀲𑁄𑀡𑀧𑀡𑁆𑀟𑀺𑀢𑀘𑀭𑀺𑀬𑀁 𑀧𑀜𑁆𑀘𑀫𑀁𑁇



[Go to previous page (3.1.4 Bhisacariya)](3.1.4.md) / [Go to parent page (3.1 Nekkhammapāramī)](../3.1.md) / [Go to next page (3.2 Adiṭṭhānapāramī)](../3.2.md)


