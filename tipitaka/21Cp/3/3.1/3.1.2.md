
[Home](/) / [21Cp Cariyāpiṭakapāḷi](../../../21Cp.md) / [3 Yudhañjayavagga](../../3.md) / [3.1 Nekkhammapāramī](../3.1.md)

# 3.1.2 Somanassacariya

* Yudhañjayavagga

* Nekkhammapāramī

* Somanassacariya

(7.)

276\. _“Punāparaṃ yadā homi,_  
_indapatthe puruttame;_  
_Kāmito dayito putto,_  
_somanassoti vissuto._  


(8.)

277\. _Sīlavā guṇasampanno,_  
_kalyāṇapaṭibhānavā;_  
_Vuḍḍhāpacāyī hirīmā,_  
_saṅgahesu ca kovido._  


(9.)

278\. _Tassa rañño patikaro,_  
_ahosi kuhakatāpaso;_  
_Ārāmaṃ mālāvacchañca,_  
_ropayitvāna jīvati._  


(10.)

279\. _Tamahaṃ disvāna kuhakaṃ,_  
_thusarāsiṃva ataṇḍulaṃ;_  
_Dumaṃva anto susiraṃ,_  
_kadaliṃva asārakaṃ._  


(11.)

280\. _Natthimassa sataṃ dhammo,_  
_sāmaññāpagato ayaṃ;_  
_Hirīsukkadhammajahito,_  
_jīvitavuttikāraṇā._  


(12.)

281\. _Kupito ahu paccanto,_  
_aṭavīhi parantihi;_  
_Taṃ nisedhetuṃ gacchanto,_  
_anusāsi pitā mamaṃ._  


(13.)

282\. _‘Mā pamajji tuvaṃ tāta,_  
_jaṭilaṃ uggatāpanaṃ;_  
_Yadicchakaṃ pavattehi,_  
_sabbakāmadado hi so’._  


(14.)

283\. _Tamahaṃ gantvānupaṭṭhānaṃ,_  
_Idaṃ vacanamabraviṃ;_  
_‘Kacci te gahapati kusalaṃ,_  
_Kiṃ vā te āharīyatu’._  


(15.)

284\. _Tena so kupito āsi,_  
_kuhako mānanissito;_  
_‘Ghātāpemi tuvaṃ ajja,_  
_raṭṭhā pabbājayāmi vā’._  


(16.)

285\. _Nisedhayitvā paccantaṃ,_  
_rājā kuhakamabravi;_  
_‘Kacci te bhante khamanīyaṃ,_  
_sammāno te pavattito’._  


(17.)

286\. _Tassa ācikkhatī pāpo,_  
_kumāro yathā nāsiyo;_  
_Tassa taṃ vacanaṃ sutvā,_  
_āṇāpesi mahīpati._  


(18.)

287\. _‘Sīsaṃ tattheva chinditvā,_  
_katvāna catukhaṇḍikaṃ;_  
_Rathiyā rathiyaṃ dassetha,_  
_sā gati jaṭilahīḷitā’._  


(19.)

288\. _Tattha kāraṇikā gantvā,_  
_caṇḍā luddā akāruṇā;_  
_Mātu aṅke nisinnassa,_  
_ākaḍḍhitvā nayanti maṃ._  


(20.)

289\. _Tesāhaṃ evamavacaṃ,_  
_bandhataṃ gāḷhabandhanaṃ;_  
_‘Rañño dassetha maṃ khippaṃ,_  
_rājakiriyāni atthi me’._  


(21.)

290\. _Te maṃ rañño dassayiṃsu,_  
_pāpassa pāpasevino;_  
_Disvāna taṃ saññāpesiṃ,_  
_mamañca vasamānayiṃ._  


(22.)

291\. _So maṃ tattha khamāpesi,_  
_mahārajjamadāsi me;_  
_Sohaṃ tamaṃ dālayitvā,_  
_pabbajiṃ anagāriyaṃ._  


(23.)

292\. _Na me dessaṃ mahārajjaṃ,_  
_kāmabhogo na dessiyo;_  
_Sabbaññutaṃ piyaṃ mayhaṃ,_  
_tasmā rajjaṃ pariccajin”ti._  


---

293\. Somanassacariyaṃ dutiyaṃ.



[Go to previous page (3.1.1 Yudhañjayacariya)](3.1.1.md) / [Go to parent page (3.1 Nekkhammapāramī)](../3.1.md) / [Go to next page (3.1.3 Ayogharacariya)](3.1.3.md)


