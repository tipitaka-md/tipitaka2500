---
title: 3.1.3 Ayogharacariya
path: /tipitaka/21Cp/3/3.1/3.1.3
ref: 268881
breadcrumbs:
  - name: Home
    link: /
  - name: 21Cp Cariyāpiṭakapāḷi
    link: /tipitaka/21Cp
  - name: 3 Yudhañjayavagga
    link: /tipitaka/21Cp/3
  - name: 3.1 Nekkhammapāramī
    link: /tipitaka/21Cp/3/3.1
prevL: /tipitaka/21Cp/3/3.1/3.1.2
upL: /tipitaka/21Cp/3/3.1
nextL: /tipitaka/21Cp/3/3.1/3.1.4
---

# 3.1.3 Ayogharacariya

### Yudhañjayavagga

### Nekkhammapāramī

### Ayogharacariya

(24.)

294. _“Punāparaṃ yadā homi,_  
_kāsirājassa atrajo;_  
_Ayogharamhi saṃvaḍḍho,_  
_nāmenāsi ayogharo._  


(25.)

295. _‘Dukkhena jīvito laddho,_  
_saṃpīḷe patiposito;_  
_Ajjeva putta paṭipajja,_  
_kevalaṃ vasudhaṃ imaṃ’._  


(26.)

296. _Saraṭṭhakaṃ sanigamaṃ,_  
_sajanaṃ vanditva khattiyaṃ;_  
_Añjaliṃ paggahetvāna,_  
_idaṃ vacanamabraviṃ._  


(27.)

297. _‘Ye keci mahiyā sattā,_  
_hīnamukkaṭṭhamajjhimā;_  
_Nirārakkhā sake gehe,_  
_vaḍḍhanti sakañātibhi._  


(28.)

298. _Idaṃ loke uttariyaṃ,_  
_saṃpīḷe mama posanaṃ;_  
_Ayogharamhi saṃvaḍḍho,_  
_appabhe candasūriye._  


(29.)

299. _Pūtikuṇapasampuṇṇā,_  
_muccitvā mātukucchito;_  
_Tato ghoratare dukkhe,_  
_puna pakkhittayoghare._  


(30.)

300. _Yadihaṃ tādisaṃ patvā,_  
_dukkhaṃ paramadāruṇaṃ;_  
_Rajjesu yadi rajjāmi,_  
_pāpānaṃ uttamo siyaṃ._  


(31.)

301. _Ukkaṇṭhitomhi kāyena,_  
_rajjenamhi anatthiko;_  
_Nibbutiṃ pariyesissaṃ,_  
_yattha maṃ maccu na maddiye’._  


(32.)

302. _Evāhaṃ cintayitvāna,_  
_viravante mahājane;_  
_Nāgova bandhanaṃ chetvā,_  
_pāvisiṃ kānanaṃ vanaṃ._  


(33.)

303. _Mātāpitā na me dessā,_  
_napi me dessaṃ mahāyasaṃ;_  
_Sabbaññutaṃ piyaṃ mayhaṃ,_  
_tasmā rajjaṃ pariccajin”ti._  


===

304. Ayogharacariyaṃ tatiyaṃ.




