
[Home](/) / [21Cp Cariyāpiṭakapāḷi](../../../21Cp.md) / [3 Yudhañjayavagga](../../3.md) / [3.3 Saccapāramī](../3.3.md)

# 3.3.5 Kaṇhadīpāyanacariya

* Yudhañjayavagga

* Saccapāramī

* Kaṇhadīpāyanacariya

(92.)

370\. _“Punāparaṃ yadā homi,_  
_kaṇhadīpāyano isi;_  
_Paropaññāsavassāni,_  
_anabhiratocariṃ ahaṃ._  


(93.)

371\. _Na koci etaṃ jānāti,_  
_Anabhiratimanaṃ mama;_  
_Ahañhi kassaci nācikkhiṃ,_  
_Arati me carati mānase._  


(94.)

372\. _Sabrahmacārī maṇḍabyo,_  
_sahāyo me mahāisi;_  
_Pubbakammasamāyutto,_  
_sūlamāropanaṃ labhi._  


(95.)

373\. _Tamahaṃ upaṭṭhahitvāna,_  
_ārogyamanupāpayiṃ;_  
_Āpucchitvāna āgañchiṃ,_  
_yaṃ mayhaṃ sakamassamaṃ._  


(96.)

374\. _Sahāyo brāhmaṇo mayhaṃ,_  
_bhariyaṃ ādāya puttakaṃ;_  
_Tayo janā samāgantvā,_  
_āgañchuṃ pāhunāgataṃ._  


(97.)

375\. _Sammodamāno tehi saha,_  
_nisinno sakamassame;_  
_Dārako vaṭṭamanukkhipaṃ,_  
_āsīvisamakopayi._  


(98.)

376\. _Tato so vaṭṭagataṃ maggaṃ,_  
_anvesanto kumārako;_  
_Āsīvisassa hatthena,_  
_uttamaṅgaṃ parāmasi._  


(99.)

377\. _Tassa āmasane kuddho,_  
_sappo visabalassito;_  
_Kupito paramakopena,_  
_aḍaṃsi dārakaṃ khaṇe._  


(100.)

378\. _Sahadaṭṭho āsīvisena,_  
_dārako papati bhūmiyaṃ;_  
_Tenāhaṃ dukkhito āsiṃ,_  
_mama vāhasi taṃ dukkhaṃ._  


(101.)

379\. _Tyāhaṃ assāsayitvāna,_  
_dukkhite sokasallite;_  
_Paṭhamaṃ akāsiṃ kiriyaṃ,_  
_aggaṃ saccaṃ varuttamaṃ._  


(102.)

380\. _‘Sattāhamevāhaṃ pasannacitto,_  
_Puññatthiko acariṃ brahmacariyaṃ;_  
_Athāparaṃ yaṃ caritaṃ mamedaṃ,_  
_Vassāni paññāsasamādhikāni._  


(103.)

381\. _Akāmako vāhi ahaṃ carāmi,_  
_Etena saccena suvatthi hotu;_  
_Hataṃ visaṃ jīvatu yaññadatto’._  


(104.)

382\. _Saha sacce kate mayhaṃ,_  
_visavegena vedhito;_  
_Abujjhitvāna vuṭṭhāsi,_  
_arogo cāsi māṇavo;_  
_Saccena me samo natthi,_  
_esā me saccapāramī”ti._  


---

383\. Kaṇhadīpāyanacariyaṃ ekādasamaṃ.



[Go to previous page (3.3.4 Maccharājacariya)](3.3.4.md) / [Go to parent page (3.3 Saccapāramī)](../3.3.md) / [Go to next page (3.3.6 Sutasomacariya)](3.3.6.md)


