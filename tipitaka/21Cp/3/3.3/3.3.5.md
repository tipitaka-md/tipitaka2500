
[Home](/) / [21Cp Cariyāpiṭakapāḷi](../...md) / [3 Yudhañjayavagga](...md) / [3.3 Saccapāramī](../21Cp/3/3.3.md)

# 𑁩𑁇𑁩𑁇𑁫 𑀓𑀡𑁆𑀳𑀤𑀻𑀧𑀸𑀬𑀦𑀘𑀭𑀺𑀬

* 𑀬𑀼𑀥𑀜𑁆𑀚𑀬𑀯𑀕𑁆𑀕

* 𑀲𑀘𑁆𑀘𑀧𑀸𑀭𑀫𑀻

* 𑀓𑀡𑁆𑀳𑀤𑀻𑀧𑀸𑀬𑀦𑀘𑀭𑀺𑀬

(92.)

370\. _“𑀧𑀼𑀦𑀸𑀧𑀭𑀁 𑀬𑀤𑀸 𑀳𑁄𑀫𑀺,_  
_𑀓𑀡𑁆𑀳𑀤𑀻𑀧𑀸𑀬𑀦𑁄 𑀇𑀲𑀺;_  
_𑀧𑀭𑁄𑀧𑀜𑁆𑀜𑀸𑀲𑀯𑀲𑁆𑀲𑀸𑀦𑀺,_  
_𑀅𑀦𑀪𑀺𑀭𑀢𑁄𑀘𑀭𑀺𑀁 𑀅𑀳𑀁𑁇_  


(93.)

371\. _𑀦 𑀓𑁄𑀘𑀺 𑀏𑀢𑀁 𑀚𑀸𑀦𑀸𑀢𑀺,_  
_𑀅𑀦𑀪𑀺𑀭𑀢𑀺𑀫𑀦𑀁 𑀫𑀫;_  
_𑀅𑀳𑀜𑁆𑀳𑀺 𑀓𑀲𑁆𑀲𑀘𑀺 𑀦𑀸𑀘𑀺𑀓𑁆𑀔𑀺𑀁,_  
_𑀅𑀭𑀢𑀺 𑀫𑁂 𑀘𑀭𑀢𑀺 𑀫𑀸𑀦𑀲𑁂𑁇_  


(94.)

372\. _𑀲𑀩𑁆𑀭𑀳𑁆𑀫𑀘𑀸𑀭𑀻 𑀫𑀡𑁆𑀟𑀩𑁆𑀬𑁄,_  
_𑀲𑀳𑀸𑀬𑁄 𑀫𑁂 𑀫𑀳𑀸𑀇𑀲𑀺;_  
_𑀧𑀼𑀩𑁆𑀩𑀓𑀫𑁆𑀫𑀲𑀫𑀸𑀬𑀼𑀢𑁆𑀢𑁄,_  
_𑀲𑀽𑀮𑀫𑀸𑀭𑁄𑀧𑀦𑀁 𑀮𑀪𑀺𑁇_  


(95.)

373\. _𑀢𑀫𑀳𑀁 𑀉𑀧𑀝𑁆𑀞𑀳𑀺𑀢𑁆𑀯𑀸𑀦,_  
_𑀆𑀭𑁄𑀕𑁆𑀬𑀫𑀦𑀼𑀧𑀸𑀧𑀬𑀺𑀁;_  
_𑀆𑀧𑀼𑀘𑁆𑀙𑀺𑀢𑁆𑀯𑀸𑀦 𑀆𑀕𑀜𑁆𑀙𑀺𑀁,_  
_𑀬𑀁 𑀫𑀬𑁆𑀳𑀁 𑀲𑀓𑀫𑀲𑁆𑀲𑀫𑀁𑁇_  


(96.)

374\. _𑀲𑀳𑀸𑀬𑁄 𑀩𑁆𑀭𑀸𑀳𑁆𑀫𑀡𑁄 𑀫𑀬𑁆𑀳𑀁,_  
_𑀪𑀭𑀺𑀬𑀁 𑀆𑀤𑀸𑀬 𑀧𑀼𑀢𑁆𑀢𑀓𑀁;_  
_𑀢𑀬𑁄 𑀚𑀦𑀸 𑀲𑀫𑀸𑀕𑀦𑁆𑀢𑁆𑀯𑀸,_  
_𑀆𑀕𑀜𑁆𑀙𑀼𑀁 𑀧𑀸𑀳𑀼𑀦𑀸𑀕𑀢𑀁𑁇_  


(97.)

375\. _𑀲𑀫𑁆𑀫𑁄𑀤𑀫𑀸𑀦𑁄 𑀢𑁂𑀳𑀺 𑀲𑀳,_  
_𑀦𑀺𑀲𑀺𑀦𑁆𑀦𑁄 𑀲𑀓𑀫𑀲𑁆𑀲𑀫𑁂;_  
_𑀤𑀸𑀭𑀓𑁄 𑀯𑀝𑁆𑀝𑀫𑀦𑀼𑀓𑁆𑀔𑀺𑀧𑀁,_  
_𑀆𑀲𑀻𑀯𑀺𑀲𑀫𑀓𑁄𑀧𑀬𑀺𑁇_  


(98.)

376\. _𑀢𑀢𑁄 𑀲𑁄 𑀯𑀝𑁆𑀝𑀕𑀢𑀁 𑀫𑀕𑁆𑀕𑀁,_  
_𑀅𑀦𑁆𑀯𑁂𑀲𑀦𑁆𑀢𑁄 𑀓𑀼𑀫𑀸𑀭𑀓𑁄;_  
_𑀆𑀲𑀻𑀯𑀺𑀲𑀲𑁆𑀲 𑀳𑀢𑁆𑀣𑁂𑀦,_  
_𑀉𑀢𑁆𑀢𑀫𑀗𑁆𑀕𑀁 𑀧𑀭𑀸𑀫𑀲𑀺𑁇_  


(99.)

377\. _𑀢𑀲𑁆𑀲 𑀆𑀫𑀲𑀦𑁂 𑀓𑀼𑀤𑁆𑀥𑁄,_  
_𑀲𑀧𑁆𑀧𑁄 𑀯𑀺𑀲𑀩𑀮𑀲𑁆𑀲𑀺𑀢𑁄;_  
_𑀓𑀼𑀧𑀺𑀢𑁄 𑀧𑀭𑀫𑀓𑁄𑀧𑁂𑀦,_  
_𑀅𑀟𑀁𑀲𑀺 𑀤𑀸𑀭𑀓𑀁 𑀔𑀡𑁂𑁇_  


(100.)

378\. _𑀲𑀳𑀤𑀝𑁆𑀞𑁄 𑀆𑀲𑀻𑀯𑀺𑀲𑁂𑀦,_  
_𑀤𑀸𑀭𑀓𑁄 𑀧𑀧𑀢𑀺 𑀪𑀽𑀫𑀺𑀬𑀁;_  
_𑀢𑁂𑀦𑀸𑀳𑀁 𑀤𑀼𑀓𑁆𑀔𑀺𑀢𑁄 𑀆𑀲𑀺𑀁,_  
_𑀫𑀫 𑀯𑀸𑀳𑀲𑀺 𑀢𑀁 𑀤𑀼𑀓𑁆𑀔𑀁𑁇_  


(101.)

379\. _𑀢𑁆𑀬𑀸𑀳𑀁 𑀅𑀲𑁆𑀲𑀸𑀲𑀬𑀺𑀢𑁆𑀯𑀸𑀦,_  
_𑀤𑀼𑀓𑁆𑀔𑀺𑀢𑁂 𑀲𑁄𑀓𑀲𑀮𑁆𑀮𑀺𑀢𑁂;_  
_𑀧𑀞𑀫𑀁 𑀅𑀓𑀸𑀲𑀺𑀁 𑀓𑀺𑀭𑀺𑀬𑀁,_  
_𑀅𑀕𑁆𑀕𑀁 𑀲𑀘𑁆𑀘𑀁 𑀯𑀭𑀼𑀢𑁆𑀢𑀫𑀁𑁇_  


(102.)

380\. _‘𑀲𑀢𑁆𑀢𑀸𑀳𑀫𑁂𑀯𑀸𑀳𑀁 𑀧𑀲𑀦𑁆𑀦𑀘𑀺𑀢𑁆𑀢𑁄,_  
_𑀧𑀼𑀜𑁆𑀜𑀢𑁆𑀣𑀺𑀓𑁄 𑀅𑀘𑀭𑀺𑀁 𑀩𑁆𑀭𑀳𑁆𑀫𑀘𑀭𑀺𑀬𑀁;_  
_𑀅𑀣𑀸𑀧𑀭𑀁 𑀬𑀁 𑀘𑀭𑀺𑀢𑀁 𑀫𑀫𑁂𑀤𑀁,_  
_𑀯𑀲𑁆𑀲𑀸𑀦𑀺 𑀧𑀜𑁆𑀜𑀸𑀲𑀲𑀫𑀸𑀥𑀺𑀓𑀸𑀦𑀺𑁇_  


(103.)

381\. _𑀅𑀓𑀸𑀫𑀓𑁄 𑀯𑀸𑀳𑀺 𑀅𑀳𑀁 𑀘𑀭𑀸𑀫𑀺,_  
_𑀏𑀢𑁂𑀦 𑀲𑀘𑁆𑀘𑁂𑀦 𑀲𑀼𑀯𑀢𑁆𑀣𑀺 𑀳𑁄𑀢𑀼;_  
_𑀳𑀢𑀁 𑀯𑀺𑀲𑀁 𑀚𑀻𑀯𑀢𑀼 𑀬𑀜𑁆𑀜𑀤𑀢𑁆𑀢𑁄’𑁇_  


(104.)

382\. _𑀲𑀳 𑀲𑀘𑁆𑀘𑁂 𑀓𑀢𑁂 𑀫𑀬𑁆𑀳𑀁,_  
_𑀯𑀺𑀲𑀯𑁂𑀕𑁂𑀦 𑀯𑁂𑀥𑀺𑀢𑁄;_  
_𑀅𑀩𑀼𑀚𑁆𑀛𑀺𑀢𑁆𑀯𑀸𑀦 𑀯𑀼𑀝𑁆𑀞𑀸𑀲𑀺,_  
_𑀅𑀭𑁄𑀕𑁄 𑀘𑀸𑀲𑀺 𑀫𑀸𑀡𑀯𑁄;_  
_𑀲𑀘𑁆𑀘𑁂𑀦 𑀫𑁂 𑀲𑀫𑁄 𑀦𑀢𑁆𑀣𑀺,_  
_𑀏𑀲𑀸 𑀫𑁂 𑀲𑀘𑁆𑀘𑀧𑀸𑀭𑀫𑀻”𑀢𑀺𑁇_  


---

383\. 𑀓𑀡𑁆𑀳𑀤𑀻𑀧𑀸𑀬𑀦𑀘𑀭𑀺𑀬𑀁 𑀏𑀓𑀸𑀤𑀲𑀫𑀁𑁇



[Go to previous page (3.3.4 Maccharājacariya)](3.3.4.md) / [Go to parent page (3.3 Saccapāramī)](../21Cp/3/3.3.md) / [Go to next page (3.3.6 Sutasomacariya)](3.3.6.md)


