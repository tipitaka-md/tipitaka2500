
[Home](/) / [21Cp Cariyāpiṭakapāḷi](../../../21Cp.md) / [3 Yudhañjayavagga](../../3.md) / [3.3 Saccapāramī](../3.3.md)

# 3.3.6 Sutasomacariya

* Yudhañjayavagga

* Saccapāramī

* Sutasomacariya

(105.)

384\. _“Punāparaṃ yadā homi,_  
_sutasomo mahīpati;_  
_Gahito porisādena,_  
_brāhmaṇe saṅgaraṃ sariṃ._  


(106.)

385\. _Khattiyānaṃ ekasataṃ,_  
_āvuṇitvā karattale;_  
_Etesaṃ pamilāpetvā,_  
_yaññatthe upanayī mamaṃ._  


(107.)

386\. _Apucchi maṃ porisādo,_  
_‘kiṃ tvaṃ icchasi nissajaṃ;_  
_Yathāmati te kāhāmi,_  
_yadi me tvaṃ punehisi’._  


(108.)

387\. _Tassa paṭissuṇitvāna,_  
_paṇhe āgamanaṃ mama;_  
_Upagantvā puraṃ rammaṃ,_  
_rajjaṃ niyyādayiṃ tadā._  


(109.)

388\. _Anussaritvā sataṃ dhammaṃ,_  
_pubbakaṃ jinasevitaṃ;_  
_Brāhmaṇassa dhanaṃ datvā,_  
_porisādaṃ upāgamiṃ._  


(110.)

389\. _Natthi me saṃsayo tattha,_  
_Ghātayissati vā na vā;_  
_Saccavācānurakkhanto,_  
_Jīvitaṃ cajitumupāgamiṃ;_  
_Saccena me samo natthi,_  
_Esā me saccapāramī”ti._  


---

390\. Sutasomacariyaṃ dvādasamaṃ.



[Go to previous page (3.3.5 Kaṇhadīpāyanacariya)](3.3.5.md) / [Go to parent page (3.3 Saccapāramī)](../3.3.md) / [Go to next page (3.4 Mettāpāramī)](../3.4.md)


