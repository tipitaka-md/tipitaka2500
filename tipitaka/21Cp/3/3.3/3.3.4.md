
[Home](/) / [21Cp Cariyāpiṭakapāḷi](../../../21Cp.md) / [3 Yudhañjayavagga](../../3.md) / [3.3 Saccapāramī](../3.3.md)

# 3.3.4 Maccharājacariya

* Yudhañjayavagga

* Saccapāramī

* Maccharājacariya

(83.)

360\. _“Punāparaṃ yadā homi,_  
_maccharājā mahāsare;_  
_Uṇhe sūriyasantāpe,_  
_sare udaka khīyatha._  


(84.)

361\. _Tato kākā ca gijjhā ca,_  
_kaṅkā kulalasenakā;_  
_Bhakkhayanti divārattiṃ,_  
_macche upanisīdiya._  


(85.)

362\. _Evaṃ cintesahaṃ tattha,_  
_saha ñātīhi pīḷito;_  
_‘Kena nu kho upāyena,_  
_ñātī dukkhā pamocaye’._  


(86.)

363\. _Vicintayitvā dhammatthaṃ,_  
_saccaṃ addasa passayaṃ;_  
_Sacce ṭhatvā pamocesiṃ,_  
_ñātīnaṃ taṃ atikkhayaṃ._  


(87.)

364\. _Anussaritvā sataṃ dhammaṃ,_  
_paramatthaṃ vicintayaṃ;_  
_Akāsiṃ saccakiriyaṃ,_  
_yaṃ loke dhuvasassataṃ._  


(88.)

365\. _‘Yato sarāmi attānaṃ,_  
_yato pattosmi viññutaṃ;_  
_Nābhijānāmi sañcicca,_  
_ekapāṇampi hiṃsitaṃ._  


(89.)

366\. _Etena saccavajjena,_  
_pajjunno abhivassatu;_  
_Abhitthanaya pajjunna,_  
_nidhiṃ kākassa nāsaya;_  
_Kākaṃ sokāya randhehi,_  
_macche sokā pamocaya’._  


(90.)

367\. _Saha kate saccavare,_  
_pajjunno abhigajjiya;_  
_Thalaṃ ninnañca pūrento,_  
_khaṇena abhivassatha._  


(91.)

368\. _Evarūpaṃ saccavaraṃ,_  
_katvā vīriyamuttamaṃ;_  
_Vassāpesiṃ mahāmeghaṃ,_  
_saccatejabalassito;_  
_Saccena me samo natthi,_  
_esā me saccapāramī”ti._  


---

369\. Maccharājacariyaṃ dasamaṃ.



[Go to previous page (3.3.3 Vaṭṭapotakacariya)](3.3.3.md) / [Go to parent page (3.3 Saccapāramī)](../3.3.md) / [Go to next page (3.3.5 Kaṇhadīpāyanacariya)](3.3.5.md)


