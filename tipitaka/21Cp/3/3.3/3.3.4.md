
[Home](/) / [21Cp Cariyāpiṭakapāḷi](../../../21Cp.md) / [3 Yudhañjayavagga](../../3.md) / [3.3 Saccapāramī](../3.3.md)

# 𑁩𑁇𑁩𑁇𑁪 𑀫𑀘𑁆𑀙𑀭𑀸𑀚𑀘𑀭𑀺𑀬

### 𑀬𑀼𑀥𑀜𑁆𑀚𑀬𑀯𑀕𑁆𑀕

### 𑀲𑀘𑁆𑀘𑀧𑀸𑀭𑀫𑀻

### 𑀫𑀘𑁆𑀙𑀭𑀸𑀚𑀘𑀭𑀺𑀬

(83.)

360\. _“𑀧𑀼𑀦𑀸𑀧𑀭𑀁 𑀬𑀤𑀸 𑀳𑁄𑀫𑀺,_  
_𑀫𑀘𑁆𑀙𑀭𑀸𑀚𑀸 𑀫𑀳𑀸𑀲𑀭𑁂;_  
_𑀉𑀡𑁆𑀳𑁂 𑀲𑀽𑀭𑀺𑀬𑀲𑀦𑁆𑀢𑀸𑀧𑁂,_  
_𑀲𑀭𑁂 𑀉𑀤𑀓 𑀔𑀻𑀬𑀣𑁇_  


(84.)

361\. _𑀢𑀢𑁄 𑀓𑀸𑀓𑀸 𑀘 𑀕𑀺𑀚𑁆𑀛𑀸 𑀘,_  
_𑀓𑀗𑁆𑀓𑀸 𑀓𑀼𑀮𑀮𑀲𑁂𑀦𑀓𑀸;_  
_𑀪𑀓𑁆𑀔𑀬𑀦𑁆𑀢𑀺 𑀤𑀺𑀯𑀸𑀭𑀢𑁆𑀢𑀺𑀁,_  
_𑀫𑀘𑁆𑀙𑁂 𑀉𑀧𑀦𑀺𑀲𑀻𑀤𑀺𑀬𑁇_  


(85.)

362\. _𑀏𑀯𑀁 𑀘𑀺𑀦𑁆𑀢𑁂𑀲𑀳𑀁 𑀢𑀢𑁆𑀣,_  
_𑀲𑀳 𑀜𑀸𑀢𑀻𑀳𑀺 𑀧𑀻𑀍𑀇𑀢𑁄;_  
_‘𑀓𑁂𑀦 𑀦𑀼 𑀔𑁄 𑀉𑀧𑀸𑀬𑁂𑀦,_  
_𑀜𑀸𑀢𑀻 𑀤𑀼𑀓𑁆𑀔𑀸 𑀧𑀫𑁄𑀘𑀬𑁂’𑁇_  


(86.)

363\. _𑀯𑀺𑀘𑀺𑀦𑁆𑀢𑀬𑀺𑀢𑁆𑀯𑀸 𑀥𑀫𑁆𑀫𑀢𑁆𑀣𑀁,_  
_𑀲𑀘𑁆𑀘𑀁 𑀅𑀤𑁆𑀤𑀲 𑀧𑀲𑁆𑀲𑀬𑀁;_  
_𑀲𑀘𑁆𑀘𑁂 𑀞𑀢𑁆𑀯𑀸 𑀧𑀫𑁄𑀘𑁂𑀲𑀺𑀁,_  
_𑀜𑀸𑀢𑀻𑀦𑀁 𑀢𑀁 𑀅𑀢𑀺𑀓𑁆𑀔𑀬𑀁𑁇_  


(87.)

364\. _𑀅𑀦𑀼𑀲𑁆𑀲𑀭𑀺𑀢𑁆𑀯𑀸 𑀲𑀢𑀁 𑀥𑀫𑁆𑀫𑀁,_  
_𑀧𑀭𑀫𑀢𑁆𑀣𑀁 𑀯𑀺𑀘𑀺𑀦𑁆𑀢𑀬𑀁;_  
_𑀅𑀓𑀸𑀲𑀺𑀁 𑀲𑀘𑁆𑀘𑀓𑀺𑀭𑀺𑀬𑀁,_  
_𑀬𑀁 𑀮𑁄𑀓𑁂 𑀥𑀼𑀯𑀲𑀲𑁆𑀲𑀢𑀁𑁇_  


(88.)

365\. _‘𑀬𑀢𑁄 𑀲𑀭𑀸𑀫𑀺 𑀅𑀢𑁆𑀢𑀸𑀦𑀁,_  
_𑀬𑀢𑁄 𑀧𑀢𑁆𑀢𑁄𑀲𑁆𑀫𑀺 𑀯𑀺𑀜𑁆𑀜𑀼𑀢𑀁;_  
_𑀦𑀸𑀪𑀺𑀚𑀸𑀦𑀸𑀫𑀺 𑀲𑀜𑁆𑀘𑀺𑀘𑁆𑀘,_  
_𑀏𑀓𑀧𑀸𑀡𑀫𑁆𑀧𑀺 𑀳𑀺𑀁𑀲𑀺𑀢𑀁𑁇_  


(89.)

366\. _𑀏𑀢𑁂𑀦 𑀲𑀘𑁆𑀘𑀯𑀚𑁆𑀚𑁂𑀦,_  
_𑀧𑀚𑁆𑀚𑀼𑀦𑁆𑀦𑁄 𑀅𑀪𑀺𑀯𑀲𑁆𑀲𑀢𑀼;_  
_𑀅𑀪𑀺𑀢𑁆𑀣𑀦𑀬 𑀧𑀚𑁆𑀚𑀼𑀦𑁆𑀦,_  
_𑀦𑀺𑀥𑀺𑀁 𑀓𑀸𑀓𑀲𑁆𑀲 𑀦𑀸𑀲𑀬;_  
_𑀓𑀸𑀓𑀁 𑀲𑁄𑀓𑀸𑀬 𑀭𑀦𑁆𑀥𑁂𑀳𑀺,_  
_𑀫𑀘𑁆𑀙𑁂 𑀲𑁄𑀓𑀸 𑀧𑀫𑁄𑀘𑀬’𑁇_  


(90.)

367\. _𑀲𑀳 𑀓𑀢𑁂 𑀲𑀘𑁆𑀘𑀯𑀭𑁂,_  
_𑀧𑀚𑁆𑀚𑀼𑀦𑁆𑀦𑁄 𑀅𑀪𑀺𑀕𑀚𑁆𑀚𑀺𑀬;_  
_𑀣𑀮𑀁 𑀦𑀺𑀦𑁆𑀦𑀜𑁆𑀘 𑀧𑀽𑀭𑁂𑀦𑁆𑀢𑁄,_  
_𑀔𑀡𑁂𑀦 𑀅𑀪𑀺𑀯𑀲𑁆𑀲𑀣𑁇_  


(91.)

368\. _𑀏𑀯𑀭𑀽𑀧𑀁 𑀲𑀘𑁆𑀘𑀯𑀭𑀁,_  
_𑀓𑀢𑁆𑀯𑀸 𑀯𑀻𑀭𑀺𑀬𑀫𑀼𑀢𑁆𑀢𑀫𑀁;_  
_𑀯𑀲𑁆𑀲𑀸𑀧𑁂𑀲𑀺𑀁 𑀫𑀳𑀸𑀫𑁂𑀖𑀁,_  
_𑀲𑀘𑁆𑀘𑀢𑁂𑀚𑀩𑀮𑀲𑁆𑀲𑀺𑀢𑁄;_  
_𑀲𑀘𑁆𑀘𑁂𑀦 𑀫𑁂 𑀲𑀫𑁄 𑀦𑀢𑁆𑀣𑀺,_  
_𑀏𑀲𑀸 𑀫𑁂 𑀲𑀘𑁆𑀘𑀧𑀸𑀭𑀫𑀻”𑀢𑀺𑁇_  


---

369\. 𑀫𑀘𑁆𑀙𑀭𑀸𑀚𑀘𑀭𑀺𑀬𑀁 𑀤𑀲𑀫𑀁𑁇



[Go to previous page (3.3.3 Vaṭṭapotakacariya)](3.3.3.md) / [Go to parent page (3.3 Saccapāramī)](../3.3.md) / [Go to next page (3.3.5 Kaṇhadīpāyanacariya)](3.3.5.md)


