
[Home](/) / [21Cp Cariyāpiṭakapāḷi](../../../21Cp.md) / [2 Hatthināgavagga](../../2.md) / [2.1 Sīlapāramī](../2.1.md)

# 2.1.10 Saṅkhapālacariya

* Hatthināgavagga

* Sīlapāramī

* Saṅkhapālacariya

(85.)

255\. _“Punāparaṃ yadā homi,_  
_saṅkhapālo mahiddhiko;_  
_Dāṭhāvudho ghoraviso,_  
_dvijivho uragādhibhū._  


(86.)

256\. _Catuppathe mahāmagge,_  
_nānājanasamākule;_  
_Caturo aṅge adhiṭṭhāya,_  
_tattha vāsamakappayiṃ._  


(87.)

257\. _Chaviyā cammena maṃsena,_  
_Nahāruaṭṭhikehi vā;_  
_Yassa etena karaṇīyaṃ,_  
_Dinnaṃyeva harātu so._  


(88.)

258\. _Addasaṃsu bhojaputtā,_  
_kharā luddā akāruṇā;_  
_Upagañchuṃ mamaṃ tattha,_  
_daṇḍamuggarapāṇino._  


(89.)

259\. _Nāsāya vinivijjhitvā,_  
_naṅguṭṭhe piṭṭhikaṇṭake;_  
_Kāje āropayitvāna,_  
_bhojaputtā hariṃsu maṃ._  


(90.)

260\. _Sasāgarantaṃ pathaviṃ,_  
_sakānanaṃ sapabbataṃ;_  
_Icchamāno cahaṃ tattha,_  
_nāsāvātena jhāpaye._  


(91.)

261\. _Sūlehi vinivijjhante,_  
_Koṭṭayantepi sattibhi;_  
_Bhojaputte na kuppāmi,_  
_Esā me sīlapāramī”ti. (234)_  


---

262\. Saṅkhapālacariyaṃ dasamaṃ.



---

263\. Hatthināgavaggo dutiyo.



---

264\. Tassuddānaṃ



265\. _Hatthināgo bhūridatto,_  
_campeyyo bodhi mahiṃso;_  
_Ruru mātaṅgo dhammo ca,_  
_atrajo ca jayaddiso._  


266\. _Ete nava sīlabalā,_  
_parikkhārā padesikā;_  
_Jīvitaṃ parirakkhitvā,_  
_sīlāni anurakkhisaṃ._  


267\. _Saṅkhapālassa me sato,_  
_sabbakālampi jīvitaṃ;_  
_Yassa kassaci niyyattaṃ,_  
_tasmā sā sīlapāramīti._  


---

268\. Sīlapāraminiddeso niṭṭhito.



[Go to previous page (2.1.9 Alīnasattucariya)](2.1.9.md) / [Go to parent page (2.1 Sīlapāramī)](../2.1.md) / [Go to next page (3 Yudhañjayavagga)](../../3.md)


