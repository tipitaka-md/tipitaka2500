
[Home](/) / [21Cp Cariyāpiṭakapāḷi](/tipitaka/21Cp.md) / [2 Hatthināgavagga](/tipitaka/21Cp/2.md) / [2.1 Sīlapāramī](/tipitaka/21Cp/2/2.1.md)

# 𑁨𑁇𑁧𑁇𑁧𑁦 𑀲𑀗𑁆𑀔𑀧𑀸𑀮𑀘𑀭𑀺𑀬

### 𑀳𑀢𑁆𑀣𑀺𑀦𑀸𑀕𑀯𑀕𑁆𑀕

### 𑀲𑀻𑀮𑀧𑀸𑀭𑀫𑀻

### 𑀲𑀗𑁆𑀔𑀧𑀸𑀮𑀘𑀭𑀺𑀬

(85.)

255\. _“𑀧𑀼𑀦𑀸𑀧𑀭𑀁 𑀬𑀤𑀸 𑀳𑁄𑀫𑀺,_  
_𑀲𑀗𑁆𑀔𑀧𑀸𑀮𑁄 𑀫𑀳𑀺𑀤𑁆𑀥𑀺𑀓𑁄;_  
_𑀤𑀸𑀞𑀸𑀯𑀼𑀥𑁄 𑀖𑁄𑀭𑀯𑀺𑀲𑁄,_  
_𑀤𑁆𑀯𑀺𑀚𑀺𑀯𑁆𑀳𑁄 𑀉𑀭𑀕𑀸𑀥𑀺𑀪𑀽𑁇_  


(86.)

256\. _𑀘𑀢𑀼𑀧𑁆𑀧𑀣𑁂 𑀫𑀳𑀸𑀫𑀕𑁆𑀕𑁂,_  
_𑀦𑀸𑀦𑀸𑀚𑀦𑀲𑀫𑀸𑀓𑀼𑀮𑁂;_  
_𑀘𑀢𑀼𑀭𑁄 𑀅𑀗𑁆𑀕𑁂 𑀅𑀥𑀺𑀝𑁆𑀞𑀸𑀬,_  
_𑀢𑀢𑁆𑀣 𑀯𑀸𑀲𑀫𑀓𑀧𑁆𑀧𑀬𑀺𑀁𑁇_  


(87.)

257\. _𑀙𑀯𑀺𑀬𑀸 𑀘𑀫𑁆𑀫𑁂𑀦 𑀫𑀁𑀲𑁂𑀦,_  
_𑀦𑀳𑀸𑀭𑀼𑀅𑀝𑁆𑀞𑀺𑀓𑁂𑀳𑀺 𑀯𑀸;_  
_𑀬𑀲𑁆𑀲 𑀏𑀢𑁂𑀦 𑀓𑀭𑀡𑀻𑀬𑀁,_  
_𑀤𑀺𑀦𑁆𑀦𑀁𑀬𑁂𑀯 𑀳𑀭𑀸𑀢𑀼 𑀲𑁄𑁇_  


(88.)

258\. _𑀅𑀤𑁆𑀤𑀲𑀁𑀲𑀼 𑀪𑁄𑀚𑀧𑀼𑀢𑁆𑀢𑀸,_  
_𑀔𑀭𑀸 𑀮𑀼𑀤𑁆𑀤𑀸 𑀅𑀓𑀸𑀭𑀼𑀡𑀸;_  
_𑀉𑀧𑀕𑀜𑁆𑀙𑀼𑀁 𑀫𑀫𑀁 𑀢𑀢𑁆𑀣,_  
_𑀤𑀡𑁆𑀟𑀫𑀼𑀕𑁆𑀕𑀭𑀧𑀸𑀡𑀺𑀦𑁄𑁇_  


(89.)

259\. _𑀦𑀸𑀲𑀸𑀬 𑀯𑀺𑀦𑀺𑀯𑀺𑀚𑁆𑀛𑀺𑀢𑁆𑀯𑀸,_  
_𑀦𑀗𑁆𑀕𑀼𑀝𑁆𑀞𑁂 𑀧𑀺𑀝𑁆𑀞𑀺𑀓𑀡𑁆𑀝𑀓𑁂;_  
_𑀓𑀸𑀚𑁂 𑀆𑀭𑁄𑀧𑀬𑀺𑀢𑁆𑀯𑀸𑀦,_  
_𑀪𑁄𑀚𑀧𑀼𑀢𑁆𑀢𑀸 𑀳𑀭𑀺𑀁𑀲𑀼 𑀫𑀁𑁇_  


(90.)

260\. _𑀲𑀲𑀸𑀕𑀭𑀦𑁆𑀢𑀁 𑀧𑀣𑀯𑀺𑀁,_  
_𑀲𑀓𑀸𑀦𑀦𑀁 𑀲𑀧𑀩𑁆𑀩𑀢𑀁;_  
_𑀇𑀘𑁆𑀙𑀫𑀸𑀦𑁄 𑀘𑀳𑀁 𑀢𑀢𑁆𑀣,_  
_𑀦𑀸𑀲𑀸𑀯𑀸𑀢𑁂𑀦 𑀛𑀸𑀧𑀬𑁂𑁇_  


(91.)

261\. _𑀲𑀽𑀮𑁂𑀳𑀺 𑀯𑀺𑀦𑀺𑀯𑀺𑀚𑁆𑀛𑀦𑁆𑀢𑁂,_  
_𑀓𑁄𑀝𑁆𑀝𑀬𑀦𑁆𑀢𑁂𑀧𑀺 𑀲𑀢𑁆𑀢𑀺𑀪𑀺;_  
_𑀪𑁄𑀚𑀧𑀼𑀢𑁆𑀢𑁂 𑀦 𑀓𑀼𑀧𑁆𑀧𑀸𑀫𑀺,_  
_𑀏𑀲𑀸 𑀫𑁂 𑀲𑀻𑀮𑀧𑀸𑀭𑀫𑀻”𑀢𑀺𑁇 (𑁨𑁩𑁪)_  


---

262\. 𑀲𑀗𑁆𑀔𑀧𑀸𑀮𑀘𑀭𑀺𑀬𑀁 𑀤𑀲𑀫𑀁𑁇



---

263\. 𑀳𑀢𑁆𑀣𑀺𑀦𑀸𑀕𑀯𑀕𑁆𑀕𑁄 𑀤𑀼𑀢𑀺𑀬𑁄𑁇



---

264\. 𑀢𑀲𑁆𑀲𑀼𑀤𑁆𑀤𑀸𑀦𑀁



265\. _𑀳𑀢𑁆𑀣𑀺𑀦𑀸𑀕𑁄 𑀪𑀽𑀭𑀺𑀤𑀢𑁆𑀢𑁄,_  
_𑀘𑀫𑁆𑀧𑁂𑀬𑁆𑀬𑁄 𑀩𑁄𑀥𑀺 𑀫𑀳𑀺𑀁𑀲𑁄;_  
_𑀭𑀼𑀭𑀼 𑀫𑀸𑀢𑀗𑁆𑀕𑁄 𑀥𑀫𑁆𑀫𑁄 𑀘,_  
_𑀅𑀢𑁆𑀭𑀚𑁄 𑀘 𑀚𑀬𑀤𑁆𑀤𑀺𑀲𑁄𑁇_  


266\. _𑀏𑀢𑁂 𑀦𑀯 𑀲𑀻𑀮𑀩𑀮𑀸,_  
_𑀧𑀭𑀺𑀓𑁆𑀔𑀸𑀭𑀸 𑀧𑀤𑁂𑀲𑀺𑀓𑀸;_  
_𑀚𑀻𑀯𑀺𑀢𑀁 𑀧𑀭𑀺𑀭𑀓𑁆𑀔𑀺𑀢𑁆𑀯𑀸,_  
_𑀲𑀻𑀮𑀸𑀦𑀺 𑀅𑀦𑀼𑀭𑀓𑁆𑀔𑀺𑀲𑀁𑁇_  


267\. _𑀲𑀗𑁆𑀔𑀧𑀸𑀮𑀲𑁆𑀲 𑀫𑁂 𑀲𑀢𑁄,_  
_𑀲𑀩𑁆𑀩𑀓𑀸𑀮𑀫𑁆𑀧𑀺 𑀚𑀻𑀯𑀺𑀢𑀁;_  
_𑀬𑀲𑁆𑀲 𑀓𑀲𑁆𑀲𑀘𑀺 𑀦𑀺𑀬𑁆𑀬𑀢𑁆𑀢𑀁,_  
_𑀢𑀲𑁆𑀫𑀸 𑀲𑀸 𑀲𑀻𑀮𑀧𑀸𑀭𑀫𑀻𑀢𑀺𑁇_  


---

268\. 𑀲𑀻𑀮𑀧𑀸𑀭𑀫𑀺𑀦𑀺𑀤𑁆𑀤𑁂𑀲𑁄 𑀦𑀺𑀝𑁆𑀞𑀺𑀢𑁄𑁇



[Go to previous page (2.1.9 Alīnasattucariya)](/tipitaka/21Cp/2/2.1/2.1.9.md) / [Go to parent page (2.1 Sīlapāramī)](/tipitaka/21Cp/2/2.1.md) / [Go to next page (3 Yudhañjayavagga)](/tipitaka/21Cp/3.md)


