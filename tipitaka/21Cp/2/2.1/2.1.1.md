
[Home](/) / [21Cp Cariyāpiṭakapāḷi](../../../21Cp.md) / [2 Hatthināgavagga](../../2.md) / [2.1 Sīlapāramī](../2.1.md)

# 2.1.1 Mātuposakacariya

* Hatthināgavagga

* Sīlapāramī

* Mātuposakacariya

(1.)

162\. _“Yadā ahosiṃ pavane,_  
_kuñjaro mātuposako;_  
_Na tadā atthi mahiyā,_  
_guṇena mama sādiso._  


(2.)

163\. _Pavane disvā vanacaro,_  
_rañño maṃ paṭivedayi;_  
_‘Tavānucchavo mahārāja,_  
_gajo vasati kānane._  


(3.)

164\. _Na tassa parikkhāyattho,_  
_napi āḷakakāsuyā;_  
_Saha gahite soṇḍāya,_  
_sayameva idhehi’ti._  


(4.)

165\. _Tassa taṃ vacanaṃ sutvā,_  
_rājāpi tuṭṭhamānaso;_  
_Pesesi hatthidamakaṃ,_  
_chekācariyaṃ susikkhitaṃ._  


(5.)

166\. _Gantvā so hatthidamako,_  
_addasa padumassare;_  
_Bhisamuḷālaṃ uddharantaṃ,_  
_yāpanatthāya mātuyā._  


(6.)

167\. _Viññāya me sīlaguṇaṃ,_  
_lakkhaṇaṃ upadhārayi;_  
_‘Ehi puttā’ti vatvāna,_  
_mama soṇḍāya aggahi._  


(7.)

168\. _Yaṃ me tadā pākatikaṃ,_  
_sarīrānugataṃ balaṃ;_  
_Ajja nāgasahassānaṃ,_  
_balena samasādisaṃ._  


(8.)

169\. _Yadihaṃ tesaṃ pakuppeyyaṃ,_  
_upetānaṃ gahaṇāya maṃ;_  
_Paṭibalo bhave tesaṃ,_  
_yāva rajjampi mānusaṃ._  


(9.)

170\. _Api cāhaṃ sīlarakkhāya,_  
_Sīlapāramipūriyā;_  
_Na karomi citte aññathattaṃ,_  
_Pakkhipantaṃ mamāḷake._  


(10.)

171\. _Yadi te maṃ tattha koṭṭeyyuṃ,_  
_pharasūhi tomarehi ca;_  
_Neva tesaṃ pakuppeyyaṃ,_  
_sīlakhaṇḍabhayā mamā”ti._  


---

172\. Mātuposakacariyaṃ paṭhamaṃ.



[Go to previous page (2.1 Sīlapāramī)](../2.1.md) / [Go to parent page (2.1 Sīlapāramī)](../2.1.md) / [Go to next page (2.1.2 Bhūridattacariya)](2.1.2.md)


