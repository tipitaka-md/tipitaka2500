
[Home](/) / [21Cp Cariyāpiṭakapāḷi](../../../21Cp.md) / [2 Hatthināgavagga](../../2.md) / [2.1 Sīlapāramī](../2.1.md)

# 2.1.6 Rurumigarājacariya

* Hatthināgavagga

* Sīlapāramī

* Rurumigarājacariya

(48.)

214\. _“Punāparaṃ yadā homi,_  
_sutattakanakasannibho;_  
_Migarājā ruru nāma,_  
_paramasīlasamāhito._  


(49.)

215\. _Ramme padese ramaṇīye,_  
_vivitte amanussake;_  
_Tattha vāsaṃ upagañchiṃ,_  
_gaṅgākūle manorame._  


(50.)

216\. _Atha upari gaṅgāya,_  
_dhanikehi paripīḷito;_  
_Puriso gaṅgāya papati,_  
_‘jīvāmi vā marāmi vā’._  


(51.)

217\. _Rattindivaṃ so gaṅgāya,_  
_vuyhamāno mahodake;_  
_Ravanto karuṇaṃ ravaṃ,_  
_majjhe gaṅgāya gacchati._  


(52.)

218\. _Tassāhaṃ saddaṃ sutvāna,_  
_karuṇaṃ paridevato;_  
_Gaṅgāya tīre ṭhatvāna,_  
_apucchiṃ ‘kosi tvaṃ naro’._  


(53.)

219\. _So me puṭṭho ca byākāsi,_  
_attano karaṇaṃ tadā;_  
_‘Dhanikehi bhīto tasito,_  
_pakkhandohaṃ mahānadiṃ’._  


(54.)

220\. _Tassa katvāna kāruññaṃ,_  
_cajitvā mama jīvitaṃ;_  
_Pavisitvā nīhariṃ tassa,_  
_andhakāramhi rattiyā._  


(55.)

221\. _Assatthakālamaññāya,_  
_tassāhaṃ idamabraviṃ;_  
_‘Ekaṃ taṃ varaṃ yācāmi,_  
_mā maṃ kassaci pāvada’._  


(56.)

222\. _Nagaraṃ gantvāna ācikkhi,_  
_pucchito dhanahetuko;_  
_Rājānaṃ so gahetvāna,_  
_upagañchi mamantikaṃ._  


(57.)

223\. _Yāvatā karaṇaṃ sabbaṃ,_  
_rañño ārocitaṃ mayā;_  
_Rājā sutvāna vacanaṃ,_  
_usuṃ tassa pakappayi;_  
_‘Idheva ghātayissāmi,_  
_mittadubbhiṃ anāriyaṃ’._  


(58.)

224\. _Tamahaṃ anurakkhanto,_  
_nimminiṃ mama attanā;_  
_‘Tiṭṭhateso mahārāja,_  
_kāmakāro bhavāmi te’._  


(59.)

225\. _Anurakkhiṃ mama sīlaṃ,_  
_nārakkhiṃ mama jīvitaṃ;_  
_Sīlavā hi tadā āsiṃ,_  
_bodhiyāyeva kāraṇā”ti._  


---

226\. Rurumigarājacariyaṃ chaṭṭhaṃ.



[Go to previous page (2.1.5 Mahiṃsarājacariya)](2.1.5.md) / [Go to parent page (2.1 Sīlapāramī)](../2.1.md) / [Go to next page (2.1.7 Mātaṅgacariya)](2.1.7.md)


