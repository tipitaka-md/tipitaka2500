
[Home](/) / [21Cp Cariyāpiṭakapāḷi](../...md) / [2 Hatthināgavagga](...md) / [2.1 Sīlapāramī](../21Cp/2/2.1.md)

# 𑁨𑁇𑁧𑁇𑁬 𑀭𑀼𑀭𑀼𑀫𑀺𑀕𑀭𑀸𑀚𑀘𑀭𑀺𑀬

* 𑀳𑀢𑁆𑀣𑀺𑀦𑀸𑀕𑀯𑀕𑁆𑀕

* 𑀲𑀻𑀮𑀧𑀸𑀭𑀫𑀻

* 𑀭𑀼𑀭𑀼𑀫𑀺𑀕𑀭𑀸𑀚𑀘𑀭𑀺𑀬

(48.)

214\. _“𑀧𑀼𑀦𑀸𑀧𑀭𑀁 𑀬𑀤𑀸 𑀳𑁄𑀫𑀺,_  
_𑀲𑀼𑀢𑀢𑁆𑀢𑀓𑀦𑀓𑀲𑀦𑁆𑀦𑀺𑀪𑁄;_  
_𑀫𑀺𑀕𑀭𑀸𑀚𑀸 𑀭𑀼𑀭𑀼 𑀦𑀸𑀫,_  
_𑀧𑀭𑀫𑀲𑀻𑀮𑀲𑀫𑀸𑀳𑀺𑀢𑁄𑁇_  


(49.)

215\. _𑀭𑀫𑁆𑀫𑁂 𑀧𑀤𑁂𑀲𑁂 𑀭𑀫𑀡𑀻𑀬𑁂,_  
_𑀯𑀺𑀯𑀺𑀢𑁆𑀢𑁂 𑀅𑀫𑀦𑀼𑀲𑁆𑀲𑀓𑁂;_  
_𑀢𑀢𑁆𑀣 𑀯𑀸𑀲𑀁 𑀉𑀧𑀕𑀜𑁆𑀙𑀺𑀁,_  
_𑀕𑀗𑁆𑀕𑀸𑀓𑀽𑀮𑁂 𑀫𑀦𑁄𑀭𑀫𑁂𑁇_  


(50.)

216\. _𑀅𑀣 𑀉𑀧𑀭𑀺 𑀕𑀗𑁆𑀕𑀸𑀬,_  
_𑀥𑀦𑀺𑀓𑁂𑀳𑀺 𑀧𑀭𑀺𑀧𑀻𑀍𑀇𑀢𑁄;_  
_𑀧𑀼𑀭𑀺𑀲𑁄 𑀕𑀗𑁆𑀕𑀸𑀬 𑀧𑀧𑀢𑀺,_  
_‘𑀚𑀻𑀯𑀸𑀫𑀺 𑀯𑀸 𑀫𑀭𑀸𑀫𑀺 𑀯𑀸’𑁇_  


(51.)

217\. _𑀭𑀢𑁆𑀢𑀺𑀦𑁆𑀤𑀺𑀯𑀁 𑀲𑁄 𑀕𑀗𑁆𑀕𑀸𑀬,_  
_𑀯𑀼𑀬𑁆𑀳𑀫𑀸𑀦𑁄 𑀫𑀳𑁄𑀤𑀓𑁂;_  
_𑀭𑀯𑀦𑁆𑀢𑁄 𑀓𑀭𑀼𑀡𑀁 𑀭𑀯𑀁,_  
_𑀫𑀚𑁆𑀛𑁂 𑀕𑀗𑁆𑀕𑀸𑀬 𑀕𑀘𑁆𑀙𑀢𑀺𑁇_  


(52.)

218\. _𑀢𑀲𑁆𑀲𑀸𑀳𑀁 𑀲𑀤𑁆𑀤𑀁 𑀲𑀼𑀢𑁆𑀯𑀸𑀦,_  
_𑀓𑀭𑀼𑀡𑀁 𑀧𑀭𑀺𑀤𑁂𑀯𑀢𑁄;_  
_𑀕𑀗𑁆𑀕𑀸𑀬 𑀢𑀻𑀭𑁂 𑀞𑀢𑁆𑀯𑀸𑀦,_  
_𑀅𑀧𑀼𑀘𑁆𑀙𑀺𑀁 ‘𑀓𑁄𑀲𑀺 𑀢𑁆𑀯𑀁 𑀦𑀭𑁄’𑁇_  


(53.)

219\. _𑀲𑁄 𑀫𑁂 𑀧𑀼𑀝𑁆𑀞𑁄 𑀘 𑀩𑁆𑀬𑀸𑀓𑀸𑀲𑀺,_  
_𑀅𑀢𑁆𑀢𑀦𑁄 𑀓𑀭𑀡𑀁 𑀢𑀤𑀸;_  
_‘𑀥𑀦𑀺𑀓𑁂𑀳𑀺 𑀪𑀻𑀢𑁄 𑀢𑀲𑀺𑀢𑁄,_  
_𑀧𑀓𑁆𑀔𑀦𑁆𑀤𑁄𑀳𑀁 𑀫𑀳𑀸𑀦𑀤𑀺𑀁’𑁇_  


(54.)

220\. _𑀢𑀲𑁆𑀲 𑀓𑀢𑁆𑀯𑀸𑀦 𑀓𑀸𑀭𑀼𑀜𑁆𑀜𑀁,_  
_𑀘𑀚𑀺𑀢𑁆𑀯𑀸 𑀫𑀫 𑀚𑀻𑀯𑀺𑀢𑀁;_  
_𑀧𑀯𑀺𑀲𑀺𑀢𑁆𑀯𑀸 𑀦𑀻𑀳𑀭𑀺𑀁 𑀢𑀲𑁆𑀲,_  
_𑀅𑀦𑁆𑀥𑀓𑀸𑀭𑀫𑁆𑀳𑀺 𑀭𑀢𑁆𑀢𑀺𑀬𑀸𑁇_  


(55.)

221\. _𑀅𑀲𑁆𑀲𑀢𑁆𑀣𑀓𑀸𑀮𑀫𑀜𑁆𑀜𑀸𑀬,_  
_𑀢𑀲𑁆𑀲𑀸𑀳𑀁 𑀇𑀤𑀫𑀩𑁆𑀭𑀯𑀺𑀁;_  
_‘𑀏𑀓𑀁 𑀢𑀁 𑀯𑀭𑀁 𑀬𑀸𑀘𑀸𑀫𑀺,_  
_𑀫𑀸 𑀫𑀁 𑀓𑀲𑁆𑀲𑀘𑀺 𑀧𑀸𑀯𑀤’𑁇_  


(56.)

222\. _𑀦𑀕𑀭𑀁 𑀕𑀦𑁆𑀢𑁆𑀯𑀸𑀦 𑀆𑀘𑀺𑀓𑁆𑀔𑀺,_  
_𑀧𑀼𑀘𑁆𑀙𑀺𑀢𑁄 𑀥𑀦𑀳𑁂𑀢𑀼𑀓𑁄;_  
_𑀭𑀸𑀚𑀸𑀦𑀁 𑀲𑁄 𑀕𑀳𑁂𑀢𑁆𑀯𑀸𑀦,_  
_𑀉𑀧𑀕𑀜𑁆𑀙𑀺 𑀫𑀫𑀦𑁆𑀢𑀺𑀓𑀁𑁇_  


(57.)

223\. _𑀬𑀸𑀯𑀢𑀸 𑀓𑀭𑀡𑀁 𑀲𑀩𑁆𑀩𑀁,_  
_𑀭𑀜𑁆𑀜𑁄 𑀆𑀭𑁄𑀘𑀺𑀢𑀁 𑀫𑀬𑀸;_  
_𑀭𑀸𑀚𑀸 𑀲𑀼𑀢𑁆𑀯𑀸𑀦 𑀯𑀘𑀦𑀁,_  
_𑀉𑀲𑀼𑀁 𑀢𑀲𑁆𑀲 𑀧𑀓𑀧𑁆𑀧𑀬𑀺;_  
_‘𑀇𑀥𑁂𑀯 𑀖𑀸𑀢𑀬𑀺𑀲𑁆𑀲𑀸𑀫𑀺,_  
_𑀫𑀺𑀢𑁆𑀢𑀤𑀼𑀩𑁆𑀪𑀺𑀁 𑀅𑀦𑀸𑀭𑀺𑀬𑀁’𑁇_  


(58.)

224\. _𑀢𑀫𑀳𑀁 𑀅𑀦𑀼𑀭𑀓𑁆𑀔𑀦𑁆𑀢𑁄,_  
_𑀦𑀺𑀫𑁆𑀫𑀺𑀦𑀺𑀁 𑀫𑀫 𑀅𑀢𑁆𑀢𑀦𑀸;_  
_‘𑀢𑀺𑀝𑁆𑀞𑀢𑁂𑀲𑁄 𑀫𑀳𑀸𑀭𑀸𑀚,_  
_𑀓𑀸𑀫𑀓𑀸𑀭𑁄 𑀪𑀯𑀸𑀫𑀺 𑀢𑁂’𑁇_  


(59.)

225\. _𑀅𑀦𑀼𑀭𑀓𑁆𑀔𑀺𑀁 𑀫𑀫 𑀲𑀻𑀮𑀁,_  
_𑀦𑀸𑀭𑀓𑁆𑀔𑀺𑀁 𑀫𑀫 𑀚𑀻𑀯𑀺𑀢𑀁;_  
_𑀲𑀻𑀮𑀯𑀸 𑀳𑀺 𑀢𑀤𑀸 𑀆𑀲𑀺𑀁,_  
_𑀩𑁄𑀥𑀺𑀬𑀸𑀬𑁂𑀯 𑀓𑀸𑀭𑀡𑀸”𑀢𑀺𑁇_  


---

226\. 𑀭𑀼𑀭𑀼𑀫𑀺𑀕𑀭𑀸𑀚𑀘𑀭𑀺𑀬𑀁 𑀙𑀝𑁆𑀞𑀁𑁇



[Go to previous page (2.1.5 Mahiṃsarājacariya)](2.1.5.md) / [Go to parent page (2.1 Sīlapāramī)](../21Cp/2/2.1.md) / [Go to next page (2.1.7 Mātaṅgacariya)](2.1.7.md)


