---
title: 2.1.5 Mahiṃsarājacariya
path: /tipitaka/21Cp/2/2.1/2.1.5
ref: 268873
breadcrumbs:
  - name: Home
    link: /
  - name: 21Cp Cariyāpiṭakapāḷi
    link: /tipitaka/21Cp
  - name: 2 Hatthināgavagga
    link: /tipitaka/21Cp/2
  - name: 2.1 Sīlapāramī
    link: /tipitaka/21Cp/2/2.1
prevL: /tipitaka/21Cp/2/2.1/2.1.4
upL: /tipitaka/21Cp/2/2.1
nextL: /tipitaka/21Cp/2/2.1/2.1.6
---

# 2.1.5 Mahiṃsarājacariya

### Hatthināgavagga

### Sīlapāramī

### Mahiṃsarājacariya

(37.)

202. _“Punāparaṃ yadā homi,_  
_mahiṃso pavanacārako;_  
_Pavaḍḍhakāyo balavā,_  
_mahanto bhīmadassano._  


(38.)

203. _Pabbhāre giridugge ca,_  
_rukkhamūle dakāsaye;_  
_Hotettha ṭhānaṃ mahiṃsānaṃ,_  
_koci koci tahiṃ tahiṃ._  


(39.)

204. _Vicaranto brahāraññe,_  
_ṭhānaṃ addasa bhaddakaṃ;_  
_Taṃ ṭhānaṃ upagantvāna,_  
_tiṭṭhāmi ca sayāmi ca._  


(40.)

205. _Athettha kapimāgantvā,_  
_pāpo anariyo lahu;_  
_Khandhe nalāṭe bhamuke,_  
_mutteti ohadeti taṃ._  


(41.)

206. _Sakimpi divasaṃ dutiyaṃ,_  
_tatiyaṃ catutthampi ca;_  
_Dūseti maṃ sabbakālaṃ,_  
_tena homi upadduto._  


(42.)

207. _Mamaṃ upaddutaṃ disvā,_  
_yakkho maṃ idamabravi;_  
_‘Nāsehetaṃ chavaṃ pāpaṃ,_  
_siṅgehi ca khurehi ca’._  


(43.)

208. _Evaṃ vutte, tadā yakkhe,_  
_ahaṃ taṃ idamabraviṃ;_  
_‘Kiṃ tvaṃ makkhesi kuṇapena,_  
_pāpena anariyena maṃ._  


(44.)

209. _Yadihaṃ tassa pakuppeyyaṃ,_  
_tato hīnataro bhave;_  
_Sīlañca me pabhijjeyya,_  
_viññū ca garaheyyu maṃ._  


(45.)

210. _Hīḷitā jīvitā vāpi,_  
_parisuddhena mataṃ varaṃ;_  
_Kyāhaṃ jīvitahetūpi,_  
_kāhāmi paraheṭhanaṃ’._  


(46.)

211. _Mamevāyaṃ maññamāno,_  
_aññepevaṃ karissati;_  
_Teva tassa vadhissanti,_  
_sā me mutti bhavissati._  


(47.)

212. _Hīnamajjhimaukkaṭṭhe,_  
_sahanto avamānitaṃ;_  
_Evaṃ labhati sappañño,_  
_manasā yathāpatthitan”ti._  


===

213. Mahiṃsarājacariyaṃ pañcamaṃ.




