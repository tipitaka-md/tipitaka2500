
[Home](/) / [21Cp Cariyāpiṭakapāḷi](../../../21Cp.md) / [2 Hatthināgavagga](../../2.md) / [2.1 Sīlapāramī](../2.1.md)

# 𑁨𑁇𑁧𑁇𑁫 𑀫𑀳𑀺𑀁𑀲𑀭𑀸𑀚𑀘𑀭𑀺𑀬

* 𑀳𑀢𑁆𑀣𑀺𑀦𑀸𑀕𑀯𑀕𑁆𑀕

* 𑀲𑀻𑀮𑀧𑀸𑀭𑀫𑀻

* 𑀫𑀳𑀺𑀁𑀲𑀭𑀸𑀚𑀘𑀭𑀺𑀬

(37.)

202\. _“𑀧𑀼𑀦𑀸𑀧𑀭𑀁 𑀬𑀤𑀸 𑀳𑁄𑀫𑀺,_  
_𑀫𑀳𑀺𑀁𑀲𑁄 𑀧𑀯𑀦𑀘𑀸𑀭𑀓𑁄;_  
_𑀧𑀯𑀟𑁆𑀠𑀓𑀸𑀬𑁄 𑀩𑀮𑀯𑀸,_  
_𑀫𑀳𑀦𑁆𑀢𑁄 𑀪𑀻𑀫𑀤𑀲𑁆𑀲𑀦𑁄𑁇_  


(38.)

203\. _𑀧𑀩𑁆𑀪𑀸𑀭𑁂 𑀕𑀺𑀭𑀺𑀤𑀼𑀕𑁆𑀕𑁂 𑀘,_  
_𑀭𑀼𑀓𑁆𑀔𑀫𑀽𑀮𑁂 𑀤𑀓𑀸𑀲𑀬𑁂;_  
_𑀳𑁄𑀢𑁂𑀢𑁆𑀣 𑀞𑀸𑀦𑀁 𑀫𑀳𑀺𑀁𑀲𑀸𑀦𑀁,_  
_𑀓𑁄𑀘𑀺 𑀓𑁄𑀘𑀺 𑀢𑀳𑀺𑀁 𑀢𑀳𑀺𑀁𑁇_  


(39.)

204\. _𑀯𑀺𑀘𑀭𑀦𑁆𑀢𑁄 𑀩𑁆𑀭𑀳𑀸𑀭𑀜𑁆𑀜𑁂,_  
_𑀞𑀸𑀦𑀁 𑀅𑀤𑁆𑀤𑀲 𑀪𑀤𑁆𑀤𑀓𑀁;_  
_𑀢𑀁 𑀞𑀸𑀦𑀁 𑀉𑀧𑀕𑀦𑁆𑀢𑁆𑀯𑀸𑀦,_  
_𑀢𑀺𑀝𑁆𑀞𑀸𑀫𑀺 𑀘 𑀲𑀬𑀸𑀫𑀺 𑀘𑁇_  


(40.)

205\. _𑀅𑀣𑁂𑀢𑁆𑀣 𑀓𑀧𑀺𑀫𑀸𑀕𑀦𑁆𑀢𑁆𑀯𑀸,_  
_𑀧𑀸𑀧𑁄 𑀅𑀦𑀭𑀺𑀬𑁄 𑀮𑀳𑀼;_  
_𑀔𑀦𑁆𑀥𑁂 𑀦𑀮𑀸𑀝𑁂 𑀪𑀫𑀼𑀓𑁂,_  
_𑀫𑀼𑀢𑁆𑀢𑁂𑀢𑀺 𑀑𑀳𑀤𑁂𑀢𑀺 𑀢𑀁𑁇_  


(41.)

206\. _𑀲𑀓𑀺𑀫𑁆𑀧𑀺 𑀤𑀺𑀯𑀲𑀁 𑀤𑀼𑀢𑀺𑀬𑀁,_  
_𑀢𑀢𑀺𑀬𑀁 𑀘𑀢𑀼𑀢𑁆𑀣𑀫𑁆𑀧𑀺 𑀘;_  
_𑀤𑀽𑀲𑁂𑀢𑀺 𑀫𑀁 𑀲𑀩𑁆𑀩𑀓𑀸𑀮𑀁,_  
_𑀢𑁂𑀦 𑀳𑁄𑀫𑀺 𑀉𑀧𑀤𑁆𑀤𑀼𑀢𑁄𑁇_  


(42.)

207\. _𑀫𑀫𑀁 𑀉𑀧𑀤𑁆𑀤𑀼𑀢𑀁 𑀤𑀺𑀲𑁆𑀯𑀸,_  
_𑀬𑀓𑁆𑀔𑁄 𑀫𑀁 𑀇𑀤𑀫𑀩𑁆𑀭𑀯𑀺;_  
_‘𑀦𑀸𑀲𑁂𑀳𑁂𑀢𑀁 𑀙𑀯𑀁 𑀧𑀸𑀧𑀁,_  
_𑀲𑀺𑀗𑁆𑀕𑁂𑀳𑀺 𑀘 𑀔𑀼𑀭𑁂𑀳𑀺 𑀘’𑁇_  


(43.)

208\. _𑀏𑀯𑀁 𑀯𑀼𑀢𑁆𑀢𑁂, 𑀢𑀤𑀸 𑀬𑀓𑁆𑀔𑁂,_  
_𑀅𑀳𑀁 𑀢𑀁 𑀇𑀤𑀫𑀩𑁆𑀭𑀯𑀺𑀁;_  
_‘𑀓𑀺𑀁 𑀢𑁆𑀯𑀁 𑀫𑀓𑁆𑀔𑁂𑀲𑀺 𑀓𑀼𑀡𑀧𑁂𑀦,_  
_𑀧𑀸𑀧𑁂𑀦 𑀅𑀦𑀭𑀺𑀬𑁂𑀦 𑀫𑀁𑁇_  


(44.)

209\. _𑀬𑀤𑀺𑀳𑀁 𑀢𑀲𑁆𑀲 𑀧𑀓𑀼𑀧𑁆𑀧𑁂𑀬𑁆𑀬𑀁,_  
_𑀢𑀢𑁄 𑀳𑀻𑀦𑀢𑀭𑁄 𑀪𑀯𑁂;_  
_𑀲𑀻𑀮𑀜𑁆𑀘 𑀫𑁂 𑀧𑀪𑀺𑀚𑁆𑀚𑁂𑀬𑁆𑀬,_  
_𑀯𑀺𑀜𑁆𑀜𑀽 𑀘 𑀕𑀭𑀳𑁂𑀬𑁆𑀬𑀼 𑀫𑀁𑁇_  


(45.)

210\. _𑀳𑀻𑀍𑀇𑀢𑀸 𑀚𑀻𑀯𑀺𑀢𑀸 𑀯𑀸𑀧𑀺,_  
_𑀧𑀭𑀺𑀲𑀼𑀤𑁆𑀥𑁂𑀦 𑀫𑀢𑀁 𑀯𑀭𑀁;_  
_𑀓𑁆𑀬𑀸𑀳𑀁 𑀚𑀻𑀯𑀺𑀢𑀳𑁂𑀢𑀽𑀧𑀺,_  
_𑀓𑀸𑀳𑀸𑀫𑀺 𑀧𑀭𑀳𑁂𑀞𑀦𑀁’𑁇_  


(46.)

211\. _𑀫𑀫𑁂𑀯𑀸𑀬𑀁 𑀫𑀜𑁆𑀜𑀫𑀸𑀦𑁄,_  
_𑀅𑀜𑁆𑀜𑁂𑀧𑁂𑀯𑀁 𑀓𑀭𑀺𑀲𑁆𑀲𑀢𑀺;_  
_𑀢𑁂𑀯 𑀢𑀲𑁆𑀲 𑀯𑀥𑀺𑀲𑁆𑀲𑀦𑁆𑀢𑀺,_  
_𑀲𑀸 𑀫𑁂 𑀫𑀼𑀢𑁆𑀢𑀺 𑀪𑀯𑀺𑀲𑁆𑀲𑀢𑀺𑁇_  


(47.)

212\. _𑀳𑀻𑀦𑀫𑀚𑁆𑀛𑀺𑀫𑁅𑀓𑁆𑀓𑀝𑁆𑀞𑁂,_  
_𑀲𑀳𑀦𑁆𑀢𑁄 𑀅𑀯𑀫𑀸𑀦𑀺𑀢𑀁;_  
_𑀏𑀯𑀁 𑀮𑀪𑀢𑀺 𑀲𑀧𑁆𑀧𑀜𑁆𑀜𑁄,_  
_𑀫𑀦𑀲𑀸 𑀬𑀣𑀸𑀧𑀢𑁆𑀣𑀺𑀢𑀦𑁆”𑀢𑀺𑁇_  


---

213\. 𑀫𑀳𑀺𑀁𑀲𑀭𑀸𑀚𑀘𑀭𑀺𑀬𑀁 𑀧𑀜𑁆𑀘𑀫𑀁𑁇



[Go to previous page (2.1.4 Cūḷabodhicariya)](2.1.4.md) / [Go to parent page (2.1 Sīlapāramī)](../2.1.md) / [Go to next page (2.1.6 Rurumigarājacariya)](2.1.6.md)


