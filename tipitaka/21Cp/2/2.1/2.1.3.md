
[Home](/) / [21Cp Cariyāpiṭakapāḷi](../../../21Cp.md) / [2 Hatthināgavagga](../../2.md) / [2.1 Sīlapāramī](../2.1.md)

# 2.1.3 Campeyyanāgacariya

* Hatthināgavagga

* Sīlapāramī

* Campeyyanāgacariya

(20.)

183\. _“Punāparaṃ yadā homi,_  
_campeyyako mahiddhiko;_  
_Tadāpi dhammiko āsiṃ,_  
_sīlabbatasamappito._  


(21.)

184\. _Tadāpi maṃ dhammacāriṃ,_  
_upavutthaṃ uposathaṃ;_  
_Ahituṇḍiko gahetvāna,_  
_rājadvāramhi kīḷati._  


(22.)

185\. _Yaṃ yaṃ so vaṇṇaṃ cintayi,_  
_nīlaṃva pītalohitaṃ;_  
_Tassa cittānuvattanto,_  
_homi cintitasannibho._  


(23.)

186\. _Thalaṃ kareyyamudakaṃ,_  
_udakampi thalaṃ kare;_  
_Yadihaṃ tassa pakuppeyyaṃ,_  
_khaṇena chārikaṃ kare._  


(24.)

187\. _Yadi cittavasī hessaṃ,_  
_parihāyissāmi sīlato;_  
_Sīlena parihīnassa,_  
_uttamattho na sijjhati._  


(25.)

188\. _Kāmaṃ bhijjatuyaṃ kāyo,_  
_idheva vikirīyatu;_  
_Neva sīlaṃ pabhindeyyaṃ,_  
_vikirante bhusaṃ viyā”ti._  


---

189\. Campeyyanāgacariyaṃ tatiyaṃ.



[Go to previous page (2.1.2 Bhūridattacariya)](2.1.2.md) / [Go to parent page (2.1 Sīlapāramī)](../2.1.md) / [Go to next page (2.1.4 Cūḷabodhicariya)](2.1.4.md)


