
[Home](/) / [21Cp Cariyāpiṭakapāḷi](../../../21Cp.md) / [2 Hatthināgavagga](../../2.md) / [2.1 Sīlapāramī](../2.1.md)

# 2.1.7 Mātaṅgacariya

* Hatthināgavagga

* Sīlapāramī

* Mātaṅgacariya

(60.)

227\. _“Punāparaṃ yadā homi,_  
_jaṭilo uggatāpano;_  
_Mātaṅgo nāma nāmena,_  
_sīlavā susamāhito._  


(61.)

228\. _Ahañca brāhmaṇo eko,_  
_gaṅgākūle vasāmubho;_  
_Ahaṃ vasāmi upari,_  
_heṭṭhā vasati brāhmaṇo._  


(62.)

229\. _Vicaranto anukūlamhi,_  
_uddhaṃ me assamaddasa;_  
_Tattha maṃ paribhāsetvā,_  
_abhisapi muddhaphālanaṃ._  


(63.)

230\. _Yadihaṃ tassa pakuppeyyaṃ,_  
_yadi sīlaṃ na gopaye;_  
_Oloketvānahaṃ tassa,_  
_kareyyaṃ chārikaṃ viya._  


(64.)

231\. _Yaṃ so tadā maṃ abhisapi,_  
_kupito duṭṭhamānaso;_  
_Tasseva matthake nipati,_  
_yogena taṃ pamocayiṃ._  


(65.)

232\. _Anurakkhiṃ mama sīlaṃ,_  
_nārakkhiṃ mama jīvitaṃ;_  
_Sīlavā hi tadā āsiṃ,_  
_bodhiyāyeva kāraṇā”ti._  


---

233\. Mātaṅgacariyaṃ sattamaṃ.



[Go to previous page (2.1.6 Rurumigarājacariya)](2.1.6.md) / [Go to parent page (2.1 Sīlapāramī)](../2.1.md) / [Go to next page (2.1.8 Dhammadevaputtacariya)](2.1.8.md)


