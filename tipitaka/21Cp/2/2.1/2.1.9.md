
[Home](/) / [21Cp Cariyāpiṭakapāḷi](../../../21Cp.md) / [2 Hatthināgavagga](../../2.md) / [2.1 Sīlapāramī](../2.1.md)

# 𑁨𑁇𑁧𑁇𑁯 𑀅𑀮𑀻𑀦𑀲𑀢𑁆𑀢𑀼𑀘𑀭𑀺𑀬

* 𑀳𑀢𑁆𑀣𑀺𑀦𑀸𑀕𑀯𑀕𑁆𑀕

* 𑀲𑀻𑀮𑀧𑀸𑀭𑀫𑀻

* 𑀅𑀮𑀻𑀦𑀲𑀢𑁆𑀢𑀼𑀘𑀭𑀺𑀬

(74.)

243\. _“𑀧𑀜𑁆𑀘𑀸𑀮𑀭𑀝𑁆𑀞𑁂 𑀦𑀕𑀭𑀯𑀭𑁂,_  
_𑀓𑀧𑀺𑀮𑀸𑀬𑀁 𑀧𑀼𑀭𑀼𑀢𑁆𑀢𑀫𑁂;_  
_𑀭𑀸𑀚𑀸 𑀚𑀬𑀤𑁆𑀤𑀺𑀲𑁄 𑀦𑀸𑀫,_  
_𑀲𑀻𑀮𑀕𑀼𑀡𑀫𑀼𑀧𑀸𑀕𑀢𑁄𑁇_  


(75.)

244\. _𑀢𑀲𑁆𑀲 𑀭𑀜𑁆𑀜𑁄 𑀅𑀳𑀁 𑀧𑀼𑀢𑁆𑀢𑁄,_  
_𑀲𑀼𑀢𑀥𑀫𑁆𑀫𑁄 𑀲𑀼𑀲𑀻𑀮𑀯𑀸;_  
_𑀅𑀮𑀻𑀦𑀲𑀢𑁆𑀢𑁄 𑀕𑀼𑀡𑀯𑀸,_  
_𑀅𑀦𑀼𑀭𑀓𑁆𑀔𑀧𑀭𑀺𑀚𑀦𑁄 𑀲𑀤𑀸𑁇_  


(76.)

245\. _𑀧𑀺𑀢𑀸 𑀫𑁂 𑀫𑀺𑀕𑀯𑀁 𑀕𑀦𑁆𑀢𑁆𑀯𑀸,_  
_𑀧𑁄𑀭𑀺𑀲𑀸𑀤𑀁 𑀉𑀧𑀸𑀕𑀫𑀺;_  
_𑀲𑁄 𑀫𑁂 𑀧𑀺𑀢𑀼𑀫𑀕𑁆𑀕𑀳𑁂𑀲𑀺,_  
_‘𑀪𑀓𑁆𑀔𑁄𑀲𑀺 𑀫𑀫 𑀫𑀸 𑀘𑀮𑀺’𑁇_  


(77.)

246\. _𑀢𑀲𑁆𑀲 𑀢𑀁 𑀯𑀘𑀦𑀁 𑀲𑀼𑀢𑁆𑀯𑀸,_  
_𑀪𑀻𑀢𑁄 𑀢𑀲𑀺𑀢𑀯𑁂𑀥𑀺𑀢𑁄;_  
_𑀊𑀭𑀼𑀓𑁆𑀔𑀫𑁆𑀪𑁄 𑀅𑀳𑀼 𑀢𑀲𑁆𑀲,_  
_𑀤𑀺𑀲𑁆𑀯𑀸𑀦 𑀧𑁄𑀭𑀺𑀲𑀸𑀤𑀓𑀁𑁇_  


(78.)

247\. _𑀫𑀺𑀕𑀯𑀁 𑀕𑀳𑁂𑀢𑁆𑀯𑀸 𑀫𑀼𑀜𑁆𑀘𑀲𑁆𑀲𑀼,_  
_𑀓𑀢𑁆𑀯𑀸 𑀆𑀕𑀫𑀦𑀁 𑀧𑀼𑀦;_  
_𑀩𑁆𑀭𑀸𑀳𑁆𑀫𑀡𑀲𑁆𑀲 𑀥𑀦𑀁 𑀤𑀢𑁆𑀯𑀸,_  
_𑀧𑀺𑀢𑀸 𑀆𑀫𑀦𑁆𑀢𑀬𑀻 𑀫𑀫𑀁𑁇_  


(79.)

248\. _‘𑀭𑀚𑁆𑀚𑀁 𑀧𑀼𑀢𑁆𑀢 𑀧𑀝𑀺𑀧𑀚𑁆𑀚,_  
_𑀫𑀸 𑀧𑀫𑀚𑁆𑀚𑀺 𑀧𑀼𑀭𑀁 𑀇𑀤𑀁;_  
_𑀓𑀢𑀁 𑀫𑁂 𑀧𑁄𑀭𑀺𑀲𑀸𑀤𑁂𑀦,_  
_𑀫𑀫 𑀆𑀕𑀫𑀦𑀁 𑀧𑀼𑀦’𑁇_  


(80.)

249\. _𑀫𑀸𑀢𑀸𑀧𑀺𑀢𑀽 𑀘 𑀯𑀦𑁆𑀤𑀺𑀢𑁆𑀯𑀸,_  
_𑀦𑀺𑀫𑁆𑀫𑀺𑀦𑀺𑀢𑁆𑀯𑀸𑀦 𑀅𑀢𑁆𑀢𑀦𑀸;_  
_𑀦𑀺𑀓𑁆𑀔𑀺𑀧𑀺𑀢𑁆𑀯𑀸 𑀥𑀦𑀼𑀁 𑀔𑀕𑁆𑀕𑀁,_  
_𑀧𑁄𑀭𑀺𑀲𑀸𑀤𑀁 𑀉𑀧𑀸𑀕𑀫𑀺𑀁𑁇_  


(81.)

250\. _𑀲𑀲𑀢𑁆𑀣𑀳𑀢𑁆𑀣𑀽𑀧𑀕𑀢𑀁,_  
_𑀓𑀤𑀸𑀘𑀺 𑀲𑁄 𑀢𑀲𑀺𑀲𑁆𑀲𑀢𑀺;_  
_𑀢𑁂𑀦 𑀪𑀺𑀚𑁆𑀚𑀺𑀲𑁆𑀲𑀢𑀺 𑀲𑀻𑀮𑀁,_  
_𑀧𑀭𑀺𑀢𑁆𑀢𑀸𑀲𑀁 𑀓𑀢𑁂 𑀫𑀬𑀺𑁇_  


(82.)

251\. _𑀲𑀻𑀮𑀔𑀡𑁆𑀟𑀪𑀬𑀸 𑀫𑀬𑁆𑀳𑀁,_  
_𑀢𑀲𑁆𑀲 𑀤𑁂𑀲𑁆𑀲𑀁 𑀦 𑀩𑁆𑀬𑀸𑀳𑀭𑀺𑀁;_  
_𑀫𑁂𑀢𑁆𑀢𑀘𑀺𑀢𑁆𑀢𑁄 𑀳𑀺𑀢𑀯𑀸𑀤𑀻,_  
_𑀇𑀤𑀁 𑀯𑀘𑀦𑀫𑀩𑁆𑀭𑀯𑀺𑀁𑁇_  


(83.)

252\. _‘𑀉𑀚𑁆𑀚𑀸𑀮𑁂𑀳𑀺 𑀫𑀳𑀸𑀅𑀕𑁆𑀕𑀺𑀁,_  
_𑀧𑀧𑀢𑀺𑀲𑁆𑀲𑀸𑀫𑀺 𑀭𑀼𑀓𑁆𑀔𑀢𑁄;_  
_𑀢𑁆𑀯𑀁 𑀧𑀓𑁆𑀓𑀓𑀸𑀮𑀫𑀜𑁆𑀜𑀸𑀬,_  
_𑀪𑀓𑁆𑀔𑀬 𑀫𑀁 𑀧𑀺𑀢𑀸𑀫𑀳’𑁇_  


(84.)

253\. _𑀇𑀢𑀺 𑀲𑀻𑀮𑀯𑀢𑀁 𑀳𑁂𑀢𑀼,_  
_𑀦𑀸𑀭𑀓𑁆𑀔𑀺𑀁 𑀫𑀫 𑀚𑀻𑀯𑀺𑀢𑀁;_  
_𑀧𑀩𑁆𑀩𑀸𑀚𑁂𑀲𑀺𑀁 𑀘𑀳𑀁 𑀢𑀲𑁆𑀲,_  
_𑀲𑀤𑀸 𑀧𑀸𑀡𑀸𑀢𑀺𑀧𑀸𑀢𑀺𑀓𑀦𑁆”𑀢𑀺𑁇_  


---

254\. 𑀅𑀮𑀻𑀦𑀲𑀢𑁆𑀢𑀼𑀘𑀭𑀺𑀬𑀁 𑀦𑀯𑀫𑀁𑁇



[Go to previous page (2.1.8 Dhammadevaputtacariya)](2.1.8.md) / [Go to parent page (2.1 Sīlapāramī)](../2.1.md) / [Go to next page (2.1.10 Saṅkhapālacariya)](2.1.10.md)


