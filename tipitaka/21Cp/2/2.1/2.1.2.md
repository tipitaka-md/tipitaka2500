
[Home](/) / [21Cp Cariyāpiṭakapāḷi](../../../21Cp.md) / [2 Hatthināgavagga](../../2.md) / [2.1 Sīlapāramī](../2.1.md)

# 2.1.2 Bhūridattacariya

* Hatthināgavagga

* Sīlapāramī

* Bhūridattacariya

(11.)

173\. _“Punāparaṃ yadā homi,_  
_bhūridatto mahiddhiko;_  
_Virūpakkhena mahāraññā,_  
_devalokamagañchahaṃ._  


(12.)

174\. _Tattha passitvāhaṃ deve,_  
_ekantaṃ sukhasamappite;_  
_Taṃ saggagamanatthāya,_  
_sīlabbataṃ samādiyiṃ._  


(13.)

175\. _Sarīrakiccaṃ katvāna,_  
_bhutvā yāpanamattakaṃ;_  
_Caturo aṅge adhiṭṭhāya,_  
_semi vammikamuddhani._  


(14.)

176\. _‘Chaviyā cammena maṃsena,_  
_Nahāruaṭṭhikehi vā;_  
_Yassa etena karaṇīyaṃ,_  
_Dinnaṃyeva harātu so’._  


(15.)

177\. _Saṃsito akataññunā,_  
_ālampāyano mamaggahi;_  
_Peḷāya pakkhipitvāna,_  
_kīḷeti maṃ tahiṃ tahiṃ._  


(16.)

178\. _Peḷāya pakkhipantepi,_  
_sammaddantepi pāṇinā;_  
_Ālampāyane na kuppāmi,_  
_sīlakhaṇḍabhayā mama._  


(17.)

179\. _Sakajīvitapariccāgo,_  
_tiṇato lahuko mama;_  
_Sīlavītikkamo mayhaṃ,_  
_pathavīuppatanaṃ viya._  


(18.)

180\. _Nirantaraṃ jātisataṃ,_  
_cajeyyaṃ mama jīvitaṃ;_  
_Neva sīlaṃ pabhindeyyaṃ,_  
_catuddīpāna hetupi._  


(19.)

181\. _Api cāhaṃ sīlarakkhāya,_  
_Sīlapāramipūriyā;_  
_Na karomi citte aññathattaṃ,_  
_Pakkhipantampi peḷake”ti._  


---

182\. Bhūridattacariyaṃ dutiyaṃ.



[Go to previous page (2.1.1 Mātuposakacariya)](2.1.1.md) / [Go to parent page (2.1 Sīlapāramī)](../2.1.md) / [Go to next page (2.1.3 Campeyyanāgacariya)](2.1.3.md)


