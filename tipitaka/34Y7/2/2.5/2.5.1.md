
[Home](/) / [34Y7 Anusayayamakapāḷi](../../../34Y7.md) / [2 Mahāvāra](../../2.md) / [2.5 Pahīnavāra](../2.5.md)

# 2.5.1 Anulomapuggala

* Mahāvāra

* Pahīnavāra

* Anulomapuggala

(264.)

1811\. »  Yassa kāmarāgānusayo pahīno tassa paṭighānusayo pahīnoti? Āmantā.

1812\. «  Yassa vā pana paṭighānusayo pahīno tassa kāmarāgānusayo pahīnoti? Āmantā.

1813\. »  Yassa kāmarāgānusayo pahīno tassa mānānusayo pahīnoti?

1814\. Anāgāmissa kāmarāgānusayo pahīno, no ca tassa mānānusayo pahīno. Arahato kāmarāgānusayo ca pahīno mānānusayo ca pahīno.

1815\. «  Yassa vā pana mānānusayo pahīno tassa kāmarāgānusayo pahīnoti? Āmantā.

1816\. »  Yassa kāmarāgānusayo pahīno tassa diṭṭhānusayo…pe…  vicikicchānusayo pahīnoti? Āmantā.

1817\. «  Yassa vā pana vicikicchānusayo pahīno tassa kāmarāgānusayo pahīnoti?

1818\. Dvinnaṃ puggalānaṃ vicikicchānusayo pahīno, no ca tesaṃ kāmarāgānusayo pahīno. Dvinnaṃ puggalānaṃ vicikicchānusayo ca pahīno kāmarāgānusayo ca pahīno.

1819\. »  Yassa kāmarāgānusayo pahīno tassa bhavarāgānusayo…pe…  avijjānusayo pahīnoti?

1820\. Anāgāmissa kāmarāgānusayo pahīno, no ca tassa avijjānusayo pahīno. Arahato kāmarāgānusayo ca pahīno avijjānusayo ca pahīno.

1821\. «  Yassa vā pana avijjānusayo pahīno tassa kāmarāgānusayo pahīnoti? Āmantā.

(265.)

1822\. »  Yassa paṭighānusayo pahīno tassa mānānusayo pahīnoti?

1823\. Anāgāmissa paṭighānusayo pahīno, no ca tassa mānānusayo pahīno. Arahato paṭighānusayo ca pahīno mānānusayo ca pahīno.

1824\. «  Yassa vā pana mānānusayo pahīno tassa paṭighānusayo pahīnoti? Āmantā.

1825\. »  Yassa paṭighānusayo pahīno tassa diṭṭhānusayo…pe…  vicikicchānusayo pahīnoti? Āmantā.

1826\. «  Yassa vā pana vicikicchānusayo pahīno tassa paṭighānusayo pahīnoti?

1827\. Dvinnaṃ puggalānaṃ vicikicchānusayo pahīno, no ca tesaṃ paṭighānusayo pahīno. Dvinnaṃ puggalānaṃ vicikicchānusayo ca pahīno paṭighānusayo ca pahīno.

1828\. »  Yassa paṭighānusayo pahīno tassa bhavarāgānusayo…pe…  avijjānusayo pahīnoti?

1829\. Anāgāmissa paṭighānusayo pahīno, no ca tassa avijjānusayo pahīno. Arahato paṭighānusayo ca pahīno avijjānusayo ca pahīno.

1830\. «  Yassa vā pana avijjānusayo pahīno tassa paṭighānusayo pahīnoti? Āmantā.

(266.)

1831\. »  Yassa mānānusayo pahīno tassa diṭṭhānusayo…pe…  vicikicchānusayo pahīnoti? Āmantā.

1832\. «  Yassa vā pana vicikicchānusayo pahīno tassa mānānusayo pahīnoti?

1833\. Tiṇṇaṃ puggalānaṃ vicikicchānusayo pahīno, no ca tesaṃ mānānusayo pahīno. Arahato vicikicchānusayo ca pahīno mānānusayo ca pahīno.

1834\. »  Yassa mānānusayo pahīno tassa bhavarāgānusayo…pe…  avijjānusayo pahīnoti? Āmantā.

1835\. «  Yassa vā pana avijjānusayo pahīno tassa mānānusayo pahīnoti? Āmantā.

(267.)

1836\. »  Yassa diṭṭhānusayo pahīno tassa vicikicchānusayo pahīnoti? Āmantā.

1837\. «  Yassa vā pana vicikicchānusayo pahīno tassa diṭṭhānusayo pahīnoti? Āmantā…pe… .

(268.)

1838\. »  Yassa vicikicchānusayo pahīno tassa bhavarāgānusayo…pe…  avijjānusayo pahīnoti?

1839\. Tiṇṇaṃ puggalānaṃ vicikicchānusayo pahīno, no ca tesaṃ avijjānusayo pahīno. Arahato vicikicchānusayo ca pahīno avijjānusayo ca pahīno.

1840\. «  Yassa vā pana avijjānusayo pahīno tassa vicikicchānusayo pahīnoti? Āmantā.

(269.)

1841\. »  Yassa bhavarāgānusayo pahīno tassa avijjānusayo pahīnoti? Āmantā.

1842\. «  Yassa vā pana avijjānusayo pahīno tassa bhavarāgānusayo pahīnoti? Āmantā. (Ekamūlakaṃ.)

(270.)

1843\. »  Yassa kāmarāgānusayo ca paṭighānusayo ca pahīnā tassa mānānusayo pahīnoti?

1844\. Anāgāmissa kāmarāgānusayo ca paṭighānusayo ca pahīnā, no ca tassa mānānusayo pahīno. Arahato kāmarāgānusayo ca paṭighānusayo ca pahīnā mānānusayo ca pahīno.

1845\. «  Yassa vā pana mānānusayo pahīno tassa kāmarāgānusayo ca paṭighānusayo ca pahīnāti? Āmantā.

1846\. »  Yassa kāmarāgānusayo ca paṭighānusayo ca pahīnā tassa diṭṭhānusayo…pe…  vicikicchānusayo pahīnoti? Āmantā.

1847\. «  Yassa vā pana vicikicchānusayo pahīno tassa kāmarāgānusayo ca paṭighānusayo ca pahīnāti?

1848\. Dvinnaṃ puggalānaṃ vicikicchānusayo pahīno, no ca tesaṃ kāmarāgānusayo ca paṭighānusayo ca pahīnā. Dvinnaṃ puggalānaṃ vicikicchānusayo ca pahīno kāmarāgānusayo ca paṭighānusayo ca pahīnā.

1849\. »  Yassa kāmarāgānusayo ca paṭighānusayo ca pahīnā tassa bhavarāgānusayo…pe…  avijjānusayo pahīnoti?

1850\. Anāgāmissa kāmarāgānusayo ca paṭighānusayo ca pahīnā, no ca tassa avijjānusayo pahīno. Arahato kāmarāgānusayo ca paṭighānusayo ca pahīnā avijjānusayo ca pahīno.

1851\. «  Yassa vā pana avijjānusayo pahīno tassa kāmarāgānusayo ca paṭighānusayo ca pahīnāti? Āmantā. (Dukamūlakaṃ.)

(271.)

1852\. »  Yassa kāmarāgānusayo ca paṭighānusayo ca mānānusayo ca pahīnā tassa diṭṭhānusayo…pe…  vicikicchānusayo pahīnoti? Āmantā.

1853\. «  Yassa vā pana vicikicchānusayo pahīno tassa kāmarāgānusayo ca paṭighānusayo ca mānānusayo ca pahīnāti?

1854\. Dvinnaṃ puggalānaṃ vicikicchānusayo pahīno, no ca tesaṃ kāmarāgānusayo ca paṭighānusayo ca mānānusayo ca pahīnā. Anāgāmissa vicikicchānusayo ca kāmarāgānusayo ca paṭighānusayo ca pahīnā, no ca tassa mānānusayo pahīno. Arahato vicikicchānusayo ca pahīno kāmarāgānusayo ca paṭighānusayo ca mānānusayo ca pahīnā.

1855\. »  Yassa kāmarāgānusayo ca paṭighānusayo ca mānānusayo ca pahīnā tassa bhavarāgānusayo…pe…  avijjānusayo pahīnoti? Āmantā.

1856\. «  Yassa vā pana avijjānusayo pahīno tassa kāmarāgānusayo ca paṭighānusayo ca mānānusayo ca pahīnāti? Āmantā. (Tikamūlakaṃ.)

(272.)

1857\. »  Yassa kāmarāgānusayo ca paṭighānusayo ca mānānusayo ca diṭṭhānusayo ca pahīnā tassa vicikicchānusayo pahīnoti? Āmantā.

1858\. «  Yassa vā pana vicikicchānusayo pahīno tassa kāmarāgānusayo ca paṭighānusayo ca mānānusayo ca diṭṭhānusayo ca pahīnāti?

1859\. Dvinnaṃ puggalānaṃ vicikicchānusayo ca diṭṭhānusayo ca pahīnā, no ca tesaṃ kāmarāgānusayo ca paṭighānusayo ca mānānusayo ca pahīnā. Anāgāmissa vicikicchānusayo ca kāmarāgānusayo ca paṭighānusayo ca diṭṭhānusayo ca pahīnā, no ca tassa mānānusayo pahīno. Arahato vicikicchānusayo ca pahīno kāmarāgānusayo ca paṭighānusayo ca mānānusayo ca diṭṭhānusayo ca pahīnā…pe… . (Catukkamūlakaṃ.)

(273.)

1860\. »  Yassa kāmarāgānusayo ca paṭighānusayo ca mānānusayo ca diṭṭhānusayo ca vicikicchānusayo ca pahīnā tassa bhavarāgānusayo…pe…  avijjānusayo pahīnoti? Āmantā.

1861\. «  Yassa vā pana avijjānusayo pahīno tassa kāmarāgānusayo ca paṭighānusayo ca mānānusayo ca diṭṭhānusayo ca vicikicchānusayo ca pahīnāti? Āmantā. (Pañcakamūlakaṃ.)

(274.)

1862\. »  Yassa kāmarāgānusayo ca paṭighānusayo ca mānānusayo ca diṭṭhānusayo ca vicikicchānusayo ca bhavarāgānusayo ca pahīnā tassa avijjānusayo pahīnoti? Āmantā.

1863\. «  Yassa vā pana avijjānusayo pahīno tassa kāmarāgānusayo ca paṭighānusayo ca mānānusayo ca diṭṭhānusayo ca vicikicchānusayo ca bhavarāgānusayo ca pahīnāti? Āmantā. (Chakkamūlakaṃ.)

[Go to previous page (2.5 Pahīnavāra)](../2.5.md) / [Go to parent page (2.5 Pahīnavāra)](../2.5.md) / [Go to next page (2.5.2 Anulomaokāsa)](2.5.2.md)


