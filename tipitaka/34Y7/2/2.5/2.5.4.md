
[Home](/) / [34Y7 Anusayayamakapāḷi](../../../34Y7.md) / [2 Mahāvāra](../../2.md) / [2.5 Pahīnavāra](../2.5.md)

# 2.5.4 Paṭilomapuggala

* Mahāvāra

* Pahīnavāra

* Paṭilomapuggala

(297.)

2038\. »  Yassa kāmarāgānusayo appahīno tassa paṭighānusayo appahīnoti? Āmantā.

2039\. «  Yassa vā pana paṭighānusayo appahīno tassa kāmarāgānusayo appahīnoti? Āmantā.

2040\. »  Yassa kāmarāgānusayo appahīno tassa mānānusayo appahīnoti? Āmantā.

2041\. «  Yassa vā pana mānānusayo appahīno tassa kāmarāgānusayo appahīnoti?

2042\. Anāgāmissa mānānusayo appahīno, no ca tassa kāmarāgānusayo appahīno. Tiṇṇaṃ puggalānaṃ mānānusayo ca appahīno kāmarāgānusayo ca appahīno.

2043\. »  Yassa kāmarāgānusayo appahīno tassa diṭṭhānusayo…pe…  vicikicchānusayo appahīnoti?

2044\. Dvinnaṃ puggalānaṃ kāmarāgānusayo appahīno, no ca tesaṃ vicikicchānusayo appahīno. Puthujjanassa kāmarāgānusayo ca appahīno vicikicchānusayo ca appahīno.

2045\. «  Yassa vā pana vicikicchānusayo appahīno tassa kāmarāgānusayo appahīnoti? Āmantā.

2046\. »  Yassa kāmarāgānusayo appahīno tassa bhavarāgānusayo…pe…  avijjānusayo appahīnoti? Āmantā.

2047\. «  Yassa vā pana avijjānusayo appahīno tassa kāmarāgānusayo appahīnoti?

2048\. Anāgāmissa avijjānusayo appahīno, no ca tassa kāmarāgānusayo appahīno. Tiṇṇaṃ puggalānaṃ avijjānusayo ca appahīno kāmarāgānusayo ca appahīno.

(298.)

2049\. »  Yassa paṭighānusayo appahīno tassa mānānusayo appahīnoti? Āmantā.

2050\. «  Yassa vā pana mānānusayo appahīno tassa paṭighānusayo appahīnoti?

2051\. Anāgāmissa mānānusayo appahīno, no ca tassa paṭighānusayo appahīno. Tiṇṇaṃ puggalānaṃ mānānusayo ca appahīno paṭighānusayo ca appahīno.

2052\. »  Yassa paṭighānusayo appahīno tassa diṭṭhānusayo…pe…  vicikicchānusayo appahīnoti?

2053\. Dvinnaṃ puggalānaṃ paṭighānusayo appahīno, no ca tesaṃ vicikicchānusayo appahīno. Puthujjanassa paṭighānusayo ca appahīno vicikicchānusayo ca appahīno.

2054\. «  Yassa vā pana vicikicchānusayo appahīno tassa paṭighānusayo appahīnoti? Āmantā.

2055\. »  Yassa paṭighānusayo appahīno tassa bhavarāgānusayo…pe…  avijjānusayo appahīnoti? Āmantā.

2056\. «  Yassa vā pana avijjānusayo appahīno tassa paṭighānusayo appahīnoti?

2057\. Anāgāmissa avijjānusayo appahīno, no ca tassa paṭighānusayo appahīno. Tiṇṇaṃ puggalānaṃ avijjānusayo ca appahīno paṭighānusayo ca appahīno.

(299.)

2058\. »  Yassa mānānusayo appahīno tassa diṭṭhānusayo…pe…  vicikicchānusayo appahīnoti?

2059\. Tiṇṇaṃ puggalānaṃ mānānusayo appahīno, no ca tesaṃ vicikicchānusayo appahīno. Puthujjanassa mānānusayo ca appahīno vicikicchānusayo ca appahīno.

2060\. «  Yassa vā pana vicikicchānusayo appahīno tassa mānānusayo appahīnoti? Āmantā.

2061\. »  Yassa mānānusayo appahīno tassa bhavarāgānusayo…pe…  avijjānusayo appahīnoti? Āmantā.

2062\. «  Yassa vā pana avijjānusayo appahīno tassa mānānusayo appahīnoti? Āmantā.

(300.)

2063\. »  Yassa diṭṭhānusayo appahīno tassa vicikicchānusayo appahīnoti? Āmantā.

2064\. «  Yassa vā pana vicikicchānusayo appahīno tassa diṭṭhānusayo appahīnoti? Āmantā…pe… .

(301.)

2065\. »  Yassa vicikicchānusayo appahīno tassa bhavarāgānusayo…pe…  avijjānusayo appahīnoti? Āmantā.

2066\. «  Yassa vā pana avijjānusayo appahīno tassa vicikicchānusayo appahīnoti?

2067\. Tiṇṇaṃ puggalānaṃ avijjānusayo appahīno, no ca tesaṃ vicikicchānusayo appahīno. Puthujjanassa avijjānusayo ca appahīno vicikicchānusayo ca appahīno.

(302.)

2068\. »  Yassa bhavarāgānusayo appahīno tassa avijjānusayo appahīnoti? Āmantā.

2069\. «  Yassa vā pana avijjānusayo appahīno tassa bhavarāgānusayo appahīnoti? Āmantā. (Ekamūlakaṃ.)

(303.)

2070\. »  Yassa kāmarāgānusayo ca paṭighānusayo ca appahīnā tassa mānānusayo appahīnoti? Āmantā.

2071\. «  Yassa vā pana mānānusayo appahīno tassa kāmarāgānusayo ca paṭighānusayo ca appahīnāti?

2072\. Anāgāmissa mānānusayo appahīno, no ca tassa kāmarāgānusayo ca paṭighānusayo ca appahīnā. Tiṇṇaṃ puggalānaṃ mānānusayo ca appahīno kāmarāgānusayo ca paṭighānusayo ca appahīnā.

2073\. »  Yassa kāmarāgānusayo ca paṭighānusayo ca appahīnā tassa diṭṭhānusayo…pe…  vicikicchānusayo appahīnoti?

2074\. Dvinnaṃ puggalānaṃ kāmarāgānusayo ca paṭighānusayo ca appahīnā, no ca tesaṃ vicikicchānusayo appahīno. Puthujjanassa kāmarāgānusayo ca paṭighānusayo ca appahīnā vicikicchānusayo ca appahīno.

2075\. «  Yassa vā pana vicikicchānusayo appahīno tassa kāmarāgānusayo ca paṭighānusayo ca appahīnāti? Āmantā.

2076\. »  Yassa kāmarāgānusayo ca paṭighānusayo ca appahīnā tassa bhavarāgānusayo…pe…  avijjānusayo appahīnoti? Āmantā.

2077\. «  Yassa vā pana avijjānusayo appahīno tassa kāmarāgānusayo ca paṭighānusayo ca appahīnāti?

2078\. Anāgāmissa avijjānusayo appahīno, no ca tassa kāmarāgānusayo ca paṭighānusayo ca appahīnā. Tiṇṇaṃ puggalānaṃ avijjānusayo ca appahīno kāmarāgānusayo ca paṭighānusayo ca appahīnā. (Dukamūlakaṃ.)

(304.)

2079\. »  Yassa kāmarāgānusayo ca paṭighānusayo ca mānānusayo ca appahīnā tassa diṭṭhānusayo…pe…  vicikicchānusayo appahīnoti?

2080\. Dvinnaṃ puggalānaṃ kāmarāgānusayo ca paṭighānusayo ca mānānusayo ca appahīnā, no ca tesaṃ vicikicchānusayo appahīno. Puthujjanassa kāmarāgānusayo ca paṭighānusayo ca mānānusayo ca appahīnā vicikicchānusayo ca appahīno.

2081\. «  Yassa vā pana vicikicchānusayo appahīno tassa kāmarāgānusayo ca paṭighānusayo ca mānānusayo ca appahīnāti? Āmantā.

2082\. »  Yassa kāmarāgānusayo ca paṭighānusayo ca mānānusayo ca appahīnā tassa bhavarāgānusayo…pe…  avijjānusayo appahīnoti? Āmantā.

2083\. «  Yassa vā pana avijjānusayo appahīno tassa kāmarāgānusayo ca paṭighānusayo ca mānānusayo ca appahīnāti?

2084\. Anāgāmissa avijjānusayo ca mānānusayo ca appahīnā, no ca tassa kāmarāgānusayo ca paṭighānusayo ca appahīnā. Tiṇṇaṃ puggalānaṃ avijjānusayo ca appahīno kāmarāgānusayo ca paṭighānusayo ca mānānusayo ca appahīnā. (Tikamūlakaṃ.)

(305.)

2085\. »  Yassa kāmarāgānusayo ca paṭighānusayo ca mānānusayo ca diṭṭhānusayo ca appahīnā tassa vicikicchānusayo appahīnoti? Āmantā.

2086\. «  Yassa vā pana vicikicchānusayo appahīno tassa kāmarāgānusayo ca paṭighānusayo ca mānānusayo ca diṭṭhānusayo ca appahīnāti? Āmantā…pe… . (Catukkamūlakaṃ.)

(306.)

2087\. »  Yassa kāmarāgānusayo ca paṭighānusayo ca mānānusayo ca diṭṭhānusayo ca vicikicchānusayo ca appahīnā tassa bhavarāgānusayo…pe…  avijjānusayo appahīnoti? Āmantā.

2088\. «  Yassa vā pana avijjānusayo appahīno tassa kāmarāgānusayo ca paṭighānusayo ca mānānusayo ca diṭṭhānusayo ca vicikicchānusayo ca appahīnāti?

2089\. Anāgāmissa avijjānusayo ca mānānusayo ca appahīnā, no ca tassa kāmarāgānusayo ca paṭighānusayo ca diṭṭhānusayo ca vicikicchānusayo ca appahīnā. Dvinnaṃ puggalānaṃ avijjānusayo ca kāmarāgānusayo ca paṭighānusayo ca mānānusayo ca appahīnā, no ca tesaṃ diṭṭhānusayo ca vicikicchānusayo ca appahīnā. Puthujjanassa avijjānusayo ca appahīno; kāmarāgānusayo ca paṭighānusayo ca mānānusayo ca diṭṭhānusayo ca vicikicchānusayo ca appahīnā. (Pañcakamūlakaṃ.)

(307.)

2090\. »  Yassa kāmarāgānusayo ca paṭighānusayo ca mānānusayo ca diṭṭhānusayo ca vicikicchānusayo ca bhavarāgānusayo ca appahīnā tassa avijjānusayo appahīnoti? Āmantā.

2091\. «  Yassa vā pana avijjānusayo appahīno tassa kāmarāgānusayo ca paṭighānusayo ca mānānusayo ca diṭṭhānusayo ca vicikicchānusayo ca bhavarāgānusayo ca appahīnāti?

2092\. Anāgāmissa avijjānusayo ca mānānusayo ca bhavarāgānusayo ca appahīnā, no ca tassa kāmarāgānusayo ca paṭighānusayo ca diṭṭhānusayo ca vicikicchānusayo ca appahīnā. Dvinnaṃ puggalānaṃ avijjānusayo ca kāmarāgānusayo ca paṭighānusayo ca mānānusayo ca bhavarāgānusayo ca appahīnā, no ca tesaṃ diṭṭhānusayo ca vicikicchānusayo ca appahīnā. Puthujjanassa avijjānusayo ca appahīno, kāmarāgānusayo ca paṭighānusayo ca mānānusayo ca diṭṭhānusayo ca vicikicchānusayo ca bhavarāgānusayo ca appahīnā. (Chakkamūlakaṃ.)

[Go to previous page (2.5.3 Anulomapuggalokāsa)](2.5.3.md) / [Go to parent page (2.5 Pahīnavāra)](../2.5.md) / [Go to next page (2.5.5 Paṭilomaokāsa)](2.5.5.md)


