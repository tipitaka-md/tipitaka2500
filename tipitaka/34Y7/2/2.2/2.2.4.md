
[Home](/) / [34Y7 Anusayayamakapāḷi](../../../34Y7.md) / [2 Mahāvāra](../../2.md) / [2.2 Sānusayavāra](../2.2.md)

# 2.2.4 Paṭilomapuggala

* Mahāvāra

* Sānusayavāra

* Paṭilomapuggala

(99.)

682\. »  Yo kāmarāgānusayena niranusayo so paṭighānusayena niranusayoti? Āmantā.

683\. «  Yo vā pana paṭighānusayena niranusayo so kāmarāgānusayena niranusayoti? Āmantā.

684\. »  Yo kāmarāgānusayena niranusayo so mānānusayena niranusayoti?

685\. Anāgāmī kāmarāgānusayena niranusayo, no ca mānānusayena niranusayo. Arahā kāmarāgānusayena ca niranusayo mānānusayena ca niranusayo.

686\. «  Yo vā pana mānānusayena niranusayo so kāmarāgānusayena niranusayoti? Āmantā.

687\. »  Yo kāmarāgānusayena niranusayo so diṭṭhānusayena…pe…  vicikicchānusayena niranusayoti? Āmantā.

688\. «  Yo vā pana vicikicchānusayena niranusayo so kāmarāgānusayena niranusayoti?

689\. Dve puggalā vicikicchānusayena niranusayā, no ca kāmarāgānusayena niranusayā. Dve puggalā vicikicchānusayena ca niranusayā kāmarāgānusayena ca niranusayā.

690\. »  Yo kāmarāgānusayena niranusayo so bhavarāgānusayena…pe…  avijjānusayena niranusayoti?

691\. Anāgāmī kāmarāgānusayena niranusayo, no ca avijjānusayena niranusayo. Arahā kāmarāgānusayena ca niranusayo avijjānusayena ca niranusayo.

692\. «  Yo vā pana avijjānusayena niranusayo so kāmarāgānusayena niranusayoti? Āmantā.

(100.)

693\. »  Yo paṭighānusayena niranusayo so mānānusayena niranusayoti?

694\. Anāgāmī paṭighānusayena niranusayo, no ca mānānusayena niranusayo. Arahā paṭighānusayena ca niranusayo mānānusayena ca niranusayo.

695\. «  Yo vā pana mānānusayena niranusayo so paṭighānusayena niranusayoti? Āmantā.

696\. »  Yo paṭighānusayena niranusayo so diṭṭhānusayena…pe…  vicikicchānusayena niranusayoti? Āmantā.

697\. «  Yo vā pana vicikicchānusayena niranusayo so paṭighānusayena niranusayoti?

698\. Dve puggalā vicikicchānusayena niranusayā, no ca paṭighānusayena niranusayā. Dve puggalā vicikicchānusayena ca niranusayā paṭighānusayena ca niranusayā.

699\. »  Yo paṭighānusayena niranusayo so bhavarāgānusayena…pe…  avijjānusayena niranusayoti?

700\. Anāgāmī paṭighānusayena niranusayo, no ca avijjānusayena niranusayo. Arahā paṭighānusayena ca niranusayo avijjānusayena ca niranusayo.

701\. «  Yo vā pana avijjānusayena niranusayo so paṭighānusayena niranusayoti? Āmantā.

(101.)

702\. »  Yo mānānusayena niranusayo so diṭṭhānusayena…pe…  vicikicchānusayena niranusayoti? Āmantā.

703\. «  Yo vā pana vicikicchānusayena niranusayo so mānānusayena niranusayoti?

704\. Tayo puggalā vicikicchānusayena niranusayā, no ca mānānusayena niranusayā. Arahā vicikicchānusayena ca niranusayo mānānusayena ca niranusayo.

705\. »  Yo mānānusayena niranusayo so bhavarāgānusayena…pe…  avijjānusayena niranusayoti? Āmantā.

706\. «  Yo vā pana avijjānusayena niranusayo so mānānusayena niranusayoti? Āmantā.

(102.)

707\. »  Yo diṭṭhānusayena niranusayo so vicikicchānusayena niranusayoti? Āmantā.

708\. «  Yo vā pana vicikicchānusayena niranusayo so diṭṭhānusayena niranusayoti? Āmantā…pe… .

(103.)

709\. »  Yo vicikicchānusayena niranusayo so bhavarāgānusayena…pe…  avijjānusayena niranusayoti?

710\. Tayo puggalā vicikicchānusayena niranusayā, no ca avijjānusayena niranusayā. Arahā vicikicchānusayena ca niranusayo avijjānusayena ca niranusayo.

711\. «  Yo vā pana avijjānusayena niranusayo so vicikicchānusayena niranusayoti? Āmantā.

(104.)

712\. »  Yo bhavarāgānusayena niranusayo so avijjānusayena niranusayoti? Āmantā.

713\. «  Yo vā pana avijjānusayena niranusayo so bhavarāgānusayena niranusayoti? Āmantā. (Ekamūlakaṃ.)

(105.)

714\. »  Yo kāmarāgānusayena ca paṭighānusayena ca niranusayo so mānānusayena niranusayoti?

715\. Anāgāmī kāmarāgānusayena ca paṭighānusayena ca niranusayo, no ca mānānusayena niranusayo. Arahā kāmarāgānusayena ca paṭighānusayena ca niranusayo mānānusayena ca niranusayo.

716\. «  Yo vā pana mānānusayena niranusayo so kāmarāgānusayena ca paṭighānusayena ca niranusayoti? Āmantā.

717\. »  Yo kāmarāgānusayena ca paṭighānusayena ca niranusayo so diṭṭhānusayena…pe…  vicikicchānusayena niranusayoti? Āmantā.

718\. «  Yo vā pana vicikicchānusayena niranusayo so kāmarāgānusayena ca paṭighānusayena ca niranusayoti?

719\. Dve puggalā vicikicchānusayena niranusayā, no ca kāmarāgānusayena ca paṭighānusayena ca niranusayā. Dve puggalā vicikicchānusayena ca niranusayā kāmarāgānusayena ca paṭighānusayena ca niranusayā.

720\. »  Yo kāmarāgānusayena ca paṭighānusayena ca niranusayo so bhavarāgānusayena…pe…  avijjānusayena niranusayoti?

721\. Anāgāmī kāmarāgānusayena ca paṭighānusayena ca niranusayo, no ca avijjānusayena niranusayo. Arahā kāmarāgānusayena ca paṭighānusayena ca niranusayo avijjānusayena ca niranusayo.

722\. «  Yo vā pana avijjānusayena niranusayo so kāmarāgānusayena ca paṭighānusayena ca niranusayoti? Āmantā. (Dukamūlakaṃ.)

(106.)

723\. »  Yo kāmarāgānusayena ca paṭighānusayena ca mānānusayena ca niranusayo so diṭṭhānusayena…pe…  vicikicchānusayena niranusayoti? Āmantā.

724\. «  Yo vā pana vicikicchānusayena niranusayo so kāmarāgānusayena ca paṭighānusayena ca mānānusayena ca niranusayoti?

725\. Dve puggalā vicikicchānusayena niranusayā, no ca kāmarāgānusayena ca paṭighānusayena ca mānānusayena ca niranusayā. Anāgāmī vicikicchānusayena ca kāmarāgānusayena ca paṭighānusayena ca niranusayo, no ca mānānusayena niranusayo. Arahā vicikicchānusayena ca niranusayo kāmarāgānusayena ca paṭighānusayena ca mānānusayena ca niranusayo.

726\. »  Yo kāmarāgānusayena ca paṭighānusayena ca mānānusayena ca niranusayo so bhavarāgānusayena…pe…  avijjānusayena niranusayoti? Āmantā.

727\. «  Yo vā pana avijjānusayena niranusayo so kāmarāgānusayena ca paṭighānusayena ca mānānusayena ca niranusayoti? Āmantā. (Tikamūlakaṃ.)

(107.)

728\. »  Yo kāmarāgānusayena ca paṭighānusayena ca mānānusayena ca diṭṭhānusayena ca niranusayo so vicikicchānusayena niranusayoti? Āmantā.

729\. «  Yo vā pana vicikicchānusayena niranusayo so kāmarāgānusayena ca paṭighānusayena ca mānānusayena ca diṭṭhānusayena ca niranusayoti?

730\. Dve puggalā vicikicchānusayena ca diṭṭhānusayena ca niranusayā, no ca kāmarāgānusayena ca paṭighānusayena ca mānānusayena ca niranusayā. Anāgāmī vicikicchānusayena ca kāmarāgānusayena ca paṭighānusayena ca diṭṭhānusayena ca niranusayo, no ca mānānusayena niranusayo. Arahā vicikicchānusayena ca niranusayo kāmarāgānusayena ca paṭighānusayena ca mānānusayena ca diṭṭhānusayena ca niranusayo…pe… . (Catukkamūlakaṃ.)

(108.)

731\. »  Yo kāmarāgānusayena ca paṭighānusayena ca mānānusayena ca diṭṭhānusayena ca vicikicchānusayena ca niranusayo so bhavarāgānusayena…pe…  avijjānusayena niranusayoti? Āmantā.

732\. «  Yo vā pana avijjānusayena niranusayo so kāmarāgānusayena ca paṭighānusayena ca mānānusayena ca diṭṭhānusayena ca vicikicchānusayena ca niranusayoti? Āmantā. (Pañcakamūlakaṃ.)

(109.)

733\. »  Yo kāmarāgānusayena ca paṭighānusayena ca mānānusayena ca diṭṭhānusayena ca vicikicchānusayena ca bhavarāgānusayena ca niranusayo so avijjānusayena niranusayoti? Āmantā.

734\. «  Yo vā pana avijjānusayena niranusayo so kāmarāgānusayena ca paṭighānusayena ca mānānusayena ca diṭṭhānusayena ca vicikicchānusayena ca bhavarāgānusayena ca niranusayoti? Āmantā. (Chakkamūlakaṃ.)

[Go to previous page (2.2.3 Anulomapuggalokāsa)](2.2.3.md) / [Go to parent page (2.2 Sānusayavāra)](../2.2.md) / [Go to next page (2.2.5 Paṭilomaokāsa)](2.2.5.md)


