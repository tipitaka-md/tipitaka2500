---
title:  Purejāta
path: /tipitaka/38P2/3/3.3/3.3.7/3.3.7.1/3.3.7.1.1/Purejata
ref: 264920
breadcrumbs:
  - name: Home
    link: /
  - name: 38P2 Dhammānuloma (1), Dukapaṭṭhānapāḷi (2)
    link: /tipitaka/38P2
  - name: 3 Āsavagocchaka
    link: /tipitaka/38P2/3
  - name: 3.3 Āsavasampayuttaduka
    link: /tipitaka/38P2/3/3.3
  - name: 3.3.7 Pañhāvāra
    link: /tipitaka/38P2/3/3.3/3.3.7
  - name: 3.3.7.1 Paccayānuloma
    link: /tipitaka/38P2/3/3.3/3.3.7/3.3.7.1
  - name: 3.3.7.1.1 Vibhaṅgavāra
    link: /tipitaka/38P2/3/3.3/3.3.7/3.3.7.1/3.3.7.1.1
prevL: /tipitaka/38P2/3/3.3/3.3.7/3.3.7.1/3.3.7.1.1/Upanissaya
upL: /tipitaka/38P2/3/3.3/3.3.7/3.3.7.1/3.3.7.1.1
nextL: /tipitaka/38P2/3/3.3/3.3.7/3.3.7.1/3.3.7.1.1/Pacchajata
---

# Purejāta

### Āsavagocchaka

### Āsavasampayuttaduka

### Pañhāvāra

### Paccayānuloma

### Vibhaṅgavāra

### Purejāta

(89.)

1212. Āsavavippayutto dhammo āsavavippayuttassa dhammassa purejātapaccayena paccayo—  ārammaṇapurejātaṃ, vatthupurejātaṃ. **Ārammaṇapurejātaṃ**—  cakkhuṃ…pe…  vatthuṃ aniccato dukkhato anattato vipassati; dibbena cakkhunā rūpaṃ passati, dibbāya sotadhātuyā saddaṃ suṇāti. Rūpāyatanaṃ cakkhuviññāṇassa…pe…  phoṭṭhabbāyatanaṃ kāyaviññāṇassa purejātapaccayena paccayo. **Vatthupurejātaṃ**—  cakkhāyatanaṃ cakkhuviññāṇassa…pe…  kāyāyatanaṃ kāyaviññāṇassa…pe…  vatthu āsavavippayuttānaṃ khandhānaṃ mohassa ca purejātapaccayena paccayo. (1)

1213. Āsavavippayutto dhammo āsavasampayuttassa dhammassa purejātapaccayena paccayo—  ārammaṇapurejātaṃ, vatthupurejātaṃ. **Ārammaṇapurejātaṃ**—  cakkhuṃ…pe…  vatthuṃ assādeti abhinandati, taṃ ārabbha rāgo uppajjati…pe…  domanassaṃ uppajjati. **Vatthupurejātaṃ**—  vatthu āsavasampayuttakānaṃ khandhānaṃ purejātapaccayena paccayo. (2)

1214. Āsavavippayutto dhammo āsavasampayuttassa ca āsavavippayuttassa ca dhammassa purejātapaccayena paccayo—  ārammaṇapurejātaṃ, vatthupurejātaṃ. **Ārammaṇapurejātaṃ**—  cakkhuṃ…pe…  vatthuṃ ārabbha domanassasahagatā vicikicchāsahagatā uddhaccasahagatā khandhā ca moho ca uppajjanti. **Vatthupurejātaṃ**—  vatthu domanassasahagatānaṃ vicikicchāsahagatānaṃ uddhaccasahagatānaṃ khandhānaṃ mohassa ca purejātapaccayena paccayo. (3)


