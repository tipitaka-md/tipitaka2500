---
title:  Hetu
path: /tipitaka/38P2/3/3.3/3.3.7/3.3.7.1/3.3.7.1.1/Hetu
ref: 264914
breadcrumbs:
  - name: Home
    link: /
  - name: 38P2 Dhammānuloma (1), Dukapaṭṭhānapāḷi (2)
    link: /tipitaka/38P2
  - name: 3 Āsavagocchaka
    link: /tipitaka/38P2/3
  - name: 3.3 Āsavasampayuttaduka
    link: /tipitaka/38P2/3/3.3
  - name: 3.3.7 Pañhāvāra
    link: /tipitaka/38P2/3/3.3/3.3.7
  - name: 3.3.7.1 Paccayānuloma
    link: /tipitaka/38P2/3/3.3/3.3.7/3.3.7.1
  - name: 3.3.7.1.1 Vibhaṅgavāra
    link: /tipitaka/38P2/3/3.3/3.3.7/3.3.7.1/3.3.7.1.1
prevL: /tipitaka/38P2/3/3.3/3.3.7/3.3.7.1/3.3.7.1.1
upL: /tipitaka/38P2/3/3.3/3.3.7/3.3.7.1/3.3.7.1.1
nextL: /tipitaka/38P2/3/3.3/3.3.7/3.3.7.1/3.3.7.1.1/Arammana
---

# Hetu

### Āsavagocchaka

### Āsavasampayuttaduka

### Pañhāvāra

### Paccayānuloma

### Vibhaṅgavāra

### Hetu

(74.)

1171. Āsavasampayutto dhammo āsavasampayuttassa dhammassa hetupaccayena paccayo—  āsavasampayuttā hetū sampayuttakānaṃ khandhānaṃ hetupaccayena paccayo. (1)

1172. Āsavasampayutto dhammo āsavavippayuttassa dhammassa hetupaccayena paccayo—  āsavasampayuttā hetū cittasamuṭṭhānānaṃ rūpānaṃ hetupaccayena paccayo; doso mohassa cittasamuṭṭhānānañca rūpānaṃ hetupaccayena paccayo. (2)

1173. Āsavasampayutto dhammo āsavasampayuttassa ca āsavavippayuttassa ca dhammassa hetupaccayena paccayo—  āsavasampayuttā hetū sampayuttakānaṃ khandhānaṃ cittasamuṭṭhānānañca rūpānaṃ hetupaccayena paccayo; doso sampayuttakānaṃ khandhānaṃ mohassa cittasamuṭṭhānānañca rūpānaṃ hetupaccayena paccayo. (3)

(75.)

1174. Āsavavippayutto dhammo āsavavippayuttassa dhammassa hetupaccayena paccayo—  āsavavippayuttā hetū sampayuttakānaṃ khandhānaṃ cittasamuṭṭhānānañca rūpānaṃ hetupaccayena paccayo; domanassasahagato vicikicchāsahagato uddhaccasahagato moho cittasamuṭṭhānānaṃ rūpānaṃ hetupaccayena paccayo; paṭisandhikkhaṇe…pe… . (1)

1175. Āsavavippayutto dhammo āsavasampayuttassa dhammassa hetupaccayena paccayo—  domanassasahagato vicikicchāsahagato uddhaccasahagato moho sampayuttakānaṃ khandhānaṃ hetupaccayena paccayo. (2)

1176. Āsavavippayutto dhammo āsavasampayuttassa ca āsavavippayuttassa ca dhammassa hetupaccayena paccayo—  domanassasahagato vicikicchāsahagato uddhaccasahagato moho sampayuttakānaṃ khandhānaṃ cittasamuṭṭhānānañca rūpānaṃ hetupaccayena paccayo. (3)

(76.)

1177. Āsavasampayutto ca āsavavippayutto ca dhammā āsavasampayuttassa dhammassa hetupaccayena paccayo—  doso ca moho ca āsavasampayuttakānaṃ khandhānaṃ hetupaccayena paccayo. (1)

1178. Āsavasampayutto ca āsavavippayutto ca dhammā āsavavippayuttassa dhammassa hetupaccayena paccayo—  doso ca moho ca cittasamuṭṭhānānaṃ rūpānaṃ hetupaccayena paccayo. (2)

1179. Āsavasampayutto ca āsavavippayutto ca dhammā āsavasampayuttassa ca āsavavippayuttassa ca dhammassa hetupaccayena paccayo—  doso ca moho ca sampayuttakānaṃ khandhānaṃ cittasamuṭṭhānānañca rūpānaṃ hetupaccayena paccayo. (3)


