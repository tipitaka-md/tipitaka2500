---
title:  Kamma
path: /tipitaka/38P2/3/3.3/3.3.7/3.3.7.1/3.3.7.1.1/Kamma
ref: 264923
breadcrumbs:
  - name: Home
    link: /
  - name: 38P2 Dhammānuloma (1), Dukapaṭṭhānapāḷi (2)
    link: /tipitaka/38P2
  - name: 3 Āsavagocchaka
    link: /tipitaka/38P2/3
  - name: 3.3 Āsavasampayuttaduka
    link: /tipitaka/38P2/3/3.3
  - name: 3.3.7 Pañhāvāra
    link: /tipitaka/38P2/3/3.3/3.3.7
  - name: 3.3.7.1 Paccayānuloma
    link: /tipitaka/38P2/3/3.3/3.3.7/3.3.7.1
  - name: 3.3.7.1.1 Vibhaṅgavāra
    link: /tipitaka/38P2/3/3.3/3.3.7/3.3.7.1/3.3.7.1.1
prevL: /tipitaka/38P2/3/3.3/3.3.7/3.3.7.1/3.3.7.1.1/Asevana
upL: /tipitaka/38P2/3/3.3/3.3.7/3.3.7.1/3.3.7.1.1
nextL: /tipitaka/38P2/3/3.3/3.3.7/3.3.7.1/3.3.7.1.1/Vipaka
---

# Kamma

### Āsavagocchaka

### Āsavasampayuttaduka

### Pañhāvāra

### Paccayānuloma

### Vibhaṅgavāra

### Kamma

(92.)

1219. Āsavasampayutto dhammo āsavasampayuttassa dhammassa kammapaccayena paccayo—  āsavasampayuttakā cetanā sampayuttakānaṃ khandhānaṃ kammapaccayena paccayo. (1)

1220. Āsavasampayutto dhammo āsavavippayuttassa dhammassa kammapaccayena paccayo—  sahajātā, nānākkhaṇikā. **Sahajātā**—  āsavasampayuttā cetanā cittasamuṭṭhānānaṃ rūpānaṃ kammapaccayena paccayo; domanassasahagatā vicikicchāsahagatā uddhaccasahagatā cetanā mohassa cittasamuṭṭhānānañca rūpānaṃ kammapaccayena paccayo. **Nānākkhaṇikā**—  āsavasampayuttakā cetanā vipākānaṃ khandhānaṃ kaṭattā ca rūpānaṃ kammapaccayena paccayo. (2)

1221. Āsavasampayutto dhammo āsavasampayuttassa ca āsavavippayuttassa ca dhammassa kammapaccayena paccayo—  āsavasampayuttā cetanā sampayuttakānaṃ khandhānaṃ cittasamuṭṭhānānañca rūpānaṃ kammapaccayena paccayo; domanassasahagatā vicikicchāsahagatā uddhaccasahagatā cetanā sampayuttakānaṃ khandhānaṃ mohassa ca cittasamuṭṭhānānañca rūpānaṃ kammapaccayena paccayo. (3)

1222. Āsavavippayutto dhammo āsavavippayuttassa dhammassa kammapaccayena paccayo—  sahajātā, nānākkhaṇikā. **Sahajātā**—  āsavavippayuttā cetanā sampayuttakānaṃ khandhānaṃ cittasamuṭṭhānānañca rūpānaṃ kammapaccayena paccayo; paṭisandhikkhaṇe…pe… . **Nānākkhaṇikā** āsavavippayuttā cetanā vipākānaṃ khandhānaṃ kaṭattā ca rūpānaṃ kammapaccayena paccayo. (1)


