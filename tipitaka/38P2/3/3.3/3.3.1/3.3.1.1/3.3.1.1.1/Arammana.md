---
title:  Ārammaṇa
path: /tipitaka/38P2/3/3.3/3.3.1/3.3.1.1/3.3.1.1.1/Arammana
ref: 264900
breadcrumbs:
  - name: Home
    link: /
  - name: 38P2 Dhammānuloma (1), Dukapaṭṭhānapāḷi (2)
    link: /tipitaka/38P2
  - name: 3 Āsavagocchaka
    link: /tipitaka/38P2/3
  - name: 3.3 Āsavasampayuttaduka
    link: /tipitaka/38P2/3/3.3
  - name: 3.3.1 Paṭiccavāra
    link: /tipitaka/38P2/3/3.3/3.3.1
  - name: 3.3.1.1 Paccayānuloma
    link: /tipitaka/38P2/3/3.3/3.3.1/3.3.1.1
  - name: 3.3.1.1.1 Vibhaṅgavāra
    link: /tipitaka/38P2/3/3.3/3.3.1/3.3.1.1/3.3.1.1.1
prevL: /tipitaka/38P2/3/3.3/3.3.1/3.3.1.1/3.3.1.1.1/Hetu
upL: /tipitaka/38P2/3/3.3/3.3.1/3.3.1.1/3.3.1.1.1
nextL: /tipitaka/38P2/3/3.3/3.3.1/3.3.1.1/3.3.1.1.1/Adhipati
---

# Ārammaṇa

### Āsavagocchaka

### Āsavasampayuttaduka

### Paṭiccavāra

### Paccayānuloma

### Vibhaṅgavāra

### Ārammaṇa

(51.)

1104. Āsavasampayuttaṃ dhammaṃ paṭicca āsavasampayutto dhammo uppajjati ārammaṇapaccayā—  āsavasampayuttaṃ ekaṃ khandhaṃ paṭicca tayo khandhā…pe…  dve khandhe…pe… . (1)

1105. Āsavasampayuttaṃ dhammaṃ paṭicca āsavavippayutto dhammo uppajjati ārammaṇapaccayā—  domanassasahagate vicikicchāsahagate uddhaccasahagate khandhe paṭicca moho. (2)

1106. Āsavasampayuttaṃ dhammaṃ paṭicca āsavasampayutto ca āsavavippayutto ca dhammā uppajjanti ārammaṇapaccayā—  domanassasahagataṃ vicikicchāsahagataṃ uddhaccasahagataṃ ekaṃ khandhaṃ paṭicca tayo khandhā moho ca…pe…  dve khandhe…pe… . (3)

(52.)

1107. Āsavavippayuttaṃ dhammaṃ paṭicca āsavavippayutto dhammo uppajjati ārammaṇapaccayā—  āsavavippayuttaṃ ekaṃ khandhaṃ paṭicca tayo khandhā…pe…  dve khandhe…pe…  paṭisandhikkhaṇe…pe…  vatthuṃ paṭicca khandhā. (1)

1108. Āsavavippayuttaṃ dhammaṃ paṭicca āsavasampayutto dhammo uppajjati ārammaṇapaccayā—  domanassasahagataṃ vicikicchāsahagataṃ uddhaccasahagataṃ mohaṃ paṭicca sampayuttakā khandhā. (2)

1109. Āsavasampayuttañca āsavavippayuttañca dhammaṃ paṭicca āsavasampayutto dhammo uppajjati ārammaṇapaccayā—  domanassasahagataṃ vicikicchāsahagataṃ uddhaccasahagataṃ ekaṃ khandhañca mohañca paṭicca tayo khandhā…pe…  dve khandhe…pe… . (1)


