---
title:  Anantarādi
path: /tipitaka/38P2/1/1.2/1.2.1/1.2.1.1/1.2.1.1.1/Anantaradi
ref: 264682
breadcrumbs:
  - name: Home
    link: /
  - name: 38P2 Dhammānuloma (1), Dukapaṭṭhānapāḷi (2)
    link: /tipitaka/38P2
  - name: 1 Hetugocchaka
    link: /tipitaka/38P2/1
  - name: 1.2 Sahetukaduka
    link: /tipitaka/38P2/1/1.2
  - name: 1.2.1 Paṭiccavāra
    link: /tipitaka/38P2/1/1.2/1.2.1
  - name: 1.2.1.1 Paccayānuloma
    link: /tipitaka/38P2/1/1.2/1.2.1/1.2.1.1
  - name: 1.2.1.1.1 Vibhaṅgavāra
    link: /tipitaka/38P2/1/1.2/1.2.1/1.2.1.1/1.2.1.1.1
prevL: /tipitaka/38P2/1/1.2/1.2.1/1.2.1.1/1.2.1.1.1/Adhipati
upL: /tipitaka/38P2/1/1.2/1.2.1/1.2.1.1/1.2.1.1.1
nextL: /tipitaka/38P2/1/1.2/1.2.1/1.2.1.1/1.2.1.1.1/Annamanna
---

# Anantarādi

### Hetugocchaka

### Sahetukaduka

### Paṭiccavāra

### Paccayānuloma

### Vibhaṅgavāra

### Anantarādi

(56.)

151. Sahetukaṃ dhammaṃ paṭicca sahetuko dhammo uppajjati anantarapaccayā…  samanantarapaccayā…  sahajātapaccayā—  sahetukaṃ ekaṃ khandhaṃ paṭicca tayo khandhā…pe…  paṭisandhikkhaṇe…pe… . (1)

152. Sahetukaṃ dhammaṃ paṭicca ahetuko dhammo uppajjati sahajātapaccayā—  sahetuke khandhe paṭicca cittasamuṭṭhānaṃ rūpaṃ, vicikicchāsahagate uddhaccasahagate khandhe paṭicca vicikicchāsahagato uddhaccasahagato moho cittasamuṭṭhānañca rūpaṃ; paṭisandhikkhaṇe…pe… . (2)

153. Sahetukaṃ dhammaṃ paṭicca sahetuko ca ahetuko ca dhammā uppajjanti sahajātapaccayā—  sahetukaṃ ekaṃ khandhaṃ paṭicca tayo khandhā cittasamuṭṭhānañca rūpaṃ, dve khandhe…pe…  vicikicchāsahagataṃ uddhaccasahagataṃ ekaṃ khandhaṃ paṭicca tayo khandhā moho ca cittasamuṭṭhānañca rūpaṃ…pe…  dve khandhe…pe…  paṭisandhikkhaṇe…pe… . (3)

(57.)

154. Ahetukaṃ dhammaṃ paṭicca ahetuko dhammo uppajjati sahajātapaccayā—  ahetukaṃ ekaṃ khandhaṃ paṭicca tayo khandhā cittasamuṭṭhānañca rūpaṃ…pe…  dve khandhe…pe…  vicikicchāsahagataṃ uddhaccasahagataṃ mohaṃ paṭicca cittasamuṭṭhānaṃ rūpaṃ; paṭisandhikkhaṇe…pe…  khandhe paṭicca vatthu, vatthuṃ paṭicca khandhā; ekaṃ mahābhūtaṃ…pe…  bāhiraṃ…  āhārasamuṭṭhānaṃ…  utusamuṭṭhānaṃ…  asaññasattānaṃ ekaṃ mahābhūtaṃ…pe… . (1)

155. Ahetukaṃ dhammaṃ paṭicca sahetuko dhammo uppajjati sahajātapaccayā. (Ime pañca pañhā hetusadisā, ninnānaṃ.) (2)


