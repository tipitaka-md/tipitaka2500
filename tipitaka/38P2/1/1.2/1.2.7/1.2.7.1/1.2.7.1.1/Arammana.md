
[Home](/) / [38P2 Dhammānuloma (1), Dukapaṭṭhānapāḷi (2)](../../../../../../38P2.md) / [1 Hetugocchaka](../../../../../1.md) / [1.2 Sahetukaduka](../../../../1.2.md) / [1.2.7 Pañhāvāra](../../../1.2.7.md) / [1.2.7.1 Paccayānuloma](../../1.2.7.1.md) / [1.2.7.1.1 Vibhaṅgavāra](../1.2.7.1.1.md)

# Ārammaṇa

* Hetugocchaka

* Sahetukaduka

* Pañhāvāra

* Paccayānuloma

* Vibhaṅgavāra

* Ārammaṇa

(98.)

263\. Sahetuko dhammo sahetukassa dhammassa ārammaṇapaccayena paccayo—  dānaṃ datvā sīlaṃ…pe…  uposathakammaṃ katvā taṃ paccavekkhati, pubbe suciṇṇāni paccavekkhati, jhānā vuṭṭhahitvā jhānaṃ paccavekkhati. Ariyā maggā vuṭṭhahitvā maggaṃ paccavekkhanti, phalaṃ paccavekkhanti. Pahīne kilese…pe…  vikkhambhite kilese…pe…  pubbe…pe…  sahetuke khandhe aniccato…pe…  domanassaṃ uppajjati; kusalākusale niruddhe sahetuko vipāko tadārammaṇatā uppajjati; cetopariyañāṇena sahetukacittasamaṅgissa cittaṃ jānanti. Ākāsānañcāyatanaṃ viññāṇañcāyatanassa…pe…  ākiñcaññāyatanaṃ nevasaññānāsaññāyatanassa…pe…  sahetukā khandhā iddhividhañāṇassa, cetopariyañāṇassa, pubbenivāsānussatiñāṇassa, yathākammūpagañāṇassa, anāgataṃsañāṇassa ārammaṇapaccayena paccayo; sahetuke khandhe ārabbha sahetukā khandhā uppajjanti. (1)

264\. Sahetuko dhammo ahetukassa dhammassa ārammaṇapaccayena paccayo—  sahetuke khandhe aniccato…pe…  domanassaṃ uppajjati, kusalākusale niruddhe ahetuko vipāko tadārammaṇatā uppajjati, sahetuke khandhe ārabbha ahetukā khandhā ca moho ca uppajjanti. (2)

265\. Sahetuko dhammo sahetukassa ca ahetukassa ca dhammassa ārammaṇapaccayena paccayo—  sahetuke khandhe ārabbha vicikicchāsahagatā uddhaccasahagatā khandhā ca moho ca uppajjanti. (3)

(99.)

266\. Ahetuko dhammo ahetukassa dhammassa ārammaṇapaccayena paccayo—  nibbānaṃ āvajjanāya ārammaṇapaccayena paccayo; cakkhuṃ…pe…  vatthuṃ…  ahetuke khandhe ca mohañca aniccato…pe…  domanassaṃ uppajjati; kusalākusale niruddhe ahetuko vipāko tadārammaṇatā uppajjati; rūpāyatanaṃ cakkhuviññāṇassa…pe…  phoṭṭhabbāyatanaṃ kāyaviññāṇassa…pe…  ahetuke khandhe ca mohañca ārabbha ahetukā khandhā ca moho ca uppajjanti. (1)

267\. Ahetuko dhammo sahetukassa dhammassa ārammaṇapaccayena paccayo—  ariyā nibbānaṃ paccavekkhanti; nibbānaṃ gotrabhussa, vodānassa, maggassa, phalassa ārammaṇapaccayena paccayo. Ariyā ahetuke pahīne kilese paccavekkhanti, vikkhambhite kilese…pe…  pubbe…pe…  cakkhuṃ…pe…  vatthuṃ…pe…  ahetuke khandhe ca mohañca aniccato…pe…  domanassaṃ uppajjati; kusalākusale niruddhe sahetuko vipāko tadārammaṇatā uppajjati; dibbena cakkhunā rūpaṃ passati, dibbāya sotadhātuyā saddaṃ suṇāti, cetopariyañāṇena ahetukacittasamaṅgissa cittaṃ jānanti; ahetukā khandhā iddhividhañāṇassa, cetopariyañāṇassa, pubbenivāsānussatiñāṇassa, anāgataṃsañāṇassa ārammaṇapaccayena paccayo; ahetuke khandhe ca mohañca ārabbha sahetukā khandhā uppajjanti. (2)

268\. Ahetuko dhammo sahetukassa ca ahetukassa ca dhammassa ārammaṇapaccayena paccayo—  cakkhuṃ ārabbha vicikicchāsahagatā uddhaccasahagatā khandhā ca moho ca uppajjanti; sotaṃ…pe…  vatthuṃ…  ahetuke khandhe ca mohañca ārabbha vicikicchāsahagatā uddhaccasahagatā khandhā ca moho ca uppajjanti. (3)

(100.)

269\. Sahetuko ca ahetuko ca dhammā sahetukassa dhammassa ārammaṇapaccayena paccayo—  vicikicchāsahagate uddhaccasahagate khandhe ca mohañca ārabbha sahetukā khandhā uppajjanti. (1)

270\. Sahetuko ca ahetuko ca dhammā ahetukassa dhammassa ārammaṇapaccayena paccayo—  vicikicchāsahagate uddhaccasahagate khandhe ca mohañca ārabbha ahetukā khandhā ca moho ca uppajjanti. (2)

271\. Sahetuko ca ahetuko ca dhammā sahetukassa ca ahetukassa ca dhammassa ārammaṇapaccayena paccayo—  vicikicchāsahagate uddhaccasahagate khandhe ca mohañca ārabbha vicikicchāsahagatā uddhaccasahagatā khandhā ca moho ca uppajjanti. (3)

[Go to previous page (Hetu)](Hetu.md) / [Go to parent page (1.2.7.1.1 Vibhaṅgavāra)](../1.2.7.1.1.md) / [Go to next page (Adhipati)](Adhipati.md)


