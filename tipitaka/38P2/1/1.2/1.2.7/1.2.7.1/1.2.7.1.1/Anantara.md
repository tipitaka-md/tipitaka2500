---
title:  Anantara
path: /tipitaka/38P2/1/1.2/1.2.7/1.2.7.1/1.2.7.1.1/Anantara
ref: 264710
breadcrumbs:
  - name: Home
    link: /
  - name: 38P2 Dhammānuloma (1), Dukapaṭṭhānapāḷi (2)
    link: /tipitaka/38P2
  - name: 1 Hetugocchaka
    link: /tipitaka/38P2/1
  - name: 1.2 Sahetukaduka
    link: /tipitaka/38P2/1/1.2
  - name: 1.2.7 Pañhāvāra
    link: /tipitaka/38P2/1/1.2/1.2.7
  - name: 1.2.7.1 Paccayānuloma
    link: /tipitaka/38P2/1/1.2/1.2.7/1.2.7.1
  - name: 1.2.7.1.1 Vibhaṅgavāra
    link: /tipitaka/38P2/1/1.2/1.2.7/1.2.7.1/1.2.7.1.1
prevL: /tipitaka/38P2/1/1.2/1.2.7/1.2.7.1/1.2.7.1.1/Adhipati
upL: /tipitaka/38P2/1/1.2/1.2.7/1.2.7.1/1.2.7.1.1
nextL: /tipitaka/38P2/1/1.2/1.2.7/1.2.7.1/1.2.7.1.1/Sahajatadi
---

# Anantara

### Hetugocchaka

### Sahetukaduka

### Pañhāvāra

### Paccayānuloma

### Vibhaṅgavāra

### Anantara

(102.)

276. Sahetuko dhammo sahetukassa dhammassa anantarapaccayena paccayo—  purimā purimā sahetukā khandhā pacchimānaṃ pacchimānaṃ sahetukānaṃ khandhānaṃ anantarapaccayena paccayo; anulomaṃ gotrabhussa…  anulomaṃ vodānassa…  gotrabhu maggassa…  vodānaṃ maggassa…  maggo phalassa…  phalaṃ phalassa…  anulomaṃ phalasamāpattiyā…  nirodhā vuṭṭhahantassa nevasaññānāsaññāyatanaṃ phalasamāpattiyā anantarapaccayena paccayo. (1)

277. Sahetuko dhammo ahetukassa dhammassa anantarapaccayena paccayo—  purimā purimā vicikicchāsahagatā uddhaccasahagatā khandhā pacchimassa pacchimassa vicikicchāsahagatassa uddhaccasahagatassa mohassa anantarapaccayena paccayo; sahetukaṃ cuticittaṃ ahetukassa upapatticittassa anantarapaccayena paccayo; sahetukaṃ bhavaṅgaṃ āvajjanāya anantarapaccayena paccayo; sahetukaṃ bhavaṅgaṃ ahetukassa bhavaṅgassa anantarapaccayena paccayo; sahetukā khandhā ahetukassa vuṭṭhānassa anantarapaccayena paccayo. (2)

278. Sahetuko dhammo sahetukassa ca ahetukassa ca dhammassa anantarapaccayena paccayo—  purimā purimā vicikicchāsahagatā uddhaccasahagatā khandhā pacchimānaṃ pacchimānaṃ vicikicchāsahagatānaṃ uddhaccasahagatānaṃ khandhānaṃ mohassa ca anantarapaccayena paccayo. (3)

(103.)

279. Ahetuko dhammo ahetukassa dhammassa anantarapaccayena paccayo—  purimo purimo vicikicchāsahagato uddhaccasahagato moho pacchimassa pacchimassa vicikicchāsahagatassa uddhaccasahagatassa mohassa anantarapaccayena paccayo; purimā purimā ahetukā khandhā pacchimānaṃ pacchimānaṃ ahetukānaṃ khandhānaṃ anantarapaccayena paccayo; āvajjanā pañcannaṃ viññāṇānaṃ anantarapaccayena paccayo. (1)

280. Ahetuko dhammo sahetukassa dhammassa anantarapaccayena paccayo—  purimo purimo vicikicchāsahagato uddhaccasahagato moho pacchimānaṃ pacchimānaṃ vicikicchāsahagatānaṃ uddhaccasahagatānaṃ khandhānaṃ anantarapaccayena paccayo; ahetukaṃ cuticittaṃ sahetukassa upapatticittassa anantarapaccayena paccayo; ahetukaṃ bhavaṅgaṃ sahetukassa bhavaṅgassa anantarapaccayena paccayo; āvajjanā sahetukānaṃ khandhānaṃ anantarapaccayena paccayo; ahetukā khandhā sahetukassa vuṭṭhānassa anantarapaccayena paccayo. (2)

281. Ahetuko dhammo sahetukassa ca ahetukassa ca dhammassa anantarapaccayena paccayo—  purimo purimo vicikicchāsahagato uddhaccasahagato moho pacchimānaṃ pacchimānaṃ vicikicchāsahagatānaṃ uddhaccasahagatānaṃ khandhānaṃ mohassa ca anantarapaccayena paccayo; āvajjanā vicikicchāsahagatānaṃ uddhaccasahagatānaṃ khandhānaṃ mohassa ca anantarapaccayena paccayo. (3)

(104.)

282. Sahetuko ca ahetuko ca dhammā sahetukassa dhammassa anantarapaccayena paccayo—  purimā purimā vicikicchāsahagatā uddhaccasahagatā khandhā ca moho ca pacchimānaṃ pacchimānaṃ vicikicchāsahagatānaṃ uddhaccasahagatānaṃ khandhānaṃ anantarapaccayena paccayo. (1)

283. Sahetuko ca ahetuko ca dhammā ahetukassa dhammassa anantarapaccayena paccayo—  purimā purimā vicikicchāsahagatā uddhaccasahagatā khandhā ca moho ca pacchimassa pacchimassa vicikicchāsahagatassa uddhaccasahagatassa mohassa anantarapaccayena paccayo; vicikicchāsahagatā uddhaccasahagatā khandhā ca moho ca ahetukassa vuṭṭhānassa anantarapaccayena paccayo. (2)

284. Sahetuko ca ahetuko ca dhammā sahetukassa ca ahetukassa ca dhammassa anantarapaccayena paccayo—  purimā purimā vicikicchāsahagatā uddhaccasahagatā khandhā ca moho ca pacchimānaṃ pacchimānaṃ vicikicchāsahagatānaṃ uddhaccasahagatānaṃ khandhānaṃ mohassa ca anantarapaccayena paccayo. (3)


