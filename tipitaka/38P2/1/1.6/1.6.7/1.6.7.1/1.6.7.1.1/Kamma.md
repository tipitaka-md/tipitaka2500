
[Home](/) / [38P2 Dhammānuloma (1), Dukapaṭṭhānapāḷi (2)](../../../../../../38P2.md) / [1 Hetugocchaka](../../../../../1.md) / [1.6 Nahetusahetukaduka](../../../../1.6.md) / [1.6.7 Pañhāvāra](../../../1.6.7.md) / [1.6.7.1 Paccayānuloma](../../1.6.7.1.md) / [1.6.7.1.1 Vibhaṅgavāra](../1.6.7.1.1.md)

# Kamma

* Hetugocchaka

* Nahetusahetukaduka

* Pañhāvāra

* Paccayānuloma

* Vibhaṅgavāra

* Kamma

(186.)

506\. Nahetu sahetuko dhammo nahetusahetukassa dhammassa kammapaccayena paccayo—  sahajātā, nānākkhaṇikā. **Sahajātā**—  nahetu sahetukā cetanā sampayuttakānaṃ khandhānaṃ kammapaccayena paccayo; paṭisandhikkhaṇe…pe… . **Nānākkhaṇikā**—  nahetu sahetukā cetanā vipākānaṃ nahetusahetukānaṃ khandhānaṃ kammapaccayena paccayo. (1)

507\. Nahetu sahetuko dhammo nahetuahetukassa dhammassa kammapaccayena paccayo—  sahajātā, nānākkhaṇikā. **Sahajātā**—  nahetu sahetukā cetanā cittasamuṭṭhānānaṃ rūpānaṃ kammapaccayena paccayo; paṭisandhikkhaṇe…pe… . **Nānākkhaṇikā**—  nahetu sahetukā cetanā vipākānaṃ nahetuahetukānaṃ khandhānaṃ kaṭattā ca rūpānaṃ kammapaccayena paccayo. (1)

508\. Nahetu sahetuko dhammo nahetusahetukassa ca nahetuahetukassa ca dhammassa kammapaccayena paccayo—  sahajātā, nānākkhaṇikā. **Sahajātā**—  nahetu sahetukā cetanā sampayuttakānaṃ khandhānaṃ cittasamuṭṭhānānañca rūpānaṃ kammapaccayena paccayo; paṭisandhikkhaṇe…pe… . **Nānākkhaṇikā**—  nahetu sahetukā cetanā vipākānaṃ nahetusahetukānaṃ khandhānaṃ kaṭattā ca rūpānaṃ kammapaccayena paccayo. (1)

509\. Nahetu ahetuko dhammo nahetuahetukassa dhammassa kammapaccayena paccayo. **Sahajātā**—  nahetu ahetukā cetanā sampayuttakānaṃ khandhānaṃ cittasamuṭṭhānānañca rūpānaṃ kammapaccayena paccayo; paṭisandhikkhaṇe nahetu ahetukā cetanā sampayuttakānaṃ khandhānaṃ kaṭattā ca rūpānaṃ kammapaccayena paccayo. (1)

[Go to previous page (Āsevana)](Asevana.md) / [Go to parent page (1.6.7.1.1 Vibhaṅgavāra)](../1.6.7.1.1.md) / [Go to next page (Vipāka)](Vipaka.md)


