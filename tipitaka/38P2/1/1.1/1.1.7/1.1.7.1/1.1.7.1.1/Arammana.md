
[Home](/) / [38P2 Dhammānuloma (1), Dukapaṭṭhānapāḷi (2)](../../../../../../38P2.md) / [1 Hetugocchaka](../../../../../1.md) / [1.1 Hetuduka](../../../../1.1.md) / [1.1.7 Pañhāvāra](../../../1.1.7.md) / [1.1.7.1 Paccayānuloma](../../1.1.7.1.md) / [1.1.7.1.1 Vibhaṅgavāra](../1.1.7.1.1.md)

# Ārammaṇa

* Hetugocchaka

* Hetuduka

* Pañhāvāra

* Paccayānuloma

* Vibhaṅgavāra

* Ārammaṇa

(18.)

44\. Hetu dhammo hetussa dhammassa ārammaṇapaccayena paccayo—  hetuṃ ārabbha hetū uppajjanti. (1)

45\. Hetu dhammo nahetussa dhammassa ārammaṇapaccayena paccayo—  hetuṃ ārabbha nahetū khandhā uppajjanti. (2)

46\. Hetu dhammo hetussa ca nahetussa ca dhammassa ārammaṇapaccayena paccayo—  hetuṃ ārabbha hetū ca sampayuttakā ca khandhā uppajjanti. (3)

(19.)

47\. Nahetu dhammo nahetussa dhammassa ārammaṇapaccayena paccayo—  dānaṃ datvā sīlaṃ…pe…  uposathakammaṃ katvā taṃ paccavekkhati, pubbe suciṇṇāni paccavekkhati. Jhānā vuṭṭhahitvā…pe…  ariyā maggā vuṭṭhahitvā maggaṃ paccavekkhanti, phalaṃ…pe…  nibbānaṃ…pe…  nibbānaṃ gotrabhussa, vodānassa, maggassa, phalassa, āvajjanāya ārammaṇapaccayena paccayo. Ariyā nahetū pahīne kilese paccavekkhanti, vikkhambhite kilese paccavekkhanti, pubbe samudāciṇṇe kilese jānanti, cakkhuṃ…pe…  vatthuṃ, nahetū khandhe aniccato…pe…  domanassaṃ uppajjati; dibbena cakkhunā rūpaṃ passati, dibbāya sotadhātuyā saddaṃ suṇāti, cetopariyañāṇena nahetucittasamaṅgissa cittaṃ jānāti. Ākāsānañcāyatanaṃ viññāṇañcāyatanassa…pe…  ākiñcaññāyatanaṃ nevasaññānāsaññāyatanassa…pe…  rūpāyatanaṃ cakkhuviññāṇassa…pe…  phoṭṭhabbāyatanaṃ kāyaviññāṇassa …pe…  nahetū khandhā iddhividhañāṇassa, cetopariyañāṇassa, pubbenivāsānussatiñāṇassa, yathākammūpagañāṇassa, anāgataṃsañāṇassa, āvajjanāya ārammaṇapaccayena paccayo. (1)

48\. Nahetu dhammo hetussa dhammassa ārammaṇapaccayena paccayo—  dānaṃ datvā. (Paṭhamagamanaṃyeva, āvajjanā natthi. Rūpāyatanaṃ cakkhuviññāṇassa…pe…  phoṭṭhabbāyatanaṃ kāyaviññāṇassāti idaṃ natthi.) (2)

49\. Nahetu dhammo hetussa ca nahetussa ca dhammassa ārammaṇapaccayena paccayo—  dānaṃ datvā sīlaṃ…pe…  uposathakammaṃ katvā taṃ paccavekkhati, taṃ ārabbha hetū ca sampayuttakā ca khandhā uppajjanti. (Tattha tattha ṭhitena imaṃ kātabbaṃ dutiyagamanasadisaṃ.) (3)

(20.)

50\. Hetu ca nahetu ca dhammā hetussa dhammassa ārammaṇapaccayena paccayo—  hetuñca sampayuttake ca khandhe ārabbha hetū uppajjanti. (1)

51\. Hetu ca nahetu ca dhammā nahetussa dhammassa ārammaṇapaccayena paccayo—  hetuñca sampayuttake ca khandhe ārabbha nahetū khandhā uppajjanti. (2)

52\. Hetu ca nahetu ca dhammā hetussa ca nahetussa ca dhammassa ārammaṇapaccayena paccayo—  hetuñca sampayuttake ca khandhe ārabbha hetū ca sampayuttakā ca khandhā uppajjanti. (3)

[Go to previous page (Hetu)](Hetu.md) / [Go to parent page (1.1.7.1.1 Vibhaṅgavāra)](../1.1.7.1.1.md) / [Go to next page (Adhipati)](Adhipati.md)


