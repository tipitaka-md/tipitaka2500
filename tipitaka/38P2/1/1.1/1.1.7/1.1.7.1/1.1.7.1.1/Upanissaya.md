---
title:  Upanissaya
path: /tipitaka/38P2/1/1.1/1.1.7/1.1.7.1/1.1.7.1.1/Upanissaya
ref: 264667
breadcrumbs:
  - name: Home
    link: /
  - name: 38P2 Dhammānuloma (1), Dukapaṭṭhānapāḷi (2)
    link: /tipitaka/38P2
  - name: 1 Hetugocchaka
    link: /tipitaka/38P2/1
  - name: 1.1 Hetuduka
    link: /tipitaka/38P2/1/1.1
  - name: 1.1.7 Pañhāvāra
    link: /tipitaka/38P2/1/1.1/1.1.7
  - name: 1.1.7.1 Paccayānuloma
    link: /tipitaka/38P2/1/1.1/1.1.7/1.1.7.1
  - name: 1.1.7.1.1 Vibhaṅgavāra
    link: /tipitaka/38P2/1/1.1/1.1.7/1.1.7.1/1.1.7.1.1
prevL: /tipitaka/38P2/1/1.1/1.1.7/1.1.7.1/1.1.7.1.1/Samanantaradi
upL: /tipitaka/38P2/1/1.1/1.1.7/1.1.7.1/1.1.7.1.1
nextL: /tipitaka/38P2/1/1.1/1.1.7/1.1.7.1/1.1.7.1.1/Purejata
---

# Upanissaya

### Hetugocchaka

### Hetuduka

### Pañhāvāra

### Paccayānuloma

### Vibhaṅgavāra

### Upanissaya

(28.)

72. Hetu dhammo hetussa dhammassa upanissayapaccayena paccayo—  ārammaṇūpanissayo, anantarūpanissayo, pakatūpanissayo…pe… . **Pakatūpanissayo**—  hetū hetūnaṃ upanissayapaccayena paccayo. (1)

73. Hetu dhammo nahetussa dhammassa upanissayapaccayena paccayo—  ārammaṇūpanissayo, anantarūpanissayo, pakatūpanissayo…pe… . **Pakatūpanissayo**—  hetū nahetūnaṃ khandhānaṃ upanissayapaccayena paccayo. (2)

74. Hetu dhammo hetussa ca nahetussa ca dhammassa upanissayapaccayena paccayo—  ārammaṇūpanissayo, anantarūpanissayo, pakatūpanissayo…pe… . **Pakatūpanissayo**—  hetū hetūnaṃ sampayuttakānañca khandhānaṃ upanissayapaccayena paccayo. (3)

(29.)

75. Nahetu dhammo nahetussa dhammassa upanissayapaccayena paccayo—  ārammaṇūpanissayo, anantarūpanissayo, pakatūpanissayo…pe… . **Pakatūpanissayo**—  saddhaṃ upanissāya dānaṃ deti…pe…  samāpattiṃ uppādeti…pe…  diṭṭhiṃ gaṇhāti; sīlaṃ…pe…  senāsanaṃ upanissāya dānaṃ deti…pe…  saṃghaṃ bhindati; saddhā…pe…  senāsanaṃ saddhāya…pe…  phalasamāpattiyā upanissayapaccayena paccayo. (1)

76. Nahetu dhammo hetussa dhammassa upanissayapaccayena paccayo—  ārammaṇūpanissayo, anantarūpanissayo, pakatūpanissayo…pe… . **Pakatūpanissayo**—  saddhaṃ…pe…  senāsanaṃ upanissāya dānaṃ deti…pe…  saṃghaṃ bhindati; saddhā…pe…  senāsanaṃ saddhāya…pe…  patthanāya maggassa phalasamāpattiyā upanissayapaccayena paccayo. (2)

77. Nahetu dhammo hetussa ca nahetussa ca dhammassa upanissayapaccayena paccayo—  ārammaṇūpanissayo, anantarūpanissayo, pakatūpanissayo…pe… . **Pakatūpanissayo**. (Dutiyaupanissayasadisaṃ.) (3)

(30.)

78. Hetū ca nahetū ca dhammā hetussa dhammassa upanissayapaccayena paccayo—  ārammaṇūpanissayo, anantarūpanissayo, pakatūpanissayo…pe… . **Pakatūpanissayo**—  hetū ca sampayuttakā ca khandhā hetūnaṃ upanissayapaccayena paccayo. (1)

79. Hetū ca nahetū ca dhammā nahetussa dhammassa upanissayapaccayena paccayo—  ārammaṇūpanissayo, anantarūpanissayo, pakatūpanissayo…pe… . **Pakatūpanissayo**—  hetū ca sampayuttakā ca khandhā nahetūnaṃ khandhānaṃ upanissayapaccayena paccayo. (2)

80. Hetū ca nahetū ca dhammā hetussa ca nahetussa ca dhammassa upanissayapaccayena paccayo—  ārammaṇūpanissayo, anantarūpanissayo, pakatūpanissayo…pe… . **Pakatūpanissayo**—  hetū ca sampayuttakā ca khandhā hetūnañca sampayuttakānañca khandhānaṃ upanissayapaccayena paccayo. (3)


