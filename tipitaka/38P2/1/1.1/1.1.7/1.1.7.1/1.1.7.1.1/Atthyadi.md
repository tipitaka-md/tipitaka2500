
[Home](/) / [38P2 Dhammānuloma (1), Dukapaṭṭhānapāḷi (2)](../../../../../../38P2.md) / [1 Hetugocchaka](../../../../../1.md) / [1.1 Hetuduka](../../../../1.1.md) / [1.1.7 Pañhāvāra](../../../1.1.7.md) / [1.1.7.1 Paccayānuloma](../../1.1.7.1.md) / [1.1.7.1.1 Vibhaṅgavāra](../1.1.7.1.1.md)

# Atthyādi

* Hetugocchaka

* Hetuduka

* Pañhāvāra

* Paccayānuloma

* Vibhaṅgavāra

* Atthyādi

(39.)

104\. Hetu dhammo hetussa dhammassa atthipaccayena paccayo—  alobho adosassa amohassa atthipaccayena paccayo (cakkaṃ). Lobho mohassa atthipaccayena paccayo (cakkaṃ); paṭisandhikkhaṇe…pe… . (1)

105\. Hetu dhammo nahetussa dhammassa atthipaccayena paccayo—  sahajātaṃ, pacchājātaṃ. **Sahajātā**—  hetū sampayuttakānaṃ khandhānaṃ cittasamuṭṭhānānañca rūpānaṃ atthipaccayena paccayo; paṭisandhikkhaṇe…pe… . **Pacchājātā**—  hetū purejātassa imassa kāyassa atthipaccayena paccayo. (2)

106\. Hetu dhammo hetussa ca nahetussa ca dhammassa atthipaccayena paccayo—  alobho adosassa amohassa sampayuttakānaṃ khandhānaṃ cittasamuṭṭhānānañca rūpānaṃ atthipaccayena paccayo. (Cakkaṃ.) Lobho mohassa sampayuttakānaṃ khandhānaṃ cittasamuṭṭhānānañca rūpānaṃ atthipaccayena paccayo (cakkaṃ); paṭisandhikkhaṇe…pe… . (3)

(40.)

107\. Nahetu dhammo nahetussa dhammassa atthipaccayena paccayo—  sahajātaṃ, purejātaṃ, pacchājātaṃ, āhāraṃ, indriyaṃ. **Sahajāto**—  nahetu eko khandho tiṇṇannaṃ khandhānaṃ cittasamuṭṭhānānañca rūpānaṃ atthipaccayena paccayo…pe…  dve khandhā…pe…  paṭisandhikkhaṇe nahetu eko khandho tiṇṇannaṃ khandhānaṃ kaṭattā ca rūpānaṃ…pe…  khandhā vatthussa atthipaccayena paccayo; vatthu khandhānaṃ atthipaccayena paccayo; ekaṃ mahābhūtaṃ…pe…  bāhiraṃ…  āhārasamuṭṭhānaṃ…  utusamuṭṭhānaṃ…  asaññasattānaṃ…pe… . **Purejātaṃ**—  cakkhuṃ…pe…  vatthuṃ…pe…  dibbena cakkhunā rūpaṃ passati, dibbāya sotadhātuyā saddaṃ suṇāti, rūpāyatanaṃ cakkhuviññāṇassa…pe…  phoṭṭhabbāyatanaṃ kāyaviññāṇassa, cakkhāyatanaṃ cakkhuviññāṇassa…pe…  kāyāyatanaṃ kāyaviññāṇassa, vatthu nahetūnaṃ khandhānaṃ atthipaccayena paccayo. **Pacchājātā**—  nahetū khandhā purejātassa imassa kāyassa atthipaccayena paccayo. **Kabaḷīkāro āhāro**—  imassa kāyassa atthipaccayena paccayo. **Rūpajīvitindriyaṃ**—  kaṭattārūpānaṃ atthipaccayena paccayo. (1)

108\. Nahetu dhammo hetussa dhammassa atthipaccayena paccayo—  sahajātaṃ, purejātaṃ. **Sahajātā**—  nahetū khandhā sampayuttakānaṃ hetūnaṃ atthipaccayena paccayo. Paṭisandhikkhaṇe…pe…  vatthu hetūnaṃ atthipaccayena paccayo. **Purejātaṃ**—  cakkhuṃ…pe…  vatthuṃ aniccato…pe…  domanassaṃ uppajjati; dibbena cakkhunā rūpaṃ passati, dibbāya sotadhātuyā saddaṃ suṇāti; vatthu hetūnaṃ atthipaccayena paccayo. (2)

109\. Nahetu dhammo hetussa ca nahetussa ca dhammassa atthipaccayena paccayo—  sahajātaṃ, purejātaṃ. **Sahajāto**—  nahetu eko khandho tiṇṇannaṃ khandhānaṃ hetūnaṃ cittasamuṭṭhānānañca rūpānaṃ atthipaccayena paccayo; paṭisandhikkhaṇe…pe…  vatthu hetūnaṃ sampayuttakānañca khandhānaṃ atthipaccayena paccayo. **Purejātaṃ**—  cakkhuṃ…pe…  vatthuṃ aniccato…pe…  domanassaṃ uppajjati; dibbena cakkhunā rūpaṃ passati, dibbāya sotadhātuyā saddaṃ suṇāti; vatthu hetūnaṃ sampayuttakānañca khandhānaṃ atthipaccayena paccayo. (3)

(41.)

110\. Hetu ca nahetu ca dhammā hetussa dhammassa atthipaccayena paccayo—  sahajātaṃ, purejātaṃ. **Sahajāto**—  alobho ca sampayuttakā ca khandhā adosassa amohassa atthipaccayena paccayo (cakkaṃ). Lobho ca sampayuttakā ca khandhā mohassa atthipaccayena paccayo (cakkaṃ); paṭisandhikkhaṇe…pe…  alobho ca vatthu ca adosassa amohassa atthipaccayena paccayo. (Cakkaṃ.) (1)

111\. Hetu ca nahetu ca dhammā nahetussa dhammassa atthipaccayena paccayo—  sahajātaṃ, pacchājātaṃ, āhāraṃ, indriyaṃ. **Sahajāto**—  nahetu eko khandho ca hetū ca tiṇṇannaṃ khandhānaṃ cittasamuṭṭhānānañca rūpānaṃ atthipaccayena paccayo…pe…  dve khandhā…pe…  paṭisandhikkhaṇe…pe…  paṭisandhikkhaṇe hetū ca vatthu ca nahetūnaṃ khandhānaṃ atthipaccayena paccayo. **Sahajātā**—  hetū ca mahābhūtā ca cittasamuṭṭhānānaṃ rūpānaṃ atthipaccayena paccayo. **Pacchājātā**—  hetū ca kabaḷīkāro āhāro ca imassa kāyassa atthipaccayena paccayo. **Pacchājātā**—  hetū ca rūpajīvitindriyañca kaṭattārūpānaṃ atthipaccayena paccayo. (2)

112\. Hetu ca nahetu ca dhammā hetussa ca nahetussa ca dhammassa atthipaccayena paccayo—  sahajātaṃ, purejātaṃ. **Sahajāto**—  nahetu eko khandho ca alobho ca tiṇṇannaṃ khandhānaṃ adosassa amohassa cittasamuṭṭhānānañca rūpānaṃ atthipaccayena paccayo (cakkaṃ). Nahetu eko khandho ca lobho ca tiṇṇannaṃ khandhānaṃ mohassa cittasamuṭṭhānānañca rūpānaṃ atthipaccayena paccayo (cakkaṃ); paṭisandhikkhaṇe nahetu eko khandho ca alobho ca (cakkaṃ). Paṭisandhikkhaṇe…pe…  alobho ca vatthu ca adosassa amohassa sampayuttakānañca khandhānaṃ atthipaccayena paccayo, lobho ca vatthu ca mohassa sampayuttakānañca khandhānaṃ atthipaccayena paccayo… .

113\. Natthipaccayena paccayo…  vigatapaccayena paccayo…  avigatapaccayena paccayo. (3)

[Go to previous page (Vippayutta)](Vippayutta.md) / [Go to parent page (1.1.7.1.1 Vibhaṅgavāra)](../1.1.7.1.1.md) / [Go to next page (1.1.7.1.2 Saṅkhyāvāra)](../1.1.7.1.2.md)


