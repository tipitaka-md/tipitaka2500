
[Home](/) / [38P2 Dhammānuloma (1), Dukapaṭṭhānapāḷi (2)](../../../../../../38P2.md) / [5 Ganthagocchaka](../../../../../5.md) / [5.1 Ganthaduka](../../../../5.1.md) / [5.1.1 Paṭiccavāra](../../../5.1.1.md) / [5.1.1.1 Paccayānuloma](../../5.1.1.1.md) / [5.1.1.1.1 Vibhaṅgavāra](../5.1.1.1.1.md)

# Hetu

* Ganthagocchaka

* Ganthaduka

* Paṭiccavāra

* Paccayānuloma

* Vibhaṅgavāra

* Hetu

(1.)

1613\. Ganthaṃ dhammaṃ paṭicca gantho dhammo uppajjati hetupaccayā—  sīlabbataparāmāsaṃ kāyaganthaṃ paṭicca abhijjhākāyagantho, abhijjhākāyaganthaṃ paṭicca sīlabbataparāmāso kāyagantho, idaṃsaccābhinivesaṃ kāyaganthaṃ paṭicca abhijjhākāyagantho, abhijjhākāyaganthaṃ paṭicca idaṃsaccābhiniveso kāyagantho. (1)

1614\. Ganthaṃ dhammaṃ paṭicca nogantho dhammo uppajjati hetupaccayā—  ganthe paṭicca sampayuttakā khandhā cittasamuṭṭhānañca rūpaṃ. (2)

1615\. Ganthaṃ dhammaṃ paṭicca gantho ca nogantho ca dhammā uppajjanti hetupaccayā—  sīlabbataparāmāsaṃ kāyaganthaṃ paṭicca abhijjhākāyagantho sampayuttakā ca khandhā cittasamuṭṭhānañca rūpaṃ. (Cakkaṃ.) (3)

(2.)

1616\. Noganthaṃ dhammaṃ paṭicca nogantho dhammo uppajjati hetupaccayā—  noganthaṃ ekaṃ khandhaṃ paṭicca tayo khandhā cittasamuṭṭhānañca rūpaṃ…pe…  dve khandhe…pe…  paṭisandhikkhaṇe…pe…  khandhe paṭicca vatthu, vatthuṃ paṭicca khandhā, ekaṃ mahābhūtaṃ…pe… . (1)

1617\. Noganthaṃ dhammaṃ paṭicca gantho dhammo uppajjati hetupaccayā—  noganthe khandhe paṭicca ganthā. (2)

1618\. Noganthaṃ dhammaṃ paṭicca gantho ca nogantho ca dhammā uppajjanti hetupaccayā—  noganthaṃ ekaṃ khandhaṃ paṭicca tayo khandhā ganthā ca cittasamuṭṭhānañca rūpaṃ…pe…  dve khandhe…pe… . (3)

(3.)

1619\. Ganthañca noganthañca dhammaṃ paṭicca gantho dhammo uppajjati hetupaccayā—  sīlabbataparāmāsaṃ kāyaganthañca sampayuttake ca khandhe paṭicca abhijjhākāyagantho. (Cakkaṃ.) (1)

1620\. Ganthañca noganthañca dhammaṃ paṭicca nogantho dhammo uppajjati hetupaccayā—  noganthaṃ ekaṃ khandhañca ganthe ca paṭicca tayo khandhā cittasamuṭṭhānañca rūpaṃ…pe…  dve khandhe ca…pe…  ganthe ca sampayuttake khandhe ca paṭicca cittasamuṭṭhānaṃ rūpaṃ. (2)

1621\. Ganthañca noganthañca dhammaṃ paṭicca gantho ca nogantho ca dhammā uppajjanti hetupaccayā—  noganthaṃ ekaṃ khandhañca sīlabbataparāmāsakāyaganthañca paṭicca tayo khandhā abhijjhākāyagantho cittasamuṭṭhānañca rūpaṃ…pe…  dve khandhe ca…pe… . (Cakkaṃ. Saṃkhittaṃ.) (3)

1622\. Ārammaṇapaccayā…pe…  avigatapaccayā.

[Go to previous page (5.1.1.1.1 Vibhaṅgavāra)](../5.1.1.1.1.md) / [Go to parent page (5.1.1.1.1 Vibhaṅgavāra)](../5.1.1.1.1.md) / [Go to next page (5.1.1.1.2 Saṅkhyāvāra)](../5.1.1.1.2.md)


