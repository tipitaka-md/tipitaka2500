---
title:  Hetu
path: /tipitaka/38P2/5/5.4/5.4.1--7/Hetu
ref: 261123
breadcrumbs:
  - name: Home
    link: /
  - name: 38P2 Dhammānuloma (1), Dukapaṭṭhānapāḷi (2)
    link: /tipitaka/38P2
  - name: 5 Ganthagocchaka
    link: /tipitaka/38P2/5
  - name: 5.4 Ganthaganthaniyaduka
    link: /tipitaka/38P2/5/5.4
  - name: 5.4.1--7 Paṭiccādivāra
    link: /tipitaka/38P2/5/5.4/5.4.1--7
prevL: /tipitaka/38P2/5/5.4/5.4.1--7
upL: /tipitaka/38P2/5/5.4/5.4.1--7
nextL: /tipitaka/38P2/5/5.4/5.4.2--6
---

# Hetu

### Ganthagocchaka

### Ganthaganthaniyaduka

### Paṭiccādivāra

### Hetu

(103.)

1842. Ganthañceva ganthaniyañca dhammaṃ paṭicca gantho ceva ganthaniyo ca dhammo uppajjati hetupaccayā—  sīlabbataparāmāsaṃ kāyaganthaṃ paṭicca abhijjhākāyagantho, abhijjhākāyaganthaṃ paṭicca sīlabbataparāmāso kāyagantho, idaṃsaccābhinivesakāyaganthaṃ paṭicca abhijjhākāyagantho, abhijjhākāyaganthaṃ paṭicca idaṃsaccābhinivesakāyagantho. (1)

1843. Ganthañceva ganthaniyañca dhammaṃ paṭicca ganthaniyo ceva no ca gantho dhammo uppajjati hetupaccayā—  ganthe paṭicca sampayuttakā khandhā cittasamuṭṭhānañca rūpaṃ. (2)

1844. Ganthañceva ganthaniyañca dhammaṃ paṭicca gantho ceva ganthaniyo ca ganthaniyo ceva no ca gantho ca dhammā uppajjanti hetupaccayā. (1)


