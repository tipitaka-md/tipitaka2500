
[Home](/) / [38P2 Dhammānuloma (1), Dukapaṭṭhānapāḷi (2)](../../../../../../38P2.md) / [13 Piṭṭhiduka](../../../../../13.md) / [13.7 Sappītikaduka](../../../../13.7.md) / [13.7.7 Pañhāvāra](../../../13.7.7.md) / [13.7.7.1--4 Paccayānulomādi](../../13.7.7.1--4.md) / [13.7.7.1--4.1 Vibhaṅgavāra](../13.7.7.1--4.1.md)

# Adhipati

* Piṭṭhiduka

* Sappītikaduka

* Pañhāvāra

* Paccayānulomādi

* Vibhaṅgavāra

* Adhipati

(153.)

4408\. Sappītiko dhammo sappītikassa dhammassa adhipatipaccayena paccayo—  ārammaṇādhipati, sahajātādhipati. **Ārammaṇādhipati**—  sappītike khandhe garuṃ katvā sappītikā khandhā uppajjanti. **Sahajātādhipati**—  sappītikādhipati sampayuttakānaṃ khandhānaṃ adhipatipaccayena paccayo. (1)

4409\. Sappītiko dhammo appītikassa dhammassa adhipatipaccayena paccayo—  ārammaṇādhipati, sahajātādhipati. **Ārammaṇādhipati**—  sappītike khandhe garuṃ katvā appītikā khandhā ca pīti ca uppajjanti. **Sahajātādhipati**—  sappītikādhipati pītiyā ca cittasamuṭṭhānānañca rūpānaṃ adhipatipaccayena paccayo. (2)

4410\. Sappītiko dhammo sappītikassa ca appītikassa ca dhammassa adhipatipaccayena paccayo—  ārammaṇādhipati, sahajātādhipati. **Ārammaṇādhipati**—  sappītike khandhe garuṃ katvā sappītikā khandhā ca pīti ca uppajjanti. **Sahajātādhipati**—  sappītikādhipati sampayuttakānaṃ khandhānaṃ pītiyā ca cittasamuṭṭhānānañca rūpānaṃ adhipatipaccayena paccayo. (3)

(154.)

4411\. Appītiko dhammo appītikassa dhammassa adhipatipaccayena paccayo—  ārammaṇādhipati, sahajātādhipati. **Ārammaṇādhipati**—  appītikena cittena dānaṃ…pe…  sīlaṃ…pe…  uposathakammaṃ…pe…  appītikena cittena taṃ garuṃ katvā paccavekkhati assādeti abhinandati, taṃ garuṃ katvā appītiko rāgo uppajjati, diṭṭhi uppajjati; appītikā jhānā…pe…  maggā…pe…  phalā vuṭṭhahitvā appītikena cittena phalaṃ garuṃ katvā paccavekkhati; ariyā appītikena cittena nibbānaṃ garuṃ katvā paccavekkhanti, nibbānaṃ appītikassa gotrabhussa, vodānassa, maggassa, phalassa adhipatipaccayena paccayo; cakkhuṃ…pe…  vatthuṃ appītike khandhe ca pītiñca appītikena cittena garuṃ katvā assādeti abhinandati, taṃ garuṃ katvā appītiko rāgo uppajjati, diṭṭhi uppajjati, appītike khandhe ca pītiñca garuṃ katvā appītikā khandhā ca pīti ca uppajjanti. **Sahajātādhipati**—  appītikādhipati sampayuttakānaṃ khandhānaṃ cittasamuṭṭhānānañca rūpānaṃ adhipatipaccayena paccayo. (1)

4412\. Appītiko dhammo sappītikassa dhammassa adhipatipaccayena paccayo. **Ārammaṇādhipati**—  appītikena cittena dānaṃ…pe…  sīlaṃ…pe…  uposathakammaṃ…pe…  (saṃkhittaṃ) nibbānaṃ sappītikassa gotrabhussa, vodānassa, maggassa, phalassa adhipatipaccayena paccayo; cakkhuṃ…pe…  vatthuṃ appītike khandhe ca pītiñca sappītikena cittena garuṃ katvā assādeti abhinandati, taṃ garuṃ katvā sappītiko rāgo uppajjati, diṭṭhi uppajjati; appītike khandhe ca pītiñca garuṃ katvā sappītikā khandhā uppajjanti. (2)

4413\. Appītiko dhammo sappītikassa ca appītikassa ca dhammassa adhipatipaccayena paccayo. **Ārammaṇādhipati**—  dānaṃ…pe…  (saṃkhittaṃ) nibbānaṃ sappītikassa gotrabhussa, vodānassa, maggassa, phalassa, pītiyā ca adhipatipaccayena paccayo; cakkhuṃ…pe…  vatthuṃ appītike khandhe ca pītiñca sappītikena cittena garuṃ katvā assādeti abhinandati, taṃ garuṃ katvā rāgo uppajjati, diṭṭhi uppajjati appītike khandhe ca pītiñca garuṃ katvā sappītikā khandhā ca pīti ca uppajjanti. (3)

(155.)

4414\. Sappītiko ca appītiko ca dhammā sappītikassa dhammassa adhipatipaccayena paccayo. **Ārammaṇādhipati**—  sappītike khandhe ca pītiñca garuṃ katvā sappītikā khandhā uppajjanti. (Mūlaṃ kātabbaṃ.) Sappītike khandhe ca pītiñca garuṃ katvā appītikā khandhā ca pīti ca uppajjanti. (Mūlaṃ kātabbaṃ.) Sappītike khandhe ca pītiñca garuṃ katvā sappītikā khandhā ca pīti ca uppajjanti. (3)

[Go to previous page (Ārammaṇa)](Arammana.md) / [Go to parent page (13.7.7.1--4.1 Vibhaṅgavāra)](../13.7.7.1--4.1.md) / [Go to next page (Anantarādi)](Anantaradi.md)


