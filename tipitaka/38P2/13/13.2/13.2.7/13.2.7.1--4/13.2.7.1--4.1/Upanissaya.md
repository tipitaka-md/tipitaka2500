
[Home](/) / [38P2 Dhammānuloma (1), Dukapaṭṭhānapāḷi (2)](/tipitaka/38P2.md) / [13 Piṭṭhiduka](/tipitaka/38P2/13.md) / [13.2 Bhāvanāyapahātabbaduka](/tipitaka/38P2/13/13.2.md) / [13.2.7 Pañhāvāra](/tipitaka/38P2/13/13.2/13.2.7.md) / [13.2.7.1--4 Paccayānulomādi](/tipitaka/38P2/13/13.2/13.2.7/13.2.7.1--4.md) / [13.2.7.1--4.1 Vibhaṅgavāra](/tipitaka/38P2/13/13.2/13.2.7/13.2.7.1--4/13.2.7.1--4.1.md)

# Upanissaya

### Piṭṭhiduka

### Bhāvanāyapahātabbaduka

### Pañhāvāra

### Paccayānulomādi

### Vibhaṅgavāra

### Upanissaya

(42.)

4156. Bhāvanāya pahātabbo dhammo bhāvanāya pahātabbassa dhammassa upanissayapaccayena paccayo—  ārammaṇūpanissayo, anantarūpanissayo, pakatūpanissayo…pe… . **Pakatūpanissayo**—  bhāvanāya pahātabbo rāgo…  doso…  moho…  māno…  patthanā bhāvanāya pahātabbassa rāgassa…  dosassa…  mohassa…  mānassa…  patthanāya upanissayapaccayena paccayo. (1)

4157. Bhāvanāya pahātabbo dhammo nabhāvanāya pahātabbassa dhammassa upanissayapaccayena paccayo—  ārammaṇūpanissayo, anantarūpanissayo, pakatūpanissayo…pe… . **Pakatūpanissayo**—  bhāvanāya pahātabbaṃ rāgaṃ upanissāya dānaṃ deti…pe…  samāpattiṃ uppādeti, pāṇaṃ hanati…pe…  saṃghaṃ bhindati; bhāvanāya pahātabbaṃ dosaṃ…  mohaṃ…  mānaṃ…  patthanaṃ upanissāya dānaṃ deti…pe…  samāpattiṃ uppādeti, pāṇaṃ hanati…pe…  saṃghaṃ bhindati; bhāvanāya pahātabbo rāgo…pe…  patthanā saddhāya…pe…  paññāya nabhāvanāya pahātabbassa, rāgassa…  dosassa…  mohassa…  diṭṭhiyā…  patthanāya…  kāyikassa sukhassa…  kāyikassa dukkhassa…  maggassa…  phalasamāpattiyā upanissayapaccayena paccayo. (2)

(43.)

4158. Nabhāvanāya pahātabbo dhammo nabhāvanāya pahātabbassa dhammassa upanissayapaccayena paccayo—  ārammaṇūpanissayo, anantarūpanissayo, pakatūpanissayo…pe… . **Pakatūpanissayo**—  saddhaṃ upanissāya dānaṃ deti…pe…  samāpattiṃ uppādeti, diṭṭhiṃ gaṇhāti; sīlaṃ…pe…  paññaṃ, nabhāvanāya pahātabbaṃ rāgaṃ…  dosaṃ…  mohaṃ…  diṭṭhiṃ…  patthanaṃ…  kāyikaṃ sukhaṃ…  kāyikaṃ dukkhaṃ…pe…  senāsanaṃ upanissāya dānaṃ deti…pe…  samāpattiṃ uppādeti, pāṇaṃ hanati…pe…  saṃghaṃ bhindati; saddhā…pe…  senāsanaṃ saddhāya…pe…  paññāya nabhāvanāya pahātabbassa rāgassa…  dosassa…  mohassa…  diṭṭhiyā…  patthanāya…  kāyikassa sukhassa…  kāyikassa dukkhassa…  maggassa…  phalasamāpattiyā upanissayapaccayena paccayo. (1)

4159. Nabhāvanāya pahātabbo dhammo bhāvanāya pahātabbassa dhammassa upanissayapaccayena paccayo—  ārammaṇūpanissayo, anantarūpanissayo, pakatūpanissayo…pe… . **Pakatūpanissayo**—  saddhaṃ upanissāya mānaṃ jappeti…pe…  sīlaṃ…pe…  paññaṃ…  rāgaṃ…pe…  kāyikaṃ sukhaṃ…  kāyikaṃ dukkhaṃ…  senāsanaṃ upanissāya mānaṃ jappeti; saddhā…pe…  senāsanaṃ bhāvanāya pahātabbassa rāgassa…  dosassa…  mohassa…  mānassa…  patthanāya upanissayapaccayena paccayo. (2)

[Go to previous page](/tipitaka/38P2/13/13.2/13.2.7/13.2.7.1--4/13.2.7.1--4.1/Anantaradi.md) / [Go to parent page](/tipitaka/38P2/13/13.2/13.2.7/13.2.7.1--4/13.2.7.1--4.1.md) / [Go to next page](/tipitaka/38P2/13/13.2/13.2.7/13.2.7.1--4/13.2.7.1--4.1/Purejatadi.md)


