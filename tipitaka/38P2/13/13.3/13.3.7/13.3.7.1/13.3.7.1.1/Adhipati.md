
[Home](/) / [38P2 Dhammānuloma (1), Dukapaṭṭhānapāḷi (2)](../../../../../../38P2.md) / [13 Piṭṭhiduka](../../../../../13.md) / [13.3 Dassanenapahātabbahetukaduka](../../../../13.3.md) / [13.3.7 Pañhāvāra](../../../13.3.7.md) / [13.3.7.1 Paccayānuloma](../../13.3.7.1.md) / [13.3.7.1.1 Vibhaṅgavāra](../13.3.7.1.1.md)

# Adhipati

* Piṭṭhiduka

* Dassanenapahātabbahetukaduka

* Pañhāvāra

* Paccayānuloma

* Vibhaṅgavāra

* Adhipati

(73.)

4231\. Dassanena pahātabbahetuko dhammo dassanena pahātabbahetukassa dhammassa adhipatipaccayena paccayo—  ārammaṇādhipati, sahajātādhipati. **Ārammaṇādhipati**—  dassanena pahātabbahetuke khandhe garuṃ katvā dassanena pahātabbahetukā khandhā uppajjanti. **Sahajātādhipati**—  dassanena pahātabbahetukādhipati sampayuttakānaṃ khandhānaṃ adhipatipaccayena paccayo. (1)

4232\. Dassanena pahātabbahetuko dhammo nadassanena pahātabbahetukassa dhammassa adhipatipaccayena paccayo. **Sahajātādhipati**—  dassanena pahātabbahetukādhipati cittasamuṭṭhānānaṃ rūpānaṃ adhipatipaccayena paccayo. (2)

4233\. Dassanena pahātabbahetuko dhammo dassanena pahātabbahetukassa ca nadassanena pahātabbahetukassa ca dhammassa adhipatipaccayena paccayo. **Sahajātādhipati**—  dassanena pahātabbahetukādhipati sampayuttakānaṃ khandhānaṃ cittasamuṭṭhānānañca rūpānaṃ adhipatipaccayena paccayo. (3)

(74.)

4234\. Nadassanena pahātabbahetuko dhammo nadassanena pahātabbahetukassa dhammassa adhipatipaccayena paccayo—  ārammaṇādhipati, sahajātādhipati. **Ārammaṇādhipati**—  dānaṃ…pe…  sīlaṃ…pe…  uposathakammaṃ katvā taṃ garuṃ katvā paccavekkhati assādeti abhinandati, taṃ garuṃ katvā nadassanena pahātabbahetuko rāgo uppajjati, pubbe suciṇṇāni…pe…  jhānā…pe…  ariyā maggā vuṭṭhahitvā maggaṃ garuṃ katvā…pe…  phalassa adhipatipaccayena paccayo; cakkhuṃ…pe…  vatthuṃ nadassanena pahātabbahetuke khandhe garuṃ katvā assādeti abhinandati, taṃ garuṃ katvā nadassanena pahātabbahetuko rāgo uppajjati. **Sahajātādhipati**—  nadassanena pahātabbahetukādhipati sampayuttakānaṃ khandhānaṃ cittasamuṭṭhānānañca rūpānaṃ adhipatipaccayena paccayo. (1)

4235\. Nadassanena pahātabbahetuko dhammo dassanena pahātabbahetukassa dhammassa adhipatipaccayena paccayo. **Ārammaṇādhipati**—  dānaṃ…pe…  sīlaṃ…pe…  uposathakammaṃ katvā…pe…  jhānā…pe…  cakkhuṃ…pe…  vatthuṃ nadassanena pahātabbahetuke khandhe garuṃ katvā assādeti abhinandati, taṃ garuṃ katvā dassanena pahātabbahetuko rāgo uppajjati, diṭṭhi uppajjati. (2)

[Go to previous page (Ārammaṇa)](Arammana.md) / [Go to parent page (13.3.7.1.1 Vibhaṅgavāra)](../13.3.7.1.1.md) / [Go to next page (Anantara)](Anantara.md)


