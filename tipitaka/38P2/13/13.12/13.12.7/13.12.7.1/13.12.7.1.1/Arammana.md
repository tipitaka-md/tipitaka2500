---
title:  Ārammaṇa
path: /tipitaka/38P2/13/13.12/13.12.7/13.12.7.1/13.12.7.1.1/Arammana
ref: 265691
breadcrumbs:
  - name: Home
    link: /
  - name: 38P2 Dhammānuloma (1), Dukapaṭṭhānapāḷi (2)
    link: /tipitaka/38P2
  - name: 13 Piṭṭhiduka
    link: /tipitaka/38P2/13
  - name: 13.12 Rūpāvacaraduka
    link: /tipitaka/38P2/13/13.12
  - name: 13.12.7 Pañhāvāra
    link: /tipitaka/38P2/13/13.12/13.12.7
  - name: 13.12.7.1 Paccayānuloma
    link: /tipitaka/38P2/13/13.12/13.12.7/13.12.7.1
  - name: 13.12.7.1.1 Vibhaṅgavāra
    link: /tipitaka/38P2/13/13.12/13.12.7/13.12.7.1/13.12.7.1.1
prevL: /tipitaka/38P2/13/13.12/13.12.7/13.12.7.1/13.12.7.1.1/Hetu
upL: /tipitaka/38P2/13/13.12/13.12.7/13.12.7.1/13.12.7.1.1
nextL: /tipitaka/38P2/13/13.12/13.12.7/13.12.7.1/13.12.7.1.1/Adhipati
---

# Ārammaṇa

### Piṭṭhiduka

### Rūpāvacaraduka

### Pañhāvāra

### Paccayānuloma

### Vibhaṅgavāra

### Ārammaṇa

(246.)

4619. Rūpāvacaro dhammo rūpāvacarassa dhammassa ārammaṇapaccayena paccayo—  cetopariyañāṇena rūpāvacaracittasamaṅgissa cittaṃ jānāti, rūpāvacarā khandhā iddhividhañāṇassa, cetopariyañāṇassa, pubbenivāsānussatiñāṇassa, yathākammūpagañāṇassa, anāgataṃsañāṇassa ārammaṇapaccayena paccayo. Rūpāvacaro dhammo narūpāvacarassa dhammassa ārammaṇapaccayena paccayo—  paṭhamaṃ jhānaṃ paccavekkhati…pe…  catutthaṃ jhānaṃ paccavekkhati, dibbaṃ cakkhuṃ paccavekkhati, dibbaṃ sotadhātuṃ…pe…  iddhividhañāṇaṃ…pe…  cetopariyañāṇaṃ…pe…  pubbenivāsānussatiñāṇaṃ…pe…  yathākammūpagañāṇaṃ…pe…  anāgataṃsañāṇaṃ paccavekkhati, rūpāvacare khandhe aniccato…pe…  domanassaṃ uppajjati. (2)

(247.)

4620. Narūpāvacaro dhammo narūpāvacarassa dhammassa ārammaṇapaccayena paccayo—  dānaṃ datvā sīlaṃ…pe…  uposathakammaṃ…pe…  pubbe suciṇṇāni paccavekkhati assādeti abhinandati, taṃ ārabbha rāgo…pe…  domanassaṃ uppajjati; ariyā maggā vuṭṭhahitvā maggaṃ paccavekkhanti, phalaṃ paccavekkhanti, nibbānaṃ paccavekkhanti, nibbānaṃ gotrabhussa, vodānassa, maggassa, phalassa, āvajjanāya ārammaṇapaccayena paccayo; ariyā pahīne kilese…pe…  vikkhambhite kilese…pe…  pubbe…pe…  cakkhuṃ…pe…  vatthuṃ narūpāvacare khandhe aniccato…pe…  domanassaṃ uppajjati; ākāsānañcāyatanaṃ viññāṇañcāyatanassa…pe…  ākiñcaññāyatanaṃ nevasaññānāsaññāyatanassa…pe…  rūpāyatanaṃ cakkhuviññāṇassa…pe…  phoṭṭhabbāyatanaṃ kāyaviññāṇassa ārammaṇapaccayena paccayo. (1)

4621. Narūpāvacaro dhammo rūpāvacarassa dhammassa ārammaṇapaccayena paccayo—  dibbena cakkhunā rūpaṃ passati, dibbāya sotadhātuyā saddaṃ suṇāti, cetopariyañāṇena narūpāvacaracittasamaṅgissa cittaṃ jānāti, narūpāvacarā khandhā iddhividhañāṇassa, cetopariyañāṇassa, pubbenivāsānussatiñāṇassa, yathākammūpagañāṇassa, anāgataṃsañāṇassa ārammaṇapaccayena paccayo. (2)


