---
title:  Adhipati
path: /tipitaka/38P2/13/13.1/13.1.7/13.1.7.1/13.1.7.1.1/Adhipati
ref: 265571
breadcrumbs:
  - name: Home
    link: /
  - name: 38P2 Dhammānuloma (1), Dukapaṭṭhānapāḷi (2)
    link: /tipitaka/38P2
  - name: 13 Piṭṭhiduka
    link: /tipitaka/38P2/13
  - name: 13.1 Dassanenapahātabbaduka
    link: /tipitaka/38P2/13/13.1
  - name: 13.1.7 Pañhāvāra
    link: /tipitaka/38P2/13/13.1/13.1.7
  - name: 13.1.7.1 Paccayānuloma
    link: /tipitaka/38P2/13/13.1/13.1.7/13.1.7.1
  - name: 13.1.7.1.1 Vibhaṅgavāra
    link: /tipitaka/38P2/13/13.1/13.1.7/13.1.7.1/13.1.7.1.1
prevL: /tipitaka/38P2/13/13.1/13.1.7/13.1.7.1/13.1.7.1.1/Arammana
upL: /tipitaka/38P2/13/13.1/13.1.7/13.1.7.1/13.1.7.1.1
nextL: /tipitaka/38P2/13/13.1/13.1.7/13.1.7.1/13.1.7.1.1/Anantara
---

# Adhipati

### Piṭṭhiduka

### Dassanenapahātabbaduka

### Pañhāvāra

### Paccayānuloma

### Vibhaṅgavāra

### Adhipati

(16.)

4095. Dassanena pahātabbo dhammo dassanena pahātabbassa dhammassa adhipatipaccayena paccayo—  ārammaṇādhipati, sahajātādhipati. **Ārammaṇādhipati**—  dassanena pahātabbaṃ rāgaṃ garuṃ katvā assādeti abhinandati, taṃ garuṃ katvā dassanena pahātabbo rāgo uppajjati, diṭṭhi uppajjati, diṭṭhiṃ garuṃ katvā…pe… . **Sahajātādhipati**—  dassanena pahātabbādhipati sampayuttakānaṃ khandhānaṃ adhipatipaccayena paccayo. (1)

4096. Dassanena pahātabbo dhammo nadassanena pahātabbassa dhammassa adhipatipaccayena paccayo. **Sahajātādhipati**—  dassanena pahātabbādhipati cittasamuṭṭhānānaṃ rūpānaṃ adhipatipaccayena paccayo. (2)

4097. Dassanena pahātabbo dhammo dassanena pahātabbassa ca nadassanena pahātabbassa ca dhammassa adhipatipaccayena paccayo. **Sahajātādhipati**—  dassanena pahātabbādhipati sampayuttakānaṃ khandhānaṃ cittasamuṭṭhānānañca rūpānaṃ adhipatipaccayena paccayo. (3)

(17.)

4098. Nadassanena pahātabbo dhammo nadassanena pahātabbassa dhammassa adhipatipaccayena paccayo—  ārammaṇādhipati, sahajātādhipati. **Ārammaṇādhipati**—  dānaṃ…pe…  sīlaṃ…pe…  uposathakammaṃ…pe…  pubbe…pe…  jhānā vuṭṭhahitvā jhānaṃ garuṃ katvā paccavekkhati, assādeti abhinandati, taṃ garuṃ katvā nadassanena pahātabbo rāgo uppajjati, ariyā maggā vuṭṭhahitvā maggaṃ garuṃ katvā…pe…  phalassa adhipatipaccayena paccayo; cakkhuṃ…pe…  vatthuṃ nadassanena pahātabbe khandhe garuṃ katvā assādeti abhinandati, taṃ garuṃ katvā nadassanena pahātabbo rāgo uppajjati. **Sahajātādhipati**—  nadassanena pahātabbādhipati sampayuttakānaṃ khandhānaṃ cittasamuṭṭhānānañca rūpānaṃ adhipatipaccayena paccayo. (1)

4099. Nadassanena pahātabbo dhammo dassanena pahātabbassa dhammassa adhipatipaccayena paccayo. **Ārammaṇādhipati**—  dānaṃ datvā…pe…  jhānaṃ…pe…  cakkhuṃ…pe…  vatthuṃ nadassanena pahātabbe khandhe garuṃ katvā assādeti abhinandati, taṃ garuṃ katvā dassanena pahātabbo rāgo uppajjati, diṭṭhi uppajjati. (2)


