---
title:  Anantara
path: /tipitaka/38P2/4/4.3/4.3.7/4.3.7.1/4.3.7.1.1/Anantara
ref: 264975
breadcrumbs:
  - name: Home
    link: /
  - name: 38P2 Dhammānuloma (1), Dukapaṭṭhānapāḷi (2)
    link: /tipitaka/38P2
  - name: 4 Saññojanagocchaka
    link: /tipitaka/38P2/4
  - name: 4.3 Saññojanasampayuttaduka
    link: /tipitaka/38P2/4/4.3
  - name: 4.3.7 Pañhāvāra
    link: /tipitaka/38P2/4/4.3/4.3.7
  - name: 4.3.7.1 Paccayānuloma
    link: /tipitaka/38P2/4/4.3/4.3.7/4.3.7.1
  - name: 4.3.7.1.1 Vibhaṅgavāra
    link: /tipitaka/38P2/4/4.3/4.3.7/4.3.7.1/4.3.7.1.1
prevL: /tipitaka/38P2/4/4.3/4.3.7/4.3.7.1/4.3.7.1.1/Adhipati
upL: /tipitaka/38P2/4/4.3/4.3.7/4.3.7.1/4.3.7.1.1
nextL: /tipitaka/38P2/4/4.3/4.3.7/4.3.7.1/4.3.7.1.1/Samanantaradi
---

# Anantara

### Saññojanagocchaka

### Saññojanasampayuttaduka

### Pañhāvāra

### Paccayānuloma

### Vibhaṅgavāra

### Anantara

(73.)

1497. Saññojanasampayutto dhammo saññojanasampayuttassa dhammassa anantarapaccayena paccayo—  purimā purimā saññojanasampayuttā khandhā pacchimānaṃ pacchimānaṃ saññojanasampayuttakānaṃ khandhānaṃ anantarapaccayena paccayo. (1)

1498. Saññojanasampayutto dhammo saññojanavippayuttassa dhammassa anantarapaccayena paccayo—  purimā purimā uddhaccasahagatā khandhā pacchimassa pacchimassa uddhaccasahagatassa mohassa anantarapaccayena paccayo; saññojanasampayuttā khandhā vuṭṭhānassa anantarapaccayena paccayo. (2)

1499. Saññojanasampayutto dhammo saññojanasampayuttassa ca saññojanavippayuttassa ca dhammassa anantarapaccayena paccayo—  purimā purimā uddhaccasahagatā khandhā pacchimānaṃ pacchimānaṃ uddhaccasahagatānaṃ khandhānaṃ mohassa ca anantarapaccayena paccayo. (3)

(74.)

1500. Saññojanavippayutto dhammo saññojanavippayuttassa dhammassa anantarapaccayena paccayo—  purimo purimo uddhaccasahagato moho pacchimassa pacchimassa uddhaccasahagatassa mohassa anantarapaccayena paccayo; purimā purimā saññojanavippayuttā khandhā pacchimānaṃ…pe…  phalasamāpattiyā anantarapaccayena paccayo. (1)

1501. Saññojanavippayutto dhammo saññojanasampayuttassa dhammassa anantarapaccayena paccayo—  purimo purimo uddhaccasahagato moho pacchimānaṃ pacchimānaṃ uddhaccasahagatānaṃ khandhānaṃ anantarapaccayena paccayo; āvajjanā saññojanasampayuttakānaṃ khandhānaṃ anantarapaccayena paccayo. (2)

1502. Saññojanavippayutto dhammo saññojanasampayuttassa ca saññojanavippayuttassa ca dhammassa anantarapaccayena paccayo—  purimo purimo uddhaccasahagato moho pacchimānaṃ pacchimānaṃ uddhaccasahagatānaṃ khandhānaṃ mohassa ca anantarapaccayena paccayo; āvajjanā uddhaccasahagatānaṃ khandhānaṃ mohassa ca anantarapaccayena paccayo. (3)

(75.)

1503. Saññojanasampayutto ca saññojanavippayutto ca dhammā saññojanasampayuttassa dhammassa anantarapaccayena paccayo—  purimā purimā uddhaccasahagatā khandhā ca moho ca pacchimānaṃ pacchimānaṃ uddhaccasahagatānaṃ khandhānaṃ anantarapaccayena paccayo. (1)

1504. Saññojanasampayutto ca saññojanavippayutto ca dhammā saññojanavippayuttassa dhammassa anantarapaccayena paccayo—  purimā purimā uddhaccasahagatā khandhā ca moho ca pacchimassa pacchimassa uddhaccasahagatassa mohassa anantarapaccayena paccayo; uddhaccasahagatā khandhā ca moho ca vuṭṭhānassa anantarapaccayena paccayo. (2)

1505. Saññojanasampayutto ca saññojanavippayutto ca dhammā saññojanasampayuttassa ca saññojanavippayuttassa ca dhammassa anantarapaccayena paccayo—  purimā purimā uddhaccasahagatā khandhā ca moho ca pacchimānaṃ pacchimānaṃ uddhaccasahagatānaṃ khandhānaṃ mohassa ca anantarapaccayena paccayo. (3)


