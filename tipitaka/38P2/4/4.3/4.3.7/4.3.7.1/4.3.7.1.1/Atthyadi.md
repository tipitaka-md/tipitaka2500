---
title:  Atthyādi
path: /tipitaka/38P2/4/4.3/4.3.7/4.3.7.1/4.3.7.1.1/Atthyadi
ref: 264985
breadcrumbs:
  - name: Home
    link: /
  - name: 38P2 Dhammānuloma (1), Dukapaṭṭhānapāḷi (2)
    link: /tipitaka/38P2
  - name: 4 Saññojanagocchaka
    link: /tipitaka/38P2/4
  - name: 4.3 Saññojanasampayuttaduka
    link: /tipitaka/38P2/4/4.3
  - name: 4.3.7 Pañhāvāra
    link: /tipitaka/38P2/4/4.3/4.3.7
  - name: 4.3.7.1 Paccayānuloma
    link: /tipitaka/38P2/4/4.3/4.3.7/4.3.7.1
  - name: 4.3.7.1.1 Vibhaṅgavāra
    link: /tipitaka/38P2/4/4.3/4.3.7/4.3.7.1/4.3.7.1.1
prevL: /tipitaka/38P2/4/4.3/4.3.7/4.3.7.1/4.3.7.1.1/Vippayutta
upL: /tipitaka/38P2/4/4.3/4.3.7/4.3.7.1/4.3.7.1.1
nextL: /tipitaka/38P2/4/4.3/4.3.7/4.3.7.1/4.3.7.1.2
---

# Atthyādi

### Saññojanagocchaka

### Saññojanasampayuttaduka

### Pañhāvāra

### Paccayānuloma

### Vibhaṅgavāra

### Atthyādi

(87.)

1534. Saññojanasampayutto dhammo saññojanasampayuttassa dhammassa atthipaccayena paccayo…  ekaṃ. (Paṭiccavārasadisaṃ.) (1)

1535. Saññojanasampayutto dhammo saññojanavippayuttassa dhammassa atthipaccayena paccayo—  sahajātaṃ, pacchājātaṃ. **Sahajātā**—  saññojanasampayuttā khandhā cittasamuṭṭhānānaṃ rūpānaṃ atthipaccayena paccayo; uddhaccasahagatā khandhā mohassa cittasamuṭṭhānānañca rūpānaṃ atthipaccayena paccayo. **Pacchājātā**—  saññojanasampayuttā khandhā purejātassa imassa kāyassa atthipaccayena paccayo. (2)

1536. Saññojanasampayutto dhammo saññojanasampayuttassa ca saññojanavippayuttassa ca dhammassa atthipaccayena paccayo—  saññojanasampayutto eko khandho tiṇṇannaṃ khandhānaṃ cittasamuṭṭhānānañca rūpānaṃ atthipaccayena paccayo…pe…  dve khandhā…pe…  uddhaccasahagato eko khandho tiṇṇannaṃ khandhānaṃ mohassa ca cittasamuṭṭhānānañca rūpānaṃ atthipaccayena paccayo…pe… . (3)

(88.)

1537. Saññojanavippayutto dhammo saññojanavippayuttassa dhammassa atthipaccayena paccayo—  sahajātaṃ, purejātaṃ, pacchājātaṃ, āhāraṃ, indriyaṃ. (Saṃkhittaṃ. Vitthāretabbaṃ.) (1)

1538. Saññojanavippayutto dhammo saññojanasampayuttassa dhammassa atthipaccayena paccayo—  sahajātaṃ, purejātaṃ. **Sahajāto**—  uddhaccasahagato moho sampayuttakānaṃ khandhānaṃ atthipaccayena paccayo. **Purejātaṃ**—  cakkhuṃ…pe…  vatthuṃ assādeti abhinandati, taṃ ārabbha rāgo uppajjati…pe…  domanassaṃ uppajjati, vatthu saññojanasampayuttakānaṃ khandhānaṃ atthipaccayena paccayo. (2)

1539. Saññojanavippayutto dhammo saññojanasampayuttassa ca saññojanavippayuttassa ca dhammassa atthipaccayena paccayo—  sahajātaṃ, purejātaṃ. **Sahajāto**—  uddhaccasahagato moho sampayuttakānaṃ khandhānaṃ cittasamuṭṭhānānañca rūpānaṃ atthipaccayena paccayo. **Purejātaṃ**—  cakkhuṃ…pe…  vatthuṃ ārabbha uddhaccasahagatā khandhā ca moho ca uppajjanti, vatthu uddhaccasahagatānaṃ khandhānaṃ mohassa ca atthipaccayena paccayo. (3)

(89.)

1540. Saññojanasampayutto ca saññojanavippayutto ca dhammā saññojanasampayuttassa dhammassa atthipaccayena paccayo—  sahajātaṃ, purejātaṃ. **Sahajāto**—  saññojanasampayutto eko khandho ca vatthu ca tiṇṇannaṃ khandhānaṃ atthipaccayena paccayo…pe…  dve khandhā ca…pe…  uddhaccasahagato eko khandho ca moho ca tiṇṇannaṃ khandhānaṃ atthipaccayena paccayo…pe…  dve khandhā ca…pe… . (1)

1541. Saññojanasampayutto ca saññojanavippayutto ca dhammā saññojanavippayuttassa dhammassa atthipaccayena paccayo—  sahajātaṃ, purejātaṃ, pacchājātaṃ, āhāraṃ, indriyaṃ. **Sahajātā**—  saññojanasampayuttā khandhā ca moho ca mahābhūtā ca cittasamuṭṭhānānaṃ rūpānaṃ atthipaccayena paccayo; uddhaccasahagatā khandhā ca moho ca cittasamuṭṭhānānaṃ rūpānaṃ atthipaccayena paccayo; uddhaccasahagatā khandhā ca vatthu ca mohassa atthipaccayena paccayo. **Pacchājātā**—  uddhaccasahagatā khandhā ca moho ca purejātassa imassa kāyassa atthipaccayena paccayo. **Pacchājātā**—  saññojanasampayuttā khandhā ca kabaḷīkāro āhāro ca imassa kāyassa atthipaccayena paccayo. **Pacchājātā**—  saññojanasampayuttā khandhā ca rūpajīvitindriyañca kaṭattārūpānaṃ atthipaccayena paccayo. (2)

1542. Saññojanasampayutto ca saññojanavippayutto ca dhammā saññojanasampayuttassa ca saññojanavippayuttassa ca dhammassa atthipaccayena paccayo—  sahajātaṃ, purejātaṃ. **Sahajāto**—  uddhaccasahagato eko khandho ca moho ca tiṇṇannaṃ khandhānaṃ cittasamuṭṭhānānañca rūpānaṃ atthipaccayena paccayo…pe…  dve khandhā ca…pe… . **Sahajāto**—  uddhaccasahagato eko khandho ca vatthu ca tiṇṇannaṃ khandhānaṃ mohassa ca atthipaccayena paccayo…pe…  dve khandhā…pe… . (3)

1543. Natthipaccayena paccayo…  vigatapaccayena paccayo…  avigatapaccayena paccayo.


