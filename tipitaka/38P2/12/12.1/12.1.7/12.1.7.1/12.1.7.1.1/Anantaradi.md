
[Home](/) / [38P2 Dhammānuloma (1), Dukapaṭṭhānapāḷi (2)](../../../../../../38P2.md) / [12 Kilesagocchaka](../../../../../12.md) / [12.1 Kilesaduka](../../../../12.1.md) / [12.1.7 Pañhāvāra](../../../12.1.7.md) / [12.1.7.1 Paccayānuloma](../../12.1.7.1.md) / [12.1.7.1.1 Vibhaṅgavāra](../12.1.7.1.1.md)

# Anantarādi

* Kilesagocchaka

* Kilesaduka

* Pañhāvāra

* Paccayānuloma

* Vibhaṅgavāra

* Anantarādi

(20.)

3868\. Kileso dhammo kilesassa dhammassa anantarapaccayena paccayo—  purimā purimā kilesā pacchimānaṃ pacchimānaṃ kilesānaṃ anantarapaccayena paccayo. (Mūlaṃ kātabbaṃ.) Purimā purimā kilesā pacchimānaṃ pacchimānaṃ nokilesānaṃ khandhānaṃ anantarapaccayena paccayo; kilesā vuṭṭhānassa anantarapaccayena paccayo. (Mūlaṃ kātabbaṃ.) Purimā purimā kilesā pacchimānaṃ pacchimānaṃ kilesānaṃ sampayuttakānañca khandhānaṃ anantarapaccayena paccayo. (3)

(21.)

3869\. Nokileso dhammo nokilesassa dhammassa anantarapaccayena paccayo—  purimā purimā nokilesā khandhā pacchimānaṃ pacchimānaṃ nokilesānaṃ khandhānaṃ anantarapaccayena paccayo…pe…  phalasamāpattiyā anantarapaccayena paccayo. (Mūlaṃ kātabbaṃ.) Purimā purimā nokilesā khandhā pacchimānaṃ pacchimānaṃ kilesānaṃ anantarapaccayena paccayo; āvajjanā kilesānaṃ anantarapaccayena paccayo. (Mūlaṃ kātabbaṃ.) Purimā purimā nokilesā khandhā pacchimānaṃ pacchimānaṃ kilesānaṃ sampayuttakānañca khandhānaṃ anantarapaccayena paccayo; āvajjanā kilesānaṃ sampayuttakānañca khandhānaṃ anantarapaccayena paccayo. (3)

(22.)

3870\. Kileso ca nokileso ca dhammā kilesassa dhammassa anantarapaccayena paccayo—  purimā purimā kilesā ca sampayuttakā ca khandhā pacchimānaṃ pacchimānaṃ kilesānaṃ anantarapaccayena paccayo. (Mūlaṃ kātabbaṃ.) Purimā purimā kilesā ca sampayuttakā ca khandhā pacchimānaṃ pacchimānaṃ nokilesānaṃ khandhānaṃ anantarapaccayena paccayo; kilesā ca sampayuttakā ca khandhā vuṭṭhānassa anantarapaccayena paccayo. (Mūlaṃ kātabbaṃ.) Purimā purimā kilesā ca sampayuttakā ca khandhā pacchimānaṃ pacchimānaṃ kilesānaṃ sampayuttakānañca khandhānaṃ anantarapaccayena paccayo. (3)

3871\. Samanantarapaccayena paccayo, sahajātapaccayena paccayo, aññamaññapaccayena paccayo, nissayapaccayena paccayo.

[Go to previous page (Adhipati)](Adhipati.md) / [Go to parent page (12.1.7.1.1 Vibhaṅgavāra)](../12.1.7.1.1.md) / [Go to next page (Upanissaya)](Upanissaya.md)


