---
title:  Anantara
path: /tipitaka/38P2/10/10.14/10.14.7/10.14.7.1/10.14.7.1.1/Anantara
ref: 265429
breadcrumbs:
  - name: Home
    link: /
  - name: 38P2 Dhammānuloma (1), Dukapaṭṭhānapāḷi (2)
    link: /tipitaka/38P2
  - name: 10 Mahantaraduka
    link: /tipitaka/38P2/10
  - name: 10.14 Upādinnaduka
    link: /tipitaka/38P2/10/10.14
  - name: 10.14.7 Pañhāvāra
    link: /tipitaka/38P2/10/10.14/10.14.7
  - name: 10.14.7.1 Paccayānuloma
    link: /tipitaka/38P2/10/10.14/10.14.7/10.14.7.1
  - name: 10.14.7.1.1 Vibhaṅgavāra
    link: /tipitaka/38P2/10/10.14/10.14.7/10.14.7.1/10.14.7.1.1
prevL: /tipitaka/38P2/10/10.14/10.14.7/10.14.7.1/10.14.7.1.1/Adhipati
upL: /tipitaka/38P2/10/10.14/10.14.7/10.14.7.1/10.14.7.1.1
nextL: /tipitaka/38P2/10/10.14/10.14.7/10.14.7.1/10.14.7.1.1/Upanissaya
---

# Anantara

### Mahantaraduka

### Upādinnaduka

### Pañhāvāra

### Paccayānuloma

### Vibhaṅgavāra

### Anantara

(449.)

3454. Upādinno dhammo upādinnassa dhammassa anantarapaccayena paccayo—  purimā purimā upādinnā khandhā pacchimānaṃ pacchimānaṃ upādinnānaṃ khandhānaṃ anantarapaccayena paccayo. Pañcaviññāṇaṃ vipākamanodhātuyā anantarapaccayena paccayo. Vipākamanodhātu vipākamanoviññāṇadhātuyā anantarapaccayena paccayo. (1)

3455. Upādinno dhammo anupādinnassa dhammassa anantarapaccayena paccayo—  bhavaṅgaṃ āvajjanāya, vipākamanoviññāṇadhātu kiriyamanoviññāṇadhātuyā anantarapaccayena paccayo. (2)

(450.)

3456. Anupādinno dhammo anupādinnassa dhammassa anantarapaccayena paccayo—  purimā purimā anupādinnā khandhā pacchimānaṃ pacchimānaṃ anupādinnānaṃ khandhānaṃ anantarapaccayena paccayo, anulomaṃ gotrabhussa…pe…  phalasamāpattiyā anantarapaccayena paccayo. (1)

3457. Anupādinno dhammo upādinnassa dhammassa anantarapaccayena paccayo—  āvajjanā pañcannaṃ viññāṇānaṃ…pe…  anupādinnā khandhā vuṭṭhānassa anantarapaccayena paccayo…  samanantarapaccayena paccayo…  sahajātapaccayena paccayo…  pañca (paṭiccasadisā)…  aññamaññapaccayena paccayo…  dve (paṭiccasadisā)…  nissayapaccayena paccayo (paccayavāre nissayasadisā) pañca.


