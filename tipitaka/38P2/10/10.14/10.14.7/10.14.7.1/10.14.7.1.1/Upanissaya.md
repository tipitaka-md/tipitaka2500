
[Home](/) / [38P2 Dhammānuloma (1), Dukapaṭṭhānapāḷi (2)](../../../../../../38P2.md) / [10 Mahantaraduka](../../../../../10.md) / [10.14 Upādinnaduka](../../../../10.14.md) / [10.14.7 Pañhāvāra](../../../10.14.7.md) / [10.14.7.1 Paccayānuloma](../../10.14.7.1.md) / [10.14.7.1.1 Vibhaṅgavāra](../10.14.7.1.1.md)

# Upanissaya

* Mahantaraduka

* Upādinnaduka

* Pañhāvāra

* Paccayānuloma

* Vibhaṅgavāra

* Upanissaya

(451.)

3458\. Upādinno dhammo upādinnassa dhammassa upanissayapaccayena paccayo—  anantarūpanissayo, pakatūpanissayo…pe… . **Pakatūpanissayo**—  kāyikaṃ sukhaṃ kāyikassa sukhassa…  kāyikassa dukkhassa upanissayapaccayena paccayo; kāyikaṃ dukkhaṃ…  upādinnaṃ utu…  bhojanaṃ kāyikassa sukhassa…  kāyikassa dukkhassa upanissayapaccayena paccayo; kāyikaṃ sukhaṃ…  kāyikaṃ dukkhaṃ…  utu…  bhojanaṃ…  kāyikassa sukhassa…  kāyikassa dukkhassa upanissayapaccayena paccayo. (1)

3459\. Upādinno dhammo anupādinnassa dhammassa upanissayapaccayena paccayo—  ārammaṇūpanissayo, anantarūpanissayo, pakatūpanissayo…pe… . **Pakatūpanissayo**—  kāyikaṃ sukhaṃ upanissāya dānaṃ deti…pe…  saṃghaṃ bhindati; kāyikaṃ dukkhaṃ…  upādinnaṃ utuṃ…  bhojanaṃ upanissāya dānaṃ deti…pe…  samāpattiṃ uppādeti; pāṇaṃ hanati…pe…  saṃghaṃ bhindati; kāyikaṃ sukhaṃ…  kāyikaṃ dukkhaṃ…  utu…  bhojanaṃ saddhāya…pe…  patthanāya maggassa, phalasamāpattiyā upanissayapaccayena paccayo. (2)

(452.)

3460\. Anupādinno dhammo anupādinnassa dhammassa upanissayapaccayena paccayo—  ārammaṇūpanissayo, anantarūpanissayo, pakatūpanissayo…pe… . **Pakatūpanissayo**—  saddhaṃ upanissāya dānaṃ deti, mānaṃ jappeti, diṭṭhiṃ gaṇhāti; sīlaṃ…pe…  patthanaṃ…  utuṃ…  bhojanaṃ…  senāsanaṃ upanissāya dānaṃ deti…pe…  saṃghaṃ bhindati; saddhā…pe…  patthanā…  utu…  bhojanaṃ…  senāsanaṃ saddhāya…pe…  patthanāya maggassa, phalasamāpattiyā upanissayapaccayena paccayo. (1)

3461\. Anupādinno dhammo upādinnassa dhammassa upanissayapaccayena paccayo—  anantarūpanissayo, pakatūpanissayo…pe… . **Pakatūpanissayo**—  saddhaṃ upanissāya attānaṃ ātāpeti paritāpeti, pariyiṭṭhimūlakaṃ dukkhaṃ paccanubhoti; sīlaṃ…pe…  patthanaṃ…  utuṃ…  bhojanaṃ…  senāsanaṃ upanissāya attānaṃ ātāpeti paritāpeti, pariyiṭṭhimūlakaṃ dukkhaṃ paccanubhoti; saddhā…pe…  senāsanaṃ kāyikassa sukhassa…  kāyikassa dukkhassa upanissayapaccayena paccayo. Kusalākusalaṃ kammaṃ vipākassa upanissayapaccayena paccayo. (2)

[Go to previous page (Anantara)](Anantara.md) / [Go to parent page (10.14.7.1.1 Vibhaṅgavāra)](../10.14.7.1.1.md) / [Go to next page (Purejāta)](Purejata.md)


