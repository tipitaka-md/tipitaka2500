
[Home](/) / [38P2 Dhammānuloma (1), Dukapaṭṭhānapāḷi (2)](../../../../../../38P2.md) / [10 Mahantaraduka](../../../../../10.md) / [10.7 Cittasahabhūduka](../../../../10.7.md) / [10.7.7 Pañhāvāra](../../../10.7.7.md) / [10.7.7.1 Paccayānuloma](../../10.7.7.1.md) / [10.7.7.1.1 Vibhaṅgavāra](../10.7.7.1.1.md)

# Vippayutta

* Mahantaraduka

* Cittasahabhūduka

* Pañhāvāra

* Paccayānuloma

* Vibhaṅgavāra

* Vippayutta

(265.)

2968\. Cittasahabhū dhammo cittasahabhussa dhammassa vippayuttapaccayena paccayo. **Sahajātā**—  cittasahabhū khandhā cittasahabhūnaṃ cittasamuṭṭhānānaṃ rūpānaṃ vippayuttapaccayena paccayo. (1)

2969\. Cittasahabhū dhammo nocittasahabhussa dhammassa vippayuttapaccayena paccayo—  sahajātaṃ, pacchājātaṃ. **Sahajātā**—  cittasahabhū khandhā nocittasahabhūnaṃ cittasamuṭṭhānānaṃ rūpānaṃ vippayuttapaccayena paccayo; paṭisandhikkhaṇe…pe… . **Pacchājātā**—  cittasahabhū khandhā purejātassa imassa nocittasahabhussa kāyassa vippayuttapaccayena paccayo. (2)

2970\. Cittasahabhū dhammo cittasahabhussa ca nocittasahabhussa ca dhammassa vippayuttapaccayena paccayo. **Sahajātā**—  cittasahabhū khandhā cittasahabhūnañca nocittasahabhūnañca cittasamuṭṭhānānaṃ rūpānaṃ vippayuttapaccayena paccayo. (3)

(266.)

2971\. Nocittasahabhū dhammo nocittasahabhussa dhammassa vippayuttapaccayena paccayo—  sahajātaṃ, purejātaṃ, pacchājātaṃ. **Sahajātaṃ**—  cittaṃ nocittasahabhūnaṃ cittasamuṭṭhānānaṃ rūpānaṃ vippayuttapaccayena paccayo; paṭisandhikkhaṇe cittaṃ kaṭattārūpānaṃ vippayuttapaccayena paccayo; cittaṃ vatthussa vippayuttapaccayena paccayo; vatthu cittassa vippayuttapaccayena paccayo. **Purejātaṃ**—  cakkhāyatanaṃ cakkhuviññāṇassa vippayuttapaccayena paccayo…pe…  kāyāyatanaṃ…pe…  vatthu cittassa vippayuttapaccayena paccayo. **Pacchājātaṃ**—  cittaṃ purejātassa imassa nocittasahabhussa kāyassa vippayuttapaccayena paccayo. (1)

2972\. Nocittasahabhū dhammo cittasahabhussa dhammassa vippayuttapaccayena paccayo—  sahajātaṃ, purejātaṃ. **Sahajātaṃ**—  cittaṃ cittasahabhūnaṃ cittasamuṭṭhānānaṃ rūpānaṃ vippayuttapaccayena paccayo. **Purejātaṃ**—  cakkhāyatanaṃ cakkhuviññāṇasahagatānaṃ khandhānaṃ vippayuttapaccayena paccayo…pe…  kāyāyatanaṃ…pe…  vatthu cittasahabhūnaṃ khandhānaṃ vippayuttapaccayena paccayo. (2)

2973\. Nocittasahabhū dhammo cittasahabhussa ca nocittasahabhussa ca dhammassa vippayuttapaccayena paccayo—  sahajātaṃ, purejātaṃ. **Sahajātaṃ**—  cittaṃ cittasahabhūnañca nocittasahabhūnañca cittasamuṭṭhānānaṃ rūpānaṃ vippayuttapaccayena paccayo; paṭisandhikkhaṇe…pe… . **Vatthupurejātaṃ**—  cakkhāyatanaṃ cakkhuviññāṇassa sampayuttakānañca rūpānaṃ vippayuttapaccayena paccayo…pe…  kāyāyatanaṃ…pe…  vatthu cittassa sampayuttakānañca khandhānaṃ vippayuttapaccayena paccayo. (3)

(267.)

2974\. Cittasahabhū ca nocittasahabhū ca dhammā cittasahabhussa dhammassa vippayuttapaccayena paccayo. **Sahajātā**—  cittasahabhū khandhā ca cittañca cittasahabhūnaṃ cittasamuṭṭhānānaṃ rūpānaṃ vippayuttapaccayena paccayo. (1)

2975\. Cittasahabhū ca nocittasahabhū ca dhammā nocittasahabhussa dhammassa vippayuttapaccayena paccayo—  sahajātaṃ, pacchājātaṃ. **Sahajātā**—  cittasahabhū khandhā ca cittañca nocittasahabhūnaṃ cittasamuṭṭhānānaṃ rūpānaṃ vippayuttapaccayena paccayo; paṭisandhikkhaṇe…pe… . **Pacchājātā**—  cittasahabhū khandhā ca cittañca purejātassa imassa nocittasahabhussa kāyassa vippayuttapaccayena paccayo. (2)

2976\. Cittasahabhū ca nocittasahabhū ca dhammā cittasahabhussa ca nocittasahabhussa ca dhammassa vippayuttapaccayena paccayo—  cittasahabhū khandhā ca cittañca cittasahabhūnañca nocittasahabhūnañca cittasamuṭṭhānānaṃ rūpānaṃ vippayuttapaccayena paccayo. (3)

[Go to previous page (Vipākādi)](Vipakadi.md) / [Go to parent page (10.7.7.1.1 Vibhaṅgavāra)](../10.7.7.1.1.md) / [Go to next page (Atthi)](Atthi.md)


