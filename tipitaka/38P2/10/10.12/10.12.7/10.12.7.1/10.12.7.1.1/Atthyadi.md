
[Home](/) / [38P2 Dhammānuloma (1), Dukapaṭṭhānapāḷi (2)](../../../../../../38P2.md) / [10 Mahantaraduka](../../../../../10.md) / [10.12 Ajjhattikaduka](../../../../10.12.md) / [10.12.7 Pañhāvāra](../../../10.12.7.md) / [10.12.7.1 Paccayānuloma](../../10.12.7.1.md) / [10.12.7.1.1 Vibhaṅgavāra](../10.12.7.1.1.md)

# Atthyādi

* Mahantaraduka

* Ajjhattikaduka

* Pañhāvāra

* Paccayānuloma

* Vibhaṅgavāra

* Atthyādi

(360.)

3212\. Ajjhattiko dhammo ajjhattikassa dhammassa atthipaccayena paccayo—  sahajātaṃ, purejātaṃ, pacchājātaṃ. **Sahajātaṃ**—  paṭisandhikkhaṇe cittaṃ ajjhattikānaṃ kaṭattārūpānaṃ atthipaccayena paccayo. **Purejātaṃ**—  cakkhuṃ…pe…  kāyaṃ aniccato…pe… . (Purejātasadisaṃ, ninnānākaraṇaṃ.) **Pacchājātaṃ**. (Pacchājātasadisaṃ kātabbaṃ.) (1)

3213\. Ajjhattiko dhammo bāhirassa dhammassa atthipaccayena paccayo—  sahajātaṃ, purejātaṃ, pacchājātaṃ. **Sahajātaṃ**—  sahajātā ajjhattikā khandhā sampayuttakānaṃ khandhānaṃ cittasamuṭṭhānānañca rūpānaṃ atthipaccayena paccayo. (Saṃkhittaṃ.) (2)

3214\. (Idha atthi sabbaṭṭhāne sahajātaṃ paccayavārasadisaṃ. Purejātaṃ purejātasadisaṃ. Pacchājātaṃ pacchājātasadisaṃ kātabbaṃ, ninnānākaraṇaṃ.)

3215\. Ajjhattiko dhammo ajjhattikassa ca bāhirassa ca dhammassa atthipaccayena paccayo—  sahajātaṃ, purejātaṃ, pacchājātaṃ. (Saṃkhittaṃ.) (3)

(361.)

3216\. Bāhiro dhammo bāhirassa dhammassa atthipaccayena paccayo—  sahajātaṃ, purejātaṃ, pacchājātaṃ, āhāraṃ, indriyaṃ. (Sabbaṃ vitthāretabbaṃ.) (1)

3217\. Bāhiro dhammo ajjhattikassa dhammassa atthipaccayena paccayo—  sahajātaṃ, purejātaṃ, pacchājātaṃ, āhāraṃ, indriyaṃ. (Saṃkhittaṃ.) (2)

3218\. Bāhiro dhammo ajjhattikassa ca bāhirassa ca dhammassa atthipaccayena paccayo—  sahajātaṃ, purejātaṃ, pacchājātaṃ, āhāraṃ, indriyaṃ. (Saṃkhittaṃ.) (3)

(362.)

3219\. Ajjhattiko ca bāhiro ca dhammā ajjhattikassa dhammassa atthipaccayena paccayo—  sahajātaṃ, purejātaṃ, pacchājātaṃ, āhāraṃ, indriyaṃ. **Sahajātā**—  cakkhuviññāṇasahagatā khandhā ca cakkhāyatanañca cakkhuviññāṇassa atthipaccayena paccayo…pe…  kāyaviññāṇasahagatā khandhā ca…pe…  paṭisandhikkhaṇe ajjhattikā ca bāhirā ca khandhā ajjhattikānaṃ kaṭattārūpānaṃ atthipaccayena paccayo. **Purejātaṃ**—  cakkhāyatanañca vatthu ca cittassa atthipaccayena paccayo…pe…  kāyāyatanañca vatthu ca cittassa atthipaccayena paccayo; rūpāyatanañca cakkhāyatanañca cakkhuviññāṇassa…pe…  phoṭṭhabbāyatanañca kāyāyatanañca kāyaviññāṇassa atthipaccayena paccayo. **Pacchājātā**—  ajjhattikā ca bāhirā ca khandhā purejātassa imassa ajjhattikassa kāyassa atthipaccayena paccayo. **Pacchājātā**—  ajjhattikā ca bāhirā ca khandhā kabaḷīkāro āhāro ca imassa ajjhattikassa kāyassa atthipaccayena paccayo. **Pacchājātā**—  ajjhattikā ca bāhirā ca khandhā rūpajīvitindriyañca ajjhattikānaṃ kaṭattārūpānaṃ atthipaccayena paccayo. (1)

3220\. Ajjhattiko ca bāhiro ca dhammā bāhirassa dhammassa atthipaccayena paccayo—  sahajātaṃ, purejātaṃ, pacchājātaṃ, āhāraṃ, indriyaṃ. **Sahajāto**—  cakkhuviññāṇasahagato eko khandho ca cakkhāyatanañca cakkhuviññāṇañca dvinnaṃ khandhānaṃ atthipaccayena paccayo…pe… . (Sahajātapaccayavārasadisaṃ ninnānākaraṇaṃ, paṭhamagamanasadisaṃyeva. Sabbe padā paṭhamaghaṭanānayena vibhajitabbā.) (2)

3221\. Ajjhattiko ca bāhiro ca dhammā ajjhattikassa ca bāhirassa ca dhammassa atthipaccayena paccayo—  sahajātaṃ, purejātaṃ, pacchājātaṃ, āhāraṃ, indriyaṃ. **Sahajāto**—  cakkhuviññāṇasahagato eko khandho ca cakkhāyatanañca dvinnaṃ khandhānaṃ cakkhuviññāṇassa ca atthipaccayena paccayo. (Saṃkhittaṃ. Sabbe padā vibhajitabbā paṭhamaghaṭanānayena.) (3)

3222\. Natthipaccayena paccayo…  vigatapaccayena paccayo…  avigatapaccayena paccayo.

[Go to previous page (Vippayutta)](Vippayutta.md) / [Go to parent page (10.12.7.1.1 Vibhaṅgavāra)](../10.12.7.1.1.md) / [Go to next page (10.12.7.1.2 Saṅkhyāvāra)](../10.12.7.1.2.md)


