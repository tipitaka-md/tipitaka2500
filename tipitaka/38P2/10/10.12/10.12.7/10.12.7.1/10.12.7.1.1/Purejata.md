
[Home](/) / [38P2 Dhammānuloma (1), Dukapaṭṭhānapāḷi (2)](../../../../../../38P2.md) / [10 Mahantaraduka](../../../../../10.md) / [10.12 Ajjhattikaduka](../../../../10.12.md) / [10.12.7 Pañhāvāra](../../../10.12.7.md) / [10.12.7.1 Paccayānuloma](../../10.12.7.1.md) / [10.12.7.1.1 Vibhaṅgavāra](../10.12.7.1.1.md)

# Purejāta

* Mahantaraduka

* Ajjhattikaduka

* Pañhāvāra

* Paccayānuloma

* Vibhaṅgavāra

* Purejāta

(345.)

3172\. Ajjhattiko dhammo ajjhattikassa dhammassa purejātapaccayena paccayo—  ārammaṇapurejātaṃ, vatthupurejātaṃ. **Ārammaṇapurejātaṃ**—  cakkhuṃ…pe…  kāyaṃ aniccato…pe…  vipassati, assādeti abhinandati, taṃ ārabbha cittaṃ uppajjati. **Vatthupurejātaṃ**—  cakkhāyatanaṃ cakkhuviññāṇassa…pe…  kāyāyatanaṃ kāyaviññāṇassa purejātapaccayena paccayo. (1)

3173\. Ajjhattiko dhammo bāhirassa dhammassa purejātapaccayena paccayo—  ārammaṇapurejātaṃ, vatthupurejātaṃ. **Ārammaṇapurejātaṃ**—  cakkhuṃ…pe…  kāyaṃ aniccato…pe…  vipassati, assādeti…pe…  domanassaṃ uppajjati. **Vatthupurejātaṃ**—  cakkhāyatanaṃ cakkhuviññāṇasahagatānaṃ khandhānaṃ…pe…  kāyāyatanaṃ kāyaviññāṇasahagatānaṃ khandhānaṃ purejātapaccayena paccayo. (2)

3174\. Ajjhattiko dhammo ajjhattikassa ca bāhirassa ca dhammassa purejātapaccayena paccayo—  ārammaṇapurejātaṃ, vatthupurejātaṃ. **Ārammaṇapurejātaṃ**—  cakkhuṃ…pe…  kāyaṃ aniccato…pe…  vipassati, taṃ ārabbha cittañca sampayuttakā khandhā ca uppajjanti. **Vatthupurejātaṃ**—  cakkhāyatanaṃ cakkhuviññāṇassa sampayuttakānañca khandhānaṃ…pe…  kāyāyatanaṃ kāyaviññāṇassa sampayuttakānañca khandhānaṃ purejātapaccayena paccayo. (3)

(346.)

3175\. Bāhiro dhammo bāhirassa dhammassa purejātapaccayena paccayo—  ārammaṇapurejātaṃ, vatthupurejātaṃ. **Ārammaṇapurejātaṃ**—  rūpe…pe…  phoṭṭhabbe…  vatthuṃ aniccato…pe…  domanassaṃ uppajjati; dibbena cakkhunā rūpaṃ passati, dibbāya sotadhātuyā saddaṃ suṇāti. **Vatthupurejātaṃ**—  vatthu bāhirānaṃ khandhānaṃ purejātapaccayena paccayo. (1)

3176\. Bāhiro dhammo ajjhattikassa dhammassa purejātapaccayena paccayo—  ārammaṇapurejātaṃ, vatthupurejātaṃ. **Ārammaṇapurejātaṃ**—  rūpe…pe…  phoṭṭhabbe…  vatthuṃ aniccato…pe…  taṃ ārabbha cittaṃ uppajjati. Dibbena cakkhunā rūpaṃ passati, dibbāya sotadhātuyā saddaṃ suṇāti. **Vatthupurejātaṃ**—  vatthu cittassa purejātapaccayena paccayo. (2)

3177\. Bāhiro dhammo ajjhattikassa ca bāhirassa ca dhammassa purejātapaccayena paccayo—  ārammaṇapurejātaṃ, vatthupurejātaṃ. **Ārammaṇapurejātaṃ**—  rūpe…pe…  phoṭṭhabbe…  vatthuṃ aniccato…pe…  taṃ ārabbha cittañca sampayuttakā khandhā ca uppajjanti. Dibbena cakkhunā rūpaṃ passati, dibbāya sotadhātuyā saddaṃ suṇāti. **Vatthupurejātaṃ**—  vatthu cittassa sampayuttakānañca khandhānaṃ purejātapaccayena paccayo. (3)

(347.)

3178\. Ajjhattiko ca bāhiro ca dhammā ajjhattikassa dhammassa purejātapaccayena paccayo—  **ārammaṇapurejātaṃ, vatthupurejātaṃ**. Cakkhāyatanañca vatthu ca cittassa…pe…  kāyāyatanañca vatthu ca cittassa purejātapaccayena paccayo; rūpāyatanañca cakkhāyatanañca cakkhuviññāṇassa…pe…  phoṭṭhabbāyatanañca kāyāyatanañca kāyaviññāṇassa purejātapaccayena paccayo. (1)

3179\. Ajjhattiko ca bāhiro ca dhammā bāhirassa dhammassa purejātapaccayena paccayo—  **ārammaṇapurejātaṃ, vatthupurejātaṃ**. Cakkhāyatanañca vatthu ca bāhirānaṃ khandhānaṃ purejātapaccayena paccayo…pe…  kāyāyatanañca vatthu ca bāhirānaṃ khandhānaṃ purejātapaccayena paccayo; rūpāyatanañca cakkhāyatanañca cakkhuviññāṇasahagatānaṃ khandhānaṃ purejātapaccayena paccayo…pe…  phoṭṭhabbāyatanañca kāyāyatanañca kāyaviññāṇasahagatānaṃ khandhānaṃ purejātapaccayena paccayo. (2)

3180\. Ajjhattiko ca bāhiro ca dhammā ajjhattikassa ca bāhirassa ca dhammassa purejātapaccayena paccayo—  **ārammaṇapurejātaṃ, vatthupurejātaṃ**. Cakkhāyatanañca vatthu ca cittassa sampayuttakānañca khandhānaṃ purejātapaccayena paccayo…pe…  kāyāyatanañca vatthu ca…pe…  rūpāyatanañca cakkhāyatanañca cakkhuviññāṇassa sampayuttakānañca khandhānaṃ purejātapaccayena paccayo…pe…  phoṭṭhabbāyatanañca…pe… . (3)

[Go to previous page (Upanissaya)](Upanissaya.md) / [Go to parent page (10.12.7.1.1 Vibhaṅgavāra)](../10.12.7.1.1.md) / [Go to next page (Pacchājātāsevana)](Pacchajatasevana.md)


