
[Home](/) / [38P2 Dhammānuloma (1), Dukapaṭṭhānapāḷi (2)](../../../../../../38P2.md) / [10 Mahantaraduka](../../../../../10.md) / [10.13 Upādāduka](../../../../10.13.md) / [10.13.7 Pañhāvāra](../../../10.13.7.md) / [10.13.7.1 Paccayānuloma](../../10.13.7.1.md) / [10.13.7.1.1 Vibhaṅgavāra](../10.13.7.1.1.md)

# Atthi

* Mahantaraduka

* Upādāduka

* Pañhāvāra

* Paccayānuloma

* Vibhaṅgavāra

* Atthi

(407.)

3350\. Upādā dhammo upādā dhammassa atthipaccayena paccayo—  āhāraṃ, indriyaṃ. **Kabaḷīkāro āhāro**—  imassa upādā kāyassa atthipaccayena paccayo. **Rūpajīvitindriyaṃ**—  upādā kaṭattārūpānaṃ atthipaccayena paccayo. (1)

3351\. Upādā dhammo noupādā dhammassa atthipaccayena paccayo—  sahajātaṃ, purejātaṃ, āhāraṃ, indriyaṃ. **Sahajātaṃ**—  paṭisandhikkhaṇe vatthu noupādā khandhānaṃ atthipaccayena paccayo. **Purejātaṃ**—  cakkhuṃ aniccato…pe… . (Saṃkhittaṃ. Purejātasadisaṃ ninnānākaraṇaṃ.) **Kabaḷīkāro āhāro**—  imassa noupādā kāyassa atthipaccayena paccayo. **Rūpajīvitindriyaṃ**—  noupādā kaṭattārūpānaṃ atthipaccayena paccayo. (2)

3352\. Upādā dhammo upādā dhammassa ca noupādā dhammassa ca atthipaccayena paccayo—  āhāraṃ, indriyaṃ. **Kabaḷīkāro āhāro**—  imassa upādā kāyassa ca noupādā kāyassa ca atthipaccayena paccayo. **Rūpajīvitindriyaṃ**—  upādā ca noupādā ca kaṭattārūpānaṃ atthipaccayena paccayo. (3)

(408.)

3353\. Noupādā dhammo noupādā dhammassa atthipaccayena paccayo—  sahajātaṃ, purejātaṃ, pacchājātaṃ. **Sahajāto**—  noupādā eko khandho tiṇṇannaṃ khandhānaṃ noupādā ca cittasamuṭṭhānānaṃ rūpānaṃ atthipaccayena paccayo…pe…  dve khandhā…pe…  paṭisandhikkhaṇe…pe…  ekaṃ mahābhūtaṃ tiṇṇannaṃ mahābhūtānaṃ atthipaccayena paccayo…pe…  dve mahābhūtā dvinnaṃ mahābhūtānaṃ atthipaccayena paccayo (yāva asaññasattā). **Purejātaṃ**—  phoṭṭhabbe aniccato…pe…  domanassaṃ uppajjati. Phoṭṭhabbāyatanaṃ kāyaviññāṇassa atthipaccayena paccayo. **Pacchājātā**—  noupādā khandhā purejātassa imassa noupādā kāyassa atthipaccayena paccayo. (1)

3354\. Noupādā dhammo upādā dhammassa atthipaccayena paccayo—  sahajātaṃ, pacchājātaṃ. **Sahajātā**—  noupādā khandhā upādā cittasamuṭṭhānānaṃ rūpānaṃ atthipaccayena paccayo; paṭisandhikkhaṇe…pe… . **Pacchājātā**—  noupādā khandhā purejātassa imassa upādā kāyassa atthipaccayena paccayo. (2)

3355\. Noupādā dhammo upādā ca noupādā ca dhammassa atthipaccayena paccayo—  sahajātaṃ, pacchājātaṃ. **Sahajāto**—  noupādā eko khandho tiṇṇannaṃ khandhānaṃ upādā ca noupādā ca cittasamuṭṭhānānaṃ rūpānaṃ atthipaccayena paccayo; dve khandhā…pe…  paṭisandhikkhaṇe…pe… . **Pacchājātā**—  noupādā khandhā purejātassa imassa upādā kāyassa ca noupādā kāyassa ca atthipaccayena paccayo. (3)

(409.)

3356\. Upādā ca noupādā ca dhammā upādā dhammassa atthipaccayena paccayo—  pacchājātaṃ, āhāraṃ, indriyaṃ. **Pacchājātā**—  noupādā khandhā ca kabaḷīkāro āhāro ca imassa upādā kāyassa atthipaccayena paccayo. **Pacchājātā**—  noupādā khandhā ca rūpajīvitindriyañca upādā kaṭattārūpānaṃ atthipaccayena paccayo. (1)

3357\. Upādā ca noupādā ca dhammā noupādā dhammassa atthipaccayena paccayo—  sahajātaṃ, purejātaṃ, pacchājātaṃ, āhāraṃ, indriyaṃ. **Sahajāto**—  cakkhuviññāṇasahagato eko khandho ca cakkhāyatanañca tiṇṇannaṃ khandhānaṃ atthipaccayena paccayo…pe…  dve khandhā ca…pe…  noupādā eko khandho ca vatthu ca tiṇṇannaṃ khandhānaṃ atthipaccayena paccayo…pe…  dve khandhā ca…pe…  paṭisandhikkhaṇe noupādā eko khandho ca vatthu ca tiṇṇannaṃ khandhānaṃ atthipaccayena paccayo…pe…  dve khandhā ca…pe… . **Purejātaṃ**—  phoṭṭhabbāyatanañca kāyāyatanañca kāyaviññāṇassa atthipaccayena paccayo. Phoṭṭhabbāyatanañca vatthu ca noupādā khandhānaṃ atthipaccayena paccayo. **Pacchājātā**—  noupādā khandhā ca kabaḷīkāro āhāro ca imassa noupādā kāyassa atthipaccayena paccayo. **Pacchājātā**—  noupādā khandhā ca rūpajīvitindriyañca noupādā kaṭattārūpānaṃ atthipaccayena paccayo. (2)

3358\. Upādā ca noupādā ca dhammā upādā dhammassa ca noupādā dhammassa ca atthipaccayena paccayo—  pacchājātaṃ, āhāraṃ, indriyaṃ. **Pacchājātā**—  noupādā khandhā ca kabaḷīkāro āhāro ca imassa upādā kāyassa ca noupādā kāyassa ca atthipaccayena paccayo. **Pacchājātā**—  noupādā khandhā ca rūpajīvitindriyañca upādā ca noupādā ca kaṭattārūpānaṃ atthipaccayena paccayo. (3)

[Go to previous page (Vippayutta)](Vippayutta.md) / [Go to parent page (10.13.7.1.1 Vibhaṅgavāra)](../10.13.7.1.1.md) / [Go to next page (10.13.7.1.2 Saṅkhyāvāra)](../10.13.7.1.2.md)


