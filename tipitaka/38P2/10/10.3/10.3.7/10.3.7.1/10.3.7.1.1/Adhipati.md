
[Home](/) / [38P2 Dhammānuloma (1), Dukapaṭṭhānapāḷi (2)](../../../../../../38P2.md) / [10 Mahantaraduka](../../../../../10.md) / [10.3 Cetasikaduka](../../../../10.3.md) / [10.3.7 Pañhāvāra](../../../10.3.7.md) / [10.3.7.1 Paccayānuloma](../../10.3.7.1.md) / [10.3.7.1.1 Vibhaṅgavāra](../10.3.7.1.1.md)

# Adhipati

* Mahantaraduka

* Cetasikaduka

* Pañhāvāra

* Paccayānuloma

* Vibhaṅgavāra

* Adhipati

(123.)

2616\. Cetasiko dhammo cetasikassa dhammassa adhipatipaccayena paccayo—  ārammaṇādhipati, sahajātādhipati. **Ārammaṇādhipati**—  cetasike khandhe garuṃ katvā cetasikā khandhā uppajjanti. **Sahajātādhipati**—  cetasikādhipati sampayuttakānaṃ khandhānaṃ adhipatipaccayena paccayo. (Mūlaṃ pucchitabbaṃ.) **Ārammaṇādhipati**—  cetasike khandhe garuṃ katvā cittaṃ uppajjati. **Sahajātādhipati**—  cetasikādhipati cittassa cittasamuṭṭhānānañca rūpānaṃ adhipatipaccayena paccayo. (Mūlaṃ pucchitabbaṃ.) **Ārammaṇādhipati**—  cetasike khandhe garuṃ katvā cetasikā khandhā ca cittañca uppajjanti. **Sahajātādhipati**—  cetasikādhipati sampayuttakānaṃ khandhānaṃ cittassa ca cittasamuṭṭhānānañca rūpānaṃ adhipatipaccayena paccayo. (3)

(124.)

2617\. Acetasiko dhammo acetasikassa dhammassa adhipatipaccayena paccayo—  ārammaṇādhipati, sahajātādhipati. **Ārammaṇādhipati**—  ariyā maggā vuṭṭhahitvā…pe…  nibbānaṃ garuṃ katvā paccavekkhanti, nibbānaṃ gotrabhussa, vodānassa. Maggassa, phalassa adhipatipaccayena paccayo; cakkhuṃ…pe…  vatthuṃ acetasike khandhe garuṃ katvā assādeti abhinandati, taṃ garuṃ katvā cittaṃ uppajjati. **Sahajātādhipati**—  acetasikādhipati cittasamuṭṭhānānaṃ rūpānaṃ adhipatipaccayena paccayo. (1)

2618\. Acetasiko dhammo cetasikassa dhammassa adhipatipaccayena paccayo—  ārammaṇādhipati, sahajātādhipati. **Ārammaṇādhipati**—  ariyā maggā vuṭṭhahitvā…pe…  nibbānaṃ garuṃ katvā…pe…  (paṭhamagamanasadisaṃ); cakkhuṃ…pe…  vatthuṃ acetasike khandhe garuṃ katvā assādeti abhinandati, taṃ garuṃ katvā rāgo uppajjati, diṭṭhi uppajjati. **Sahajātādhipati**—  acetasikādhipati sampayuttakānaṃ khandhānaṃ adhipatipaccayena paccayo. (2)

2619\. Acetasiko dhammo cetasikassa ca acetasikassa ca dhammassa adhipatipaccayena paccayo—  ārammaṇādhipati, sahajātādhipati. **Ārammaṇādhipati**—  ariyā maggā vuṭṭhahitvā…pe…  nibbānaṃ…pe…  (paṭhamagamanaṃ) acetasike khandhe garuṃ katvā assādeti abhinandati, taṃ garuṃ katvā cetasikā khandhā ca cittañca uppajjanti. **Sahajātādhipati**—  acetasikādhipati sampayuttakānaṃ khandhānaṃ cittasamuṭṭhānānañca rūpānaṃ adhipatipaccayena paccayo. (3)

2620\. Cetasiko ca acetasiko ca dhammā cetasikassa dhammassa adhipatipaccayena paccayo—  ārammaṇādhipati…  tīṇi. (Ārammaṇādhipatiyeva.)

[Go to previous page (Ārammaṇa)](Arammana.md) / [Go to parent page (10.3.7.1.1 Vibhaṅgavāra)](../10.3.7.1.1.md) / [Go to next page (Anantarādi)](Anantaradi.md)


