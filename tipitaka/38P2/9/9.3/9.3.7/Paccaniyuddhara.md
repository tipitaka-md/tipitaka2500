---
title:  Paccanīyuddhāra
path: /tipitaka/38P2/9/9.3/9.3.7/Paccaniyuddhara
ref: 261191
breadcrumbs:
  - name: Home
    link: /
  - name: 38P2 Dhammānuloma (1), Dukapaṭṭhānapāḷi (2)
    link: /tipitaka/38P2
  - name: 9 Parāmāsagocchaka
    link: /tipitaka/38P2/9
  - name: 9.3 Parāmāsasampayuttaduka
    link: /tipitaka/38P2/9/9.3
  - name: 9.3.7 Pañhāvāra
    link: /tipitaka/38P2/9/9.3/9.3.7
prevL: /tipitaka/38P2/9/9.3/9.3.7/9.3.7.1/9.3.7.1.2/Suddha
upL: /tipitaka/38P2/9/9.3/9.3.7
nextL: /tipitaka/38P2/9/9.3/9.3.7/9.3.7.2
---

# Paccanīyuddhāra

### Parāmāsagocchaka

### Parāmāsasampayuttaduka

### Pañhāvāra

### Paccanīyuddhāra

(81.)

2286. Parāmāsasampayutto dhammo parāmāsasampayuttassa dhammassa ārammaṇapaccayena paccayo…  sahajātapaccayena paccayo…  upanissayapaccayena paccayo. (1)

2287. Parāmāsasampayutto dhammo parāmāsavippayuttassa dhammassa ārammaṇapaccayena paccayo…  sahajātapaccayena paccayo…  upanissayapaccayena paccayo…  pacchājātapaccayena paccayo…  kammapaccayena paccayo. (2)

2288. Parāmāsasampayutto dhammo parāmāsasampayuttassa ca parāmāsavippayuttassa ca dhammassa sahajātapaccayena paccayo. (3)

(82.)

2289. Parāmāsavippayutto dhammo parāmāsavippayuttassa dhammassa ārammaṇapaccayena paccayo…  sahajātapaccayena paccayo…  upanissayapaccayena paccayo…  purejātapaccayena paccayo…  pacchājātapaccayena paccayo…  kammapaccayena paccayo…  āhārapaccayena paccayo…  indriyapaccayena paccayo. (1)

2290. Parāmāsavippayutto dhammo parāmāsasampayuttassa dhammassa ārammaṇapaccayena paccayo…  upanissayapaccayena paccayo…  purejātapaccayena paccayo. (2)

2291. Parāmāsasampayutto ca parāmāsavippayutto ca dhammā parāmāsasampayuttassa dhammassa sahajātaṃ, purejātaṃ. (1)

2292. Parāmāsasampayutto ca parāmāsavippayutto ca dhammā parāmāsavippayuttassa dhammassa sahajātaṃ, pacchājātaṃ, āhāraṃ, indriyaṃ. (2)


