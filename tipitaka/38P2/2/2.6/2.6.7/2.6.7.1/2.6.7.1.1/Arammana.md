---
title:  Ārammaṇa
path: /tipitaka/38P2/2/2.6/2.6.7/2.6.7.1/2.6.7.1.1/Arammana
ref: 264854
breadcrumbs:
  - name: Home
    link: /
  - name: 38P2 Dhammānuloma (1), Dukapaṭṭhānapāḷi (2)
    link: /tipitaka/38P2
  - name: 2 Cūḷantaraduka
    link: /tipitaka/38P2/2
  - name: 2.6 Lokiyaduka
    link: /tipitaka/38P2/2/2.6
  - name: 2.6.7 Pañhāvāra
    link: /tipitaka/38P2/2/2.6/2.6.7
  - name: 2.6.7.1 Paccayānuloma
    link: /tipitaka/38P2/2/2.6/2.6.7/2.6.7.1
  - name: 2.6.7.1.1 Vibhaṅgavāra
    link: /tipitaka/38P2/2/2.6/2.6.7/2.6.7.1/2.6.7.1.1
prevL: /tipitaka/38P2/2/2.6/2.6.7/2.6.7.1/2.6.7.1.1/Hetu
upL: /tipitaka/38P2/2/2.6/2.6.7/2.6.7.1/2.6.7.1.1
nextL: /tipitaka/38P2/2/2.6/2.6.7/2.6.7.1/2.6.7.1.1/Adhipati
---

# Ārammaṇa

### Cūḷantaraduka

### Lokiyaduka

### Pañhāvāra

### Paccayānuloma

### Vibhaṅgavāra

### Ārammaṇa

(149.)

890. Lokiyo dhammo lokiyassa dhammassa ārammaṇapaccayena paccayo—  dānaṃ…pe…  sīlaṃ…pe…  uposathakammaṃ katvā taṃ paccavekkhati, pubbe suciṇṇāni paccavekkhati, jhānā…pe…  ariyā gotrabhuṃ paccavekkhanti, vodānaṃ paccavekkhanti, pahīne kilese paccavekkhanti, vikkhambhite kilese…pe…  pubbe samudāciṇṇe kilese jānanti; cakkhuṃ…pe…  vatthuṃ lokiye khandhe aniccato…pe…  domanassaṃ uppajjati; dibbena cakkhunā rūpaṃ passati, dibbāya sotadhātuyā saddaṃ suṇāti. Cetopariyañāṇena lokiyacittasamaṅgissa cittaṃ jānāti, ākāsānañcāyatanaṃ viññāṇañcāyatanassa…pe…  ākiñcaññāyatanaṃ nevasaññānāsaññāyatanassa…pe…  rūpāyatanaṃ cakkhuviññāṇassa…pe…  phoṭṭhabbāyatanaṃ kāyaviññāṇassa, lokiyā khandhā iddhividhañāṇassa, cetopariyañāṇassa, pubbenivāsānussatiñāṇassa, yathākammūpagañāṇassa, anāgataṃsañāṇassa, āvajjanāya ārammaṇapaccayena paccayo. (1)

(150.)

891. Lokuttaro dhammo lokuttarassa dhammassa ārammaṇapaccayena paccayo—  nibbānaṃ maggassa, phalassa ārammaṇapaccayena paccayo. (1)

892. Lokuttaro dhammo lokiyassa dhammassa ārammaṇapaccayena paccayo—  ariyā maggā vuṭṭhahitvā maggaṃ paccavekkhanti, phalaṃ paccavekkhanti, nibbānaṃ paccavekkhanti; nibbānaṃ gotrabhussa, vodānassa, āvajjanāya ārammaṇapaccayena paccayo; ariyā cetopariyañāṇena lokuttaracittasamaṅgissa cittaṃ jānanti, lokuttarā khandhā cetopariyañāṇassa, pubbenivāsānussatiñāṇassa, anāgataṃsañāṇassa, āvajjanāya ārammaṇapaccayena paccayo. (2)


