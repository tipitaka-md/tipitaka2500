
[Home](/) / [38P2 Dhammānuloma (1), Dukapaṭṭhānapāḷi (2)](../../../../../../38P2.md) / [2 Cūḷantaraduka](../../../../../2.md) / [2.3 Sanidassanaduka](../../../../2.3.md) / [2.3.7 Pañhāvāra](../../../2.3.7.md) / [2.3.7.1 Paccayānuloma](../../2.3.7.1.md) / [2.3.7.1.1 Vibhaṅgavāra](../2.3.7.1.1.md)

# Ārammaṇa

* Cūḷantaraduka

* Sanidassanaduka

* Pañhāvāra

* Paccayānuloma

* Vibhaṅgavāra

* Ārammaṇa

(35.)

616\. Sanidassano dhammo anidassanassa dhammassa ārammaṇapaccayena paccayo—  sanidassanaṃ rūpaṃ aniccato…pe…  domanassaṃ uppajjati; dibbena cakkhunā rūpaṃ passati, rūpāyatanaṃ cakkhuviññāṇassa ārammaṇapaccayena paccayo; sanidassanā khandhā iddhividhañāṇassa, pubbenivāsānussatiñāṇassa, anāgataṃsañāṇassa, āvajjanāya ārammaṇapaccayena paccayo. (1)

617\. Anidassano dhammo anidassanassa dhammassa ārammaṇapaccayena paccayo—  dānaṃ datvā sīlaṃ…pe…  uposathakammaṃ katvā taṃ paccavekkhati, pubbe suciṇṇāni paccavekkhati, jhānā vuṭṭhahitvā…pe…  ariyā maggā vuṭṭhahitvā maggaṃ paccavekkhanti, phalaṃ paccavekkhanti, nibbānaṃ paccavekkhanti; nibbānaṃ gotrabhussa, vodānassa, maggassa, phalassa, āvajjanāya ārammaṇapaccayena paccayo; ariyā pahīne kilese paccavekkhanti, vikkhambhite kilese…pe…  pubbe…pe…  cakkhuṃ…pe…  kāyaṃ…  sadde…pe…  vatthuṃ anidassane khandhe aniccato…pe…  domanassaṃ uppajjati; dibbāya sotadhātuyā saddaṃ suṇāti, cetopariyañāṇena anidassanacittasamaṅgissa cittaṃ jānāti, ākāsānañcāyatanaṃ viññāṇañcāyatanassa…pe…  ākiñcaññāyatanaṃ nevasaññānāsaññāyatanassa…pe…  saddāyatanaṃ sotaviññāṇassa…pe…  phoṭṭhabbāyatanaṃ kāyaviññāṇassa…pe…  anidassanā khandhā iddhividhañāṇassa, cetopariyañāṇassa, pubbenivāsānussatiñāṇassa, yathākammūpagañāṇassa, anāgataṃsañāṇassa, āvajjanāya ārammaṇapaccayena paccayo. (1)

[Go to previous page (Hetu)](Hetu.md) / [Go to parent page (2.3.7.1.1 Vibhaṅgavāra)](../2.3.7.1.1.md) / [Go to next page (Adhipati)](Adhipati.md)


