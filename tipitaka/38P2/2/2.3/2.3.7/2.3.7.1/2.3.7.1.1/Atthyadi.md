
[Home](/) / [38P2 Dhammānuloma (1), Dukapaṭṭhānapāḷi (2)](../../../../../../38P2.md) / [2 Cūḷantaraduka](../../../../../2.md) / [2.3 Sanidassanaduka](../../../../2.3.md) / [2.3.7 Pañhāvāra](../../../2.3.7.md) / [2.3.7.1 Paccayānuloma](../../2.3.7.1.md) / [2.3.7.1.1 Vibhaṅgavāra](../2.3.7.1.1.md)

# Atthyādi

* Cūḷantaraduka

* Sanidassanaduka

* Pañhāvāra

* Paccayānuloma

* Vibhaṅgavāra

* Atthyādi

(46.)

640\. Sanidassano dhammo anidassanassa dhammassa atthipaccayena paccayo—  sanidassanaṃ rūpaṃ aniccato…pe…  domanassaṃ uppajjati, dibbena cakkhunā rūpaṃ passati, rūpāyatanaṃ cakkhuviññāṇassa atthipaccayena paccayo. (1)

641\. Anidassano dhammo anidassanassa dhammassa atthipaccayena paccayo—  sahajātaṃ, purejātaṃ, pacchājātaṃ, āhāraṃ, indriyaṃ. **Sahajāto**—  anidassano eko khandho tiṇṇannaṃ khandhānaṃ anidassanānañca cittasamuṭṭhānānaṃ rūpānaṃ atthipaccayena paccayo…pe…  dve khandhe…pe… . (Saṃkhittaṃ. Yāva asaññasattā.) **Purejātaṃ**—  cakkhuṃ…pe…  vatthuṃ aniccato…pe…  domanassaṃ uppajjati, dibbāya sotadhātuyā saddaṃ suṇāti, saddāyatanaṃ sotaviññāṇassa…pe…  phoṭṭhabbāyatanaṃ kāyaviññāṇassa…pe…  cakkhāyatanaṃ cakkhuviññāṇassa…pe…  kāyāyatanaṃ kāyaviññāṇassa…pe…  vatthu anidassanānaṃ khandhānaṃ atthipaccayena paccayo. **Pacchājātā**—  anidassanā khandhā purejātassa imassa anidassanassa kāyassa atthipaccayena paccayo. **Kabaḷīkāro āhāro**—  imassa anidassanassa kāyassa atthipaccayena paccayo. **Rūpajīvitindriyaṃ**—  anidassanānaṃ kaṭattārūpānaṃ atthipaccayena paccayo. (1)

642\. Anidassano dhammo sanidassanassa dhammassa atthipaccayena paccayo—  sahajātaṃ, pacchājātaṃ, āhāraṃ, indriyaṃ. **Sahajātā**—  anidassanā khandhā sanidassanānaṃ cittasamuṭṭhānānaṃ rūpānaṃ atthipaccayena paccayo; paṭisandhikkhaṇe…pe…  mahābhūtā sanidassanānaṃ cittasamuṭṭhānānaṃ rūpānaṃ kaṭattārūpānaṃ upādārūpānaṃ atthipaccayena paccayo…  bāhirā…  āhārasamuṭṭhānā…  utusamuṭṭhānā…  asaññasattānaṃ mahābhūtā sanidassanānaṃ kaṭattārūpānaṃ, upādārūpānaṃ atthipaccayena paccayo. **Pacchājātā**—  anidassanā khandhā purejātassa imassa sanidassanassa kāyassa atthipaccayena paccayo. **Kabaḷīkāro āhāro**—  imassa sanidassanassa kāyassa atthipaccayena paccayo. **Rūpajīvitindriyaṃ**—  sanidassanānaṃ kaṭattārūpānaṃ atthipaccayena paccayo. (2)

643\. Anidassano dhammo sanidassanassa ca anidassanassa ca dhammassa atthipaccayena paccayo—  sahajātaṃ, pacchājātaṃ, āhāraṃ, indriyaṃ. **Sahajāto**—  anidassano eko khandho tiṇṇannaṃ khandhānaṃ sanidassanānañca anidassanānañca cittasamuṭṭhānānaṃ rūpānaṃ atthipaccayena paccayo…pe…  dve khandhā…pe…  paṭisandhikkhaṇe…pe…  mahābhūtā sanidassanānañca anidassanānañca cittasamuṭṭhānānaṃ rūpānaṃ, kaṭattārūpānaṃ, upādārūpānaṃ atthipaccayena paccayo; bāhirā…  āhārasamuṭṭhānā…  utusamuṭṭhānā…  asaññasattānaṃ mahābhūtā sanidassanānañca anidassanānañca kaṭattārūpānaṃ upādārūpānaṃ atthipaccayena paccayo. (3)

(47.)

644\. Sanidassano ca anidassano ca dhammā anidassanassa dhammassa atthipaccayena paccayo. **Purejātaṃ**—  rūpāyatanañca vatthu ca anidassanānaṃ khandhānaṃ atthipaccayena paccayo; rūpāyatanañca cakkhāyatanañca cakkhuviññāṇassa atthipaccayena paccayo.

645\. Natthipaccayena paccayo…  vigatapaccayena paccayo…  avigatapaccayena paccayo.

[Go to previous page (Vippayutta)](Vippayutta.md) / [Go to parent page (2.3.7.1.1 Vibhaṅgavāra)](../2.3.7.1.1.md) / [Go to next page (2.3.7.1.2 Saṅkhyāvāra)](../2.3.7.1.2.md)


