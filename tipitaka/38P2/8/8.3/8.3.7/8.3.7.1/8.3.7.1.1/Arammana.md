
[Home](/) / [38P2 Dhammānuloma (1), Dukapaṭṭhānapāḷi (2)](../../../../../../38P2.md) / [8 Nīvaraṇagocchaka](../../../../../8.md) / [8.3 Nīvaraṇasampayuttaduka](../../../../8.3.md) / [8.3.7 Pañhāvāra](../../../8.3.7.md) / [8.3.7.1 Paccayānuloma](../../8.3.7.1.md) / [8.3.7.1.1 Vibhaṅgavāra](../8.3.7.1.1.md)

# Ārammaṇa

* Nīvaraṇagocchaka

* Nīvaraṇasampayuttaduka

* Pañhāvāra

* Paccayānuloma

* Vibhaṅgavāra

* Ārammaṇa

(67.)

2032\. Nīvaraṇasampayutto dhammo nīvaraṇasampayuttassa dhammassa ārammaṇapaccayena paccayo—  rāgaṃ assādeti abhinandati, taṃ ārabbha rāgo uppajjati, diṭṭhi…pe…  vicikicchā…pe…  uddhaccaṃ…pe…  domanassaṃ uppajjati; diṭṭhiṃ assādeti abhinandati, taṃ ārabbha rāgo uppajjati, diṭṭhi…pe…  vicikicchā…pe…  uddhaccaṃ…pe…  domanassaṃ uppajjati; vicikicchaṃ ārabbha vicikicchā…pe…  diṭṭhi…pe…  uddhaccaṃ…pe…  domanassaṃ uppajjati; uddhaccaṃ ārabbha uddhaccaṃ uppajjati, diṭṭhi…pe…  vicikicchā, domanassaṃ uppajjati; domanassaṃ ārabbha domanassaṃ uppajjati; diṭṭhi …pe…  vicikicchā…pe…  uddhaccaṃ uppajjati. (1)

2033\. Nīvaraṇasampayutto dhammo nīvaraṇavippayuttassa dhammassa ārammaṇapaccayena paccayo—  ariyā nīvaraṇasampayutte pahīne kilese paccavekkhanti, vikkhambhite kilese paccavekkhanti, pubbe samudāciṇṇe kilese jānanti; nīvaraṇasampayutte khandhe aniccato dukkhato anattato vipassati, cetopariyañāṇena nīvaraṇasampayuttacittasamaṅgissa cittaṃ jānāti; nīvaraṇasampayuttā khandhā cetopariyañāṇassa, pubbenivāsānussatiñāṇassa, yathākammūpagañāṇassa, anāgataṃsañāṇassa, āvajjanāya ārammaṇapaccayena paccayo. (2)

(68.)

2034\. Nīvaraṇavippayutto dhammo nīvaraṇavippayuttassa dhammassa ārammaṇapaccayena paccayo—  dānaṃ…pe…  sīlaṃ…pe…  uposathakammaṃ katvā taṃ paccavekkhati, pubbe suciṇṇāni…pe…  jhānā vuṭṭhahitvā jhānaṃ…pe…  ariyā maggā vuṭṭhahitvā maggaṃ…pe…  phalaṃ…pe…  nibbānaṃ…pe…  nibbānaṃ gotrabhussa, vodānassa, maggassa, phalassa, āvajjanāya ārammaṇapaccayena paccayo; cakkhuṃ…pe…  vatthuṃ nīvaraṇavippayutte khandhe aniccato dukkhato anattato vipassati, dibbena cakkhunā rūpaṃ passati. (Yāva āvajjanāya.) (1)

2035\. Nīvaraṇavippayutto dhammo nīvaraṇasampayuttassa dhammassa ārammaṇapaccayena paccayo—  dānaṃ…pe…  sīlaṃ…pe…  uposathakammaṃ…pe…  pubbe…pe…  jhānā…pe…  cakkhuṃ…pe…  vatthuṃ nīvaraṇavippayutte khandhe assādeti abhinandati, taṃ ārabbha rāgo uppajjati, diṭṭhi…pe…  vicikicchā…pe…  uddhaccaṃ…pe…  domanassaṃ uppajjati. (2)

[Go to previous page (Hetu)](Hetu.md) / [Go to parent page (8.3.7.1.1 Vibhaṅgavāra)](../8.3.7.1.1.md) / [Go to next page (Adhipati)](Adhipati.md)


