---
title:  Atthi
path: /tipitaka/38P2/8/8.1/8.1.7/8.1.7.1/8.1.7.1.1/Atthi
ref: 265077
breadcrumbs:
  - name: Home
    link: /
  - name: 38P2 Dhammānuloma (1), Dukapaṭṭhānapāḷi (2)
    link: /tipitaka/38P2
  - name: 8 Nīvaraṇagocchaka
    link: /tipitaka/38P2/8
  - name: 8.1 Nīvaraṇaduka
    link: /tipitaka/38P2/8/8.1
  - name: 8.1.7 Pañhāvāra
    link: /tipitaka/38P2/8/8.1/8.1.7
  - name: 8.1.7.1 Paccayānuloma
    link: /tipitaka/38P2/8/8.1/8.1.7/8.1.7.1
  - name: 8.1.7.1.1 Vibhaṅgavāra
    link: /tipitaka/38P2/8/8.1/8.1.7/8.1.7.1/8.1.7.1.1
prevL: /tipitaka/38P2/8/8.1/8.1.7/8.1.7.1/8.1.7.1.1/Vippayutta
upL: /tipitaka/38P2/8/8.1/8.1.7/8.1.7.1/8.1.7.1.1
nextL: /tipitaka/38P2/8/8.1/8.1.7/8.1.7.1/8.1.7.1.2
---

# Atthi

### Nīvaraṇagocchaka

### Nīvaraṇaduka

### Pañhāvāra

### Paccayānuloma

### Vibhaṅgavāra

### Atthi

(41.)

1967. Nīvaraṇo dhammo nīvaraṇassa dhammassa atthipaccayena paccayo—  kāmacchandanīvaraṇaṃ thinamiddhanīvaraṇassa uddhaccanīvaraṇassa avijjānīvaraṇassa atthipaccayena paccayo. (Cakkaṃ.) (1)

1968. Nīvaraṇo dhammo nonīvaraṇassa dhammassa atthipaccayena paccayo—  sahajātaṃ, pacchājātaṃ. (Evaṃ nīvaraṇamūle tīṇi.) (3)

(42.)

1969. Nonīvaraṇo dhammo nonīvaraṇassa dhammassa atthipaccayena paccayo—  sahajātaṃ, purejātaṃ, pacchājātaṃ, āhāraṃ, indriyaṃ. (Saṃkhittaṃ.) (1)

1970. Nonīvaraṇo dhammo nīvaraṇassa dhammassa atthipaccayena paccayo—  sahajātaṃ, purejātaṃ. (Saṃkhittaṃ.) (2)

1971. Nonīvaraṇo dhammo nīvaraṇassa ca nonīvaraṇassa ca dhammassa atthipaccayena paccayo—  sahajātaṃ, purejātaṃ. (Saṃkhittaṃ.) (3)

(43.)

1972. Nīvaraṇo ca nonīvaraṇo ca dhammā nīvaraṇassa dhammassa atthipaccayena paccayo—  sahajātaṃ, purejātaṃ. **Sahajātaṃ**—  kāmacchandanīvaraṇañca sampayuttakā ca khandhā thinamiddhanīvaraṇassa uddhaccanīvaraṇassa avijjānīvaraṇassa atthipaccayena paccayo; kāmacchandanīvaraṇañca vatthu ca thinamiddhanīvaraṇassa uddhaccanīvaraṇassa avijjānīvaraṇassa atthipaccayena paccayo. (1)

1973. Nīvaraṇo ca nonīvaraṇo ca dhammā nonīvaraṇassa dhammassa atthipaccayena paccayo—  sahajātaṃ, purejātaṃ, pacchājātaṃ, āhāraṃ, indriyaṃ. **Sahajāto**—  nonīvaraṇo eko khandho ca nīvaraṇā ca tiṇṇannaṃ khandhānaṃ cittasamuṭṭhānānañca rūpānaṃ atthipaccayena paccayo…pe…  dve khandhā…pe…  nīvaraṇā ca vatthu ca nonīvaraṇānaṃ khandhānaṃ atthipaccayena paccayo; nīvaraṇā ca sampayuttakā ca khandhā cittasamuṭṭhānānaṃ rūpānaṃ atthipaccayena paccayo; nīvaraṇā ca mahābhūtā ca cittasamuṭṭhānānaṃ rūpānaṃ atthipaccayena paccayo. **Pacchājātā**—  nīvaraṇā ca sampayuttakā ca khandhā purejātassa imassa kāyassa atthipaccayena paccayo. **Pacchājātā**—  nīvaraṇā ca sampayuttakā khandhā ca kabaḷīkāro āhāro ca imassa kāyassa atthipaccayena paccayo. **Pacchājātā**—  nīvaraṇā ca sampayuttakā khandhā ca rūpajīvitindriyañca kaṭattārūpānaṃ atthipaccayena paccayo. (2)

1974. Nīvaraṇo ca nonīvaraṇo ca dhammā nīvaraṇassa ca nonīvaraṇassa ca dhammassa atthipaccayena paccayo—  sahajātaṃ, purejātaṃ. **Sahajāto**—  nonīvaraṇo eko khandho ca kāmacchandanīvaraṇañca tiṇṇannaṃ khandhānaṃ thinamiddhanīvaraṇassa uddhaccanīvaraṇassa avijjānīvaraṇassa ca cittasamuṭṭhānānañca rūpānaṃ atthipaccayena paccayo; dve khandhā ca…pe…  kāmacchandanīvaraṇañca vatthu ca thinamiddhanīvaraṇassa uddhaccanīvaraṇassa avijjānīvaraṇassa ca sampayuttakānañca khandhānaṃ atthipaccayena paccayo. (Cakkaṃ.) (3)


