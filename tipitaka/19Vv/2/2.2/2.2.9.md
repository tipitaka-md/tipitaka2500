
[Home](/) / [19Vv Vimānavatthupāḷi](../../../19Vv.md) / [2 Purisavimāna](../../2.md) / [2.2 Pāyāsivagga](../2.2.md)

# 2.2.9 Dutiyakuṇḍalīvimānavatthu

* Purisavimāna

* Pāyāsivagga

* Dutiyakuṇḍalīvimānavatthu

(1101.)

946\. _“Alaṅkato malyadharo suvattho,_  
_Sukuṇḍalī kappitakesamassu;_  
_Āmuttahatthābharaṇo yasassī,_  
_Dibbe vimānamhi yathāpi candimā._  


(1102.)

947\. _Dibbā ca vīṇā pavadanti vagguṃ,_  
_Aṭṭhaṭṭhakā sikkhitā sādhurūpā;_  
_Dibbā ca kaññā tidasacarā uḷārā,_  
_Naccanti gāyanti pamodayanti._  


(1103.)

948\. _Deviddhipattosi mahānubhāvo,_  
_Manussabhūto kimakāsi puññaṃ;_  
_Kenāsi evaṃ jalitānubhāvo,_  
_Vaṇṇo ca te sabbadisā pabhāsatī”ti._  


(1104.)

949\. _So devaputto attamano,_  
_…pe…_  
_yassa kammassidaṃ phalaṃ._  


(1105.)

950\. _“Ahaṃ manussesu manussabhūto,_  
_Disvāna samaṇe sādhurūpe;_  
_Sampannavijjācaraṇe yasassī,_  
_Bahussute sīlavante pasanne;_  
_Annañca pānañca pasannacitto,_  
_Sakkacca dānaṃ vipulaṃ adāsiṃ._  


(1106--1107.)

951\. _Tena metādiso vaṇṇo,_  
_…pe…_  
_Vaṇṇo ca me sabbadisā pabhāsatī”ti._  


---

952\. Dutiyakuṇḍalīvimānaṃ navamaṃ.



[Go to previous page (2.2.8 Paṭhamakuṇḍalīvimānavatthu)](2.2.8.md) / [Go to parent page (2.2 Pāyāsivagga)](../2.2.md) / [Go to next page (2.2.10 (Uttara) Pāyāsivimānavatthu)](2.2.10.md)


