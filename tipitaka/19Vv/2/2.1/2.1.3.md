
[Home](/) / [19Vv Vimānavatthupāḷi](/tipitaka/19Vv.md) / [2 Purisavimāna](/tipitaka/19Vv/2.md) / [2.1 Mahārathavagga](/tipitaka/19Vv/2/2.1.md)

# 𑁨𑁇𑁧𑁇𑁩 𑀙𑀢𑁆𑀢𑀫𑀸𑀡𑀯𑀓𑀯𑀺𑀫𑀸𑀦𑀯𑀢𑁆𑀣𑀼

### 𑀧𑀼𑀭𑀺𑀲𑀯𑀺𑀫𑀸𑀦

### 𑀫𑀳𑀸𑀭𑀣𑀯𑀕𑁆𑀕

### 𑀙𑀢𑁆𑀢𑀫𑀸𑀡𑀯𑀓𑀯𑀺𑀫𑀸𑀦𑀯𑀢𑁆𑀣𑀼

(886.)

731\. _“𑀬𑁄 𑀯𑀤𑀢𑀁 𑀧𑀯𑀭𑁄 𑀫𑀦𑀼𑀚𑁂𑀲𑀼,_  
_𑀲𑀓𑁆𑀬𑀫𑀼𑀦𑀻 𑀪𑀕𑀯𑀸 𑀓𑀢𑀓𑀺𑀘𑁆𑀘𑁄;_  
_𑀧𑀸𑀭𑀕𑀢𑁄 𑀩𑀮𑀯𑀺𑀭𑀺𑀬𑀲𑀫𑀗𑁆𑀕𑀻,_  
_𑀢𑀁 𑀲𑀼𑀕𑀢𑀁 𑀲𑀭𑀡𑀢𑁆𑀣𑀫𑀼𑀧𑁂𑀳𑀺𑁇_  


(887.)

732\. _𑀭𑀸𑀕𑀯𑀺𑀭𑀸𑀕𑀫𑀦𑁂𑀚𑀫𑀲𑁄𑀓𑀁,_  
_𑀥𑀫𑁆𑀫𑀫𑀲𑀗𑁆𑀔𑀢𑀫𑀧𑁆𑀧𑀝𑀺𑀓𑀽𑀮𑀁;_  
_𑀫𑀥𑀼𑀭𑀫𑀺𑀫𑀁 𑀧𑀕𑀼𑀡𑀁 𑀲𑀼𑀯𑀺𑀪𑀢𑁆𑀢𑀁,_  
_𑀥𑀫𑁆𑀫𑀫𑀺𑀫𑀁 𑀲𑀭𑀡𑀢𑁆𑀣𑀫𑀼𑀧𑁂𑀳𑀺𑁇_  


(888.)

733\. _𑀬𑀢𑁆𑀣 𑀘 𑀤𑀺𑀦𑁆𑀦 𑀫𑀳𑀧𑁆𑀨𑀮𑀫𑀸𑀳𑀼,_  
_𑀘𑀢𑀽𑀲𑀼 𑀲𑀼𑀘𑀻𑀲𑀼 𑀧𑀼𑀭𑀺𑀲𑀬𑀼𑀕𑁂𑀲𑀼;_  
_𑀅𑀝𑁆𑀞 𑀘 𑀧𑀼𑀕𑁆𑀕𑀮𑀥𑀫𑁆𑀫𑀤𑀲𑀸 𑀢𑁂,_  
_𑀲𑀁𑀖𑀫𑀺𑀫𑀁 𑀲𑀭𑀡𑀢𑁆𑀣𑀫𑀼𑀧𑁂𑀳𑀺𑁇_  


(889.)

734\. _𑀦 𑀢𑀣𑀸 𑀢𑀧𑀢𑀺 𑀦𑀪𑁂 𑀲𑀽𑀭𑀺𑀬𑁄,_  
_𑀘𑀦𑁆𑀤𑁄 𑀘 𑀦 𑀪𑀸𑀲𑀢𑀺 𑀦 𑀨𑀼𑀲𑁆𑀲𑁄;_  
_𑀬𑀣𑀸 𑀅𑀢𑀼𑀮𑀫𑀺𑀤𑀁 𑀫𑀳𑀧𑁆𑀧𑀪𑀸𑀲𑀁,_  
_𑀓𑁄 𑀦𑀼 𑀢𑁆𑀯𑀁 𑀢𑀺𑀤𑀺𑀯𑀸 𑀫𑀳𑀺𑀁 𑀉𑀧𑀸𑀕𑀸𑁇_  


(890.)

735\. _𑀙𑀺𑀦𑁆𑀤𑀢𑀺 𑀭𑀁𑀲𑀻 𑀧𑀪𑀗𑁆𑀓𑀭𑀲𑁆𑀲,_  
_𑀲𑀸𑀥𑀺𑀓𑀯𑀻𑀲𑀢𑀺𑀬𑁄𑀚𑀦𑀸𑀦𑀺 𑀆𑀪𑀸;_  
_𑀭𑀢𑁆𑀢𑀺𑀫𑀧𑀺 𑀬𑀣𑀸 𑀤𑀺𑀯𑀁 𑀓𑀭𑁄𑀢𑀺,_  
_𑀧𑀭𑀺𑀲𑀼𑀤𑁆𑀥𑀁 𑀯𑀺𑀫𑀮𑀁 𑀲𑀼𑀪𑀁 𑀯𑀺𑀫𑀸𑀦𑀁𑁇_  


(891.)

736\. _𑀩𑀳𑀼𑀧𑀤𑀼𑀫𑀯𑀺𑀘𑀺𑀢𑁆𑀭𑀧𑀼𑀡𑁆𑀟𑀭𑀻𑀓𑀁,_  
_𑀯𑁄𑀓𑀺𑀡𑁆𑀡𑀁 𑀓𑀼𑀲𑀼𑀫𑁂𑀳𑀺 𑀦𑁂𑀓𑀘𑀺𑀢𑁆𑀢𑀁;_  
_𑀅𑀭𑀚𑀯𑀺𑀭𑀚𑀳𑁂𑀫𑀚𑀸𑀮𑀙𑀦𑁆𑀦𑀁,_  
_𑀆𑀓𑀸𑀲𑁂 𑀢𑀧𑀢𑀺 𑀬𑀣𑀸𑀧𑀺 𑀲𑀽𑀭𑀺𑀬𑁄𑁇_  


(892.)

737\. _𑀭𑀢𑁆𑀢𑀫𑁆𑀩𑀭𑀧𑀻𑀢𑀯𑀸𑀲𑀲𑀸𑀳𑀺,_  
_𑀅𑀕𑀭𑀼𑀧𑀺𑀬𑀗𑁆𑀕𑀼𑀘𑀦𑁆𑀤𑀦𑀼𑀲𑁆𑀲𑀤𑀸𑀳𑀺;_  
_𑀓𑀜𑁆𑀘𑀦𑀢𑀦𑀼𑀲𑀦𑁆𑀦𑀺𑀪𑀢𑁆𑀢𑀘𑀸𑀳𑀺,_  
_𑀧𑀭𑀺𑀧𑀽𑀭𑀁 𑀕𑀕𑀦𑀁𑀯 𑀢𑀸𑀭𑀓𑀸𑀳𑀺𑁇_  


(893.)

738\. _𑀦𑀭𑀦𑀸𑀭𑀺𑀬𑁄 𑀩𑀳𑀼𑀓𑁂𑀢𑁆𑀣𑀦𑁂𑀓𑀯𑀡𑁆𑀡𑀸,_  
_𑀓𑀼𑀲𑀼𑀫𑀯𑀺𑀪𑀽𑀲𑀺𑀢𑀸𑀪𑀭𑀡𑁂𑀢𑁆𑀣 𑀲𑀼𑀫𑀦𑀸;_  
_𑀅𑀦𑀺𑀮𑀧𑀫𑀼𑀜𑁆𑀘𑀺𑀢𑀸 𑀧𑀯𑀦𑁆𑀢𑀺 𑀲𑀼𑀭𑀪𑀺𑀁,_  
_𑀢𑀧𑀦𑀺𑀬𑀯𑀺𑀢𑀢𑀸 𑀲𑀼𑀯𑀡𑁆𑀡𑀙𑀦𑁆𑀦𑀸𑁇_  


(894.)

739\. _𑀓𑀺𑀲𑁆𑀲 𑀲𑀁𑀬𑀫𑀲𑁆𑀲 𑀅𑀬𑀁 𑀯𑀺𑀧𑀸𑀓𑁄,_  
_𑀓𑁂𑀦𑀸𑀲𑀺 𑀓𑀫𑁆𑀫𑀨𑀮𑁂𑀦𑀺𑀥𑀽𑀧𑀧𑀦𑁆𑀦𑁄;_  
_𑀬𑀣𑀸 𑀘 𑀢𑁂 𑀅𑀥𑀺𑀕𑀢𑀫𑀺𑀤𑀁 𑀯𑀺𑀫𑀸𑀦𑀁,_  
_𑀢𑀤𑀦𑀼𑀧𑀤𑀁 𑀅𑀯𑀘𑀸𑀲𑀺 𑀇𑀗𑁆𑀖 𑀧𑀼𑀝𑁆𑀞𑁄”𑀢𑀺𑁇_  


(895.)

740\. _“𑀲𑀬𑀫𑀺𑀥 𑀧𑀣𑁂 𑀲𑀫𑁂𑀘𑁆𑀘 𑀫𑀸𑀡𑀯𑁂𑀦,_  
_𑀲𑀢𑁆𑀣𑀸𑀦𑀼𑀲𑀸𑀲𑀺 𑀅𑀦𑀼𑀓𑀫𑁆𑀧𑀫𑀸𑀦𑁄;_  
_𑀢𑀯 𑀭𑀢𑀦𑀯𑀭𑀲𑁆𑀲 𑀥𑀫𑁆𑀫𑀁 𑀲𑀼𑀢𑁆𑀯𑀸,_  
_𑀓𑀭𑀺𑀲𑁆𑀲𑀸𑀫𑀻𑀢𑀺 𑀘 𑀩𑁆𑀭𑀯𑀺𑀢𑁆𑀣 𑀙𑀢𑁆𑀢𑁄𑁇_  


(896.)

741\. _𑀚𑀺𑀦𑀯𑀭𑀧𑀯𑀭𑀁 𑀉𑀧𑁂𑀳𑀺 𑀲𑀭𑀡𑀁,_  
_𑀥𑀫𑁆𑀫𑀜𑁆𑀘𑀸𑀧𑀺 𑀢𑀣𑁂𑀯 𑀪𑀺𑀓𑁆𑀔𑀼𑀲𑀁𑀖𑀁;_  
_𑀦𑁄𑀢𑀺 𑀧𑀞𑀫𑀁 𑀅𑀯𑁄𑀘𑀳𑀁 𑀪𑀦𑁆𑀢𑁂,_  
_𑀧𑀘𑁆𑀙𑀸 𑀢𑁂 𑀯𑀘𑀦𑀁 𑀢𑀣𑁂𑀯𑀓𑀸𑀲𑀺𑀁𑁇_  


(897.)

742\. _𑀫𑀸 𑀘 𑀧𑀸𑀡𑀯𑀥𑀁 𑀯𑀺𑀯𑀺𑀥𑀁 𑀘𑀭𑀲𑁆𑀲𑀼 𑀅𑀲𑀼𑀘𑀺𑀁,_  
_𑀦 𑀳𑀺 𑀧𑀸𑀡𑁂𑀲𑀼 𑀅𑀲𑀜𑁆𑀜𑀢𑀁 𑀅𑀯𑀡𑁆𑀡𑀬𑀺𑀁𑀲𑀼 𑀲𑀧𑁆𑀧𑀜𑁆𑀜𑀸;_  
_𑀦𑁄𑀢𑀺 𑀧𑀞𑀫𑀁 𑀅𑀯𑁄𑀘𑀳𑀁 𑀪𑀦𑁆𑀢𑁂,_  
_𑀧𑀘𑁆𑀙𑀸 𑀢𑁂 𑀯𑀘𑀦𑀁 𑀢𑀣𑁂𑀯𑀓𑀸𑀲𑀺𑀁𑁇_  


(898.)

743\. _𑀫𑀸 𑀘 𑀧𑀭𑀚𑀦𑀲𑁆𑀲 𑀭𑀓𑁆𑀔𑀺𑀢𑀫𑁆𑀧𑀺,_  
_𑀆𑀤𑀸𑀢𑀩𑁆𑀩𑀫𑀫𑀜𑁆𑀜𑀺𑀣𑁄 𑀅𑀤𑀺𑀦𑁆𑀦𑀁;_  
_𑀦𑁄𑀢𑀺 𑀧𑀞𑀫𑀁 𑀅𑀯𑁄𑀘𑀳𑀁 𑀪𑀦𑁆𑀢𑁂,_  
_𑀧𑀘𑁆𑀙𑀸 𑀢𑁂 𑀯𑀘𑀦𑀁 𑀢𑀣𑁂𑀯𑀓𑀸𑀲𑀺𑀁𑁇_  


(899.)

744\. _𑀫𑀸 𑀘 𑀧𑀭𑀚𑀦𑀲𑁆𑀲 𑀭𑀓𑁆𑀔𑀺𑀢𑀸𑀬𑁄,_  
_𑀧𑀭𑀪𑀭𑀺𑀬𑀸 𑀅𑀕𑀫𑀸 𑀅𑀦𑀭𑀺𑀬𑀫𑁂𑀢𑀁;_  
_𑀦𑁄𑀢𑀺 𑀧𑀞𑀫𑀁 𑀅𑀯𑁄𑀘𑀳𑀁 𑀪𑀦𑁆𑀢𑁂,_  
_𑀧𑀘𑁆𑀙𑀸 𑀢𑁂 𑀯𑀘𑀦𑀁 𑀢𑀣𑁂𑀯𑀓𑀸𑀲𑀺𑀁𑁇_  


(900.)

745\. _𑀫𑀸 𑀘 𑀯𑀺𑀢𑀣𑀁 𑀅𑀜𑁆𑀜𑀣𑀸 𑀅𑀪𑀸𑀡𑀺,_  
_𑀦 𑀳𑀺 𑀫𑀼𑀲𑀸𑀯𑀸𑀤𑀁 𑀅𑀯𑀡𑁆𑀡𑀬𑀺𑀁𑀲𑀼 𑀲𑀧𑁆𑀧𑀜𑁆𑀜𑀸;_  
_𑀦𑁄𑀢𑀺 𑀧𑀞𑀫𑀁 𑀅𑀯𑁄𑀘𑀳𑀁 𑀪𑀦𑁆𑀢𑁂,_  
_𑀧𑀘𑁆𑀙𑀸 𑀢𑁂 𑀯𑀘𑀦𑀁 𑀢𑀣𑁂𑀯𑀓𑀸𑀲𑀺𑀁𑁇_  


(901.)

746\. _𑀬𑁂𑀦 𑀘 𑀧𑀼𑀭𑀺𑀲𑀲𑁆𑀲 𑀅𑀧𑁂𑀢𑀺 𑀲𑀜𑁆𑀜𑀸,_  
_𑀢𑀁 𑀫𑀚𑁆𑀚𑀁 𑀧𑀭𑀺𑀯𑀚𑁆𑀚𑀬𑀲𑁆𑀲𑀼 𑀲𑀩𑁆𑀩𑀁;_  
_𑀦𑁄𑀢𑀺 𑀧𑀞𑀫𑀁 𑀅𑀯𑁄𑀘𑀳𑀁 𑀪𑀦𑁆𑀢𑁂,_  
_𑀧𑀘𑁆𑀙𑀸 𑀢𑁂 𑀯𑀘𑀦𑀁 𑀢𑀣𑁂𑀯𑀓𑀸𑀲𑀺𑀁𑁇_  


(902.)

747\. _𑀲𑁆𑀯𑀸𑀳𑀁 𑀇𑀥 𑀧𑀜𑁆𑀘 𑀲𑀺𑀓𑁆𑀔𑀸 𑀓𑀭𑀺𑀢𑁆𑀯𑀸,_  
_𑀧𑀝𑀺𑀧𑀚𑁆𑀚𑀺𑀢𑁆𑀯𑀸 𑀢𑀣𑀸𑀕𑀢𑀲𑁆𑀲 𑀥𑀫𑁆𑀫𑁂;_  
_𑀤𑁆𑀯𑁂𑀧𑀣𑀫𑀕𑀫𑀸𑀲𑀺𑀁 𑀘𑁄𑀭𑀫𑀚𑁆𑀛𑁂,_  
_𑀢𑁂 𑀫𑀁 𑀢𑀢𑁆𑀣 𑀯𑀥𑀺𑀁𑀲𑀼 𑀪𑁄𑀕𑀳𑁂𑀢𑀼𑁇_  


(903.)

748\. _𑀏𑀢𑁆𑀢𑀓𑀫𑀺𑀤𑀁 𑀅𑀦𑀼𑀲𑁆𑀲𑀭𑀸𑀫𑀺 𑀓𑀼𑀲𑀮𑀁,_  
_𑀢𑀢𑁄 𑀧𑀭𑀁 𑀦 𑀫𑁂 𑀯𑀺𑀚𑁆𑀚𑀢𑀺 𑀅𑀜𑁆𑀜𑀁;_  
_𑀢𑁂𑀦 𑀲𑀼𑀘𑀭𑀺𑀢𑁂𑀦 𑀓𑀫𑁆𑀫𑀼𑀦𑀸𑀳𑀁,_  
_𑀉𑀧𑁆𑀧𑀦𑁆𑀦𑁄 𑀢𑀺𑀤𑀺𑀯𑁂𑀲𑀼 𑀓𑀸𑀫𑀓𑀸𑀫𑀻𑁇_  


(904.)

749\. _𑀧𑀲𑁆𑀲 𑀔𑀡𑀫𑀼𑀳𑀼𑀢𑁆𑀢𑀲𑀜𑁆𑀜𑀫𑀲𑁆𑀲,_  
_𑀅𑀦𑀼𑀥𑀫𑁆𑀫𑀧𑁆𑀧𑀝𑀺𑀧𑀢𑁆𑀢𑀺𑀬𑀸 𑀯𑀺𑀧𑀸𑀓𑀁;_  
_𑀚𑀮𑀫𑀺𑀯 𑀬𑀲𑀲𑀸 𑀲𑀫𑁂𑀓𑁆𑀔𑀫𑀸𑀦𑀸,_  
_𑀩𑀳𑀼𑀓𑀸 𑀫𑀁 𑀧𑀺𑀳𑀬𑀦𑁆𑀢𑀺 𑀳𑀻𑀦𑀓𑀫𑁆𑀫𑀸𑁇_  


(905.)

750\. _𑀧𑀲𑁆𑀲 𑀓𑀢𑀺𑀧𑀬𑀸𑀬 𑀤𑁂𑀲𑀦𑀸𑀬,_  
_𑀲𑀼𑀕𑀢𑀺𑀜𑁆𑀘𑀫𑁆𑀳𑀺 𑀕𑀢𑁄 𑀲𑀼𑀔𑀜𑁆𑀘 𑀧𑀢𑁆𑀢𑁄;_  
_𑀬𑁂 𑀘 𑀢𑁂 𑀲𑀢𑀢𑀁 𑀲𑀼𑀡𑀦𑁆𑀢𑀺 𑀥𑀫𑁆𑀫𑀁,_  
_𑀫𑀜𑁆𑀜𑁂 𑀢𑁂 𑀅𑀫𑀢𑀁 𑀨𑀼𑀲𑀦𑁆𑀢𑀺 𑀔𑁂𑀫𑀁𑁇_  


(906.)

751\. _𑀅𑀧𑁆𑀧𑀫𑁆𑀧𑀺 𑀓𑀢𑀁 𑀫𑀳𑀸𑀯𑀺𑀧𑀸𑀓𑀁,_  
_𑀯𑀺𑀧𑀼𑀮𑀁 𑀳𑁄𑀢𑀺 𑀢𑀣𑀸𑀕𑀢𑀲𑁆𑀲 𑀥𑀫𑁆𑀫𑁂;_  
_𑀧𑀲𑁆𑀲 𑀓𑀢𑀧𑀼𑀜𑁆𑀜𑀢𑀸𑀬 𑀙𑀢𑁆𑀢𑁄,_  
_𑀑𑀪𑀸𑀲𑁂𑀢𑀺 𑀧𑀣𑀯𑀺𑀁 𑀬𑀣𑀸𑀧𑀺 𑀲𑀽𑀭𑀺𑀬𑁄𑁇_  


(907.)

752\. _𑀓𑀺𑀫𑀺𑀤𑀁 𑀓𑀼𑀲𑀮𑀁 𑀓𑀺𑀫𑀸𑀘𑀭𑁂𑀫,_  
_𑀇𑀘𑁆𑀘𑁂𑀓𑁂 𑀳𑀺 𑀲𑀫𑁂𑀘𑁆𑀘 𑀫𑀦𑁆𑀢𑀬𑀦𑁆𑀢𑀺;_  
_𑀢𑁂 𑀫𑀬𑀁 𑀧𑀼𑀦𑀭𑁂𑀯 𑀮𑀤𑁆𑀥 𑀫𑀸𑀦𑀼𑀲𑀢𑁆𑀢𑀁,_  
_𑀧𑀝𑀺𑀧𑀦𑁆𑀦𑀸 𑀯𑀺𑀳𑀭𑁂𑀫𑀼 𑀲𑀻𑀮𑀯𑀦𑁆𑀢𑁄𑁇_  


(908.)

753\. _𑀩𑀳𑀼𑀓𑀸𑀭𑁄 𑀅𑀦𑀼𑀓𑀫𑁆𑀧𑀓𑁄 𑀘 𑀲𑀢𑁆𑀣𑀸,_  
_𑀇𑀢𑀺 𑀫𑁂 𑀲𑀢𑀺 𑀅𑀕𑀫𑀸 𑀤𑀺𑀯𑀸 𑀤𑀺𑀯𑀲𑁆𑀲;_  
_𑀲𑁆𑀯𑀸𑀳𑀁 𑀉𑀧𑀕𑀢𑁄𑀫𑁆𑀳𑀺 𑀲𑀘𑁆𑀘𑀦𑀸𑀫𑀁,_  
_𑀅𑀦𑀼𑀓𑀫𑁆𑀧𑀲𑁆𑀲𑀼 𑀧𑀼𑀦𑀧𑀺 𑀲𑀼𑀡𑁂𑀫𑀼 𑀥𑀫𑁆𑀫𑀁𑁇_  


(909.)

754\. _𑀬𑁂 𑀘𑀺𑀥 𑀧𑀚𑀳𑀦𑁆𑀢𑀺 𑀓𑀸𑀫𑀭𑀸𑀕𑀁,_  
_𑀪𑀯𑀭𑀸𑀕𑀸𑀦𑀼𑀲𑀬𑀜𑁆𑀘 𑀧𑀳𑀸𑀬 𑀫𑁄𑀳𑀁;_  
_𑀦 𑀘 𑀢𑁂 𑀧𑀼𑀦𑀫𑀼𑀧𑁂𑀦𑁆𑀢𑀺 𑀕𑀩𑁆𑀪𑀲𑁂𑀬𑁆𑀬𑀁,_  
_𑀧𑀭𑀺𑀦𑀺𑀩𑁆𑀩𑀸𑀦𑀕𑀢𑀸 𑀳𑀺 𑀲𑀻𑀢𑀺𑀪𑀽𑀢𑀸”𑀢𑀺𑁇_  


---

755\. 𑀙𑀢𑁆𑀢𑀫𑀸𑀡𑀯𑀓𑀯𑀺𑀫𑀸𑀦𑀁 𑀢𑀢𑀺𑀬𑀁𑁇



[Go to previous page (2.1.2 Revatīvimānavatthu)](/tipitaka/19Vv/2/2.1/2.1.2.md) / [Go to parent page (2.1 Mahārathavagga)](/tipitaka/19Vv/2/2.1.md) / [Go to next page (2.1.4 Kakkaṭakarasadāyakavimānavatthu)](/tipitaka/19Vv/2/2.1/2.1.4.md)


