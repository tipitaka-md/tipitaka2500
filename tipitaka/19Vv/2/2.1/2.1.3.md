
[Home](/) / [19Vv Vimānavatthupāḷi](../../../19Vv.md) / [2 Purisavimāna](../../2.md) / [2.1 Mahārathavagga](../2.1.md)

# 2.1.3 Chattamāṇavakavimānavatthu

* Purisavimāna

* Mahārathavagga

* Chattamāṇavakavimānavatthu

(886.)

731\. _“Yo vadataṃ pavaro manujesu,_  
_Sakyamunī bhagavā katakicco;_  
_Pāragato balaviriyasamaṅgī,_  
_Taṃ sugataṃ saraṇatthamupehi._  


(887.)

732\. _Rāgavirāgamanejamasokaṃ,_  
_Dhammamasaṅkhatamappaṭikūlaṃ;_  
_Madhuramimaṃ paguṇaṃ suvibhattaṃ,_  
_Dhammamimaṃ saraṇatthamupehi._  


(888.)

733\. _Yattha ca dinna mahapphalamāhu,_  
_Catūsu sucīsu purisayugesu;_  
_Aṭṭha ca puggaladhammadasā te,_  
_Saṃghamimaṃ saraṇatthamupehi._  


(889.)

734\. _Na tathā tapati nabhe sūriyo,_  
_Cando ca na bhāsati na phusso;_  
_Yathā atulamidaṃ mahappabhāsaṃ,_  
_Ko nu tvaṃ tidivā mahiṃ upāgā._  


(890.)

735\. _Chindati raṃsī pabhaṅkarassa,_  
_Sādhikavīsatiyojanāni ābhā;_  
_Rattimapi yathā divaṃ karoti,_  
_Parisuddhaṃ vimalaṃ subhaṃ vimānaṃ._  


(891.)

736\. _Bahupadumavicitrapuṇḍarīkaṃ,_  
_Vokiṇṇaṃ kusumehi nekacittaṃ;_  
_Arajavirajahemajālachannaṃ,_  
_Ākāse tapati yathāpi sūriyo._  


(892.)

737\. _Rattambarapītavāsasāhi,_  
_Agarupiyaṅgucandanussadāhi;_  
_Kañcanatanusannibhattacāhi,_  
_Paripūraṃ gaganaṃva tārakāhi._  


(893.)

738\. _Naranāriyo bahuketthanekavaṇṇā,_  
_Kusumavibhūsitābharaṇettha sumanā;_  
_Anilapamuñcitā pavanti surabhiṃ,_  
_Tapaniyavitatā suvaṇṇachannā._  


(894.)

739\. _Kissa saṃyamassa ayaṃ vipāko,_  
_Kenāsi kammaphalenidhūpapanno;_  
_Yathā ca te adhigatamidaṃ vimānaṃ,_  
_Tadanupadaṃ avacāsi iṅgha puṭṭho”ti._  


(895.)

740\. _“Sayamidha pathe samecca māṇavena,_  
_Satthānusāsi anukampamāno;_  
_Tava ratanavarassa dhammaṃ sutvā,_  
_Karissāmīti ca bravittha chatto._  


(896.)

741\. _Jinavarapavaraṃ upehi saraṇaṃ,_  
_Dhammañcāpi tatheva bhikkhusaṃghaṃ;_  
_Noti paṭhamaṃ avocahaṃ bhante,_  
_Pacchā te vacanaṃ tathevakāsiṃ._  


(897.)

742\. _Mā ca pāṇavadhaṃ vividhaṃ carassu asuciṃ,_  
_Na hi pāṇesu asaññataṃ avaṇṇayiṃsu sappaññā;_  
_Noti paṭhamaṃ avocahaṃ bhante,_  
_Pacchā te vacanaṃ tathevakāsiṃ._  


(898.)

743\. _Mā ca parajanassa rakkhitampi,_  
_Ādātabbamamaññitho adinnaṃ;_  
_Noti paṭhamaṃ avocahaṃ bhante,_  
_Pacchā te vacanaṃ tathevakāsiṃ._  


(899.)

744\. _Mā ca parajanassa rakkhitāyo,_  
_Parabhariyā agamā anariyametaṃ;_  
_Noti paṭhamaṃ avocahaṃ bhante,_  
_Pacchā te vacanaṃ tathevakāsiṃ._  


(900.)

745\. _Mā ca vitathaṃ aññathā abhāṇi,_  
_Na hi musāvādaṃ avaṇṇayiṃsu sappaññā;_  
_Noti paṭhamaṃ avocahaṃ bhante,_  
_Pacchā te vacanaṃ tathevakāsiṃ._  


(901.)

746\. _Yena ca purisassa apeti saññā,_  
_Taṃ majjaṃ parivajjayassu sabbaṃ;_  
_Noti paṭhamaṃ avocahaṃ bhante,_  
_Pacchā te vacanaṃ tathevakāsiṃ._  


(902.)

747\. _Svāhaṃ idha pañca sikkhā karitvā,_  
_Paṭipajjitvā tathāgatassa dhamme;_  
_Dvepathamagamāsiṃ coramajjhe,_  
_Te maṃ tattha vadhiṃsu bhogahetu._  


(903.)

748\. _Ettakamidaṃ anussarāmi kusalaṃ,_  
_Tato paraṃ na me vijjati aññaṃ;_  
_Tena sucaritena kammunāhaṃ,_  
_Uppanno tidivesu kāmakāmī._  


(904.)

749\. _Passa khaṇamuhuttasaññamassa,_  
_Anudhammappaṭipattiyā vipākaṃ;_  
_Jalamiva yasasā samekkhamānā,_  
_Bahukā maṃ pihayanti hīnakammā._  


(905.)

750\. _Passa katipayāya desanāya,_  
_Sugatiñcamhi gato sukhañca patto;_  
_Ye ca te satataṃ suṇanti dhammaṃ,_  
_Maññe te amataṃ phusanti khemaṃ._  


(906.)

751\. _Appampi kataṃ mahāvipākaṃ,_  
_Vipulaṃ hoti tathāgatassa dhamme;_  
_Passa katapuññatāya chatto,_  
_Obhāseti pathaviṃ yathāpi sūriyo._  


(907.)

752\. _Kimidaṃ kusalaṃ kimācarema,_  
_Icceke hi samecca mantayanti;_  
_Te mayaṃ punareva laddha mānusattaṃ,_  
_Paṭipannā viharemu sīlavanto._  


(908.)

753\. _Bahukāro anukampako ca satthā,_  
_Iti me sati agamā divā divassa;_  
_Svāhaṃ upagatomhi saccanāmaṃ,_  
_Anukampassu punapi suṇemu dhammaṃ._  


(909.)

754\. _Ye cidha pajahanti kāmarāgaṃ,_  
_Bhavarāgānusayañca pahāya mohaṃ;_  
_Na ca te punamupenti gabbhaseyyaṃ,_  
_Parinibbānagatā hi sītibhūtā”ti._  


---

755\. Chattamāṇavakavimānaṃ tatiyaṃ.



[Go to previous page (2.1.2 Revatīvimānavatthu)](2.1.2.md) / [Go to parent page (2.1 Mahārathavagga)](../2.1.md) / [Go to next page (2.1.4 Kakkaṭakarasadāyakavimānavatthu)](2.1.4.md)


