
[Home](/) / [19Vv Vimānavatthupāḷi](../../../19Vv.md) / [2 Purisavimāna](../../2.md) / [2.1 Mahārathavagga](../2.1.md)

# 2.1.4 Kakkaṭakarasadāyakavimānavatthu

* Purisavimāna

* Mahārathavagga

* Kakkaṭakarasadāyakavimānavatthu

(910.)

756\. _“Uccamidaṃ maṇithūṇaṃ vimānaṃ,_  
_Samantato dvādasa yojanāni;_  
_Kūṭāgārā sattasatā uḷārā,_  
_Veḷuriyathambhā rucakatthatā subhā._  


(911.)

757\. _Tatthacchasi pivasi khādasi ca,_  
_Dibbā ca vīṇā pavadanti vagguṃ;_  
_Dibbā rasā kāmaguṇettha pañca,_  
_Nāriyo ca naccanti suvaṇṇachannā._  


(912.)

758\. _Kena tetādiso vaṇṇo,_  
_kena te idha mijjhati;_  
_Uppajjanti ca te bhogā,_  
_ye keci manaso piyā._  


(913.)

759\. _Pucchāmi taṃ deva mahānubhāva,_  
_Manussabhūto kimakāsi puññaṃ;_  
_Kenāsi evaṃ jalitānubhāvo,_  
_Vaṇṇo ca te sabbadisā pabhāsatī”ti._  


(914.)

760\. _So devaputto attamano,_  
_moggallānena pucchito;_  
_Pañhaṃ puṭṭho viyākāsi,_  
_yassa kammassidaṃ phalaṃ._  


(915.)

761\. _“Satisamuppādakaro,_  
_dvāre kakkaṭako ṭhito;_  
_Niṭṭhito jātarūpassa,_  
_sobhati dasapādako._  


(916.)

762\. _Tena metādiso vaṇṇo,_  
_tena me idha mijjhati;_  
_Uppajjanti ca me bhogā,_  
_ye keci manaso piyā._  


(917.)

763\. _Akkhāmi te bhikkhu mahānubhāva,_  
_Manussabhūto yamakāsi puññaṃ;_  
_Tenamhi evaṃ jalitānubhāvo,_  
_Vaṇṇo ca me sabbadisā pabhāsatī”ti._  


---

764\. Kakkaṭakarasadāyakavimānaṃ catutthaṃ.



765\. (Anantaraṃ pañcavimānaṃ yathā kakkaṭakarasadāyakavimānaṃ tathā vitthāretabbaṃ.)

[Go to previous page (2.1.3 Chattamāṇavakavimānavatthu)](2.1.3.md) / [Go to parent page (2.1 Mahārathavagga)](../2.1.md) / [Go to next page (2.1.5 Dvārapālavimānavatthu)](2.1.5.md)


