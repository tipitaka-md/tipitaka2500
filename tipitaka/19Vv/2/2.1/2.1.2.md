
[Home](/) / [19Vv Vimānavatthupāḷi](/tipitaka/19Vv.md) / [2 Purisavimāna](/tipitaka/19Vv/2.md) / [2.1 Mahārathavagga](/tipitaka/19Vv/2/2.1.md)

# 𑁨𑁇𑁧𑁇𑁨 𑀭𑁂𑀯𑀢𑀻𑀯𑀺𑀫𑀸𑀦𑀯𑀢𑁆𑀣𑀼

### 𑀧𑀼𑀭𑀺𑀲𑀯𑀺𑀫𑀸𑀦

### 𑀫𑀳𑀸𑀭𑀣𑀯𑀕𑁆𑀕

### 𑀭𑁂𑀯𑀢𑀻𑀯𑀺𑀫𑀸𑀦𑀯𑀢𑁆𑀣𑀼

(861.)

705\. _“𑀘𑀺𑀭𑀧𑁆𑀧𑀯𑀸𑀲𑀺𑀁 𑀧𑀼𑀭𑀺𑀲𑀁,_  
_𑀤𑀽𑀭𑀢𑁄 𑀲𑁄𑀢𑁆𑀣𑀺𑀫𑀸𑀕𑀢𑀁;_  
_𑀜𑀸𑀢𑀺𑀫𑀺𑀢𑁆𑀢𑀸 𑀲𑀼𑀳𑀚𑁆𑀚𑀸 𑀘,_  
_𑀅𑀪𑀺𑀦𑀦𑁆𑀤𑀦𑁆𑀢𑀺 𑀆𑀕𑀢𑀁𑁇_  


(862.)

706\. _𑀢𑀣𑁂𑀯 𑀓𑀢𑀧𑀼𑀜𑁆𑀜𑀫𑁆𑀧𑀺,_  
_𑀅𑀲𑁆𑀫𑀸 𑀮𑁄𑀓𑀸 𑀧𑀭𑀁 𑀕𑀢𑀁;_  
_𑀧𑀼𑀜𑁆𑀜𑀸𑀦𑀺 𑀧𑀝𑀺𑀕𑀡𑁆𑀳𑀦𑁆𑀢𑀺,_  
_𑀧𑀺𑀬𑀁 𑀜𑀸𑀢𑀻𑀯 𑀆𑀕𑀢𑀁”𑁇_  


(863.)

707\. _“𑀉𑀝𑁆𑀞𑁂𑀳𑀺 𑀭𑁂𑀯𑀢𑁂 𑀲𑀼𑀧𑀸𑀧𑀥𑀫𑁆𑀫𑁂,_  
_𑀅𑀧𑀸𑀭𑀼𑀢𑀤𑁆𑀯𑀸𑀭𑁂 𑀅𑀤𑀸𑀦𑀲𑀻𑀮𑁂;_  
_𑀦𑁂𑀲𑁆𑀲𑀸𑀫 𑀢𑀁 𑀬𑀢𑁆𑀣 𑀣𑀼𑀦𑀦𑁆𑀢𑀺 𑀤𑀼𑀕𑁆𑀕𑀢𑀸,_  
_𑀲𑀫𑀧𑁆𑀧𑀺𑀢𑀸 𑀦𑁂𑀭𑀬𑀺𑀓𑀸 𑀤𑀼𑀓𑁆𑀔𑁂𑀦𑀸”𑀢𑀺𑁇_  


(864.)

708\. _𑀇𑀘𑁆𑀘𑁂𑀯 𑀯𑀢𑁆𑀯𑀸𑀦 𑀬𑀫𑀲𑁆𑀲 𑀤𑀽𑀢𑀸,_  
_𑀢𑁂 𑀤𑁆𑀯𑁂 𑀬𑀓𑁆𑀔𑀸 𑀮𑁄𑀳𑀺𑀢𑀓𑁆𑀔𑀸 𑀩𑁆𑀭𑀳𑀦𑁆𑀢𑀸;_  
_𑀧𑀘𑁆𑀘𑁂𑀓𑀩𑀸𑀳𑀸𑀲𑀼 𑀕𑀳𑁂𑀢𑁆𑀯𑀸 𑀭𑁂𑀯𑀢𑀁,_  
_𑀧𑀓𑁆𑀓𑀸𑀫𑀬𑀼𑀁 𑀤𑁂𑀯𑀕𑀡𑀲𑁆𑀲 𑀲𑀦𑁆𑀢𑀺𑀓𑁂𑁇_  


(865.)

709\. _“𑀆𑀤𑀺𑀘𑁆𑀘𑀯𑀡𑁆𑀡𑀁 𑀭𑀼𑀘𑀺𑀭𑀁 𑀧𑀪𑀲𑁆𑀲𑀭𑀁,_  
_𑀩𑁆𑀬𑀫𑁆𑀳𑀁 𑀲𑀼𑀪𑀁 𑀓𑀜𑁆𑀘𑀦𑀚𑀸𑀮𑀙𑀦𑁆𑀦𑀁;_  
_𑀓𑀲𑁆𑀲𑁂𑀢𑀫𑀸𑀓𑀺𑀡𑁆𑀡𑀚𑀦𑀁 𑀯𑀺𑀫𑀸𑀦𑀁,_  
_𑀲𑀼𑀭𑀺𑀬𑀲𑁆𑀲 𑀭𑀁𑀲𑀻𑀭𑀺𑀯 𑀚𑁄𑀢𑀫𑀸𑀦𑀁𑁇_  


(866.)

710\. _𑀦𑀸𑀭𑀻𑀕𑀡𑀸 𑀘𑀦𑁆𑀤𑀦𑀲𑀸𑀭𑀮𑀺𑀢𑁆𑀢𑀸,_  
_𑀉𑀪𑀢𑁄 𑀯𑀺𑀫𑀸𑀦𑀁 𑀉𑀧𑀲𑁄𑀪𑀬𑀦𑁆𑀢𑀺;_  
_𑀢𑀁 𑀤𑀺𑀲𑁆𑀲𑀢𑀺 𑀲𑀼𑀭𑀺𑀬𑀲𑀫𑀸𑀦𑀯𑀡𑁆𑀡𑀁,_  
_𑀓𑁄 𑀫𑁄𑀤𑀢𑀺 𑀲𑀕𑁆𑀕𑀧𑀢𑁆𑀢𑁄 𑀯𑀺𑀫𑀸𑀦𑁂”𑀢𑀺𑁇_  


(867.)

711\. _“𑀩𑀸𑀭𑀸𑀡𑀲𑀺𑀬𑀁 𑀦𑀦𑁆𑀤𑀺𑀬𑁄 𑀦𑀸𑀫𑀸𑀲𑀺,_  
_𑀉𑀧𑀸𑀲𑀓𑁄 𑀅𑀫𑀘𑁆𑀙𑀭𑀻 𑀤𑀸𑀦𑀧𑀢𑀺 𑀯𑀤𑀜𑁆𑀜𑀽;_  
_𑀢𑀲𑁆𑀲𑁂𑀢𑀫𑀸𑀓𑀺𑀡𑁆𑀡𑀚𑀦𑀁 𑀯𑀺𑀫𑀸𑀦𑀁,_  
_𑀲𑀼𑀭𑀺𑀬𑀲𑁆𑀲 𑀭𑀁𑀲𑀻𑀭𑀺𑀯 𑀚𑁄𑀢𑀫𑀸𑀦𑀁𑁇_  


(868.)

712\. _𑀦𑀸𑀭𑀻𑀕𑀡𑀸 𑀘𑀦𑁆𑀤𑀦𑀲𑀸𑀭𑀮𑀺𑀢𑁆𑀢𑀸,_  
_𑀉𑀪𑀢𑁄 𑀯𑀺𑀫𑀸𑀦𑀁 𑀉𑀧𑀲𑁄𑀪𑀬𑀦𑁆𑀢𑀺;_  
_𑀢𑀁 𑀤𑀺𑀲𑁆𑀲𑀢𑀺 𑀲𑀼𑀭𑀺𑀬𑀲𑀫𑀸𑀦𑀯𑀡𑁆𑀡𑀁,_  
_𑀲𑁄 𑀫𑁄𑀤𑀢𑀺 𑀲𑀕𑁆𑀕𑀧𑀢𑁆𑀢𑁄 𑀯𑀺𑀫𑀸𑀦𑁂”𑀢𑀺𑁇_  


(869.)

713\. _“𑀦𑀦𑁆𑀤𑀺𑀬𑀲𑁆𑀲𑀸𑀳𑀁 𑀪𑀭𑀺𑀬𑀸,_  
_𑀅𑀕𑀸𑀭𑀺𑀦𑀻 𑀲𑀩𑁆𑀩𑀓𑀼𑀮𑀲𑁆𑀲 𑀇𑀲𑁆𑀲𑀭𑀸;_  
_𑀪𑀢𑁆𑀢𑀼 𑀯𑀺𑀫𑀸𑀦𑁂 𑀭𑀫𑀺𑀲𑁆𑀲𑀸𑀫𑀺 𑀤𑀸𑀦𑀳𑀁,_  
_𑀦 𑀧𑀢𑁆𑀣𑀬𑁂 𑀦𑀺𑀭𑀬𑀁 𑀤𑀲𑁆𑀲𑀦𑀸𑀬𑀸”𑀢𑀺𑁇_  


(870.)

714\. _“𑀏𑀲𑁄 𑀢𑁂 𑀦𑀺𑀭𑀬𑁄 𑀲𑀼𑀧𑀸𑀧𑀥𑀫𑁆𑀫𑁂,_  
_𑀧𑀼𑀜𑁆𑀜𑀁 𑀢𑀬𑀸 𑀅𑀓𑀢𑀁 𑀚𑀻𑀯𑀮𑁄𑀓𑁂;_  
_𑀦 𑀳𑀺 𑀫𑀘𑁆𑀙𑀭𑀻 𑀭𑁄𑀲𑀓𑁄 𑀧𑀸𑀧𑀥𑀫𑁆𑀫𑁄,_  
_𑀲𑀕𑁆𑀕𑀽𑀧𑀕𑀸𑀦𑀁 𑀮𑀪𑀢𑀺 𑀲𑀳𑀩𑁆𑀬𑀢𑀦𑁆”𑀢𑀺𑁇_  


(871.)

715\. _“𑀓𑀺𑀁 𑀦𑀼 𑀕𑀽𑀣𑀜𑁆𑀘 𑀫𑀼𑀢𑁆𑀢𑀜𑁆𑀘,_  
_𑀅𑀲𑀼𑀘𑀻 𑀧𑀝𑀺𑀤𑀺𑀲𑁆𑀲𑀢𑀺;_  
_𑀤𑀼𑀕𑁆𑀕𑀦𑁆𑀥𑀁 𑀓𑀺𑀫𑀺𑀤𑀁 𑀫𑀻𑀍𑀳𑀁,_  
_𑀓𑀺𑀫𑁂𑀢𑀁 𑀉𑀧𑀯𑀸𑀬𑀢𑀻”𑀢𑀺𑁇_  


(872.)

716\. _“𑀏𑀲 𑀲𑀁𑀲𑀯𑀓𑁄 𑀦𑀸𑀫,_  
_𑀕𑀫𑁆𑀪𑀻𑀭𑁄 𑀲𑀢𑀧𑁄𑀭𑀺𑀲𑁄;_  
_𑀬𑀢𑁆𑀣 𑀯𑀲𑁆𑀲𑀲𑀳𑀲𑁆𑀲𑀸𑀦𑀺,_  
_𑀢𑀼𑀯𑀁 𑀧𑀘𑁆𑀘𑀲𑀺 𑀭𑁂𑀯𑀢𑁂”𑀢𑀺𑁇_  


(873.)

717\. _“𑀓𑀺𑀁 𑀦𑀼 𑀓𑀸𑀬𑁂𑀦 𑀯𑀸𑀘𑀸𑀬,_  
_𑀫𑀦𑀲𑀸 𑀤𑀼𑀓𑁆𑀓𑀝𑀁 𑀓𑀢𑀁;_  
_𑀓𑁂𑀦 𑀲𑀁𑀲𑀯𑀓𑁄 𑀮𑀤𑁆𑀥𑁄,_  
_𑀕𑀫𑁆𑀪𑀻𑀭𑁄 𑀲𑀢𑀧𑁄𑀭𑀺𑀲𑁄”𑀢𑀺𑁇_  


(874.)

718\. _“𑀲𑀫𑀡𑁂 𑀩𑁆𑀭𑀸𑀳𑁆𑀫𑀡𑁂 𑀘𑀸𑀧𑀺,_  
_𑀅𑀜𑁆𑀜𑁂 𑀯𑀸𑀧𑀺 𑀯𑀦𑀺𑀩𑁆𑀩𑀓𑁂;_  
_𑀫𑀼𑀲𑀸𑀯𑀸𑀤𑁂𑀦 𑀯𑀜𑁆𑀘𑁂𑀲𑀺,_  
_𑀢𑀁 𑀧𑀸𑀧𑀁 𑀧𑀓𑀢𑀁 𑀢𑀬𑀸𑁇_  


(875.)

719\. _𑀢𑁂𑀦 𑀲𑀁𑀲𑀯𑀓𑁄 𑀮𑀤𑁆𑀥𑁄,_  
_𑀕𑀫𑁆𑀪𑀻𑀭𑁄 𑀲𑀢𑀧𑁄𑀭𑀺𑀲𑁄;_  
_𑀢𑀢𑁆𑀣 𑀯𑀲𑁆𑀲𑀲𑀳𑀲𑁆𑀲𑀸𑀦𑀺,_  
_𑀢𑀼𑀯𑀁 𑀧𑀘𑁆𑀘𑀲𑀺 𑀭𑁂𑀯𑀢𑁂𑁇_  


(876.)

720\. _𑀳𑀢𑁆𑀣𑁂𑀧𑀺 𑀙𑀺𑀦𑁆𑀤𑀦𑁆𑀢𑀺 𑀅𑀣𑁄𑀧𑀺 𑀧𑀸𑀤𑁂,_  
_𑀓𑀡𑁆𑀡𑁂𑀧𑀺 𑀙𑀺𑀦𑁆𑀤𑀦𑁆𑀢𑀺 𑀅𑀣𑁄𑀧𑀺 𑀦𑀸𑀲𑀁;_  
_𑀅𑀣𑁄𑀧𑀺 𑀓𑀸𑀓𑁄𑀍𑀅𑀕𑀡𑀸 𑀲𑀫𑁂𑀘𑁆𑀘,_  
_𑀲𑀗𑁆𑀕𑀫𑁆𑀫 𑀔𑀸𑀤𑀦𑁆𑀢𑀺 𑀯𑀺𑀨𑀦𑁆𑀤𑀫𑀸𑀦𑀦𑁆”𑀢𑀺𑁇_  


(877.)

721\. _“𑀲𑀸𑀥𑀼 𑀔𑁄 𑀫𑀁 𑀧𑀝𑀺𑀦𑁂𑀣,_  
_𑀓𑀸𑀳𑀸𑀫𑀺 𑀓𑀼𑀲𑀮𑀁 𑀩𑀳𑀼𑀁;_  
_𑀤𑀸𑀦𑁂𑀦 𑀲𑀫𑀘𑀭𑀺𑀬𑀸𑀬,_  
_𑀲𑀁𑀬𑀫𑁂𑀦 𑀤𑀫𑁂𑀦 𑀘;_  
_𑀬𑀁 𑀓𑀢𑁆𑀯𑀸 𑀲𑀼𑀔𑀺𑀢𑀸 𑀳𑁄𑀦𑁆𑀢𑀺,_  
_𑀦 𑀘 𑀧𑀘𑁆𑀙𑀸𑀦𑀼𑀢𑀧𑁆𑀧𑀭𑁂”𑀢𑀺𑁇_  


(878.)

722\. _“𑀧𑀼𑀭𑁂 𑀢𑀼𑀯𑀁 𑀧𑀫𑀚𑁆𑀚𑀺𑀢𑁆𑀯𑀸,_  
_𑀇𑀤𑀸𑀦𑀺 𑀧𑀭𑀺𑀤𑁂𑀯𑀲𑀺;_  
_𑀲𑀬𑀁 𑀓𑀢𑀸𑀦𑀁 𑀓𑀫𑁆𑀫𑀸𑀦𑀁,_  
_𑀯𑀺𑀧𑀸𑀓𑀁 𑀅𑀦𑀼𑀪𑁄𑀲𑁆𑀲𑀲𑀻”𑀢𑀺𑁇_  


(879.)

723\. _“𑀓𑁄 𑀤𑁂𑀯𑀮𑁄𑀓𑀢𑁄 𑀫𑀦𑀼𑀲𑁆𑀲𑀮𑁄𑀓𑀁,_  
_𑀕𑀦𑁆𑀢𑁆𑀯𑀸𑀦 𑀧𑀼𑀝𑁆𑀞𑁄 𑀫𑁂 𑀏𑀯𑀁 𑀯𑀤𑁂𑀬𑁆𑀬;_  
_‘𑀦𑀺𑀓𑁆𑀔𑀺𑀢𑁆𑀢𑀤𑀡𑁆𑀟𑁂𑀲𑀼 𑀤𑀤𑀸𑀣 𑀤𑀸𑀦𑀁,_  
_𑀅𑀘𑁆𑀙𑀸𑀤𑀦𑀁 𑀲𑁂𑀬𑁆𑀬𑀫𑀣𑀦𑁆𑀦𑀧𑀸𑀦𑀁;_  
_𑀦 𑀳𑀺 𑀫𑀘𑁆𑀙𑀭𑀻 𑀭𑁄𑀲𑀓𑁄 𑀧𑀸𑀧𑀥𑀫𑁆𑀫𑁄,_  
_𑀲𑀕𑁆𑀕𑀽𑀧𑀕𑀸𑀦𑀁 𑀮𑀪𑀢𑀺 𑀲𑀳𑀩𑁆𑀬𑀢𑀁’𑁇_  


(880.)

724\. _𑀲𑀸𑀳𑀁 𑀦𑀽𑀦 𑀇𑀢𑁄 𑀕𑀦𑁆𑀢𑁆𑀯𑀸,_  
_𑀬𑁄𑀦𑀺𑀁 𑀮𑀤𑁆𑀥𑀸𑀦 𑀫𑀸𑀦𑀼𑀲𑀺𑀁;_  
_𑀯𑀤𑀜𑁆𑀜𑀽 𑀲𑀻𑀮𑀲𑀫𑁆𑀧𑀦𑁆𑀦𑀸,_  
_𑀓𑀸𑀳𑀸𑀫𑀺 𑀓𑀼𑀲𑀮𑀁 𑀩𑀳𑀼𑀁;_  
_𑀤𑀸𑀦𑁂𑀦 𑀲𑀫𑀘𑀭𑀺𑀬𑀸𑀬,_  
_𑀲𑀁𑀬𑀫𑁂𑀦 𑀤𑀫𑁂𑀦 𑀘𑁇_  


(881.)

725\. _𑀆𑀭𑀸𑀫𑀸𑀦𑀺 𑀘 𑀭𑁄𑀧𑀺𑀲𑁆𑀲𑀁,_  
_𑀤𑀼𑀕𑁆𑀕𑁂 𑀲𑀗𑁆𑀓𑀫𑀦𑀸𑀦𑀺 𑀘;_  
_𑀧𑀧𑀜𑁆𑀘 𑀉𑀤𑀧𑀸𑀦𑀜𑁆𑀘,_  
_𑀯𑀺𑀧𑁆𑀧𑀲𑀦𑁆𑀦𑁂𑀦 𑀘𑁂𑀢𑀲𑀸𑁇_  


(882.)

726\. _𑀘𑀸𑀢𑀼𑀤𑁆𑀤𑀲𑀺𑀁 𑀧𑀜𑁆𑀘𑀤𑀲𑀺𑀁,_  
_𑀬𑀸 𑀘 𑀧𑀓𑁆𑀔𑀲𑁆𑀲 𑀅𑀝𑁆𑀞𑀫𑀻;_  
_𑀧𑀸𑀝𑀺𑀳𑀸𑀭𑀺𑀬𑀧𑀓𑁆𑀔𑀜𑁆𑀘,_  
_𑀅𑀝𑁆𑀞𑀗𑁆𑀕𑀲𑀼𑀲𑀫𑀸𑀕𑀢𑀁𑁇_  


(883.)

727\. _𑀉𑀧𑁄𑀲𑀣𑀁 𑀉𑀧𑀯𑀲𑀺𑀲𑁆𑀲𑀁,_  
_𑀲𑀤𑀸 𑀲𑀻𑀮𑁂𑀲𑀼 𑀲𑀁𑀯𑀼𑀢𑀸;_  
_𑀦 𑀘 𑀤𑀸𑀦𑁂 𑀧𑀫𑀚𑁆𑀚𑀺𑀲𑁆𑀲𑀁,_  
_𑀲𑀸𑀫𑀁 𑀤𑀺𑀝𑁆𑀞𑀫𑀺𑀤𑀁 𑀫𑀬𑀸”𑀢𑀺𑁇_  


(884.)

728\. _𑀇𑀘𑁆𑀘𑁂𑀯𑀁 𑀯𑀺𑀧𑁆𑀧𑀮𑀧𑀦𑁆𑀢𑀺𑀁,_  
_𑀨𑀦𑁆𑀤𑀫𑀸𑀦𑀁 𑀢𑀢𑁄 𑀢𑀢𑁄;_  
_𑀔𑀺𑀧𑀺𑀁𑀲𑀼 𑀦𑀺𑀭𑀬𑁂 𑀖𑁄𑀭𑁂,_  
_𑀉𑀤𑁆𑀥𑀫𑁆𑀧𑀸𑀤𑀁 𑀅𑀯𑀁𑀲𑀺𑀭𑀁𑁇_  


(885.)

729\. _“𑀅𑀳𑀁 𑀧𑀼𑀭𑁂 𑀫𑀘𑁆𑀙𑀭𑀺𑀦𑀻 𑀅𑀳𑁄𑀲𑀺𑀁,_  
_𑀧𑀭𑀺𑀪𑀸𑀲𑀺𑀓𑀸 𑀲𑀫𑀡𑀩𑁆𑀭𑀸𑀳𑁆𑀫𑀡𑀸𑀦𑀁;_  
_𑀯𑀺𑀢𑀣𑁂𑀦 𑀘 𑀲𑀸𑀫𑀺𑀓𑀁 𑀯𑀜𑁆𑀘𑀬𑀺𑀢𑁆𑀯𑀸,_  
_𑀧𑀘𑁆𑀘𑀸𑀫𑀳𑀁 𑀦𑀺𑀭𑀬𑁂 𑀖𑁄𑀭𑀭𑀽𑀧𑁂”𑀢𑀺𑁇_  


---

730\. 𑀭𑁂𑀯𑀢𑀻𑀯𑀺𑀫𑀸𑀦𑀁 𑀤𑀼𑀢𑀺𑀬𑀁𑁇



[Go to previous page (2.1.1 Maṇḍūkadevaputtavimānavatthu)](/tipitaka/19Vv/2/2.1/2.1.1.md) / [Go to parent page (2.1 Mahārathavagga)](/tipitaka/19Vv/2/2.1.md) / [Go to next page (2.1.3 Chattamāṇavakavimānavatthu)](/tipitaka/19Vv/2/2.1/2.1.3.md)


