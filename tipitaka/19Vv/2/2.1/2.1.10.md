
[Home](/) / [19Vv Vimānavatthupāḷi](/tipitaka/19Vv.md) / [2 Purisavimāna](/tipitaka/19Vv/2.md) / [2.1 Mahārathavagga](/tipitaka/19Vv/2/2.1.md)

# 2.1.10 Paṭhamanāgavimānavatthu

### Purisavimāna

### Mahārathavagga

### Paṭhamanāgavimānavatthu

(961.)

804. _“Susukkakhandhaṃ abhiruyha nāgaṃ,_  
_Akācinaṃ dantiṃ baliṃ mahājavaṃ;_  
_Abhiruyha gajavaraṃ sukappitaṃ,_  
_Idhāgamā vehāyasaṃ antalikkhe._  


(962.)

805. _Nāgassa dantesu duvesu nimmitā,_  
_Acchodakā paduminiyo suphullā;_  
_Padumesu ca tūriyagaṇā pavajjare,_  
_Imā ca naccanti manoharāyo._  


(963.)

806. _Deviddhipattosi mahānubhāvo,_  
_Manussabhūto kimakāsi puññaṃ;_  
_Kenāsi evaṃ jalitānubhāvo,_  
_Vaṇṇo ca te sabbadisā pabhāsatī”ti._  


(964.)

807. _So devaputto attamano,_  
_moggallānena pucchito;_  
_Pañhaṃ puṭṭho viyākāsi,_  
_yassa kammassidaṃ phalaṃ._  


(965.)

808. _“Aṭṭheva muttapupphāni,_  
_kassapassa mahesino;_  
_Thūpasmiṃ abhiropesiṃ,_  
_pasanno sehi pāṇibhi._  


(966--967.)

809. _Tena metādiso vaṇṇo,_  
_…pe…_  
_vaṇṇo ca me sabbadisā pabhāsatī”ti._  


---

810. Paṭhamanāgavimānaṃ dasamaṃ.



[Go to previous page (2.1.9 Dutiyasūcivimānavatthu)](/tipitaka/19Vv/2/2.1/2.1.9.md) / [Go to parent page (2.1 Mahārathavagga)](/tipitaka/19Vv/2/2.1.md) / [Go to next page (2.1.11 Dutiyanāgavimānavatthu)](/tipitaka/19Vv/2/2.1/2.1.11.md)


