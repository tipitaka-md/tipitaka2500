---
title: 2.3.3 Maṇithūṇavimānavatthu
path: /tipitaka/19Vv/2/2.3/2.3.3
ref: 268564
breadcrumbs:
  - name: Home
    link: /
  - name: 19Vv Vimānavatthupāḷi
    link: /tipitaka/19Vv
  - name: 2 Purisavimāna
    link: /tipitaka/19Vv/2
  - name: 2.3 Sunikkhittavagga
    link: /tipitaka/19Vv/2/2.3
prevL: /tipitaka/19Vv/2/2.3/2.3.2
upL: /tipitaka/19Vv/2/2.3
nextL: /tipitaka/19Vv/2/2.3/2.3.4
---

# 2.3.3 Maṇithūṇavimānavatthu

### Purisavimāna

### Sunikkhittavagga

### Maṇithūṇavimānavatthu

(1126.)

975. _“Uccamidaṃ maṇithūṇaṃ vimānaṃ,_  
_Samantato dvādasa yojanāni;_  
_Kūṭāgārā sattasatā uḷārā,_  
_Veḷuriyathambhā rucakatthatā subhā._  


(1127.)

976. _Tatthacchasi pivasi khādasi ca,_  
_Dibbā ca vīṇā pavadanti vagguṃ;_  
_Dibbā rasā kāmaguṇettha pañca,_  
_Nāriyo ca naccanti suvaṇṇachannā._  


(1128--1129.)

977. _Kena tetādiso vaṇṇo,_  
_…pe…_  
_vaṇṇo ca te sabbadisā pabhāsatī”ti._  


(1130.)

978. _So devaputto attamano,_  
_…pe…_  
_yassa kammassidaṃ phalaṃ._  


(1131.)

979. _“Ahaṃ manussesu manussabhūto,_  
_Vivane pathe saṅkamanaṃ akāsiṃ;_  
_Ārāmarukkhāni ca ropayissaṃ,_  
_Piyā ca me sīlavanto ahesuṃ;_  
_Annañca pānañca pasannacitto,_  
_Sakkacca dānaṃ vipulaṃ adāsiṃ._  


(1132--1133.)

980. _Tena metādiso vaṇṇo,_  
_…pe…_  
_Vaṇṇo ca me sabbadisā pabhāsatī”ti._  


===

981. Maṇithūṇavimānaṃ tatiyaṃ.




