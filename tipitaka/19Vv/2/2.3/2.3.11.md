---
title: 2.3.11 Sunikkhittavimānavatthu
path: /tipitaka/19Vv/2/2.3/2.3.11
ref: 268572
breadcrumbs:
  - name: Home
    link: /
  - name: 19Vv Vimānavatthupāḷi
    link: /tipitaka/19Vv
  - name: 2 Purisavimāna
    link: /tipitaka/19Vv/2
  - name: 2.3 Sunikkhittavagga
    link: /tipitaka/19Vv/2/2.3
prevL: /tipitaka/19Vv/2/2.3/2.3.10
upL: /tipitaka/19Vv/2/2.3
---

# 2.3.11 Sunikkhittavimānavatthu

### Purisavimāna

### Sunikkhittavagga

### Sunikkhittavimānavatthu

(1282.)

1136. _“Uccamidaṃ maṇithūṇaṃ vimānaṃ,_  
_Samantato dvādasa yojanāni;_  
_Kūṭāgārā sattasatā uḷārā,_  
_Veḷuriyathambhā rucakatthatā subhā._  


(1283.)

1137. _Tatthacchasi pivasi khādasi ca,_  
_Dibbā ca vīṇā pavadanti vagguṃ;_  
_Dibbā rasā kāmaguṇettha pañca,_  
_Nāriyo ca naccanti suvaṇṇachannā._  


(1284.)

1138. _Kena tetādiso vaṇṇo,_  
_kena te idha mijjhati;_  
_Uppajjanti ca te bhogā,_  
_ye keci manaso piyā._  


(1285.)

1139. _Pucchāmi taṃ deva mahānubhāva,_  
_Manussabhūto kimakāsi puññaṃ;_  
_Kenāsi evaṃ jalitānubhāvo,_  
_Vaṇṇo ca te sabbadisā pabhāsatī”ti._  


(1286.)

1140. _So devaputto attamano,_  
_moggallānena pucchito;_  
_Pañhaṃ puṭṭho viyākāsi,_  
_yassa kammassidaṃ phalaṃ._  


(1287.)

1141. _“Dunnikkhittaṃ mālaṃ sunikkhipitvā,_  
_Patiṭṭhapetvā sugatassa thūpe;_  
_Mahiddhiko camhi mahānubhāvo,_  
_Dibbehi kāmehi samaṅgibhūto._  


(1288.)

1142. _Tena metādiso vaṇṇo,_  
_tena me idha mijjhati;_  
_Uppajjanti ca me bhogā,_  
_ye keci manaso piyā._  


(1289.)

1143. _Akkhāmi te bhikkhu mahānubhāva,_  
_Manussabhūto yamahaṃ akāsiṃ;_  
_Tenamhi evaṃ jalitānubhāvo,_  
_Vaṇṇo ca me sabbadisā pabhāsatī”ti._  


===

1144. Sunikkhittavimānaṃ ekādasamaṃ.

  
Sunikkhittavaggo sattamo.



===

1145. Tassuddānaṃ



1146. _Dve daliddā vanavihārā,_  
_Bhatako gopālakaṇḍako;_  
_Anekavaṇṇamaṭṭhakuṇḍalī,_  
_Serīsako sunikkhittaṃ;_  
_Purisānaṃ tatiyo vaggo pavuccatīti._  


===

1147. Bhāṇavāraṃ catutthaṃ.



===

1148. Vimānavatthupāḷi niṭṭhitā.




