
[Home](/) / [19Vv Vimānavatthupāḷi](../../../19Vv.md) / [2 Purisavimāna](../../2.md) / [2.3 Sunikkhittavagga](../2.3.md)

# 2.3.6 Gopālavimānavatthu

* Purisavimāna

* Sunikkhittavagga

* Gopālavimānavatthu

(1159.)

1008\. _“Disvāna devaṃ paṭipucchi bhikkhu,_  
_Ucce vimānamhi ciraṭṭhitike;_  
_Āmuttahatthābharaṇaṃ yasassiṃ,_  
_Dibbe vimānamhi yathāpi candimā._  


(1160.)

1009\. _Alaṅkato malyadharo suvattho,_  
_Sukuṇḍalī kappitakesamassu;_  
_Āmuttahatthābharaṇo yasassī,_  
_Dibbe vimānamhi yathāpi candimā._  


(1161.)

1010\. _Dibbā ca vīṇā pavadanti vagguṃ,_  
_Aṭṭhaṭṭhakā sikkhitā sādhurūpā;_  
_Dibbā ca kaññā tidasacarā uḷārā,_  
_Naccanti gāyanti pamodayanti._  


(1162.)

1011\. _Deviddhipattosi mahānubhāvo,_  
_Manussabhūto kimakāsi puññaṃ;_  
_Kenāsi evaṃ jalitānubhāvo,_  
_Vaṇṇo ca te sabbadisā pabhāsatī”ti._  


(1163.)

1012\. _So devaputto attamano,_  
_…pe…_  
_yassa kammassidaṃ phalaṃ._  


(1164.)

1013\. _“Ahaṃ manussesu manussabhūto,_  
_Saṅgamma rakkhissaṃ paresaṃ dhenuyo;_  
_Tato ca āgā samaṇo mamantike,_  
_Gāvo ca māse agamaṃsu khādituṃ._  


(1165.)

1014\. _Dvayajja kiccaṃ ubhayañca kāriyaṃ,_  
_Iccevahaṃ bhante tadā vicintayiṃ;_  
_Tato ca saññaṃ paṭiladdha yoniso,_  
_Dadāmi bhanteti khipiṃ anantakaṃ._  


(1166.)

1015\. _So māsakhettaṃ turito avāsariṃ,_  
_Purā ayaṃ bhañjati yassidaṃ dhanaṃ;_  
_Tato ca kaṇho urago mahāviso,_  
_Aḍaṃsi pāde turitassa me sato._  


(1167.)

1016\. _Svāhaṃ aṭṭomhi dukkhena pīḷito,_  
_Bhikkhu ca taṃ sāmaṃ muñcitvānantakaṃ;_  
_Ahāsi kummāsaṃ mamānukampayā,_  
_Tato cuto kālakatomhi devatā._  


(1168.)

1017\. _Tadeva kammaṃ kusalaṃ kataṃ mayā,_  
_Sukhañca kammaṃ anubhomi attanā;_  
_Tayā hi bhante anukampito bhusaṃ,_  
_Kataññutāya abhivādayāmi taṃ._  


(1169.)

1018\. _Sadevake loke samārake ca,_  
_Añño muni natthi tayānukampako;_  
_Tayā hi bhante anukampito bhusaṃ,_  
_Kataññutāya abhivādayāmi taṃ._  


(1170.)

1019\. _Imasmiṃ loke parasmiṃ vā pana,_  
_Añño munī natthi tayānukampako;_  
_Tayā hi bhante anukampito bhusaṃ,_  
_Kataññutāya abhivādayāmi tan”ti._  


---

1020\. Gopālavimānaṃ chaṭṭhaṃ.



[Go to previous page (2.3.5 Ambavimānavatthu)](2.3.5.md) / [Go to parent page (2.3 Sunikkhittavagga)](../2.3.md) / [Go to next page (2.3.7 Kaṇḍakavimānavatthu)](2.3.7.md)


