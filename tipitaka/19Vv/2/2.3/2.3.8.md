
[Home](/) / [19Vv Vimānavatthupāḷi](../../../19Vv.md) / [2 Purisavimāna](../../2.md) / [2.3 Sunikkhittavagga](../2.3.md)

# 2.3.8 Anekavaṇṇavimānavatthu

* Purisavimāna

* Sunikkhittavagga

* Anekavaṇṇavimānavatthu

(1199.)

1050\. _“Anekavaṇṇaṃ darasokanāsanaṃ,_  
_Vimānamāruyha anekacittaṃ;_  
_Parivārito accharāsaṅgaṇena,_  
_Sunimmito bhūtapatīva modasi._  


(1200.)

1051\. _Samassamo natthi kuto panuttaro,_  
_Yasena puññena ca iddhiyā ca;_  
_Sabbe ca devā tidasagaṇā samecca,_  
_Taṃ taṃ namassanti sasiṃva devā;_  
_Imā ca te accharāyo samantato,_  
_Naccanti gāyanti pamodayanti._  


(1201.)

1052\. _Deviddhipattosi mahānubhāvo,_  
_Manussabhūto kimakāsi puññaṃ;_  
_Kenāsi evaṃ jalitānubhāvo,_  
_Vaṇṇo ca te sabbadisā pabhāsatī”ti._  


(1202.)

1053\. _So devaputto attamano,_  
_…pe…_  
_yassa kammassidaṃ phalaṃ._  


(1203.)

1054\. _“Ahaṃ bhadante ahuvāsi pubbe,_  
_Sumedhanāmassa jinassa sāvako;_  
_Puthujjano ananubodhohamasmi,_  
_So satta vassāni paribbajissahaṃ._  


(1204.)

1055\. _Sohaṃ sumedhassa jinassa satthuno,_  
_Parinibbutassoghatiṇṇassa tādino;_  
_Ratanuccayaṃ hemajālena channaṃ,_  
_Vanditvā thūpasmiṃ manaṃ pasādayiṃ._  


(1205.)

1056\. _Na māsi dānaṃ na ca matthi dātuṃ,_  
_Pare ca kho tattha samādapesiṃ;_  
_Pūjetha naṃ pūjanīyassa dhātuṃ,_  
_Evaṃ kira saggamito gamissatha._  


(1206.)

1057\. _Tadeva kammaṃ kusalaṃ kataṃ mayā,_  
_Sukhañca dibbaṃ anubhomi attanā;_  
_Modāmahaṃ tidasagaṇassa majjhe,_  
_Na tassa puññassa khayampi ajjhagan”ti._  


---

1058\. Anekavaṇṇavimānaṃ aṭṭhamaṃ.



[Go to previous page (2.3.7 Kaṇḍakavimānavatthu)](2.3.7.md) / [Go to parent page (2.3 Sunikkhittavagga)](../2.3.md) / [Go to next page (2.3.9 Maṭṭhakuṇḍalīvimānavatthu)](2.3.9.md)


