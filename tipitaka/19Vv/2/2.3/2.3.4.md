
[Home](/) / [19Vv Vimānavatthupāḷi](../../../19Vv.md) / [2 Purisavimāna](../../2.md) / [2.3 Sunikkhittavagga](../2.3.md)

# 2.3.4 Suvaṇṇavimānavatthu

* Purisavimāna

* Sunikkhittavagga

* Suvaṇṇavimānavatthu

(1134.)

982\. _“Sovaṇṇamaye pabbatasmiṃ,_  
_vimānaṃ sabbatopabhaṃ;_  
_Hemajālapaṭicchannaṃ,_  
_kiṅkiṇijālakappitaṃ._  


(1135.)

983\. _Aṭṭhaṃsā sukatā thambhā,_  
_sabbe veḷuriyāmayā;_  
_Ekamekāya aṃsiyā,_  
_ratanā satta nimmitā._  


(1136.)

984\. _Veḷuriyasuvaṇṇassa,_  
_phalikā rūpiyassa ca;_  
_Masāragallamuttāhi,_  
_lohitaṅgamaṇīhi ca._  


(1137.)

985\. _Citrā manoramā bhūmi,_  
_na tatthuddhaṃsatī rajo;_  
_Gopānasīgaṇā pītā,_  
_kūṭaṃ dhārenti nimmitā._  


(1138.)

986\. _Sopānāni ca cattāri,_  
_nimmitā caturo disā;_  
_Nānāratanagabbhehi,_  
_ādiccova virocati._  


(1139.)

987\. _Vediyā catasso tattha,_  
_vibhattā bhāgaso mitā;_  
_Daddallamānā ābhanti,_  
_samantā caturo disā._  


(1140.)

988\. _Tasmiṃ vimāne pavare,_  
_devaputto mahappabho;_  
_Atirocasi vaṇṇena,_  
_udayantova bhāṇumā._  


(1141.)

989\. _Dānassa te idaṃ phalaṃ,_  
_atho sīlassa vā pana;_  
_Atho añjalikammassa,_  
_taṃ me akkhāhi pucchito”._  


(1142.)

990\. _So devaputto attamano,_  
_…pe…_  
_yassa kammassidaṃ phalaṃ._  


(1143.)

991\. _“Ahaṃ andhakavindasmiṃ,_  
_buddhassādiccabandhuno;_  
_Vihāraṃ satthu kāresiṃ,_  
_pasanno sehi pāṇibhi._  


(1144.)

992\. _Tattha gandhañca mālañca,_  
_paccayañca vilepanaṃ;_  
_Vihāraṃ satthu adāsiṃ,_  
_vippasannena cetasā;_  
_Tena mayhaṃ idaṃ laddhaṃ,_  
_vasaṃ vattemi nandane._  


(1145.)

993\. _Nandane ca vane ramme,_  
_nānādijagaṇāyute;_  
_Ramāmi naccagītehi,_  
_accharāhi purakkhato”ti._  


---

994\. Suvaṇṇavimānaṃ catutthaṃ.



[Go to previous page (2.3.3 Maṇithūṇavimānavatthu)](2.3.3.md) / [Go to parent page (2.3 Sunikkhittavagga)](../2.3.md) / [Go to next page (2.3.5 Ambavimānavatthu)](2.3.5.md)


