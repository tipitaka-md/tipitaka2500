
[Home](/) / [19Vv Vimānavatthupāḷi](../../../19Vv.md) / [2 Purisavimāna](../../2.md) / [2.3 Sunikkhittavagga](../2.3.md)

# 2.3.10 Serīsakavimānavatthu

* Purisavimāna

* Sunikkhittavagga

* Serīsakavimānavatthu

(1228.)

1081\. _“Suṇotha yakkhassa ca vāṇijāna ca,_  
_Samāgamo yattha tadā ahosi;_  
_Yathā kathaṃ itaritarena cāpi,_  
_Subhāsitaṃ tañca suṇātha sabbe._  


(1229.)

1082\. _Yo so ahu rājā pāyāsi nāma,_  
_Bhummānaṃ sahabyagato yasassī;_  
_So modamānova sake vimāne,_  
_Amānuso mānuse ajjhabhāsī”ti._  


(1230.)

1083\. _“Vaṅke araññe amanussaṭṭhāne,_  
_Kantāre appodake appabhakkhe;_  
_Suduggame vaṇṇupathassa majjhe,_  
_Vaṅkaṃ bhayā naṭṭhamanā manussā._  


(1231.)

1084\. _Nayidha phalā mūlamayā ca santi,_  
_Upādānaṃ natthi kutodha bhakkho;_  
_Aññatra paṃsūhi ca vālukāhi ca,_  
_Tatāhi uṇhāhi ca dāruṇāhi ca._  


(1232.)

1085\. _Ujjaṅgalaṃ tattamivaṃ kapālaṃ,_  
_Anāyasaṃ paralokena tulyaṃ;_  
_Luddānamāvāsamidaṃ purāṇaṃ,_  
_Bhūmippadeso abhisattarūpo._  


(1233.)

1086\. _Atha tumhe kena vaṇṇena,_  
_Kimāsamānā imaṃ padesaṃ hi;_  
_Anupaviṭṭhā sahasā samecca,_  
_Lobhā bhayā atha vā sampamūḷhā”ti._  


(1234.)

1087\. _“Magadhesu aṅgesu ca satthavāhā,_  
_Āropayitvā paṇiyaṃ puthuttaṃ;_  
_Te yāmase sindhusovīrabhūmiṃ,_  
_Dhanatthikā uddayaṃ patthayānā._  


(1235.)

1088\. _Divā pipāsaṃ nadhivāsayantā,_  
_Yoggānukampañca samekkhamānā;_  
_Etena vegena āyāma sabbe,_  
_Rattiṃ maggaṃ paṭipannā vikāle._  


(1236.)

1089\. _Te duppayātā aparaddhamaggā,_  
_Andhākulā vippanaṭṭhā araññe;_  
_Suduggame vaṇṇupathassa majjhe,_  
_Disaṃ na jānāma pamūḷhacittā._  


(1237.)

1090\. _Idañca disvāna adiṭṭhapubbaṃ,_  
_Vimānaseṭṭhañca tavañca yakkha;_  
_Tatuttariṃ jīvitamāsamānā,_  
_Disvā patītā sumanā udaggā”ti._  


(1238.)

1091\. _“Pāraṃ samuddassa imañca vaṇṇuṃ,_  
_Vettācaraṃ saṅkupathañca maggaṃ;_  
_Nadiyo pana pabbatānañca duggā,_  
_Puthuddisā gacchatha bhogahetu._  


(1239.)

1092\. _Pakkhandiyāna vijitaṃ paresaṃ,_  
_Verajjake mānuse pekkhamānā;_  
_Yaṃ vo sutaṃ vā atha vāpi diṭṭhaṃ,_  
_Accherakaṃ taṃ vo suṇoma tātā”ti._  


(1240.)

1093\. _“Itopi accherataraṃ kumāra,_  
_Na no sutaṃ vā atha vāpi diṭṭhaṃ;_  
_Atītamānussakameva sabbaṃ,_  
_Disvā na tappāma anomavaṇṇaṃ._  


(1241.)

1094\. _Vehāyasaṃ pokkharañño savanti,_  
_Pahūtamalyā bahupuṇḍarīkā;_  
_Dumā cime niccaphalūpapannā,_  
_Atīva gandhā surabhiṃ pavāyanti._  


(1242.)

1095\. _Veḷūriyathambhā satamussitāse,_  
_Silāpavāḷassa ca āyataṃsā;_  
_Masāragallā sahalohitaṅgā,_  
_Thambhā ime jotirasāmayāse._  


(1243.)

1096\. _Sahassathambhaṃ atulānubhāvaṃ,_  
_Tesūpari sādhumidaṃ vimānaṃ;_  
_Ratanantaraṃ kañcanavedimissaṃ,_  
_Tapanīyapaṭṭehi ca sādhuchannaṃ._  


(1244.)

1097\. _Jambonaduttattamidaṃ sumaṭṭho,_  
_Pāsādasopānaphalūpapanno;_  
_Daḷho ca vaggu ca susaṅgato ca,_  
_Atīva nijjhānakhamo manuñño._  


(1245.)

1098\. _Ratanantarasmiṃ bahuannapānaṃ,_  
_Parivārito accharāsaṅgaṇena;_  
_Murajaālambaratūriyaghuṭṭho,_  
_Abhivanditosi thutivandanāya._  


(1246.)

1099\. _So modasi nārigaṇappabodhano,_  
_Vimānapāsādavare manorame;_  
_Acintiyo sabbaguṇūpapanno,_  
_Rājā yathā vessavaṇo naḷinyā._  


(1247.)

1100\. _Devo nu āsi udavāsi yakkho,_  
_Udāhu devindo manussabhūto;_  
_Pucchanti taṃ vāṇijā satthavāhā,_  
_Ācikkha ko nāma tuvaṃsi yakkho”ti._  


(1248.)

1101\. _“Serīsako nāma ahamhi yakkho,_  
_Kantāriyo vaṇṇupathamhi gutto;_  
_Imaṃ padesaṃ abhipālayāmi,_  
_Vacanakaro vessavaṇassa rañño”ti._  


(1249.)

1102\. _“Adhiccaladdhaṃ pariṇāmajaṃ te,_  
_Sayaṃkataṃ udāhu devehi dinnaṃ;_  
_Pucchanti taṃ vāṇijā satthavāhā,_  
_Kathaṃ tayā laddhamidaṃ manuññan”ti._  


(1250.)

1103\. _“Nādhiccaladdhaṃ na pariṇāmajaṃ me,_  
_Na sayaṃkataṃ na hi devehi dinnaṃ;_  
_Sakehi kammehi apāpakehi,_  
_Puññehi me laddhamidaṃ manuññan”ti._  


(1251.)

1104\. _“Kiṃ te vataṃ kiṃ pana brahmacariyaṃ,_  
_Kissa suciṇṇassa ayaṃ vipāko;_  
_Pucchanti taṃ vāṇijā satthavāhā,_  
_Kathaṃ tayā laddhamidaṃ vimānan”ti._  


(1252.)

1105\. _“Mamaṃ pāyāsīti ahu samaññā,_  
_Rajjaṃ yadā kārayiṃ kosalānaṃ;_  
_Natthikadiṭṭhi kadariyo pāpadhammo,_  
_Ucchedavādī ca tadā ahosiṃ._  


(1253.)

1106\. _Samaṇo ca kho āsi kumārakassapo,_  
_Bahussuto cittakathī uḷāro;_  
_So me tadā dhammakathaṃ abhāsi,_  
_Diṭṭhivisūkāni vinodayī me._  


(1254.)

1107\. _Tāhaṃ tassa dhammakathaṃ suṇitvā,_  
_Upāsakattaṃ paṭivedayissaṃ;_  
_Pāṇātipātā virato ahosiṃ,_  
_Loke adinnaṃ parivajjayissaṃ;_  
_Amajjapo no ca musā abhāṇiṃ,_  
_Sakena dārena ca ahosi tuṭṭho._  


(1255.)

1108\. _Taṃ me vataṃ taṃ pana brahmacariyaṃ,_  
_Tassa suciṇṇassa ayaṃ vipāko;_  
_Teheva kammehi apāpakehi,_  
_Puññehi me laddhamidaṃ vimānan”ti._  


(1256.)

1109\. _“Saccaṃ kirāhaṃsu narā sapaññā,_  
_Anaññathā vacanaṃ paṇḍitānaṃ;_  
_Yahiṃ yahiṃ gacchati puññakammo,_  
_Tahiṃ tahiṃ modati kāmakāmī._  


(1257.)

1110\. _Yahiṃ yahiṃ sokapariddavo ca,_  
_Vadho ca bandho ca parikkileso;_  
_Tahiṃ tahiṃ gacchati pāpakammo,_  
_Na muccati duggatiyā kadācīti._  


(1258.)

1111\. _Sammūḷharūpova jano ahosi,_  
_Asmiṃ muhutte kalalīkatova;_  
_Janassimassa tuyhañca kumāra,_  
_Appaccayo kena nu kho ahosī”ti._  


(1259.)

1112\. _“Ime ca sirīsavanā tātā,_  
_Dibbā gandhā surabhī sampavanti;_  
_Te sampavāyanti imaṃ vimānaṃ,_  
_Divā ca ratto ca tamaṃ nihantvā._  


(1260.)

1113\. _Imesañca kho vassasataccayena,_  
_Sipāṭikā phalati ekamekā;_  
_Mānussakaṃ vassasataṃ atītaṃ,_  
_Yadagge kāyamhi idhūpapanno._  


(1261.)

1114\. _Disvānahaṃ vassasatāni pañca,_  
_Asmiṃ vimāne ṭhatvāna tātā;_  
_Āyukkhayā puññakkhayā cavissaṃ,_  
_Teneva sokena pamucchitosmī”ti._  


(1262.)

1115\. _“Kathaṃ nu soceyya tathāvidho so,_  
_Laddhā vimānaṃ atulaṃ cirāya;_  
_Ye cāpi kho ittaramupapannā,_  
_Te nūna soceyyuṃ parittapuññā”ti._  


(1263.)

1116\. _“Anucchaviṃ ovadiyañca me taṃ,_  
_Yaṃ maṃ tumhe peyyavācaṃ vadetha;_  
_Tumhe ca kho tātā mayānuguttā,_  
_Yenicchakaṃ tena paletha sotthin”ti._  


(1264.)

1117\. _“Gantvā mayaṃ sindhusovīrabhūmiṃ,_  
_Dhanatthikā uddayaṃ patthayānā;_  
_Yathāpayogā paripuṇṇacāgā,_  
_Kāhāma serīsamahaṃ uḷāran”ti._  


(1265.)

1118\. _“Mā ceva serīsamahaṃ akattha,_  
_Sabbañca vo bhavissati yaṃ vadetha;_  
_Pāpāni kammāni vivajjayātha,_  
_Dhammānuyogañca adhiṭṭhahātha._  


(1266.)

1119\. _Upāsako atthi imamhi saṃghe,_  
_Bahussuto sīlavatūpapanno;_  
_Saddho ca cāgī ca supesalo ca,_  
_Vicakkhaṇo santusito mutīmā._  


(1267.)

1120\. _Sañjānamāno na musā bhaṇeyya,_  
_Parūpaghātāya na cetayeyya;_  
_Vebhūtikaṃ pesuṇaṃ no kareyya,_  
_Saṇhañca vācaṃ sakhilaṃ bhaṇeyya._  


(1268.)

1121\. _Sagāravo sappatisso vinīto,_  
_Apāpako adhisīle visuddho;_  
_So mātaraṃ pitarañcāpi jantu,_  
_Dhammena poseti ariyavutti._  


(1269.)

1122\. _Maññe so mātāpitūnaṃ kāraṇā,_  
_Bhogāni pariyesati na attahetu;_  
_Mātāpitūnañca yo accayena,_  
_Nekkhammapoṇo carissati brahmacariyaṃ._  


(1270.)

1123\. _Ujū avaṅko asaṭho amāyo,_  
_Na lesakappena ca vohareyya;_  
_So tādiso sukatakammakārī,_  
_Dhamme ṭhito kinti labhetha dukkhaṃ._  


(1271.)

1124\. _Taṃ kāraṇā pātukatomhi attanā,_  
_Tasmā dhammaṃ passatha vāṇijāse;_  
_Aññatra teniha bhasmī bhavetha,_  
_Andhākulā vippanaṭṭhā araññe;_  
_Taṃ khippamānena lahuṃ parena,_  
_Sukho have sappurisena saṅgamo”ti._  


(1272.)

1125\. _“Kiṃ nāma so kiñca karoti kammaṃ,_  
_Kiṃ nāmadheyyaṃ kiṃ pana tassa gottaṃ;_  
_Mayampi naṃ daṭṭhukāmamha yakkha,_  
_Yassānukampāya idhāgatosi;_  
_Lābhā hi tassa yassa tuvaṃ pihesī”ti._  


(1273.)

1126\. _“Yo kappako sambhavanāmadheyyo,_  
_Upāsako kocchaphalūpajīvī;_  
_Jānātha naṃ tumhākaṃ pesiyo so,_  
_Mā kho naṃ hīḷittha supesalo so”ti._  


(1274.)

1127\. _“Jānāmase yaṃ tvaṃ pavadesi yakkha,_  
_Na kho naṃ jānāma sa edisoti;_  
_Mayampi naṃ pūjayissāma yakkha,_  
_Sutvāna tuyhaṃ vacanaṃ uḷāran”ti._  


(1275.)

1128\. _“Ye keci imasmiṃ satthe manussā,_  
_Daharā mahantā athavāpi majjhimā;_  
_Sabbeva te ālambantu vimānaṃ,_  
_Passantu puññānaṃ phalaṃ kadariyā”ti._  


(1276.)

1129\. _Te tattha sabbeva “ahaṃ pure”ti,_  
_Taṃ kappakaṃ tattha purakkhatvā;_  
_Sabbeva te ālambiṃsu vimānaṃ,_  
_Masakkasāraṃ viya vāsavassa._  


(1277.)

1130\. _Te tattha sabbeva “ahaṃ pure”ti,_  
_Upāsakattaṃ paṭivedayiṃsu;_  
_Pāṇātipātā viratā ahesuṃ,_  
_Loke adinnaṃ parivajjayiṃsu;_  
_Amajjapā no ca musā bhaṇiṃsu,_  
_Sakena dārena ca ahesuṃ tuṭṭhā._  


(1278.)

1131\. _Te tattha sabbeva “ahaṃ pure”ti,_  
_Upāsakattaṃ paṭivedayitvā;_  
_Pakkāmi sattho anumodamāno,_  
_Yakkhiddhiyā anumato punappunaṃ._  


(1279.)

1132\. _Gantvāna te sindhusovīrabhūmiṃ,_  
_Dhanatthikā uddayaṃ patthayānā;_  
_Yathāpayogā paripuṇṇalābhā,_  
_Paccāgamuṃ pāṭaliputtamakkhataṃ._  


(1280.)

1133\. _Gantvāna te saṃgharaṃ sotthivanto,_  
_Puttehi dārehi samaṅgibhūtā;_  
_Ānandī vittā sumanā patītā,_  
_Akaṃsu serīsamahaṃ uḷāraṃ;_  
_Serīsakaṃ te pariveṇaṃ māpayiṃsu._  


(1281.)

1134\. _Etādisā sappurisāna sevanā,_  
_Mahatthikā dhammaguṇāna sevanā;_  
_Ekassa atthāya upāsakassa,_  
_Sabbeva sattā sukhitā ahesunti._  


---

1135\. Serīsakavimānaṃ dasamaṃ.



[Go to previous page (2.3.9 Maṭṭhakuṇḍalīvimānavatthu)](2.3.9.md) / [Go to parent page (2.3 Sunikkhittavagga)](../2.3.md) / [Go to next page (2.3.11 Sunikkhittavimānavatthu)](2.3.11.md)


