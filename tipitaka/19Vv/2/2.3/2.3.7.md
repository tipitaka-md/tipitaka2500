
[Home](/) / [19Vv Vimānavatthupāḷi](/tipitaka/19Vv.md) / [2 Purisavimāna](/tipitaka/19Vv/2.md) / [2.3 Sunikkhittavagga](/tipitaka/19Vv/2/2.3.md)

# 𑁨𑁇𑁩𑁇𑁭 𑀓𑀡𑁆𑀟𑀓𑀯𑀺𑀫𑀸𑀦𑀯𑀢𑁆𑀣𑀼

### 𑀧𑀼𑀭𑀺𑀲𑀯𑀺𑀫𑀸𑀦

### 𑀲𑀼𑀦𑀺𑀓𑁆𑀔𑀺𑀢𑁆𑀢𑀯𑀕𑁆𑀕

### 𑀓𑀡𑁆𑀟𑀓𑀯𑀺𑀫𑀸𑀦𑀯𑀢𑁆𑀣𑀼

(1171.)

1021. _“𑀧𑀼𑀡𑁆𑀡𑀫𑀸𑀲𑁂 𑀬𑀣𑀸 𑀘𑀦𑁆𑀤𑁄,_  
_𑀦𑀓𑁆𑀔𑀢𑁆𑀢𑀧𑀭𑀺𑀯𑀸𑀭𑀺𑀢𑁄;_  
_𑀲𑀫𑀦𑁆𑀢𑀸 𑀅𑀦𑀼𑀧𑀭𑀺𑀬𑀸𑀢𑀺,_  
_𑀢𑀸𑀭𑀓𑀸𑀥𑀺𑀧𑀢𑀻 𑀲𑀲𑀻𑁇_  


(1172.)

1022. _𑀢𑀣𑀽𑀧𑀫𑀁 𑀇𑀤𑀁 𑀩𑁆𑀬𑀫𑁆𑀳𑀁,_  
_𑀤𑀺𑀩𑁆𑀩𑀁 𑀤𑁂𑀯𑀧𑀼𑀭𑀫𑁆𑀳𑀺 𑀘;_  
_𑀅𑀢𑀺𑀭𑁄𑀘𑀢𑀺 𑀯𑀡𑁆𑀡𑁂𑀦,_  
_𑀉𑀤𑀬𑀦𑁆𑀢𑁄𑀯 𑀭𑀁𑀲𑀺𑀫𑀸𑁇_  


(1173.)

1023. _𑀯𑁂𑀍𑀉𑀭𑀺𑀬𑀲𑀼𑀯𑀡𑁆𑀡𑀲𑁆𑀲,_  
_𑀨𑀮𑀺𑀓𑀸 𑀭𑀽𑀧𑀺𑀬𑀲𑁆𑀲 𑀘;_  
_𑀫𑀲𑀸𑀭𑀕𑀮𑁆𑀮𑀫𑀼𑀢𑁆𑀢𑀸𑀳𑀺,_  
_𑀮𑁄𑀳𑀺𑀢𑀗𑁆𑀕𑀫𑀡𑀻𑀳𑀺 𑀘𑁇_  


(1174.)

1024. _𑀘𑀺𑀢𑁆𑀭𑀸 𑀫𑀦𑁄𑀭𑀫𑀸 𑀪𑀽𑀫𑀺,_  
_𑀯𑁂𑀍𑀊𑀭𑀺𑀬𑀲𑁆𑀲 𑀲𑀦𑁆𑀣𑀢𑀸;_  
_𑀓𑀽𑀝𑀸𑀕𑀸𑀭𑀸 𑀲𑀼𑀪𑀸 𑀭𑀫𑁆𑀫𑀸,_  
_𑀧𑀸𑀲𑀸𑀤𑁄 𑀢𑁂 𑀲𑀼𑀫𑀸𑀧𑀺𑀢𑁄𑁇_  


(1175.)

1025. _𑀭𑀫𑁆𑀫𑀸 𑀘 𑀢𑁂 𑀧𑁄𑀓𑁆𑀔𑀭𑀡𑀻,_  
_𑀧𑀼𑀣𑀼𑀮𑁄𑀫𑀦𑀺𑀲𑁂𑀯𑀺𑀢𑀸;_  
_𑀅𑀘𑁆𑀙𑁄𑀤𑀓𑀸 𑀯𑀺𑀧𑁆𑀧𑀲𑀦𑁆𑀦𑀸,_  
_𑀲𑁄𑀯𑀡𑁆𑀡𑀯𑀸𑀮𑀼𑀓𑀲𑀦𑁆𑀣𑀢𑀸𑁇_  


(1176.)

1026. _𑀦𑀸𑀦𑀸𑀧𑀤𑀼𑀫𑀲𑀜𑁆𑀙𑀦𑁆𑀦𑀸,_  
_𑀧𑀼𑀡𑁆𑀟𑀭𑀻𑀓𑀲𑀫𑁄𑀢𑀢𑀸;_  
_𑀲𑀼𑀭𑀪𑀺𑀁 𑀲𑀫𑁆𑀧𑀯𑀸𑀬𑀦𑁆𑀢𑀺,_  
_𑀫𑀦𑀼𑀜𑁆𑀜𑀸 𑀫𑀸𑀮𑀼𑀢𑁂𑀭𑀺𑀢𑀸𑁇_  


(1177.)

1027. _𑀢𑀲𑁆𑀲𑀸 𑀢𑁂 𑀉𑀪𑀢𑁄 𑀧𑀲𑁆𑀲𑁂,_  
_𑀯𑀦𑀕𑀼𑀫𑁆𑀩𑀸 𑀲𑀼𑀫𑀸𑀧𑀺𑀢𑀸;_  
_𑀉𑀧𑁂𑀢𑀸 𑀧𑀼𑀧𑁆𑀨𑀭𑀼𑀓𑁆𑀔𑁂𑀳𑀺,_  
_𑀨𑀮𑀭𑀼𑀓𑁆𑀔𑁂𑀳𑀺 𑀘𑀽𑀪𑀬𑀁𑁇_  


(1178.)

1028. _𑀲𑁄𑀯𑀡𑁆𑀡𑀧𑀸𑀤𑁂 𑀧𑀮𑁆𑀮𑀗𑁆𑀓𑁂,_  
_𑀫𑀼𑀤𑀼𑀓𑁂 𑀕𑁄𑀦𑀓𑀢𑁆𑀣𑀢𑁂;_  
_𑀦𑀺𑀲𑀺𑀦𑁆𑀦𑀁 𑀤𑁂𑀯𑀭𑀸𑀚𑀁𑀯,_  
_𑀉𑀧𑀢𑀺𑀝𑁆𑀞𑀦𑁆𑀢𑀺 𑀅𑀘𑁆𑀙𑀭𑀸𑁇_  


(1179.)

1029. _𑀲𑀩𑁆𑀩𑀸𑀪𑀭𑀡𑀲𑀜𑁆𑀙𑀦𑁆𑀦𑀸,_  
_𑀦𑀸𑀦𑀸𑀫𑀸𑀮𑀸𑀯𑀺𑀪𑀽𑀲𑀺𑀢𑀸;_  
_𑀭𑀫𑁂𑀦𑁆𑀢𑀺 𑀢𑀁 𑀫𑀳𑀺𑀤𑁆𑀥𑀺𑀓𑀁,_  
_𑀯𑀲𑀯𑀢𑁆𑀢𑀻𑀯 𑀫𑁄𑀤𑀲𑀺𑁇_  


(1180.)

1030. _𑀪𑁂𑀭𑀺𑀲𑀗𑁆𑀔𑀫𑀼𑀤𑀺𑀗𑁆𑀕𑀸𑀳𑀺,_  
_𑀯𑀻𑀡𑀸𑀳𑀺 𑀧𑀡𑀯𑁂𑀳𑀺 𑀘;_  
_𑀭𑀫𑀲𑀺 𑀭𑀢𑀺𑀲𑀫𑁆𑀧𑀦𑁆𑀦𑁄,_  
_𑀦𑀘𑁆𑀘𑀕𑀻𑀢𑁂 𑀲𑀼𑀯𑀸𑀤𑀺𑀢𑁂𑁇_  


(1181.)

1031. _𑀤𑀺𑀩𑁆𑀩𑀸 𑀢𑁂 𑀯𑀺𑀯𑀺𑀥𑀸 𑀭𑀽𑀧𑀸,_  
_𑀤𑀺𑀩𑁆𑀩𑀸 𑀲𑀤𑁆𑀤𑀸 𑀅𑀣𑁄 𑀭𑀲𑀸;_  
_𑀕𑀦𑁆𑀥𑀸 𑀘 𑀢𑁂 𑀅𑀥𑀺𑀧𑁆𑀧𑁂𑀢𑀸,_  
_𑀨𑁄𑀝𑁆𑀞𑀩𑁆𑀩𑀸 𑀘 𑀫𑀦𑁄𑀭𑀫𑀸𑁇_  


(1182.)

1032. _𑀢𑀲𑁆𑀫𑀺𑀁 𑀯𑀺𑀫𑀸𑀦𑁂 𑀧𑀯𑀭𑁂,_  
_𑀤𑁂𑀯𑀧𑀼𑀢𑁆𑀢 𑀫𑀳𑀧𑁆𑀧𑀪𑁄;_  
_𑀅𑀢𑀺𑀭𑁄𑀘𑀲𑀺 𑀯𑀡𑁆𑀡𑁂𑀦,_  
_𑀉𑀤𑀬𑀦𑁆𑀢𑁄𑀯 𑀪𑀸𑀡𑀼𑀫𑀸𑁇_  


(1183.)

1033. _𑀤𑀸𑀦𑀲𑁆𑀲 𑀢𑁂 𑀇𑀤𑀁 𑀨𑀮𑀁,_  
_𑀅𑀣𑁄 𑀲𑀻𑀮𑀲𑁆𑀲 𑀯𑀸 𑀧𑀦;_  
_𑀅𑀣𑁄 𑀅𑀜𑁆𑀚𑀮𑀺𑀓𑀫𑁆𑀫𑀲𑁆𑀲,_  
_𑀢𑀁 𑀫𑁂 𑀅𑀓𑁆𑀔𑀸𑀳𑀺 𑀧𑀼𑀘𑁆𑀙𑀺𑀢𑁄”𑁇_  


(1184.)

1034. _𑀲𑁄 𑀤𑁂𑀯𑀧𑀼𑀢𑁆𑀢𑁄 𑀅𑀢𑁆𑀢𑀫𑀦𑁄,_  
_…𑀧𑁂…_  
_𑀬𑀲𑁆𑀲 𑀓𑀫𑁆𑀫𑀲𑁆𑀲𑀺𑀤𑀁 𑀨𑀮𑀁𑁇_  


(1185.)

1035. _“𑀅𑀳𑀁 𑀓𑀧𑀺𑀮𑀯𑀢𑁆𑀣𑀼𑀲𑁆𑀫𑀺𑀁,_  
_𑀲𑀸𑀓𑀺𑀬𑀸𑀦𑀁 𑀧𑀼𑀭𑀼𑀢𑁆𑀢𑀫𑁂;_  
_𑀲𑀼𑀤𑁆𑀥𑁄𑀤𑀦𑀲𑁆𑀲 𑀧𑀼𑀢𑁆𑀢𑀲𑁆𑀲,_  
_𑀓𑀡𑁆𑀟𑀓𑁄 𑀲𑀳𑀚𑁄 𑀅𑀳𑀁𑁇_  


(1186.)

1036. _𑀬𑀤𑀸 𑀲𑁄 𑀅𑀟𑁆𑀠𑀭𑀢𑁆𑀢𑀸𑀬𑀁,_  
_𑀩𑁄𑀥𑀸𑀬 𑀫𑀪𑀺𑀦𑀺𑀓𑁆𑀔𑀫𑀺;_  
_𑀲𑁄 𑀫𑀁 𑀫𑀼𑀤𑀽𑀳𑀺 𑀧𑀸𑀡𑀻𑀳𑀺,_  
_𑀚𑀸𑀮𑀺 𑀢𑀫𑁆𑀩𑀦𑀔𑁂𑀳𑀺 𑀘𑁇_  


(1187.)

1037. _𑀲𑀢𑁆𑀣𑀺𑀁 𑀆𑀓𑁄𑀝𑀬𑀺𑀢𑁆𑀯𑀸𑀦,_  
_𑀯𑀳 𑀲𑀫𑁆𑀫𑀸𑀢𑀺 𑀘𑀩𑁆𑀭𑀯𑀺;_  
_𑀅𑀳𑀁 𑀮𑁄𑀓𑀁 𑀢𑀸𑀭𑀬𑀺𑀲𑁆𑀲𑀁,_  
_𑀧𑀢𑁆𑀢𑁄 𑀲𑀫𑁆𑀩𑁄𑀥𑀺𑀫𑀼𑀢𑁆𑀢𑀫𑀁𑁇_  


(1188.)

1038. _𑀢𑀁 𑀫𑁂 𑀕𑀺𑀭𑀁 𑀲𑀼𑀡𑀦𑁆𑀢𑀲𑁆𑀲,_  
_𑀳𑀸𑀲𑁄 𑀫𑁂 𑀯𑀺𑀧𑀼𑀮𑁄 𑀅𑀳𑀼;_  
_𑀉𑀤𑀕𑁆𑀕𑀘𑀺𑀢𑁆𑀢𑁄 𑀲𑀼𑀫𑀦𑁄,_  
_𑀅𑀪𑀺𑀲𑀻𑀲𑀺𑀁 𑀢𑀤𑀸 𑀅𑀳𑀁𑁇_  


(1189.)

1039. _𑀅𑀪𑀺𑀭𑀽𑀍𑀳𑀜𑁆𑀘 𑀫𑀁 𑀜𑀢𑁆𑀯𑀸,_  
_𑀲𑀓𑁆𑀬𑀧𑀼𑀢𑁆𑀢𑀁 𑀫𑀳𑀸𑀬𑀲𑀁;_  
_𑀉𑀤𑀕𑁆𑀕𑀘𑀺𑀢𑁆𑀢𑁄 𑀫𑀼𑀤𑀺𑀢𑁄,_  
_𑀯𑀳𑀺𑀲𑁆𑀲𑀁 𑀧𑀼𑀭𑀺𑀲𑀼𑀢𑁆𑀢𑀫𑀁𑁇_  


(1190.)

1040. _𑀧𑀭𑁂𑀲𑀁 𑀯𑀺𑀚𑀺𑀢𑀁 𑀕𑀦𑁆𑀢𑁆𑀯𑀸,_  
_𑀉𑀕𑁆𑀕𑀢𑀲𑁆𑀫𑀺𑀁 𑀤𑀺𑀯𑀸𑀓𑀭𑁂;_  
_𑀫𑀫𑀁 𑀙𑀦𑁆𑀦𑀜𑁆𑀘 𑀑𑀳𑀸𑀬,_  
_𑀅𑀦𑀧𑁂𑀓𑁆𑀔𑁄 𑀲𑁄 𑀅𑀧𑀓𑁆𑀓𑀫𑀺𑁇_  


(1191.)

1041. _𑀢𑀲𑁆𑀲 𑀢𑀫𑁆𑀩𑀦𑀔𑁂 𑀧𑀸𑀤𑁂,_  
_𑀚𑀺𑀯𑁆𑀳𑀸𑀬 𑀧𑀭𑀺𑀮𑁂𑀳𑀺𑀲𑀁;_  
_𑀕𑀘𑁆𑀙𑀦𑁆𑀢𑀜𑁆𑀘 𑀫𑀳𑀸𑀯𑀻𑀭𑀁,_  
_𑀭𑀼𑀤𑀫𑀸𑀦𑁄 𑀉𑀤𑀺𑀓𑁆𑀔𑀺𑀲𑀁𑁇_  


(1192.)

1042. _𑀅𑀤𑀲𑁆𑀲𑀦𑁂𑀦𑀳𑀁 𑀢𑀲𑁆𑀲,_  
_𑀲𑀓𑁆𑀬𑀧𑀼𑀢𑁆𑀢𑀲𑁆𑀲 𑀲𑀺𑀭𑀻𑀫𑀢𑁄;_  
_𑀅𑀮𑀢𑁆𑀣𑀁 𑀕𑀭𑀼𑀓𑀸𑀩𑀸𑀥𑀁,_  
_𑀔𑀺𑀧𑁆𑀧𑀁 𑀫𑁂 𑀫𑀭𑀡𑀁 𑀅𑀳𑀼𑁇_  


(1193.)

1043. _𑀢𑀲𑁆𑀲𑁂𑀯 𑀆𑀦𑀼𑀪𑀸𑀯𑁂𑀦,_  
_𑀯𑀺𑀫𑀸𑀦𑀁 𑀆𑀯𑀲𑀸𑀫𑀺𑀤𑀁;_  
_𑀲𑀩𑁆𑀩𑀓𑀸𑀫𑀕𑀼𑀡𑁄𑀧𑁂𑀢𑀁,_  
_𑀤𑀺𑀩𑁆𑀩𑀁 𑀤𑁂𑀯𑀧𑀼𑀭𑀫𑁆𑀳𑀺 𑀘𑁇_  


(1194.)

1044. _𑀬𑀜𑁆𑀘 𑀫𑁂 𑀅𑀳𑀼𑀯𑀸 𑀳𑀸𑀲𑁄,_  
_𑀲𑀤𑁆𑀤𑀁 𑀲𑀼𑀢𑁆𑀯𑀸𑀦 𑀩𑁄𑀥𑀺𑀬𑀸;_  
_𑀢𑁂𑀦𑁂𑀯 𑀓𑀼𑀲𑀮𑀫𑀽𑀮𑁂𑀦,_  
_𑀨𑀼𑀲𑀺𑀲𑁆𑀲𑀁 𑀆𑀲𑀯𑀓𑁆𑀔𑀬𑀁𑁇_  


(1195.)

1045. _𑀲𑀘𑁂 𑀳𑀺 𑀪𑀦𑁆𑀢𑁂 𑀕𑀘𑁆𑀙𑁂𑀬𑁆𑀬𑀸𑀲𑀺,_  
_𑀲𑀢𑁆𑀣𑀼 𑀩𑀼𑀤𑁆𑀥𑀲𑁆𑀲 𑀲𑀦𑁆𑀢𑀺𑀓𑁂;_  
_𑀫𑀫𑀸𑀧𑀺 𑀦𑀁 𑀯𑀘𑀦𑁂𑀦,_  
_𑀲𑀺𑀭𑀲𑀸 𑀯𑀚𑁆𑀚𑀸𑀲𑀺 𑀯𑀦𑁆𑀤𑀦𑀁𑁇_  


(1196.)

1046. _𑀅𑀳𑀫𑁆𑀧𑀺 𑀤𑀝𑁆𑀞𑀼𑀁 𑀕𑀘𑁆𑀙𑀺𑀲𑁆𑀲𑀁,_  
_𑀚𑀺𑀦𑀁 𑀅𑀧𑁆𑀧𑀝𑀺𑀧𑀼𑀕𑁆𑀕𑀮𑀁;_  
_𑀤𑀼𑀮𑁆𑀮𑀪𑀁 𑀤𑀲𑁆𑀲𑀦𑀁 𑀳𑁄𑀢𑀺,_  
_𑀮𑁄𑀓𑀦𑀸𑀣𑀸𑀦 𑀢𑀸𑀤𑀺𑀦𑀦𑁆”𑀢𑀺𑁇_  


(1197.)

1047. _𑀲𑁄 𑀓𑀢𑀜𑁆𑀜𑀽 𑀓𑀢𑀯𑁂𑀤𑀻,_  
_𑀲𑀢𑁆𑀣𑀸𑀭𑀁 𑀉𑀧𑀲𑀗𑁆𑀓𑀫𑀺;_  
_𑀲𑀼𑀢𑁆𑀯𑀸 𑀕𑀺𑀭𑀁 𑀘𑀓𑁆𑀔𑀼𑀫𑀢𑁄,_  
_𑀥𑀫𑁆𑀫𑀘𑀓𑁆𑀔𑀼𑀁 𑀯𑀺𑀲𑁄𑀥𑀬𑀺𑁇_  


(1198.)

1048. _𑀯𑀺𑀲𑁄𑀥𑁂𑀢𑁆𑀯𑀸 𑀤𑀺𑀝𑁆𑀞𑀺𑀕𑀢𑀁,_  
_𑀯𑀺𑀘𑀺𑀓𑀺𑀘𑁆𑀙𑀁 𑀯𑀢𑀸𑀦𑀺 𑀘;_  
_𑀯𑀦𑁆𑀤𑀺𑀢𑁆𑀯𑀸 𑀲𑀢𑁆𑀣𑀼𑀦𑁄 𑀧𑀸𑀤𑁂,_  
_𑀢𑀢𑁆𑀣𑁂𑀯𑀦𑁆𑀢𑀭𑀥𑀸𑀬𑀣𑀸𑀢𑀺𑁇_  


---

1049. 𑀓𑀡𑁆𑀟𑀓𑀯𑀺𑀫𑀸𑀦𑀁 𑀲𑀢𑁆𑀢𑀫𑀁𑁇



[Go to previous page (2.3.6 Gopālavimānavatthu)](/tipitaka/19Vv/2/2.3/2.3.6.md) / [Go to parent page (2.3 Sunikkhittavagga)](/tipitaka/19Vv/2/2.3.md) / [Go to next page (2.3.8 Anekavaṇṇavimānavatthu)](/tipitaka/19Vv/2/2.3/2.3.8.md)


