
[Home](/) / [19Vv Vimānavatthupāḷi](../../../19Vv.md) / [1 Itthivimāna](../../1.md) / [1.3 Pāricchattakavagga](../1.3.md)

# 1.3.6 Daddallavimānavatthu

* Itthivimāna

* Pāricchattakavagga

* Daddallavimānavatthu

(619.)

458\. _“Daddallamānā vaṇṇena,_  
_yasasā ca yasassinī;_  
_Sabbe deve tāvatiṃse,_  
_vaṇṇena atirocasi._  


(620.)

459\. _Dassanaṃ nābhijānāmi,_  
_idaṃ paṭhamadassanaṃ;_  
_Kasmā kāyā nu āgamma,_  
_nāmena bhāsase maman”ti._  


(621.)

460\. _“Ahaṃ bhadde subhaddāsiṃ,_  
_pubbe mānusake bhave;_  
_Sahabhariyā ca te āsiṃ,_  
_bhaginī ca kaniṭṭhikā._  


(622.)

461\. _Sā ahaṃ kāyassa bhedā,_  
_vippamuttā tato cutā;_  
_Nimmānaratīnaṃ devānaṃ,_  
_upapannā sahabyatan”ti._  


(623.)

462\. _“Pahūtakatakalyāṇā,_  
_te deve yanti pāṇino;_  
_Yesaṃ tvaṃ kittayissasi,_  
_subhadde jātimattano._  


(624.)

463\. _Atha tvaṃ kena vaṇṇena,_  
_kena vā anusāsitā;_  
_Kīdiseneva dānena,_  
_subbatena yasassinī._  


(625.)

464\. _Yasaṃ etādisaṃ pattā,_  
_visesaṃ vipulamajjhagā;_  
_Devate pucchitācikkha,_  
_kissa kammassidaṃ phalan”ti._  


(626.)

465\. _“Aṭṭheva piṇḍapātāni,_  
_yaṃ dānaṃ adadaṃ pure;_  
_Dakkhiṇeyyassa saṃghassa,_  
_pasannā sehi pāṇibhi._  


(627--628.)

466\. _Tena metādiso vaṇṇo,_  
_…pe…_  
_vaṇṇo ca me sabbadisā pabhāsatī”ti._  


(629.)

467\. _“Ahaṃ tayā bahutare bhikkhū,_  
_Saññate brahmacārayo;_  
_Tappesiṃ annapānena,_  
_Pasannā sehi pāṇibhi._  


(630.)

468\. _Tayā bahutaraṃ datvā,_  
_hīnakāyūpagā ahaṃ;_  
_Kathaṃ tvaṃ appataraṃ datvā,_  
_visesaṃ vipulamajjhagā;_  
_Devate pucchitācikkha,_  
_kissa kammassidaṃ phalan”ti._  


(631.)

469\. _“Manobhāvanīyo bhikkhu,_  
_sandiṭṭho me pure ahu;_  
_Tāhaṃ bhattena nimantesiṃ,_  
_revataṃ attanaṭṭhamaṃ._  


(632.)

470\. _So me atthapurekkhāro,_  
_anukampāya revato;_  
_Saṃghe dehīti maṃvoca,_  
_tassāhaṃ vacanaṃ kariṃ._  


(633.)

471\. _Sā dakkhiṇā saṃghagatā,_  
_appameyye patiṭṭhitā;_  
_Puggalesu tayā dinnaṃ,_  
_na taṃ tava mahapphalan”ti._  


(634.)

472\. _“Idānevāhaṃ jānāmi,_  
_saṃghe dinnaṃ mahapphalaṃ;_  
_Sāhaṃ gantvā manussattaṃ,_  
_vadaññū vītamaccharā;_  
_Saṃghe dānāni dassāmi,_  
_appamattā punappunan”ti._  


(635.)

473\. _“Kā esā devatā bhadde,_  
_tayā mantayate saha;_  
_Sabbe deve tāvatiṃse,_  
_vaṇṇena atirocatī”ti._  


(636.)

474\. _“Manussabhūtā devinda,_  
_pubbe mānusake bhave;_  
_Sahabhariyā ca me āsi,_  
_bhaginī ca kaniṭṭhikā;_  
_Saṃghe dānāni datvāna,_  
_katapuññā virocatī”ti._  


(637.)

475\. _“Dhammena pubbe bhaginī,_  
_tayā bhadde virocati;_  
_Yaṃ saṃghamhi appameyye,_  
_patiṭṭhāpesi dakkhiṇaṃ”._  


(638.)

476\. _“Pucchito hi mayā buddho,_  
_gijjhakūṭamhi pabbate;_  
_Vipākaṃ saṃvibhāgassa,_  
_yattha dinnaṃ mahapphalaṃ._  


(639.)

477\. _Yajamānānaṃ manussānaṃ,_  
_puññapekkhāna pāṇinaṃ;_  
_Karotaṃ opadhikaṃ puññaṃ,_  
_yattha dinnaṃ mahapphalaṃ._  


(640.)

478\. _Taṃ me buddho viyākāsi,_  
_jānaṃ kammaphalaṃ sakaṃ;_  
_Vipākaṃ saṃvibhāgassa,_  
_yattha dinnaṃ mahapphalaṃ._  


(641.)

479\. _Cattāro ca paṭipannā,_  
_cattāro ca phale ṭhitā;_  
_Esa saṃgho ujubhūto,_  
_paññāsīlasamāhito._  


(642.)

480\. _Yajamānānaṃ manussānaṃ,_  
_puññapekkhāna pāṇinaṃ;_  
_Karotaṃ opadhikaṃ puññaṃ,_  
_saṃghe dinnaṃ mahapphalaṃ._  


(643.)

481\. _Eso hi saṃgho vipulo mahaggato,_  
_Esappameyyo udadhīva sāgaro;_  
_Ete hi seṭṭhā naravīrasāvakā,_  
_Pabhaṅkarā dhammamudīrayanti._  


(644.)

482\. _Tesaṃ sudinnaṃ suhutaṃ suyiṭṭhaṃ,_  
_Ye saṃghamuddissa dadanti dānaṃ;_  
_Sā dakkhiṇā saṃghagatā patiṭṭhitā,_  
_Mahapphalā lokavidūna vaṇṇitā._  


(645.)

483\. _Etādisaṃ yaññamanussarantā,_  
_Ye vedajātā vicaranti loke;_  
_Vineyya maccheramalaṃ samūlaṃ,_  
_Aninditā saggamupenti ṭhānan”ti._  


---

484\. Daddallavimānaṃ chaṭṭhaṃ.



[Go to previous page (1.3.5.36 Sakkhalikadāyikāvimānavatthu)](1.3.5/1.3.5.36.md) / [Go to parent page (1.3 Pāricchattakavagga)](../1.3.md) / [Go to next page (1.3.7 Pesavatīvimānavatthu)](1.3.7.md)


