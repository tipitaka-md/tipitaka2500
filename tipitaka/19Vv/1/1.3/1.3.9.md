
[Home](/) / [19Vv Vimānavatthupāḷi](../...md) / [1 Itthivimāna](...md) / [1.3 Pāricchattakavagga](../19Vv/1/1.3.md)

# 𑁧𑁇𑁩𑁇𑁯 𑀯𑀺𑀲𑀸𑀮𑀓𑁆𑀔𑀺𑀯𑀺𑀫𑀸𑀦𑀯𑀢𑁆𑀣𑀼

* 𑀇𑀢𑁆𑀣𑀺𑀯𑀺𑀫𑀸𑀦

* 𑀧𑀸𑀭𑀺𑀘𑁆𑀙𑀢𑁆𑀢𑀓𑀯𑀕𑁆𑀕

* 𑀯𑀺𑀲𑀸𑀮𑀓𑁆𑀔𑀺𑀯𑀺𑀫𑀸𑀦𑀯𑀢𑁆𑀣𑀼

(666.)

507\. _“𑀓𑀸 𑀦𑀸𑀫 𑀢𑁆𑀯𑀁 𑀯𑀺𑀲𑀸𑀮𑀓𑁆𑀔𑀺,_  
_𑀭𑀫𑁆𑀫𑁂 𑀘𑀺𑀢𑁆𑀢𑀮𑀢𑀸𑀯𑀦𑁂;_  
_𑀲𑀫𑀦𑁆𑀢𑀸 𑀅𑀦𑀼𑀧𑀭𑀺𑀬𑀸𑀲𑀺,_  
_𑀦𑀸𑀭𑀻𑀕𑀡𑀧𑀼𑀭𑀓𑁆𑀔𑀢𑀸𑁇_  


(667.)

508\. _𑀬𑀤𑀸 𑀤𑁂𑀯𑀸 𑀢𑀸𑀯𑀢𑀺𑀁𑀲𑀸,_  
_𑀧𑀯𑀺𑀲𑀦𑁆𑀢𑀺 𑀇𑀫𑀁 𑀯𑀦𑀁;_  
_𑀲𑀬𑁄𑀕𑁆𑀕𑀸 𑀲𑀭𑀣𑀸 𑀲𑀩𑁆𑀩𑁂,_  
_𑀘𑀺𑀢𑁆𑀭𑀸 𑀳𑁄𑀦𑁆𑀢𑀺 𑀇𑀥𑀸𑀕𑀢𑀸𑁇_  


(668.)

509\. _𑀢𑀼𑀬𑁆𑀳𑀜𑁆𑀘 𑀇𑀥 𑀧𑀢𑁆𑀢𑀸𑀬,_  
_𑀉𑀬𑁆𑀬𑀸𑀦𑁂 𑀯𑀺𑀘𑀭𑀦𑁆𑀢𑀺𑀬𑀸;_  
_𑀓𑀸𑀬𑁂 𑀦 𑀤𑀺𑀲𑁆𑀲𑀢𑀻 𑀘𑀺𑀢𑁆𑀢𑀁,_  
_𑀓𑁂𑀦 𑀭𑀽𑀧𑀁 𑀢𑀯𑁂𑀤𑀺𑀲𑀁;_  
_𑀤𑁂𑀯𑀢𑁂 𑀧𑀼𑀘𑁆𑀙𑀺𑀢𑀸𑀘𑀺𑀓𑁆𑀔,_  
_𑀓𑀺𑀲𑁆𑀲 𑀓𑀫𑁆𑀫𑀲𑁆𑀲𑀺𑀤𑀁 𑀨𑀮𑀦𑁆”𑀢𑀺𑁇_  


(669.)

510\. _“𑀬𑁂𑀦 𑀓𑀫𑁆𑀫𑁂𑀦 𑀤𑁂𑀯𑀺𑀦𑁆𑀤,_  
_𑀭𑀽𑀧𑀁 𑀫𑀬𑁆𑀳𑀁 𑀕𑀢𑀻 𑀘 𑀫𑁂;_  
_𑀇𑀤𑁆𑀥𑀺 𑀘 𑀆𑀦𑀼𑀪𑀸𑀯𑁄 𑀘,_  
_𑀢𑀁 𑀲𑀼𑀡𑁄𑀳𑀺 𑀧𑀼𑀭𑀺𑀦𑁆𑀤𑀤𑁇_  


(670.)

511\. _𑀅𑀳𑀁 𑀭𑀸𑀚𑀕𑀳𑁂 𑀭𑀫𑁆𑀫𑁂,_  
_𑀲𑀼𑀦𑀦𑁆𑀤𑀸 𑀦𑀸𑀫𑀼𑀧𑀸𑀲𑀺𑀓𑀸;_  
_𑀲𑀤𑁆𑀥𑀸 𑀲𑀻𑀮𑁂𑀦 𑀲𑀫𑁆𑀧𑀦𑁆𑀦𑀸,_  
_𑀲𑀁𑀯𑀺𑀪𑀸𑀕𑀭𑀢𑀸 𑀲𑀤𑀸𑁇_  


(671.)

512\. _𑀅𑀘𑁆𑀙𑀸𑀤𑀦𑀜𑁆𑀘 𑀪𑀢𑁆𑀢𑀜𑁆𑀘,_  
_𑀲𑁂𑀦𑀸𑀲𑀦𑀁 𑀧𑀤𑀻𑀧𑀺𑀬𑀁;_  
_𑀅𑀤𑀸𑀲𑀺𑀁 𑀉𑀚𑀼𑀪𑀽𑀢𑁂𑀲𑀼,_  
_𑀯𑀺𑀧𑁆𑀧𑀲𑀦𑁆𑀦𑁂𑀦 𑀘𑁂𑀢𑀲𑀸𑁇_  


(672.)

513\. _𑀘𑀸𑀢𑀼𑀤𑁆𑀤𑀲𑀺𑀁 𑀧𑀜𑁆𑀘𑀤𑀲𑀺𑀁,_  
_𑀬𑀸 𑀘 𑀧𑀓𑁆𑀔𑀲𑁆𑀲 𑀅𑀝𑁆𑀞𑀫𑀻;_  
_𑀧𑀸𑀝𑀺𑀳𑀸𑀭𑀺𑀬𑀧𑀓𑁆𑀔𑀜𑁆𑀘,_  
_𑀅𑀝𑁆𑀞𑀗𑁆𑀕𑀲𑀼𑀲𑀫𑀸𑀕𑀢𑀁𑁇_  


(673.)

514\. _𑀉𑀧𑁄𑀲𑀣𑀁 𑀉𑀧𑀯𑀲𑀺𑀲𑁆𑀲𑀁,_  
_𑀲𑀤𑀸 𑀲𑀻𑀮𑁂𑀲𑀼 𑀲𑀁𑀯𑀼𑀢𑀸;_  
_𑀲𑀜𑁆𑀜𑀫𑀸 𑀲𑀁𑀯𑀺𑀪𑀸𑀕𑀸 𑀘,_  
_𑀯𑀺𑀫𑀸𑀦𑀁 𑀆𑀯𑀲𑀸𑀫𑀳𑀁𑁇_  


(674.)

515\. _𑀧𑀸𑀡𑀸𑀢𑀺𑀧𑀸𑀢𑀸 𑀯𑀺𑀭𑀢𑀸,_  
_𑀫𑀼𑀲𑀸𑀯𑀸𑀤𑀸 𑀘 𑀲𑀜𑁆𑀜𑀢𑀸;_  
_𑀣𑁂𑀬𑁆𑀬𑀸 𑀘 𑀅𑀢𑀺𑀘𑀸𑀭𑀸 𑀘,_  
_𑀫𑀚𑁆𑀚𑀧𑀸𑀦𑀸 𑀘 𑀆𑀭𑀓𑀸𑁇_  


(675.)

516\. _𑀧𑀜𑁆𑀘𑀲𑀺𑀓𑁆𑀔𑀸𑀧𑀤𑁂 𑀭𑀢𑀸,_  
_𑀅𑀭𑀺𑀬𑀲𑀘𑁆𑀘𑀸𑀦 𑀓𑁄𑀯𑀺𑀤𑀸;_  
_𑀉𑀧𑀸𑀲𑀺𑀓𑀸 𑀘𑀓𑁆𑀔𑀼𑀫𑀢𑁄,_  
_𑀕𑁄𑀢𑀫𑀲𑁆𑀲 𑀬𑀲𑀲𑁆𑀲𑀺𑀦𑁄𑁇_  


(676.)

517\. _𑀢𑀲𑁆𑀲𑀸 𑀫𑁂 𑀜𑀸𑀢𑀺𑀓𑀼𑀮𑀸 𑀤𑀸𑀲𑀻,_  
_𑀲𑀤𑀸 𑀫𑀸𑀮𑀸𑀪𑀺𑀳𑀸𑀭𑀢𑀺;_  
_𑀢𑀸𑀳𑀁 𑀪𑀕𑀯𑀢𑁄 𑀣𑀽𑀧𑁂,_  
_𑀲𑀩𑁆𑀩𑀫𑁂𑀯𑀸𑀪𑀺𑀭𑁄𑀧𑀬𑀺𑀁𑁇_  


(677.)

518\. _𑀉𑀧𑁄𑀲𑀣𑁂 𑀘𑀳𑀁 𑀕𑀦𑁆𑀢𑁆𑀯𑀸,_  
_𑀫𑀸𑀮𑀸𑀕𑀦𑁆𑀥𑀯𑀺𑀮𑁂𑀧𑀦𑀁;_  
_𑀣𑀽𑀧𑀲𑁆𑀫𑀺𑀁 𑀅𑀪𑀺𑀭𑁄𑀧𑁂𑀲𑀺𑀁,_  
_𑀧𑀲𑀦𑁆𑀦𑀸 𑀲𑁂𑀳𑀺 𑀧𑀸𑀡𑀺𑀪𑀺𑁇_  


(678.)

519\. _𑀢𑁂𑀦 𑀓𑀫𑁆𑀫𑁂𑀦 𑀤𑁂𑀯𑀺𑀦𑁆𑀤,_  
_𑀭𑀽𑀧𑀁 𑀫𑀬𑁆𑀳𑀁 𑀕𑀢𑀻 𑀘 𑀫𑁂;_  
_𑀇𑀤𑁆𑀥𑀻 𑀘 𑀆𑀦𑀼𑀪𑀸𑀯𑁄 𑀘,_  
_𑀬𑀁 𑀫𑀸𑀮𑀁 𑀅𑀪𑀺𑀭𑁄𑀧𑀬𑀺𑀁𑁇_  


(679.)

520\. _𑀬𑀜𑁆𑀘 𑀲𑀻𑀮𑀯𑀢𑀻 𑀆𑀲𑀺𑀁,_  
_𑀦 𑀢𑀁 𑀢𑀸𑀯 𑀯𑀺𑀧𑀘𑁆𑀘𑀢𑀺;_  
_𑀆𑀲𑀸 𑀘 𑀧𑀦 𑀫𑁂 𑀤𑁂𑀯𑀺𑀦𑁆𑀤,_  
_𑀲𑀓𑀤𑀸𑀕𑀸𑀫𑀺𑀦𑀻 𑀲𑀺𑀬𑀦𑁆”𑀢𑀺𑁇_  


---

521\. 𑀯𑀺𑀲𑀸𑀮𑀓𑁆𑀔𑀺𑀯𑀺𑀫𑀸𑀦𑀁 𑀦𑀯𑀫𑀁𑁇



[Go to previous page (1.3.8 Mallikāvimānavatthu)](1.3.8.md) / [Go to parent page (1.3 Pāricchattakavagga)](../19Vv/1/1.3.md) / [Go to next page (1.3.10 Pāricchattakavimānavatthu)](1.3.10.md)


