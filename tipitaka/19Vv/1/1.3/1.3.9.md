
[Home](/) / [19Vv Vimānavatthupāḷi](../../../19Vv.md) / [1 Itthivimāna](../../1.md) / [1.3 Pāricchattakavagga](../1.3.md)

# 1.3.9 Visālakkhivimānavatthu

* Itthivimāna

* Pāricchattakavagga

* Visālakkhivimānavatthu

(666.)

507\. _“Kā nāma tvaṃ visālakkhi,_  
_ramme cittalatāvane;_  
_Samantā anupariyāsi,_  
_nārīgaṇapurakkhatā._  


(667.)

508\. _Yadā devā tāvatiṃsā,_  
_pavisanti imaṃ vanaṃ;_  
_Sayoggā sarathā sabbe,_  
_citrā honti idhāgatā._  


(668.)

509\. _Tuyhañca idha pattāya,_  
_uyyāne vicarantiyā;_  
_Kāye na dissatī cittaṃ,_  
_kena rūpaṃ tavedisaṃ;_  
_Devate pucchitācikkha,_  
_kissa kammassidaṃ phalan”ti._  


(669.)

510\. _“Yena kammena devinda,_  
_rūpaṃ mayhaṃ gatī ca me;_  
_Iddhi ca ānubhāvo ca,_  
_taṃ suṇohi purindada._  


(670.)

511\. _Ahaṃ rājagahe ramme,_  
_sunandā nāmupāsikā;_  
_Saddhā sīlena sampannā,_  
_saṃvibhāgaratā sadā._  


(671.)

512\. _Acchādanañca bhattañca,_  
_senāsanaṃ padīpiyaṃ;_  
_Adāsiṃ ujubhūtesu,_  
_vippasannena cetasā._  


(672.)

513\. _Cātuddasiṃ pañcadasiṃ,_  
_yā ca pakkhassa aṭṭhamī;_  
_Pāṭihāriyapakkhañca,_  
_aṭṭhaṅgasusamāgataṃ._  


(673.)

514\. _Uposathaṃ upavasissaṃ,_  
_sadā sīlesu saṃvutā;_  
_Saññamā saṃvibhāgā ca,_  
_vimānaṃ āvasāmahaṃ._  


(674.)

515\. _Pāṇātipātā viratā,_  
_musāvādā ca saññatā;_  
_Theyyā ca aticārā ca,_  
_majjapānā ca ārakā._  


(675.)

516\. _Pañcasikkhāpade ratā,_  
_ariyasaccāna kovidā;_  
_Upāsikā cakkhumato,_  
_gotamassa yasassino._  


(676.)

517\. _Tassā me ñātikulā dāsī,_  
_sadā mālābhihārati;_  
_Tāhaṃ bhagavato thūpe,_  
_sabbamevābhiropayiṃ._  


(677.)

518\. _Uposathe cahaṃ gantvā,_  
_mālāgandhavilepanaṃ;_  
_Thūpasmiṃ abhiropesiṃ,_  
_pasannā sehi pāṇibhi._  


(678.)

519\. _Tena kammena devinda,_  
_rūpaṃ mayhaṃ gatī ca me;_  
_Iddhī ca ānubhāvo ca,_  
_yaṃ mālaṃ abhiropayiṃ._  


(679.)

520\. _Yañca sīlavatī āsiṃ,_  
_na taṃ tāva vipaccati;_  
_Āsā ca pana me devinda,_  
_sakadāgāminī siyan”ti._  


---

521\. Visālakkhivimānaṃ navamaṃ.



[Go to previous page (1.3.8 Mallikāvimānavatthu)](1.3.8.md) / [Go to parent page (1.3 Pāricchattakavagga)](../1.3.md) / [Go to next page (1.3.10 Pāricchattakavimānavatthu)](1.3.10.md)


