
[Home](/) / [19Vv Vimānavatthupāḷi](/tipitaka/19Vv.md) / [1 Itthivimāna](/tipitaka/19Vv/1.md) / [1.3 Pāricchattakavagga](/tipitaka/19Vv/1/1.3.md) / [1.3.5 Guttilavimānavatthu](/tipitaka/19Vv/1/1.3/1.3.5.md)

# 𑁧𑁇𑁩𑁇𑁫𑁇𑁧 𑀯𑀢𑁆𑀣𑀼𑀢𑁆𑀢𑀫𑀤𑀸𑀬𑀺𑀓𑀸𑀯𑀺𑀫𑀸𑀦𑀯𑀢𑁆𑀣𑀼

### 𑀇𑀢𑁆𑀣𑀺𑀯𑀺𑀫𑀸𑀦

### 𑀧𑀸𑀭𑀺𑀘𑁆𑀙𑀢𑁆𑀢𑀓𑀯𑀕𑁆𑀕

### 𑀕𑀼𑀢𑁆𑀢𑀺𑀮𑀯𑀺𑀫𑀸𑀦𑀯𑀢𑁆𑀣𑀼

### 𑀯𑀢𑁆𑀣𑀼𑀢𑁆𑀢𑀫𑀤𑀸𑀬𑀺𑀓𑀸𑀯𑀺𑀫𑀸𑀦𑀯𑀢𑁆𑀣𑀼

(327.)

353\. _“𑀲𑀢𑁆𑀢𑀢𑀦𑁆𑀢𑀺𑀁 𑀲𑀼𑀫𑀥𑀼𑀭𑀁,_  
_𑀭𑀸𑀫𑀡𑁂𑀬𑁆𑀬𑀁 𑀅𑀯𑀸𑀘𑀬𑀺𑀁;_  
_𑀲𑁄 𑀫𑀁 𑀭𑀗𑁆𑀕𑀫𑁆𑀳𑀺 𑀅𑀯𑁆𑀳𑁂𑀢𑀺,_  
_‘𑀲𑀭𑀡𑀁 𑀫𑁂 𑀳𑁄𑀳𑀺 𑀓𑁄𑀲𑀺𑀬𑀸’”𑀢𑀺𑁇_  


(328.)

354\. _“𑀅𑀳𑀁 𑀢𑁂 𑀲𑀭𑀡𑀁 𑀳𑁄𑀫𑀺,_  
_𑀅𑀳𑀫𑀸𑀘𑀭𑀺𑀬𑀧𑀽𑀚𑀓𑁄;_  
_𑀦 𑀢𑀁 𑀚𑀬𑀺𑀲𑁆𑀲𑀢𑀺 𑀲𑀺𑀲𑁆𑀲𑁄,_  
_𑀲𑀺𑀲𑁆𑀲𑀫𑀸𑀘𑀭𑀺𑀬 𑀚𑁂𑀲𑁆𑀲𑀲𑀻”𑀢𑀺𑁇_  


(329.)

355\. _“𑀅𑀪𑀺𑀓𑁆𑀓𑀦𑁆𑀢𑁂𑀦 𑀯𑀡𑁆𑀡𑁂𑀦,_  
_𑀬𑀸 𑀢𑁆𑀯𑀁 𑀢𑀺𑀝𑁆𑀞𑀲𑀺 𑀤𑁂𑀯𑀢𑁂;_  
_𑀑𑀪𑀸𑀲𑁂𑀦𑁆𑀢𑀻 𑀤𑀺𑀲𑀸 𑀲𑀩𑁆𑀩𑀸,_  
_𑀑𑀲𑀥𑀻 𑀯𑀺𑀬 𑀢𑀸𑀭𑀓𑀸𑁇_  


(330.)

356\. _𑀓𑁂𑀦 𑀢𑁂𑀢𑀸𑀤𑀺𑀲𑁄 𑀯𑀡𑁆𑀡𑁄,_  
_𑀓𑁂𑀦 𑀢𑁂 𑀇𑀥 𑀫𑀺𑀚𑁆𑀛𑀢𑀺;_  
_𑀉𑀧𑁆𑀧𑀚𑁆𑀚𑀦𑁆𑀢𑀺 𑀘 𑀢𑁂 𑀪𑁄𑀕𑀸,_  
_𑀬𑁂 𑀓𑁂𑀘𑀺 𑀫𑀦𑀲𑁄 𑀧𑀺𑀬𑀸𑁇_  


(331.)

357\. _𑀧𑀼𑀘𑁆𑀙𑀸𑀫𑀺 𑀢𑀁 𑀤𑁂𑀯𑀺 𑀫𑀳𑀸𑀦𑀼𑀪𑀸𑀯𑁂,_  
_𑀫𑀦𑀼𑀲𑁆𑀲𑀪𑀽𑀢𑀸 𑀓𑀺𑀫𑀓𑀸𑀲𑀺 𑀧𑀼𑀜𑁆𑀜𑀁;_  
_𑀓𑁂𑀦𑀸𑀲𑀺 𑀏𑀯𑀁 𑀚𑀮𑀺𑀢𑀸𑀦𑀼𑀪𑀸𑀯𑀸,_  
_𑀯𑀡𑁆𑀡𑁄 𑀘 𑀢𑁂 𑀲𑀩𑁆𑀩𑀤𑀺𑀲𑀸 𑀧𑀪𑀸𑀲𑀢𑀻”𑀢𑀺𑁇_  


(332.)

358\. _𑀲𑀸 𑀤𑁂𑀯𑀢𑀸 𑀅𑀢𑁆𑀢𑀫𑀦𑀸,_  
_𑀫𑁄𑀕𑁆𑀕𑀮𑁆𑀮𑀸𑀦𑁂𑀦 𑀧𑀼𑀘𑁆𑀙𑀺𑀢𑀸;_  
_𑀧𑀜𑁆𑀳𑀁 𑀧𑀼𑀝𑁆𑀞𑀸 𑀯𑀺𑀬𑀸𑀓𑀸𑀲𑀺,_  
_𑀬𑀲𑁆𑀲 𑀓𑀫𑁆𑀫𑀲𑁆𑀲𑀺𑀤𑀁 𑀨𑀮𑀁𑁇_  


(333.)

359\. _“𑀯𑀢𑁆𑀣𑀼𑀢𑁆𑀢𑀫𑀤𑀸𑀬𑀺𑀓𑀸 𑀦𑀸𑀭𑀻,_  
_𑀧𑀯𑀭𑀸 𑀳𑁄𑀢𑀺 𑀦𑀭𑁂𑀲𑀼 𑀦𑀸𑀭𑀻𑀲𑀼;_  
_𑀏𑀯𑀁 𑀧𑀺𑀬𑀭𑀽𑀧𑀤𑀸𑀬𑀺𑀓𑀸 𑀫𑀦𑀸𑀧𑀁,_  
_𑀤𑀺𑀩𑁆𑀩𑀁 𑀲𑀸 𑀮𑀪𑀢𑁂 𑀉𑀧𑁂𑀘𑁆𑀘 𑀞𑀸𑀦𑀁𑁇_  


(334.)

360\. _𑀢𑀲𑁆𑀲𑀸 𑀫𑁂 𑀧𑀲𑁆𑀲 𑀯𑀺𑀫𑀸𑀦𑀁,_  
_𑀅𑀘𑁆𑀙𑀭𑀸 𑀓𑀸𑀫𑀯𑀡𑁆𑀡𑀺𑀦𑀻𑀳𑀫𑀲𑁆𑀫𑀺;_  
_𑀅𑀘𑁆𑀙𑀭𑀸𑀲𑀳𑀲𑁆𑀲𑀲𑁆𑀲𑀸𑀳𑀁,_  
_𑀧𑀯𑀭𑀸 𑀧𑀲𑁆𑀲 𑀧𑀼𑀜𑁆𑀜𑀸𑀦𑀁 𑀯𑀺𑀧𑀸𑀓𑀁𑁇_  


(335.)

361\. _𑀢𑁂𑀦 𑀫𑁂𑀢𑀸𑀤𑀺𑀲𑁄 𑀯𑀡𑁆𑀡𑁄,_  
_𑀢𑁂𑀦 𑀫𑁂 𑀇𑀥 𑀫𑀺𑀚𑁆𑀛𑀢𑀺;_  
_𑀉𑀧𑁆𑀧𑀚𑁆𑀚𑀦𑁆𑀢𑀺 𑀘 𑀫𑁂 𑀪𑁄𑀕𑀸,_  
_𑀬𑁂 𑀓𑁂𑀘𑀺 𑀫𑀦𑀲𑁄 𑀧𑀺𑀬𑀸𑁇_  


(336.)

362\. _𑀅𑀓𑁆𑀔𑀸𑀫𑀺 𑀢𑁂 𑀪𑀺𑀓𑁆𑀔𑀼 𑀫𑀳𑀸𑀦𑀼𑀪𑀸𑀯,_  
_𑀫𑀦𑀼𑀲𑁆𑀲𑀪𑀽𑀢𑀸 𑀬𑀫𑀓𑀸𑀲𑀺 𑀧𑀼𑀜𑁆𑀜𑀁;_  
_𑀢𑁂𑀦𑀫𑁆𑀳𑀺 𑀏𑀯𑀁 𑀚𑀮𑀺𑀢𑀸𑀦𑀼𑀪𑀸𑀯𑀸,_  
_𑀯𑀡𑁆𑀡𑁄 𑀘 𑀫𑁂 𑀲𑀩𑁆𑀩𑀤𑀺𑀲𑀸 𑀧𑀪𑀸𑀲𑀢𑀻”𑀢𑀺𑁇_  


363\. (𑀅𑀦𑀦𑁆𑀢𑀭𑀁 𑀘𑀢𑀼𑀭𑀯𑀺𑀫𑀸𑀦𑀁 𑀬𑀣𑀸 𑀯𑀢𑁆𑀣𑀤𑀸𑀬𑀺𑀓𑀸𑀯𑀺𑀫𑀸𑀦𑀁 𑀢𑀣𑀸 𑀯𑀺𑀢𑁆𑀣𑀸𑀭𑁂𑀢𑀩𑁆𑀩𑀁𑁇)

[Go to previous page (1.3.5 Guttilavimānavatthu)](/tipitaka/19Vv/1/1.3/1.3.5.md) / [Go to parent page (1.3.5 Guttilavimānavatthu)](/tipitaka/19Vv/1/1.3/1.3.5.md) / [Go to next page (1.3.5.2 Pupphuttamadāyikāvimānavatthu)](/tipitaka/19Vv/1/1.3/1.3.5/1.3.5.2.md)


