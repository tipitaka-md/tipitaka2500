
[Home](/) / [19Vv Vimānavatthupāḷi](../../../../19Vv.md) / [1 Itthivimāna](../../../1.md) / [1.3 Pāricchattakavagga](../../1.3.md) / [1.3.5 Guttilavimānavatthu](../1.3.5.md)

# 1.3.5.1 Vatthuttamadāyikāvimānavatthu

* Itthivimāna

* Pāricchattakavagga

* Guttilavimānavatthu

* Vatthuttamadāyikāvimānavatthu

(327.)

353\. _“Sattatantiṃ sumadhuraṃ,_  
_Rāmaṇeyyaṃ avācayiṃ;_  
_So maṃ raṅgamhi avheti,_  
_‘Saraṇaṃ me hohi kosiyā’”ti._  


(328.)

354\. _“Ahaṃ te saraṇaṃ homi,_  
_Ahamācariyapūjako;_  
_Na taṃ jayissati sisso,_  
_Sissamācariya jessasī”ti._  


(329.)

355\. _“Abhikkantena vaṇṇena,_  
_yā tvaṃ tiṭṭhasi devate;_  
_Obhāsentī disā sabbā,_  
_osadhī viya tārakā._  


(330.)

356\. _Kena tetādiso vaṇṇo,_  
_kena te idha mijjhati;_  
_Uppajjanti ca te bhogā,_  
_ye keci manaso piyā._  


(331.)

357\. _Pucchāmi taṃ devi mahānubhāve,_  
_Manussabhūtā kimakāsi puññaṃ;_  
_Kenāsi evaṃ jalitānubhāvā,_  
_Vaṇṇo ca te sabbadisā pabhāsatī”ti._  


(332.)

358\. _Sā devatā attamanā,_  
_moggallānena pucchitā;_  
_Pañhaṃ puṭṭhā viyākāsi,_  
_yassa kammassidaṃ phalaṃ._  


(333.)

359\. _“Vatthuttamadāyikā nārī,_  
_Pavarā hoti naresu nārīsu;_  
_Evaṃ piyarūpadāyikā manāpaṃ,_  
_Dibbaṃ sā labhate upecca ṭhānaṃ._  


(334.)

360\. _Tassā me passa vimānaṃ,_  
_Accharā kāmavaṇṇinīhamasmi;_  
_Accharāsahassassāhaṃ,_  
_Pavarā passa puññānaṃ vipākaṃ._  


(335.)

361\. _Tena metādiso vaṇṇo,_  
_tena me idha mijjhati;_  
_Uppajjanti ca me bhogā,_  
_ye keci manaso piyā._  


(336.)

362\. _Akkhāmi te bhikkhu mahānubhāva,_  
_Manussabhūtā yamakāsi puññaṃ;_  
_Tenamhi evaṃ jalitānubhāvā,_  
_Vaṇṇo ca me sabbadisā pabhāsatī”ti._  


363\. (Anantaraṃ caturavimānaṃ yathā vatthadāyikāvimānaṃ tathā vitthāretabbaṃ.)

[Go to previous page (1.3.5 Guttilavimānavatthu)](../1.3.5.md) / [Go to parent page (1.3.5 Guttilavimānavatthu)](../1.3.5.md) / [Go to next page (1.3.5.2 Pupphuttamadāyikāvimānavatthu)](1.3.5.2.md)


