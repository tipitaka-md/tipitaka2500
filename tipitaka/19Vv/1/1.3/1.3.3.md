
[Home](/) / [19Vv Vimānavatthupāḷi](../../../19Vv.md) / [1 Itthivimāna](../../1.md) / [1.3 Pāricchattakavagga](../1.3.md)

# 𑁧𑁇𑁩𑁇𑁩 𑀧𑀮𑁆𑀮𑀗𑁆𑀓𑀯𑀺𑀫𑀸𑀦𑀯𑀢𑁆𑀣𑀼

* 𑀇𑀢𑁆𑀣𑀺𑀯𑀺𑀫𑀸𑀦

* 𑀧𑀸𑀭𑀺𑀘𑁆𑀙𑀢𑁆𑀢𑀓𑀯𑀕𑁆𑀕

* 𑀧𑀮𑁆𑀮𑀗𑁆𑀓𑀯𑀺𑀫𑀸𑀦𑀯𑀢𑁆𑀣𑀼

(307.)

331\. _“𑀧𑀮𑁆𑀮𑀗𑁆𑀓𑀲𑁂𑀝𑁆𑀞𑁂 𑀫𑀡𑀺𑀲𑁄𑀡𑁆𑀡𑀘𑀺𑀢𑁆𑀢𑁂,_  
_𑀧𑀼𑀧𑁆𑀨𑀸𑀪𑀺𑀓𑀺𑀡𑁆𑀡𑁂 𑀲𑀬𑀦𑁂 𑀉𑀍𑀆𑀭𑁂;_  
_𑀢𑀢𑁆𑀣𑀘𑁆𑀙𑀲𑀺 𑀤𑁂𑀯𑀺 𑀫𑀳𑀸𑀦𑀼𑀪𑀸𑀯𑁂,_  
_𑀉𑀘𑁆𑀘𑀸𑀯𑀘𑀸 𑀇𑀤𑁆𑀥𑀺 𑀯𑀺𑀓𑀼𑀩𑁆𑀩𑀫𑀸𑀦𑀸𑁇_  


(308.)

332\. _𑀇𑀫𑀸 𑀘 𑀢𑁂 𑀅𑀘𑁆𑀙𑀭𑀸𑀬𑁄 𑀲𑀫𑀦𑁆𑀢𑀢𑁄,_  
_𑀦𑀘𑁆𑀘𑀦𑁆𑀢𑀺 𑀕𑀸𑀬𑀦𑁆𑀢𑀺 𑀧𑀫𑁄𑀤𑀬𑀦𑁆𑀢𑀺;_  
_𑀤𑁂𑀯𑀺𑀤𑁆𑀥𑀺𑀧𑀢𑁆𑀢𑀸𑀲𑀺 𑀫𑀳𑀸𑀦𑀼𑀪𑀸𑀯𑁂,_  
_𑀫𑀦𑀼𑀲𑁆𑀲𑀪𑀽𑀢𑀸 𑀓𑀺𑀫𑀓𑀸𑀲𑀺 𑀧𑀼𑀜𑁆𑀜𑀁;_  
_𑀓𑁂𑀦𑀸𑀲𑀺 𑀏𑀯𑀁 𑀚𑀮𑀺𑀢𑀸𑀦𑀼𑀪𑀸𑀯𑀸,_  
_𑀯𑀡𑁆𑀡𑁄 𑀘 𑀢𑁂 𑀲𑀩𑁆𑀩𑀤𑀺𑀲𑀸 𑀧𑀪𑀸𑀲𑀢𑀻”𑀢𑀺𑁇_  


(309.)

333\. _“𑀅𑀳𑀁 𑀫𑀦𑀼𑀲𑁆𑀲𑁂𑀲𑀼 𑀫𑀦𑀼𑀲𑁆𑀲𑀪𑀽𑀢𑀸,_  
_𑀅𑀟𑁆𑀠𑁂 𑀓𑀼𑀮𑁂 𑀲𑀼𑀡𑀺𑀲𑀸 𑀅𑀳𑁄𑀲𑀺𑀁;_  
_𑀅𑀓𑁆𑀓𑁄𑀥𑀦𑀸 𑀪𑀢𑁆𑀢𑀼𑀯𑀲𑀸𑀦𑀼𑀯𑀢𑁆𑀢𑀺𑀦𑀻,_  
_𑀉𑀧𑁄𑀲𑀣𑁂 𑀅𑀧𑁆𑀧𑀫𑀢𑁆𑀢𑀸 𑀅𑀳𑁄𑀲𑀺𑀁𑁇_  


(310.)

334\. _𑀫𑀦𑀼𑀲𑁆𑀲𑀪𑀽𑀢𑀸 𑀤𑀳𑀭𑀸 𑀅𑀧𑀸𑀧𑀺𑀓𑀸,_  
_𑀧𑀲𑀦𑁆𑀦𑀘𑀺𑀢𑁆𑀢𑀸 𑀧𑀢𑀺𑀫𑀸𑀪𑀺𑀭𑀸𑀥𑀬𑀺𑀁;_  
_𑀤𑀺𑀯𑀸 𑀘 𑀭𑀢𑁆𑀢𑁄 𑀘 𑀫𑀦𑀸𑀧𑀘𑀸𑀭𑀺𑀦𑀻,_  
_𑀅𑀳𑀁 𑀧𑀼𑀭𑁂 𑀲𑀻𑀮𑀯𑀢𑀻 𑀅𑀳𑁄𑀲𑀺𑀁𑁇_  


(311.)

335\. _𑀧𑀸𑀡𑀸𑀢𑀺𑀧𑀸𑀢𑀸 𑀯𑀺𑀭𑀢𑀸 𑀅𑀘𑁄𑀭𑀺𑀓𑀸,_  
_𑀲𑀁𑀲𑀼𑀤𑁆𑀥𑀓𑀸𑀬𑀸 𑀲𑀼𑀘𑀺𑀩𑁆𑀭𑀳𑁆𑀫𑀘𑀸𑀭𑀺𑀦𑀻;_  
_𑀅𑀫𑀚𑁆𑀚𑀧𑀸 𑀦𑁄 𑀘 𑀫𑀼𑀲𑀸 𑀅𑀪𑀸𑀡𑀺𑀁,_  
_𑀲𑀺𑀓𑁆𑀔𑀸𑀧𑀤𑁂𑀲𑀼 𑀧𑀭𑀺𑀧𑀽𑀭𑀓𑀸𑀭𑀺𑀦𑀻𑁇_  


(312.)

336\. _𑀘𑀸𑀢𑀼𑀤𑁆𑀤𑀲𑀺𑀁 𑀧𑀜𑁆𑀘𑀤𑀲𑀺𑀁,_  
_𑀬𑀸 𑀘 𑀧𑀓𑁆𑀔𑀲𑁆𑀲 𑀅𑀝𑁆𑀞𑀫𑀻;_  
_𑀧𑀸𑀝𑀺𑀳𑀸𑀭𑀺𑀬𑀧𑀓𑁆𑀔𑀜𑁆𑀘,_  
_𑀧𑀲𑀦𑁆𑀦𑀫𑀸𑀦𑀲𑀸 𑀅𑀳𑀁𑁇_  


(313.)

337\. _𑀅𑀝𑁆𑀞𑀗𑁆𑀕𑀼𑀧𑁂𑀢𑀁 𑀅𑀦𑀼𑀥𑀫𑁆𑀫𑀘𑀸𑀭𑀺𑀦𑀻,_  
_𑀉𑀧𑁄𑀲𑀣𑀁 𑀧𑀻𑀢𑀺𑀫𑀦𑀸 𑀉𑀧𑀸𑀯𑀲𑀺𑀁;_  
_𑀇𑀫𑀜𑁆𑀘 𑀅𑀭𑀺𑀬𑀁 𑀅𑀝𑁆𑀞𑀗𑁆𑀕𑀯𑀭𑁂𑀳𑀼𑀧𑁂𑀢𑀁,_  
_𑀲𑀫𑀸𑀤𑀺𑀬𑀺𑀢𑁆𑀯𑀸 𑀓𑀼𑀲𑀮𑀁 𑀲𑀼𑀔𑀼𑀤𑁆𑀭𑀬𑀁;_  
_𑀧𑀢𑀺𑀫𑁆𑀳𑀺 𑀓𑀮𑁆𑀬𑀸𑀡𑀻 𑀯𑀲𑀸𑀦𑀼𑀯𑀢𑁆𑀢𑀺𑀦𑀻,_  
_𑀅𑀳𑁄𑀲𑀺𑀁 𑀧𑀼𑀩𑁆𑀩𑁂 𑀲𑀼𑀕𑀢𑀲𑁆𑀲 𑀲𑀸𑀯𑀺𑀓𑀸𑁇_  


(314.)

338\. _𑀏𑀢𑀸𑀤𑀺𑀲𑀁 𑀓𑀼𑀲𑀮𑀁 𑀚𑀻𑀯𑀮𑁄𑀓𑁂,_  
_𑀓𑀫𑁆𑀫𑀁 𑀓𑀭𑀺𑀢𑁆𑀯𑀸𑀦 𑀯𑀺𑀲𑁂𑀲𑀪𑀸𑀕𑀺𑀦𑀻;_  
_𑀓𑀸𑀬𑀲𑁆𑀲 𑀪𑁂𑀤𑀸 𑀅𑀪𑀺𑀲𑀫𑁆𑀧𑀭𑀸𑀬𑀁,_  
_𑀤𑁂𑀯𑀺𑀤𑁆𑀥𑀺𑀧𑀢𑁆𑀢𑀸 𑀲𑀼𑀕𑀢𑀺𑀫𑁆𑀳𑀺 𑀆𑀕𑀢𑀸𑁇_  


(315.)

339\. _𑀯𑀺𑀫𑀸𑀦𑀧𑀸𑀲𑀸𑀤𑀯𑀭𑁂 𑀫𑀦𑁄𑀭𑀫𑁂,_  
_𑀧𑀭𑀺𑀯𑀸𑀭𑀺𑀢𑀸 𑀅𑀘𑁆𑀙𑀭𑀸𑀲𑀗𑁆𑀕𑀡𑁂𑀦;_  
_𑀲𑀬𑀁𑀧𑀪𑀸 𑀤𑁂𑀯𑀕𑀡𑀸 𑀭𑀫𑁂𑀦𑁆𑀢𑀺 𑀫𑀁,_  
_𑀤𑀻𑀖𑀸𑀬𑀼𑀓𑀺𑀁 𑀤𑁂𑀯𑀯𑀺𑀫𑀸𑀦𑀫𑀸𑀕𑀢𑀦𑁆”𑀢𑀺𑁇_  


---

340\. 𑀧𑀮𑁆𑀮𑀗𑁆𑀓𑀯𑀺𑀫𑀸𑀦𑀁 𑀢𑀢𑀺𑀬𑀁𑁇



[Go to previous page (1.3.2 Ucchudāyikāvimānavatthu)](1.3.2.md) / [Go to parent page (1.3 Pāricchattakavagga)](../1.3.md) / [Go to next page (1.3.4 Latāvimānavatthu)](1.3.4.md)


