
[Home](/) / [19Vv Vimānavatthupāḷi](../../../19Vv.md) / [1 Itthivimāna](../../1.md) / [1.3 Pāricchattakavagga](../1.3.md)

# 1.3.3 Pallaṅkavimānavatthu

* Itthivimāna

* Pāricchattakavagga

* Pallaṅkavimānavatthu

(307.)

331\. _“Pallaṅkaseṭṭhe maṇisoṇṇacitte,_  
_Pupphābhikiṇṇe sayane uḷāre;_  
_Tatthacchasi devi mahānubhāve,_  
_Uccāvacā iddhi vikubbamānā._  


(308.)

332\. _Imā ca te accharāyo samantato,_  
_Naccanti gāyanti pamodayanti;_  
_Deviddhipattāsi mahānubhāve,_  
_Manussabhūtā kimakāsi puññaṃ;_  
_Kenāsi evaṃ jalitānubhāvā,_  
_Vaṇṇo ca te sabbadisā pabhāsatī”ti._  


(309.)

333\. _“Ahaṃ manussesu manussabhūtā,_  
_Aḍḍhe kule suṇisā ahosiṃ;_  
_Akkodhanā bhattuvasānuvattinī,_  
_Uposathe appamattā ahosiṃ._  


(310.)

334\. _Manussabhūtā daharā apāpikā,_  
_Pasannacittā patimābhirādhayiṃ;_  
_Divā ca ratto ca manāpacārinī,_  
_Ahaṃ pure sīlavatī ahosiṃ._  


(311.)

335\. _Pāṇātipātā viratā acorikā,_  
_Saṃsuddhakāyā sucibrahmacārinī;_  
_Amajjapā no ca musā abhāṇiṃ,_  
_Sikkhāpadesu paripūrakārinī._  


(312.)

336\. _Cātuddasiṃ pañcadasiṃ,_  
_yā ca pakkhassa aṭṭhamī;_  
_Pāṭihāriyapakkhañca,_  
_pasannamānasā ahaṃ._  


(313.)

337\. _Aṭṭhaṅgupetaṃ anudhammacārinī,_  
_Uposathaṃ pītimanā upāvasiṃ;_  
_Imañca ariyaṃ aṭṭhaṅgavarehupetaṃ,_  
_Samādiyitvā kusalaṃ sukhudrayaṃ;_  
_Patimhi kalyāṇī vasānuvattinī,_  
_Ahosiṃ pubbe sugatassa sāvikā._  


(314.)

338\. _Etādisaṃ kusalaṃ jīvaloke,_  
_Kammaṃ karitvāna visesabhāginī;_  
_Kāyassa bhedā abhisamparāyaṃ,_  
_Deviddhipattā sugatimhi āgatā._  


(315.)

339\. _Vimānapāsādavare manorame,_  
_Parivāritā accharāsaṅgaṇena;_  
_Sayaṃpabhā devagaṇā ramenti maṃ,_  
_Dīghāyukiṃ devavimānamāgatan”ti._  


---

340\. Pallaṅkavimānaṃ tatiyaṃ.



[Go to previous page (1.3.2 Ucchudāyikāvimānavatthu)](1.3.2.md) / [Go to parent page (1.3 Pāricchattakavagga)](../1.3.md) / [Go to next page (1.3.4 Latāvimānavatthu)](1.3.4.md)


