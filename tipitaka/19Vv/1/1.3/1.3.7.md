
[Home](/) / [19Vv Vimānavatthupāḷi](../../../19Vv.md) / [1 Itthivimāna](../../1.md) / [1.3 Pāricchattakavagga](../1.3.md)

# 1.3.7 Pesavatīvimānavatthu

* Itthivimāna

* Pāricchattakavagga

* Pesavatīvimānavatthu

(646.)

485\. _“Phalikarajatahemajālachannaṃ,_  
_Vividhacitratalamaddasaṃ surammaṃ;_  
_Byamhaṃ sunimmitaṃ toraṇūpapannaṃ,_  
_Rucakupakiṇṇamidaṃ subhaṃ vimānaṃ._  


(647.)

486\. _Bhāti ca dasa disā nabheva suriyo,_  
_Sarade tamonudo sahassaraṃsī;_  
_Tathā tapati midaṃ tava vimānaṃ,_  
_Jalamiva dhūmasikho nise nabhagge._  


(648.)

487\. _Musatīva nayanaṃ sateratāva,_  
_Ākāse ṭhapitamidaṃ manuññaṃ;_  
_Vīṇāmurajasammatāḷaghuṭṭhaṃ,_  
_Iddhaṃ indapuraṃ yathā tavedaṃ._  


(649.)

488\. _Padumakumuduppalakuvalayaṃ,_  
_Yodhika bandhukanojakā ca santi;_  
_Sālakusumitapupphitā asokā,_  
_Vividhadumaggasugandhasevitamidaṃ._  


(650.)

489\. _Saḷalalabujabhujaka saṃyuttā,_  
_Kusakasuphullitalatāvalambinīhi;_  
_Maṇijālasadisā yasassinī,_  
_Rammā pokkharaṇī upaṭṭhitā te._  


(651.)

490\. _Udakaruhā ca yetthi pupphajātā,_  
_Thalajā ye ca santi rukkhajātā;_  
_Mānusakāmānussakā ca dibbā,_  
_Sabbe tuyhaṃ nivesanamhi jātā._  


(652.)

491\. _Kissa saṃyamadamassayaṃ vipāko,_  
_Kenāsi kammaphalenidhūpapannā;_  
_Yathā ca te adhigatamidaṃ vimānaṃ,_  
_Tadanupadaṃ avacāsiḷārapamhe”ti._  


(653.)

492\. _“Yathā ca me adhigatamidaṃ vimānaṃ,_  
_Koñcamayūracakorasaṅghacaritaṃ;_  
_Dibyapilavahaṃsarājaciṇṇaṃ,_  
_Dijakāraṇḍavakokilābhinaditaṃ._  


(654.)

493\. _Nānāsantānakapuppharukkhavividhā,_  
_Pāṭalijambuasokarukkhavantaṃ;_  
_Yathā ca me adhigatamidaṃ vimānaṃ,_  
_Taṃ te pavedayāmi suṇohi bhante._  


(655.)

494\. _Magadhavarapuratthimena,_  
_Nāḷakagāmo nāma atthi bhante;_  
_Tattha ahosiṃ pure suṇisā,_  
_Pesavatīti tattha jāniṃsu mamaṃ._  


(656.)

495\. _Sāhamapacitatthadhammakusalaṃ,_  
_Devamanussapūjitaṃ mahantaṃ;_  
_Upatissaṃ nibbutamappameyyaṃ,_  
_Muditamanā kusumehi abbhukiriṃ._  


(657.)

496\. _Paramagatigatañca pūjayitvā,_  
_Antimadehadharaṃ isiṃ uḷāraṃ;_  
_Pahāya mānusakaṃ samussayaṃ,_  
_Tidasagatā idha māvasāmi ṭhānan”ti._  


---

497\. Pesavatīvimānaṃ sattamaṃ.



[Go to previous page (1.3.6 Daddallavimānavatthu)](1.3.6.md) / [Go to parent page (1.3 Pāricchattakavagga)](../1.3.md) / [Go to next page (1.3.8 Mallikāvimānavatthu)](1.3.8.md)


