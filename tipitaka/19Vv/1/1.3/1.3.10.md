---
title: 1.3.10 Pāricchattakavimānavatthu
path: /tipitaka/19Vv/1/1.3/1.3.10
ref: 268525
breadcrumbs:
  - name: Home
    link: /
  - name: 19Vv Vimānavatthupāḷi
    link: /tipitaka/19Vv
  - name: 1 Itthivimāna
    link: /tipitaka/19Vv/1
  - name: 1.3 Pāricchattakavagga
    link: /tipitaka/19Vv/1/1.3
prevL: /tipitaka/19Vv/1/1.3/1.3.9
upL: /tipitaka/19Vv/1/1.3
nextL: /tipitaka/19Vv/1/1.4
---

# 1.3.10 Pāricchattakavimānavatthu

### Itthivimāna

### Pāricchattakavagga

### Pāricchattakavimānavatthu

(680.)

522. _“Pāricchattake koviḷāre,_  
_ramaṇīye manorame;_  
_Dibbamālaṃ ganthamānā,_  
_gāyantī sampamodasi._  


(681.)

523. _Tassā te naccamānāya,_  
_aṅgamaṅgehi sabbaso;_  
_Dibbā saddā niccharanti,_  
_savanīyā manoramā._  


(682.)

524. _Tassā te naccamānāya,_  
_aṅgamaṅgehi sabbaso;_  
_Dibbā gandhā pavāyanti,_  
_sucigandhā manoramā._  


(683.)

525. _Vivattamānā kāyena,_  
_yā veṇīsu piḷandhanā;_  
_Tesaṃ suyyati nigghoso,_  
_tūriye pañcaṅgike yathā._  


(684.)

526. _Vaṭaṃsakā vātadhutā,_  
_vātena sampakampitā;_  
_Tesaṃ suyyati nigghoso,_  
_tūriye pañcaṅgike yathā._  


(685.)

527. _Yāpi te sirasmiṃ mālā,_  
_sucigandhā manoramā;_  
_Vāti gandho disā sabbā,_  
_rukkho mañjūsako yathā._  


(686.)

528. _Ghāyase taṃ sucigandhaṃ,_  
_rūpaṃ passasi amānusaṃ;_  
_Devate pucchitācikkha,_  
_kissa kammassidaṃ phalan”ti._  


(687.)

529. _“Pabhassaraṃ accimantaṃ,_  
_vaṇṇagandhena saṃyutaṃ;_  
_Asokapupphamālāhaṃ,_  
_buddhassa upanāmayiṃ._  


(688.)

530. _Tāhaṃ kammaṃ karitvāna,_  
_kusalaṃ buddhavaṇṇitaṃ;_  
_Apetasokā sukhitā,_  
_sampamodāmanāmayā”ti._  


===

531. Pāricchattakavimānaṃ dasamaṃ.



===

532. Tassuddānaṃ



533. _Uḷāro ucchu pallaṅko,_  
_latā ca guttilena ca;_  
_Daddallapesamallikā,_  
_visālakkhi pāricchattako;_  
_Vaggo tena pavuccatīti._  


===

534. Pāricchattakavaggo tatiyo.




