
[Home](/) / [19Vv Vimānavatthupāḷi](/tipitaka/19Vv.md) / [1 Itthivimāna](/tipitaka/19Vv/1.md) / [1.4 Mañjiṭṭhakavagga](/tipitaka/19Vv/1/1.4.md)

# 𑁧𑁇𑁪𑁇𑁩 𑀦𑀸𑀕𑀯𑀺𑀫𑀸𑀦𑀯𑀢𑁆𑀣𑀼

### 𑀇𑀢𑁆𑀣𑀺𑀯𑀺𑀫𑀸𑀦

### 𑀫𑀜𑁆𑀚𑀺𑀝𑁆𑀞𑀓𑀯𑀕𑁆𑀕

### 𑀦𑀸𑀕𑀯𑀺𑀫𑀸𑀦𑀯𑀢𑁆𑀣𑀼

(705.)

553. _“𑀅𑀮𑀗𑁆𑀓𑀢𑀸 𑀫𑀡𑀺𑀓𑀜𑁆𑀘𑀦𑀸𑀘𑀺𑀢𑀁,_  
_𑀲𑁄𑀯𑀡𑁆𑀡𑀚𑀸𑀮𑀘𑀺𑀢𑀁 𑀫𑀳𑀦𑁆𑀢𑀁;_  
_𑀅𑀪𑀺𑀭𑀼𑀬𑁆𑀳 𑀕𑀚𑀯𑀭𑀁 𑀲𑀼𑀓𑀧𑁆𑀧𑀺𑀢𑀁,_  
_𑀇𑀥𑀸𑀕𑀫𑀸 𑀯𑁂𑀳𑀸𑀬𑀲𑀁 𑀅𑀦𑁆𑀢𑀮𑀺𑀓𑁆𑀔𑁂𑁇_  


(706.)

554. _𑀦𑀸𑀕𑀲𑁆𑀲 𑀤𑀦𑁆𑀢𑁂𑀲𑀼 𑀤𑀼𑀯𑁂𑀲𑀼 𑀦𑀺𑀫𑁆𑀫𑀺𑀢𑀸,_  
_𑀅𑀘𑁆𑀙𑁄𑀤𑀓𑀸 𑀧𑀤𑀼𑀫𑀺𑀦𑀺𑀬𑁄 𑀲𑀼𑀨𑀼𑀮𑁆𑀮𑀸;_  
_𑀧𑀤𑀼𑀫𑁂𑀲𑀼 𑀘 𑀢𑀽𑀭𑀺𑀬𑀕𑀡𑀸 𑀧𑀪𑀺𑀚𑁆𑀚𑀭𑁂,_  
_𑀇𑀫𑀸 𑀘 𑀦𑀘𑁆𑀘𑀦𑁆𑀢𑀺 𑀫𑀦𑁄𑀳𑀭𑀸𑀬𑁄𑁇_  


(707.)

555. _𑀤𑁂𑀯𑀺𑀤𑁆𑀥𑀺𑀧𑀢𑁆𑀢𑀸𑀲𑀺 𑀫𑀳𑀸𑀦𑀼𑀪𑀸𑀯𑁂,_  
_𑀫𑀦𑀼𑀲𑁆𑀲𑀪𑀽𑀢𑀸 𑀓𑀺𑀫𑀓𑀸𑀲𑀺 𑀧𑀼𑀜𑁆𑀜𑀁;_  
_𑀓𑁂𑀦𑀸𑀲𑀺 𑀏𑀯𑀁 𑀚𑀮𑀺𑀢𑀸𑀦𑀼𑀪𑀸𑀯𑀸,_  
_𑀯𑀡𑁆𑀡𑁄 𑀘 𑀢𑁂 𑀲𑀩𑁆𑀩𑀤𑀺𑀲𑀸 𑀧𑀪𑀸𑀲𑀢𑀻”𑀢𑀺𑁇_  


(708.)

556. _“𑀩𑀸𑀭𑀸𑀡𑀲𑀺𑀬𑀁 𑀉𑀧𑀲𑀗𑁆𑀓𑀫𑀺𑀢𑁆𑀯𑀸,_  
_𑀩𑀼𑀤𑁆𑀥𑀲𑁆𑀲𑀳𑀁 𑀯𑀢𑁆𑀣𑀬𑀼𑀕𑀁 𑀅𑀤𑀸𑀲𑀺𑀁;_  
_𑀧𑀸𑀤𑀸𑀦𑀺 𑀯𑀦𑁆𑀤𑀺𑀢𑁆𑀯𑀸 𑀙𑀫𑀸 𑀦𑀺𑀲𑀻𑀤𑀺𑀁,_  
_𑀯𑀺𑀢𑁆𑀢𑀸 𑀘𑀳𑀁 𑀅𑀜𑁆𑀚𑀮𑀺𑀓𑀁 𑀅𑀓𑀸𑀲𑀺𑀁𑁇_  


(709.)

557. _𑀩𑀼𑀤𑁆𑀥𑁄 𑀘 𑀫𑁂 𑀓𑀜𑁆𑀘𑀦𑀲𑀦𑁆𑀦𑀺𑀪𑀢𑁆𑀢𑀘𑁄,_  
_𑀅𑀤𑁂𑀲𑀬𑀺 𑀲𑀫𑀼𑀤𑀬𑀤𑀼𑀓𑁆𑀔𑀦𑀺𑀘𑁆𑀘𑀢𑀁;_  
_𑀅𑀲𑀗𑁆𑀔𑀢𑀁 𑀤𑀼𑀓𑁆𑀔𑀦𑀺𑀭𑁄𑀥𑀲𑀲𑁆𑀲𑀢𑀁,_  
_𑀫𑀕𑁆𑀕𑀁 𑀅𑀤𑁂𑀲𑀬𑀺 𑀬𑀢𑁄 𑀯𑀺𑀚𑀸𑀦𑀺𑀲𑀁𑁇_  


(710.)

558. _𑀅𑀧𑁆𑀧𑀸𑀬𑀼𑀓𑀻 𑀓𑀸𑀮𑀓𑀢𑀸 𑀢𑀢𑁄 𑀘𑀼𑀢𑀸,_  
_𑀉𑀧𑀧𑀦𑁆𑀦𑀸 𑀢𑀺𑀤𑀲𑀕𑀡𑀁 𑀬𑀲𑀲𑁆𑀲𑀺𑀦𑀻;_  
_𑀲𑀓𑁆𑀓𑀲𑁆𑀲𑀳𑀁 𑀅𑀜𑁆𑀜𑀢𑀭𑀸 𑀧𑀚𑀸𑀧𑀢𑀺,_  
_𑀬𑀲𑀼𑀢𑁆𑀢𑀭𑀸 𑀦𑀸𑀫 𑀤𑀺𑀲𑀸𑀲𑀼 𑀯𑀺𑀲𑁆𑀲𑀼𑀢𑀸”𑀢𑀺𑁇_  


---

559. 𑀦𑀸𑀕𑀯𑀺𑀫𑀸𑀦𑀁 𑀢𑀢𑀺𑀬𑀁𑁇



[Go to previous page (1.4.2 Pabhassaravimānavatthu)](/tipitaka/19Vv/1/1.4/1.4.2.md) / [Go to parent page (1.4 Mañjiṭṭhakavagga)](/tipitaka/19Vv/1/1.4.md) / [Go to next page (1.4.4 Alomavimānavatthu)](/tipitaka/19Vv/1/1.4/1.4.4.md)


