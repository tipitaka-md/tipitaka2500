
[Home](/) / [19Vv Vimānavatthupāḷi](../../../19Vv.md) / [1 Itthivimāna](../../1.md) / [1.4 Mañjiṭṭhakavagga](../1.4.md)

# 1.4.3 Nāgavimānavatthu

* Itthivimāna

* Mañjiṭṭhakavagga

* Nāgavimānavatthu

(705.)

553\. _“Alaṅkatā maṇikañcanācitaṃ,_  
_Sovaṇṇajālacitaṃ mahantaṃ;_  
_Abhiruyha gajavaraṃ sukappitaṃ,_  
_Idhāgamā vehāyasaṃ antalikkhe._  


(706.)

554\. _Nāgassa dantesu duvesu nimmitā,_  
_Acchodakā paduminiyo suphullā;_  
_Padumesu ca tūriyagaṇā pabhijjare,_  
_Imā ca naccanti manoharāyo._  


(707.)

555\. _Deviddhipattāsi mahānubhāve,_  
_Manussabhūtā kimakāsi puññaṃ;_  
_Kenāsi evaṃ jalitānubhāvā,_  
_Vaṇṇo ca te sabbadisā pabhāsatī”ti._  


(708.)

556\. _“Bārāṇasiyaṃ upasaṅkamitvā,_  
_Buddhassahaṃ vatthayugaṃ adāsiṃ;_  
_Pādāni vanditvā chamā nisīdiṃ,_  
_Vittā cahaṃ añjalikaṃ akāsiṃ._  


(709.)

557\. _Buddho ca me kañcanasannibhattaco,_  
_Adesayi samudayadukkhaniccataṃ;_  
_Asaṅkhataṃ dukkhanirodhasassataṃ,_  
_Maggaṃ adesayi yato vijānisaṃ._  


(710.)

558\. _Appāyukī kālakatā tato cutā,_  
_Upapannā tidasagaṇaṃ yasassinī;_  
_Sakkassahaṃ aññatarā pajāpati,_  
_Yasuttarā nāma disāsu vissutā”ti._  


---

559\. Nāgavimānaṃ tatiyaṃ.



[Go to previous page (1.4.2 Pabhassaravimānavatthu)](1.4.2.md) / [Go to parent page (1.4 Mañjiṭṭhakavagga)](../1.4.md) / [Go to next page (1.4.4 Alomavimānavatthu)](1.4.4.md)


