
[Home](/) / [19Vv Vimānavatthupāḷi](../../../19Vv.md) / [1 Itthivimāna](../../1.md) / [1.4 Mañjiṭṭhakavagga](../1.4.md)

# 1.4.12 Rajjumālāvimānavatthu

* Itthivimāna

* Mañjiṭṭhakavagga

* Rajjumālāvimānavatthu

(826.)

664\. _“Abhikkantena vaṇṇena,_  
_yā tvaṃ tiṭṭhasi devate;_  
_Hatthapāde ca viggayha,_  
_naccasi suppavādite._  


(827.)

665\. _Tassā te naccamānāya,_  
_aṅgamaṅgehi sabbaso;_  
_Dibbā saddā niccharanti,_  
_savanīyā manoramā._  


(828.)

666\. _Tassā te naccamānāya,_  
_aṅgamaṅgehi sabbaso;_  
_Dibbā gandhā pavāyanti,_  
_sucigandhā manoramā._  


(829.)

667\. _Vivattamānā kāyena,_  
_yā veṇīsu piḷandhanā;_  
_Tesaṃ suyyati nigghoso,_  
_tūriye pañcaṅgike yathā._  


(830.)

668\. _Vaṭaṃsakā vātadhutā,_  
_vātena sampakampitā;_  
_Tesaṃ suyyati nigghoso,_  
_tūriye pañcaṅgike yathā._  


(831.)

669\. _Yāpi te sirasmiṃ mālā,_  
_sucigandhā manoramā;_  
_Vāti gandho disā sabbā,_  
_rukkho mañjūsako yathā._  


(832.)

670\. _Ghāyase taṃ sucigandhaṃ,_  
_rūpaṃ passasi amānusaṃ;_  
_Devate pucchitācikkha,_  
_kissa kammassidaṃ phalan”ti._  


(833.)

671\. _“Dāsī ahaṃ pure āsiṃ,_  
_gayāyaṃ brāhmaṇassahaṃ;_  
_Appapuññā alakkhikā,_  
_rajjumālāti maṃ viduṃ._  


(834.)

672\. _Akkosānaṃ vadhānañca,_  
_tajjanāya ca uggatā;_  
_Kuṭaṃ gahetvā nikkhamma,_  
_agañchiṃ udahāriyā._  


(835.)

673\. _Vipathe kuṭaṃ nikkhipitvā,_  
_vanasaṇḍaṃ upāgamiṃ;_  
_Idhevāhaṃ marissāmi,_  
_ko attho jīvitena me._  


(836.)

674\. _Daḷhaṃ pāsaṃ karitvāna,_  
_āsumbhitvāna pādape;_  
_Tato disā vilokesiṃ,_  
_‘ko nu kho vanamassito’._  


(837.)

675\. _Tatthaddasāsiṃ sambuddhaṃ,_  
_sabbalokahitaṃ muniṃ;_  
_Nisinnaṃ rukkhamūlasmiṃ,_  
_jhāyantaṃ akutobhayaṃ._  


(838.)

676\. _Tassā me ahu saṃvego,_  
_abbhuto lomahaṃsano;_  
_Ko nu kho vanamassito,_  
_manusso udāhu devatā._  


(839.)

677\. _Pāsādikaṃ pasādanīyaṃ,_  
_vanā nibbanamāgataṃ;_  
_Disvā mano me pasīdi,_  
_nāyaṃ yādisakīdiso._  


(840.)

678\. _Guttindriyo jhānarato,_  
_abahiggatamānaso;_  
_Hito sabbassa lokassa,_  
_buddho ayaṃ bhavissati._  


(841.)

679\. _Bhayabheravo durāsado,_  
_sīhova guhamassito;_  
_Dullabhāyaṃ dassanāya,_  
_pupphaṃ odumbaraṃ yathā._  


(842.)

680\. _So maṃ mudūhi vācāhi,_  
_ālapitvā tathāgato;_  
_Rajjumāleti maṃvoca,_  
_saraṇaṃ gaccha tathāgataṃ._  


(843.)

681\. _Tāhaṃ giraṃ suṇitvāna,_  
_nelaṃ atthavatiṃ suciṃ;_  
_Saṇhaṃ muduñca vagguñca,_  
_sabbasokāpanūdanaṃ._  


(844.)

682\. _Kallacittañca maṃ ñatvā,_  
_pasannaṃ suddhamānasaṃ;_  
_Hito sabbassa lokassa,_  
_anusāsi tathāgato._  


(845.)

683\. _Idaṃ dukkhanti maṃvoca,_  
_Ayaṃ dukkhassa sambhavo;_  
_Dukkha nirodho maggo ca,_  
_Añjaso amatogadho._  


(846.)

684\. _Anukampakassa kusalassa,_  
_Ovādamhi ahaṃ ṭhitā;_  
_Ajjhagā amataṃ santiṃ,_  
_Nibbānaṃ padamaccutaṃ._  


(847.)

685\. _Sāhaṃ avaṭṭhitāpemā,_  
_dassane avikampinī;_  
_Mūlajātāya saddhāya,_  
_dhītā buddhassa orasā._  


(848.)

686\. _Sāhaṃ ramāmi kīḷāmi,_  
_modāmi akutobhayā;_  
_Dibbamālaṃ dhārayāmi,_  
_pivāmi madhumaddavaṃ._  


(849.)

687\. _Saṭṭhitūriyasahassāni,_  
_paṭibodhaṃ karonti me;_  
_Āḷambo gaggaro bhīmo,_  
_sādhuvādī ca saṃsayo._  


(850.)

688\. _Pokkharo ca suphasso ca,_  
_vīṇāmokkhā ca nāriyo;_  
_Nandā ceva sunandā ca,_  
_soṇadinnā sucimhitā._  


(851.)

689\. _Alambusā missakesī ca,_  
_puṇḍarīkātidāruṇī;_  
_Eṇīphassā suphassā ca,_  
_subhaddā muduvādinī._  


(852.)

690\. _Etā caññā ca seyyāse,_  
_accharānaṃ pabodhikā;_  
_Tā maṃ kālenupāgantvā,_  
_abhibhāsanti devatā._  


(853.)

691\. _Handa naccāma gāyāma,_  
_handa taṃ ramayāmase;_  
_Nayidaṃ akatapuññānaṃ,_  
_katapuññānamevidaṃ._  


(854.)

692\. _Asokaṃ nandanaṃ rammaṃ,_  
_tidasānaṃ mahāvanaṃ;_  
_Sukhaṃ akatapuññānaṃ,_  
_idha natthi parattha ca._  


(855.)

693\. _Sukhañca katapuññānaṃ,_  
_idha ceva parattha ca;_  
_Tesaṃ sahabyakāmānaṃ,_  
_kattabbaṃ kusalaṃ bahuṃ;_  
_Katapuññā hi modanti,_  
_sagge bhogasamaṅgino._  


(856.)

694\. _Bahūnaṃ vata atthāya,_  
_uppajjanti tathāgatā;_  
_Dakkhiṇeyyā manussānaṃ,_  
_puññakhettānamākarā;_  
_Yattha kāraṃ karitvāna,_  
_sagge modanti dāyakā”ti._  


---

695\. Rajjumālāvimānaṃ dvādasamaṃ.



---

696\. Tassuddānaṃ



697\. _Mañjiṭṭhā pabhassarā nāgā,_  
_Alomākañjikadāyikā;_  
_Vihāracaturitthambā,_  
_Pītā ucchuvandanarajjumālā ca;_  
_Vaggo tena pavuccatīti._  


---

698\. Mañjiṭṭhakavaggo catuttho.



---

699\. Itthivimānaṃ samattaṃ.



[Go to previous page (1.4.11 Vandanavimānavatthu)](1.4.11.md) / [Go to parent page (1.4 Mañjiṭṭhakavagga)](../1.4.md) / [Go to next page (2 Purisavimāna)](../../2.md)


