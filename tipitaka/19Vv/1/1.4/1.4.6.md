
[Home](/) / [19Vv Vimānavatthupāḷi](../../../19Vv.md) / [1 Itthivimāna](../../1.md) / [1.4 Mañjiṭṭhakavagga](../1.4.md)

# 1.4.6 Vihāravimānavatthu

* Itthivimāna

* Mañjiṭṭhakavagga

* Vihāravimānavatthu

(729.)

577\. _“Abhikkantena vaṇṇena,_  
_…pe…_  
_osadhī viya tārakā._  


(730.)

578\. _Tassā te naccamānāya,_  
_aṅgamaṅgehi sabbaso;_  
_Dibbā saddā niccharanti,_  
_savanīyā manoramā._  


(731.)

579\. _Tassā te naccamānāya,_  
_aṅgamaṅgehi sabbaso;_  
_Dibbā gandhā pavāyanti,_  
_sucigandhā manoramā._  


(732.)

580\. _Vivattamānā kāyena,_  
_yā veṇīsu piḷandhanā;_  
_Tesaṃ suyyati nigghoso,_  
_tūriye pañcaṅgike yathā._  


(733.)

581\. _Vaṭaṃsakā vātadhutā,_  
_vātena sampakampitā;_  
_Tesaṃ suyyati nigghoso,_  
_tūriye pañcaṅgike yathā._  


(734.)

582\. _Yāpi te sirasmiṃ mālā,_  
_sucigandhā manoramā;_  
_Vāti gandho disā sabbā,_  
_rukkho mañjūsako yathā._  


(735.)

583\. _Ghāyase taṃ sucigandhaṃ,_  
_rūpaṃ passasi amānusaṃ;_  
_Devate pucchitācikkha,_  
_kissa kammassidaṃ phalan”ti._  


(736.)

584\. _“Sāvatthiyaṃ mayhaṃ sakhī bhadante,_  
_Saṃghassa kāresi mahāvihāraṃ;_  
_Tatthappasannā ahamānumodiṃ,_  
_Disvā agārañca piyañca metaṃ._  


(737.)

585\. _Tāyeva me suddhanumodanāya,_  
_Laddhaṃ vimānabbhutadassaneyyaṃ;_  
_Samantato soḷasayojanāni,_  
_Vehāyasaṃ gacchati iddhiyā mama._  


(738.)

586\. _Kūṭāgārā nivesā me,_  
_vibhattā bhāgaso mitā;_  
_Daddallamānā ābhanti,_  
_samantā satayojanaṃ._  


(739.)

587\. _Pokkharañño ca me ettha,_  
_puthulomanisevitā;_  
_Acchodakā vippasannā,_  
_soṇṇavālukasanthatā._  


(740.)

588\. _Nānāpadumasañchannā,_  
_puṇḍarīkasamotatā;_  
_Surabhī sampavāyanti,_  
_manuññā māluteritā._  


(741.)

589\. _Jambuyo panasā tālā,_  
_nāḷikeravanāni ca;_  
_Antonivesane jātā,_  
_nānārukkhā aropimā._  


(742.)

590\. _Nānātūriyasaṅghuṭṭhaṃ,_  
_accharāgaṇaghositaṃ;_  
_Yopi maṃ supine passe,_  
_sopi vitto siyā naro._  


(743.)

591\. _Etādisaṃ abbhutadassaneyyaṃ,_  
_Vimānaṃ sabbasopabhaṃ;_  
_Mama kammehi nibbattaṃ,_  
_Alaṃ puññāni kātave”ti._  


(744.)

592\. _“Tāyeva te suddhanumodanāya,_  
_Laddhaṃ vimānabbhutadassaneyyaṃ;_  
_Yā ceva sā dānamadāsi nārī,_  
_Tassā gatiṃ brūhi kuhiṃ uppannā sā”ti._  


(745.)

593\. _“Yā sā ahu mayhaṃ sakhī bhadante,_  
_Saṃghassa kāresi mahāvihāraṃ;_  
_Viññātadhammā sā adāsi dānaṃ,_  
_Uppannā nimmānaratīsu devesu._  


(746.)

594\. _Pajāpatī tassa sunimmitassa,_  
_Acintiyā kammavipākā tassā;_  
_Yametaṃ pucchasi kuhiṃ uppannā sāti,_  
_Taṃ te viyākāsiṃ anaññathā ahaṃ._  


(747.)

595\. _Tenahaññepi samādapetha,_  
_Saṃghassa dānāni dadātha vittā;_  
_Dhammañca suṇātha pasannamānasā,_  
_Sudullabho laddho manussalābho._  


(748.)

596\. _Yaṃ maggaṃ maggādhipatī adesayi,_  
_Brahmassaro kañcanasannibhattaco;_  
_Saṃghassa dānāni dadātha vittā,_  
_Mahapphalā yattha bhavanti dakkhiṇā._  


(749.)

597\. _Ye puggalā aṭṭha sataṃ pasatthā,_  
_Cattāri etāni yugāni honti;_  
_Te dakkhiṇeyyā sugatassa sāvakā,_  
_Etesu dinnāni mahapphalāni._  


(750.)

598\. _Cattāro ca paṭipannā,_  
_cattāro ca phale ṭhitā;_  
_Esa saṃgho ujubhūto,_  
_paññāsīlasamāhito._  


(751.)

599\. _Yajamānānaṃ manussānaṃ,_  
_puññapekkhāna pāṇinaṃ;_  
_Karotaṃ opadhikaṃ puññaṃ,_  
_saṃghe dinnaṃ mahapphalaṃ._  


(752.)

600\. _Eso hi saṃgho vipulo mahaggato,_  
_Esappameyyo udadhīva sāgaro;_  
_Etehi seṭṭhā naravīrasāvakā,_  
_Pabhaṅkarā dhammamudīrayanti._  


(753.)

601\. _Tesaṃ sudinnaṃ suhutaṃ suyiṭṭhaṃ,_  
_Ye saṃghamuddissa dadanti dānaṃ;_  
_Sā dakkhiṇā saṃghagatā patiṭṭhitā,_  
_Mahapphalā lokavidūna vaṇṇitā._  


(754.)

602\. _Etādisaṃ yaññamanussarantā,_  
_Ye vedajātā vicaranti loke;_  
_Vineyya maccheramalaṃ samūlaṃ,_  
_Aninditā saggamupenti ṭhānan”ti._  


---

603\. Vihāravimānaṃ chaṭṭhaṃ.

  
Bhāṇavāraṃ dutiyaṃ.



[Go to previous page (1.4.5 Kañjikadāyikāvimānavatthu)](1.4.5.md) / [Go to parent page (1.4 Mañjiṭṭhakavagga)](../1.4.md) / [Go to next page (1.4.7 Caturitthivimānavatthu)](1.4.7.md)


