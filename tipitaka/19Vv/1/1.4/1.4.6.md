
[Home](/) / [19Vv Vimānavatthupāḷi](/tipitaka/19Vv.md) / [1 Itthivimāna](/tipitaka/19Vv/1.md) / [1.4 Mañjiṭṭhakavagga](/tipitaka/19Vv/1/1.4.md)

# 𑁧𑁇𑁪𑁇𑁬 𑀯𑀺𑀳𑀸𑀭𑀯𑀺𑀫𑀸𑀦𑀯𑀢𑁆𑀣𑀼

### 𑀇𑀢𑁆𑀣𑀺𑀯𑀺𑀫𑀸𑀦

### 𑀫𑀜𑁆𑀚𑀺𑀝𑁆𑀞𑀓𑀯𑀕𑁆𑀕

### 𑀯𑀺𑀳𑀸𑀭𑀯𑀺𑀫𑀸𑀦𑀯𑀢𑁆𑀣𑀼

(729.)

577. _“𑀅𑀪𑀺𑀓𑁆𑀓𑀦𑁆𑀢𑁂𑀦 𑀯𑀡𑁆𑀡𑁂𑀦,_  
_…𑀧𑁂…_  
_𑀑𑀲𑀥𑀻 𑀯𑀺𑀬 𑀢𑀸𑀭𑀓𑀸𑁇_  


(730.)

578. _𑀢𑀲𑁆𑀲𑀸 𑀢𑁂 𑀦𑀘𑁆𑀘𑀫𑀸𑀦𑀸𑀬,_  
_𑀅𑀗𑁆𑀕𑀫𑀗𑁆𑀕𑁂𑀳𑀺 𑀲𑀩𑁆𑀩𑀲𑁄;_  
_𑀤𑀺𑀩𑁆𑀩𑀸 𑀲𑀤𑁆𑀤𑀸 𑀦𑀺𑀘𑁆𑀙𑀭𑀦𑁆𑀢𑀺,_  
_𑀲𑀯𑀦𑀻𑀬𑀸 𑀫𑀦𑁄𑀭𑀫𑀸𑁇_  


(731.)

579. _𑀢𑀲𑁆𑀲𑀸 𑀢𑁂 𑀦𑀘𑁆𑀘𑀫𑀸𑀦𑀸𑀬,_  
_𑀅𑀗𑁆𑀕𑀫𑀗𑁆𑀕𑁂𑀳𑀺 𑀲𑀩𑁆𑀩𑀲𑁄;_  
_𑀤𑀺𑀩𑁆𑀩𑀸 𑀕𑀦𑁆𑀥𑀸 𑀧𑀯𑀸𑀬𑀦𑁆𑀢𑀺,_  
_𑀲𑀼𑀘𑀺𑀕𑀦𑁆𑀥𑀸 𑀫𑀦𑁄𑀭𑀫𑀸𑁇_  


(732.)

580. _𑀯𑀺𑀯𑀢𑁆𑀢𑀫𑀸𑀦𑀸 𑀓𑀸𑀬𑁂𑀦,_  
_𑀬𑀸 𑀯𑁂𑀡𑀻𑀲𑀼 𑀧𑀺𑀍𑀅𑀦𑁆𑀥𑀦𑀸;_  
_𑀢𑁂𑀲𑀁 𑀲𑀼𑀬𑁆𑀬𑀢𑀺 𑀦𑀺𑀕𑁆𑀖𑁄𑀲𑁄,_  
_𑀢𑀽𑀭𑀺𑀬𑁂 𑀧𑀜𑁆𑀘𑀗𑁆𑀕𑀺𑀓𑁂 𑀬𑀣𑀸𑁇_  


(733.)

581. _𑀯𑀝𑀁𑀲𑀓𑀸 𑀯𑀸𑀢𑀥𑀼𑀢𑀸,_  
_𑀯𑀸𑀢𑁂𑀦 𑀲𑀫𑁆𑀧𑀓𑀫𑁆𑀧𑀺𑀢𑀸;_  
_𑀢𑁂𑀲𑀁 𑀲𑀼𑀬𑁆𑀬𑀢𑀺 𑀦𑀺𑀕𑁆𑀖𑁄𑀲𑁄,_  
_𑀢𑀽𑀭𑀺𑀬𑁂 𑀧𑀜𑁆𑀘𑀗𑁆𑀕𑀺𑀓𑁂 𑀬𑀣𑀸𑁇_  


(734.)

582. _𑀬𑀸𑀧𑀺 𑀢𑁂 𑀲𑀺𑀭𑀲𑁆𑀫𑀺𑀁 𑀫𑀸𑀮𑀸,_  
_𑀲𑀼𑀘𑀺𑀕𑀦𑁆𑀥𑀸 𑀫𑀦𑁄𑀭𑀫𑀸;_  
_𑀯𑀸𑀢𑀺 𑀕𑀦𑁆𑀥𑁄 𑀤𑀺𑀲𑀸 𑀲𑀩𑁆𑀩𑀸,_  
_𑀭𑀼𑀓𑁆𑀔𑁄 𑀫𑀜𑁆𑀚𑀽𑀲𑀓𑁄 𑀬𑀣𑀸𑁇_  


(735.)

583. _𑀖𑀸𑀬𑀲𑁂 𑀢𑀁 𑀲𑀼𑀘𑀺𑀕𑀦𑁆𑀥𑀁,_  
_𑀭𑀽𑀧𑀁 𑀧𑀲𑁆𑀲𑀲𑀺 𑀅𑀫𑀸𑀦𑀼𑀲𑀁;_  
_𑀤𑁂𑀯𑀢𑁂 𑀧𑀼𑀘𑁆𑀙𑀺𑀢𑀸𑀘𑀺𑀓𑁆𑀔,_  
_𑀓𑀺𑀲𑁆𑀲 𑀓𑀫𑁆𑀫𑀲𑁆𑀲𑀺𑀤𑀁 𑀨𑀮𑀦𑁆”𑀢𑀺𑁇_  


(736.)

584. _“𑀲𑀸𑀯𑀢𑁆𑀣𑀺𑀬𑀁 𑀫𑀬𑁆𑀳𑀁 𑀲𑀔𑀻 𑀪𑀤𑀦𑁆𑀢𑁂,_  
_𑀲𑀁𑀖𑀲𑁆𑀲 𑀓𑀸𑀭𑁂𑀲𑀺 𑀫𑀳𑀸𑀯𑀺𑀳𑀸𑀭𑀁;_  
_𑀢𑀢𑁆𑀣𑀧𑁆𑀧𑀲𑀦𑁆𑀦𑀸 𑀅𑀳𑀫𑀸𑀦𑀼𑀫𑁄𑀤𑀺𑀁,_  
_𑀤𑀺𑀲𑁆𑀯𑀸 𑀅𑀕𑀸𑀭𑀜𑁆𑀘 𑀧𑀺𑀬𑀜𑁆𑀘 𑀫𑁂𑀢𑀁𑁇_  


(737.)

585. _𑀢𑀸𑀬𑁂𑀯 𑀫𑁂 𑀲𑀼𑀤𑁆𑀥𑀦𑀼𑀫𑁄𑀤𑀦𑀸𑀬,_  
_𑀮𑀤𑁆𑀥𑀁 𑀯𑀺𑀫𑀸𑀦𑀩𑁆𑀪𑀼𑀢𑀤𑀲𑁆𑀲𑀦𑁂𑀬𑁆𑀬𑀁;_  
_𑀲𑀫𑀦𑁆𑀢𑀢𑁄 𑀲𑁄𑀍𑀅𑀲𑀬𑁄𑀚𑀦𑀸𑀦𑀺,_  
_𑀯𑁂𑀳𑀸𑀬𑀲𑀁 𑀕𑀘𑁆𑀙𑀢𑀺 𑀇𑀤𑁆𑀥𑀺𑀬𑀸 𑀫𑀫𑁇_  


(738.)

586. _𑀓𑀽𑀝𑀸𑀕𑀸𑀭𑀸 𑀦𑀺𑀯𑁂𑀲𑀸 𑀫𑁂,_  
_𑀯𑀺𑀪𑀢𑁆𑀢𑀸 𑀪𑀸𑀕𑀲𑁄 𑀫𑀺𑀢𑀸;_  
_𑀤𑀤𑁆𑀤𑀮𑁆𑀮𑀫𑀸𑀦𑀸 𑀆𑀪𑀦𑁆𑀢𑀺,_  
_𑀲𑀫𑀦𑁆𑀢𑀸 𑀲𑀢𑀬𑁄𑀚𑀦𑀁𑁇_  


(739.)

587. _𑀧𑁄𑀓𑁆𑀔𑀭𑀜𑁆𑀜𑁄 𑀘 𑀫𑁂 𑀏𑀢𑁆𑀣,_  
_𑀧𑀼𑀣𑀼𑀮𑁄𑀫𑀦𑀺𑀲𑁂𑀯𑀺𑀢𑀸;_  
_𑀅𑀘𑁆𑀙𑁄𑀤𑀓𑀸 𑀯𑀺𑀧𑁆𑀧𑀲𑀦𑁆𑀦𑀸,_  
_𑀲𑁄𑀡𑁆𑀡𑀯𑀸𑀮𑀼𑀓𑀲𑀦𑁆𑀣𑀢𑀸𑁇_  


(740.)

588. _𑀦𑀸𑀦𑀸𑀧𑀤𑀼𑀫𑀲𑀜𑁆𑀙𑀦𑁆𑀦𑀸,_  
_𑀧𑀼𑀡𑁆𑀟𑀭𑀻𑀓𑀲𑀫𑁄𑀢𑀢𑀸;_  
_𑀲𑀼𑀭𑀪𑀻 𑀲𑀫𑁆𑀧𑀯𑀸𑀬𑀦𑁆𑀢𑀺,_  
_𑀫𑀦𑀼𑀜𑁆𑀜𑀸 𑀫𑀸𑀮𑀼𑀢𑁂𑀭𑀺𑀢𑀸𑁇_  


(741.)

589. _𑀚𑀫𑁆𑀩𑀼𑀬𑁄 𑀧𑀦𑀲𑀸 𑀢𑀸𑀮𑀸,_  
_𑀦𑀸𑀍𑀇𑀓𑁂𑀭𑀯𑀦𑀸𑀦𑀺 𑀘;_  
_𑀅𑀦𑁆𑀢𑁄𑀦𑀺𑀯𑁂𑀲𑀦𑁂 𑀚𑀸𑀢𑀸,_  
_𑀦𑀸𑀦𑀸𑀭𑀼𑀓𑁆𑀔𑀸 𑀅𑀭𑁄𑀧𑀺𑀫𑀸𑁇_  


(742.)

590. _𑀦𑀸𑀦𑀸𑀢𑀽𑀭𑀺𑀬𑀲𑀗𑁆𑀖𑀼𑀝𑁆𑀞𑀁,_  
_𑀅𑀘𑁆𑀙𑀭𑀸𑀕𑀡𑀖𑁄𑀲𑀺𑀢𑀁;_  
_𑀬𑁄𑀧𑀺 𑀫𑀁 𑀲𑀼𑀧𑀺𑀦𑁂 𑀧𑀲𑁆𑀲𑁂,_  
_𑀲𑁄𑀧𑀺 𑀯𑀺𑀢𑁆𑀢𑁄 𑀲𑀺𑀬𑀸 𑀦𑀭𑁄𑁇_  


(743.)

591. _𑀏𑀢𑀸𑀤𑀺𑀲𑀁 𑀅𑀩𑁆𑀪𑀼𑀢𑀤𑀲𑁆𑀲𑀦𑁂𑀬𑁆𑀬𑀁,_  
_𑀯𑀺𑀫𑀸𑀦𑀁 𑀲𑀩𑁆𑀩𑀲𑁄𑀧𑀪𑀁;_  
_𑀫𑀫 𑀓𑀫𑁆𑀫𑁂𑀳𑀺 𑀦𑀺𑀩𑁆𑀩𑀢𑁆𑀢𑀁,_  
_𑀅𑀮𑀁 𑀧𑀼𑀜𑁆𑀜𑀸𑀦𑀺 𑀓𑀸𑀢𑀯𑁂”𑀢𑀺𑁇_  


(744.)

592. _“𑀢𑀸𑀬𑁂𑀯 𑀢𑁂 𑀲𑀼𑀤𑁆𑀥𑀦𑀼𑀫𑁄𑀤𑀦𑀸𑀬,_  
_𑀮𑀤𑁆𑀥𑀁 𑀯𑀺𑀫𑀸𑀦𑀩𑁆𑀪𑀼𑀢𑀤𑀲𑁆𑀲𑀦𑁂𑀬𑁆𑀬𑀁;_  
_𑀬𑀸 𑀘𑁂𑀯 𑀲𑀸 𑀤𑀸𑀦𑀫𑀤𑀸𑀲𑀺 𑀦𑀸𑀭𑀻,_  
_𑀢𑀲𑁆𑀲𑀸 𑀕𑀢𑀺𑀁 𑀩𑁆𑀭𑀽𑀳𑀺 𑀓𑀼𑀳𑀺𑀁 𑀉𑀧𑁆𑀧𑀦𑁆𑀦𑀸 𑀲𑀸”𑀢𑀺𑁇_  


(745.)

593. _“𑀬𑀸 𑀲𑀸 𑀅𑀳𑀼 𑀫𑀬𑁆𑀳𑀁 𑀲𑀔𑀻 𑀪𑀤𑀦𑁆𑀢𑁂,_  
_𑀲𑀁𑀖𑀲𑁆𑀲 𑀓𑀸𑀭𑁂𑀲𑀺 𑀫𑀳𑀸𑀯𑀺𑀳𑀸𑀭𑀁;_  
_𑀯𑀺𑀜𑁆𑀜𑀸𑀢𑀥𑀫𑁆𑀫𑀸 𑀲𑀸 𑀅𑀤𑀸𑀲𑀺 𑀤𑀸𑀦𑀁,_  
_𑀉𑀧𑁆𑀧𑀦𑁆𑀦𑀸 𑀦𑀺𑀫𑁆𑀫𑀸𑀦𑀭𑀢𑀻𑀲𑀼 𑀤𑁂𑀯𑁂𑀲𑀼𑁇_  


(746.)

594. _𑀧𑀚𑀸𑀧𑀢𑀻 𑀢𑀲𑁆𑀲 𑀲𑀼𑀦𑀺𑀫𑁆𑀫𑀺𑀢𑀲𑁆𑀲,_  
_𑀅𑀘𑀺𑀦𑁆𑀢𑀺𑀬𑀸 𑀓𑀫𑁆𑀫𑀯𑀺𑀧𑀸𑀓𑀸 𑀢𑀲𑁆𑀲𑀸;_  
_𑀬𑀫𑁂𑀢𑀁 𑀧𑀼𑀘𑁆𑀙𑀲𑀺 𑀓𑀼𑀳𑀺𑀁 𑀉𑀧𑁆𑀧𑀦𑁆𑀦𑀸 𑀲𑀸𑀢𑀺,_  
_𑀢𑀁 𑀢𑁂 𑀯𑀺𑀬𑀸𑀓𑀸𑀲𑀺𑀁 𑀅𑀦𑀜𑁆𑀜𑀣𑀸 𑀅𑀳𑀁𑁇_  


(747.)

595. _𑀢𑁂𑀦𑀳𑀜𑁆𑀜𑁂𑀧𑀺 𑀲𑀫𑀸𑀤𑀧𑁂𑀣,_  
_𑀲𑀁𑀖𑀲𑁆𑀲 𑀤𑀸𑀦𑀸𑀦𑀺 𑀤𑀤𑀸𑀣 𑀯𑀺𑀢𑁆𑀢𑀸;_  
_𑀥𑀫𑁆𑀫𑀜𑁆𑀘 𑀲𑀼𑀡𑀸𑀣 𑀧𑀲𑀦𑁆𑀦𑀫𑀸𑀦𑀲𑀸,_  
_𑀲𑀼𑀤𑀼𑀮𑁆𑀮𑀪𑁄 𑀮𑀤𑁆𑀥𑁄 𑀫𑀦𑀼𑀲𑁆𑀲𑀮𑀸𑀪𑁄𑁇_  


(748.)

596. _𑀬𑀁 𑀫𑀕𑁆𑀕𑀁 𑀫𑀕𑁆𑀕𑀸𑀥𑀺𑀧𑀢𑀻 𑀅𑀤𑁂𑀲𑀬𑀺,_  
_𑀩𑁆𑀭𑀳𑁆𑀫𑀲𑁆𑀲𑀭𑁄 𑀓𑀜𑁆𑀘𑀦𑀲𑀦𑁆𑀦𑀺𑀪𑀢𑁆𑀢𑀘𑁄;_  
_𑀲𑀁𑀖𑀲𑁆𑀲 𑀤𑀸𑀦𑀸𑀦𑀺 𑀤𑀤𑀸𑀣 𑀯𑀺𑀢𑁆𑀢𑀸,_  
_𑀫𑀳𑀧𑁆𑀨𑀮𑀸 𑀬𑀢𑁆𑀣 𑀪𑀯𑀦𑁆𑀢𑀺 𑀤𑀓𑁆𑀔𑀺𑀡𑀸𑁇_  


(749.)

597. _𑀬𑁂 𑀧𑀼𑀕𑁆𑀕𑀮𑀸 𑀅𑀝𑁆𑀞 𑀲𑀢𑀁 𑀧𑀲𑀢𑁆𑀣𑀸,_  
_𑀘𑀢𑁆𑀢𑀸𑀭𑀺 𑀏𑀢𑀸𑀦𑀺 𑀬𑀼𑀕𑀸𑀦𑀺 𑀳𑁄𑀦𑁆𑀢𑀺;_  
_𑀢𑁂 𑀤𑀓𑁆𑀔𑀺𑀡𑁂𑀬𑁆𑀬𑀸 𑀲𑀼𑀕𑀢𑀲𑁆𑀲 𑀲𑀸𑀯𑀓𑀸,_  
_𑀏𑀢𑁂𑀲𑀼 𑀤𑀺𑀦𑁆𑀦𑀸𑀦𑀺 𑀫𑀳𑀧𑁆𑀨𑀮𑀸𑀦𑀺𑁇_  


(750.)

598. _𑀘𑀢𑁆𑀢𑀸𑀭𑁄 𑀘 𑀧𑀝𑀺𑀧𑀦𑁆𑀦𑀸,_  
_𑀘𑀢𑁆𑀢𑀸𑀭𑁄 𑀘 𑀨𑀮𑁂 𑀞𑀺𑀢𑀸;_  
_𑀏𑀲 𑀲𑀁𑀖𑁄 𑀉𑀚𑀼𑀪𑀽𑀢𑁄,_  
_𑀧𑀜𑁆𑀜𑀸𑀲𑀻𑀮𑀲𑀫𑀸𑀳𑀺𑀢𑁄𑁇_  


(751.)

599. _𑀬𑀚𑀫𑀸𑀦𑀸𑀦𑀁 𑀫𑀦𑀼𑀲𑁆𑀲𑀸𑀦𑀁,_  
_𑀧𑀼𑀜𑁆𑀜𑀧𑁂𑀓𑁆𑀔𑀸𑀦 𑀧𑀸𑀡𑀺𑀦𑀁;_  
_𑀓𑀭𑁄𑀢𑀁 𑀑𑀧𑀥𑀺𑀓𑀁 𑀧𑀼𑀜𑁆𑀜𑀁,_  
_𑀲𑀁𑀖𑁂 𑀤𑀺𑀦𑁆𑀦𑀁 𑀫𑀳𑀧𑁆𑀨𑀮𑀁𑁇_  


(752.)

600. _𑀏𑀲𑁄 𑀳𑀺 𑀲𑀁𑀖𑁄 𑀯𑀺𑀧𑀼𑀮𑁄 𑀫𑀳𑀕𑁆𑀕𑀢𑁄,_  
_𑀏𑀲𑀧𑁆𑀧𑀫𑁂𑀬𑁆𑀬𑁄 𑀉𑀤𑀥𑀻𑀯 𑀲𑀸𑀕𑀭𑁄;_  
_𑀏𑀢𑁂𑀳𑀺 𑀲𑁂𑀝𑁆𑀞𑀸 𑀦𑀭𑀯𑀻𑀭𑀲𑀸𑀯𑀓𑀸,_  
_𑀧𑀪𑀗𑁆𑀓𑀭𑀸 𑀥𑀫𑁆𑀫𑀫𑀼𑀤𑀻𑀭𑀬𑀦𑁆𑀢𑀺𑁇_  


(753.)

601. _𑀢𑁂𑀲𑀁 𑀲𑀼𑀤𑀺𑀦𑁆𑀦𑀁 𑀲𑀼𑀳𑀼𑀢𑀁 𑀲𑀼𑀬𑀺𑀝𑁆𑀞𑀁,_  
_𑀬𑁂 𑀲𑀁𑀖𑀫𑀼𑀤𑁆𑀤𑀺𑀲𑁆𑀲 𑀤𑀤𑀦𑁆𑀢𑀺 𑀤𑀸𑀦𑀁;_  
_𑀲𑀸 𑀤𑀓𑁆𑀔𑀺𑀡𑀸 𑀲𑀁𑀖𑀕𑀢𑀸 𑀧𑀢𑀺𑀝𑁆𑀞𑀺𑀢𑀸,_  
_𑀫𑀳𑀧𑁆𑀨𑀮𑀸 𑀮𑁄𑀓𑀯𑀺𑀤𑀽𑀦 𑀯𑀡𑁆𑀡𑀺𑀢𑀸𑁇_  


(754.)

602. _𑀏𑀢𑀸𑀤𑀺𑀲𑀁 𑀬𑀜𑁆𑀜𑀫𑀦𑀼𑀲𑁆𑀲𑀭𑀦𑁆𑀢𑀸,_  
_𑀬𑁂 𑀯𑁂𑀤𑀚𑀸𑀢𑀸 𑀯𑀺𑀘𑀭𑀦𑁆𑀢𑀺 𑀮𑁄𑀓𑁂;_  
_𑀯𑀺𑀦𑁂𑀬𑁆𑀬 𑀫𑀘𑁆𑀙𑁂𑀭𑀫𑀮𑀁 𑀲𑀫𑀽𑀮𑀁,_  
_𑀅𑀦𑀺𑀦𑁆𑀤𑀺𑀢𑀸 𑀲𑀕𑁆𑀕𑀫𑀼𑀧𑁂𑀦𑁆𑀢𑀺 𑀞𑀸𑀦𑀦𑁆”𑀢𑀺𑁇_  


---

603. 𑀯𑀺𑀳𑀸𑀭𑀯𑀺𑀫𑀸𑀦𑀁 𑀙𑀝𑁆𑀞𑀁𑁇

  
𑀪𑀸𑀡𑀯𑀸𑀭𑀁 𑀤𑀼𑀢𑀺𑀬𑀁𑁇



[Go to previous page (1.4.5 Kañjikadāyikāvimānavatthu)](/tipitaka/19Vv/1/1.4/1.4.5.md) / [Go to parent page (1.4 Mañjiṭṭhakavagga)](/tipitaka/19Vv/1/1.4.md) / [Go to next page (1.4.7 Caturitthivimānavatthu)](/tipitaka/19Vv/1/1.4/1.4.7.md)


