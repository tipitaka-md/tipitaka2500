
[Home](/) / [19Vv Vimānavatthupāḷi](/tipitaka/19Vv.md) / [1 Itthivimāna](/tipitaka/19Vv/1.md) / [1.4 Mañjiṭṭhakavagga](/tipitaka/19Vv/1/1.4.md)

# 𑁧𑁇𑁪𑁇𑁨 𑀧𑀪𑀲𑁆𑀲𑀭𑀯𑀺𑀫𑀸𑀦𑀯𑀢𑁆𑀣𑀼

### 𑀇𑀢𑁆𑀣𑀺𑀯𑀺𑀫𑀸𑀦

### 𑀫𑀜𑁆𑀚𑀺𑀝𑁆𑀞𑀓𑀯𑀕𑁆𑀕

### 𑀧𑀪𑀲𑁆𑀲𑀭𑀯𑀺𑀫𑀸𑀦𑀯𑀢𑁆𑀣𑀼

(697.)

544. _“𑀧𑀪𑀲𑁆𑀲𑀭𑀯𑀭𑀯𑀡𑁆𑀡𑀦𑀺𑀪𑁂,_  
_𑀲𑀼𑀭𑀢𑁆𑀢𑀯𑀢𑁆𑀣𑀯𑀲𑀦𑁂;_  
_𑀫𑀳𑀺𑀤𑁆𑀥𑀺𑀓𑁂 𑀘𑀦𑁆𑀤𑀦𑀭𑀼𑀘𑀺𑀭𑀕𑀢𑁆𑀢𑁂,_  
_𑀓𑀸 𑀢𑁆𑀯𑀁 𑀲𑀼𑀪𑁂 𑀤𑁂𑀯𑀢𑁂 𑀯𑀦𑁆𑀤𑀲𑁂 𑀫𑀫𑀁𑁇_  


(698.)

545. _𑀧𑀮𑁆𑀮𑀗𑁆𑀓𑁄 𑀘 𑀢𑁂 𑀫𑀳𑀕𑁆𑀖𑁄,_  
_𑀦𑀸𑀦𑀸𑀭𑀢𑀦𑀘𑀺𑀢𑁆𑀢𑀺𑀢𑁄 𑀭𑀼𑀘𑀺𑀭𑁄;_  
_𑀬𑀢𑁆𑀣 𑀢𑁆𑀯𑀁 𑀦𑀺𑀲𑀺𑀦𑁆𑀦𑀸 𑀯𑀺𑀭𑁄𑀘𑀲𑀺,_  
_𑀤𑁂𑀯𑀭𑀸𑀚𑀸𑀭𑀺𑀯 𑀦𑀦𑁆𑀤𑀦𑁂 𑀯𑀦𑁂𑁇_  


(699.)

546. _𑀓𑀺𑀁 𑀢𑁆𑀯𑀁 𑀧𑀼𑀭𑁂 𑀲𑀼𑀘𑀭𑀺𑀢𑀫𑀸𑀘𑀭𑀻 𑀪𑀤𑁆𑀤𑁂,_  
_𑀓𑀺𑀲𑁆𑀲 𑀓𑀫𑁆𑀫𑀲𑁆𑀲 𑀯𑀺𑀧𑀸𑀓𑀁;_  
_𑀅𑀦𑀼𑀪𑁄𑀲𑀺 𑀤𑁂𑀯𑀮𑁄𑀓𑀲𑁆𑀫𑀺𑀁,_  
_𑀤𑁂𑀯𑀢𑁂 𑀧𑀼𑀘𑁆𑀙𑀺𑀢𑀸𑀘𑀺𑀓𑁆𑀔;_  
_𑀓𑀺𑀲𑁆𑀲 𑀓𑀫𑁆𑀫𑀲𑁆𑀲𑀺𑀤𑀁 𑀨𑀮𑀦𑁆”𑀢𑀺𑁇_  


(700.)

547. _“𑀧𑀺𑀡𑁆𑀟𑀸𑀬 𑀢𑁂 𑀘𑀭𑀦𑁆𑀢𑀲𑁆𑀲,_  
_𑀫𑀸𑀮𑀁 𑀨𑀸𑀡𑀺𑀢𑀜𑁆𑀘 𑀅𑀤𑀤𑀁 𑀪𑀦𑁆𑀢𑁂;_  
_𑀢𑀲𑁆𑀲 𑀓𑀫𑁆𑀫𑀲𑁆𑀲𑀺𑀤𑀁 𑀯𑀺𑀧𑀸𑀓𑀁,_  
_𑀅𑀦𑀼𑀪𑁄𑀫𑀺 𑀤𑁂𑀯𑀮𑁄𑀓𑀲𑁆𑀫𑀺𑀁𑁇_  


(701.)

548. _𑀳𑁄𑀢𑀺 𑀘 𑀫𑁂 𑀅𑀦𑀼𑀢𑀸𑀧𑁄,_  
_𑀅𑀧𑀭𑀤𑁆𑀥𑀁 𑀤𑀼𑀓𑁆𑀔𑀺𑀢𑀜𑁆𑀘 𑀫𑁂 𑀪𑀦𑁆𑀢𑁂;_  
_𑀲𑀸𑀳𑀁 𑀥𑀫𑁆𑀫𑀁 𑀦𑀸𑀲𑁆𑀲𑁄𑀲𑀺𑀁,_  
_𑀲𑀼𑀤𑁂𑀲𑀺𑀢𑀁 𑀥𑀫𑁆𑀫𑀭𑀸𑀚𑁂𑀦𑁇_  


(702.)

549. _𑀢𑀁 𑀢𑀁 𑀯𑀤𑀸𑀫𑀺 𑀪𑀤𑁆𑀤𑀦𑁆𑀢𑁂,_  
_‘𑀬𑀲𑁆𑀲 𑀫𑁂 𑀅𑀦𑀼𑀓𑀫𑁆𑀧𑀺𑀬𑁄 𑀓𑁄𑀘𑀺;_  
_𑀥𑀫𑁆𑀫𑁂𑀲𑀼 𑀢𑀁 𑀲𑀫𑀸𑀤𑀧𑁂𑀣’,_  
_𑀲𑀼𑀤𑁂𑀲𑀺𑀢𑀁 𑀥𑀫𑁆𑀫𑀭𑀸𑀚𑁂𑀦𑁇_  


(703.)

550. _𑀬𑁂𑀲𑀁 𑀅𑀢𑁆𑀣𑀺 𑀲𑀤𑁆𑀥𑀸 𑀩𑀼𑀤𑁆𑀥𑁂,_  
_𑀥𑀫𑁆𑀫𑁂 𑀘 𑀲𑀁𑀖𑀭𑀢𑀦𑁂;_  
_𑀢𑁂 𑀫𑀁 𑀅𑀢𑀺𑀯𑀺𑀭𑁄𑀘𑀦𑁆𑀢𑀺,_  
_𑀆𑀬𑀼𑀦𑀸 𑀬𑀲𑀲𑀸 𑀲𑀺𑀭𑀺𑀬𑀸𑁇_  


(704.)

551. _𑀧𑀢𑀸𑀧𑁂𑀦 𑀯𑀡𑁆𑀡𑁂𑀦 𑀉𑀢𑁆𑀢𑀭𑀺𑀢𑀭𑀸,_  
_𑀅𑀜𑁆𑀜𑁂 𑀫𑀳𑀺𑀤𑁆𑀥𑀺𑀓𑀢𑀭𑀸 𑀫𑀬𑀸 𑀤𑁂𑀯𑀸”𑀢𑀺𑁇_  


---

552. 𑀧𑀪𑀲𑁆𑀲𑀭𑀯𑀺𑀫𑀸𑀦𑀁 𑀤𑀼𑀢𑀺𑀬𑀁𑁇



[Go to previous page (1.4.1 Mañjiṭṭhakavimānavatthu)](/tipitaka/19Vv/1/1.4/1.4.1.md) / [Go to parent page (1.4 Mañjiṭṭhakavagga)](/tipitaka/19Vv/1/1.4.md) / [Go to next page (1.4.3 Nāgavimānavatthu)](/tipitaka/19Vv/1/1.4/1.4.3.md)


