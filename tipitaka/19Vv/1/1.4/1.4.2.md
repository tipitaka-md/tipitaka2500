---
title: 1.4.2 Pabhassaravimānavatthu
path: /tipitaka/19Vv/1/1.4/1.4.2
ref: 268527
breadcrumbs:
  - name: Home
    link: /
  - name: 19Vv Vimānavatthupāḷi
    link: /tipitaka/19Vv
  - name: 1 Itthivimāna
    link: /tipitaka/19Vv/1
  - name: 1.4 Mañjiṭṭhakavagga
    link: /tipitaka/19Vv/1/1.4
prevL: /tipitaka/19Vv/1/1.4/1.4.1
upL: /tipitaka/19Vv/1/1.4
nextL: /tipitaka/19Vv/1/1.4/1.4.3
---

# 1.4.2 Pabhassaravimānavatthu

### Itthivimāna

### Mañjiṭṭhakavagga

### Pabhassaravimānavatthu

(697.)

544. _“Pabhassaravaravaṇṇanibhe,_  
_Surattavatthavasane;_  
_Mahiddhike candanaruciragatte,_  
_Kā tvaṃ subhe devate vandase mamaṃ._  


(698.)

545. _Pallaṅko ca te mahaggho,_  
_Nānāratanacittito ruciro;_  
_Yattha tvaṃ nisinnā virocasi,_  
_Devarājāriva nandane vane._  


(699.)

546. _Kiṃ tvaṃ pure sucaritamācarī bhadde,_  
_Kissa kammassa vipākaṃ;_  
_Anubhosi devalokasmiṃ,_  
_Devate pucchitācikkha;_  
_Kissa kammassidaṃ phalan”ti._  


(700.)

547. _“Piṇḍāya te carantassa,_  
_Mālaṃ phāṇitañca adadaṃ bhante;_  
_Tassa kammassidaṃ vipākaṃ,_  
_Anubhomi devalokasmiṃ._  


(701.)

548. _Hoti ca me anutāpo,_  
_Aparaddhaṃ dukkhitañca me bhante;_  
_Sāhaṃ dhammaṃ nāssosiṃ,_  
_Sudesitaṃ dhammarājena._  


(702.)

549. _Taṃ taṃ vadāmi bhaddante,_  
_‘Yassa me anukampiyo koci;_  
_Dhammesu taṃ samādapetha’,_  
_Sudesitaṃ dhammarājena._  


(703.)

550. _Yesaṃ atthi saddhā buddhe,_  
_dhamme ca saṃgharatane;_  
_Te maṃ ativirocanti,_  
_āyunā yasasā siriyā._  


(704.)

551. _Patāpena vaṇṇena uttaritarā,_  
_Aññe mahiddhikatarā mayā devā”ti._  


===

552. Pabhassaravimānaṃ dutiyaṃ.




