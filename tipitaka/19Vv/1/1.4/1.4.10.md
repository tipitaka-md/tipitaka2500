
[Home](/) / [19Vv Vimānavatthupāḷi](../../../19Vv.md) / [1 Itthivimāna](../../1.md) / [1.4 Mañjiṭṭhakavagga](../1.4.md)

# 𑁧𑁇𑁪𑁇𑁧𑁦 𑀉𑀘𑁆𑀙𑀼𑀯𑀺𑀫𑀸𑀦𑀯𑀢𑁆𑀣𑀼

### 𑀇𑀢𑁆𑀣𑀺𑀯𑀺𑀫𑀸𑀦

### 𑀫𑀜𑁆𑀚𑀺𑀝𑁆𑀞𑀓𑀯𑀕𑁆𑀕

### 𑀉𑀘𑁆𑀙𑀼𑀯𑀺𑀫𑀸𑀦𑀯𑀢𑁆𑀣𑀼

(808.)

646\. _“𑀑𑀪𑀸𑀲𑀬𑀺𑀢𑁆𑀯𑀸 𑀧𑀣𑀯𑀺𑀁 𑀲𑀤𑁂𑀯𑀓𑀁,_  
_𑀅𑀢𑀺𑀭𑁄𑀘𑀲𑀺 𑀘𑀦𑁆𑀤𑀺𑀫𑀲𑀽𑀭𑀺𑀬𑀸 𑀯𑀺𑀬;_  
_𑀲𑀺𑀭𑀺𑀬𑀸 𑀘 𑀯𑀡𑁆𑀡𑁂𑀦 𑀬𑀲𑁂𑀦 𑀢𑁂𑀚𑀲𑀸,_  
_𑀩𑁆𑀭𑀳𑁆𑀫𑀸𑀯 𑀤𑁂𑀯𑁂 𑀢𑀺𑀤𑀲𑁂 𑀲𑀳𑀺𑀦𑁆𑀤𑀓𑁂𑁇_  


(809.)

647\. _𑀧𑀼𑀘𑁆𑀙𑀸𑀫𑀺 𑀢𑀁 𑀉𑀧𑁆𑀧𑀮𑀫𑀸𑀮𑀥𑀸𑀭𑀺𑀦𑀻,_  
_𑀆𑀯𑁂𑀍𑀇𑀦𑀻 𑀓𑀜𑁆𑀘𑀦𑀲𑀦𑁆𑀦𑀺𑀪𑀢𑁆𑀢𑀘𑁂;_  
_𑀅𑀮𑀗𑁆𑀓𑀢𑁂 𑀉𑀢𑁆𑀢𑀫𑀯𑀢𑁆𑀣𑀥𑀸𑀭𑀺𑀦𑀻,_  
_𑀓𑀸 𑀢𑁆𑀯𑀁 𑀲𑀼𑀪𑁂 𑀤𑁂𑀯𑀢𑁂 𑀯𑀦𑁆𑀤𑀲𑁂 𑀫𑀫𑀁𑁇_  


(810.)

648\. _𑀓𑀺𑀁 𑀢𑁆𑀯𑀁 𑀧𑀼𑀭𑁂 𑀓𑀫𑁆𑀫𑀫𑀓𑀸𑀲𑀺 𑀅𑀢𑁆𑀢𑀦𑀸,_  
_𑀫𑀦𑀼𑀲𑁆𑀲𑀪𑀽𑀢𑀸 𑀧𑀼𑀭𑀺𑀫𑀸𑀬 𑀚𑀸𑀢𑀺𑀬𑀸;_  
_𑀤𑀸𑀦𑀁 𑀲𑀼𑀘𑀺𑀡𑁆𑀡𑀁 𑀅𑀣 𑀲𑀻𑀮𑀲𑀜𑁆𑀜𑀫𑀁,_  
_𑀓𑁂𑀦𑀼𑀧𑀧𑀦𑁆𑀦𑀸 𑀲𑀼𑀕𑀢𑀺𑀁 𑀬𑀲𑀲𑁆𑀲𑀺𑀦𑀻;_  
_𑀤𑁂𑀯𑀢𑁂 𑀧𑀼𑀘𑁆𑀙𑀺𑀢𑀸𑀘𑀺𑀓𑁆𑀔,_  
_𑀓𑀺𑀲𑁆𑀲 𑀓𑀫𑁆𑀫𑀲𑁆𑀲𑀺𑀤𑀁 𑀨𑀮𑀦𑁆”𑀢𑀺𑁇_  


(811.)

649\. _“𑀇𑀤𑀸𑀦𑀺 𑀪𑀦𑁆𑀢𑁂 𑀇𑀫𑀫𑁂𑀯 𑀕𑀸𑀫𑀁,_  
_𑀧𑀺𑀡𑁆𑀟𑀸𑀬 𑀅𑀫𑁆𑀳𑀸𑀓 𑀖𑀭𑀁 𑀉𑀧𑀸𑀕𑀫𑀺;_  
_𑀢𑀢𑁄 𑀢𑁂 𑀉𑀘𑁆𑀙𑀼𑀲𑁆𑀲 𑀅𑀤𑀸𑀲𑀺 𑀔𑀡𑁆𑀟𑀺𑀓𑀁,_  
_𑀧𑀲𑀦𑁆𑀦𑀘𑀺𑀢𑁆𑀢𑀸 𑀅𑀢𑀼𑀮𑀸𑀬 𑀧𑀻𑀢𑀺𑀬𑀸𑁇_  


(812.)

650\. _𑀲𑀲𑁆𑀲𑀼 𑀘 𑀧𑀘𑁆𑀙𑀸 𑀅𑀦𑀼𑀬𑀼𑀜𑁆𑀚𑀢𑁂 𑀫𑀫𑀁,_  
_𑀓𑀳𑀁 𑀦𑀼 𑀉𑀘𑁆𑀙𑀼𑀁 𑀯𑀥𑀼𑀓𑁂 𑀅𑀯𑀸𑀓𑀺𑀭𑀺;_  
_𑀦 𑀙𑀟𑁆𑀟𑀺𑀢𑀁 𑀦𑁄 𑀧𑀦 𑀔𑀸𑀤𑀺𑀢𑀁 𑀫𑀬𑀸,_  
_𑀲𑀦𑁆𑀢𑀲𑁆𑀲 𑀪𑀺𑀓𑁆𑀔𑀼𑀲𑁆𑀲 𑀲𑀬𑀁 𑀅𑀤𑀸𑀲𑀳𑀁𑁇_  


(813.)

651\. _𑀢𑀼𑀬𑁆𑀳𑀁 𑀦𑁆𑀯𑀺𑀤𑀁 𑀇𑀲𑁆𑀲𑀭𑀺𑀬𑀁 𑀅𑀣𑁄 𑀫𑀫,_  
_𑀇𑀢𑀺𑀲𑁆𑀲𑀸 𑀲𑀲𑁆𑀲𑀼 𑀧𑀭𑀺𑀪𑀸𑀲𑀢𑁂 𑀫𑀫𑀁;_  
_𑀮𑁂𑀟𑁆𑀟𑀼𑀁 𑀕𑀳𑁂𑀢𑁆𑀯𑀸 𑀧𑀳𑀸𑀭𑀁 𑀅𑀤𑀸𑀲𑀺 𑀫𑁂,_  
_𑀢𑀢𑁄 𑀘𑀼𑀢𑀸 𑀓𑀸𑀮𑀓𑀢𑀸𑀫𑁆𑀳𑀺 𑀤𑁂𑀯𑀢𑀸𑁇_  


(814.)

652\. _𑀢𑀤𑁂𑀯 𑀓𑀫𑁆𑀫𑀁 𑀓𑀼𑀲𑀮𑀁 𑀓𑀢𑀁 𑀫𑀬𑀸,_  
_𑀲𑀼𑀔𑀜𑁆𑀘 𑀓𑀫𑁆𑀫𑀁 𑀅𑀦𑀼𑀪𑁄𑀫𑀺 𑀅𑀢𑁆𑀢𑀦𑀸;_  
_𑀤𑁂𑀯𑁂𑀳𑀺 𑀲𑀤𑁆𑀥𑀺𑀁 𑀧𑀭𑀺𑀘𑀸𑀭𑀬𑀸𑀫𑀳𑀁,_  
_𑀫𑁄𑀤𑀸𑀫𑀳𑀁 𑀓𑀸𑀫𑀕𑀼𑀡𑁂𑀳𑀺 𑀧𑀜𑁆𑀘𑀳𑀺𑁇_  


(815.)

653\. _𑀢𑀤𑁂𑀯 𑀓𑀫𑁆𑀫𑀁 𑀓𑀼𑀲𑀮𑀁 𑀓𑀢𑀁 𑀫𑀬𑀸,_  
_𑀲𑀼𑀔𑀜𑁆𑀘 𑀓𑀫𑁆𑀫𑀁 𑀅𑀦𑀼𑀪𑁄𑀫𑀺 𑀅𑀢𑁆𑀢𑀦𑀸;_  
_𑀤𑁂𑀯𑀺𑀦𑁆𑀤𑀕𑀼𑀢𑁆𑀢𑀸 𑀢𑀺𑀤𑀲𑁂𑀳𑀺 𑀭𑀓𑁆𑀔𑀺𑀢𑀸,_  
_𑀲𑀫𑀧𑁆𑀧𑀺𑀢𑀸 𑀓𑀸𑀫𑀕𑀼𑀡𑁂𑀳𑀺 𑀧𑀜𑁆𑀘𑀳𑀺𑁇_  


(816.)

654\. _𑀏𑀢𑀸𑀤𑀺𑀲𑀁 𑀧𑀼𑀜𑁆𑀜𑀨𑀮𑀁 𑀅𑀦𑀧𑁆𑀧𑀓𑀁,_  
_𑀫𑀳𑀸𑀯𑀺𑀧𑀸𑀓𑀸 𑀫𑀫 𑀉𑀘𑁆𑀙𑀼𑀤𑀓𑁆𑀔𑀺𑀡𑀸;_  
_𑀤𑁂𑀯𑁂𑀳𑀺 𑀲𑀤𑁆𑀥𑀺𑀁 𑀧𑀭𑀺𑀘𑀸𑀭𑀬𑀸𑀫𑀳𑀁,_  
_𑀫𑁄𑀤𑀸𑀫𑀳𑀁 𑀓𑀸𑀫𑀕𑀼𑀡𑁂𑀳𑀺 𑀧𑀜𑁆𑀘𑀳𑀺𑁇_  


(817.)

655\. _𑀏𑀢𑀸𑀤𑀺𑀲𑀁 𑀧𑀼𑀜𑁆𑀜𑀨𑀮𑀁 𑀅𑀦𑀧𑁆𑀧𑀓𑀁,_  
_𑀫𑀳𑀸𑀚𑀼𑀢𑀺𑀓𑀸 𑀫𑀫 𑀉𑀘𑁆𑀙𑀼𑀤𑀓𑁆𑀔𑀺𑀡𑀸;_  
_𑀤𑁂𑀯𑀺𑀦𑁆𑀤𑀕𑀼𑀢𑁆𑀢𑀸 𑀢𑀺𑀤𑀲𑁂𑀳𑀺 𑀭𑀓𑁆𑀔𑀺𑀢𑀸,_  
_𑀲𑀳𑀲𑁆𑀲𑀦𑁂𑀢𑁆𑀢𑁄𑀭𑀺𑀯 𑀦𑀦𑁆𑀤𑀦𑁂 𑀯𑀦𑁂𑁇_  


(818.)

656\. _𑀢𑀼𑀯𑀜𑁆𑀘 𑀪𑀦𑁆𑀢𑁂 𑀅𑀦𑀼𑀓𑀫𑁆𑀧𑀓𑀁 𑀯𑀺𑀤𑀼𑀁,_  
_𑀉𑀧𑁂𑀘𑁆𑀘 𑀯𑀦𑁆𑀤𑀺𑀁 𑀓𑀼𑀲𑀮𑀜𑁆𑀘 𑀧𑀼𑀘𑁆𑀙𑀺𑀲𑀁;_  
_𑀢𑀢𑁄 𑀢𑁂 𑀉𑀘𑁆𑀙𑀼𑀲𑁆𑀲 𑀅𑀤𑀸𑀲𑀺𑀁 𑀔𑀡𑁆𑀟𑀺𑀓𑀁,_  
_𑀧𑀲𑀦𑁆𑀦𑀘𑀺𑀢𑁆𑀢𑀸 𑀅𑀢𑀼𑀮𑀸𑀬 𑀧𑀻𑀢𑀺𑀬𑀸”𑀢𑀺𑁇_  


---

657\. 𑀉𑀘𑁆𑀙𑀼𑀯𑀺𑀫𑀸𑀦𑀁 𑀤𑀲𑀫𑀁𑁇



[Go to previous page (1.4.9 Pītavimānavatthu)](1.4.9.md) / [Go to parent page (1.4 Mañjiṭṭhakavagga)](../1.4.md) / [Go to next page (1.4.11 Vandanavimānavatthu)](1.4.11.md)


