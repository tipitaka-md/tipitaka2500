---
title: 1.4.1 Mañjiṭṭhakavimānavatthu
path: /tipitaka/19Vv/1/1.4/1.4.1
ref: 268526
breadcrumbs:
  - name: Home
    link: /
  - name: 19Vv Vimānavatthupāḷi
    link: /tipitaka/19Vv
  - name: 1 Itthivimāna
    link: /tipitaka/19Vv/1
  - name: 1.4 Mañjiṭṭhakavagga
    link: /tipitaka/19Vv/1/1.4
prevL: /tipitaka/19Vv/1/1.4
upL: /tipitaka/19Vv/1/1.4
nextL: /tipitaka/19Vv/1/1.4/1.4.2
---

# 1.4.1 Mañjiṭṭhakavimānavatthu

### Itthivimāna

### Mañjiṭṭhakavagga

### Mañjiṭṭhakavimānavatthu

(689.)

535. _“Mañjiṭṭhake vimānasmiṃ,_  
_soṇṇavālukasanthate;_  
_Pañcaṅgikena tūriyena,_  
_ramasi suppavādite._  


(690.)

536. _Tamhā vimānā oruyha,_  
_nimmitā ratanāmayā;_  
_Ogāhasi sālavanaṃ,_  
_pupphitaṃ sabbakālikaṃ._  


(691.)

537. _Yassa yasseva sālassa,_  
_mūle tiṭṭhasi devate;_  
_So so muñcati pupphāni,_  
_onamitvā dumuttamo._  


(692.)

538. _Vāteritaṃ sālavanaṃ,_  
_ādhutaṃ dijasevitaṃ;_  
_Vāti gandho disā sabbā,_  
_rukkho mañjūsako yathā._  


(693.)

539. _Ghāyase taṃ sucigandhaṃ,_  
_rūpaṃ passasi amānusaṃ;_  
_Devate pucchitācikkha,_  
_kissa kammassidaṃ phalan”ti._  


(694.)

540. _“Ahaṃ manussesu manussabhūtā,_  
_Dāsī ayirakule ahuṃ;_  
_Buddhaṃ nisinnaṃ disvāna,_  
_Sālapupphehi okiriṃ._  


(695.)

541. _Vaṭaṃsakañca sukataṃ,_  
_sālapupphamayaṃ ahaṃ;_  
_Buddhassa upanāmesiṃ,_  
_pasannā sehi pāṇibhi._  


(696.)

542. _Tāhaṃ kammaṃ karitvāna,_  
_kusalaṃ buddhavaṇṇitaṃ;_  
_Apetasokā sukhitā,_  
_sampamodāmanāmayā”ti._  


===

543. Mañjiṭṭhakavimānaṃ paṭhamaṃ.




