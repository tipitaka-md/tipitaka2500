
[Home](/) / [19Vv Vimānavatthupāḷi](../../../19Vv.md) / [1 Itthivimāna](../../1.md) / [1.4 Mañjiṭṭhakavagga](../1.4.md)

# 1.4.9 Pītavimānavatthu

* Itthivimāna

* Mañjiṭṭhakavagga

* Pītavimānavatthu

(795.)

632\. _“Pītavatthe pītadhaje,_  
_pītālaṅkārabhūsite;_  
_Pītacandanalittaṅge,_  
_pītauppalamālinī._  


(796.)

633\. _Pītapāsādasayane,_  
_pītāsane pītabhājane;_  
_Pītachatte pītarathe,_  
_pītasse pītabījane._  


(797.)

634\. _Kiṃ kammamakarī bhadde,_  
_pubbe mānusake bhave;_  
_Devate pucchitācikkha,_  
_kissa kammassidaṃ phalan”ti._  


(798.)

635\. _“Kosātakī nāma latatthi bhante,_  
_Tittikā anabhicchitā;_  
_Tassā cattāri pupphāni,_  
_Thūpaṃ abhihariṃ ahaṃ._  


(799.)

636\. _Satthu sarīramuddissa,_  
_vippasannena cetasā;_  
_Nāssa maggaṃ avekkhissaṃ,_  
_na taggamanasā satī._  


(800.)

637\. _Tato maṃ avadhī gāvī,_  
_thūpaṃ apattamānasaṃ;_  
_Tañcāhaṃ abhisañceyyaṃ,_  
_bhiyyo nūna ito siyā._  


(801.)

638\. _Tena kammena devinda,_  
_maghavā devakuñjara;_  
_Pahāya mānusaṃ dehaṃ,_  
_tava sahabyamāgatā”ti._  


(802.)

639\. _Idaṃ sutvā tidasādhipati,_  
_Maghavā devakuñjaro;_  
_Tāvatiṃse pasādento,_  
_Mātaliṃ etadabravi._  


(803.)

640\. _“Passa mātali accheraṃ,_  
_cittaṃ kammaphalaṃ idaṃ;_  
_Appakampi kataṃ deyyaṃ,_  
_puññaṃ hoti mahapphalaṃ._  


(804.)

641\. _Natthi citte pasannamhi,_  
_appakā nāma dakkhiṇā;_  
_Tathāgate vā sambuddhe,_  
_atha vā tassa sāvake._  


(805.)

642\. _Ehi mātali amhepi,_  
_bhiyyo bhiyyo mahemase;_  
_Tathāgatassa dhātuyo,_  
_sukho puññāna muccayo._  


(806.)

643\. _Tiṭṭhante nibbute cāpi,_  
_same citte samaṃ phalaṃ;_  
_Cetopaṇidhihetu hi,_  
_sattā gacchanti suggatiṃ._  


(807.)

644\. _Bahūnaṃ vata atthāya,_  
_uppajjanti tathāgatā;_  
_Yattha kāraṃ karitvāna,_  
_saggaṃ gacchanti dāyakā”ti._  


---

645\. Pītavimānaṃ navamaṃ.



[Go to previous page (1.4.8 Ambavimānavatthu)](1.4.8.md) / [Go to parent page (1.4 Mañjiṭṭhakavagga)](../1.4.md) / [Go to next page (1.4.10 Ucchuvimānavatthu)](1.4.10.md)


