
[Home](/) / [19Vv Vimānavatthupāḷi](../../../19Vv.md) / [1 Itthivimāna](../../1.md) / [1.1 Pīṭhavagga](../1.1.md)

# 1.1.9 Dīpavimānavatthu

* Itthivimāna

* Pīṭhavagga

* Dīpavimānavatthu

(75.)

84\. _“Abhikkantena vaṇṇena,_  
_yā tvaṃ tiṭṭhasi devate;_  
_Obhāsentī disā sabbā,_  
_osadhī viya tārakā._  


(76.)

85\. _Kena tetādiso vaṇṇo,_  
_kena te idha mijjhati;_  
_Uppajjanti ca te bhogā,_  
_ye keci manaso piyā._  


(77.)

86\. _Kena tvaṃ vimalobhāsā,_  
_atirocasi devatā;_  
_Kena te sabbagattehi,_  
_sabbā obhāsate disā._  


(78.)

87\. _Pucchāmi taṃ devi mahānubhāve,_  
_Manussabhūtā kimakāsi puññaṃ;_  
_Kenāsi evaṃ jalitānubhāvā,_  
_Vaṇṇo ca te sabbadisā pabhāsatī”ti._  


(79.)

88\. _Sā devatā attamanā,_  
_moggallānena pucchitā;_  
_Pañhaṃ puṭṭhā viyākāsi,_  
_yassa kammassidaṃ phalaṃ._  


(80.)

89\. _“Ahaṃ manussesu manussabhūtā,_  
_Purimāya jātiyā manussaloke;_  
_Tamandhakāramhi timīsikāyaṃ,_  
_Padīpakālamhi adāsi dīpaṃ._  


(81.)

90\. _Yo andhakāramhi timīsikāyaṃ,_  
_Padīpakālamhi dadāti dīpaṃ;_  
_Upapajjati jotirasaṃ vimānaṃ,_  
_Pahūtamalyaṃ bahupuṇḍarīkaṃ._  


(82.)

91\. _Tena metādiso vaṇṇo,_  
_tena me idha mijjhati;_  
_Uppajjanti ca me bhogā,_  
_ye keci manaso piyā._  


(83.)

92\. _Tenāhaṃ vimalobhāsā,_  
_atirocāmi devatā;_  
_Tena me sabbagattehi,_  
_sabbā obhāsate disā._  


(84.)

93\. _Akkhāmi te bhikkhu mahānubhāva,_  
_Manussabhūtā yamakāsi puññaṃ;_  
_Tenamhi evaṃ jalitānubhāvā,_  
_Vaṇṇo ca me sabbadisā pabhāsatī”ti._  


---

94\. Dīpavimānaṃ navamaṃ.



[Go to previous page (1.1.8 Tatiyanāvāvimānavatthu)](1.1.8.md) / [Go to parent page (1.1 Pīṭhavagga)](../1.1.md) / [Go to next page (1.1.10 Tiladakkhiṇavimānavatthu)](1.1.10.md)


