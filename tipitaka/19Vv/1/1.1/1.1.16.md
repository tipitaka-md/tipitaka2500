
[Home](/) / [19Vv Vimānavatthupāḷi](../...md) / [1 Itthivimāna](...md) / [1.1 Pīṭhavagga](../19Vv/1/1.1.md)

# 𑁧𑁇𑁧𑁇𑁧𑁬 𑀲𑀺𑀭𑀺𑀫𑀸𑀯𑀺𑀫𑀸𑀦𑀯𑀢𑁆𑀣𑀼

* 𑀇𑀢𑁆𑀣𑀺𑀯𑀺𑀫𑀸𑀦

* 𑀧𑀻𑀞𑀯𑀕𑁆𑀕

* 𑀲𑀺𑀭𑀺𑀫𑀸𑀯𑀺𑀫𑀸𑀦𑀯𑀢𑁆𑀣𑀼

(137.)

153\. _“𑀬𑀼𑀢𑁆𑀢𑀸 𑀘 𑀢𑁂 𑀧𑀭𑀫𑀅𑀮𑀗𑁆𑀓𑀢𑀸 𑀳𑀬𑀸,_  
_𑀅𑀥𑁄𑀫𑀼𑀔𑀸 𑀅𑀖𑀲𑀺𑀕𑀫𑀸 𑀩𑀮𑀻 𑀚𑀯𑀸;_  
_𑀅𑀪𑀺𑀦𑀺𑀫𑁆𑀫𑀺𑀢𑀸 𑀧𑀜𑁆𑀘𑀭𑀣𑀸𑀲𑀢𑀸 𑀘 𑀢𑁂,_  
_𑀅𑀦𑁆𑀯𑁂𑀦𑁆𑀢𑀺 𑀢𑀁 𑀲𑀸𑀭𑀣𑀺𑀘𑁄𑀤𑀺𑀢𑀸 𑀳𑀬𑀸𑁇_  


(138.)

154\. _𑀲𑀸 𑀢𑀺𑀝𑁆𑀞𑀲𑀺 𑀭𑀣𑀯𑀭𑁂 𑀅𑀮𑀗𑁆𑀓𑀢𑀸,_  
_𑀑𑀪𑀸𑀲𑀬𑀁 𑀚𑀮𑀫𑀺𑀯 𑀚𑁄𑀢𑀺 𑀧𑀸𑀯𑀓𑁄;_  
_𑀧𑀼𑀘𑁆𑀙𑀸𑀫𑀺 𑀢𑀁 𑀯𑀭𑀢𑀦𑀼 𑀅𑀦𑁄𑀫𑀤𑀲𑁆𑀲𑀦𑁂,_  
_𑀓𑀲𑁆𑀫𑀸 𑀦𑀼 𑀓𑀸𑀬𑀸 𑀅𑀦𑀥𑀺𑀯𑀭𑀁 𑀉𑀧𑀸𑀕𑀫𑀺”𑁇_  


(139.)

155\. _“𑀓𑀸𑀫𑀕𑁆𑀕𑀧𑀢𑁆𑀢𑀸𑀦𑀁 𑀬𑀫𑀸𑀳𑀼𑀦𑀼𑀢𑁆𑀢𑀭𑀁,_  
_𑀦𑀺𑀫𑁆𑀫𑀸𑀬 𑀦𑀺𑀫𑁆𑀫𑀸𑀬 𑀭𑀫𑀦𑁆𑀢𑀺 𑀤𑁂𑀯𑀢𑀸;_  
_𑀢𑀲𑁆𑀫𑀸 𑀓𑀸𑀬𑀸 𑀅𑀘𑁆𑀙𑀭𑀸 𑀓𑀸𑀫𑀯𑀡𑁆𑀡𑀺𑀦𑀻,_  
_𑀇𑀥𑀸𑀕𑀢𑀸 𑀅𑀦𑀥𑀺𑀯𑀭𑀁 𑀦𑀫𑀲𑁆𑀲𑀺𑀢𑀼𑀁”𑁇_  


(140.)

156\. _“𑀓𑀺𑀁 𑀢𑁆𑀯𑀁 𑀧𑀼𑀭𑁂 𑀲𑀼𑀘𑀭𑀺𑀢𑀫𑀸𑀘𑀭𑀻𑀥,_  
_𑀓𑁂𑀦𑀘𑁆𑀙𑀲𑀺 𑀢𑁆𑀯𑀁 𑀅𑀫𑀺𑀢𑀬𑀲𑀸 𑀲𑀼𑀔𑁂𑀥𑀺𑀢𑀸;_  
_𑀇𑀤𑁆𑀥𑀻 𑀘 𑀢𑁂 𑀅𑀦𑀥𑀺𑀯𑀭𑀸 𑀯𑀺𑀳𑀗𑁆𑀕𑀫𑀸,_  
_𑀯𑀡𑁆𑀡𑁄 𑀘 𑀢𑁂 𑀤𑀲 𑀤𑀺𑀲𑀸 𑀯𑀺𑀭𑁄𑀘𑀢𑀺𑁇_  


(141.)

157\. _𑀤𑁂𑀯𑁂𑀳𑀺 𑀢𑁆𑀯𑀁 𑀧𑀭𑀺𑀯𑀼𑀢𑀸 𑀲𑀓𑁆𑀓𑀢𑀸 𑀘𑀲𑀺,_  
_𑀓𑀼𑀢𑁄 𑀘𑀼𑀢𑀸 𑀲𑀼𑀕𑀢𑀺𑀕𑀢𑀸𑀲𑀺 𑀤𑁂𑀯𑀢𑁂;_  
_𑀓𑀲𑁆𑀲 𑀯𑀸 𑀢𑁆𑀯𑀁 𑀯𑀘𑀦𑀓𑀭𑀸𑀦𑀼𑀲𑀸𑀲𑀦𑀺𑀁,_  
_𑀆𑀘𑀺𑀓𑁆𑀔 𑀫𑁂 𑀢𑁆𑀯𑀁 𑀬𑀤𑀺 𑀩𑀼𑀤𑁆𑀥𑀲𑀸𑀯𑀺𑀓𑀸”𑀢𑀺𑁇_  


(142.)

158\. _“𑀦𑀕𑀦𑁆𑀢𑀭𑁂 𑀦𑀕𑀭𑀯𑀭𑁂 𑀲𑀼𑀫𑀸𑀧𑀺𑀢𑁂,_  
_𑀧𑀭𑀺𑀘𑀸𑀭𑀺𑀓𑀸 𑀭𑀸𑀚𑀯𑀭𑀲𑁆𑀲 𑀲𑀺𑀭𑀺𑀫𑀢𑁄;_  
_𑀦𑀘𑁆𑀘𑁂 𑀕𑀻𑀢𑁂 𑀧𑀭𑀫𑀲𑀼𑀲𑀺𑀓𑁆𑀔𑀺𑀢𑀸 𑀅𑀳𑀼𑀁,_  
_𑀲𑀺𑀭𑀺𑀫𑀸𑀢𑀺 𑀫𑀁 𑀭𑀸𑀚𑀕𑀳𑁂 𑀅𑀯𑁂𑀤𑀺𑀁𑀲𑀼𑁇_  


(143.)

159\. _𑀩𑀼𑀤𑁆𑀥𑁄 𑀘 𑀫𑁂 𑀇𑀲𑀺𑀦𑀺𑀲𑀪𑁄 𑀯𑀺𑀦𑀸𑀬𑀓𑁄,_  
_𑀅𑀤𑁂𑀲𑀬𑀻 𑀲𑀫𑀼𑀤𑀬𑀤𑀼𑀓𑁆𑀔𑀦𑀺𑀘𑁆𑀘𑀢𑀁;_  
_𑀅𑀲𑀗𑁆𑀔𑀢𑀁 𑀤𑀼𑀓𑁆𑀔𑀦𑀺𑀭𑁄𑀥𑀲𑀲𑁆𑀲𑀢𑀁,_  
_𑀫𑀕𑁆𑀕𑀜𑁆𑀘𑀺𑀫𑀁 𑀅𑀓𑀼𑀝𑀺𑀮𑀫𑀜𑁆𑀚𑀲𑀁 𑀲𑀺𑀯𑀁𑁇_  


(144.)

160\. _𑀲𑀼𑀢𑁆𑀯𑀸𑀦𑀳𑀁 𑀅𑀫𑀢𑀧𑀤𑀁 𑀅𑀲𑀗𑁆𑀔𑀢𑀁,_  
_𑀢𑀣𑀸𑀕𑀢𑀲𑁆𑀲𑀦𑀥𑀺𑀯𑀭𑀲𑁆𑀲 𑀲𑀸𑀲𑀦𑀁;_  
_𑀲𑀻𑀮𑁂𑀲𑁆𑀯𑀳𑀁 𑀧𑀭𑀫𑀲𑀼𑀲𑀁𑀯𑀼𑀢𑀸 𑀅𑀳𑀼𑀁,_  
_𑀥𑀫𑁆𑀫𑁂 𑀞𑀺𑀢𑀸 𑀦𑀭𑀯𑀭𑀩𑀼𑀤𑁆𑀥𑀤𑁂𑀲𑀺𑀢𑁂𑁇_  


(145.)

161\. _𑀜𑀢𑁆𑀯𑀸𑀦𑀳𑀁 𑀯𑀺𑀭𑀚𑀧𑀤𑀁 𑀅𑀲𑀗𑁆𑀔𑀢𑀁,_  
_𑀢𑀣𑀸𑀕𑀢𑁂𑀦𑀦𑀥𑀺𑀯𑀭𑁂𑀦 𑀤𑁂𑀲𑀺𑀢𑀁;_  
_𑀢𑀢𑁆𑀣𑁂𑀯𑀳𑀁 𑀲𑀫𑀣𑀲𑀫𑀸𑀥𑀺𑀫𑀸𑀨𑀼𑀲𑀺𑀁,_  
_𑀲𑀸𑀬𑁂𑀯 𑀫𑁂 𑀧𑀭𑀫𑀦𑀺𑀬𑀸𑀫𑀢𑀸 𑀅𑀳𑀼𑁇_  


(146.)

162\. _𑀮𑀤𑁆𑀥𑀸𑀦𑀳𑀁 𑀅𑀫𑀢𑀯𑀭𑀁 𑀯𑀺𑀲𑁂𑀲𑀦𑀁,_  
_𑀏𑀓𑀁𑀲𑀺𑀓𑀸 𑀅𑀪𑀺𑀲𑀫𑀬𑁂 𑀯𑀺𑀲𑁂𑀲𑀺𑀬;_  
_𑀅𑀲𑀁𑀲𑀬𑀸 𑀩𑀳𑀼𑀚𑀦𑀧𑀽𑀚𑀺𑀢𑀸 𑀅𑀳𑀁,_  
_𑀔𑀺𑀟𑁆𑀟𑀸𑀭𑀢𑀺𑀁 𑀧𑀘𑁆𑀘𑀦𑀼𑀪𑁄𑀫𑀦𑀧𑁆𑀧𑀓𑀁𑁇_  


(147.)

163\. _𑀏𑀯𑀁 𑀅𑀳𑀁 𑀅𑀫𑀢𑀤𑀲𑀫𑁆𑀳𑀺 𑀤𑁂𑀯𑀢𑀸,_  
_𑀢𑀣𑀸𑀕𑀢𑀲𑁆𑀲𑀦𑀥𑀺𑀯𑀭𑀲𑁆𑀲 𑀲𑀸𑀯𑀺𑀓𑀸;_  
_𑀥𑀫𑁆𑀫𑀤𑁆𑀤𑀲𑀸 𑀧𑀞𑀫𑀨𑀮𑁂 𑀧𑀢𑀺𑀝𑁆𑀞𑀺𑀢𑀸,_  
_𑀲𑁄𑀢𑀸𑀧𑀦𑁆𑀦𑀸 𑀦 𑀘 𑀧𑀦 𑀫𑀢𑁆𑀣𑀺 𑀤𑀼𑀕𑁆𑀕𑀢𑀺𑁇_  


(148.)

164\. _𑀲𑀸 𑀯𑀦𑁆𑀤𑀺𑀢𑀼𑀁 𑀅𑀦𑀥𑀺𑀯𑀭𑀁 𑀉𑀧𑀸𑀕𑀫𑀺𑀁,_  
_𑀧𑀸𑀲𑀸𑀤𑀺𑀓𑁂 𑀓𑀼𑀲𑀮𑀭𑀢𑁂 𑀘 𑀪𑀺𑀓𑁆𑀔𑀯𑁄;_  
_𑀦𑀫𑀲𑁆𑀲𑀺𑀢𑀼𑀁 𑀲𑀫𑀡𑀲𑀫𑀸𑀕𑀫𑀁 𑀲𑀺𑀯𑀁,_  
_𑀲𑀕𑀸𑀭𑀯𑀸 𑀲𑀺𑀭𑀺𑀫𑀢𑁄 𑀥𑀫𑁆𑀫𑀭𑀸𑀚𑀺𑀦𑁄𑁇_  


(149.)

165\. _𑀤𑀺𑀲𑁆𑀯𑀸 𑀫𑀼𑀦𑀺𑀁 𑀫𑀼𑀤𑀺𑀢𑀫𑀦𑀫𑁆𑀳𑀺 𑀧𑀻𑀡𑀺𑀢𑀸,_  
_𑀢𑀣𑀸𑀕𑀢𑀁 𑀦𑀭𑀯𑀭𑀤𑀫𑁆𑀫𑀲𑀸𑀭𑀣𑀺𑀁;_  
_𑀢𑀡𑁆𑀳𑀘𑁆𑀙𑀺𑀤𑀁 𑀓𑀼𑀲𑀮𑀭𑀢𑀁 𑀯𑀺𑀦𑀸𑀬𑀓𑀁,_  
_𑀯𑀦𑁆𑀤𑀸𑀫𑀳𑀁 𑀧𑀭𑀫𑀳𑀺𑀢𑀸𑀦𑀼𑀓𑀫𑁆𑀧𑀓𑀦𑁆”𑀢𑀺𑁇_  


---

166\. 𑀲𑀺𑀭𑀺𑀫𑀸𑀯𑀺𑀫𑀸𑀦𑀁 𑀲𑁄𑀍𑀅𑀲𑀫𑀁𑁇



[Go to previous page (1.1.15 Uttarāvimānavatthu)](1.1.15.md) / [Go to parent page (1.1 Pīṭhavagga)](../19Vv/1/1.1.md) / [Go to next page (1.1.17 Kesakārīvimānavatthu)](1.1.17.md)


