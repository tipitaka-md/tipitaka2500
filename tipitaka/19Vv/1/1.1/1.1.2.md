
[Home](/) / [19Vv Vimānavatthupāḷi](../../../19Vv.md) / [1 Itthivimāna](../../1.md) / [1.1 Pīṭhavagga](../1.1.md)

# 1.1.2 Dutiyapīṭhavimānavatthu

* Itthivimāna

* Pīṭhavagga

* Dutiyapīṭhavimānavatthu

(8.)

10\. _“Pīṭhaṃ te veḷuriyamayaṃ uḷāraṃ,_  
_Manojavaṃ gacchati yenakāmaṃ;_  
_Alaṅkate malyadhare suvatthe,_  
_Obhāsasi vijjurivabbhakūṭaṃ._  


(9.)

11\. _Kena tetādiso vaṇṇo,_  
_kena te idha mijjhati;_  
_Uppajjanti ca te bhogā,_  
_ye keci manaso piyā._  


(10.)

12\. _Pucchāmi taṃ devi mahānubhāve,_  
_Manussabhūtā kimakāsi puññaṃ;_  
_Kenāsi evaṃ jalitānubhāvā,_  
_Vaṇṇo ca te sabbadisā pabhāsatī”ti._  


(11.)

13\. _Sā devatā attamanā,_  
_moggallānena pucchitā;_  
_Pañhaṃ puṭṭhā viyākāsi,_  
_yassa kammassidaṃ phalaṃ._  


(12.)

14\. _“Ahaṃ manussesu manussabhūtā,_  
_Abbhāgatānāsanakaṃ adāsiṃ;_  
_Abhivādayiṃ añjalikaṃ akāsiṃ,_  
_Yathānubhāvañca adāsi dānaṃ._  


(13.)

15\. _Tena metādiso vaṇṇo,_  
_tena me idha mijjhati;_  
_Uppajjanti ca me bhogā,_  
_ye keci manaso piyā._  


(14.)

16\. _Akkhāmi te bhikkhu mahānubhāva,_  
_Manussabhūtā yamakāsi puññaṃ;_  
_Tenamhi evaṃ jalitānubhāvā,_  
_Vaṇṇo ca me sabbadisā pabhāsatī”ti._  


---

17\. Dutiyapīṭhavimānaṃ dutiyaṃ.



[Go to previous page (1.1.1 Paṭhamapīṭhavimānavatthu)](1.1.1.md) / [Go to parent page (1.1 Pīṭhavagga)](../1.1.md) / [Go to next page (1.1.3 Tatiyapīṭhavimānavatthu)](1.1.3.md)


