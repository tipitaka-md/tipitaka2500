
[Home](/) / [19Vv Vimānavatthupāḷi](../../../19Vv.md) / [1 Itthivimāna](../../1.md) / [1.1 Pīṭhavagga](../1.1.md)

# 1.1.4 Catutthapīṭhavimānavatthu

* Itthivimāna

* Pīṭhavagga

* Catutthapīṭhavimānavatthu

(23.)

27\. _“Pīṭhaṃ te veḷuriyamayaṃ uḷāraṃ,_  
_Manojavaṃ gacchati yenakāmaṃ;_  
_Alaṅkate malyadhare suvatthe,_  
_Obhāsasi vijjurivabbhakūṭaṃ._  


(24.)

28\. _Kena tetādiso vaṇṇo,_  
_kena te idha mijjhati;_  
_Uppajjanti ca te bhogā,_  
_ye keci manaso piyā._  


(25.)

29\. _Pucchāmi taṃ devi mahānubhāve,_  
_Manussabhūtā kimakāsi puññaṃ;_  
_Kenāsi evaṃ jalitānubhāvā,_  
_Vaṇṇo ca te sabbadisā pabhāsatī”ti._  


(26.)

30\. _Sā devatā attamanā,_  
_moggallānena pucchitā;_  
_Pañhaṃ puṭṭhā viyākāsi,_  
_yassa kammassidaṃ phalaṃ._  


(27.)

31\. _“Appassa kammassa phalaṃ mamedaṃ,_  
_Yenamhi evaṃ jalitānubhāvā;_  
_Ahaṃ manussesu manussabhūtā,_  
_Purimāya jātiyā manussaloke._  


(28.)

32\. _Addasaṃ virajaṃ bhikkhuṃ,_  
_vippasannamanāvilaṃ;_  
_Tassa adāsahaṃ pīṭhaṃ,_  
_pasannā sehi pāṇibhi._  


(29.)

33\. _Tena metādiso vaṇṇo,_  
_tena me idha mijjhati;_  
_Uppajjanti ca me bhogā,_  
_ye keci manaso piyā._  


(30.)

34\. _Akkhāmi te bhikkhu mahānubhāva,_  
_Manussabhūtā yamakāsi puññaṃ;_  
_Tenamhi evaṃ jalitānubhāvā,_  
_Vaṇṇo ca me sabbadisā pabhāsatī”ti._  


---

35\. Catutthapīṭhavimānaṃ catutthaṃ.



[Go to previous page (1.1.3 Tatiyapīṭhavimānavatthu)](1.1.3.md) / [Go to parent page (1.1 Pīṭhavagga)](../1.1.md) / [Go to next page (1.1.5 Kuñjaravimānavatthu)](1.1.5.md)


