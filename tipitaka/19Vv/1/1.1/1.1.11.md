---
title: 1.1.11 Paṭhamapatibbatāvimānavatthu
path: /tipitaka/19Vv/1/1.1/1.1.11
ref: 268498
breadcrumbs:
  - name: Home
    link: /
  - name: 19Vv Vimānavatthupāḷi
    link: /tipitaka/19Vv
  - name: 1 Itthivimāna
    link: /tipitaka/19Vv/1
  - name: 1.1 Pīṭhavagga
    link: /tipitaka/19Vv/1/1.1
prevL: /tipitaka/19Vv/1/1.1/1.1.10
upL: /tipitaka/19Vv/1/1.1
nextL: /tipitaka/19Vv/1/1.1/1.1.12
---

# 1.1.11 Paṭhamapatibbatāvimānavatthu

### Itthivimāna

### Pīṭhavagga

### Paṭhamapatibbatāvimānavatthu

(93.)

104. _“Koñcā mayūrā diviyā ca haṃsā,_  
_Vaggussarā kokilā sampatanti;_  
_Pupphābhikiṇṇaṃ rammamidaṃ vimānaṃ,_  
_Anekacittaṃ naranārisevitaṃ._  


(94.)

105. _Tatthacchasi devi mahānubhāve,_  
_Iddhī vikubbanti anekarūpā;_  
_Imā ca te accharāyo samantato,_  
_Naccanti gāyanti pamodayanti ca._  


(95.)

106. _Deviddhipattāsi mahānubhāve,_  
_Manussabhūtā kimakāsi puññaṃ;_  
_Kenāsi evaṃ jalitānubhāvā,_  
_Vaṇṇo ca te sabbadisā pabhāsatī”ti._  


(96.)

107. _Sā devatā attamanā,_  
_moggallānena pucchitā;_  
_Pañhaṃ puṭṭhā viyākāsi,_  
_yassa kammassidaṃ phalaṃ._  


(97.)

108. _“Ahaṃ manussesu manussabhūtā,_  
_Patibbatānaññamanā ahosiṃ;_  
_Mātāva puttaṃ anurakkhamānā,_  
_Kuddhāpihaṃ nappharusaṃ avocaṃ._  


(98.)

109. _Sacce ṭhitā mosavajjaṃ pahāya,_  
_Dāne ratā saṅgahitattabhāvā;_  
_Annañca pānañca pasannacittā,_  
_Sakkacca dānaṃ vipulaṃ adāsiṃ._  


(99.)

110. _Tena metādiso vaṇṇo,_  
_tena me idha mijjhati;_  
_Uppajjanti ca me bhogā,_  
_ye keci manaso piyā._  


(100.)

111. _Akkhāmi te bhikkhu mahānubhāva,_  
_Manussabhūtā yamakāsi puññaṃ;_  
_Tenamhi evaṃ jalitānubhāvā,_  
_Vaṇṇo ca me sabbadisā pabhāsatī”ti._  


===

112. Paṭhamapatibbatāvimānaṃ ekādasamaṃ.




