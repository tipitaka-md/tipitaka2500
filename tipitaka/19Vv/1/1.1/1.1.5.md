
[Home](/) / [19Vv Vimānavatthupāḷi](../../../19Vv.md) / [1 Itthivimāna](../../1.md) / [1.1 Pīṭhavagga](../1.1.md)

# 𑁧𑁇𑁧𑁇𑁫 𑀓𑀼𑀜𑁆𑀚𑀭𑀯𑀺𑀫𑀸𑀦𑀯𑀢𑁆𑀣𑀼

* 𑀇𑀢𑁆𑀣𑀺𑀯𑀺𑀫𑀸𑀦

* 𑀧𑀻𑀞𑀯𑀕𑁆𑀕

* 𑀓𑀼𑀜𑁆𑀚𑀭𑀯𑀺𑀫𑀸𑀦𑀯𑀢𑁆𑀣𑀼

(31.)

36\. _“𑀓𑀼𑀜𑁆𑀚𑀭𑁄 𑀢𑁂 𑀯𑀭𑀸𑀭𑁄𑀳𑁄,_  
_𑀦𑀸𑀦𑀸𑀭𑀢𑀦𑀓𑀧𑁆𑀧𑀦𑁄;_  
_𑀭𑀼𑀘𑀺𑀭𑁄 𑀣𑀸𑀫𑀯𑀸 𑀚𑀯𑀲𑀫𑁆𑀧𑀦𑁆𑀦𑁄,_  
_𑀆𑀓𑀸𑀲𑀫𑁆𑀳𑀺 𑀲𑀫𑀻𑀳𑀢𑀺𑁇_  


(32.)

37\. _𑀧𑀤𑀼𑀫𑀺 𑀧𑀤𑁆𑀫𑀧𑀢𑁆𑀢𑀓𑁆𑀔𑀺,_  
_𑀧𑀤𑁆𑀫𑀼𑀧𑁆𑀧𑀮𑀚𑀼𑀢𑀺𑀦𑁆𑀥𑀭𑁄;_  
_𑀧𑀤𑁆𑀫𑀘𑀼𑀡𑁆𑀡𑀸𑀪𑀺𑀓𑀺𑀡𑁆𑀡𑀗𑁆𑀕𑁄,_  
_𑀲𑁄𑀡𑁆𑀡𑀧𑁄𑀓𑁆𑀔𑀭𑀫𑀸𑀮𑀥𑀸𑁇_  


(33.)

38\. _𑀧𑀤𑀼𑀫𑀸𑀦𑀼𑀲𑀝𑀁 𑀫𑀕𑁆𑀕𑀁,_  
_𑀧𑀤𑁆𑀫𑀧𑀢𑁆𑀢𑀯𑀺𑀪𑀽𑀲𑀺𑀢𑀁;_  
_𑀞𑀺𑀢𑀁 𑀯𑀕𑁆𑀕𑀼 𑀫𑀦𑀼𑀕𑁆𑀖𑀸𑀢𑀻,_  
_𑀫𑀺𑀢𑀁 𑀕𑀘𑁆𑀙𑀢𑀺 𑀯𑀸𑀭𑀡𑁄𑁇_  


(34.)

39\. _𑀢𑀲𑁆𑀲 𑀧𑀓𑁆𑀓𑀫𑀫𑀸𑀦𑀲𑁆𑀲,_  
_𑀲𑁄𑀡𑁆𑀡𑀓𑀁𑀲𑀸 𑀭𑀢𑀺𑀲𑁆𑀲𑀭𑀸;_  
_𑀢𑁂𑀲𑀁 𑀲𑀼𑀬𑁆𑀬𑀢𑀺 𑀦𑀺𑀕𑁆𑀖𑁄𑀲𑁄,_  
_𑀢𑀽𑀭𑀺𑀬𑁂 𑀧𑀜𑁆𑀘𑀗𑁆𑀕𑀺𑀓𑁂 𑀬𑀣𑀸𑁇_  


(35.)

40\. _𑀢𑀲𑁆𑀲 𑀦𑀸𑀕𑀲𑁆𑀲 𑀔𑀦𑁆𑀥𑀫𑁆𑀳𑀺,_  
_𑀲𑀼𑀘𑀺𑀯𑀢𑁆𑀣𑀸 𑀅𑀮𑀗𑁆𑀓𑀢𑀸;_  
_𑀫𑀳𑀦𑁆𑀢𑀁 𑀅𑀘𑁆𑀙𑀭𑀸𑀲𑀗𑁆𑀖𑀁,_  
_𑀯𑀡𑁆𑀡𑁂𑀦 𑀅𑀢𑀺𑀭𑁄𑀘𑀲𑀺𑁇_  


(36.)

41\. _𑀤𑀸𑀦𑀲𑁆𑀲 𑀢𑁂 𑀇𑀤𑀁 𑀨𑀮𑀁,_  
_𑀅𑀣𑁄 𑀲𑀻𑀮𑀲𑁆𑀲 𑀯𑀸 𑀧𑀦;_  
_𑀅𑀣𑁄 𑀅𑀜𑁆𑀚𑀮𑀺𑀓𑀫𑁆𑀫𑀲𑁆𑀲,_  
_𑀢𑀁 𑀫𑁂 𑀅𑀓𑁆𑀔𑀸𑀳𑀺 𑀧𑀼𑀘𑁆𑀙𑀺𑀢𑀸”𑀢𑀺𑁇_  


(37.)

42\. _𑀲𑀸 𑀤𑁂𑀯𑀢𑀸 𑀅𑀢𑁆𑀢𑀫𑀦𑀸,_  
_𑀫𑁄𑀕𑁆𑀕𑀮𑁆𑀮𑀸𑀦𑁂𑀦 𑀧𑀼𑀘𑁆𑀙𑀺𑀢𑀸;_  
_𑀧𑀜𑁆𑀳𑀁 𑀧𑀼𑀝𑁆𑀞𑀸 𑀯𑀺𑀬𑀸𑀓𑀸𑀲𑀺,_  
_𑀬𑀲𑁆𑀲 𑀓𑀫𑁆𑀫𑀲𑁆𑀲𑀺𑀤𑀁 𑀨𑀮𑀁𑁇_  


(38.)

43\. _“𑀤𑀺𑀲𑁆𑀯𑀸𑀦 𑀕𑀼𑀡𑀲𑀫𑁆𑀧𑀦𑁆𑀦𑀁,_  
_𑀛𑀸𑀬𑀺𑀁 𑀛𑀸𑀦𑀭𑀢𑀁 𑀲𑀢𑀁;_  
_𑀅𑀤𑀸𑀲𑀺𑀁 𑀧𑀼𑀧𑁆𑀨𑀸𑀪𑀺𑀓𑀺𑀡𑁆𑀡𑀁,_  
_𑀆𑀲𑀦𑀁 𑀤𑀼𑀲𑁆𑀲𑀲𑀦𑁆𑀣𑀢𑀁𑁇_  


(39.)

44\. _𑀉𑀧𑀟𑁆𑀠𑀁 𑀧𑀤𑁆𑀫𑀫𑀸𑀮𑀸𑀳𑀁,_  
_𑀆𑀲𑀦𑀲𑁆𑀲 𑀲𑀫𑀦𑁆𑀢𑀢𑁄;_  
_𑀅𑀩𑁆𑀪𑁄𑀓𑀺𑀭𑀺𑀲𑁆𑀲𑀁 𑀧𑀢𑁆𑀢𑁂𑀳𑀺,_  
_𑀧𑀲𑀦𑁆𑀦𑀸 𑀲𑁂𑀳𑀺 𑀧𑀸𑀡𑀺𑀪𑀺𑁇_  


(40.)

45\. _𑀢𑀲𑁆𑀲 𑀓𑀫𑁆𑀫𑀓𑀼𑀲𑀮𑀲𑁆𑀲,_  
_𑀇𑀤𑀁 𑀫𑁂 𑀈𑀤𑀺𑀲𑀁 𑀨𑀮𑀁;_  
_𑀲𑀓𑁆𑀓𑀸𑀭𑁄 𑀕𑀭𑀼𑀓𑀸𑀭𑁄 𑀘,_  
_𑀤𑁂𑀯𑀸𑀦𑀁 𑀅𑀧𑀘𑀺𑀢𑀸 𑀅𑀳𑀁𑁇_  


(41.)

46\. _𑀬𑁄 𑀯𑁂 𑀲𑀫𑁆𑀫𑀸𑀯𑀺𑀫𑀼𑀢𑁆𑀢𑀸𑀦𑀁,_  
_𑀲𑀦𑁆𑀢𑀸𑀦𑀁 𑀩𑁆𑀭𑀳𑁆𑀫𑀘𑀸𑀭𑀺𑀦𑀁;_  
_𑀧𑀲𑀦𑁆𑀦𑁄 𑀆𑀲𑀦𑀁 𑀤𑀚𑁆𑀚𑀸,_  
_𑀏𑀯𑀁 𑀦𑀦𑁆𑀤𑁂 𑀬𑀣𑀸 𑀅𑀳𑀁𑁇_  


(42.)

47\. _𑀢𑀲𑁆𑀫𑀸 𑀳𑀺 𑀅𑀢𑁆𑀢𑀓𑀸𑀫𑁂𑀦,_  
_𑀫𑀳𑀢𑁆𑀢𑀫𑀪𑀺𑀓𑀗𑁆𑀔𑀢𑀸;_  
_𑀆𑀲𑀦𑀁 𑀤𑀸𑀢𑀩𑁆𑀩𑀁 𑀳𑁄𑀢𑀺,_  
_𑀲𑀭𑀻𑀭𑀦𑁆𑀢𑀺𑀫𑀥𑀸𑀭𑀺𑀦𑀦𑁆”𑀢𑀺𑁇_  


---

48\. 𑀓𑀼𑀜𑁆𑀚𑀭𑀯𑀺𑀫𑀸𑀦𑀁 𑀧𑀜𑁆𑀘𑀫𑀁𑁇



[Go to previous page (1.1.4 Catutthapīṭhavimānavatthu)](1.1.4.md) / [Go to parent page (1.1 Pīṭhavagga)](../1.1.md) / [Go to next page (1.1.6 Paṭhamanāvāvimānavatthu)](1.1.6.md)


