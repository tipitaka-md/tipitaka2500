
[Home](/) / [19Vv Vimānavatthupāḷi](../../../19Vv.md) / [1 Itthivimāna](../../1.md) / [1.1 Pīṭhavagga](../1.1.md)

# 1.1.5 Kuñjaravimānavatthu

* Itthivimāna

* Pīṭhavagga

* Kuñjaravimānavatthu

(31.)

36\. _“Kuñjaro te varāroho,_  
_Nānāratanakappano;_  
_Ruciro thāmavā javasampanno,_  
_Ākāsamhi samīhati._  


(32.)

37\. _Padumi padmapattakkhi,_  
_padmuppalajutindharo;_  
_Padmacuṇṇābhikiṇṇaṅgo,_  
_soṇṇapokkharamāladhā._  


(33.)

38\. _Padumānusaṭaṃ maggaṃ,_  
_padmapattavibhūsitaṃ;_  
_Ṭhitaṃ vaggu manugghātī,_  
_mitaṃ gacchati vāraṇo._  


(34.)

39\. _Tassa pakkamamānassa,_  
_soṇṇakaṃsā ratissarā;_  
_Tesaṃ suyyati nigghoso,_  
_tūriye pañcaṅgike yathā._  


(35.)

40\. _Tassa nāgassa khandhamhi,_  
_sucivatthā alaṅkatā;_  
_Mahantaṃ accharāsaṅghaṃ,_  
_vaṇṇena atirocasi._  


(36.)

41\. _Dānassa te idaṃ phalaṃ,_  
_atho sīlassa vā pana;_  
_Atho añjalikammassa,_  
_taṃ me akkhāhi pucchitā”ti._  


(37.)

42\. _Sā devatā attamanā,_  
_moggallānena pucchitā;_  
_Pañhaṃ puṭṭhā viyākāsi,_  
_yassa kammassidaṃ phalaṃ._  


(38.)

43\. _“Disvāna guṇasampannaṃ,_  
_jhāyiṃ jhānarataṃ sataṃ;_  
_Adāsiṃ pupphābhikiṇṇaṃ,_  
_āsanaṃ dussasanthataṃ._  


(39.)

44\. _Upaḍḍhaṃ padmamālāhaṃ,_  
_āsanassa samantato;_  
_Abbhokirissaṃ pattehi,_  
_pasannā sehi pāṇibhi._  


(40.)

45\. _Tassa kammakusalassa,_  
_idaṃ me īdisaṃ phalaṃ;_  
_Sakkāro garukāro ca,_  
_devānaṃ apacitā ahaṃ._  


(41.)

46\. _Yo ve sammāvimuttānaṃ,_  
_santānaṃ brahmacārinaṃ;_  
_Pasanno āsanaṃ dajjā,_  
_evaṃ nande yathā ahaṃ._  


(42.)

47\. _Tasmā hi attakāmena,_  
_mahattamabhikaṅkhatā;_  
_Āsanaṃ dātabbaṃ hoti,_  
_sarīrantimadhārinan”ti._  


---

48\. Kuñjaravimānaṃ pañcamaṃ.



[Go to previous page (1.1.4 Catutthapīṭhavimānavatthu)](1.1.4.md) / [Go to parent page (1.1 Pīṭhavagga)](../1.1.md) / [Go to next page (1.1.6 Paṭhamanāvāvimānavatthu)](1.1.6.md)


