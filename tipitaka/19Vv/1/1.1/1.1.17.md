---
title: 1.1.17 Kesakārīvimānavatthu
path: /tipitaka/19Vv/1/1.1/1.1.17
ref: 268504
breadcrumbs:
  - name: Home
    link: /
  - name: 19Vv Vimānavatthupāḷi
    link: /tipitaka/19Vv
  - name: 1 Itthivimāna
    link: /tipitaka/19Vv/1
  - name: 1.1 Pīṭhavagga
    link: /tipitaka/19Vv/1/1.1
prevL: /tipitaka/19Vv/1/1.1/1.1.16
upL: /tipitaka/19Vv/1/1.1
nextL: /tipitaka/19Vv/1/1.2
---

# 1.1.17 Kesakārīvimānavatthu

### Itthivimāna

### Pīṭhavagga

### Kesakārīvimānavatthu

(150.)

167. _“Idaṃ vimānaṃ ruciraṃ pabhassaraṃ,_  
_Veḷuriyathambhaṃ satataṃ sunimmitaṃ;_  
_Suvaṇṇarukkhehi samantamotthataṃ,_  
_Ṭhānaṃ mamaṃ kammavipākasambhavaṃ._  


(151.)

168. _Tatrūpapannā purimaccharā imā,_  
_Sataṃ sahassāni sakena kammunā;_  
_Tuvaṃsi ajjhupagatā yasassinī,_  
_Obhāsayaṃ tiṭṭhasi pubbadevatā._  


(152.)

169. _Sasī adhiggayha yathā virocati,_  
_Nakkhattarājāriva tārakāgaṇaṃ;_  
_Tatheva tvaṃ accharāsaṅgaṇaṃ imaṃ,_  
_Daddallamānā yasasā virocasi._  


(153.)

170. _Kuto nu āgamma anomadassane,_  
_Upapannā tvaṃ bhavanaṃ mamaṃ idaṃ;_  
_Brahmaṃva devā tidasā sahindakā,_  
_Sabbe na tappāmase dassanena tan”ti._  


(154.)

171. _“Yametaṃ sakka anupucchase mamaṃ,_  
_‘Kuto cutā tvaṃ idha āgatā’ti;_  
_Bārāṇasī nāma puratthi kāsinaṃ,_  
_Tattha ahosiṃ pure kesakārikā._  


(155.)

172. _Buddhe ca dhamme ca pasannamānasā,_  
_Saṃghe ca ekantagatā asaṃsayā;_  
_Akhaṇḍasikkhāpadā āgatapphalā,_  
_Sambodhidhamme niyatā anāmayā”ti._  


(156.)

173. _“Tantyābhinandāmase svāgatañca te,_  
_Dhammena ca tvaṃ yasasā virocasi;_  
_Buddhe ca dhamme ca pasannamānase,_  
_Saṃghe ca ekantagate asaṃsaye;_  
_Akhaṇḍasikkhāpade āgatapphale,_  
_Sambodhidhamme niyate anāmaye”ti._  


===

174. Kesakārīvimānaṃ sattarasamaṃ.



===

175. Tassuddānaṃ



176. _Pañca pīṭhā tayo nāvā,_  
_dīpatiladakkhiṇā dve;_  
_Pati dve suṇisā uttarā,_  
_sirimā kesakārikā;_  
_Vaggo tena pavuccatīti._  


===

177. Itthivimāne paṭhamo vaggo.




