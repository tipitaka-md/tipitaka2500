
[Home](/) / [19Vv Vimānavatthupāḷi](../../../19Vv.md) / [1 Itthivimāna](../../1.md) / [1.1 Pīṭhavagga](../1.1.md)

# 𑁧𑁇𑁧𑁇𑁧𑁭 𑀓𑁂𑀲𑀓𑀸𑀭𑀻𑀯𑀺𑀫𑀸𑀦𑀯𑀢𑁆𑀣𑀼

* 𑀇𑀢𑁆𑀣𑀺𑀯𑀺𑀫𑀸𑀦

* 𑀧𑀻𑀞𑀯𑀕𑁆𑀕

* 𑀓𑁂𑀲𑀓𑀸𑀭𑀻𑀯𑀺𑀫𑀸𑀦𑀯𑀢𑁆𑀣𑀼

(150.)

167\. _“𑀇𑀤𑀁 𑀯𑀺𑀫𑀸𑀦𑀁 𑀭𑀼𑀘𑀺𑀭𑀁 𑀧𑀪𑀲𑁆𑀲𑀭𑀁,_  
_𑀯𑁂𑀍𑀉𑀭𑀺𑀬𑀣𑀫𑁆𑀪𑀁 𑀲𑀢𑀢𑀁 𑀲𑀼𑀦𑀺𑀫𑁆𑀫𑀺𑀢𑀁;_  
_𑀲𑀼𑀯𑀡𑁆𑀡𑀭𑀼𑀓𑁆𑀔𑁂𑀳𑀺 𑀲𑀫𑀦𑁆𑀢𑀫𑁄𑀢𑁆𑀣𑀢𑀁,_  
_𑀞𑀸𑀦𑀁 𑀫𑀫𑀁 𑀓𑀫𑁆𑀫𑀯𑀺𑀧𑀸𑀓𑀲𑀫𑁆𑀪𑀯𑀁𑁇_  


(151.)

168\. _𑀢𑀢𑁆𑀭𑀽𑀧𑀧𑀦𑁆𑀦𑀸 𑀧𑀼𑀭𑀺𑀫𑀘𑁆𑀙𑀭𑀸 𑀇𑀫𑀸,_  
_𑀲𑀢𑀁 𑀲𑀳𑀲𑁆𑀲𑀸𑀦𑀺 𑀲𑀓𑁂𑀦 𑀓𑀫𑁆𑀫𑀼𑀦𑀸;_  
_𑀢𑀼𑀯𑀁𑀲𑀺 𑀅𑀚𑁆𑀛𑀼𑀧𑀕𑀢𑀸 𑀬𑀲𑀲𑁆𑀲𑀺𑀦𑀻,_  
_𑀑𑀪𑀸𑀲𑀬𑀁 𑀢𑀺𑀝𑁆𑀞𑀲𑀺 𑀧𑀼𑀩𑁆𑀩𑀤𑁂𑀯𑀢𑀸𑁇_  


(152.)

169\. _𑀲𑀲𑀻 𑀅𑀥𑀺𑀕𑁆𑀕𑀬𑁆𑀳 𑀬𑀣𑀸 𑀯𑀺𑀭𑁄𑀘𑀢𑀺,_  
_𑀦𑀓𑁆𑀔𑀢𑁆𑀢𑀭𑀸𑀚𑀸𑀭𑀺𑀯 𑀢𑀸𑀭𑀓𑀸𑀕𑀡𑀁;_  
_𑀢𑀣𑁂𑀯 𑀢𑁆𑀯𑀁 𑀅𑀘𑁆𑀙𑀭𑀸𑀲𑀗𑁆𑀕𑀡𑀁 𑀇𑀫𑀁,_  
_𑀤𑀤𑁆𑀤𑀮𑁆𑀮𑀫𑀸𑀦𑀸 𑀬𑀲𑀲𑀸 𑀯𑀺𑀭𑁄𑀘𑀲𑀺𑁇_  


(153.)

170\. _𑀓𑀼𑀢𑁄 𑀦𑀼 𑀆𑀕𑀫𑁆𑀫 𑀅𑀦𑁄𑀫𑀤𑀲𑁆𑀲𑀦𑁂,_  
_𑀉𑀧𑀧𑀦𑁆𑀦𑀸 𑀢𑁆𑀯𑀁 𑀪𑀯𑀦𑀁 𑀫𑀫𑀁 𑀇𑀤𑀁;_  
_𑀩𑁆𑀭𑀳𑁆𑀫𑀁𑀯 𑀤𑁂𑀯𑀸 𑀢𑀺𑀤𑀲𑀸 𑀲𑀳𑀺𑀦𑁆𑀤𑀓𑀸,_  
_𑀲𑀩𑁆𑀩𑁂 𑀦 𑀢𑀧𑁆𑀧𑀸𑀫𑀲𑁂 𑀤𑀲𑁆𑀲𑀦𑁂𑀦 𑀢𑀦𑁆”𑀢𑀺𑁇_  


(154.)

171\. _“𑀬𑀫𑁂𑀢𑀁 𑀲𑀓𑁆𑀓 𑀅𑀦𑀼𑀧𑀼𑀘𑁆𑀙𑀲𑁂 𑀫𑀫𑀁,_  
_‘𑀓𑀼𑀢𑁄 𑀘𑀼𑀢𑀸 𑀢𑁆𑀯𑀁 𑀇𑀥 𑀆𑀕𑀢𑀸’𑀢𑀺;_  
_𑀩𑀸𑀭𑀸𑀡𑀲𑀻 𑀦𑀸𑀫 𑀧𑀼𑀭𑀢𑁆𑀣𑀺 𑀓𑀸𑀲𑀺𑀦𑀁,_  
_𑀢𑀢𑁆𑀣 𑀅𑀳𑁄𑀲𑀺𑀁 𑀧𑀼𑀭𑁂 𑀓𑁂𑀲𑀓𑀸𑀭𑀺𑀓𑀸𑁇_  


(155.)

172\. _𑀩𑀼𑀤𑁆𑀥𑁂 𑀘 𑀥𑀫𑁆𑀫𑁂 𑀘 𑀧𑀲𑀦𑁆𑀦𑀫𑀸𑀦𑀲𑀸,_  
_𑀲𑀁𑀖𑁂 𑀘 𑀏𑀓𑀦𑁆𑀢𑀕𑀢𑀸 𑀅𑀲𑀁𑀲𑀬𑀸;_  
_𑀅𑀔𑀡𑁆𑀟𑀲𑀺𑀓𑁆𑀔𑀸𑀧𑀤𑀸 𑀆𑀕𑀢𑀧𑁆𑀨𑀮𑀸,_  
_𑀲𑀫𑁆𑀩𑁄𑀥𑀺𑀥𑀫𑁆𑀫𑁂 𑀦𑀺𑀬𑀢𑀸 𑀅𑀦𑀸𑀫𑀬𑀸”𑀢𑀺𑁇_  


(156.)

173\. _“𑀢𑀦𑁆𑀢𑁆𑀬𑀸𑀪𑀺𑀦𑀦𑁆𑀤𑀸𑀫𑀲𑁂 𑀲𑁆𑀯𑀸𑀕𑀢𑀜𑁆𑀘 𑀢𑁂,_  
_𑀥𑀫𑁆𑀫𑁂𑀦 𑀘 𑀢𑁆𑀯𑀁 𑀬𑀲𑀲𑀸 𑀯𑀺𑀭𑁄𑀘𑀲𑀺;_  
_𑀩𑀼𑀤𑁆𑀥𑁂 𑀘 𑀥𑀫𑁆𑀫𑁂 𑀘 𑀧𑀲𑀦𑁆𑀦𑀫𑀸𑀦𑀲𑁂,_  
_𑀲𑀁𑀖𑁂 𑀘 𑀏𑀓𑀦𑁆𑀢𑀕𑀢𑁂 𑀅𑀲𑀁𑀲𑀬𑁂;_  
_𑀅𑀔𑀡𑁆𑀟𑀲𑀺𑀓𑁆𑀔𑀸𑀧𑀤𑁂 𑀆𑀕𑀢𑀧𑁆𑀨𑀮𑁂,_  
_𑀲𑀫𑁆𑀩𑁄𑀥𑀺𑀥𑀫𑁆𑀫𑁂 𑀦𑀺𑀬𑀢𑁂 𑀅𑀦𑀸𑀫𑀬𑁂”𑀢𑀺𑁇_  


---

174\. 𑀓𑁂𑀲𑀓𑀸𑀭𑀻𑀯𑀺𑀫𑀸𑀦𑀁 𑀲𑀢𑁆𑀢𑀭𑀲𑀫𑀁𑁇



---

175\. 𑀢𑀲𑁆𑀲𑀼𑀤𑁆𑀤𑀸𑀦𑀁



176\. _𑀧𑀜𑁆𑀘 𑀧𑀻𑀞𑀸 𑀢𑀬𑁄 𑀦𑀸𑀯𑀸,_  
_𑀤𑀻𑀧𑀢𑀺𑀮𑀤𑀓𑁆𑀔𑀺𑀡𑀸 𑀤𑁆𑀯𑁂;_  
_𑀧𑀢𑀺 𑀤𑁆𑀯𑁂 𑀲𑀼𑀡𑀺𑀲𑀸 𑀉𑀢𑁆𑀢𑀭𑀸,_  
_𑀲𑀺𑀭𑀺𑀫𑀸 𑀓𑁂𑀲𑀓𑀸𑀭𑀺𑀓𑀸;_  
_𑀯𑀕𑁆𑀕𑁄 𑀢𑁂𑀦 𑀧𑀯𑀼𑀘𑁆𑀘𑀢𑀻𑀢𑀺𑁇_  


---

177\. 𑀇𑀢𑁆𑀣𑀺𑀯𑀺𑀫𑀸𑀦𑁂 𑀧𑀞𑀫𑁄 𑀯𑀕𑁆𑀕𑁄𑁇



[Go to previous page (1.1.16 Sirimāvimānavatthu)](1.1.16.md) / [Go to parent page (1.1 Pīṭhavagga)](../1.1.md) / [Go to next page (1.2 Cittalatāvagga)](../1.2.md)


