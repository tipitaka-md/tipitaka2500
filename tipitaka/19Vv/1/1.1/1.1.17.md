
[Home](/) / [19Vv Vimānavatthupāḷi](../../../19Vv.md) / [1 Itthivimāna](../../1.md) / [1.1 Pīṭhavagga](../1.1.md)

# 1.1.17 Kesakārīvimānavatthu

* Itthivimāna

* Pīṭhavagga

* Kesakārīvimānavatthu

(150.)

167\. _“Idaṃ vimānaṃ ruciraṃ pabhassaraṃ,_  
_Veḷuriyathambhaṃ satataṃ sunimmitaṃ;_  
_Suvaṇṇarukkhehi samantamotthataṃ,_  
_Ṭhānaṃ mamaṃ kammavipākasambhavaṃ._  


(151.)

168\. _Tatrūpapannā purimaccharā imā,_  
_Sataṃ sahassāni sakena kammunā;_  
_Tuvaṃsi ajjhupagatā yasassinī,_  
_Obhāsayaṃ tiṭṭhasi pubbadevatā._  


(152.)

169\. _Sasī adhiggayha yathā virocati,_  
_Nakkhattarājāriva tārakāgaṇaṃ;_  
_Tatheva tvaṃ accharāsaṅgaṇaṃ imaṃ,_  
_Daddallamānā yasasā virocasi._  


(153.)

170\. _Kuto nu āgamma anomadassane,_  
_Upapannā tvaṃ bhavanaṃ mamaṃ idaṃ;_  
_Brahmaṃva devā tidasā sahindakā,_  
_Sabbe na tappāmase dassanena tan”ti._  


(154.)

171\. _“Yametaṃ sakka anupucchase mamaṃ,_  
_‘Kuto cutā tvaṃ idha āgatā’ti;_  
_Bārāṇasī nāma puratthi kāsinaṃ,_  
_Tattha ahosiṃ pure kesakārikā._  


(155.)

172\. _Buddhe ca dhamme ca pasannamānasā,_  
_Saṃghe ca ekantagatā asaṃsayā;_  
_Akhaṇḍasikkhāpadā āgatapphalā,_  
_Sambodhidhamme niyatā anāmayā”ti._  


(156.)

173\. _“Tantyābhinandāmase svāgatañca te,_  
_Dhammena ca tvaṃ yasasā virocasi;_  
_Buddhe ca dhamme ca pasannamānase,_  
_Saṃghe ca ekantagate asaṃsaye;_  
_Akhaṇḍasikkhāpade āgatapphale,_  
_Sambodhidhamme niyate anāmaye”ti._  


---

174\. Kesakārīvimānaṃ sattarasamaṃ.



---

175\. Tassuddānaṃ



176\. _Pañca pīṭhā tayo nāvā,_  
_dīpatiladakkhiṇā dve;_  
_Pati dve suṇisā uttarā,_  
_sirimā kesakārikā;_  
_Vaggo tena pavuccatīti._  


---

177\. Itthivimāne paṭhamo vaggo.



[Go to previous page (1.1.16 Sirimāvimānavatthu)](1.1.16.md) / [Go to parent page (1.1 Pīṭhavagga)](../1.1.md) / [Go to next page (1.2 Cittalatāvagga)](../1.2.md)


