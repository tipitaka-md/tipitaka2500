
[Home](/) / [19Vv Vimānavatthupāḷi](../../../19Vv.md) / [1 Itthivimāna](../../1.md) / [1.1 Pīṭhavagga](../1.1.md)

# 1.1.7 Dutiyanāvāvimānavatthu

* Itthivimāna

* Pīṭhavagga

* Dutiyanāvāvimānavatthu

(53.)

60\. _“Suvaṇṇacchadanaṃ nāvaṃ,_  
_Nāri āruyha tiṭṭhasi;_  
_Ogāhasi pokkharaṇiṃ,_  
_Padmaṃ chindasi pāṇinā._  


(54.)

61\. _Kena tetādiso vaṇṇo,_  
_kena te idha mijjhati;_  
_Uppajjanti ca te bhogā,_  
_ye keci manaso piyā._  


(55.)

62\. _Pucchāmi taṃ devi mahānubhāve,_  
_Manussabhūtā kimakāsi puññaṃ;_  
_Kenāsi evaṃ jalitānubhāvā,_  
_Vaṇṇo ca te sabbadisā pabhāsatī”ti._  


(56.)

63\. _Sā devatā attamanā,_  
_moggallānena pucchitā;_  
_Pañhaṃ puṭṭhā viyākāsi,_  
_yassa kammassidaṃ phalaṃ._  


(57.)

64\. _“Ahaṃ manussesu manussabhūtā,_  
_Purimāya jātiyā manussaloke;_  
_Disvāna bhikkhuṃ tasitaṃ kilantaṃ,_  
_Uṭṭhāya pātuṃ udakaṃ adāsiṃ._  


(58.)

65\. _Yo ve kilantassa pipāsitassa,_  
_Uṭṭhāya pātuṃ udakaṃ dadāti;_  
_Sītodakā tassa bhavanti najjo,_  
_Pahūtamalyā bahupuṇḍarīkā._  


(59.)

66\. _Taṃ āpagā anupariyanti sabbadā,_  
_Sītodakā vālukasanthatā nadī;_  
_Ambā ca sālā tilakā ca jambuyo,_  
_Uddālakā pāṭaliyo ca phullā._  


(60.)

67\. _Taṃ bhūmibhāgehi upetarūpaṃ,_  
_Vimānaseṭṭhaṃ bhusa sobhamānaṃ;_  
_Tassīdha kammassa ayaṃ vipāko,_  
_Etādisaṃ puññakatā labhanti._  


(61.)

68\. _Tena metādiso vaṇṇo,_  
_tena me idha mijjhati;_  
_Uppajjanti ca me bhogā,_  
_ye keci manaso piyā._  


(62.)

69\. _Akkhāmi te bhikkhu mahānubhāva,_  
_Manussabhūtā yamakāsi puññaṃ;_  
_Tenamhi evaṃ jalitānubhāvā,_  
_Vaṇṇo ca me sabbadisā pabhāsatī”ti._  


---

70\. Dutiyanāvāvimānaṃ sattamaṃ.



[Go to previous page (1.1.6 Paṭhamanāvāvimānavatthu)](1.1.6.md) / [Go to parent page (1.1 Pīṭhavagga)](../1.1.md) / [Go to next page (1.1.8 Tatiyanāvāvimānavatthu)](1.1.8.md)


