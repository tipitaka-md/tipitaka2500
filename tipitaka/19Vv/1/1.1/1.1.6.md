---
title: 1.1.6 Paṭhamanāvāvimānavatthu
path: /tipitaka/19Vv/1/1.1/1.1.6
ref: 268493
breadcrumbs:
  - name: Home
    link: /
  - name: 19Vv Vimānavatthupāḷi
    link: /tipitaka/19Vv
  - name: 1 Itthivimāna
    link: /tipitaka/19Vv/1
  - name: 1.1 Pīṭhavagga
    link: /tipitaka/19Vv/1/1.1
prevL: /tipitaka/19Vv/1/1.1/1.1.5
upL: /tipitaka/19Vv/1/1.1
nextL: /tipitaka/19Vv/1/1.1/1.1.7
---

# 1.1.6 Paṭhamanāvāvimānavatthu

### Itthivimāna

### Pīṭhavagga

### Paṭhamanāvāvimānavatthu

(43.)

49. _“Suvaṇṇacchadanaṃ nāvaṃ,_  
_Nāri āruyha tiṭṭhasi;_  
_Ogāhasi pokkharaṇiṃ,_  
_Padmaṃ chindasi pāṇinā._  


(44.)

50. _Kena tetādiso vaṇṇo,_  
_kena te idha mijjhati;_  
_Uppajjanti ca te bhogā,_  
_ye keci manaso piyā._  


(45.)

51. _Pucchāmi taṃ devi mahānubhāve,_  
_Manussabhūtā kimakāsi puññaṃ;_  
_Kenāsi evaṃ jalitānubhāvā,_  
_Vaṇṇo ca te sabbadisā pabhāsatī”ti._  


(46.)

52. _Sā devatā attamanā,_  
_moggallānena pucchitā;_  
_Pañhaṃ puṭṭhā viyākāsi,_  
_yassa kammassidaṃ phalaṃ._  


(47.)

53. _“Ahaṃ manussesu manussabhūtā,_  
_Purimāya jātiyā manussaloke;_  
_Disvāna bhikkhū tasite kilante,_  
_Uṭṭhāya pātuṃ udakaṃ adāsiṃ._  


(48.)

54. _Yo ve kilantāna pipāsitānaṃ,_  
_Uṭṭhāya pātuṃ udakaṃ dadāti;_  
_Sītodakā tassa bhavanti najjo,_  
_Pahūtamalyā bahupuṇḍarīkā._  


(49.)

55. _Taṃ āpagā anupariyanti sabbadā,_  
_Sītodakā vālukasanthatā nadī;_  
_Ambā ca sālā tilakā ca jambuyo,_  
_Uddālakā pāṭaliyo ca phullā._  


(50.)

56. _Taṃ bhūmibhāgehi upetarūpaṃ,_  
_Vimānaseṭṭhaṃ bhusa sobhamānaṃ;_  
_Tassīdha kammassa ayaṃ vipāko,_  
_Etādisaṃ puññakatā labhanti._  


(51.)

57. _Tena metādiso vaṇṇo,_  
_tena me idha mijjhati;_  
_Uppajjanti ca me bhogā,_  
_ye keci manaso piyā._  


(52.)

58. _Akkhāmi te bhikkhu mahānubhāva,_  
_Manussabhūtā yamakāsi puññaṃ;_  
_Tenamhi evaṃ jalitānubhāvā,_  
_Vaṇṇo ca me sabbadisā pabhāsatī”ti._  


===

59. Paṭhamanāvāvimānaṃ chaṭṭhaṃ.




