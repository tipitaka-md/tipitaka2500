
[Home](/) / [19Vv Vimānavatthupāḷi](../../../19Vv.md) / [1 Itthivimāna](../../1.md) / [1.1 Pīṭhavagga](../1.1.md)

# 1.1.8 Tatiyanāvāvimānavatthu

* Itthivimāna

* Pīṭhavagga

* Tatiyanāvāvimānavatthu

(63.)

71\. _“Suvaṇṇacchadanaṃ nāvaṃ,_  
_Nāri āruyha tiṭṭhasi;_  
_Ogāhasi pokkharaṇiṃ,_  
_Padmaṃ chindasi pāṇinā._  


(64.)

72\. _Kūṭāgārā nivesā te,_  
_vibhattā bhāgaso mitā;_  
_Daddallamānā ābhanti,_  
_samantā caturo disā._  


(65.)

73\. _Kena tetādiso vaṇṇo,_  
_kena te idha mijjhati;_  
_Uppajjanti ca te bhogā,_  
_ye keci manaso piyā._  


(66.)

74\. _Pucchāmi taṃ devi mahānubhāve,_  
_Manussabhūtā kimakāsi puññaṃ;_  
_Kenāsi evaṃ jalitānubhāvā,_  
_Vaṇṇo ca te sabbadisā pabhāsatī”ti._  


(67.)

75\. _Sā devatā attamanā,_  
_sambuddheneva pucchitā;_  
_Pañhaṃ puṭṭhā viyākāsi,_  
_yassa kammassidaṃ phalaṃ._  


(68.)

76\. _“Ahaṃ manussesu manussabhūtā,_  
_Purimāya jātiyā manussaloke;_  
_Disvāna bhikkhū tasite kilante,_  
_Uṭṭhāya pātuṃ udakaṃ adāsiṃ._  


(69.)

77\. _Yo ve kilantāna pipāsitānaṃ,_  
_Uṭṭhāya pātuṃ udakaṃ dadāti;_  
_Sītodakā tassa bhavanti najjo,_  
_Pahūtamalyā bahupuṇḍarīkā._  


(70.)

78\. _Taṃ āpagā anupariyanti sabbadā,_  
_Sītodakā vālukasanthatā nadī;_  
_Ambā ca sālā tilakā ca jambuyo,_  
_Uddālakā pāṭaliyo ca phullā._  


(71.)

79\. _Taṃ bhūmibhāgehi upetarūpaṃ,_  
_Vimānaseṭṭhaṃ bhusa sobhamānaṃ;_  
_Tassīdha kammassa ayaṃ vipāko,_  
_Etādisaṃ puññakatā labhanti._  


(72.)

80\. _Kūṭāgārā nivesā me,_  
_vibhattā bhāgaso mitā;_  
_Daddallamānā ābhanti,_  
_samantā caturo disā._  


(73.)

81\. _Tena metādiso vaṇṇo,_  
_tena me idha mijjhati;_  
_Uppajjanti ca me bhogā,_  
_ye keci manaso piyā._  


(74.)

82\. _Akkhāmi te buddha mahānubhāva,_  
_Manussabhūtā yamakāsi puññaṃ;_  
_Tenamhi evaṃ jalitānubhāvā,_  
_Vaṇṇo ca me sabbadisā pabhāsati;_  
_Etassa kammassa phalaṃ mamedaṃ,_  
_Atthāya buddho udakaṃ apāyī”ti._  


---

83\. Tatiyanāvāvimānaṃ aṭṭhamaṃ.



[Go to previous page (1.1.7 Dutiyanāvāvimānavatthu)](1.1.7.md) / [Go to parent page (1.1 Pīṭhavagga)](../1.1.md) / [Go to next page (1.1.9 Dīpavimānavatthu)](1.1.9.md)


