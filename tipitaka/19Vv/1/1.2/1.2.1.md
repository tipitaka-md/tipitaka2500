
[Home](/) / [19Vv Vimānavatthupāḷi](../../../19Vv.md) / [1 Itthivimāna](../../1.md) / [1.2 Cittalatāvagga](../1.2.md)

# 1.2.1 Dāsivimānavatthu

* Itthivimāna

* Cittalatāvagga

* Dāsivimānavatthu

(157.)

178\. _“Api sakkova devindo,_  
_ramme cittalatāvane;_  
_Samantā anupariyāsi,_  
_nārīgaṇapurakkhatā;_  
_Obhāsentī disā sabbā,_  
_osadhī viya tārakā._  


(158.)

179\. _Kena tetādiso vaṇṇo,_  
_kena te idha mijjhati;_  
_Uppajjanti ca te bhogā,_  
_ye keci manaso piyā._  


(159.)

180\. _Pucchāmi taṃ devi mahānubhāve,_  
_Manussabhūtā kimakāsi puññaṃ;_  
_Kenāsi evaṃ jalitānubhāvā,_  
_Vaṇṇo ca te sabbadisā pabhāsatī”ti._  


(160.)

181\. _Sā devatā attamanā,_  
_moggallānena pucchitā;_  
_Pañhaṃ puṭṭhā viyākāsi,_  
_yassa kammassidaṃ phalaṃ._  


(161.)

182\. _“Ahaṃ manussesu manussabhūtā,_  
_Dāsī ahosiṃ parapessiyā kule._  


(162.)

183\. _Upāsikā cakkhumato,_  
_gotamassa yasassino;_  
_Tassā me nikkamo āsi,_  
_sāsane tassa tādino._  


(163.)

184\. _Kāmaṃ bhijjatuyaṃ kāyo,_  
_neva atthettha saṇṭhanaṃ;_  
_Sikkhāpadānaṃ pañcannaṃ,_  
_maggo sovatthiko sivo._  


(164.)

185\. _Akaṇṭako agahano,_  
_uju sabbhi pavedito;_  
_Nikkamassa phalaṃ passa,_  
_yathidaṃ pāpuṇitthikā._  


(165.)

186\. _Āmantanikā raññomhi,_  
_sakkassa vasavattino;_  
_Saṭṭhi tūriyasahassāni,_  
_paṭibodhaṃ karonti me._  


(166.)

187\. _Ālambo gaggaro bhīmo,_  
_sādhuvādī ca saṃsayo;_  
_Pokkharo ca suphasso ca,_  
_viṇāmokkhā ca nāriyo._  


(167.)

188\. _Nandā ceva sunandā ca,_  
_soṇadinnā sucimhitā;_  
_Alambusā missakesī ca,_  
_puṇḍarīkāti dāruṇī._  


(168.)

189\. _Eṇīphassā suphassā ca,_  
_subhaddā muduvādinī;_  
_Etā caññā ca seyyāse,_  
_accharānaṃ pabodhikā._  


(169.)

190\. _Tā maṃ kālenupāgantvā,_  
_abhibhāsanti devatā;_  
_Handa naccāma gāyāma,_  
_handa taṃ ramayāmase._  


(170.)

191\. _Nayidaṃ akatapuññānaṃ,_  
_katapuññānamevidaṃ;_  
_Asokaṃ nandanaṃ rammaṃ,_  
_tidasānaṃ mahāvanaṃ._  


(171.)

192\. _Sukhaṃ akatapuññānaṃ,_  
_idha natthi parattha ca;_  
_Sukhañca katapuññānaṃ,_  
_idha ceva parattha ca._  


(172.)

193\. _Tesaṃ sahabyakāmānaṃ,_  
_kattabbaṃ kusalaṃ bahuṃ;_  
_Katapuññā hi modanti,_  
_sagge bhogasamaṅgino”ti._  


---

194\. Dāsivimānaṃ paṭhamaṃ.



[Go to previous page (1.2 Cittalatāvagga)](../1.2.md) / [Go to parent page (1.2 Cittalatāvagga)](../1.2.md) / [Go to next page (1.2.2 Lakhumāvimānavatthu)](1.2.2.md)


