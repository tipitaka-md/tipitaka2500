
[Home](/) / [19Vv Vimānavatthupāḷi](../../../19Vv.md) / [1 Itthivimāna](../../1.md) / [1.2 Cittalatāvagga](../1.2.md)

# 1.2.6 Soṇadinnāvimānavatthu

* Itthivimāna

* Cittalatāvagga

* Soṇadinnāvimānavatthu

(217.)

243\. _“Abhikkantena vaṇṇena,_  
_yā tvaṃ tiṭṭhasi devate;_  
_Obhāsentī disā sabbā,_  
_osadhī viya tārakā._  


(218.)

244\. _Kena tetādiso vaṇṇo,_  
_kena te idha mijjhati;_  
_Uppajjanti ca te bhogā,_  
_ye keci manaso piyā._  


(219.)

245\. _Pucchāmi taṃ devi mahānubhāve,_  
_Manussabhūtā kimakāsi puññaṃ;_  
_Kenāsi evaṃ jalitānubhāvā,_  
_Vaṇṇo ca te sabbadisā pabhāsatī”ti._  


(220.)

246\. _Sā devatā attamanā,_  
_moggallānena pucchitā;_  
_Pañhaṃ puṭṭhā viyākāsi,_  
_yassa kammassidaṃ phalaṃ._  


(221.)

247\. _“Soṇadinnāti maṃ aññaṃsu,_  
_nāḷandāyaṃ upāsikā;_  
_Saddhā sīlena sampannā,_  
_saṃvibhāgaratā sadā._  


(222.)

248\. _Acchādanañca bhattañca,_  
_senāsanaṃ padīpiyaṃ;_  
_Adāsiṃ ujubhūtesu,_  
_vippasannena cetasā._  


(223.)

249\. _Cātuddasiṃ pañcadasiṃ,_  
_yā ca pakkhassa aṭṭhamī;_  
_Pāṭihāriyapakkhañca,_  
_aṭṭhaṅgasusamāgataṃ._  


(224.)

250\. _Uposathaṃ upavasissaṃ,_  
_sadā sīlesu saṃvutā;_  
_Saññamā saṃvibhāgā ca,_  
_vimānaṃ āvasāmahaṃ._  


(225.)

251\. _Pāṇātipātā viratā,_  
_musāvādā ca saññatā;_  
_Theyyā ca aticārā ca,_  
_majjapānā ca ārakā._  


(226.)

252\. _Pañcasikkhāpade ratā,_  
_ariyasaccāna kovidā;_  
_Upāsikā cakkhumato,_  
_gotamassa yasassino._  


(227--228.)

253\. _Tena metādiso vaṇṇo,_  
_…pe…_  
_Vaṇṇo ca me sabbadisā pabhāsatī”ti._  


---

254\. Soṇadinnāvimānaṃ chaṭṭhaṃ.



[Go to previous page (1.2.5 Bhadditthivimānavatthu)](1.2.5.md) / [Go to parent page (1.2 Cittalatāvagga)](../1.2.md) / [Go to next page (1.2.7 Uposathāvimānavatthu)](1.2.7.md)


