
[Home](/) / [19Vv Vimānavatthupāḷi](../../../19Vv.md) / [1 Itthivimāna](../../1.md) / [1.2 Cittalatāvagga](../1.2.md)

# 1.2.3 Ācāmadāyikāvimānavatthu

* Itthivimāna

* Cittalatāvagga

* Ācāmadāyikāvimānavatthu

(185.)

208\. _“Piṇḍāya te carantassa,_  
_tuṇhībhūtassa tiṭṭhato;_  
_Daliddā kapaṇā nārī,_  
_parāgāraṃ apassitā._  


(186.)

209\. _Yā te adāsi ācāmaṃ,_  
_pasannā sehi pāṇibhi;_  
_Sā hitvā mānusaṃ dehaṃ,_  
_kaṃ nu sā disataṃ gatā”ti._  


(187.)

210\. _“Piṇḍāya me carantassa,_  
_tuṇhībhūtassa tiṭṭhato;_  
_Daliddā kapaṇā nārī,_  
_parāgāraṃ apassitā._  


(188.)

211\. _Yā me adāsi ācāmaṃ,_  
_pasannā sehi pāṇibhi;_  
_Sā hitvā mānusaṃ dehaṃ,_  
_vippamuttā ito cutā._  


(189.)

212\. _Nimmānaratino nāma,_  
_santi devā mahiddhikā;_  
_Tattha sā sukhitā nārī,_  
_modatācāmadāyikā”ti._  


(190.)

213\. _“Aho dānaṃ varākiyā,_  
_kassape suppatiṭṭhitaṃ;_  
_Parābhatena dānena,_  
_ijjhittha vata dakkhiṇā._  


(191.)

214\. _Yā mahesittaṃ kāreyya,_  
_cakkavattissa rājino;_  
_Nārī sabbaṅgakalyāṇī,_  
_bhattu cānomadassikā;_  
_Etassācāmadānassa,_  
_kalaṃ nāgghati soḷasiṃ._  


(192.)

215\. _Sataṃ nikkhā sataṃ assā,_  
_sataṃ assatarīrathā;_  
_Sataṃ kaññāsahassāni,_  
_āmuttamaṇikuṇḍalā;_  
_Etassācāmadānassa,_  
_kalaṃ nāgghanti soḷasiṃ._  


(193.)

216\. _Sataṃ hemavatā nāgā,_  
_īsādantā urūḷhavā;_  
_Suvaṇṇakacchā mātaṅgā,_  
_hemakappanavāsasā;_  
_Etassācāmadānassa,_  
_kalaṃ nāgghati soḷasiṃ._  


(194.)

217\. _Catunnamapi dīpānaṃ,_  
_issaraṃ yodha kāraye;_  
_Etassācāmadānassa,_  
_kalaṃ nāgghati soḷasin”ti._  


---

218\. Ācāmadāyikāvimānaṃ tatiyaṃ.



[Go to previous page (1.2.2 Lakhumāvimānavatthu)](1.2.2.md) / [Go to parent page (1.2 Cittalatāvagga)](../1.2.md) / [Go to next page (1.2.4 Caṇḍālivimānavatthu)](1.2.4.md)


