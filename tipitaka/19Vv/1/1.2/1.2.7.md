
[Home](/) / [19Vv Vimānavatthupāḷi](../../../19Vv.md) / [1 Itthivimāna](../../1.md) / [1.2 Cittalatāvagga](../1.2.md)

# 1.2.7 Uposathāvimānavatthu

* Itthivimāna

* Cittalatāvagga

* Uposathāvimānavatthu

(229.)

255\. _“Abhikkantena vaṇṇena,_  
_yā tvaṃ tiṭṭhasi devate;_  
_Obhāsentī disā sabbā,_  
_osadhī viya tārakā._  


(230--231.)

256\. _Kena tetādiso vaṇṇo,_  
_…pe…_  
_Vaṇṇo ca te sabbadisā pabhāsatī”ti._  


(232.)

257\. _Sā devatā attamanā,_  
_…pe…_  
_yassa kammassidaṃ phalaṃ._  


(233.)

258\. _“Uposathāti maṃ aññaṃsu,_  
_sāketāyaṃ upāsikā;_  
_Saddhā sīlena sampannā,_  
_saṃvibhāgaratā sadā._  


(234.)

259\. _Acchādanañca bhattañca,_  
_senāsanaṃ padīpiyaṃ;_  
_Adāsiṃ ujubhūtesu,_  
_vippasannena cetasā._  


(235.)

260\. _Cātuddasiṃ pañcadasiṃ,_  
_yā ca pakkhassa aṭṭhamī;_  
_Pāṭihāriyapakkhañca,_  
_aṭṭhaṅgasusamāgataṃ._  


(236.)

261\. _Uposathaṃ upavasissaṃ,_  
_sadā sīlesu saṃvutā;_  
_Saññamā saṃvibhāgā ca,_  
_vimānaṃ āvasāmahaṃ._  


(237.)

262\. _Pāṇātipātā viratā,_  
_musāvādā ca saññatā;_  
_Theyyā ca aticārā ca,_  
_majjapānā ca ārakā._  


(238.)

263\. _Pañcasikkhāpade ratā,_  
_ariyasaccāna kovidā;_  
_Upāsikā cakkhumato,_  
_gotamassa yasassino._  


(239--240.)

264\. _Tena metādiso vaṇṇo,_  
_…pe…_  
_Vaṇṇo ca me sabbadisā pabhāsatī”ti._  


(241.)

265\. _“Abhikkhaṇaṃ nandanaṃ sutvā,_  
_Chando me udapajjatha;_  
_Tattha cittaṃ paṇidhāya,_  
_Upapannāmhi nandanaṃ._  


(242.)

266\. _Nākāsiṃ satthu vacanaṃ,_  
_buddhassādiccabandhuno;_  
_Hīne cittaṃ paṇidhāya,_  
_sāmhi pacchānutāpinī”ti._  


(243.)

267\. _“Kīva ciraṃ vimānamhi,_  
_idha vacchasuposathe;_  
_Devate pucchitācikkha,_  
_yadi jānāsi āyuno”ti._  


(244.)

268\. _“Saṭṭhi vassasahassāni,_  
_tisso ca vassakoṭiyo;_  
_Idha ṭhatvā mahāmuni,_  
_ito cutā gamissāmi;_  
_Manussānaṃ sahabyatan”ti._  


(245.)

269\. _“Mā tvaṃ uposathe bhāyi,_  
_sambuddhenāsi byākatā;_  
_Sotāpannā visesayi,_  
_pahīnā tava duggatī”ti._  


---

270\. Uposathāvimānaṃ sattamaṃ.



[Go to previous page (1.2.6 Soṇadinnāvimānavatthu)](1.2.6.md) / [Go to parent page (1.2 Cittalatāvagga)](../1.2.md) / [Go to next page (1.2.8 Niddāvimānavatthu)](1.2.8.md)


