
[Home](/) / [19Vv Vimānavatthupāḷi](/tipitaka/19Vv.md) / [1 Itthivimāna](/tipitaka/19Vv/1.md) / [1.2 Cittalatāvagga](/tipitaka/19Vv/1/1.2.md)

# 𑁧𑁇𑁨𑁇𑁭 𑀉𑀧𑁄𑀲𑀣𑀸𑀯𑀺𑀫𑀸𑀦𑀯𑀢𑁆𑀣𑀼

### 𑀇𑀢𑁆𑀣𑀺𑀯𑀺𑀫𑀸𑀦

### 𑀘𑀺𑀢𑁆𑀢𑀮𑀢𑀸𑀯𑀕𑁆𑀕

### 𑀉𑀧𑁄𑀲𑀣𑀸𑀯𑀺𑀫𑀸𑀦𑀯𑀢𑁆𑀣𑀼

(229.)

255\. _“𑀅𑀪𑀺𑀓𑁆𑀓𑀦𑁆𑀢𑁂𑀦 𑀯𑀡𑁆𑀡𑁂𑀦,_  
_𑀬𑀸 𑀢𑁆𑀯𑀁 𑀢𑀺𑀝𑁆𑀞𑀲𑀺 𑀤𑁂𑀯𑀢𑁂;_  
_𑀑𑀪𑀸𑀲𑁂𑀦𑁆𑀢𑀻 𑀤𑀺𑀲𑀸 𑀲𑀩𑁆𑀩𑀸,_  
_𑀑𑀲𑀥𑀻 𑀯𑀺𑀬 𑀢𑀸𑀭𑀓𑀸𑁇_  


(230--231.)

256\. _𑀓𑁂𑀦 𑀢𑁂𑀢𑀸𑀤𑀺𑀲𑁄 𑀯𑀡𑁆𑀡𑁄,_  
_…𑀧𑁂…_  
_𑀯𑀡𑁆𑀡𑁄 𑀘 𑀢𑁂 𑀲𑀩𑁆𑀩𑀤𑀺𑀲𑀸 𑀧𑀪𑀸𑀲𑀢𑀻”𑀢𑀺𑁇_  


(232.)

257\. _𑀲𑀸 𑀤𑁂𑀯𑀢𑀸 𑀅𑀢𑁆𑀢𑀫𑀦𑀸,_  
_…𑀧𑁂…_  
_𑀬𑀲𑁆𑀲 𑀓𑀫𑁆𑀫𑀲𑁆𑀲𑀺𑀤𑀁 𑀨𑀮𑀁𑁇_  


(233.)

258\. _“𑀉𑀧𑁄𑀲𑀣𑀸𑀢𑀺 𑀫𑀁 𑀅𑀜𑁆𑀜𑀁𑀲𑀼,_  
_𑀲𑀸𑀓𑁂𑀢𑀸𑀬𑀁 𑀉𑀧𑀸𑀲𑀺𑀓𑀸;_  
_𑀲𑀤𑁆𑀥𑀸 𑀲𑀻𑀮𑁂𑀦 𑀲𑀫𑁆𑀧𑀦𑁆𑀦𑀸,_  
_𑀲𑀁𑀯𑀺𑀪𑀸𑀕𑀭𑀢𑀸 𑀲𑀤𑀸𑁇_  


(234.)

259\. _𑀅𑀘𑁆𑀙𑀸𑀤𑀦𑀜𑁆𑀘 𑀪𑀢𑁆𑀢𑀜𑁆𑀘,_  
_𑀲𑁂𑀦𑀸𑀲𑀦𑀁 𑀧𑀤𑀻𑀧𑀺𑀬𑀁;_  
_𑀅𑀤𑀸𑀲𑀺𑀁 𑀉𑀚𑀼𑀪𑀽𑀢𑁂𑀲𑀼,_  
_𑀯𑀺𑀧𑁆𑀧𑀲𑀦𑁆𑀦𑁂𑀦 𑀘𑁂𑀢𑀲𑀸𑁇_  


(235.)

260\. _𑀘𑀸𑀢𑀼𑀤𑁆𑀤𑀲𑀺𑀁 𑀧𑀜𑁆𑀘𑀤𑀲𑀺𑀁,_  
_𑀬𑀸 𑀘 𑀧𑀓𑁆𑀔𑀲𑁆𑀲 𑀅𑀝𑁆𑀞𑀫𑀻;_  
_𑀧𑀸𑀝𑀺𑀳𑀸𑀭𑀺𑀬𑀧𑀓𑁆𑀔𑀜𑁆𑀘,_  
_𑀅𑀝𑁆𑀞𑀗𑁆𑀕𑀲𑀼𑀲𑀫𑀸𑀕𑀢𑀁𑁇_  


(236.)

261\. _𑀉𑀧𑁄𑀲𑀣𑀁 𑀉𑀧𑀯𑀲𑀺𑀲𑁆𑀲𑀁,_  
_𑀲𑀤𑀸 𑀲𑀻𑀮𑁂𑀲𑀼 𑀲𑀁𑀯𑀼𑀢𑀸;_  
_𑀲𑀜𑁆𑀜𑀫𑀸 𑀲𑀁𑀯𑀺𑀪𑀸𑀕𑀸 𑀘,_  
_𑀯𑀺𑀫𑀸𑀦𑀁 𑀆𑀯𑀲𑀸𑀫𑀳𑀁𑁇_  


(237.)

262\. _𑀧𑀸𑀡𑀸𑀢𑀺𑀧𑀸𑀢𑀸 𑀯𑀺𑀭𑀢𑀸,_  
_𑀫𑀼𑀲𑀸𑀯𑀸𑀤𑀸 𑀘 𑀲𑀜𑁆𑀜𑀢𑀸;_  
_𑀣𑁂𑀬𑁆𑀬𑀸 𑀘 𑀅𑀢𑀺𑀘𑀸𑀭𑀸 𑀘,_  
_𑀫𑀚𑁆𑀚𑀧𑀸𑀦𑀸 𑀘 𑀆𑀭𑀓𑀸𑁇_  


(238.)

263\. _𑀧𑀜𑁆𑀘𑀲𑀺𑀓𑁆𑀔𑀸𑀧𑀤𑁂 𑀭𑀢𑀸,_  
_𑀅𑀭𑀺𑀬𑀲𑀘𑁆𑀘𑀸𑀦 𑀓𑁄𑀯𑀺𑀤𑀸;_  
_𑀉𑀧𑀸𑀲𑀺𑀓𑀸 𑀘𑀓𑁆𑀔𑀼𑀫𑀢𑁄,_  
_𑀕𑁄𑀢𑀫𑀲𑁆𑀲 𑀬𑀲𑀲𑁆𑀲𑀺𑀦𑁄𑁇_  


(239--240.)

264\. _𑀢𑁂𑀦 𑀫𑁂𑀢𑀸𑀤𑀺𑀲𑁄 𑀯𑀡𑁆𑀡𑁄,_  
_…𑀧𑁂…_  
_𑀯𑀡𑁆𑀡𑁄 𑀘 𑀫𑁂 𑀲𑀩𑁆𑀩𑀤𑀺𑀲𑀸 𑀧𑀪𑀸𑀲𑀢𑀻”𑀢𑀺𑁇_  


(241.)

265\. _“𑀅𑀪𑀺𑀓𑁆𑀔𑀡𑀁 𑀦𑀦𑁆𑀤𑀦𑀁 𑀲𑀼𑀢𑁆𑀯𑀸,_  
_𑀙𑀦𑁆𑀤𑁄 𑀫𑁂 𑀉𑀤𑀧𑀚𑁆𑀚𑀣;_  
_𑀢𑀢𑁆𑀣 𑀘𑀺𑀢𑁆𑀢𑀁 𑀧𑀡𑀺𑀥𑀸𑀬,_  
_𑀉𑀧𑀧𑀦𑁆𑀦𑀸𑀫𑁆𑀳𑀺 𑀦𑀦𑁆𑀤𑀦𑀁𑁇_  


(242.)

266\. _𑀦𑀸𑀓𑀸𑀲𑀺𑀁 𑀲𑀢𑁆𑀣𑀼 𑀯𑀘𑀦𑀁,_  
_𑀩𑀼𑀤𑁆𑀥𑀲𑁆𑀲𑀸𑀤𑀺𑀘𑁆𑀘𑀩𑀦𑁆𑀥𑀼𑀦𑁄;_  
_𑀳𑀻𑀦𑁂 𑀘𑀺𑀢𑁆𑀢𑀁 𑀧𑀡𑀺𑀥𑀸𑀬,_  
_𑀲𑀸𑀫𑁆𑀳𑀺 𑀧𑀘𑁆𑀙𑀸𑀦𑀼𑀢𑀸𑀧𑀺𑀦𑀻”𑀢𑀺𑁇_  


(243.)

267\. _“𑀓𑀻𑀯 𑀘𑀺𑀭𑀁 𑀯𑀺𑀫𑀸𑀦𑀫𑁆𑀳𑀺,_  
_𑀇𑀥 𑀯𑀘𑁆𑀙𑀲𑀼𑀧𑁄𑀲𑀣𑁂;_  
_𑀤𑁂𑀯𑀢𑁂 𑀧𑀼𑀘𑁆𑀙𑀺𑀢𑀸𑀘𑀺𑀓𑁆𑀔,_  
_𑀬𑀤𑀺 𑀚𑀸𑀦𑀸𑀲𑀺 𑀆𑀬𑀼𑀦𑁄”𑀢𑀺𑁇_  


(244.)

268\. _“𑀲𑀝𑁆𑀞𑀺 𑀯𑀲𑁆𑀲𑀲𑀳𑀲𑁆𑀲𑀸𑀦𑀺,_  
_𑀢𑀺𑀲𑁆𑀲𑁄 𑀘 𑀯𑀲𑁆𑀲𑀓𑁄𑀝𑀺𑀬𑁄;_  
_𑀇𑀥 𑀞𑀢𑁆𑀯𑀸 𑀫𑀳𑀸𑀫𑀼𑀦𑀺,_  
_𑀇𑀢𑁄 𑀘𑀼𑀢𑀸 𑀕𑀫𑀺𑀲𑁆𑀲𑀸𑀫𑀺;_  
_𑀫𑀦𑀼𑀲𑁆𑀲𑀸𑀦𑀁 𑀲𑀳𑀩𑁆𑀬𑀢𑀦𑁆”𑀢𑀺𑁇_  


(245.)

269\. _“𑀫𑀸 𑀢𑁆𑀯𑀁 𑀉𑀧𑁄𑀲𑀣𑁂 𑀪𑀸𑀬𑀺,_  
_𑀲𑀫𑁆𑀩𑀼𑀤𑁆𑀥𑁂𑀦𑀸𑀲𑀺 𑀩𑁆𑀬𑀸𑀓𑀢𑀸;_  
_𑀲𑁄𑀢𑀸𑀧𑀦𑁆𑀦𑀸 𑀯𑀺𑀲𑁂𑀲𑀬𑀺,_  
_𑀧𑀳𑀻𑀦𑀸 𑀢𑀯 𑀤𑀼𑀕𑁆𑀕𑀢𑀻”𑀢𑀺𑁇_  


---

270\. 𑀉𑀧𑁄𑀲𑀣𑀸𑀯𑀺𑀫𑀸𑀦𑀁 𑀲𑀢𑁆𑀢𑀫𑀁𑁇



[Go to previous page (1.2.6 Soṇadinnāvimānavatthu)](/tipitaka/19Vv/1/1.2/1.2.6.md) / [Go to parent page (1.2 Cittalatāvagga)](/tipitaka/19Vv/1/1.2.md) / [Go to next page (1.2.8 Niddāvimānavatthu)](/tipitaka/19Vv/1/1.2/1.2.8.md)


