
[Home](/) / [19Vv Vimānavatthupāḷi](../../../19Vv.md) / [1 Itthivimāna](../../1.md) / [1.2 Cittalatāvagga](../1.2.md)

# 1.2.4 Caṇḍālivimānavatthu

* Itthivimāna

* Cittalatāvagga

* Caṇḍālivimānavatthu

(195.)

219\. _“Caṇḍāli vanda pādāni,_  
_gotamassa yasassino;_  
_Tameva anukampāya,_  
_aṭṭhāsi isisattamo._  


(196.)

220\. _Abhippasādehi manaṃ,_  
_arahantamhi tādini;_  
_Khippaṃ pañjalikā vanda,_  
_parittaṃ tava jīvitan”ti._  


(197.)

221\. _Coditā bhāvitattena,_  
_sarīrantimadhārinā;_  
_Caṇḍālī vandi pādāni,_  
_gotamassa yasassino._  


(198.)

222\. _Tamenaṃ avadhī gāvī,_  
_caṇḍāliṃ pañjaliṃ ṭhitaṃ;_  
_Namassamānaṃ sambuddhaṃ,_  
_andhakāre pabhaṅkaranti._  


(199.)

223\. _“Khīṇāsavaṃ vigatarajaṃ anejaṃ,_  
_Ekaṃ araññamhi raho nisinnaṃ;_  
_Deviddhipattā upasaṅkamitvā,_  
_Vandāmi taṃ vīra mahānubhāvan”ti._  


(200.)

224\. _“Suvaṇṇavaṇṇā jalitā mahāyasā,_  
_Vimānamoruyha anekacittā;_  
_Parivāritā accharāsaṅgaṇena,_  
_Kā tvaṃ subhe devate vandase maman”ti._  


(201.)

225\. _“Ahaṃ bhaddante caṇḍālī,_  
_tayā vīrena pesitā;_  
_Vandiṃ arahato pāde,_  
_gotamassa yasassino._  


(202.)

226\. _Sāhaṃ vanditvā pādāni,_  
_cutā caṇḍālayoniyā;_  
_Vimānaṃ sabbato bhaddaṃ,_  
_upapannamhi nandane._  


(203.)

227\. _Accharānaṃ satasahassaṃ,_  
_purakkhatvāna tiṭṭhati;_  
_Tāsāhaṃ pavarā seṭṭhā,_  
_vaṇṇena yasasāyunā._  


(204.)

228\. _Pahūtakatakalyāṇā,_  
_Sampajānā paṭissatā;_  
_Muniṃ kāruṇikaṃ loke,_  
_Taṃ bhante vanditumāgatā”ti._  


(205.)

229\. _Idaṃ vatvāna caṇḍālī,_  
_kataññū katavedinī;_  
_Vanditvā arahato pāde,_  
_tatthevantaradhāyathāti._  


---

230\. Caṇḍālivimānaṃ catutthaṃ.



[Go to previous page (1.2.3 Ācāmadāyikāvimānavatthu)](1.2.3.md) / [Go to parent page (1.2 Cittalatāvagga)](../1.2.md) / [Go to next page (1.2.5 Bhadditthivimānavatthu)](1.2.5.md)


