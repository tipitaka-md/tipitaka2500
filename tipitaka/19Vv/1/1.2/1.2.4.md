
[Home](/) / [19Vv Vimānavatthupāḷi](../...md) / [1 Itthivimāna](...md) / [1.2 Cittalatāvagga](../19Vv/1/1.2.md)

# 𑁧𑁇𑁨𑁇𑁪 𑀘𑀡𑁆𑀟𑀸𑀮𑀺𑀯𑀺𑀫𑀸𑀦𑀯𑀢𑁆𑀣𑀼

* 𑀇𑀢𑁆𑀣𑀺𑀯𑀺𑀫𑀸𑀦

* 𑀘𑀺𑀢𑁆𑀢𑀮𑀢𑀸𑀯𑀕𑁆𑀕

* 𑀘𑀡𑁆𑀟𑀸𑀮𑀺𑀯𑀺𑀫𑀸𑀦𑀯𑀢𑁆𑀣𑀼

(195.)

219\. _“𑀘𑀡𑁆𑀟𑀸𑀮𑀺 𑀯𑀦𑁆𑀤 𑀧𑀸𑀤𑀸𑀦𑀺,_  
_𑀕𑁄𑀢𑀫𑀲𑁆𑀲 𑀬𑀲𑀲𑁆𑀲𑀺𑀦𑁄;_  
_𑀢𑀫𑁂𑀯 𑀅𑀦𑀼𑀓𑀫𑁆𑀧𑀸𑀬,_  
_𑀅𑀝𑁆𑀞𑀸𑀲𑀺 𑀇𑀲𑀺𑀲𑀢𑁆𑀢𑀫𑁄𑁇_  


(196.)

220\. _𑀅𑀪𑀺𑀧𑁆𑀧𑀲𑀸𑀤𑁂𑀳𑀺 𑀫𑀦𑀁,_  
_𑀅𑀭𑀳𑀦𑁆𑀢𑀫𑁆𑀳𑀺 𑀢𑀸𑀤𑀺𑀦𑀺;_  
_𑀔𑀺𑀧𑁆𑀧𑀁 𑀧𑀜𑁆𑀚𑀮𑀺𑀓𑀸 𑀯𑀦𑁆𑀤,_  
_𑀧𑀭𑀺𑀢𑁆𑀢𑀁 𑀢𑀯 𑀚𑀻𑀯𑀺𑀢𑀦𑁆”𑀢𑀺𑁇_  


(197.)

221\. _𑀘𑁄𑀤𑀺𑀢𑀸 𑀪𑀸𑀯𑀺𑀢𑀢𑁆𑀢𑁂𑀦,_  
_𑀲𑀭𑀻𑀭𑀦𑁆𑀢𑀺𑀫𑀥𑀸𑀭𑀺𑀦𑀸;_  
_𑀘𑀡𑁆𑀟𑀸𑀮𑀻 𑀯𑀦𑁆𑀤𑀺 𑀧𑀸𑀤𑀸𑀦𑀺,_  
_𑀕𑁄𑀢𑀫𑀲𑁆𑀲 𑀬𑀲𑀲𑁆𑀲𑀺𑀦𑁄𑁇_  


(198.)

222\. _𑀢𑀫𑁂𑀦𑀁 𑀅𑀯𑀥𑀻 𑀕𑀸𑀯𑀻,_  
_𑀘𑀡𑁆𑀟𑀸𑀮𑀺𑀁 𑀧𑀜𑁆𑀚𑀮𑀺𑀁 𑀞𑀺𑀢𑀁;_  
_𑀦𑀫𑀲𑁆𑀲𑀫𑀸𑀦𑀁 𑀲𑀫𑁆𑀩𑀼𑀤𑁆𑀥𑀁,_  
_𑀅𑀦𑁆𑀥𑀓𑀸𑀭𑁂 𑀧𑀪𑀗𑁆𑀓𑀭𑀦𑁆𑀢𑀺𑁇_  


(199.)

223\. _“𑀔𑀻𑀡𑀸𑀲𑀯𑀁 𑀯𑀺𑀕𑀢𑀭𑀚𑀁 𑀅𑀦𑁂𑀚𑀁,_  
_𑀏𑀓𑀁 𑀅𑀭𑀜𑁆𑀜𑀫𑁆𑀳𑀺 𑀭𑀳𑁄 𑀦𑀺𑀲𑀺𑀦𑁆𑀦𑀁;_  
_𑀤𑁂𑀯𑀺𑀤𑁆𑀥𑀺𑀧𑀢𑁆𑀢𑀸 𑀉𑀧𑀲𑀗𑁆𑀓𑀫𑀺𑀢𑁆𑀯𑀸,_  
_𑀯𑀦𑁆𑀤𑀸𑀫𑀺 𑀢𑀁 𑀯𑀻𑀭 𑀫𑀳𑀸𑀦𑀼𑀪𑀸𑀯𑀦𑁆”𑀢𑀺𑁇_  


(200.)

224\. _“𑀲𑀼𑀯𑀡𑁆𑀡𑀯𑀡𑁆𑀡𑀸 𑀚𑀮𑀺𑀢𑀸 𑀫𑀳𑀸𑀬𑀲𑀸,_  
_𑀯𑀺𑀫𑀸𑀦𑀫𑁄𑀭𑀼𑀬𑁆𑀳 𑀅𑀦𑁂𑀓𑀘𑀺𑀢𑁆𑀢𑀸;_  
_𑀧𑀭𑀺𑀯𑀸𑀭𑀺𑀢𑀸 𑀅𑀘𑁆𑀙𑀭𑀸𑀲𑀗𑁆𑀕𑀡𑁂𑀦,_  
_𑀓𑀸 𑀢𑁆𑀯𑀁 𑀲𑀼𑀪𑁂 𑀤𑁂𑀯𑀢𑁂 𑀯𑀦𑁆𑀤𑀲𑁂 𑀫𑀫𑀦𑁆”𑀢𑀺𑁇_  


(201.)

225\. _“𑀅𑀳𑀁 𑀪𑀤𑁆𑀤𑀦𑁆𑀢𑁂 𑀘𑀡𑁆𑀟𑀸𑀮𑀻,_  
_𑀢𑀬𑀸 𑀯𑀻𑀭𑁂𑀦 𑀧𑁂𑀲𑀺𑀢𑀸;_  
_𑀯𑀦𑁆𑀤𑀺𑀁 𑀅𑀭𑀳𑀢𑁄 𑀧𑀸𑀤𑁂,_  
_𑀕𑁄𑀢𑀫𑀲𑁆𑀲 𑀬𑀲𑀲𑁆𑀲𑀺𑀦𑁄𑁇_  


(202.)

226\. _𑀲𑀸𑀳𑀁 𑀯𑀦𑁆𑀤𑀺𑀢𑁆𑀯𑀸 𑀧𑀸𑀤𑀸𑀦𑀺,_  
_𑀘𑀼𑀢𑀸 𑀘𑀡𑁆𑀟𑀸𑀮𑀬𑁄𑀦𑀺𑀬𑀸;_  
_𑀯𑀺𑀫𑀸𑀦𑀁 𑀲𑀩𑁆𑀩𑀢𑁄 𑀪𑀤𑁆𑀤𑀁,_  
_𑀉𑀧𑀧𑀦𑁆𑀦𑀫𑁆𑀳𑀺 𑀦𑀦𑁆𑀤𑀦𑁂𑁇_  


(203.)

227\. _𑀅𑀘𑁆𑀙𑀭𑀸𑀦𑀁 𑀲𑀢𑀲𑀳𑀲𑁆𑀲𑀁,_  
_𑀧𑀼𑀭𑀓𑁆𑀔𑀢𑁆𑀯𑀸𑀦 𑀢𑀺𑀝𑁆𑀞𑀢𑀺;_  
_𑀢𑀸𑀲𑀸𑀳𑀁 𑀧𑀯𑀭𑀸 𑀲𑁂𑀝𑁆𑀞𑀸,_  
_𑀯𑀡𑁆𑀡𑁂𑀦 𑀬𑀲𑀲𑀸𑀬𑀼𑀦𑀸𑁇_  


(204.)

228\. _𑀧𑀳𑀽𑀢𑀓𑀢𑀓𑀮𑁆𑀬𑀸𑀡𑀸,_  
_𑀲𑀫𑁆𑀧𑀚𑀸𑀦𑀸 𑀧𑀝𑀺𑀲𑁆𑀲𑀢𑀸;_  
_𑀫𑀼𑀦𑀺𑀁 𑀓𑀸𑀭𑀼𑀡𑀺𑀓𑀁 𑀮𑁄𑀓𑁂,_  
_𑀢𑀁 𑀪𑀦𑁆𑀢𑁂 𑀯𑀦𑁆𑀤𑀺𑀢𑀼𑀫𑀸𑀕𑀢𑀸”𑀢𑀺𑁇_  


(205.)

229\. _𑀇𑀤𑀁 𑀯𑀢𑁆𑀯𑀸𑀦 𑀘𑀡𑁆𑀟𑀸𑀮𑀻,_  
_𑀓𑀢𑀜𑁆𑀜𑀽 𑀓𑀢𑀯𑁂𑀤𑀺𑀦𑀻;_  
_𑀯𑀦𑁆𑀤𑀺𑀢𑁆𑀯𑀸 𑀅𑀭𑀳𑀢𑁄 𑀧𑀸𑀤𑁂,_  
_𑀢𑀢𑁆𑀣𑁂𑀯𑀦𑁆𑀢𑀭𑀥𑀸𑀬𑀣𑀸𑀢𑀺𑁇_  


---

230\. 𑀘𑀡𑁆𑀟𑀸𑀮𑀺𑀯𑀺𑀫𑀸𑀦𑀁 𑀘𑀢𑀼𑀢𑁆𑀣𑀁𑁇



[Go to previous page (1.2.3 Ācāmadāyikāvimānavatthu)](1.2.3.md) / [Go to parent page (1.2 Cittalatāvagga)](../19Vv/1/1.2.md) / [Go to next page (1.2.5 Bhadditthivimānavatthu)](1.2.5.md)


