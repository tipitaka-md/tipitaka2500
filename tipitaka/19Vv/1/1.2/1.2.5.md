
[Home](/) / [19Vv Vimānavatthupāḷi](/tipitaka/19Vv.md) / [1 Itthivimāna](/tipitaka/19Vv/1.md) / [1.2 Cittalatāvagga](/tipitaka/19Vv/1/1.2.md)

# 𑁧𑁇𑁨𑁇𑁫 𑀪𑀤𑁆𑀤𑀺𑀢𑁆𑀣𑀺𑀯𑀺𑀫𑀸𑀦𑀯𑀢𑁆𑀣𑀼

### 𑀇𑀢𑁆𑀣𑀺𑀯𑀺𑀫𑀸𑀦

### 𑀘𑀺𑀢𑁆𑀢𑀮𑀢𑀸𑀯𑀕𑁆𑀕

### 𑀪𑀤𑁆𑀤𑀺𑀢𑁆𑀣𑀺𑀯𑀺𑀫𑀸𑀦𑀯𑀢𑁆𑀣𑀼

(206.)

231\. _“𑀦𑀻𑀮𑀸 𑀧𑀻𑀢𑀸 𑀘 𑀓𑀸𑀍𑀆 𑀘,_  
_𑀫𑀜𑁆𑀚𑀺𑀝𑁆𑀞𑀸 𑀅𑀣 𑀮𑁄𑀳𑀺𑀢𑀸;_  
_𑀉𑀘𑁆𑀘𑀸𑀯𑀘𑀸𑀦𑀁 𑀯𑀡𑁆𑀡𑀸𑀦𑀁,_  
_𑀓𑀺𑀜𑁆𑀚𑀓𑁆𑀔𑀧𑀭𑀺𑀯𑀸𑀭𑀺𑀢𑀸𑁇_  


(207.)

232\. _𑀫𑀦𑁆𑀤𑀸𑀭𑀯𑀸𑀦𑀁 𑀧𑀼𑀧𑁆𑀨𑀸𑀦𑀁,_  
_𑀫𑀸𑀮𑀁 𑀥𑀸𑀭𑁂𑀲𑀺 𑀫𑀼𑀤𑁆𑀥𑀦𑀺;_  
_𑀦𑀬𑀺𑀫𑁂 𑀅𑀜𑁆𑀜𑁂𑀲𑀼 𑀓𑀸𑀬𑁂𑀲𑀼,_  
_𑀭𑀼𑀓𑁆𑀔𑀸 𑀲𑀦𑁆𑀢𑀺 𑀲𑀼𑀫𑁂𑀥𑀲𑁂𑁇_  


(208.)

233\. _𑀓𑁂𑀦 𑀓𑀸𑀬𑀁 𑀉𑀧𑀧𑀦𑁆𑀦𑀸,_  
_𑀢𑀸𑀯𑀢𑀺𑀁𑀲𑀁 𑀬𑀲𑀲𑁆𑀲𑀺𑀦𑀻;_  
_𑀤𑁂𑀯𑀢𑁂 𑀧𑀼𑀘𑁆𑀙𑀺𑀢𑀸𑀘𑀺𑀓𑁆𑀔,_  
_𑀓𑀺𑀲𑁆𑀲 𑀓𑀫𑁆𑀫𑀲𑁆𑀲𑀺𑀤𑀁 𑀨𑀮𑀦𑁆”𑀢𑀺𑁇_  


(209.)

234\. _“𑀪𑀤𑁆𑀤𑀺𑀢𑁆𑀣𑀺𑀓𑀸𑀢𑀺 𑀫𑀁 𑀅𑀜𑁆𑀜𑀁𑀲𑀼,_  
_𑀓𑀺𑀫𑀺𑀮𑀸𑀬𑀁 𑀉𑀧𑀸𑀲𑀺𑀓𑀸;_  
_𑀲𑀤𑁆𑀥𑀸 𑀲𑀻𑀮𑁂𑀦 𑀲𑀫𑁆𑀧𑀦𑁆𑀦𑀸,_  
_𑀲𑀁𑀯𑀺𑀪𑀸𑀕𑀭𑀢𑀸 𑀲𑀤𑀸𑁇_  


(210.)

235\. _𑀅𑀘𑁆𑀙𑀸𑀤𑀦𑀜𑁆𑀘 𑀪𑀢𑁆𑀢𑀜𑁆𑀘,_  
_𑀲𑁂𑀦𑀸𑀲𑀦𑀁 𑀧𑀤𑀻𑀧𑀺𑀬𑀁;_  
_𑀅𑀤𑀸𑀲𑀺𑀁 𑀉𑀚𑀼𑀪𑀽𑀢𑁂𑀲𑀼,_  
_𑀯𑀺𑀧𑁆𑀧𑀲𑀦𑁆𑀦𑁂𑀦 𑀘𑁂𑀢𑀲𑀸𑁇_  


(211.)

236\. _𑀘𑀸𑀢𑀼𑀤𑁆𑀤𑀲𑀺𑀁 𑀧𑀜𑁆𑀘𑀤𑀲𑀺𑀁,_  
_𑀬𑀸 𑀘 𑀧𑀓𑁆𑀔𑀲𑁆𑀲 𑀅𑀝𑁆𑀞𑀫𑀻;_  
_𑀧𑀸𑀝𑀺𑀳𑀸𑀭𑀺𑀬𑀧𑀓𑁆𑀔𑀜𑁆𑀘,_  
_𑀅𑀝𑁆𑀞𑀗𑁆𑀕𑀲𑀼𑀲𑀫𑀸𑀕𑀢𑀁𑁇_  


(212.)

237\. _𑀉𑀧𑁄𑀲𑀣𑀁 𑀉𑀧𑀯𑀲𑀺𑀲𑁆𑀲𑀁,_  
_𑀲𑀤𑀸 𑀲𑀻𑀮𑁂𑀲𑀼 𑀲𑀁𑀯𑀼𑀢𑀸;_  
_𑀲𑀜𑁆𑀜𑀫𑀸 𑀲𑀁𑀯𑀺𑀪𑀸𑀕𑀸 𑀘,_  
_𑀯𑀺𑀫𑀸𑀦𑀁 𑀆𑀯𑀲𑀸𑀫𑀳𑀁𑁇_  


(213.)

238\. _𑀧𑀸𑀡𑀸𑀢𑀺𑀧𑀸𑀢𑀸 𑀯𑀺𑀭𑀢𑀸,_  
_𑀫𑀼𑀲𑀸𑀯𑀸𑀤𑀸 𑀘 𑀲𑀜𑁆𑀜𑀢𑀸;_  
_𑀣𑁂𑀬𑁆𑀬𑀸 𑀘 𑀅𑀢𑀺𑀘𑀸𑀭𑀸 𑀘,_  
_𑀫𑀚𑁆𑀚𑀧𑀸𑀦𑀸 𑀘 𑀆𑀭𑀓𑀸𑁇_  


(214.)

239\. _𑀧𑀜𑁆𑀘𑀲𑀺𑀓𑁆𑀔𑀸𑀧𑀤𑁂 𑀭𑀢𑀸,_  
_𑀅𑀭𑀺𑀬𑀲𑀘𑁆𑀘𑀸𑀦 𑀓𑁄𑀯𑀺𑀤𑀸;_  
_𑀉𑀧𑀸𑀲𑀺𑀓𑀸 𑀘𑀓𑁆𑀔𑀼𑀫𑀢𑁄,_  
_𑀅𑀧𑁆𑀧𑀫𑀸𑀤𑀯𑀺𑀳𑀸𑀭𑀺𑀦𑀻;_  
_𑀓𑀢𑀸𑀯𑀸𑀲𑀸 𑀓𑀢𑀓𑀼𑀲𑀮𑀸 𑀢𑀢𑁄 𑀘𑀼𑀢𑀸,_  
_𑀲𑀬𑀁𑀧𑀪𑀸 𑀅𑀦𑀼𑀯𑀺𑀘𑀭𑀸𑀫𑀺 𑀦𑀦𑁆𑀤𑀦𑀁𑁇_  


(215.)

240\. _𑀪𑀺𑀓𑁆𑀔𑀽 𑀘𑀸𑀳𑀁 𑀧𑀭𑀫𑀳𑀺𑀢𑀸𑀦𑀼𑀓𑀫𑁆𑀧𑀓𑁂,_  
_𑀅𑀪𑁄𑀚𑀬𑀺𑀁 𑀢𑀧𑀲𑁆𑀲𑀺𑀬𑀼𑀕𑀁 𑀫𑀳𑀸𑀫𑀼𑀦𑀺𑀁;_  
_𑀓𑀢𑀸𑀯𑀸𑀲𑀸 𑀓𑀢𑀓𑀼𑀲𑀮𑀸 𑀢𑀢𑁄 𑀘𑀼𑀢𑀸,_  
_𑀲𑀬𑀁𑀧𑀪𑀸 𑀅𑀦𑀼𑀯𑀺𑀘𑀭𑀸𑀫𑀺 𑀦𑀦𑁆𑀤𑀦𑀁𑁇_  


(216.)

241\. _𑀅𑀝𑁆𑀞𑀗𑁆𑀕𑀺𑀓𑀁 𑀅𑀧𑀭𑀺𑀫𑀺𑀢𑀁 𑀲𑀼𑀔𑀸𑀯𑀳𑀁,_  
_𑀉𑀧𑁄𑀲𑀣𑀁 𑀲𑀢𑀢𑀫𑀼𑀧𑀸𑀯𑀲𑀺𑀁 𑀅𑀳𑀁;_  
_𑀓𑀢𑀸𑀯𑀸𑀲𑀸 𑀓𑀢𑀓𑀼𑀲𑀮𑀸 𑀢𑀢𑁄 𑀘𑀼𑀢𑀸,_  
_𑀲𑀬𑀁𑀧𑀪𑀸 𑀅𑀦𑀼𑀯𑀺𑀘𑀭𑀸𑀫𑀺 𑀦𑀦𑁆𑀤𑀦𑀦𑁆”𑀢𑀺𑁇_  


---

242\. 𑀪𑀤𑁆𑀤𑀺𑀢𑁆𑀣𑀺𑀯𑀺𑀫𑀸𑀦𑀁 𑀧𑀜𑁆𑀘𑀫𑀁𑁇



[Go to previous page (1.2.4 Caṇḍālivimānavatthu)](/tipitaka/19Vv/1/1.2/1.2.4.md) / [Go to parent page (1.2 Cittalatāvagga)](/tipitaka/19Vv/1/1.2.md) / [Go to next page (1.2.6 Soṇadinnāvimānavatthu)](/tipitaka/19Vv/1/1.2/1.2.6.md)


