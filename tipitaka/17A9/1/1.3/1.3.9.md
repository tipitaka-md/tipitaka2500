---
title: 1.3.9 Āghātavatthusutta
path: /tipitaka/17A9/1/1.3/1.3.9
ref: 268075
breadcrumbs:
  - name: Home
    link: /
  - name: 17A9 Navakanipātapāḷi
    link: /tipitaka/17A9
  - name: 1 Paṭhamapaṇṇāsaka
    link: /tipitaka/17A9/1
  - name: 1.3 Sattāvāsavagga
    link: /tipitaka/17A9/1/1.3
prevL: /tipitaka/17A9/1/1.3/1.3.8
upL: /tipitaka/17A9/1/1.3
nextL: /tipitaka/17A9/1/1.3/1.3.10
---

# 1.3.9 Āghātavatthusutta

### Paṭhamapaṇṇāsaka

### Sattāvāsavagga

### Āghātavatthusutta

(29.)

237. “Navayimāni, bhikkhave, āghātavatthūni. Katamāni nava? ‘Anatthaṃ me acarī’ti āghātaṃ bandhati; ‘anatthaṃ me caratī’ti āghātaṃ bandhati; ‘anatthaṃ me carissatī’ti āghātaṃ bandhati; ‘piyassa me manāpassa anatthaṃ acarī’ti…pe…  ‘anatthaṃ caratī’ti…pe…  ‘anatthaṃ carissatī’ti āghātaṃ bandhati; ‘appiyassa me amanāpassa atthaṃ acarī’ti…pe…  ‘atthaṃ caratī’ti…pe…  ‘atthaṃ carissatī’ti āghātaṃ bandhati. Imāni kho, bhikkhave, nava āghātavatthūnī”ti.

===

238. Navamaṃ.




