
[Home](/) / [17A9 Navakanipātapāḷi](../../../17A9.md) / [1 Paṭhamapaṇṇāsaka](../../1.md) / [1.2 Sīhanādavagga](../1.2.md)

# 𑁧𑁇𑁨𑁇𑁪 𑀲𑀫𑀺𑀤𑁆𑀥𑀺𑀲𑀼𑀢𑁆𑀢

* 𑀧𑀞𑀫𑀧𑀡𑁆𑀡𑀸𑀲𑀓

* 𑀲𑀻𑀳𑀦𑀸𑀤𑀯𑀕𑁆𑀕

* 𑀲𑀫𑀺𑀤𑁆𑀥𑀺𑀲𑀼𑀢𑁆𑀢

(14.)

136\. 𑀅𑀣 𑀔𑁄 𑀆𑀬𑀲𑁆𑀫𑀸 𑀲𑀫𑀺𑀤𑁆𑀥𑀺 𑀬𑁂𑀦𑀸𑀬𑀲𑁆𑀫𑀸 𑀲𑀸𑀭𑀺𑀧𑀼𑀢𑁆𑀢𑁄 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀆𑀬𑀲𑁆𑀫𑀦𑁆𑀢𑀁 𑀲𑀸𑀭𑀺𑀧𑀼𑀢𑁆𑀢𑀁 𑀅𑀪𑀺𑀯𑀸𑀤𑁂𑀢𑁆𑀯𑀸 𑀏𑀓𑀫𑀦𑁆𑀢𑀁 𑀦𑀺𑀲𑀻𑀤𑀺𑁇 𑀏𑀓𑀫𑀦𑁆𑀢𑀁 𑀦𑀺𑀲𑀺𑀦𑁆𑀦𑀁 𑀔𑁄 𑀆𑀬𑀲𑁆𑀫𑀦𑁆𑀢𑀁 𑀲𑀫𑀺𑀤𑁆𑀥𑀺𑀁 𑀆𑀬𑀲𑁆𑀫𑀸 𑀲𑀸𑀭𑀺𑀧𑀼𑀢𑁆𑀢𑁄 𑀏𑀢𑀤𑀯𑁄𑀘—

137\. “𑀓𑀺𑀫𑀸𑀭𑀫𑁆𑀫𑀡𑀸, 𑀲𑀫𑀺𑀤𑁆𑀥𑀺, 𑀧𑀼𑀭𑀺𑀲𑀲𑁆𑀲 𑀲𑀗𑁆𑀓𑀧𑁆𑀧𑀯𑀺𑀢𑀓𑁆𑀓𑀸 𑀉𑀧𑁆𑀧𑀚𑁆𑀚𑀦𑁆𑀢𑀻”𑀢𑀺? “𑀦𑀸𑀫𑀭𑀽𑀧𑀸𑀭𑀫𑁆𑀫𑀡𑀸, 𑀪𑀦𑁆𑀢𑁂”𑀢𑀺𑁇

138\. “𑀢𑁂 𑀧𑀦, 𑀲𑀫𑀺𑀤𑁆𑀥𑀺, 𑀓𑁆𑀯 𑀦𑀸𑀦𑀢𑁆𑀢𑀁 𑀕𑀘𑁆𑀙𑀦𑁆𑀢𑀻”𑀢𑀺? “𑀥𑀸𑀢𑀽𑀲𑀼, 𑀪𑀦𑁆𑀢𑁂”𑀢𑀺𑁇

139\. “𑀢𑁂 𑀧𑀦, 𑀲𑀫𑀺𑀤𑁆𑀥𑀺, 𑀓𑀺𑀁𑀲𑀫𑀼𑀤𑀬𑀸”𑀢𑀺? “𑀨𑀲𑁆𑀲𑀲𑀫𑀼𑀤𑀬𑀸, 𑀪𑀦𑁆𑀢𑁂”𑀢𑀺𑁇

140\. “𑀢𑁂 𑀧𑀦, 𑀲𑀫𑀺𑀤𑁆𑀥𑀺, 𑀓𑀺𑀁𑀲𑀫𑁄𑀲𑀭𑀡𑀸”𑀢𑀺? “𑀯𑁂𑀤𑀦𑀸𑀲𑀫𑁄𑀲𑀭𑀡𑀸, 𑀪𑀦𑁆𑀢𑁂”𑀢𑀺𑁇

141\. “𑀢𑁂 𑀧𑀦, 𑀲𑀫𑀺𑀤𑁆𑀥𑀺, 𑀓𑀺𑀁𑀧𑀫𑀼𑀔𑀸”𑀢𑀺? “𑀲𑀫𑀸𑀥𑀺𑀧𑁆𑀧𑀫𑀼𑀔𑀸, 𑀪𑀦𑁆𑀢𑁂”𑀢𑀺𑁇

142\. “𑀢𑁂 𑀧𑀦, 𑀲𑀫𑀺𑀤𑁆𑀥𑀺, 𑀓𑀺𑀁𑀅𑀥𑀺𑀧𑀢𑁂𑀬𑁆𑀬𑀸”𑀢𑀺? “𑀲𑀢𑀸𑀥𑀺𑀧𑀢𑁂𑀬𑁆𑀬𑀸, 𑀪𑀦𑁆𑀢𑁂”𑀢𑀺𑁇

143\. “𑀢𑁂 𑀧𑀦, 𑀲𑀫𑀺𑀤𑁆𑀥𑀺, 𑀓𑀺𑀁𑀉𑀢𑁆𑀢𑀭𑀸”𑀢𑀺? “𑀧𑀜𑁆𑀜𑀼𑀢𑁆𑀢𑀭𑀸, 𑀪𑀦𑁆𑀢𑁂”𑀢𑀺𑁇

144\. “𑀢𑁂 𑀧𑀦, 𑀲𑀫𑀺𑀤𑁆𑀥𑀺, 𑀓𑀺𑀁𑀲𑀸𑀭𑀸”𑀢𑀺? “𑀯𑀺𑀫𑀼𑀢𑁆𑀢𑀺𑀲𑀸𑀭𑀸, 𑀪𑀦𑁆𑀢𑁂”𑀢𑀺𑁇

145\. “𑀢𑁂 𑀧𑀦, 𑀲𑀫𑀺𑀤𑁆𑀥𑀺, 𑀓𑀺𑀁𑀑𑀕𑀥𑀸”𑀢𑀺? “𑀅𑀫𑀢𑁄𑀕𑀥𑀸, 𑀪𑀦𑁆𑀢𑁂”𑀢𑀺𑁇

146\. “‘𑀓𑀺𑀫𑀸𑀭𑀫𑁆𑀫𑀡𑀸, 𑀲𑀫𑀺𑀤𑁆𑀥𑀺, 𑀧𑀼𑀭𑀺𑀲𑀲𑁆𑀲 𑀲𑀗𑁆𑀓𑀧𑁆𑀧𑀯𑀺𑀢𑀓𑁆𑀓𑀸 𑀉𑀧𑁆𑀧𑀚𑁆𑀚𑀦𑁆𑀢𑀻’𑀢𑀺, 𑀇𑀢𑀺 𑀧𑀼𑀝𑁆𑀞𑁄 𑀲𑀫𑀸𑀦𑁄 ‘𑀦𑀸𑀫𑀭𑀽𑀧𑀸𑀭𑀫𑁆𑀫𑀡𑀸, 𑀪𑀦𑁆𑀢𑁂’𑀢𑀺 𑀯𑀤𑁂𑀲𑀺𑁇 ‘𑀢𑁂 𑀧𑀦, 𑀲𑀫𑀺𑀤𑁆𑀥𑀺, 𑀓𑁆𑀯 𑀦𑀸𑀦𑀢𑁆𑀢𑀁 𑀕𑀘𑁆𑀙𑀦𑁆𑀢𑀻’𑀢𑀺, 𑀇𑀢𑀺 𑀧𑀼𑀝𑁆𑀞𑁄 𑀲𑀫𑀸𑀦𑁄 ‘𑀥𑀸𑀢𑀽𑀲𑀼, 𑀪𑀦𑁆𑀢𑁂’𑀢𑀺 𑀯𑀤𑁂𑀲𑀺𑁇 ‘𑀢𑁂 𑀧𑀦, 𑀲𑀫𑀺𑀤𑁆𑀥𑀺, 𑀓𑀺𑀁𑀲𑀫𑀼𑀤𑀬𑀸’𑀢𑀺, 𑀇𑀢𑀺 𑀧𑀼𑀝𑁆𑀞𑁄 𑀲𑀫𑀸𑀦𑁄 ‘𑀨𑀲𑁆𑀲𑀲𑀫𑀼𑀤𑀬𑀸, 𑀪𑀦𑁆𑀢𑁂’𑀢𑀺 𑀯𑀤𑁂𑀲𑀺𑁇 ‘𑀢𑁂 𑀧𑀦, 𑀲𑀫𑀺𑀤𑁆𑀥𑀺, 𑀓𑀺𑀁𑀲𑀫𑁄𑀲𑀭𑀡𑀸’𑀢𑀺, 𑀇𑀢𑀺 𑀧𑀼𑀝𑁆𑀞𑁄 𑀲𑀫𑀸𑀦𑁄 ‘𑀯𑁂𑀤𑀦𑀸𑀲𑀫𑁄𑀲𑀭𑀡𑀸, 𑀪𑀦𑁆𑀢𑁂’𑀢𑀺 𑀯𑀤𑁂𑀲𑀺𑁇 ‘𑀢𑁂 𑀧𑀦, 𑀲𑀫𑀺𑀤𑁆𑀥𑀺, 𑀓𑀺𑀁𑀧𑀫𑀼𑀔𑀸’𑀢𑀺, 𑀇𑀢𑀺 𑀧𑀼𑀝𑁆𑀞𑁄 𑀲𑀫𑀸𑀦𑁄 ‘𑀲𑀫𑀸𑀥𑀺𑀧𑁆𑀧𑀫𑀼𑀔𑀸, 𑀪𑀦𑁆𑀢𑁂’𑀢𑀺 𑀯𑀤𑁂𑀲𑀺𑁇 ‘𑀢𑁂 𑀧𑀦, 𑀲𑀫𑀺𑀤𑁆𑀥𑀺, 𑀓𑀺𑀁𑀅𑀥𑀺𑀧𑀢𑁂𑀬𑁆𑀬𑀸’𑀢𑀺, 𑀇𑀢𑀺 𑀧𑀼𑀝𑁆𑀞𑁄 𑀲𑀫𑀸𑀦𑁄 ‘𑀲𑀢𑀸𑀥𑀺𑀧𑀢𑁂𑀬𑁆𑀬𑀸, 𑀪𑀦𑁆𑀢𑁂’𑀢𑀺 𑀯𑀤𑁂𑀲𑀺𑁇 ‘𑀢𑁂 𑀧𑀦, 𑀲𑀫𑀺𑀤𑁆𑀥𑀺, 𑀓𑀺𑀁𑀉𑀢𑁆𑀢𑀭𑀸’𑀢𑀺, 𑀇𑀢𑀺 𑀧𑀼𑀝𑁆𑀞𑁄 𑀲𑀫𑀸𑀦𑁄 ‘𑀧𑀜𑁆𑀜𑀼𑀢𑁆𑀢𑀭𑀸, 𑀪𑀦𑁆𑀢𑁂’𑀢𑀺 𑀯𑀤𑁂𑀲𑀺𑁇 ‘𑀢𑁂 𑀧𑀦, 𑀲𑀫𑀺𑀤𑁆𑀥𑀺, 𑀓𑀺𑀁𑀲𑀸𑀭𑀸’𑀢𑀺, 𑀇𑀢𑀺 𑀧𑀼𑀝𑁆𑀞𑁄 𑀲𑀫𑀸𑀦𑁄 ‘𑀯𑀺𑀫𑀼𑀢𑁆𑀢𑀺𑀲𑀸𑀭𑀸, 𑀪𑀦𑁆𑀢𑁂’𑀢𑀺 𑀯𑀤𑁂𑀲𑀺𑁇 ‘𑀢𑁂 𑀧𑀦, 𑀲𑀫𑀺𑀤𑁆𑀥𑀺, 𑀓𑀺𑀁𑀑𑀕𑀥𑀸’𑀢𑀺, 𑀇𑀢𑀺 𑀧𑀼𑀝𑁆𑀞𑁄 𑀲𑀫𑀸𑀦𑁄 ‘𑀅𑀫𑀢𑁄𑀕𑀥𑀸, 𑀪𑀦𑁆𑀢𑁂’𑀢𑀺 𑀯𑀤𑁂𑀲𑀺𑁇 𑀲𑀸𑀥𑀼 𑀲𑀸𑀥𑀼, 𑀲𑀫𑀺𑀤𑁆𑀥𑀺𑁇 𑀲𑀸𑀥𑀼 𑀔𑁄 𑀢𑁆𑀯𑀁, 𑀲𑀫𑀺𑀤𑁆𑀥𑀺, 𑀧𑀼𑀝𑁆𑀞𑁄 𑀧𑀼𑀝𑁆𑀞𑁄 𑀯𑀺𑀲𑁆𑀲𑀚𑁆𑀚𑁂𑀲𑀺, 𑀢𑁂𑀦 𑀘 𑀫𑀸 𑀫𑀜𑁆𑀜𑀻”𑀢𑀺𑁇

---

147\. 𑀘𑀢𑀼𑀢𑁆𑀣𑀁𑁇



[Go to previous page (1.2.3 Koṭṭhikasutta)](1.2.3.md) / [Go to parent page (1.2 Sīhanādavagga)](../1.2.md) / [Go to next page (1.2.5 Gaṇḍasutta)](1.2.5.md)


