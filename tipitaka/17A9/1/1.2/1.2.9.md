
[Home](/) / [17A9 Navakanipātapāḷi](../...md) / [1 Paṭhamapaṇṇāsaka](...md) / [1.2 Sīhanādavagga](../17A9/1/1.2.md)

# 𑁧𑁇𑁨𑁇𑁯 𑀤𑁂𑀯𑀢𑀸𑀲𑀼𑀢𑁆𑀢

* 𑀧𑀞𑀫𑀧𑀡𑁆𑀡𑀸𑀲𑀓

* 𑀲𑀻𑀳𑀦𑀸𑀤𑀯𑀕𑁆𑀕

* 𑀤𑁂𑀯𑀢𑀸𑀲𑀼𑀢𑁆𑀢

(19.)

161\. “𑀇𑀫𑀜𑁆𑀘, 𑀪𑀺𑀓𑁆𑀔𑀯𑁂, 𑀭𑀢𑁆𑀢𑀺𑀁 𑀲𑀫𑁆𑀩𑀳𑀼𑀮𑀸 𑀤𑁂𑀯𑀢𑀸 𑀅𑀪𑀺𑀓𑁆𑀓𑀦𑁆𑀢𑀸𑀬 𑀭𑀢𑁆𑀢𑀺𑀬𑀸 𑀅𑀪𑀺𑀓𑁆𑀓𑀦𑁆𑀢𑀯𑀡𑁆𑀡𑀸 𑀓𑁂𑀯𑀮𑀓𑀧𑁆𑀧𑀁 𑀚𑁂𑀢𑀯𑀦𑀁 𑀑𑀪𑀸𑀲𑁂𑀢𑁆𑀯𑀸 𑀬𑁂𑀦𑀸𑀳𑀁 𑀢𑁂𑀦𑀼𑀧𑀲𑀗𑁆𑀓𑀫𑀺𑀁𑀲𑀼; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀫𑀁 𑀅𑀪𑀺𑀯𑀸𑀤𑁂𑀢𑁆𑀯𑀸 𑀏𑀓𑀫𑀦𑁆𑀢𑀁 𑀅𑀝𑁆𑀞𑀁𑀲𑀼𑁇 𑀏𑀓𑀫𑀦𑁆𑀢𑀁 𑀞𑀺𑀢𑀸 𑀔𑁄, 𑀪𑀺𑀓𑁆𑀔𑀯𑁂, 𑀢𑀸 𑀤𑁂𑀯𑀢𑀸 𑀫𑀁 𑀏𑀢𑀤𑀯𑁄𑀘𑀼𑀁—  ‘𑀉𑀧𑀲𑀗𑁆𑀓𑀫𑀺𑀁𑀲𑀼 𑀦𑁄, 𑀪𑀦𑁆𑀢𑁂, 𑀧𑀼𑀩𑁆𑀩𑁂 𑀫𑀦𑀼𑀲𑁆𑀲𑀪𑀽𑀢𑀸𑀦𑀁 𑀧𑀩𑁆𑀩𑀚𑀺𑀢𑀸 𑀅𑀕𑀸𑀭𑀸𑀦𑀺𑁇 𑀢𑁂 𑀫𑀬𑀁, 𑀪𑀦𑁆𑀢𑁂, 𑀧𑀘𑁆𑀘𑀼𑀝𑁆𑀞𑀺𑀫𑁆𑀳, 𑀦𑁄 𑀘 𑀔𑁄 𑀅𑀪𑀺𑀯𑀸𑀤𑀺𑀫𑁆𑀳𑁇 𑀢𑀸 𑀫𑀬𑀁, 𑀪𑀦𑁆𑀢𑁂, 𑀅𑀧𑀭𑀺𑀧𑀼𑀡𑁆𑀡𑀓𑀫𑁆𑀫𑀦𑁆𑀢𑀸 𑀯𑀺𑀧𑁆𑀧𑀝𑀺𑀲𑀸𑀭𑀺𑀦𑀺𑀬𑁄 𑀧𑀘𑁆𑀘𑀸𑀦𑀼𑀢𑀸𑀧𑀺𑀦𑀺𑀬𑁄 𑀳𑀻𑀦𑀁 𑀓𑀸𑀬𑀁 𑀉𑀧𑀧𑀦𑁆𑀦𑀸’𑀢𑀺𑁇

162\. 𑀅𑀧𑀭𑀸𑀧𑀺 𑀫𑀁, 𑀪𑀺𑀓𑁆𑀔𑀯𑁂, 𑀲𑀫𑁆𑀩𑀳𑀼𑀮𑀸 𑀤𑁂𑀯𑀢𑀸 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀏𑀢𑀤𑀯𑁄𑀘𑀼𑀁—  ‘𑀉𑀧𑀲𑀗𑁆𑀓𑀫𑀺𑀁𑀲𑀼 𑀦𑁄, 𑀪𑀦𑁆𑀢𑁂, 𑀧𑀼𑀩𑁆𑀩𑁂 𑀫𑀦𑀼𑀲𑁆𑀲𑀪𑀽𑀢𑀸𑀦𑀁 𑀧𑀩𑁆𑀩𑀚𑀺𑀢𑀸 𑀅𑀕𑀸𑀭𑀸𑀦𑀺𑁇 𑀢𑁂 𑀫𑀬𑀁, 𑀪𑀦𑁆𑀢𑁂, 𑀧𑀘𑁆𑀘𑀼𑀝𑁆𑀞𑀺𑀫𑁆𑀳 𑀅𑀪𑀺𑀯𑀸𑀤𑀺𑀫𑁆𑀳, 𑀦𑁄 𑀘 𑀢𑁂𑀲𑀁 𑀆𑀲𑀦𑀁 𑀅𑀤𑀫𑁆𑀳𑁇 𑀢𑀸 𑀫𑀬𑀁, 𑀪𑀦𑁆𑀢𑁂, 𑀅𑀧𑀭𑀺𑀧𑀼𑀡𑁆𑀡𑀓𑀫𑁆𑀫𑀦𑁆𑀢𑀸 𑀯𑀺𑀧𑁆𑀧𑀝𑀺𑀲𑀸𑀭𑀺𑀦𑀺𑀬𑁄 𑀧𑀘𑁆𑀘𑀸𑀦𑀼𑀢𑀸𑀧𑀺𑀦𑀺𑀬𑁄 𑀳𑀻𑀦𑀁 𑀓𑀸𑀬𑀁 𑀉𑀧𑀧𑀦𑁆𑀦𑀸’𑀢𑀺𑁇

163\. 𑀅𑀧𑀭𑀸𑀧𑀺 𑀫𑀁, 𑀪𑀺𑀓𑁆𑀔𑀯𑁂, 𑀲𑀫𑁆𑀩𑀳𑀼𑀮𑀸 𑀤𑁂𑀯𑀢𑀸 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀏𑀢𑀤𑀯𑁄𑀘𑀼𑀁—  ‘𑀉𑀧𑀲𑀗𑁆𑀓𑀫𑀺𑀁𑀲𑀼 𑀦𑁄, 𑀪𑀦𑁆𑀢𑁂, 𑀧𑀼𑀩𑁆𑀩𑁂 𑀫𑀦𑀼𑀲𑁆𑀲𑀪𑀽𑀢𑀸𑀦𑀁 𑀧𑀩𑁆𑀩𑀚𑀺𑀢𑀸 𑀅𑀕𑀸𑀭𑀸𑀦𑀺𑁇 𑀢𑁂 𑀫𑀬𑀁, 𑀪𑀦𑁆𑀢𑁂, 𑀧𑀘𑁆𑀘𑀼𑀝𑁆𑀞𑀺𑀫𑁆𑀳 𑀅𑀪𑀺𑀯𑀸𑀤𑀺𑀫𑁆𑀳 𑀆𑀲𑀦𑀁 𑀅𑀤𑀫𑁆𑀳, 𑀦𑁄 𑀘 𑀔𑁄 𑀬𑀣𑀸𑀲𑀢𑁆𑀢𑀺 𑀬𑀣𑀸𑀩𑀮𑀁 𑀲𑀁𑀯𑀺𑀪𑀚𑀺𑀫𑁆𑀳…𑀧𑁂…  𑀬𑀣𑀸𑀲𑀢𑁆𑀢𑀺 𑀬𑀣𑀸𑀩𑀮𑀁 𑀲𑀁𑀯𑀺𑀪𑀚𑀺𑀫𑁆𑀳, 𑀦𑁄 𑀘 𑀔𑁄 𑀉𑀧𑀦𑀺𑀲𑀻𑀤𑀺𑀫𑁆𑀳 𑀥𑀫𑁆𑀫𑀲𑁆𑀲𑀯𑀦𑀸𑀬…𑀧𑁂…  𑀉𑀧𑀦𑀺𑀲𑀻𑀤𑀺𑀫𑁆𑀳 𑀥𑀫𑁆𑀫𑀲𑁆𑀲𑀯𑀦𑀸𑀬, 𑀦𑁄 𑀘 𑀔𑁄 𑀑𑀳𑀺𑀢𑀲𑁄𑀢𑀸 𑀥𑀫𑁆𑀫𑀁 𑀲𑀼𑀡𑀺𑀫𑁆𑀳…𑀧𑁂…  𑀑𑀳𑀺𑀢𑀲𑁄𑀢𑀸 𑀘 𑀥𑀫𑁆𑀫𑀁 𑀲𑀼𑀡𑀺𑀫𑁆𑀳, 𑀦𑁄 𑀘 𑀔𑁄 𑀲𑀼𑀢𑁆𑀯𑀸 𑀥𑀫𑁆𑀫𑀁 𑀥𑀸𑀭𑀬𑀺𑀫𑁆𑀳…𑀧𑁂…  𑀲𑀼𑀢𑁆𑀯𑀸 𑀘 𑀥𑀫𑁆𑀫𑀁 𑀥𑀸𑀭𑀬𑀺𑀫𑁆𑀳, 𑀦𑁄 𑀘 𑀔𑁄 𑀥𑀸𑀢𑀸𑀦𑀁 𑀥𑀫𑁆𑀫𑀸𑀦𑀁 𑀅𑀢𑁆𑀣𑀁 𑀉𑀧𑀧𑀭𑀺𑀓𑁆𑀔𑀺𑀫𑁆𑀳…𑀧𑁂…  𑀥𑀸𑀢𑀸𑀦𑀜𑁆𑀘 𑀥𑀫𑁆𑀫𑀸𑀦𑀁 𑀅𑀢𑁆𑀣𑀁 𑀉𑀧𑀧𑀭𑀺𑀓𑁆𑀔𑀺𑀫𑁆𑀳, 𑀦𑁄 𑀘 𑀔𑁄 𑀅𑀢𑁆𑀣𑀫𑀜𑁆𑀜𑀸𑀬 𑀥𑀫𑁆𑀫𑀫𑀜𑁆𑀜𑀸𑀬 𑀥𑀫𑁆𑀫𑀸𑀦𑀼𑀥𑀫𑁆𑀫𑀁 𑀧𑀝𑀺𑀧𑀚𑁆𑀚𑀺𑀫𑁆𑀳𑁇 𑀢𑀸 𑀫𑀬𑀁, 𑀪𑀦𑁆𑀢𑁂, 𑀅𑀧𑀭𑀺𑀧𑀼𑀡𑁆𑀡𑀓𑀫𑁆𑀫𑀦𑁆𑀢𑀸 𑀯𑀺𑀧𑁆𑀧𑀝𑀺𑀲𑀸𑀭𑀺𑀦𑀺𑀬𑁄 𑀧𑀘𑁆𑀘𑀸𑀦𑀼𑀢𑀸𑀧𑀺𑀦𑀺𑀬𑁄 𑀳𑀻𑀦𑀁 𑀓𑀸𑀬𑀁 𑀉𑀧𑀧𑀦𑁆𑀦𑀸’𑀢𑀺𑁇

164\. 𑀅𑀧𑀭𑀸𑀧𑀺 𑀫𑀁, 𑀪𑀺𑀓𑁆𑀔𑀯𑁂, 𑀲𑀫𑁆𑀩𑀳𑀼𑀮𑀸 𑀤𑁂𑀯𑀢𑀸 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀏𑀢𑀤𑀯𑁄𑀘𑀼𑀁—  ‘𑀉𑀧𑀲𑀗𑁆𑀓𑀫𑀺𑀁𑀲𑀼 𑀦𑁄, 𑀪𑀦𑁆𑀢𑁂, 𑀧𑀼𑀩𑁆𑀩𑁂 𑀫𑀦𑀼𑀲𑁆𑀲𑀪𑀽𑀢𑀸𑀦𑀁 𑀧𑀩𑁆𑀩𑀚𑀺𑀢𑀸 𑀅𑀕𑀸𑀭𑀸𑀦𑀺𑁇 𑀢𑁂 𑀫𑀬𑀁, 𑀪𑀦𑁆𑀢𑁂, 𑀧𑀘𑁆𑀘𑀼𑀝𑁆𑀞𑀺𑀫𑁆𑀳 𑀅𑀪𑀺𑀯𑀸𑀤𑀺𑀫𑁆𑀳, 𑀆𑀲𑀦𑀁 𑀅𑀤𑀫𑁆𑀳, 𑀬𑀣𑀸𑀲𑀢𑁆𑀢𑀺 𑀬𑀣𑀸𑀩𑀮𑀁 𑀲𑀁𑀯𑀺𑀪𑀚𑀺𑀫𑁆𑀳, 𑀉𑀧𑀦𑀺𑀲𑀻𑀤𑀺𑀫𑁆𑀳 𑀥𑀫𑁆𑀫𑀲𑁆𑀲𑀯𑀦𑀸𑀬, 𑀑𑀳𑀺𑀢𑀲𑁄𑀢𑀸 𑀘 𑀥𑀫𑁆𑀫𑀁 𑀲𑀼𑀡𑀺𑀫𑁆𑀳, 𑀲𑀼𑀢𑁆𑀯𑀸 𑀘 𑀥𑀫𑁆𑀫𑀁 𑀥𑀸𑀭𑀬𑀺𑀫𑁆𑀳, 𑀥𑀸𑀢𑀸𑀦𑀜𑁆𑀘 𑀥𑀫𑁆𑀫𑀸𑀦𑀁 𑀅𑀢𑁆𑀣𑀁 𑀉𑀧𑀧𑀭𑀺𑀓𑁆𑀔𑀺𑀫𑁆𑀳, 𑀅𑀢𑁆𑀣𑀫𑀜𑁆𑀜𑀸𑀬 𑀥𑀫𑁆𑀫𑀫𑀜𑁆𑀜𑀸𑀬 𑀥𑀫𑁆𑀫𑀸𑀦𑀼𑀥𑀫𑁆𑀫𑀁 𑀧𑀝𑀺𑀧𑀚𑁆𑀚𑀺𑀫𑁆𑀳𑁇 𑀢𑀸 𑀫𑀬𑀁, 𑀪𑀦𑁆𑀢𑁂, 𑀧𑀭𑀺𑀧𑀼𑀡𑁆𑀡𑀓𑀫𑁆𑀫𑀦𑁆𑀢𑀸 𑀅𑀯𑀺𑀧𑁆𑀧𑀝𑀺𑀲𑀸𑀭𑀺𑀦𑀺𑀬𑁄 𑀅𑀧𑀘𑁆𑀘𑀸𑀦𑀼𑀢𑀸𑀧𑀺𑀦𑀺𑀬𑁄 𑀧𑀡𑀻𑀢𑀁 𑀓𑀸𑀬𑀁 𑀉𑀧𑀧𑀦𑁆𑀦𑀸’𑀢𑀺𑁇 𑀏𑀢𑀸𑀦𑀺, 𑀪𑀺𑀓𑁆𑀔𑀯𑁂, 𑀭𑀼𑀓𑁆𑀔𑀫𑀽𑀮𑀸𑀦𑀺 𑀏𑀢𑀸𑀦𑀺 𑀲𑀼𑀜𑁆𑀜𑀸𑀕𑀸𑀭𑀸𑀦𑀺𑁇 𑀛𑀸𑀬𑀣, 𑀪𑀺𑀓𑁆𑀔𑀯𑁂, 𑀫𑀸 𑀧𑀫𑀸𑀤𑀢𑁆𑀣, 𑀫𑀸 𑀧𑀘𑁆𑀙𑀸 𑀯𑀺𑀧𑁆𑀧𑀝𑀺𑀲𑀸𑀭𑀺𑀦𑁄 𑀅𑀳𑀼𑀯𑀢𑁆𑀣 𑀲𑁂𑀬𑁆𑀬𑀣𑀸𑀧𑀺 𑀢𑀸 𑀧𑀼𑀭𑀺𑀫𑀺𑀓𑀸 𑀤𑁂𑀯𑀢𑀸”𑀢𑀺𑁇

---

165\. 𑀦𑀯𑀫𑀁𑁇



[Go to previous page (1.2.8 Navaṅguposathasutta)](1.2.8.md) / [Go to parent page (1.2 Sīhanādavagga)](../17A9/1/1.2.md) / [Go to next page (1.2.10 Velāmasutta)](1.2.10.md)


