
[Home](/) / [17A9 Navakanipātapāḷi](../../../17A9.md) / [1 Paṭhamapaṇṇāsaka](../../1.md) / [1.1 Sambodhivagga](../1.1.md)

# 𑁧𑁇𑁧𑁇𑁫 𑀩𑀮𑀲𑀼𑀢𑁆𑀢

* 𑀧𑀞𑀫𑀧𑀡𑁆𑀡𑀸𑀲𑀓

* 𑀲𑀫𑁆𑀩𑁄𑀥𑀺𑀯𑀕𑁆𑀕

* 𑀩𑀮𑀲𑀼𑀢𑁆𑀢

(5.)

54\. “𑀘𑀢𑁆𑀢𑀸𑀭𑀺𑀫𑀸𑀦𑀺, 𑀪𑀺𑀓𑁆𑀔𑀯𑁂, 𑀩𑀮𑀸𑀦𑀺𑁇 𑀓𑀢𑀫𑀸𑀦𑀺 𑀘𑀢𑁆𑀢𑀸𑀭𑀺? 𑀧𑀜𑁆𑀜𑀸𑀩𑀮𑀁, 𑀯𑀻𑀭𑀺𑀬𑀩𑀮𑀁, 𑀅𑀦𑀯𑀚𑁆𑀚𑀩𑀮𑀁, 𑀲𑀗𑁆𑀕𑀸𑀳𑀩𑀮𑀁𑁇 𑀓𑀢𑀫𑀜𑁆𑀘, 𑀪𑀺𑀓𑁆𑀔𑀯𑁂, 𑀧𑀜𑁆𑀜𑀸𑀩𑀮𑀁? 𑀬𑁂 𑀥𑀫𑁆𑀫𑀸 𑀓𑀼𑀲𑀮𑀸 𑀓𑀼𑀲𑀮𑀲𑀗𑁆𑀔𑀸𑀢𑀸 𑀬𑁂 𑀥𑀫𑁆𑀫𑀸 𑀅𑀓𑀼𑀲𑀮𑀸 𑀅𑀓𑀼𑀲𑀮𑀲𑀗𑁆𑀔𑀸𑀢𑀸 𑀬𑁂 𑀥𑀫𑁆𑀫𑀸 𑀲𑀸𑀯𑀚𑁆𑀚𑀸 𑀲𑀸𑀯𑀚𑁆𑀚𑀲𑀗𑁆𑀔𑀸𑀢𑀸 𑀬𑁂 𑀥𑀫𑁆𑀫𑀸 𑀅𑀦𑀯𑀚𑁆𑀚𑀸 𑀅𑀦𑀯𑀚𑁆𑀚𑀲𑀗𑁆𑀔𑀸𑀢𑀸 𑀬𑁂 𑀥𑀫𑁆𑀫𑀸 𑀓𑀡𑁆𑀳𑀸 𑀓𑀡𑁆𑀳𑀲𑀗𑁆𑀔𑀸𑀢𑀸 𑀬𑁂 𑀥𑀫𑁆𑀫𑀸 𑀲𑀼𑀓𑁆𑀓𑀸 𑀲𑀼𑀓𑁆𑀓𑀲𑀗𑁆𑀔𑀸𑀢𑀸 𑀬𑁂 𑀥𑀫𑁆𑀫𑀸 𑀲𑁂𑀯𑀺𑀢𑀩𑁆𑀩𑀸 𑀲𑁂𑀯𑀺𑀢𑀩𑁆𑀩𑀲𑀗𑁆𑀔𑀸𑀢𑀸 𑀬𑁂 𑀥𑀫𑁆𑀫𑀸 𑀅𑀲𑁂𑀯𑀺𑀢𑀩𑁆𑀩𑀸 𑀅𑀲𑁂𑀯𑀺𑀢𑀩𑁆𑀩𑀲𑀗𑁆𑀔𑀸𑀢𑀸 𑀬𑁂 𑀥𑀫𑁆𑀫𑀸 𑀦𑀸𑀮𑀫𑀭𑀺𑀬𑀸 𑀦𑀸𑀮𑀫𑀭𑀺𑀬𑀲𑀗𑁆𑀔𑀸𑀢𑀸 𑀬𑁂 𑀥𑀫𑁆𑀫𑀸 𑀅𑀮𑀫𑀭𑀺𑀬𑀸 𑀅𑀮𑀫𑀭𑀺𑀬𑀲𑀗𑁆𑀔𑀸𑀢𑀸, 𑀢𑁆𑀬𑀲𑁆𑀲 𑀥𑀫𑁆𑀫𑀸 𑀧𑀜𑁆𑀜𑀸𑀬 𑀯𑁄𑀤𑀺𑀝𑁆𑀞𑀸 𑀳𑁄𑀦𑁆𑀢𑀺 𑀯𑁄𑀘𑀭𑀺𑀢𑀸𑁇 𑀇𑀤𑀁 𑀯𑀼𑀘𑁆𑀘𑀢𑀺, 𑀪𑀺𑀓𑁆𑀔𑀯𑁂, 𑀧𑀜𑁆𑀜𑀸𑀩𑀮𑀁𑁇

55\. 𑀓𑀢𑀫𑀜𑁆𑀘, 𑀪𑀺𑀓𑁆𑀔𑀯𑁂, 𑀯𑀻𑀭𑀺𑀬𑀩𑀮𑀁? 𑀬𑁂 𑀥𑀫𑁆𑀫𑀸 𑀅𑀓𑀼𑀲𑀮𑀸 𑀅𑀓𑀼𑀲𑀮𑀲𑀗𑁆𑀔𑀸𑀢𑀸 𑀬𑁂 𑀥𑀫𑁆𑀫𑀸 𑀲𑀸𑀯𑀚𑁆𑀚𑀸 𑀲𑀸𑀯𑀚𑁆𑀚𑀲𑀗𑁆𑀔𑀸𑀢𑀸 𑀬𑁂 𑀥𑀫𑁆𑀫𑀸 𑀓𑀡𑁆𑀳𑀸 𑀓𑀡𑁆𑀳𑀲𑀗𑁆𑀔𑀸𑀢𑀸 𑀬𑁂 𑀥𑀫𑁆𑀫𑀸 𑀅𑀲𑁂𑀯𑀺𑀢𑀩𑁆𑀩𑀸 𑀅𑀲𑁂𑀯𑀺𑀢𑀩𑁆𑀩𑀲𑀗𑁆𑀔𑀸𑀢𑀸 𑀬𑁂 𑀥𑀫𑁆𑀫𑀸 𑀦𑀸𑀮𑀫𑀭𑀺𑀬𑀸 𑀦𑀸𑀮𑀫𑀭𑀺𑀬𑀲𑀗𑁆𑀔𑀸𑀢𑀸, 𑀢𑁂𑀲𑀁 𑀥𑀫𑁆𑀫𑀸𑀦𑀁 𑀧𑀳𑀸𑀦𑀸𑀬 𑀙𑀦𑁆𑀤𑀁 𑀚𑀦𑁂𑀢𑀺 𑀯𑀸𑀬𑀫𑀢𑀺 𑀯𑀻𑀭𑀺𑀬𑀁 𑀆𑀭𑀪𑀢𑀺 𑀘𑀺𑀢𑁆𑀢𑀁 𑀧𑀕𑁆𑀕𑀡𑁆𑀳𑀸𑀢𑀺 𑀧𑀤𑀳𑀢𑀺𑁇 𑀬𑁂 𑀥𑀫𑁆𑀫𑀸 𑀓𑀼𑀲𑀮𑀸 𑀓𑀼𑀲𑀮𑀲𑀗𑁆𑀔𑀸𑀢𑀸 𑀬𑁂 𑀥𑀫𑁆𑀫𑀸 𑀅𑀦𑀯𑀚𑁆𑀚𑀸 𑀅𑀦𑀯𑀚𑁆𑀚𑀲𑀗𑁆𑀔𑀸𑀢𑀸 𑀬𑁂 𑀥𑀫𑁆𑀫𑀸 𑀲𑀼𑀓𑁆𑀓𑀸 𑀲𑀼𑀓𑁆𑀓𑀲𑀗𑁆𑀔𑀸𑀢𑀸 𑀬𑁂 𑀥𑀫𑁆𑀫𑀸 𑀲𑁂𑀯𑀺𑀢𑀩𑁆𑀩𑀸 𑀲𑁂𑀯𑀺𑀢𑀩𑁆𑀩𑀲𑀗𑁆𑀔𑀸𑀢𑀸 𑀬𑁂 𑀥𑀫𑁆𑀫𑀸 𑀅𑀮𑀫𑀭𑀺𑀬𑀸 𑀅𑀮𑀫𑀭𑀺𑀬𑀲𑀗𑁆𑀔𑀸𑀢𑀸, 𑀢𑁂𑀲𑀁 𑀥𑀫𑁆𑀫𑀸𑀦𑀁 𑀧𑀝𑀺𑀮𑀸𑀪𑀸𑀬 𑀙𑀦𑁆𑀤𑀁 𑀚𑀦𑁂𑀢𑀺 𑀯𑀸𑀬𑀫𑀢𑀺 𑀯𑀻𑀭𑀺𑀬𑀁 𑀆𑀭𑀪𑀢𑀺 𑀘𑀺𑀢𑁆𑀢𑀁 𑀧𑀕𑁆𑀕𑀡𑁆𑀳𑀸𑀢𑀺 𑀧𑀤𑀳𑀢𑀺𑁇 𑀇𑀤𑀁 𑀯𑀼𑀘𑁆𑀘𑀢𑀺, 𑀪𑀺𑀓𑁆𑀔𑀯𑁂, 𑀯𑀻𑀭𑀺𑀬𑀩𑀮𑀁𑁇

56\. 𑀓𑀢𑀫𑀜𑁆𑀘, 𑀪𑀺𑀓𑁆𑀔𑀯𑁂, 𑀅𑀦𑀯𑀚𑁆𑀚𑀩𑀮𑀁? 𑀇𑀥, 𑀪𑀺𑀓𑁆𑀔𑀯𑁂, 𑀅𑀭𑀺𑀬𑀲𑀸𑀯𑀓𑁄 𑀅𑀦𑀯𑀚𑁆𑀚𑁂𑀦 𑀓𑀸𑀬𑀓𑀫𑁆𑀫𑁂𑀦 𑀲𑀫𑀦𑁆𑀦𑀸𑀕𑀢𑁄 𑀳𑁄𑀢𑀺, 𑀅𑀦𑀯𑀚𑁆𑀚𑁂𑀦 𑀯𑀘𑀻𑀓𑀫𑁆𑀫𑁂𑀦 𑀲𑀫𑀦𑁆𑀦𑀸𑀕𑀢𑁄 𑀳𑁄𑀢𑀺, 𑀅𑀦𑀯𑀚𑁆𑀚𑁂𑀦 𑀫𑀦𑁄𑀓𑀫𑁆𑀫𑁂𑀦 𑀲𑀫𑀦𑁆𑀦𑀸𑀕𑀢𑁄 𑀳𑁄𑀢𑀺𑁇 𑀇𑀤𑀁 𑀯𑀼𑀘𑁆𑀘𑀢𑀺, 𑀪𑀺𑀓𑁆𑀔𑀯𑁂, 𑀅𑀦𑀯𑀚𑁆𑀚𑀩𑀮𑀁𑁇

57\. 𑀓𑀢𑀫𑀜𑁆𑀘, 𑀪𑀺𑀓𑁆𑀔𑀯𑁂, 𑀲𑀗𑁆𑀕𑀸𑀳𑀩𑀮𑀁? 𑀘𑀢𑁆𑀢𑀸𑀭𑀺𑀫𑀸𑀦𑀺, 𑀪𑀺𑀓𑁆𑀔𑀯𑁂, 𑀲𑀗𑁆𑀕𑀳𑀯𑀢𑁆𑀣𑀽𑀦𑀺—  𑀤𑀸𑀦𑀁, 𑀧𑁂𑀬𑁆𑀬𑀯𑀚𑁆𑀚𑀁, 𑀅𑀢𑁆𑀣𑀘𑀭𑀺𑀬𑀸, 𑀲𑀫𑀸𑀦𑀢𑁆𑀢𑀢𑀸𑁇 𑀏𑀢𑀤𑀕𑁆𑀕𑀁, 𑀪𑀺𑀓𑁆𑀔𑀯𑁂, 𑀤𑀸𑀦𑀸𑀦𑀁 𑀬𑀤𑀺𑀤𑀁 𑀥𑀫𑁆𑀫𑀤𑀸𑀦𑀁𑁇 𑀏𑀢𑀤𑀕𑁆𑀕𑀁, 𑀪𑀺𑀓𑁆𑀔𑀯𑁂, 𑀧𑁂𑀬𑁆𑀬𑀯𑀚𑁆𑀚𑀸𑀦𑀁 𑀬𑀤𑀺𑀤𑀁 𑀅𑀢𑁆𑀣𑀺𑀓𑀲𑁆𑀲 𑀑𑀳𑀺𑀢𑀲𑁄𑀢𑀲𑁆𑀲 𑀧𑀼𑀦𑀧𑁆𑀧𑀼𑀦𑀁 𑀥𑀫𑁆𑀫𑀁 𑀤𑁂𑀲𑁂𑀢𑀺𑁇 𑀏𑀢𑀤𑀕𑁆𑀕𑀁, 𑀪𑀺𑀓𑁆𑀔𑀯𑁂, 𑀅𑀢𑁆𑀣𑀘𑀭𑀺𑀬𑀸𑀦𑀁 𑀬𑀤𑀺𑀤𑀁 𑀅𑀲𑁆𑀲𑀤𑁆𑀥𑀁 𑀲𑀤𑁆𑀥𑀸𑀲𑀫𑁆𑀧𑀤𑀸𑀬 𑀲𑀫𑀸𑀤𑀧𑁂𑀢𑀺 𑀦𑀺𑀯𑁂𑀲𑁂𑀢𑀺 𑀧𑀢𑀺𑀝𑁆𑀞𑀸𑀧𑁂𑀢𑀺, 𑀤𑀼𑀲𑁆𑀲𑀻𑀮𑀁 𑀲𑀻𑀮𑀲𑀫𑁆𑀧𑀤𑀸𑀬…  𑀫𑀘𑁆𑀙𑀭𑀺𑀁 𑀘𑀸𑀕𑀲𑀫𑁆𑀧𑀤𑀸𑀬…  𑀤𑀼𑀧𑁆𑀧𑀜𑁆𑀜𑀁 𑀧𑀜𑁆𑀜𑀸𑀲𑀫𑁆𑀧𑀤𑀸𑀬 𑀲𑀫𑀸𑀤𑀧𑁂𑀢𑀺 𑀦𑀺𑀯𑁂𑀲𑁂𑀢𑀺 𑀧𑀢𑀺𑀝𑁆𑀞𑀸𑀧𑁂𑀢𑀺𑁇 𑀏𑀢𑀤𑀕𑁆𑀕𑀁, 𑀪𑀺𑀓𑁆𑀔𑀯𑁂, 𑀲𑀫𑀸𑀦𑀢𑁆𑀢𑀢𑀸𑀦𑀁 𑀬𑀤𑀺𑀤𑀁 𑀲𑁄𑀢𑀸𑀧𑀦𑁆𑀦𑁄 𑀲𑁄𑀢𑀸𑀧𑀦𑁆𑀦𑀲𑁆𑀲 𑀲𑀫𑀸𑀦𑀢𑁆𑀢𑁄, 𑀲𑀓𑀤𑀸𑀕𑀸𑀫𑀻 𑀲𑀓𑀤𑀸𑀕𑀸𑀫𑀺𑀲𑁆𑀲 𑀲𑀫𑀸𑀦𑀢𑁆𑀢𑁄, 𑀅𑀦𑀸𑀕𑀸𑀫𑀻 𑀅𑀦𑀸𑀕𑀸𑀫𑀺𑀲𑁆𑀲 𑀲𑀫𑀸𑀦𑀢𑁆𑀢𑁄, 𑀅𑀭𑀳𑀸 𑀅𑀭𑀳𑀢𑁄 𑀲𑀫𑀸𑀦𑀢𑁆𑀢𑁄𑁇 𑀇𑀤𑀁 𑀯𑀼𑀘𑁆𑀘𑀢𑀺, 𑀪𑀺𑀓𑁆𑀔𑀯𑁂, 𑀲𑀗𑁆𑀕𑀸𑀳𑀩𑀮𑀁𑁇 𑀇𑀫𑀸𑀦𑀺 𑀔𑁄, 𑀪𑀺𑀓𑁆𑀔𑀯𑁂, 𑀘𑀢𑁆𑀢𑀸𑀭𑀺 𑀩𑀮𑀸𑀦𑀺𑁇

58\. 𑀇𑀫𑁂𑀳𑀺 𑀔𑁄, 𑀪𑀺𑀓𑁆𑀔𑀯𑁂, 𑀘𑀢𑀽𑀳𑀺 𑀩𑀮𑁂𑀳𑀺 𑀲𑀫𑀦𑁆𑀦𑀸𑀕𑀢𑁄 𑀅𑀭𑀺𑀬𑀲𑀸𑀯𑀓𑁄 𑀧𑀜𑁆𑀘 𑀪𑀬𑀸𑀦𑀺 𑀲𑀫𑀢𑀺𑀓𑁆𑀓𑀦𑁆𑀢𑁄 𑀳𑁄𑀢𑀺𑁇 𑀓𑀢𑀫𑀸𑀦𑀺 𑀧𑀜𑁆𑀘? 𑀆𑀚𑀻𑀯𑀺𑀓𑀪𑀬𑀁, 𑀅𑀲𑀺𑀮𑁄𑀓𑀪𑀬𑀁, 𑀧𑀭𑀺𑀲𑀲𑀸𑀭𑀚𑁆𑀚𑀪𑀬𑀁, 𑀫𑀭𑀡𑀪𑀬𑀁, 𑀤𑀼𑀕𑁆𑀕𑀢𑀺𑀪𑀬𑀁𑁇 𑀲 𑀔𑁄 𑀲𑁄, 𑀪𑀺𑀓𑁆𑀔𑀯𑁂, 𑀅𑀭𑀺𑀬𑀲𑀸𑀯𑀓𑁄 𑀇𑀢𑀺 𑀧𑀝𑀺𑀲𑀜𑁆𑀘𑀺𑀓𑁆𑀔𑀢𑀺—  ‘𑀦𑀸𑀳𑀁 𑀆𑀚𑀻𑀯𑀺𑀓𑀪𑀬𑀲𑁆𑀲 𑀪𑀸𑀬𑀸𑀫𑀺𑁇 𑀓𑀺𑀲𑁆𑀲𑀸𑀳𑀁 𑀆𑀚𑀻𑀯𑀺𑀓𑀪𑀬𑀲𑁆𑀲 𑀪𑀸𑀬𑀺𑀲𑁆𑀲𑀸𑀫𑀺? 𑀅𑀢𑁆𑀣𑀺 𑀫𑁂 𑀘𑀢𑁆𑀢𑀸𑀭𑀺 𑀩𑀮𑀸𑀦𑀺—  𑀧𑀜𑁆𑀜𑀸𑀩𑀮𑀁, 𑀯𑀻𑀭𑀺𑀬𑀩𑀮𑀁, 𑀅𑀦𑀯𑀚𑁆𑀚𑀩𑀮𑀁, 𑀲𑀗𑁆𑀕𑀸𑀳𑀩𑀮𑀁𑁇 𑀤𑀼𑀧𑁆𑀧𑀜𑁆𑀜𑁄 𑀔𑁄 𑀆𑀚𑀻𑀯𑀺𑀓𑀪𑀬𑀲𑁆𑀲 𑀪𑀸𑀬𑁂𑀬𑁆𑀬𑁇 𑀓𑀼𑀲𑀻𑀢𑁄 𑀆𑀚𑀻𑀯𑀺𑀓𑀪𑀬𑀲𑁆𑀲 𑀪𑀸𑀬𑁂𑀬𑁆𑀬𑁇 𑀲𑀸𑀯𑀚𑁆𑀚𑀓𑀸𑀬𑀓𑀫𑁆𑀫𑀦𑁆𑀢𑀯𑀘𑀻𑀓𑀫𑁆𑀫𑀦𑁆𑀢𑀫𑀦𑁄𑀓𑀫𑁆𑀫𑀦𑁆𑀢𑁄 𑀆𑀚𑀻𑀯𑀺𑀓𑀪𑀬𑀲𑁆𑀲 𑀪𑀸𑀬𑁂𑀬𑁆𑀬𑁇 𑀅𑀲𑀗𑁆𑀕𑀸𑀳𑀓𑁄 𑀆𑀚𑀻𑀯𑀺𑀓𑀪𑀬𑀲𑁆𑀲 𑀪𑀸𑀬𑁂𑀬𑁆𑀬𑁇 𑀦𑀸𑀳𑀁 𑀅𑀲𑀺𑀮𑁄𑀓𑀪𑀬𑀲𑁆𑀲 𑀪𑀸𑀬𑀸𑀫𑀺…𑀧𑁂…  𑀦𑀸𑀳𑀁 𑀧𑀭𑀺𑀲𑀲𑀸𑀭𑀚𑁆𑀚𑀪𑀬𑀲𑁆𑀲 𑀪𑀸𑀬𑀸𑀫𑀺…𑀧𑁂…  𑀦𑀸𑀳𑀁 𑀫𑀭𑀡𑀪𑀬𑀲𑁆𑀲 𑀪𑀸𑀬𑀸𑀫𑀺…𑀧𑁂…  𑀦𑀸𑀳𑀁 𑀤𑀼𑀕𑁆𑀕𑀢𑀺𑀪𑀬𑀲𑁆𑀲 𑀪𑀸𑀬𑀸𑀫𑀺𑁇 𑀓𑀺𑀲𑁆𑀲𑀸𑀳𑀁 𑀤𑀼𑀕𑁆𑀕𑀢𑀺𑀪𑀬𑀲𑁆𑀲 𑀪𑀸𑀬𑀺𑀲𑁆𑀲𑀸𑀫𑀺? 𑀅𑀢𑁆𑀣𑀺 𑀫𑁂 𑀘𑀢𑁆𑀢𑀸𑀭𑀺 𑀩𑀮𑀸𑀦𑀺—  𑀧𑀜𑁆𑀜𑀸𑀩𑀮𑀁, 𑀯𑀻𑀭𑀺𑀬𑀩𑀮𑀁, 𑀅𑀦𑀯𑀚𑁆𑀚𑀩𑀮𑀁, 𑀲𑀗𑁆𑀕𑀸𑀳𑀩𑀮𑀁𑁇 𑀤𑀼𑀧𑁆𑀧𑀜𑁆𑀜𑁄 𑀔𑁄 𑀤𑀼𑀕𑁆𑀕𑀢𑀺𑀪𑀬𑀲𑁆𑀲 𑀪𑀸𑀬𑁂𑀬𑁆𑀬𑁇 𑀓𑀼𑀲𑀻𑀢𑁄 𑀤𑀼𑀕𑁆𑀕𑀢𑀺𑀪𑀬𑀲𑁆𑀲 𑀪𑀸𑀬𑁂𑀬𑁆𑀬𑁇 𑀲𑀸𑀯𑀚𑁆𑀚𑀓𑀸𑀬𑀓𑀫𑁆𑀫𑀦𑁆𑀢𑀯𑀘𑀻𑀓𑀫𑁆𑀫𑀦𑁆𑀢𑀫𑀦𑁄𑀓𑀫𑁆𑀫𑀦𑁆𑀢𑁄 𑀤𑀼𑀕𑁆𑀕𑀢𑀺𑀪𑀬𑀲𑁆𑀲 𑀪𑀸𑀬𑁂𑀬𑁆𑀬𑁇 𑀅𑀲𑀗𑁆𑀕𑀸𑀳𑀓𑁄 𑀤𑀼𑀕𑁆𑀕𑀢𑀺𑀪𑀬𑀲𑁆𑀲 𑀪𑀸𑀬𑁂𑀬𑁆𑀬’𑁇 𑀇𑀫𑁂𑀳𑀺 𑀔𑁄, 𑀪𑀺𑀓𑁆𑀔𑀯𑁂, 𑀘𑀢𑀽𑀳𑀺 𑀩𑀮𑁂𑀳𑀺 𑀲𑀫𑀦𑁆𑀦𑀸𑀕𑀢𑁄 𑀅𑀭𑀺𑀬𑀲𑀸𑀯𑀓𑁄 𑀇𑀫𑀸𑀦𑀺 𑀧𑀜𑁆𑀘 𑀪𑀬𑀸𑀦𑀺 𑀲𑀫𑀢𑀺𑀓𑁆𑀓𑀦𑁆𑀢𑁄 𑀳𑁄𑀢𑀻”𑀢𑀺𑁇

---

59\. 𑀧𑀜𑁆𑀘𑀫𑀁𑁇



[Go to previous page (1.1.4 Nandakasutta)](1.1.4.md) / [Go to parent page (1.1 Sambodhivagga)](../1.1.md) / [Go to next page (1.1.6 Sevanāsutta)](1.1.6.md)


