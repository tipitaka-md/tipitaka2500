---
title: 2.2.10 Jāgariyasutta
path: /tipitaka/18It/2/2.2/2.2.10
ref: 268422
breadcrumbs:
  - name: Home
    link: /
  - name: 18It Itivuttakapāḷi
    link: /tipitaka/18It
  - name: 2 Dukanipāta
    link: /tipitaka/18It/2
  - name: 2.2 Dutiyavagga
    link: /tipitaka/18It/2/2.2
prevL: /tipitaka/18It/2/2.2/2.2.9
upL: /tipitaka/18It/2/2.2
nextL: /tipitaka/18It/2/2.2/2.2.11
---

# 2.2.10 Jāgariyasutta

### Dukanipāta

### Dutiyavagga

### Jāgariyasutta

(47.)

299. Vuttañhetaṃ bhagavatā vuttamarahatāti me sutaṃ—

300. “Jāgaro cassa, bhikkhave, bhikkhu vihareyya sato sampajāno samāhito pamudito vippasanno ca tattha kālavipassī ca kusalesu dhammesu. Jāgarassa, bhikkhave, bhikkhuno viharato satassa sampajānassa samāhitassa pamuditassa vippasannassa tattha kālavipassino kusalesu dhammesu dvinnaṃ phalānaṃ aññataraṃ phalaṃ pāṭikaṅkhaṃ—  diṭṭheva dhamme aññā, sati vā upādisese anāgāmitā”ti. Etamatthaṃ bhagavā avoca. Tatthetaṃ iti vuccati—

301. _“Jāgarantā suṇāthetaṃ,_  
_ye suttā te pabujjhatha;_  
_Suttā jāgaritaṃ seyyo,_  
_natthi jāgarato bhayaṃ._  


302. _Yo jāgaro ca satimā sampajāno,_  
_Samāhito mudito vippasanno ca;_  
_Kālena so sammā dhammaṃ parivīmaṃsamāno,_  
_Ekodibhūto vihane tamaṃ so._  


303. _Tasmā have jāgariyaṃ bhajetha,_  
_Ātāpī bhikkhu nipako jhānalābhī;_  
_Saṃyojanaṃ jātijarāya chetvā,_  
_Idheva sambodhimanuttaraṃ phuse”ti._  


304. Ayampi attho vutto bhagavatā, iti me sutanti.

===

305. Dasamaṃ.




