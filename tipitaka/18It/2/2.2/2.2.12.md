
[Home](/) / [18It Itivuttakapāḷi](../../../18It.md) / [2 Dukanipāta](../../2.md) / [2.2 Dutiyavagga](../2.2.md)

# 2.2.12 Diṭṭhigatasutta

* Dukanipāta

* Dutiyavagga

* Diṭṭhigatasutta

(49.)

313\. Vuttañhetaṃ bhagavatā vuttamarahatāti me sutaṃ—

314\. “Dvīhi, bhikkhave, diṭṭhigatehi pariyuṭṭhitā devamanussā olīyanti eke, atidhāvanti eke; cakkhumanto ca passanti.

315\. Kathañca, bhikkhave, olīyanti eke? Bhavārāmā, bhikkhave, devamanussā bhavaratā bhavasammuditā tesaṃ bhavanirodhāya dhamme desiyamāne cittaṃ na pakkhandati na pasīdati na santiṭṭhati nādhimuccati. Evaṃ kho, bhikkhave, olīyanti eke.

316\. Kathañca, bhikkhave, atidhāvanti eke? Bhaveneva kho paneke aṭṭīyamānā harāyamānā jigucchamānā vibhavaṃ abhinandanti—  yato kira, bho, ayaṃ attā kāyassa bhedā paraṃ maraṇā ucchijjati vinassati na hoti paraṃ maraṇā; etaṃ santaṃ etaṃ paṇītaṃ etaṃ yāthāvanti. Evaṃ kho, bhikkhave, atidhāvanti eke.

317\. Kathañca, bhikkhave, cakkhumanto passanti? Idha bhikkhu bhūtaṃ bhūtato passati; bhūtaṃ bhūtato disvā bhūtassa nibbidāya virāgāya nirodhāya paṭipanno hoti. Evaṃ kho, bhikkhave, cakkhumanto passantī”ti. Etamatthaṃ bhagavā avoca. Tatthetaṃ iti vuccati—

318\. _“Ye bhūtaṃ bhūtato disvā,_  
_bhūtassa ca atikkamaṃ;_  
_Yathābhūte vimuccanti,_  
_bhavataṇhā parikkhayā._  


319\. _Sa ve bhūtapariñño so,_  
_vītataṇho bhavābhave;_  
_Bhūtassa vibhavā bhikkhu,_  
_nāgacchati punabbhavan”ti._  


320\. Ayampi attho vutto bhagavatā, iti me sutanti.

---

321\. Dvādasamaṃ.



---

322\. Dutiyo vaggo.



---

323\. Tassuddānaṃ



324\. _Dve indriyā dve tapanīyā,_  
_sīlena apare duve;_  
_Anottāpī kuhanā dve ca,_  
_saṃvejanīyena te dasa._  


325\. _Vitakkā desanā vijjā,_  
_paññā dhammena pañcamaṃ;_  
_Ajātaṃ dhātusallānaṃ,_  
_sikkhā jāgariyena ca;_  
_Apāyadiṭṭhiyā ceva,_  
_bāvīsati pakāsitāti._  


---

326\. Dukanipāto niṭṭhito.



[Go to previous page (2.2.11 Āpāyikasutta)](2.2.11.md) / [Go to parent page (2.2 Dutiyavagga)](../2.2.md) / [Go to next page (3 Tikanipāta)](../../3.md)


