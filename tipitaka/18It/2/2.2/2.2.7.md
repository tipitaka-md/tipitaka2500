---
title: 2.2.7 Nibbānadhātusutta
path: /tipitaka/18It/2/2.2/2.2.7
ref: 268419
breadcrumbs:
  - name: Home
    link: /
  - name: 18It Itivuttakapāḷi
    link: /tipitaka/18It
  - name: 2 Dukanipāta
    link: /tipitaka/18It/2
  - name: 2.2 Dutiyavagga
    link: /tipitaka/18It/2/2.2
prevL: /tipitaka/18It/2/2.2/2.2.6
upL: /tipitaka/18It/2/2.2
nextL: /tipitaka/18It/2/2.2/2.2.8
---

# 2.2.7 Nibbānadhātusutta

### Dukanipāta

### Dutiyavagga

### Nibbānadhātusutta

(44.)

279. Vuttañhetaṃ bhagavatā vuttamarahatāti me sutaṃ—

280. “Dvemā, bhikkhave, nibbānadhātuyo. Katamā dve? Saupādisesā ca nibbānadhātu, anupādisesā ca nibbānadhātu.

281. Katamā ca, bhikkhave, saupādisesā nibbānadhātu? Idha, bhikkhave, bhikkhu arahaṃ hoti khīṇāsavo vusitavā katakaraṇīyo ohitabhāro anuppattasadattho parikkhīṇabhavasaṃyojano sammadaññāvimutto. Tassa tiṭṭhanteva pañcindriyāni yesaṃ avighātattā manāpāmanāpaṃ paccanubhoti, sukhadukkhaṃ paṭisaṃvedeti. Tassa yo rāgakkhayo, dosakkhayo, mohakkhayo—  ayaṃ vuccati, bhikkhave, saupādisesā nibbānadhātu.

282. Katamā ca, bhikkhave, anupādisesā nibbānadhātu? Idha, bhikkhave, bhikkhu arahaṃ hoti khīṇāsavo vusitavā katakaraṇīyo ohitabhāro anuppattasadattho parikkhīṇabhavasaṃyojano sammadaññāvimutto. Tassa idheva, bhikkhave, sabbavedayitāni anabhinanditāni sīti bhavissanti. Ayaṃ vuccati, bhikkhave, anupādisesā nibbānadhātu. Imā kho, bhikkhave, dve nibbānadhātuyo”ti. Etamatthaṃ bhagavā avoca. Tatthetaṃ iti vuccati—

283. _“Duve imā cakkhumatā pakāsitā,_  
_Nibbānadhātū anissitena tādinā;_  
_Ekā hi dhātu idha diṭṭhadhammikā,_  
_Saupādisesā bhavanettisaṅkhayā;_  
_Anupādisesā pana samparāyikā,_  
_Yamhi nirujjhanti bhavāni sabbaso._  


284. _Ye etadaññāya padaṃ asaṅkhataṃ,_  
_Vimuttacittā bhavanettisaṅkhayā;_  
_Te dhammasārādhigamā khaye ratā,_  
_Pahaṃsu te sabbabhavāni tādino”ti._  


285. Ayampi attho vutto bhagavatā, iti me sutanti.

===

286. Sattamaṃ.




