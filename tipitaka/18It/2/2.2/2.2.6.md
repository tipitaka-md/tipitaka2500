---
title: 2.2.6 Ajātasutta
path: /tipitaka/18It/2/2.2/2.2.6
ref: 268418
breadcrumbs:
  - name: Home
    link: /
  - name: 18It Itivuttakapāḷi
    link: /tipitaka/18It
  - name: 2 Dukanipāta
    link: /tipitaka/18It/2
  - name: 2.2 Dutiyavagga
    link: /tipitaka/18It/2/2.2
prevL: /tipitaka/18It/2/2.2/2.2.5
upL: /tipitaka/18It/2/2.2
nextL: /tipitaka/18It/2/2.2/2.2.7
---

# 2.2.6 Ajātasutta

### Dukanipāta

### Dutiyavagga

### Ajātasutta

(43.)

272. Vuttañhetaṃ bhagavatā vuttamarahatāti me sutaṃ—

273. “Atthi, bhikkhave, ajātaṃ abhūtaṃ akataṃ asaṅkhataṃ. No cetaṃ, bhikkhave, abhavissa ajātaṃ abhūtaṃ akataṃ asaṅkhataṃ, nayidha jātassa bhūtassa katassa saṅkhatassa nissaraṇaṃ paññāyetha. Yasmā ca kho, bhikkhave, atthi ajātaṃ abhūtaṃ akataṃ asaṅkhataṃ, tasmā jātassa bhūtassa katassa saṅkhatassa nissaraṇaṃ paññāyatī”ti. Etamatthaṃ bhagavā avoca. Tatthetaṃ iti vuccati—

274. _“Jātaṃ bhūtaṃ samuppannaṃ,_  
_kataṃ saṅkhatamaddhuvaṃ;_  
_Jarāmaraṇasaṅghāṭaṃ,_  
_roganīḷaṃ pabhaṅguraṃ._  


275. _Āhāranettippabhavaṃ,_  
_nālaṃ tadabhinandituṃ;_  
_Tassa nissaraṇaṃ santaṃ,_  
_atakkāvacaraṃ dhuvaṃ._  


276. _Ajātaṃ asamuppannaṃ,_  
_asokaṃ virajaṃ padaṃ;_  
_Nirodho dukkhadhammānaṃ,_  
_saṅkhārūpasamo sukho”ti._  


277. Ayampi attho vutto bhagavatā, iti me sutanti.

===

278. Chaṭṭhaṃ.




