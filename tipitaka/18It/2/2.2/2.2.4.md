---
title: 2.2.4 Paññāparihīnasutta
path: /tipitaka/18It/2/2.2/2.2.4
ref: 268416
breadcrumbs:
  - name: Home
    link: /
  - name: 18It Itivuttakapāḷi
    link: /tipitaka/18It
  - name: 2 Dukanipāta
    link: /tipitaka/18It/2
  - name: 2.2 Dutiyavagga
    link: /tipitaka/18It/2/2.2
prevL: /tipitaka/18It/2/2.2/2.2.3
upL: /tipitaka/18It/2/2.2
nextL: /tipitaka/18It/2/2.2/2.2.5
---

# 2.2.4 Paññāparihīnasutta

### Dukanipāta

### Dutiyavagga

### Paññāparihīnasutta

(41.)

259. Vuttañhetaṃ bhagavatā vuttamarahatāti me sutaṃ—

260. “Te, bhikkhave, sattā suparihīnā ye ariyāya paññāya parihīnā. Te diṭṭheva dhamme dukkhaṃ viharanti savighātaṃ saupāyāsaṃ sapariḷāhaṃ; kāyassa bhedā paraṃ maraṇā duggati pāṭikaṅkhā. Te, bhikkhave, sattā aparihīnā ye ariyāya paññāya aparihīnā. Te diṭṭheva dhamme sukhaṃ viharanti avighātaṃ anupāyāsaṃ apariḷāhaṃ; kāyassa bhedā paraṃ maraṇā sugati pāṭikaṅkhā”ti. Etamatthaṃ bhagavā avoca. Tatthetaṃ iti vuccati—

261. _“Paññāya parihānena,_  
_passa lokaṃ sadevakaṃ;_  
_Niviṭṭhaṃ nāmarūpasmiṃ,_  
_idaṃ saccanti maññati._  


262. _Paññā hi seṭṭhā lokasmiṃ,_  
_yāyaṃ nibbedhagāminī;_  
_Yāya sammā pajānāti,_  
_jātibhavaparikkhayaṃ._  


263. _Tesaṃ devā manussā ca,_  
_sambuddhānaṃ satīmataṃ;_  
_Pihayanti hāsapaññānaṃ,_  
_sarīrantimadhārinan”ti._  


264. Ayampi attho vutto bhagavatā, iti me sutanti.

===

265. Catutthaṃ.




