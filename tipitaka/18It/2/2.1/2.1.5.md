
[Home](/) / [18It Itivuttakapāḷi](../../../18It.md) / [2 Dukanipāta](../../2.md) / [2.1 Paṭhamavagga](../2.1.md)

# 2.1.5 Paṭhamasīlasutta

### Dukanipāta

### Paṭhamavagga

### Paṭhamasīlasutta

(32.)

198\. Vuttañhetaṃ bhagavatā vuttamarahatāti me sutaṃ—

199\. “Dvīhi, bhikkhave, dhammehi samannāgato puggalo yathābhataṃ nikkhitto evaṃ niraye. Katamehi dvīhi? Pāpakena ca sīlena, pāpikāya ca diṭṭhiyā. Imehi kho, bhikkhave, dvīhi dhammehi samannāgato puggalo yathābhataṃ nikkhitto evaṃ niraye”ti. Etamatthaṃ bhagavā avoca. Tatthetaṃ iti vuccati—

200\. _“Pāpakena ca sīlena,_  
_pāpikāya ca diṭṭhiyā;_  
_Etehi dvīhi dhammehi,_  
_yo samannāgato naro;_  
_Kāyassa bhedā duppañño,_  
_nirayaṃ sopapajjatī”ti._  


201\. Ayampi attho vutto bhagavatā, iti me sutanti.

---

202\. Pañcamaṃ.



[Go to previous page (2.1.4 Atapanīyasutta)](2.1.4.md) / [Go to parent page (2.1 Paṭhamavagga)](../2.1.md) / [Go to next page (2.1.6 Dutiyasīlasutta)](2.1.6.md)


