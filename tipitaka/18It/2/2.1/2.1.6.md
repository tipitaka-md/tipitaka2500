
[Home](/) / [18It Itivuttakapāḷi](../../../18It.md) / [2 Dukanipāta](../../2.md) / [2.1 Paṭhamavagga](../2.1.md)

# 2.1.6 Dutiyasīlasutta

### Dukanipāta

### Paṭhamavagga

### Dutiyasīlasutta

(33.)

203. Vuttañhetaṃ bhagavatā vuttamarahatāti me sutaṃ—

204. “Dvīhi, bhikkhave, dhammehi samannāgato puggalo yathābhataṃ nikkhitto evaṃ sagge. Katamehi dvīhi? Bhaddakena ca sīlena, bhaddikāya ca diṭṭhiyā. Imehi kho, bhikkhave, dvīhi dhammehi samannāgato puggalo yathābhataṃ nikkhitto evaṃ sagge”ti. Etamatthaṃ bhagavā avoca. Tatthetaṃ iti vuccati—

205. _“Bhaddakena ca sīlena,_  
_bhaddikāya ca diṭṭhiyā;_  
_Etehi dvīhi dhammehi,_  
_yo samannāgato naro;_  
_Kāyassa bhedā sappañño,_  
_saggaṃ so upapajjatī”ti._  


206. Ayampi attho vutto bhagavatā, iti me sutanti.

---

207. Chaṭṭhaṃ.



[Go to previous page (2.1.5 Paṭhamasīlasutta)](2.1.5.md) / [Go to parent page (2.1 Paṭhamavagga)](../2.1.md) / [Go to next page (2.1.7 Ātāpīsutta)](2.1.7.md)


