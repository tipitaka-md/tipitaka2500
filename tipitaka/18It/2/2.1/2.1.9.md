---
title: 2.1.9 Dutiyajananakuhanasutta
path: /tipitaka/18It/2/2.1/2.1.9
ref: 268411
breadcrumbs:
  - name: Home
    link: /
  - name: 18It Itivuttakapāḷi
    link: /tipitaka/18It
  - name: 2 Dukanipāta
    link: /tipitaka/18It/2
  - name: 2.1 Paṭhamavagga
    link: /tipitaka/18It/2/2.1
prevL: /tipitaka/18It/2/2.1/2.1.8
upL: /tipitaka/18It/2/2.1
nextL: /tipitaka/18It/2/2.1/2.1.10
---

# 2.1.9 Dutiyajananakuhanasutta

### Dukanipāta

### Paṭhamavagga

### Dutiyajananakuhanasutta

(36.)

220. Vuttañhetaṃ bhagavatā vuttamarahatāti me sutaṃ—

221. “Nayidaṃ, bhikkhave, brahmacariyaṃ vussati janakuhanatthaṃ, na janalapanatthaṃ, na lābhasakkārasilokānisaṃsatthaṃ, na ‘iti maṃ jano jānātū’ti. Atha kho idaṃ, bhikkhave, brahmacariyaṃ vussati abhiññatthañceva pariññatthañcā”ti. Etamatthaṃ bhagavā avoca. Tatthetaṃ iti vuccati—

222. _“Abhiññatthaṃ pariññatthaṃ,_  
_brahmacariyaṃ anītihaṃ;_  
_Adesayi so bhagavā,_  
_nibbānogadhagāminaṃ._  


223. _Esa maggo mahattehi,_  
_anuyāto mahesibhi;_  
_Ye ye taṃ paṭipajjanti,_  
_yathā buddhena desitaṃ;_  
_Dukkhassantaṃ karissanti,_  
_satthusāsanakārino”ti._  


224. Ayampi attho vutto bhagavatā, iti me sutanti.

===

225. Navamaṃ.




