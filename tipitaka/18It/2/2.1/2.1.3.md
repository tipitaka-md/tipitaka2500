
[Home](/) / [18It Itivuttakapāḷi](../../../18It.md) / [2 Dukanipāta](../../2.md) / [2.1 Paṭhamavagga](../2.1.md)

# 2.1.3 Tapanīyasutta

* Dukanipāta

* Paṭhamavagga

* Tapanīyasutta

(30.)

186\. Vuttañhetaṃ bhagavatā vuttamarahatāti me sutaṃ—

187\. “Dveme, bhikkhave, dhammā tapanīyā. Katame dve? Idha, bhikkhave, ekacco akatakalyāṇo hoti, akatakusalo, akatabhīruttāṇo, katapāpo, kataluddo, katakibbiso. So ‘akataṃ me kalyāṇan’tipi tappati, ‘kataṃ me pāpan’tipi tappati. Ime kho, bhikkhave, dve dhammā tapanīyā”ti. Etamatthaṃ bhagavā avoca. Tatthetaṃ iti vuccati—

188\. _“Kāyaduccaritaṃ katvā,_  
_vacīduccaritāni ca;_  
_Manoduccaritaṃ katvā,_  
_yañcaññaṃ dosasañhitaṃ._  


189\. _Akatvā kusalaṃ kammaṃ,_  
_katvānākusalaṃ bahuṃ;_  
_Kāyassa bhedā duppañño,_  
_nirayaṃ sopapajjatī”ti._  


190\. Ayampi attho vutto bhagavatā, iti me sutanti.

---

191\. Tatiyaṃ.



[Go to previous page (2.1.2 Sukhavihārasutta)](2.1.2.md) / [Go to parent page (2.1 Paṭhamavagga)](../2.1.md) / [Go to next page (2.1.4 Atapanīyasutta)](2.1.4.md)


