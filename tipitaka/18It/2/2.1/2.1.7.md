
[Home](/) / [18It Itivuttakapāḷi](../../../18It.md) / [2 Dukanipāta](../../2.md) / [2.1 Paṭhamavagga](../2.1.md)

# 2.1.7 Ātāpīsutta

### Dukanipāta

### Paṭhamavagga

### Ātāpīsutta

(34.)

208\. Vuttañhetaṃ bhagavatā vuttamarahatāti me sutaṃ—

209\. “Anātāpī, bhikkhave, bhikkhu anottāpī abhabbo sambodhāya, abhabbo nibbānāya, abhabbo anuttarassa yogakkhemassa adhigamāya. Ātāpī ca kho, bhikkhave, bhikkhu ottāpī bhabbo sambodhāya, bhabbo nibbānāya, bhabbo anuttarassa yogakkhemassa adhigamāyā”ti. Etamatthaṃ bhagavā avoca. Tatthetaṃ iti vuccati—

210\. _“Anātāpī anottāpī,_  
_kusīto hīnavīriyo;_  
_Yo thinamiddhabahulo,_  
_ahirīko anādaro;_  
_Abhabbo tādiso bhikkhu,_  
_phuṭṭhuṃ sambodhimuttamaṃ._  


211\. _Yo ca satimā nipako jhāyī,_  
_Ātāpī ottāpī ca appamatto;_  
_Saṃyojanaṃ jātijarāya chetvā,_  
_Idheva sambodhimanuttaraṃ phuse”ti._  


212\. Ayampi attho vutto bhagavatā, iti me sutanti.

---

213\. Sattamaṃ.



[Go to previous page (2.1.6 Dutiyasīlasutta)](2.1.6.md) / [Go to parent page (2.1 Paṭhamavagga)](../2.1.md) / [Go to next page (2.1.8 Paṭhamajananakuhanasutta)](2.1.8.md)


