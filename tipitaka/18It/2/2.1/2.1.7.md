---
title: 2.1.7 Ātāpīsutta
path: /tipitaka/18It/2/2.1/2.1.7
ref: 268409
breadcrumbs:
  - name: Home
    link: /
  - name: 18It Itivuttakapāḷi
    link: /tipitaka/18It
  - name: 2 Dukanipāta
    link: /tipitaka/18It/2
  - name: 2.1 Paṭhamavagga
    link: /tipitaka/18It/2/2.1
prevL: /tipitaka/18It/2/2.1/2.1.6
upL: /tipitaka/18It/2/2.1
nextL: /tipitaka/18It/2/2.1/2.1.8
---

# 2.1.7 Ātāpīsutta

### Dukanipāta

### Paṭhamavagga

### Ātāpīsutta

(34.)

208. Vuttañhetaṃ bhagavatā vuttamarahatāti me sutaṃ—

209. “Anātāpī, bhikkhave, bhikkhu anottāpī abhabbo sambodhāya, abhabbo nibbānāya, abhabbo anuttarassa yogakkhemassa adhigamāya. Ātāpī ca kho, bhikkhave, bhikkhu ottāpī bhabbo sambodhāya, bhabbo nibbānāya, bhabbo anuttarassa yogakkhemassa adhigamāyā”ti. Etamatthaṃ bhagavā avoca. Tatthetaṃ iti vuccati—

210. _“Anātāpī anottāpī,_  
_kusīto hīnavīriyo;_  
_Yo thinamiddhabahulo,_  
_ahirīko anādaro;_  
_Abhabbo tādiso bhikkhu,_  
_phuṭṭhuṃ sambodhimuttamaṃ._  


211. _Yo ca satimā nipako jhāyī,_  
_Ātāpī ottāpī ca appamatto;_  
_Saṃyojanaṃ jātijarāya chetvā,_  
_Idheva sambodhimanuttaraṃ phuse”ti._  


212. Ayampi attho vutto bhagavatā, iti me sutanti.

===

213. Sattamaṃ.




