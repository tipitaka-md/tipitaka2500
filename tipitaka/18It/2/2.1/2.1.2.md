---
title: 2.1.2 Sukhavihārasutta
path: /tipitaka/18It/2/2.1/2.1.2
ref: 268404
breadcrumbs:
  - name: Home
    link: /
  - name: 18It Itivuttakapāḷi
    link: /tipitaka/18It
  - name: 2 Dukanipāta
    link: /tipitaka/18It/2
  - name: 2.1 Paṭhamavagga
    link: /tipitaka/18It/2/2.1
prevL: /tipitaka/18It/2/2.1/2.1.1
upL: /tipitaka/18It/2/2.1
nextL: /tipitaka/18It/2/2.1/2.1.3
---

# 2.1.2 Sukhavihārasutta

### Dukanipāta

### Paṭhamavagga

### Sukhavihārasutta

(29.)

179. Vuttañhetaṃ bhagavatā vuttamarahatāti me sutaṃ—

180. “Dvīhi, bhikkhave, dhammehi samannāgato bhikkhu diṭṭheva dhamme sukhaṃ viharati avighātaṃ anupāyāsaṃ apariḷāhaṃ; kāyassa bhedā paraṃ maraṇā sugati pāṭikaṅkhā. Katamehi dvīhi? Indriyesu guttadvāratāya ca, bhojane mattaññutāya ca. Imehi kho, bhikkhave, dvīhi dhammehi samannāgato bhikkhu diṭṭheva dhamme sukhaṃ viharati avighātaṃ anupāyāsaṃ apariḷāhaṃ; kāyassa bhedā paraṃ maraṇā sugati pāṭikaṅkhā”ti. Etamatthaṃ bhagavā avoca. Tatthetaṃ iti vuccati—

181. _“Cakkhu sotañca ghānañca,_  
_jivhā kāyo tathā mano;_  
_Etāni yassa dvārāni,_  
_suguttāni ca bhikkhuno._  


182. _Bhojanamhi ca mattaññū,_  
_indriyesu ca saṃvuto;_  
_Kāyasukhaṃ cetosukhaṃ,_  
_sukhaṃ so adhigacchati._  


183. _Aḍayhamānena kāyena,_  
_Aḍayhamānena cetasā;_  
_Divā vā yadi vā rattiṃ,_  
_Sukhaṃ viharati tādiso”ti._  


184. Ayampi attho vutto bhagavatā, iti me sutanti.

===

185. Dutiyaṃ.




