
[Home](/) / [18It Itivuttakapāḷi](../../../18It.md) / [2 Dukanipāta](../../2.md) / [2.1 Paṭhamavagga](../2.1.md)

# 2.1.1 Dukkhavihārasutta

* Dukanipāta

* Paṭhamavagga

* Dukkhavihārasutta

(28.)

172\. ( ) Vuttañhetaṃ bhagavatā vuttamarahatāti me sutaṃ—

173\. “Dvīhi, bhikkhave, dhammehi samannāgato bhikkhu diṭṭheva dhamme dukkhaṃ viharati savighātaṃ saupāyāsaṃ sapariḷāhaṃ; kāyassa bhedā paraṃ maraṇā duggati pāṭikaṅkhā. Katamehi dvīhi? Indriyesu aguttadvāratāya ca, bhojane amattaññutāya ca. Imehi kho, bhikkhave, dvīhi dhammehi samannāgato bhikkhu diṭṭheva dhamme dukkhaṃ viharati savighātaṃ saupāyāsaṃ sapariḷāhaṃ; kāyassa bhedā paraṃ maraṇā duggati pāṭikaṅkhā”ti. Etamatthaṃ bhagavā avoca. Tatthetaṃ iti vuccati—

174\. _“Cakkhu sotañca ghānañca,_  
_jivhā kāyo tathā mano;_  
_Etāni yassa dvārāni,_  
_aguttāni ca bhikkhuno._  


175\. _Bhojanamhi amattaññū,_  
_indriyesu asaṃvuto;_  
_Kāyadukkhaṃ cetodukkhaṃ,_  
_dukkhaṃ so adhigacchati._  


176\. _Ḍayhamānena kāyena,_  
_Ḍayhamānena cetasā;_  
_Divā vā yadi vā rattiṃ,_  
_Dukkhaṃ viharati tādiso”ti._  


177\. Ayampi attho vutto bhagavatā, iti me sutanti.

---

178\. Paṭhamaṃ.



[Go to previous page (2.1 Paṭhamavagga)](../2.1.md) / [Go to parent page (2.1 Paṭhamavagga)](../2.1.md) / [Go to next page (2.1.2 Sukhavihārasutta)](2.1.2.md)


