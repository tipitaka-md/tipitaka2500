
[Home](/) / [18It Itivuttakapāḷi](/tipitaka/18It.md) / [2 Dukanipāta](/tipitaka/18It/2.md) / [2.1 Paṭhamavagga](/tipitaka/18It/2/2.1.md)

# 2.1.10 Somanassasutta

### Dukanipāta

### Paṭhamavagga

### Somanassasutta

(37.)

226. Vuttañhetaṃ bhagavatā vuttamarahatāti me sutaṃ—

227. “Dvīhi, bhikkhave, dhammehi samannāgato bhikkhu diṭṭheva dhamme sukhasomanassabahulo viharati, yoni cassa āraddhā hoti āsavānaṃ khayāya. Katamehi dvīhi? Saṃvejanīyesu ṭhānesu saṃvejanena, saṃviggassa ca yoniso padhānena. Imehi kho, bhikkhave, dvīhi dhammehi samannāgato bhikkhu diṭṭheva dhamme sukhasomanassabahulo viharati, yoni cassa āraddhā hoti āsavānaṃ khayāyā”ti. Etamatthaṃ bhagavā avoca. Tatthetaṃ iti vuccati—

228. _“Saṃvejanīyaṭṭhānesu,_  
_saṃvijjetheva paṇḍito;_  
_Ātāpī nipako bhikkhu,_  
_paññāya samavekkhiya._  


229. _Evaṃ vihārī ātāpī,_  
_santavutti anuddhato;_  
_Cetosamathamanuyutto,_  
_khayaṃ dukkhassa pāpuṇe”ti._  


230. Ayampi attho vutto bhagavatā, iti me sutanti.

---

231. Dasamaṃ.



---

232. Paṭhamo vaggo.



---

233. Tassuddānaṃ



234. _Dve ca bhikkhū tapanīyā,_  
_tapanīyā paratthehi;_  
_Ātāpī nakuhanā dve,_  
_somanassena te dasāti._  


[Go to previous page (2.1.9 Dutiyajananakuhanasutta)](/tipitaka/18It/2/2.1/2.1.9.md) / [Go to parent page (2.1 Paṭhamavagga)](/tipitaka/18It/2/2.1.md) / [Go to next page (2.2 Dutiyavagga)](/tipitaka/18It/2/2.2.md)


