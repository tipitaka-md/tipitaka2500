---
title: 2.1.4 Atapanīyasutta
path: /tipitaka/18It/2/2.1/2.1.4
ref: 268406
breadcrumbs:
  - name: Home
    link: /
  - name: 18It Itivuttakapāḷi
    link: /tipitaka/18It
  - name: 2 Dukanipāta
    link: /tipitaka/18It/2
  - name: 2.1 Paṭhamavagga
    link: /tipitaka/18It/2/2.1
prevL: /tipitaka/18It/2/2.1/2.1.3
upL: /tipitaka/18It/2/2.1
nextL: /tipitaka/18It/2/2.1/2.1.5
---

# 2.1.4 Atapanīyasutta

### Dukanipāta

### Paṭhamavagga

### Atapanīyasutta

(31.)

192. Vuttañhetaṃ bhagavatā vuttamarahatāti me sutaṃ—

193. “Dveme, bhikkhave, dhammā atapanīyā. Katame dve? Idha, bhikkhave, ekacco katakalyāṇo hoti, katakusalo, katabhīruttāṇo, akatapāpo, akataluddo, akatakibbiso. So ‘kataṃ me kalyāṇan’tipi na tappati, ‘akataṃ me pāpan’tipi na tappati. Ime kho, bhikkhave, dve dhammā atapanīyā”ti. Etamatthaṃ bhagavā avoca. Tatthetaṃ iti vuccati—

194. _“Kāyaduccaritaṃ hitvā,_  
_vacīduccaritāni ca;_  
_Manoduccaritaṃ hitvā,_  
_yañcaññaṃ dosasañhitaṃ._  


195. _Akatvākusalaṃ kammaṃ,_  
_katvāna kusalaṃ bahuṃ;_  
_Kāyassa bhedā sappañño,_  
_saggaṃ so upapajjatī”ti._  


196. Ayampi attho vutto bhagavatā, iti me sutanti.

===

197. Catutthaṃ.




