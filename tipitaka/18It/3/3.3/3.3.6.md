
[Home](/) / [18It Itivuttakapāḷi](../../../18It.md) / [3 Tikanipāta](../../3.md) / [3.3 Tatiyavagga](../3.3.md)

# 3.3.6 Avuṭṭhikasutta

* Tikanipāta

* Tatiyavagga

* Avuṭṭhikasutta

(75.)

487\. Vuttañhetaṃ bhagavatā vuttamarahatāti me sutaṃ—

488\. “Tayome, bhikkhave, puggalā santo saṃvijjamānā lokasmiṃ. Katame tayo? Avuṭṭhikasamo, padesavassī, sabbatthābhivassī.

489\. Kathañca, bhikkhave, puggalo avuṭṭhikasamo hoti? Idha, bhikkhave, ekacco puggalo sabbesaññeva na dātā hoti, samaṇabrāhmaṇakapaṇaddhikavanibbakayācakānaṃ annaṃ pānaṃ vatthaṃ yānaṃ mālāgandhavilepanaṃ seyyāvasathapadīpeyyaṃ. Evaṃ kho, bhikkhave, puggalo avuṭṭhikasamo hoti.

490\. Kathañca, bhikkhave, puggalo padesavassī hoti? Idha, bhikkhave, ekacco puggalo ekaccānaṃ dātā hoti, ekaccānaṃ na dātā hoti samaṇabrāhmaṇakapaṇaddhikavanibbakayācakānaṃ annaṃ pānaṃ vatthaṃ yānaṃ mālāgandhavilepanaṃ seyyāvasathapadīpeyyaṃ. Evaṃ kho, bhikkhave, puggalo padesavassī hoti.

491\. Kathañca, bhikkhave, puggalo sabbatthābhivassī hoti? Idha, bhikkhave, ekacco puggalo sabbesaṃva deti, samaṇabrāhmaṇakapaṇaddhikavanibbakayācakānaṃ annaṃ pānaṃ vatthaṃ yānaṃ mālāgandhavilepanaṃ seyyāvasathapadīpeyyaṃ. Evaṃ kho, bhikkhave, puggalo sabbatthābhivassī hoti. Ime kho, bhikkhave, tayo puggalā santo saṃvijjamānā lokasmin”ti. Etamatthaṃ bhagavā avoca. Tatthetaṃ iti vuccati—

492\. _“Na samaṇe na brāhmaṇe,_  
_Na kapaṇaddhikavanibbake;_  
_Laddhāna saṃvibhājeti,_  
_Annaṃ pānañca bhojanaṃ;_  
_Taṃ ve avuṭṭhikasamoti,_  
_Āhu naṃ purisādhamaṃ._  


493\. _Ekaccānaṃ na dadāti,_  
_ekaccānaṃ pavecchati;_  
_Taṃ ve padesavassīti,_  
_āhu medhāvino janā._  


494\. _Subhikkhavāco puriso,_  
_sabbabhūtānukampako;_  
_Āmodamāno pakireti,_  
_detha dethāti bhāsati._  


495\. _Yathāpi megho thanayitvā,_  
_gajjayitvā pavassati;_  
_Thalaṃ ninnañca pūreti,_  
_abhisandantova vārinā._  


496\. _Evamevaṃ idhekacco,_  
_puggalo hoti tādiso;_  
_Dhammena saṃharitvāna,_  
_uṭṭhānādhigataṃ dhanaṃ;_  
_Tappeti annapānena,_  
_sammā patte vanibbake”ti._  


497\. Ayampi attho vutto bhagavatā, iti me sutanti.

---

498\. Chaṭṭhaṃ.



[Go to previous page (3.3.5 Puttasutta)](3.3.5.md) / [Go to parent page (3.3 Tatiyavagga)](../3.3.md) / [Go to next page (3.3.7 Sukhapatthanāsutta)](3.3.7.md)


