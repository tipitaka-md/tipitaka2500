
[Home](/) / [18It Itivuttakapāḷi](../../../18It.md) / [3 Tikanipāta](../../3.md) / [3.3 Tatiyavagga](../3.3.md)

# 3.3.1 Micchādiṭṭhikasutta

* Tikanipāta

* Tatiyavagga

* Micchādiṭṭhikasutta

(70.)

449\. Vuttañhetaṃ bhagavatā vuttamarahatāti me sutaṃ—

450\. “Diṭṭhā mayā, bhikkhave, sattā kāyaduccaritena samannāgatā vacīduccaritena samannāgatā manoduccaritena samannāgatā ariyānaṃ upavādakā micchādiṭṭhikā micchādiṭṭhikammasamādānā. Te kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapannā.

451\. Taṃ kho panāhaṃ, bhikkhave, nāññassa samaṇassa vā brāhmaṇassa vā sutvā vadāmi. Diṭṭhā mayā, bhikkhave, sattā kāyaduccaritena samannāgatā vacīduccaritena samannāgatā manoduccaritena samannāgatā ariyānaṃ upavādakā micchādiṭṭhikā micchādiṭṭhikammasamādānā. Te kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapannā. Api ca, bhikkhave, yadeva sāmaṃ ñātaṃ sāmaṃ diṭṭhaṃ sāmaṃ viditaṃ tadevāhaṃ vadāmi.

452\. Diṭṭhā mayā, bhikkhave, sattā kāyaduccaritena samannāgatā vacīduccaritena samannāgatā manoduccaritena samannāgatā ariyānaṃ upavādakā micchādiṭṭhikā micchādiṭṭhikammasamādānā. Te kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapannā”ti. Etamatthaṃ bhagavā avoca. Tatthetaṃ iti vuccati—

453\. _“Micchā manaṃ paṇidhāya,_  
_micchā vācañca bhāsiya;_  
_Micchā kammāni katvāna,_  
_kāyena idha puggalo._  


454\. _Appassutāpuññakaro,_  
_appasmiṃ idha jīvite;_  
_Kāyassa bhedā duppañño,_  
_nirayaṃ sopapajjatī”ti._  


455\. Ayampi attho vutto bhagavatā, iti me sutanti.

---

456\. Paṭhamaṃ.



[Go to previous page (3.3 Tatiyavagga)](../3.3.md) / [Go to parent page (3.3 Tatiyavagga)](../3.3.md) / [Go to next page (3.3.2 Sammādiṭṭhikasutta)](3.3.2.md)


