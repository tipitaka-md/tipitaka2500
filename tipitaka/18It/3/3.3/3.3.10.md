---
title: 3.3.10 Parihānasutta
path: /tipitaka/18It/3/3.3/3.3.10
ref: 268454
breadcrumbs:
  - name: Home
    link: /
  - name: 18It Itivuttakapāḷi
    link: /tipitaka/18It
  - name: 3 Tikanipāta
    link: /tipitaka/18It/3
  - name: 3.3 Tatiyavagga
    link: /tipitaka/18It/3/3.3
prevL: /tipitaka/18It/3/3.3/3.3.9
upL: /tipitaka/18It/3/3.3
nextL: /tipitaka/18It/3/3.4
---

# 3.3.10 Parihānasutta

### Tikanipāta

### Tatiyavagga

### Parihānasutta

(79.)

525. Vuttañhetaṃ bhagavatā vuttamarahatāti me sutaṃ—

526. “Tayome, bhikkhave, dhammā sekhassa bhikkhuno parihānāya saṃvattanti. Katame tayo? Idha, bhikkhave, sekho bhikkhu kammārāmo hoti, kammarato, kammārāmatamanuyutto; bhassārāmo hoti, bhassarato, bhassārāmatamanuyutto; niddārāmo hoti, niddārato, niddārāmatamanuyutto. Ime kho, bhikkhave, tayo dhammā sekhassa bhikkhuno parihānāya saṃvattanti.

527. Tayome, bhikkhave, dhammā sekhassa bhikkhuno aparihānāya saṃvattanti. Katame tayo? Idha, bhikkhave, sekho bhikkhu na kammārāmo hoti, na kammarato, na kammārāmatamanuyutto; na bhassārāmo hoti, na bhassarato, na bhassārāmatamanuyutto; na niddārāmo hoti, na niddārato, na niddārāmatamanuyutto. Ime kho, bhikkhave, tayo dhammā sekhassa bhikkhuno aparihānāya saṃvattantī”ti. Etamatthaṃ bhagavā avoca. Tatthetaṃ iti vuccati—

528. _“Kammārāmo bhassārāmo,_  
_Niddārāmo ca uddhato;_  
_Abhabbo tādiso bhikkhu,_  
_Phuṭṭhuṃ sambodhimuttamaṃ._  


529. _Tasmā hi appakiccassa,_  
_Appamiddho anuddhato;_  
_Bhabbo so tādiso bhikkhu,_  
_Phuṭṭhuṃ sambodhimuttaman”ti._  


530. Ayampi attho vutto bhagavatā, iti me sutanti.

===

531. Dasamaṃ.



===

532. Tatiyo vaggo.



===

533. Tassuddānaṃ



534. _Dve diṭṭhī nissaraṇaṃ rūpaṃ,_  
_putto avuṭṭhikena ca;_  
_Sukhā ca bhiduro dhātu,_  
_parihānena te dasāti._  



