---
title: 3.3.9 Dhātusosaṃsandanasutta
path: /tipitaka/18It/3/3.3/3.3.9
ref: 268453
breadcrumbs:
  - name: Home
    link: /
  - name: 18It Itivuttakapāḷi
    link: /tipitaka/18It
  - name: 3 Tikanipāta
    link: /tipitaka/18It/3
  - name: 3.3 Tatiyavagga
    link: /tipitaka/18It/3/3.3
prevL: /tipitaka/18It/3/3.3/3.3.8
upL: /tipitaka/18It/3/3.3
nextL: /tipitaka/18It/3/3.3/3.3.10
---

# 3.3.9 Dhātusosaṃsandanasutta

### Tikanipāta

### Tatiyavagga

### Dhātusosaṃsandanasutta

(78.)

515. Vuttañhetaṃ bhagavatā vuttamarahatāti me sutaṃ—

516. “Dhātuso, bhikkhave, sattā sattehi saddhiṃ saṃsandanti samenti. Hīnādhimuttikā sattā hīnādhimuttikehi sattehi saddhiṃ saṃsandanti samenti, kalyāṇādhimuttikā sattā kalyāṇādhimuttikehi sattehi saddhiṃ saṃsandanti samenti.

517. Atītampi, bhikkhave, addhānaṃ dhātusova sattā sattehi saddhiṃ saṃsandiṃsu samiṃsu. Hīnādhimuttikā sattā hīnādhimuttikehi sattehi saddhiṃ saṃsandiṃsu samiṃsu, kalyāṇādhimuttikā sattā kalyāṇādhimuttikehi sattehi saddhiṃ saṃsandiṃsu samiṃsu.

518. Anāgatampi, bhikkhave, addhānaṃ dhātusova sattā sattehi saddhiṃ saṃsandissanti samessanti. Hīnādhimuttikā sattā hīnādhimuttikehi sattehi saddhiṃ saṃsandissanti samessanti, kalyāṇādhimuttikā sattā kalyāṇādhimuttikehi sattehi saddhiṃ saṃsandissanti samessanti.

519. Etarahipi, bhikkhave, paccuppannaṃ addhānaṃ dhātusova sattā sattehi saddhiṃ saṃsandanti samenti. Hīnādhimuttikā sattā hīnādhimuttikehi sattehi saddhiṃ saṃsandanti samenti, kalyāṇādhimuttikā sattā kalyāṇādhimuttikehi sattehi saddhiṃ saṃsandanti samentī”ti. Etamatthaṃ bhagavā avoca. Tatthetaṃ iti vuccati—

520. _“Saṃsaggā vanatho jāto,_  
_asaṃsaggena chijjati;_  
_Parittaṃ dārumāruyha,_  
_yathā sīde mahaṇṇave._  


521. _Evaṃ kusītamāgamma,_  
_sādhujīvīpi sīdati;_  
_Tasmā taṃ parivajjeyya,_  
_kusītaṃ hīnavīriyaṃ._  


522. _Pavivittehi ariyehi,_  
_pahitattehi jhāyibhi;_  
_Niccaṃ āraddhaviriyehi,_  
_paṇḍitehi sahāvase”ti._  


523. Ayampi attho vutto bhagavatā, iti me sutanti.

===

524. Navamaṃ.




