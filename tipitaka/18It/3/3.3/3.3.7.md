
[Home](/) / [18It Itivuttakapāḷi](../../../18It.md) / [3 Tikanipāta](../../3.md) / [3.3 Tatiyavagga](../3.3.md)

# 3.3.7 Sukhapatthanāsutta

* Tikanipāta

* Tatiyavagga

* Sukhapatthanāsutta

(76.)

499\. Vuttañhetaṃ bhagavatā vuttamarahatāti me sutaṃ—

500\. “Tīṇimāni, bhikkhave, sukhāni patthayamāno sīlaṃ rakkheyya paṇḍito. Katamāni tīṇi? Pasaṃsā me āgacchatūti sīlaṃ rakkheyya paṇḍito, bhogā me uppajjantūti sīlaṃ rakkheyya paṇḍito, kāyassa bhedā paraṃ maraṇā sugatiṃ saggaṃ lokaṃ upapajjissāmīti sīlaṃ rakkheyya paṇḍito. Imāni kho, bhikkhave, tīṇi sukhāni patthayamāno sīlaṃ rakkheyya paṇḍito”ti. Etamatthaṃ bhagavā avoca. Tatthetaṃ iti vuccati—

501\. _“Sīlaṃ rakkheyya medhāvī,_  
_patthayāno tayo sukhe;_  
_Pasaṃsaṃ vittalābhañca,_  
_pecca sagge pamodanaṃ._  


502\. _Akarontopi ce pāpaṃ,_  
_karontamupasevati;_  
_Saṅkiyo hoti pāpasmiṃ,_  
_avaṇṇo cassa rūhati._  


503\. _Yādisaṃ kurute mittaṃ,_  
_yādisaṃ cūpasevati;_  
_Sa ve tādisako hoti,_  
_sahavāso hi tādiso._  


504\. _Sevamāno sevamānaṃ,_  
_samphuṭṭho samphusaṃ paraṃ;_  
_Saro diddho kalāpaṃva,_  
_alittamupalimpati;_  
_Upalepabhayā dhīro,_  
_neva pāpasakhā siyā._  


505\. _Pūtimacchaṃ kusaggena,_  
_yo naro upanayhati;_  
_Kusāpi pūti vāyanti,_  
_evaṃ bālūpasevanā._  


506\. _Tagarañca palāsena,_  
_yo naro upanayhati;_  
_Pattāpi surabhi vāyanti,_  
_evaṃ dhīrūpasevanā._  


507\. _Tasmā pattapuṭasseva,_  
_ñatvā sampākamattano;_  
_Asante nupaseveyya,_  
_sante seveyya paṇḍito;_  
_Asanto nirayaṃ nenti,_  
_santo pāpenti suggatin”ti._  


508\. Ayampi attho vutto bhagavatā, iti me sutanti.

---

509\. Sattamaṃ.



[Go to previous page (3.3.6 Avuṭṭhikasutta)](3.3.6.md) / [Go to parent page (3.3 Tatiyavagga)](../3.3.md) / [Go to next page (3.3.8 Bhidurasutta)](3.3.8.md)


