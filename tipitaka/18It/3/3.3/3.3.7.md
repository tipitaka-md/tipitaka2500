
[Home](/) / [18It Itivuttakapāḷi](../...md) / [3 Tikanipāta](...md) / [3.3 Tatiyavagga](../18It/3/3.3.md)

# 𑁩𑁇𑁩𑁇𑁭 𑀲𑀼𑀔𑀧𑀢𑁆𑀣𑀦𑀸𑀲𑀼𑀢𑁆𑀢

* 𑀢𑀺𑀓𑀦𑀺𑀧𑀸𑀢

* 𑀢𑀢𑀺𑀬𑀯𑀕𑁆𑀕

* 𑀲𑀼𑀔𑀧𑀢𑁆𑀣𑀦𑀸𑀲𑀼𑀢𑁆𑀢

(76.)

499\. 𑀯𑀼𑀢𑁆𑀢𑀜𑁆𑀳𑁂𑀢𑀁 𑀪𑀕𑀯𑀢𑀸 𑀯𑀼𑀢𑁆𑀢𑀫𑀭𑀳𑀢𑀸𑀢𑀺 𑀫𑁂 𑀲𑀼𑀢𑀁—

500\. “𑀢𑀻𑀡𑀺𑀫𑀸𑀦𑀺, 𑀪𑀺𑀓𑁆𑀔𑀯𑁂, 𑀲𑀼𑀔𑀸𑀦𑀺 𑀧𑀢𑁆𑀣𑀬𑀫𑀸𑀦𑁄 𑀲𑀻𑀮𑀁 𑀭𑀓𑁆𑀔𑁂𑀬𑁆𑀬 𑀧𑀡𑁆𑀟𑀺𑀢𑁄𑁇 𑀓𑀢𑀫𑀸𑀦𑀺 𑀢𑀻𑀡𑀺? 𑀧𑀲𑀁𑀲𑀸 𑀫𑁂 𑀆𑀕𑀘𑁆𑀙𑀢𑀽𑀢𑀺 𑀲𑀻𑀮𑀁 𑀭𑀓𑁆𑀔𑁂𑀬𑁆𑀬 𑀧𑀡𑁆𑀟𑀺𑀢𑁄, 𑀪𑁄𑀕𑀸 𑀫𑁂 𑀉𑀧𑁆𑀧𑀚𑁆𑀚𑀦𑁆𑀢𑀽𑀢𑀺 𑀲𑀻𑀮𑀁 𑀭𑀓𑁆𑀔𑁂𑀬𑁆𑀬 𑀧𑀡𑁆𑀟𑀺𑀢𑁄, 𑀓𑀸𑀬𑀲𑁆𑀲 𑀪𑁂𑀤𑀸 𑀧𑀭𑀁 𑀫𑀭𑀡𑀸 𑀲𑀼𑀕𑀢𑀺𑀁 𑀲𑀕𑁆𑀕𑀁 𑀮𑁄𑀓𑀁 𑀉𑀧𑀧𑀚𑁆𑀚𑀺𑀲𑁆𑀲𑀸𑀫𑀻𑀢𑀺 𑀲𑀻𑀮𑀁 𑀭𑀓𑁆𑀔𑁂𑀬𑁆𑀬 𑀧𑀡𑁆𑀟𑀺𑀢𑁄𑁇 𑀇𑀫𑀸𑀦𑀺 𑀔𑁄, 𑀪𑀺𑀓𑁆𑀔𑀯𑁂, 𑀢𑀻𑀡𑀺 𑀲𑀼𑀔𑀸𑀦𑀺 𑀧𑀢𑁆𑀣𑀬𑀫𑀸𑀦𑁄 𑀲𑀻𑀮𑀁 𑀭𑀓𑁆𑀔𑁂𑀬𑁆𑀬 𑀧𑀡𑁆𑀟𑀺𑀢𑁄”𑀢𑀺𑁇 𑀏𑀢𑀫𑀢𑁆𑀣𑀁 𑀪𑀕𑀯𑀸 𑀅𑀯𑁄𑀘𑁇 𑀢𑀢𑁆𑀣𑁂𑀢𑀁 𑀇𑀢𑀺 𑀯𑀼𑀘𑁆𑀘𑀢𑀺—

501\. _“𑀲𑀻𑀮𑀁 𑀭𑀓𑁆𑀔𑁂𑀬𑁆𑀬 𑀫𑁂𑀥𑀸𑀯𑀻,_  
_𑀧𑀢𑁆𑀣𑀬𑀸𑀦𑁄 𑀢𑀬𑁄 𑀲𑀼𑀔𑁂;_  
_𑀧𑀲𑀁𑀲𑀁 𑀯𑀺𑀢𑁆𑀢𑀮𑀸𑀪𑀜𑁆𑀘,_  
_𑀧𑁂𑀘𑁆𑀘 𑀲𑀕𑁆𑀕𑁂 𑀧𑀫𑁄𑀤𑀦𑀁𑁇_  


502\. _𑀅𑀓𑀭𑁄𑀦𑁆𑀢𑁄𑀧𑀺 𑀘𑁂 𑀧𑀸𑀧𑀁,_  
_𑀓𑀭𑁄𑀦𑁆𑀢𑀫𑀼𑀧𑀲𑁂𑀯𑀢𑀺;_  
_𑀲𑀗𑁆𑀓𑀺𑀬𑁄 𑀳𑁄𑀢𑀺 𑀧𑀸𑀧𑀲𑁆𑀫𑀺𑀁,_  
_𑀅𑀯𑀡𑁆𑀡𑁄 𑀘𑀲𑁆𑀲 𑀭𑀽𑀳𑀢𑀺𑁇_  


503\. _𑀬𑀸𑀤𑀺𑀲𑀁 𑀓𑀼𑀭𑀼𑀢𑁂 𑀫𑀺𑀢𑁆𑀢𑀁,_  
_𑀬𑀸𑀤𑀺𑀲𑀁 𑀘𑀽𑀧𑀲𑁂𑀯𑀢𑀺;_  
_𑀲 𑀯𑁂 𑀢𑀸𑀤𑀺𑀲𑀓𑁄 𑀳𑁄𑀢𑀺,_  
_𑀲𑀳𑀯𑀸𑀲𑁄 𑀳𑀺 𑀢𑀸𑀤𑀺𑀲𑁄𑁇_  


504\. _𑀲𑁂𑀯𑀫𑀸𑀦𑁄 𑀲𑁂𑀯𑀫𑀸𑀦𑀁,_  
_𑀲𑀫𑁆𑀨𑀼𑀝𑁆𑀞𑁄 𑀲𑀫𑁆𑀨𑀼𑀲𑀁 𑀧𑀭𑀁;_  
_𑀲𑀭𑁄 𑀤𑀺𑀤𑁆𑀥𑁄 𑀓𑀮𑀸𑀧𑀁𑀯,_  
_𑀅𑀮𑀺𑀢𑁆𑀢𑀫𑀼𑀧𑀮𑀺𑀫𑁆𑀧𑀢𑀺;_  
_𑀉𑀧𑀮𑁂𑀧𑀪𑀬𑀸 𑀥𑀻𑀭𑁄,_  
_𑀦𑁂𑀯 𑀧𑀸𑀧𑀲𑀔𑀸 𑀲𑀺𑀬𑀸𑁇_  


505\. _𑀧𑀽𑀢𑀺𑀫𑀘𑁆𑀙𑀁 𑀓𑀼𑀲𑀕𑁆𑀕𑁂𑀦,_  
_𑀬𑁄 𑀦𑀭𑁄 𑀉𑀧𑀦𑀬𑁆𑀳𑀢𑀺;_  
_𑀓𑀼𑀲𑀸𑀧𑀺 𑀧𑀽𑀢𑀺 𑀯𑀸𑀬𑀦𑁆𑀢𑀺,_  
_𑀏𑀯𑀁 𑀩𑀸𑀮𑀽𑀧𑀲𑁂𑀯𑀦𑀸𑁇_  


506\. _𑀢𑀕𑀭𑀜𑁆𑀘 𑀧𑀮𑀸𑀲𑁂𑀦,_  
_𑀬𑁄 𑀦𑀭𑁄 𑀉𑀧𑀦𑀬𑁆𑀳𑀢𑀺;_  
_𑀧𑀢𑁆𑀢𑀸𑀧𑀺 𑀲𑀼𑀭𑀪𑀺 𑀯𑀸𑀬𑀦𑁆𑀢𑀺,_  
_𑀏𑀯𑀁 𑀥𑀻𑀭𑀽𑀧𑀲𑁂𑀯𑀦𑀸𑁇_  


507\. _𑀢𑀲𑁆𑀫𑀸 𑀧𑀢𑁆𑀢𑀧𑀼𑀝𑀲𑁆𑀲𑁂𑀯,_  
_𑀜𑀢𑁆𑀯𑀸 𑀲𑀫𑁆𑀧𑀸𑀓𑀫𑀢𑁆𑀢𑀦𑁄;_  
_𑀅𑀲𑀦𑁆𑀢𑁂 𑀦𑀼𑀧𑀲𑁂𑀯𑁂𑀬𑁆𑀬,_  
_𑀲𑀦𑁆𑀢𑁂 𑀲𑁂𑀯𑁂𑀬𑁆𑀬 𑀧𑀡𑁆𑀟𑀺𑀢𑁄;_  
_𑀅𑀲𑀦𑁆𑀢𑁄 𑀦𑀺𑀭𑀬𑀁 𑀦𑁂𑀦𑁆𑀢𑀺,_  
_𑀲𑀦𑁆𑀢𑁄 𑀧𑀸𑀧𑁂𑀦𑁆𑀢𑀺 𑀲𑀼𑀕𑁆𑀕𑀢𑀺𑀦𑁆”𑀢𑀺𑁇_  


508\. 𑀅𑀬𑀫𑁆𑀧𑀺 𑀅𑀢𑁆𑀣𑁄 𑀯𑀼𑀢𑁆𑀢𑁄 𑀪𑀕𑀯𑀢𑀸, 𑀇𑀢𑀺 𑀫𑁂 𑀲𑀼𑀢𑀦𑁆𑀢𑀺𑁇

---

509\. 𑀲𑀢𑁆𑀢𑀫𑀁𑁇



[Go to previous page (3.3.6 Avuṭṭhikasutta)](3.3.6.md) / [Go to parent page (3.3 Tatiyavagga)](../18It/3/3.3.md) / [Go to next page (3.3.8 Bhidurasutta)](3.3.8.md)


