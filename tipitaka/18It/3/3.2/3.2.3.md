
[Home](/) / [18It Itivuttakapāḷi](../../../18It.md) / [3 Tikanipāta](../../3.md) / [3.2 Dutiyavagga](../3.2.md)

# 3.2.3 Indriyasutta

* Tikanipāta

* Dutiyavagga

* Indriyasutta

(62.)

399\. Vuttañhetaṃ bhagavatā vuttamarahatāti me sutaṃ—

400\. “Tīṇimāni, bhikkhave, indriyāni. Katamāni tīṇi? Anaññātaññassāmītindriyaṃ, aññindriyaṃ, aññātāvindriyaṃ—  imāni kho, bhikkhave, tīṇi indriyānī”ti. Etamatthaṃ bhagavā avoca. Tatthetaṃ iti vuccati—

401\. _“Sekhassa sikkhamānassa,_  
_ujumaggānusārino;_  
_Khayasmiṃ paṭhamaṃ ñāṇaṃ,_  
_tato aññā anantarā._  


402\. _Tato aññā vimuttassa,_  
_ñāṇaṃ ve hoti tādino;_  
_Akuppā me vimuttīti,_  
_bhavasaṃyojanakkhayā._  


403\. _Sa ve indriyasampanno,_  
_santo santipade rato;_  
_Dhāreti antimaṃ dehaṃ,_  
_jetvā māraṃ savāhinin”ti._  


404\. Ayampi attho vutto bhagavatā, iti me sutanti.

---

405\. Tatiyaṃ.



[Go to previous page (3.2.2 Cakkhusutta)](3.2.2.md) / [Go to parent page (3.2 Dutiyavagga)](../3.2.md) / [Go to next page (3.2.4 Addhāsutta)](3.2.4.md)


