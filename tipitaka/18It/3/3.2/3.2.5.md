
[Home](/) / [18It Itivuttakapāḷi](../../../18It.md) / [3 Tikanipāta](../../3.md) / [3.2 Dutiyavagga](../3.2.md)

# 3.2.5 Duccaritasutta

* Tikanipāta

* Dutiyavagga

* Duccaritasutta

(64.)

413\. Vuttañhetaṃ bhagavatā vuttamarahatāti me sutaṃ—

414\. “Tīṇimāni, bhikkhave, duccaritāni. Katamāni tīṇi? Kāyaduccaritaṃ, vacīduccaritaṃ, manoduccaritaṃ—  imāni kho, bhikkhave, tīṇi duccaritānī”ti. Etamatthaṃ bhagavā avoca. Tatthetaṃ iti vuccati—

415\. _“Kāyaduccaritaṃ katvā,_  
_vacīduccaritāni ca;_  
_Manoduccaritaṃ katvā,_  
_yañcaññaṃ dosasaṃhitaṃ._  


416\. _Akatvā kusalaṃ kammaṃ,_  
_katvānākusalaṃ bahuṃ;_  
_Kāyassa bhedā duppañño,_  
_nirayaṃ sopapajjatī”ti._  


417\. Ayampi attho vutto bhagavatā, iti me sutanti.

---

418\. Pañcamaṃ.



[Go to previous page (3.2.4 Addhāsutta)](3.2.4.md) / [Go to parent page (3.2 Dutiyavagga)](../3.2.md) / [Go to next page (3.2.6 Sucaritasutta)](3.2.6.md)


