
[Home](/) / [18It Itivuttakapāḷi](/tipitaka/18It.md) / [3 Tikanipāta](/tipitaka/18It/3.md) / [3.2 Dutiyavagga](/tipitaka/18It/3/3.2.md)

# 3.2.5 Duccaritasutta

### Tikanipāta

### Dutiyavagga

### Duccaritasutta

(64.)

413\. Vuttañhetaṃ bhagavatā vuttamarahatāti me sutaṃ—

414\. “Tīṇimāni, bhikkhave, duccaritāni. Katamāni tīṇi? Kāyaduccaritaṃ, vacīduccaritaṃ, manoduccaritaṃ—  imāni kho, bhikkhave, tīṇi duccaritānī”ti. Etamatthaṃ bhagavā avoca. Tatthetaṃ iti vuccati—

415\. _“Kāyaduccaritaṃ katvā,_  
_vacīduccaritāni ca;_  
_Manoduccaritaṃ katvā,_  
_yañcaññaṃ dosasaṃhitaṃ._  


416\. _Akatvā kusalaṃ kammaṃ,_  
_katvānākusalaṃ bahuṃ;_  
_Kāyassa bhedā duppañño,_  
_nirayaṃ sopapajjatī”ti._  


417\. Ayampi attho vutto bhagavatā, iti me sutanti.

---

418\. Pañcamaṃ.



[Go to previous page (3.2.4 Addhāsutta)](/tipitaka/18It/3/3.2/3.2.4.md) / [Go to parent page (3.2 Dutiyavagga)](/tipitaka/18It/3/3.2.md) / [Go to next page (3.2.6 Sucaritasutta)](/tipitaka/18It/3/3.2/3.2.6.md)


