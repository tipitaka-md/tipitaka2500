---
title: 3.2.9 Paṭhamarāgasutta
path: /tipitaka/18It/3/3.2/3.2.9
ref: 268443
breadcrumbs:
  - name: Home
    link: /
  - name: 18It Itivuttakapāḷi
    link: /tipitaka/18It
  - name: 3 Tikanipāta
    link: /tipitaka/18It/3
  - name: 3.2 Dutiyavagga
    link: /tipitaka/18It/3/3.2
prevL: /tipitaka/18It/3/3.2/3.2.8
upL: /tipitaka/18It/3/3.2
nextL: /tipitaka/18It/3/3.2/3.2.10
---

# 3.2.9 Paṭhamarāgasutta

### Tikanipāta

### Dutiyavagga

### Paṭhamarāgasutta

(68.)

435. Vuttañhetaṃ bhagavatā vuttamarahatāti me sutaṃ—

436. “Yassa kassaci, bhikkhave, rāgo appahīno, doso appahīno, moho appahīno—  ayaṃ vuccati, bhikkhave, ‘baddho mārassa paṭimukkassa mārapāso yathākāmakaraṇīyo pāpimato’. Yassa kassaci, bhikkhave, rāgo pahīno, doso pahīno, moho pahīno—  ayaṃ vuccati, bhikkhave, ‘abaddho mārassa omukkassa mārapāso na yathākāmakaraṇīyo pāpimato’”ti. Etamatthaṃ bhagavā avoca. Tatthetaṃ iti vuccati—

437. _“Yassa rāgo ca doso ca,_  
_avijjā ca virājitā;_  
_Taṃ bhāvitattaññataraṃ,_  
_brahmabhūtaṃ tathāgataṃ;_  
_Buddhaṃ verabhayātītaṃ,_  
_āhu sabbappahāyinan”ti._  


438. Ayampi attho vutto bhagavatā, iti me sutanti.

===

439. Navamaṃ.




