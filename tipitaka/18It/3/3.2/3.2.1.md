---
title: 3.2.1 Puññakiriyavatthusutta
path: /tipitaka/18It/3/3.2/3.2.1
ref: 268435
breadcrumbs:
  - name: Home
    link: /
  - name: 18It Itivuttakapāḷi
    link: /tipitaka/18It
  - name: 3 Tikanipāta
    link: /tipitaka/18It/3
  - name: 3.2 Dutiyavagga
    link: /tipitaka/18It/3/3.2
prevL: /tipitaka/18It/3/3.2
upL: /tipitaka/18It/3/3.2
nextL: /tipitaka/18It/3/3.2/3.2.2
---

# 3.2.1 Puññakiriyavatthusutta

### Tikanipāta

### Dutiyavagga

### Puññakiriyavatthusutta

(60.)

387. Vuttañhetaṃ bhagavatā vuttamarahatāti me sutaṃ—

388. “Tīṇimāni, bhikkhave, puññakiriyavatthūni. Katamāni tīṇi? Dānamayaṃ puññakiriyavatthu, sīlamayaṃ puññakiriyavatthu, bhāvanāmayaṃ puññakiriyavatthu—  imāni kho, bhikkhave, tīṇi puññakiriyavatthūnī”ti. Etamatthaṃ bhagavā avoca. Tatthetaṃ iti vuccati—

389. _“Puññameva so sikkheyya,_  
_āyataggaṃ sukhudrayaṃ;_  
_Dānañca samacariyañca,_  
_mettacittañca bhāvaye._  


390. _Ete dhamme bhāvayitvā,_  
_tayo sukhasamuddaye;_  
_Abyābajjhaṃ sukhaṃ lokaṃ,_  
_paṇḍito upapajjatī”ti._  


391. Ayampi attho vutto bhagavatā, iti me sutanti.

===

392. Paṭhamaṃ.




