
[Home](/) / [18It Itivuttakapāḷi](../../../18It.md) / [3 Tikanipāta](../../3.md) / [3.2 Dutiyavagga](../3.2.md)

# 3.2.6 Sucaritasutta

* Tikanipāta

* Dutiyavagga

* Sucaritasutta

(65.)

419\. Vuttañhetaṃ bhagavatā vuttamarahatāti me sutaṃ—

420\. “Tīṇimāni, bhikkhave, sucaritāni. Katamāni tīṇi? Kāyasucaritaṃ, vacīsucaritaṃ, manosucaritaṃ—  imāni kho, bhikkhave, tīṇi sucaritānī”ti. Etamatthaṃ bhagavā avoca. Tatthetaṃ iti vuccati—

421\. _“Kāyaduccaritaṃ hitvā,_  
_vacīduccaritāni ca;_  
_Manoduccaritaṃ hitvā,_  
_yañcaññaṃ dosasaṃhitaṃ._  


422\. _Akatvākusalaṃ kammaṃ,_  
_katvāna kusalaṃ bahuṃ;_  
_Kāyassa bhedā sappañño,_  
_saggaṃ so upapajjatī”ti._  


423\. Ayampi attho vutto bhagavatā, iti me sutanti.

---

424\. Chaṭṭhaṃ.



[Go to previous page (3.2.5 Duccaritasutta)](3.2.5.md) / [Go to parent page (3.2 Dutiyavagga)](../3.2.md) / [Go to next page (3.2.7 Soceyyasutta)](3.2.7.md)


