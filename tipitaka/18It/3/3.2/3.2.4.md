---
title: 3.2.4 Addhāsutta
path: /tipitaka/18It/3/3.2/3.2.4
ref: 268438
breadcrumbs:
  - name: Home
    link: /
  - name: 18It Itivuttakapāḷi
    link: /tipitaka/18It
  - name: 3 Tikanipāta
    link: /tipitaka/18It/3
  - name: 3.2 Dutiyavagga
    link: /tipitaka/18It/3/3.2
prevL: /tipitaka/18It/3/3.2/3.2.3
upL: /tipitaka/18It/3/3.2
nextL: /tipitaka/18It/3/3.2/3.2.5
---

# 3.2.4 Addhāsutta

### Tikanipāta

### Dutiyavagga

### Addhāsutta

(63.)

406. Vuttañhetaṃ bhagavatā vuttamarahatāti me sutaṃ—

407. “Tayome, bhikkhave, addhā. Katame tayo? Atīto addhā, anāgato addhā, paccuppanno addhā—  ime kho, bhikkhave, tayo addhā”ti. Etamatthaṃ bhagavā avoca. Tatthetaṃ iti vuccati—

408. _“Akkheyyasaññino sattā,_  
_akkheyyasmiṃ patiṭṭhitā;_  
_Akkheyyaṃ apariññāya,_  
_yogamāyanti maccuno._  


409. _Akkheyyañca pariññāya,_  
_akkhātāraṃ na maññati;_  
_Phuṭṭho vimokkho manasā,_  
_santipadamanuttaraṃ._  


410. _Sa ve akkheyyasampanno,_  
_santo santipade rato;_  
_Saṅkhāyasevī dhammaṭṭho,_  
_saṅkhyaṃ nopeti vedagū”ti._  


411. Ayampi attho vutto bhagavatā, iti me sutanti.

===

412. Catutthaṃ.




