
[Home](/) / [18It Itivuttakapāḷi](/tipitaka/18It.md) / [3 Tikanipāta](/tipitaka/18It/3.md) / [3.2 Dutiyavagga](/tipitaka/18It/3/3.2.md)

# 3.2.10 Dutiyarāgasutta

### Tikanipāta

### Dutiyavagga

### Dutiyarāgasutta

(69.)

440. Vuttañhetaṃ bhagavatā vuttamarahatāti me sutaṃ—

441. “Yassa kassaci, bhikkhave, bhikkhussa vā bhikkhuniyā vā rāgo appahīno, doso appahīno, moho appahīno—  ayaṃ vuccati, bhikkhave, ‘atiṇṇo samuddaṃ saūmiṃ savīciṃ sāvaṭṭaṃ sagahaṃ sarakkhasaṃ’. Yassa kassaci, bhikkhave, bhikkhussa vā bhikkhuniyā vā rāgo pahīno, doso pahīno, moho pahīno—  ayaṃ vuccati, bhikkhave, ‘atari samuddaṃ saūmiṃ savīciṃ sāvaṭṭaṃ sagahaṃ sarakkhasaṃ, tiṇṇo pāraṅgato thale tiṭṭhati brāhmaṇo’”ti. Etamatthaṃ bhagavā avoca. Tatthetaṃ iti vuccati—

442. _“Yassa rāgo ca doso ca,_  
_Avijjā ca virājitā;_  
_Somaṃ samuddaṃ sagahaṃ sarakkhasaṃ,_  
_Saūmibhayaṃ duttaraṃ accatāri._  


443. _Saṅgātigo maccujaho nirūpadhi,_  
_Pahāsi dukkhaṃ apunabbhavāya;_  
_Atthaṅgato so na pamāṇameti,_  
_Amohayi maccurājanti brūmī”ti._  


444. Ayampi attho vutto bhagavatā, iti me sutanti.

---

445. Dasamaṃ.



---

446. Dutiyo vaggo.



---

447. Tassuddānaṃ



448. _Puññaṃ cakkhu atha indriyāni,_  
_Addhā ca caritaṃ duve soci;_  
_Muno atha rāgaduve,_  
_Puna vaggamāhu dutiyamuttamanti._  


[Go to previous page (3.2.9 Paṭhamarāgasutta)](/tipitaka/18It/3/3.2/3.2.9.md) / [Go to parent page (3.2 Dutiyavagga)](/tipitaka/18It/3/3.2.md) / [Go to next page (3.3 Tatiyavagga)](/tipitaka/18It/3/3.3.md)


