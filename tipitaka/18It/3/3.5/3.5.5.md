
[Home](/) / [18It Itivuttakapāḷi](/tipitaka/18It.md) / [3 Tikanipāta](/tipitaka/18It/3.md) / [3.5 Pañcamavagga](/tipitaka/18It/3/3.5.md)

# 3.5.5 Upaparikkhasutta

### Tikanipāta

### Pañcamavagga

### Upaparikkhasutta

(94.)

672\. Vuttañhetaṃ bhagavatā vuttamarahatāti me sutaṃ—

673\. “Tathā tathā, bhikkhave, bhikkhu upaparikkheyya yathā yathāssa upaparikkhato bahiddhā cassa viññāṇaṃ avikkhittaṃ avisaṭaṃ ajjhattaṃ asaṇṭhitaṃ anupādāya na paritasseyya. Bahiddhā, bhikkhave, viññāṇe avikkhitte avisaṭe sati ajjhattaṃ asaṇṭhite anupādāya aparitassato āyatiṃ jātijarāmaraṇadukkhasamudayasambhavo na hotī”ti. Etamatthaṃ bhagavā avoca. Tatthetaṃ iti vuccati—

674\. _“Sattasaṅgappahīnassa,_  
_netticchinnassa bhikkhuno;_  
_Vikkhīṇo jātisaṃsāro,_  
_natthi tassa punabbhavo”ti._  


675\. Ayampi attho vutto bhagavatā, iti me sutanti.

---

676\. Pañcamaṃ.



[Go to previous page (3.5.4 Aggisutta)](/tipitaka/18It/3/3.5/3.5.4.md) / [Go to parent page (3.5 Pañcamavagga)](/tipitaka/18It/3/3.5.md) / [Go to next page (3.5.6 Kāmūpapattisutta)](/tipitaka/18It/3/3.5/3.5.6.md)


