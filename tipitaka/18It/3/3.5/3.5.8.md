---
title: 3.5.8 Kalyāṇasīlasutta
path: /tipitaka/18It/3/3.5/3.5.8
ref: 268472
breadcrumbs:
  - name: Home
    link: /
  - name: 18It Itivuttakapāḷi
    link: /tipitaka/18It
  - name: 3 Tikanipāta
    link: /tipitaka/18It/3
  - name: 3.5 Pañcamavagga
    link: /tipitaka/18It/3/3.5
prevL: /tipitaka/18It/3/3.5/3.5.7
upL: /tipitaka/18It/3/3.5
nextL: /tipitaka/18It/3/3.5/3.5.9
---

# 3.5.8 Kalyāṇasīlasutta

### Tikanipāta

### Pañcamavagga

### Kalyāṇasīlasutta

(97.)

693. Vuttañhetaṃ bhagavatā vuttamarahatāti me sutaṃ—

694. “Kalyāṇasīlo, bhikkhave, bhikkhu kalyāṇadhammo kalyāṇapañño imasmiṃ dhammavinaye ‘kevalī vusitavā uttamapuriso’ti vuccati—

695. Kathañca, bhikkhave, bhikkhu kalyāṇasīlo hoti? Idha, bhikkhave, bhikkhu sīlavā hoti, pātimokkhasaṃvarasaṃvuto viharati, ācāragocarasampanno aṇumattesu vajjesu bhayadassāvī, samādāya sikkhati sikkhāpadesu. Evaṃ kho, bhikkhave, bhikkhu kalyāṇasīlo hoti. Iti kalyāṇasīlo.

696. Kalyāṇadhammo ca kathaṃ hoti? Idha, bhikkhave, bhikkhu sattannaṃ bodhipakkhiyānaṃ dhammānaṃ bhāvanānuyogamanuyutto viharati. Evaṃ kho, bhikkhave, bhikkhu kalyāṇadhammo hoti. Iti kalyāṇasīlo, kalyāṇadhammo.

697. Kalyāṇapañño ca kathaṃ hoti? Idha, bhikkhave, bhikkhu āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharati. Evaṃ kho, bhikkhave, bhikkhu kalyāṇapañño hoti.

698. Iti kalyāṇasīlo kalyāṇadhammo kalyāṇapañño imasmiṃ dhammavinaye ‘kevalī vusitavā uttamapuriso’ti vuccatī”ti. Etamatthaṃ bhagavā avoca. Tatthetaṃ iti vuccati—

699. _“Yassa kāyena vācāya,_  
_manasā natthi dukkaṭaṃ;_  
_Taṃ ve kalyāṇasīloti,_  
_āhu bhikkhuṃ hirīmanaṃ._  


700. _Yassa dhammā subhāvitā,_  
_satta sambodhigāmino;_  
_Taṃ ve kalyāṇadhammoti,_  
_āhu bhikkhuṃ anussadaṃ._  


701. _Yo dukkhassa pajānāti,_  
_idheva khayamattano;_  
_Taṃ ve kalyāṇapaññoti,_  
_āhu bhikkhuṃ anāsavaṃ._  


702. _Tehi dhammehi sampannaṃ,_  
_anīghaṃ chinnasaṃsayaṃ;_  
_Asitaṃ sabbalokassa,_  
_āhu sabbapahāyinan”ti._  


703. Ayampi attho vutto bhagavatā, iti me sutanti.

===

704. Aṭṭhamaṃ.




