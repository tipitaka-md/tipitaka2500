
[Home](/) / [18It Itivuttakapāḷi](/tipitaka/18It.md) / [3 Tikanipāta](/tipitaka/18It/3.md) / [3.5 Pañcamavagga](/tipitaka/18It/3/3.5.md)

# 3.5.9 Dānasutta

### Tikanipāta

### Pañcamavagga

### Dānasutta

(98.)

705\. Vuttañhetaṃ bhagavatā vuttamarahatāti me sutaṃ—

706\. “Dvemāni, bhikkhave, dānāni—  āmisadānañca dhammadānañca. Etadaggaṃ, bhikkhave, imesaṃ dvinnaṃ dānānaṃ yadidaṃ—  dhammadānaṃ.

707\. Dveme, bhikkhave, saṃvibhāgā—  āmisasaṃvibhāgo ca dhammasaṃvibhāgo ca. Etadaggaṃ, bhikkhave, imesaṃ dvinnaṃ saṃvibhāgānaṃ yadidaṃ—  dhammasaṃvibhāgo.

708\. Dveme, bhikkhave, anuggahā—  āmisānuggaho ca dhammānuggaho ca. Etadaggaṃ, bhikkhave, imesaṃ dvinnaṃ anuggahānaṃ yadidaṃ—  dhammānuggaho”ti. Etamatthaṃ bhagavā avoca. Tatthetaṃ iti vuccati—

709\. _“Yamāhu dānaṃ paramaṃ anuttaraṃ,_  
_Yaṃ saṃvibhāgaṃ bhagavā avaṇṇayi;_  
_Aggamhi khettamhi pasannacitto,_  
_Viññū pajānaṃ ko na yajetha kāle._  


710\. _Ye ceva bhāsanti suṇanti cūbhayaṃ,_  
_Pasannacittā sugatassa sāsane;_  
_Tesaṃ so attho paramo visujjhati,_  
_Ye appamattā sugatassa sāsane”ti._  


711\. Ayampi attho vutto bhagavatā, iti me sutanti.

---

712\. Navamaṃ.



[Go to previous page (3.5.8 Kalyāṇasīlasutta)](/tipitaka/18It/3/3.5/3.5.8.md) / [Go to parent page (3.5 Pañcamavagga)](/tipitaka/18It/3/3.5.md) / [Go to next page (3.5.10 Tevijjasutta)](/tipitaka/18It/3/3.5/3.5.10.md)


