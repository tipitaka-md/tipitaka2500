
[Home](/) / [18It Itivuttakapāḷi](../...md) / [3 Tikanipāta](...md) / [3.5 Pañcamavagga](../18It/3/3.5.md)

# 3.5.2 Jīvikasutta

* Tikanipāta

* Pañcamavagga

* Jīvikasutta

(91.)

646\. Vuttañhetaṃ bhagavatā vuttamarahatāti me sutaṃ—

647\. “Antamidaṃ, bhikkhave, jīvikānaṃ yadidaṃ piṇḍolyaṃ. Abhisāpoyaṃ, bhikkhave, lokasmiṃ—  ‘piṇḍolo vicarasi pattapāṇī’ti. Tañca kho etaṃ, bhikkhave, kulaputtā upenti atthavasikā, atthavasaṃ paṭicca; neva rājābhinītā, na corābhinītā, na iṇaṭṭā, na bhayaṭṭā, na ājīvikāpakatā. Api ca kho ‘otiṇṇamhā jātiyā jarāya maraṇena sokehi paridevehi dukkhehi domanassehi upāyāsehi dukkhotiṇṇā dukkhaparetā, appeva nāma imassa kevalassa dukkhakkhandhassa antakiriyā paññāyethā’ti. Evaṃ pabbajito cāyaṃ, bhikkhave, kulaputto. So ca hoti abhijjhālu kāmesu tibbasārāgo, byāpannacitto paduṭṭhamanasaṅkappo, muṭṭhassati asampajāno asamāhito vibbhantacitto pākatindriyo. Seyyathāpi, bhikkhave, chavālātaṃ ubhatopadittaṃ majjhe gūthagataṃ neva gāme kaṭṭhatthaṃ pharati na araññe; tathūpamāhaṃ, bhikkhave, imaṃ puggalaṃ vadāmi gihibhogā parihīno sāmaññatthañca na paripūretī”ti. Etamatthaṃ bhagavā avoca. Tatthetaṃ iti vuccati—

648\. _“Gihibhogā parihīno,_  
_Sāmaññatthañca dubbhago;_  
_Paridhaṃsamāno pakireti,_  
_Chavālātaṃva nassati._  


649\. _Kāsāvakaṇṭhā bahavo,_  
_pāpadhammā asaññatā;_  
_Pāpā pāpehi kammehi,_  
_nirayaṃ te upapajjare._  


650\. _Seyyo ayoguḷo bhutto,_  
_tatto aggisikhūpamo;_  
_Yañce bhuñjeyya dussīlo,_  
_raṭṭhapiṇḍamasaññato”ti._  


651\. Ayampi attho vutto bhagavatā, iti me sutanti.

---

652\. Dutiyaṃ.



[Go to previous page (3.5.1 Aggappasādasutta)](3.5.1.md) / [Go to parent page (3.5 Pañcamavagga)](../18It/3/3.5.md) / [Go to next page (3.5.3 Saṅghāṭikaṇṇasutta)](3.5.3.md)


