
[Home](/) / [18It Itivuttakapāḷi](../../../18It.md) / [3 Tikanipāta](../../3.md) / [3.5 Pañcamavagga](../3.5.md)

# 3.5.4 Aggisutta

* Tikanipāta

* Pañcamavagga

* Aggisutta

(93.)

661\. Vuttañhetaṃ bhagavatā vuttamarahatāti me sutaṃ—

662\. “Tayome, bhikkhave, aggī. Katame tayo? Rāgaggi, dosaggi, mohaggi—  ime kho, bhikkhave, tayo aggī”ti. Etamatthaṃ bhagavā avoca. Tatthetaṃ iti vuccati—

663\. _“Rāgaggi dahati macce,_  
_ratte kāmesu mucchite;_  
_Dosaggi pana byāpanne,_  
_nare pāṇātipātino._  


664\. _Mohaggi pana sammūḷhe,_  
_ariyadhamme akovide;_  
_Ete aggī ajānantā,_  
_sakkāyābhiratā pajā._  


665\. _Te vaḍḍhayanti nirayaṃ,_  
_tiracchānañca yoniyo;_  
_Asuraṃ pettivisayaṃ,_  
_amuttā mārabandhanā._  


666\. _Ye ca rattindivā yuttā,_  
_sammāsambuddhasāsane;_  
_Te nibbāpenti rāgaggiṃ,_  
_niccaṃ asubhasaññino._  


667\. _Dosaggiṃ pana mettāya,_  
_nibbāpenti naruttamā;_  
_Mohaggiṃ pana paññāya,_  
_yāyaṃ nibbedhagāminī._  


668\. _Te nibbāpetvā nipakā,_  
_rattindivamatanditā;_  
_Asesaṃ parinibbanti,_  
_asesaṃ dukkhamaccaguṃ._  


669\. _Ariyaddasā vedaguno,_  
_sammadaññāya paṇḍitā;_  
_Jātikkhayamabhiññāya,_  
_nāgacchanti punabbhavan”ti._  


670\. Ayampi attho vutto bhagavatā, iti me sutanti.

---

671\. Catutthaṃ.



[Go to previous page (3.5.3 Saṅghāṭikaṇṇasutta)](3.5.3.md) / [Go to parent page (3.5 Pañcamavagga)](../3.5.md) / [Go to next page (3.5.5 Upaparikkhasutta)](3.5.5.md)


