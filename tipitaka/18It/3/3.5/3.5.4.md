---
title: 3.5.4 Aggisutta
path: /tipitaka/18It/3/3.5/3.5.4
ref: 268468
breadcrumbs:
  - name: Home
    link: /
  - name: 18It Itivuttakapāḷi
    link: /tipitaka/18It
  - name: 3 Tikanipāta
    link: /tipitaka/18It/3
  - name: 3.5 Pañcamavagga
    link: /tipitaka/18It/3/3.5
prevL: /tipitaka/18It/3/3.5/3.5.3
upL: /tipitaka/18It/3/3.5
nextL: /tipitaka/18It/3/3.5/3.5.5
---

# 3.5.4 Aggisutta

### Tikanipāta

### Pañcamavagga

### Aggisutta

(93.)

661. Vuttañhetaṃ bhagavatā vuttamarahatāti me sutaṃ—

662. “Tayome, bhikkhave, aggī. Katame tayo? Rāgaggi, dosaggi, mohaggi—  ime kho, bhikkhave, tayo aggī”ti. Etamatthaṃ bhagavā avoca. Tatthetaṃ iti vuccati—

663. _“Rāgaggi dahati macce,_  
_ratte kāmesu mucchite;_  
_Dosaggi pana byāpanne,_  
_nare pāṇātipātino._  


664. _Mohaggi pana sammūḷhe,_  
_ariyadhamme akovide;_  
_Ete aggī ajānantā,_  
_sakkāyābhiratā pajā._  


665. _Te vaḍḍhayanti nirayaṃ,_  
_tiracchānañca yoniyo;_  
_Asuraṃ pettivisayaṃ,_  
_amuttā mārabandhanā._  


666. _Ye ca rattindivā yuttā,_  
_sammāsambuddhasāsane;_  
_Te nibbāpenti rāgaggiṃ,_  
_niccaṃ asubhasaññino._  


667. _Dosaggiṃ pana mettāya,_  
_nibbāpenti naruttamā;_  
_Mohaggiṃ pana paññāya,_  
_yāyaṃ nibbedhagāminī._  


668. _Te nibbāpetvā nipakā,_  
_rattindivamatanditā;_  
_Asesaṃ parinibbanti,_  
_asesaṃ dukkhamaccaguṃ._  


669. _Ariyaddasā vedaguno,_  
_sammadaññāya paṇḍitā;_  
_Jātikkhayamabhiññāya,_  
_nāgacchanti punabbhavan”ti._  


670. Ayampi attho vutto bhagavatā, iti me sutanti.

===

671. Catutthaṃ.




