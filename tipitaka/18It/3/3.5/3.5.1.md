---
title: 3.5.1 Aggappasādasutta
path: /tipitaka/18It/3/3.5/3.5.1
ref: 268465
breadcrumbs:
  - name: Home
    link: /
  - name: 18It Itivuttakapāḷi
    link: /tipitaka/18It
  - name: 3 Tikanipāta
    link: /tipitaka/18It/3
  - name: 3.5 Pañcamavagga
    link: /tipitaka/18It/3/3.5
prevL: /tipitaka/18It/3/3.5
upL: /tipitaka/18It/3/3.5
nextL: /tipitaka/18It/3/3.5/3.5.2
---

# 3.5.1 Aggappasādasutta

### Tikanipāta

### Pañcamavagga

### Aggappasādasutta

(90.)

636. Vuttañhetaṃ bhagavatā vuttamarahatāti me sutaṃ—

637. “Tayome, bhikkhave, aggappasādā. Katame tayo? Yāvatā, bhikkhave, sattā apadā vā dvipadā vā catuppadā vā bahuppadā vā rūpino vā arūpino vā saññino vā asaññino vā nevasaññināsaññino vā, tathāgato tesaṃ aggamakkhāyati arahaṃ sammāsambuddho. Ye, bhikkhave, buddhe pasannā, agge te pasannā. Agge kho pana pasannānaṃ aggo vipāko hoti.

638. Yāvatā, bhikkhave, dhammā saṅkhatā vā asaṅkhatā vā, virāgo tesaṃ aggamakkhāyati, yadidaṃ madanimmadano pipāsavinayo ālayasamugghāto vaṭṭupacchedo taṇhakkhayo virāgo nirodho nibbānaṃ. Ye, bhikkhave, virāge dhamme pasannā, agge te pasannā. Agge kho pana pasannānaṃ aggo vipāko hoti.

639. Yāvatā, bhikkhave, saṃghā vā gaṇā vā, tathāgatasāvakasaṃgho tesaṃ aggamakkhāyati, yadidaṃ cattāri purisayugāni aṭṭha purisapuggalā esa bhagavato sāvakasaṃgho āhuneyyo pāhuneyyo dakkhiṇeyyo añjalikaraṇīyo anuttaraṃ puññakkhettaṃ lokassa. Ye, bhikkhave, saṃghe pasannā, agge te pasannā. Agge kho pana pasannānaṃ aggo vipāko hoti. Ime kho, bhikkhave, tayo aggappasādā”ti. Etamatthaṃ bhagavā avoca. Tatthetaṃ iti vuccati—

640. _“Aggato ve pasannānaṃ,_  
_aggaṃ dhammaṃ vijānataṃ;_  
_Agge buddhe pasannānaṃ,_  
_dakkhiṇeyye anuttare._  


641. _Agge dhamme pasannānaṃ,_  
_virāgūpasame sukhe;_  
_Agge saṃghe pasannānaṃ,_  
_puññakkhette anuttare._  


642. _Aggasmiṃ dānaṃ dadataṃ,_  
_aggaṃ puññaṃ pavaḍḍhati;_  
_Aggaṃ āyu ca vaṇṇo ca,_  
_yaso kitti sukhaṃ balaṃ._  


643. _Aggassa dātā medhāvī,_  
_aggadhammasamāhito;_  
_Devabhūto manusso vā,_  
_aggappatto pamodatī”ti._  


644. Ayampi attho vutto bhagavatā, iti me sutanti.

===

645. Paṭhamaṃ.




