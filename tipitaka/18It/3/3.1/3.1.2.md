
[Home](/) / [18It Itivuttakapāḷi](../../../18It.md) / [3 Tikanipāta](../../3.md) / [3.1 Paṭhamavagga](../3.1.md)

# 3.1.2 Dhātusutta

* Tikanipāta

* Paṭhamavagga

* Dhātusutta

(51.)

332\. Vuttañhetaṃ bhagavatā vuttamarahatāti me sutaṃ—

333\. “Tisso imā, bhikkhave, dhātuyo. Katamā tisso? Rūpadhātu, arūpadhātu, nirodhadhātu—  imā kho, bhikkhave, tisso dhātuyo”ti. Etamatthaṃ bhagavā avoca. Tatthetaṃ iti vuccati—

334\. _“Rūpadhātuṃ pariññāya,_  
_āruppesu asaṇṭhitā;_  
_Nirodhe ye vimuccanti,_  
_te janā maccuhāyino._  


335\. _Kāyena amataṃ dhātuṃ,_  
_phusayitvā nirūpadhiṃ;_  
_Upadhippaṭinissaggaṃ,_  
_sacchikatvā anāsavo;_  
_Deseti sammāsambuddho,_  
_asokaṃ virajaṃ padan”ti._  


336\. Ayampi attho vutto bhagavatā, iti me sutanti.

---

337\. Dutiyaṃ.



[Go to previous page (3.1.1 Mūlasutta)](3.1.1.md) / [Go to parent page (3.1 Paṭhamavagga)](../3.1.md) / [Go to next page (3.1.3 Paṭhamavedanāsutta)](3.1.3.md)


