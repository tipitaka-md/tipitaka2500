---
title: 3.1.2 Dhātusutta
path: /tipitaka/18It/3/3.1/3.1.2
ref: 268426
breadcrumbs:
  - name: Home
    link: /
  - name: 18It Itivuttakapāḷi
    link: /tipitaka/18It
  - name: 3 Tikanipāta
    link: /tipitaka/18It/3
  - name: 3.1 Paṭhamavagga
    link: /tipitaka/18It/3/3.1
prevL: /tipitaka/18It/3/3.1/3.1.1
upL: /tipitaka/18It/3/3.1
nextL: /tipitaka/18It/3/3.1/3.1.3
---

# 3.1.2 Dhātusutta

### Tikanipāta

### Paṭhamavagga

### Dhātusutta

(51.)

332. Vuttañhetaṃ bhagavatā vuttamarahatāti me sutaṃ—

333. “Tisso imā, bhikkhave, dhātuyo. Katamā tisso? Rūpadhātu, arūpadhātu, nirodhadhātu—  imā kho, bhikkhave, tisso dhātuyo”ti. Etamatthaṃ bhagavā avoca. Tatthetaṃ iti vuccati—

334. _“Rūpadhātuṃ pariññāya,_  
_āruppesu asaṇṭhitā;_  
_Nirodhe ye vimuccanti,_  
_te janā maccuhāyino._  


335. _Kāyena amataṃ dhātuṃ,_  
_phusayitvā nirūpadhiṃ;_  
_Upadhippaṭinissaggaṃ,_  
_sacchikatvā anāsavo;_  
_Deseti sammāsambuddho,_  
_asokaṃ virajaṃ padan”ti._  


336. Ayampi attho vutto bhagavatā, iti me sutanti.

===

337. Dutiyaṃ.




