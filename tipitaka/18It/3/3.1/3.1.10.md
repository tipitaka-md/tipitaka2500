
[Home](/) / [18It Itivuttakapāḷi](/tipitaka/18It.md) / [3 Tikanipāta](/tipitaka/18It/3.md) / [3.1 Paṭhamavagga](/tipitaka/18It/3/3.1.md)

# 3.1.10 Māradheyyasutta

### Tikanipāta

### Paṭhamavagga

### Māradheyyasutta

(59.)

379. Vuttañhetaṃ bhagavatā vuttamarahatāti me sutaṃ—

380. “Tīhi, bhikkhave, dhammehi samannāgato bhikkhu atikkamma māradheyyaṃ ādiccova virocati. Katamehi tīhi? Idha, bhikkhave, bhikkhu asekhena sīlakkhandhena samannāgato hoti, asekhena samādhikkhandhena samannāgato hoti, asekhena paññākkhandhena samannāgato hoti—  imehi kho, bhikkhave, tīhi dhammehi samannāgato bhikkhu atikkamma māradheyyaṃ ādiccova virocatī”ti. Etamatthaṃ bhagavā avoca. Tatthetaṃ iti vuccati—

381. _“Sīlaṃ samādhi paññā ca,_  
_yassa ete subhāvitā;_  
_Atikkamma māradheyyaṃ,_  
_ādiccova virocatī”ti._  


382. Ayampi attho vutto bhagavatā, iti me sutanti.

===

383. Dasamaṃ.



===

384. Paṭhamo vaggo.



===

385. Tassuddānaṃ



386. _Mūladhātu atha vedanā duve,_  
_Esanā ca duve āsavā duve;_  
_Taṇhāto ca atha māradheyyato,_  
_Vaggamāhu paṭhamanti muttamanti._  


[Go to previous page](/tipitaka/18It/3/3.1/3.1.9.md) / [Go to parent page](/tipitaka/18It/3/3.1.md) / [Go to next page](/tipitaka/18It/3/3.2.md)


