
[Home](/) / [18It Itivuttakapāḷi](/tipitaka/18It.md) / [3 Tikanipāta](/tipitaka/18It/3.md) / [3.1 Paṭhamavagga](/tipitaka/18It/3/3.1.md)

# 3.1.6 Dutiyaesanāsutta

### Tikanipāta

### Paṭhamavagga

### Dutiyaesanāsutta

(55.)

356\. Vuttañhetaṃ bhagavatā vuttamarahatāti me sutaṃ—

357\. “Tisso imā, bhikkhave, esanā. Katamā tisso? Kāmesanā, bhavesanā, brahmacariyesanā—  imā kho, bhikkhave, tisso esanā”ti. Etamatthaṃ bhagavā avoca. Tatthetaṃ iti vuccati—

358\. _“Kāmesanā bhavesanā,_  
_brahmacariyesanā saha;_  
_Iti saccaparāmāso,_  
_diṭṭhiṭṭhānā samussayā._  


359\. _Sabbarāgavirattassa,_  
_taṇhakkhayavimuttino;_  
_Esanā paṭinissaṭṭhā,_  
_diṭṭhiṭṭhānā samūhatā;_  
_Esanānaṃ khayā bhikkhu,_  
_nirāso akathaṃkathī”ti._  


360\. Ayampi attho vutto bhagavatā, iti me sutanti.

---

361\. Chaṭṭhaṃ.



[Go to previous page (3.1.5 Paṭhamaesanāsutta)](/tipitaka/18It/3/3.1/3.1.5.md) / [Go to parent page (3.1 Paṭhamavagga)](/tipitaka/18It/3/3.1.md) / [Go to next page (3.1.7 Paṭhamaāsavasutta)](/tipitaka/18It/3/3.1/3.1.7.md)


