
[Home](/) / [18It Itivuttakapāḷi](../../../18It.md) / [3 Tikanipāta](../../3.md) / [3.1 Paṭhamavagga](../3.1.md)

# 3.1.3 Paṭhamavedanāsutta

* Tikanipāta

* Paṭhamavagga

* Paṭhamavedanāsutta

(52.)

338\. Vuttañhetaṃ bhagavatā vuttamarahatāti me sutaṃ—

339\. “Tisso imā, bhikkhave, vedanā. Katamā tisso? Sukhā vedanā, dukkhā vedanā, adukkhamasukhā vedanā—  imā kho, bhikkhave, tisso vedanā”ti. Etamatthaṃ bhagavā avoca. Tatthetaṃ iti vuccati—

340\. _“Samāhito sampajāno,_  
_sato buddhassa sāvako;_  
_Vedanā ca pajānāti,_  
_vedanānañca sambhavaṃ._  


341\. _Yattha cetā nirujjhanti,_  
_maggañca khayagāminaṃ;_  
_Vedanānaṃ khayā bhikkhu,_  
_nicchāto parinibbuto”ti._  


342\. Ayampi attho vutto bhagavatā, iti me sutanti.

---

343\. Tatiyaṃ.



[Go to previous page (3.1.2 Dhātusutta)](3.1.2.md) / [Go to parent page (3.1 Paṭhamavagga)](../3.1.md) / [Go to next page (3.1.4 Dutiyavedanāsutta)](3.1.4.md)


