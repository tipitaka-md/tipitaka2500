
[Home](/) / [18It Itivuttakapāḷi](../...md) / [3 Tikanipāta](...md) / [3.1 Paṭhamavagga](../18It/3/3.1.md)

# 3.1.5 Paṭhamaesanāsutta

* Tikanipāta

* Paṭhamavagga

* Paṭhamaesanāsutta

(54.)

350\. Vuttañhetaṃ bhagavatā vuttamarahatāti me sutaṃ—

351\. “Tisso imā, bhikkhave, esanā. Katamā tisso? Kāmesanā, bhavesanā, brahmacariyesanā—  imā kho, bhikkhave, tisso esanā”ti. Etamatthaṃ bhagavā avoca. Tatthetaṃ iti vuccati—

352\. _“Samāhito sampajāno,_  
_sato buddhassa sāvako;_  
_Esanā ca pajānāti,_  
_esanānañca sambhavaṃ._  


353\. _Yattha cetā nirujjhanti,_  
_maggañca khayagāminaṃ;_  
_Esanānaṃ khayā bhikkhu,_  
_nicchāto parinibbuto”ti._  


354\. Ayampi attho vutto bhagavatā, iti me sutanti.

---

355\. Pañcamaṃ.



[Go to previous page (3.1.4 Dutiyavedanāsutta)](3.1.4.md) / [Go to parent page (3.1 Paṭhamavagga)](../18It/3/3.1.md) / [Go to next page (3.1.6 Dutiyaesanāsutta)](3.1.6.md)


