---
title: 3.1.9 Taṇhāsutta
path: /tipitaka/18It/3/3.1/3.1.9
ref: 268433
breadcrumbs:
  - name: Home
    link: /
  - name: 18It Itivuttakapāḷi
    link: /tipitaka/18It
  - name: 3 Tikanipāta
    link: /tipitaka/18It/3
  - name: 3.1 Paṭhamavagga
    link: /tipitaka/18It/3/3.1
prevL: /tipitaka/18It/3/3.1/3.1.8
upL: /tipitaka/18It/3/3.1
nextL: /tipitaka/18It/3/3.1/3.1.10
---

# 3.1.9 Taṇhāsutta

### Tikanipāta

### Paṭhamavagga

### Taṇhāsutta

(58.)

373. Vuttañhetaṃ bhagavatā vuttamarahatāti me sutaṃ—

374. “Tisso imā, bhikkhave, taṇhā. Katamā tisso? Kāmataṇhā, bhavataṇhā, vibhavataṇhā—  imā kho, bhikkhave, tisso taṇhā”ti. Etamatthaṃ bhagavā avoca. Tatthetaṃ iti vuccati—

375. _“Taṇhāyogena saṃyuttā,_  
_rattacittā bhavābhave;_  
_Te yogayuttā mārassa,_  
_ayogakkhemino janā;_  
_Sattā gacchanti saṃsāraṃ,_  
_jātīmaraṇagāmino._  


376. _Ye ca taṇhaṃ pahantvāna,_  
_vītataṇhā bhavābhave;_  
_Te ve pāraṅgatā loke,_  
_ye pattā āsavakkhayan”ti._  


377. Ayampi attho vutto bhagavatā, iti me sutanti.

===

378. Navamaṃ.




