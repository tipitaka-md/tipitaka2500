
[Home](/) / [18It Itivuttakapāḷi](/tipitaka/18It.md) / [3 Tikanipāta](/tipitaka/18It/3.md) / [3.1 Paṭhamavagga](/tipitaka/18It/3/3.1.md)

# 3.1.9 Taṇhāsutta

### Tikanipāta

### Paṭhamavagga

### Taṇhāsutta

(58.)

373. Vuttañhetaṃ bhagavatā vuttamarahatāti me sutaṃ—

374. “Tisso imā, bhikkhave, taṇhā. Katamā tisso? Kāmataṇhā, bhavataṇhā, vibhavataṇhā—  imā kho, bhikkhave, tisso taṇhā”ti. Etamatthaṃ bhagavā avoca. Tatthetaṃ iti vuccati—

375. _“Taṇhāyogena saṃyuttā,_  
_rattacittā bhavābhave;_  
_Te yogayuttā mārassa,_  
_ayogakkhemino janā;_  
_Sattā gacchanti saṃsāraṃ,_  
_jātīmaraṇagāmino._  


376. _Ye ca taṇhaṃ pahantvāna,_  
_vītataṇhā bhavābhave;_  
_Te ve pāraṅgatā loke,_  
_ye pattā āsavakkhayan”ti._  


377. Ayampi attho vutto bhagavatā, iti me sutanti.

---

378. Navamaṃ.



[Go to previous page (3.1.8 Dutiyaāsavasutta)](/tipitaka/18It/3/3.1/3.1.8.md) / [Go to parent page (3.1 Paṭhamavagga)](/tipitaka/18It/3/3.1.md) / [Go to next page (3.1.10 Māradheyyasutta)](/tipitaka/18It/3/3.1/3.1.10.md)


