---
title: 3.4.10 Devadattasutta
path: /tipitaka/18It/3/3.4/3.4.10
ref: 268464
breadcrumbs:
  - name: Home
    link: /
  - name: 18It Itivuttakapāḷi
    link: /tipitaka/18It
  - name: 3 Tikanipāta
    link: /tipitaka/18It/3
  - name: 3.4 Catutthavagga
    link: /tipitaka/18It/3/3.4
prevL: /tipitaka/18It/3/3.4/3.4.9
upL: /tipitaka/18It/3/3.4
nextL: /tipitaka/18It/3/3.5
---

# 3.4.10 Devadattasutta

### Tikanipāta

### Catutthavagga

### Devadattasutta

(89.)

622. Vuttañhetaṃ bhagavatā vuttamarahatāti me sutaṃ—

623. “Tīhi, bhikkhave, asaddhammehi abhibhūto pariyādinnacitto devadatto āpāyiko nerayiko kappaṭṭho atekiccho. Katamehi tīhi? Pāpicchatāya, bhikkhave, abhibhūto pariyādinnacitto devadatto āpāyiko nerayiko kappaṭṭho atekiccho. Pāpamittatāya, bhikkhave, abhibhūto pariyādinnacitto devadatto āpāyiko nerayiko kappaṭṭho atekiccho. Sati kho pana uttarikaraṇīye oramattakena visesādhigamena antarā vosānaṃ āpādi. Imehi kho, bhikkhave, tīhi asaddhammehi abhibhūto pariyādinnacitto devadatto āpāyiko nerayiko kappaṭṭho atekiccho”ti. Etamatthaṃ bhagavā avoca. Tatthetaṃ iti vuccati—

624. _“Mā jātu koci lokasmiṃ,_  
_pāpiccho udapajjatha;_  
_Tadamināpi jānātha,_  
_pāpicchānaṃ yathā gati._  


625. _Paṇḍitoti samaññāto,_  
_bhāvitattoti sammato;_  
_Jalaṃva yasasā aṭṭhā,_  
_devadattoti vissuto._  


626. _So samānamanuciṇṇo,_  
_āsajja naṃ tathāgataṃ;_  
_Avīcinirayaṃ patto,_  
_catudvāraṃ bhayānakaṃ._  


627. _Aduṭṭhassa hi yo dubbhe,_  
_pāpakammaṃ akubbato;_  
_Tameva pāpaṃ phusati,_  
_duṭṭhacittaṃ anādaraṃ._  


628. _Samuddaṃ visakumbhena,_  
_yo maññeyya padūsituṃ;_  
_Na so tena padūseyya,_  
_bhesmā hi udadhi mahā._  


629. _Evamevaṃ tathāgataṃ,_  
_yo vādena vihiṃsati;_  
_Sammaggataṃ santacittaṃ,_  
_vādo tamhi na rūhati._  


630. _Tādisaṃ mittaṃ kubbetha,_  
_tañca seveyya paṇḍito;_  
_Yassa maggānugo bhikkhu,_  
_khayaṃ dukkhassa pāpuṇe”ti._  


631. Ayampi attho vutto bhagavatā, iti me sutanti.

===

632. Dasamaṃ.



===

633. Catuttho vaggo.



===

634. Tassuddānaṃ



635. _Vitakkāsakkārasadda,_  
_cavanaloke asubhaṃ;_  
_Dhammaandhakāramalaṃ,_  
_devadattena te dasāti._  



