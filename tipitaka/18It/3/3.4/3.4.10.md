
[Home](/) / [18It Itivuttakapāḷi](/tipitaka/18It.md) / [3 Tikanipāta](/tipitaka/18It/3.md) / [3.4 Catutthavagga](/tipitaka/18It/3/3.4.md)

# 𑁩𑁇𑁪𑁇𑁧𑁦 𑀤𑁂𑀯𑀤𑀢𑁆𑀢𑀲𑀼𑀢𑁆𑀢

### 𑀢𑀺𑀓𑀦𑀺𑀧𑀸𑀢

### 𑀘𑀢𑀼𑀢𑁆𑀣𑀯𑀕𑁆𑀕

### 𑀤𑁂𑀯𑀤𑀢𑁆𑀢𑀲𑀼𑀢𑁆𑀢

(89.)

622. 𑀯𑀼𑀢𑁆𑀢𑀜𑁆𑀳𑁂𑀢𑀁 𑀪𑀕𑀯𑀢𑀸 𑀯𑀼𑀢𑁆𑀢𑀫𑀭𑀳𑀢𑀸𑀢𑀺 𑀫𑁂 𑀲𑀼𑀢𑀁—

623. “𑀢𑀻𑀳𑀺, 𑀪𑀺𑀓𑁆𑀔𑀯𑁂, 𑀅𑀲𑀤𑁆𑀥𑀫𑁆𑀫𑁂𑀳𑀺 𑀅𑀪𑀺𑀪𑀽𑀢𑁄 𑀧𑀭𑀺𑀬𑀸𑀤𑀺𑀦𑁆𑀦𑀘𑀺𑀢𑁆𑀢𑁄 𑀤𑁂𑀯𑀤𑀢𑁆𑀢𑁄 𑀆𑀧𑀸𑀬𑀺𑀓𑁄 𑀦𑁂𑀭𑀬𑀺𑀓𑁄 𑀓𑀧𑁆𑀧𑀝𑁆𑀞𑁄 𑀅𑀢𑁂𑀓𑀺𑀘𑁆𑀙𑁄𑁇 𑀓𑀢𑀫𑁂𑀳𑀺 𑀢𑀻𑀳𑀺? 𑀧𑀸𑀧𑀺𑀘𑁆𑀙𑀢𑀸𑀬, 𑀪𑀺𑀓𑁆𑀔𑀯𑁂, 𑀅𑀪𑀺𑀪𑀽𑀢𑁄 𑀧𑀭𑀺𑀬𑀸𑀤𑀺𑀦𑁆𑀦𑀘𑀺𑀢𑁆𑀢𑁄 𑀤𑁂𑀯𑀤𑀢𑁆𑀢𑁄 𑀆𑀧𑀸𑀬𑀺𑀓𑁄 𑀦𑁂𑀭𑀬𑀺𑀓𑁄 𑀓𑀧𑁆𑀧𑀝𑁆𑀞𑁄 𑀅𑀢𑁂𑀓𑀺𑀘𑁆𑀙𑁄𑁇 𑀧𑀸𑀧𑀫𑀺𑀢𑁆𑀢𑀢𑀸𑀬, 𑀪𑀺𑀓𑁆𑀔𑀯𑁂, 𑀅𑀪𑀺𑀪𑀽𑀢𑁄 𑀧𑀭𑀺𑀬𑀸𑀤𑀺𑀦𑁆𑀦𑀘𑀺𑀢𑁆𑀢𑁄 𑀤𑁂𑀯𑀤𑀢𑁆𑀢𑁄 𑀆𑀧𑀸𑀬𑀺𑀓𑁄 𑀦𑁂𑀭𑀬𑀺𑀓𑁄 𑀓𑀧𑁆𑀧𑀝𑁆𑀞𑁄 𑀅𑀢𑁂𑀓𑀺𑀘𑁆𑀙𑁄𑁇 𑀲𑀢𑀺 𑀔𑁄 𑀧𑀦 𑀉𑀢𑁆𑀢𑀭𑀺𑀓𑀭𑀡𑀻𑀬𑁂 𑀑𑀭𑀫𑀢𑁆𑀢𑀓𑁂𑀦 𑀯𑀺𑀲𑁂𑀲𑀸𑀥𑀺𑀕𑀫𑁂𑀦 𑀅𑀦𑁆𑀢𑀭𑀸 𑀯𑁄𑀲𑀸𑀦𑀁 𑀆𑀧𑀸𑀤𑀺𑁇 𑀇𑀫𑁂𑀳𑀺 𑀔𑁄, 𑀪𑀺𑀓𑁆𑀔𑀯𑁂, 𑀢𑀻𑀳𑀺 𑀅𑀲𑀤𑁆𑀥𑀫𑁆𑀫𑁂𑀳𑀺 𑀅𑀪𑀺𑀪𑀽𑀢𑁄 𑀧𑀭𑀺𑀬𑀸𑀤𑀺𑀦𑁆𑀦𑀘𑀺𑀢𑁆𑀢𑁄 𑀤𑁂𑀯𑀤𑀢𑁆𑀢𑁄 𑀆𑀧𑀸𑀬𑀺𑀓𑁄 𑀦𑁂𑀭𑀬𑀺𑀓𑁄 𑀓𑀧𑁆𑀧𑀝𑁆𑀞𑁄 𑀅𑀢𑁂𑀓𑀺𑀘𑁆𑀙𑁄”𑀢𑀺𑁇 𑀏𑀢𑀫𑀢𑁆𑀣𑀁 𑀪𑀕𑀯𑀸 𑀅𑀯𑁄𑀘𑁇 𑀢𑀢𑁆𑀣𑁂𑀢𑀁 𑀇𑀢𑀺 𑀯𑀼𑀘𑁆𑀘𑀢𑀺—

624. _“𑀫𑀸 𑀚𑀸𑀢𑀼 𑀓𑁄𑀘𑀺 𑀮𑁄𑀓𑀲𑁆𑀫𑀺𑀁,_  
_𑀧𑀸𑀧𑀺𑀘𑁆𑀙𑁄 𑀉𑀤𑀧𑀚𑁆𑀚𑀣;_  
_𑀢𑀤𑀫𑀺𑀦𑀸𑀧𑀺 𑀚𑀸𑀦𑀸𑀣,_  
_𑀧𑀸𑀧𑀺𑀘𑁆𑀙𑀸𑀦𑀁 𑀬𑀣𑀸 𑀕𑀢𑀺𑁇_  


625. _𑀧𑀡𑁆𑀟𑀺𑀢𑁄𑀢𑀺 𑀲𑀫𑀜𑁆𑀜𑀸𑀢𑁄,_  
_𑀪𑀸𑀯𑀺𑀢𑀢𑁆𑀢𑁄𑀢𑀺 𑀲𑀫𑁆𑀫𑀢𑁄;_  
_𑀚𑀮𑀁𑀯 𑀬𑀲𑀲𑀸 𑀅𑀝𑁆𑀞𑀸,_  
_𑀤𑁂𑀯𑀤𑀢𑁆𑀢𑁄𑀢𑀺 𑀯𑀺𑀲𑁆𑀲𑀼𑀢𑁄𑁇_  


626. _𑀲𑁄 𑀲𑀫𑀸𑀦𑀫𑀦𑀼𑀘𑀺𑀡𑁆𑀡𑁄,_  
_𑀆𑀲𑀚𑁆𑀚 𑀦𑀁 𑀢𑀣𑀸𑀕𑀢𑀁;_  
_𑀅𑀯𑀻𑀘𑀺𑀦𑀺𑀭𑀬𑀁 𑀧𑀢𑁆𑀢𑁄,_  
_𑀘𑀢𑀼𑀤𑁆𑀯𑀸𑀭𑀁 𑀪𑀬𑀸𑀦𑀓𑀁𑁇_  


627. _𑀅𑀤𑀼𑀝𑁆𑀞𑀲𑁆𑀲 𑀳𑀺 𑀬𑁄 𑀤𑀼𑀩𑁆𑀪𑁂,_  
_𑀧𑀸𑀧𑀓𑀫𑁆𑀫𑀁 𑀅𑀓𑀼𑀩𑁆𑀩𑀢𑁄;_  
_𑀢𑀫𑁂𑀯 𑀧𑀸𑀧𑀁 𑀨𑀼𑀲𑀢𑀺,_  
_𑀤𑀼𑀝𑁆𑀞𑀘𑀺𑀢𑁆𑀢𑀁 𑀅𑀦𑀸𑀤𑀭𑀁𑁇_  


628. _𑀲𑀫𑀼𑀤𑁆𑀤𑀁 𑀯𑀺𑀲𑀓𑀼𑀫𑁆𑀪𑁂𑀦,_  
_𑀬𑁄 𑀫𑀜𑁆𑀜𑁂𑀬𑁆𑀬 𑀧𑀤𑀽𑀲𑀺𑀢𑀼𑀁;_  
_𑀦 𑀲𑁄 𑀢𑁂𑀦 𑀧𑀤𑀽𑀲𑁂𑀬𑁆𑀬,_  
_𑀪𑁂𑀲𑁆𑀫𑀸 𑀳𑀺 𑀉𑀤𑀥𑀺 𑀫𑀳𑀸𑁇_  


629. _𑀏𑀯𑀫𑁂𑀯𑀁 𑀢𑀣𑀸𑀕𑀢𑀁,_  
_𑀬𑁄 𑀯𑀸𑀤𑁂𑀦 𑀯𑀺𑀳𑀺𑀁𑀲𑀢𑀺;_  
_𑀲𑀫𑁆𑀫𑀕𑁆𑀕𑀢𑀁 𑀲𑀦𑁆𑀢𑀘𑀺𑀢𑁆𑀢𑀁,_  
_𑀯𑀸𑀤𑁄 𑀢𑀫𑁆𑀳𑀺 𑀦 𑀭𑀽𑀳𑀢𑀺𑁇_  


630. _𑀢𑀸𑀤𑀺𑀲𑀁 𑀫𑀺𑀢𑁆𑀢𑀁 𑀓𑀼𑀩𑁆𑀩𑁂𑀣,_  
_𑀢𑀜𑁆𑀘 𑀲𑁂𑀯𑁂𑀬𑁆𑀬 𑀧𑀡𑁆𑀟𑀺𑀢𑁄;_  
_𑀬𑀲𑁆𑀲 𑀫𑀕𑁆𑀕𑀸𑀦𑀼𑀕𑁄 𑀪𑀺𑀓𑁆𑀔𑀼,_  
_𑀔𑀬𑀁 𑀤𑀼𑀓𑁆𑀔𑀲𑁆𑀲 𑀧𑀸𑀧𑀼𑀡𑁂”𑀢𑀺𑁇_  


631. 𑀅𑀬𑀫𑁆𑀧𑀺 𑀅𑀢𑁆𑀣𑁄 𑀯𑀼𑀢𑁆𑀢𑁄 𑀪𑀕𑀯𑀢𑀸, 𑀇𑀢𑀺 𑀫𑁂 𑀲𑀼𑀢𑀦𑁆𑀢𑀺𑁇

---

632. 𑀤𑀲𑀫𑀁𑁇



---

633. 𑀘𑀢𑀼𑀢𑁆𑀣𑁄 𑀯𑀕𑁆𑀕𑁄𑁇



---

634. 𑀢𑀲𑁆𑀲𑀼𑀤𑁆𑀤𑀸𑀦𑀁



635. _𑀯𑀺𑀢𑀓𑁆𑀓𑀸𑀲𑀓𑁆𑀓𑀸𑀭𑀲𑀤𑁆𑀤,_  
_𑀘𑀯𑀦𑀮𑁄𑀓𑁂 𑀅𑀲𑀼𑀪𑀁;_  
_𑀥𑀫𑁆𑀫𑀅𑀦𑁆𑀥𑀓𑀸𑀭𑀫𑀮𑀁,_  
_𑀤𑁂𑀯𑀤𑀢𑁆𑀢𑁂𑀦 𑀢𑁂 𑀤𑀲𑀸𑀢𑀺𑁇_  


[Go to previous page (3.4.9 Antarāmalasutta)](/tipitaka/18It/3/3.4/3.4.9.md) / [Go to parent page (3.4 Catutthavagga)](/tipitaka/18It/3/3.4.md) / [Go to next page (3.5 Pañcamavagga)](/tipitaka/18It/3/3.5.md)


