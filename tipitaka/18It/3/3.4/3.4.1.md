
[Home](/) / [18It Itivuttakapāḷi](/tipitaka/18It.md) / [3 Tikanipāta](/tipitaka/18It/3.md) / [3.4 Catutthavagga](/tipitaka/18It/3/3.4.md)

# 3.4.1 Vitakkasutta

### Tikanipāta

### Catutthavagga

### Vitakkasutta

(80.)

535\. Vuttañhetaṃ bhagavatā vuttamarahatāti me sutaṃ—

536\. “Tayome, bhikkhave, akusalavitakkā. Katame tayo? Anavaññattipaṭisaṃyutto vitakko, lābhasakkārasilokapaṭisaṃyutto vitakko, parānuddayatāpaṭisaṃyutto vitakko. Ime kho, bhikkhave, tayo akusalavitakkā”ti. Etamatthaṃ bhagavā avoca. Tatthetaṃ iti vuccati—

537\. _“Anavaññattisaṃyutto,_  
_lābhasakkāragāravo;_  
_Sahanandī amaccehi,_  
_ārā saṃyojanakkhayā._  


538\. _Yo ca puttapasuṃ hitvā,_  
_Vivāhe saṃharāni ca;_  
_Bhabbo so tādiso bhikkhu,_  
_Phuṭṭhuṃ sambodhimuttaman”ti._  


539\. Ayampi attho vutto bhagavatā, iti me sutanti.

---

540\. Paṭhamaṃ.



[Go to previous page (3.4 Catutthavagga)](/tipitaka/18It/3/3.4.md) / [Go to parent page (3.4 Catutthavagga)](/tipitaka/18It/3/3.4.md) / [Go to next page (3.4.2 Sakkārasutta)](/tipitaka/18It/3/3.4/3.4.2.md)


