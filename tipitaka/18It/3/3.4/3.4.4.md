
[Home](/) / [18It Itivuttakapāḷi](../../../18It.md) / [3 Tikanipāta](../../3.md) / [3.4 Catutthavagga](../3.4.md)

# 3.4.4 Pañcapubbanimittasutta

* Tikanipāta

* Catutthavagga

* Pañcapubbanimittasutta

(83.)

562\. Vuttañhetaṃ bhagavatā vuttamarahatāti me sutaṃ—

563\. “Yadā, bhikkhave, devo devakāyā cavanadhammo hoti, pañcassa pubbanimittāni pātubhavanti—  mālā milāyanti, vatthāni kilissanti, kacchehi sedā muccanti, kāye dubbaṇṇiyaṃ okkamati, sake devo devāsane nābhiramatīti. Tamenaṃ, bhikkhave, devā ‘cavanadhammo ayaṃ devaputto’ti iti viditvā tīhi vācāhi anumodenti—  ‘ito, bho, sugatiṃ gaccha. (1)

564\. Sugatiṃ gantvā suladdhalābhaṃ labha. (2)

565\. Suladdhalābhaṃ labhitvā suppatiṭṭhito bhavāhī’”ti. (3)

566\. Evaṃ vutte, aññataro bhikkhu bhagavantaṃ etadavoca—  “kiṃ nu kho, bhante, devānaṃ sugatigamanasaṅkhātaṃ. (1)

567\. Kiñca, bhante, devānaṃ suladdhalābhasaṅkhātaṃ. (2)

568\. Kiṃ pana, bhante, devānaṃ suppatiṭṭhitasaṅkhātan”ti? (3)

569\. “Manussattaṃ kho, bhikkhu, devānaṃ sugatigamanasaṅkhātaṃ. (1)

570\. Yaṃ manussabhūto samāno tathāgatappavedite dhammavinaye saddhaṃ paṭilabhati; idaṃ kho, bhikkhu, devānaṃ suladdhalābhasaṅkhātaṃ. (2)

571\. Sā kho panassa saddhā niviṭṭhā hoti mūlajātā patiṭṭhitā daḷhā asaṃhāriyā samaṇena vā brāhmaṇena vā devena vā mārena vā brahmunā vā kenaci vā lokasmiṃ; idaṃ kho, bhikkhu, devānaṃ suppatiṭṭhitasaṅkhātan”ti. (3)

572\. Etamatthaṃ bhagavā avoca. Tatthetaṃ iti vuccati—

573\. _“Yadā devo devakāyā,_  
_cavati āyusaṅkhayā;_  
_Tayo saddā niccharanti,_  
_devānaṃ anumodataṃ._  


574\. _‘Ito bho sugatiṃ gaccha,_  
_manussānaṃ sahabyataṃ; (1)_  
_Manussabhūto saddhamme,_  
_labha saddhaṃ anuttaraṃ. (2)_  


575\. _Sā te saddhā niviṭṭhassa,_  
_mūlajātā patiṭṭhitā;_  
_Yāvajīvaṃ asaṃhīrā,_  
_saddhamme suppavedite. (3)_  


576\. _Kāyaduccaritaṃ hitvā,_  
_vacīduccaritāni ca;_  
_Manoduccaritaṃ hitvā,_  
_yañcaññaṃ dosasañhitaṃ._  


577\. _Kāyena kusalaṃ katvā,_  
_vācāya kusalaṃ bahuṃ;_  
_Manasā kusalaṃ katvā,_  
_appamāṇaṃ nirūpadhiṃ._  


578\. _Tato opadhikaṃ puññaṃ,_  
_katvā dānena taṃ bahuṃ;_  
_Aññepi macce saddhamme,_  
_brahmacariye nivesaya’._  


579\. _Imāya anukampāya,_  
_devā devaṃ yadā vidū;_  
_Cavantaṃ anumodenti,_  
_ehi deva punappunan”ti._  


580\. Ayampi attho vutto bhagavatā, iti me sutanti.

---

581\. Catutthaṃ.



[Go to previous page (3.4.3 Devasaddasutta)](3.4.3.md) / [Go to parent page (3.4 Catutthavagga)](../3.4.md) / [Go to next page (3.4.5 Bahujanahitasutta)](3.4.5.md)


