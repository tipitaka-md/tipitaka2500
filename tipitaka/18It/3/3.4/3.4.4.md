
[Home](/) / [18It Itivuttakapāḷi](/tipitaka/18It.md) / [3 Tikanipāta](/tipitaka/18It/3.md) / [3.4 Catutthavagga](/tipitaka/18It/3/3.4.md)

# 𑁩𑁇𑁪𑁇𑁪 𑀧𑀜𑁆𑀘𑀧𑀼𑀩𑁆𑀩𑀦𑀺𑀫𑀺𑀢𑁆𑀢𑀲𑀼𑀢𑁆𑀢

### 𑀢𑀺𑀓𑀦𑀺𑀧𑀸𑀢

### 𑀘𑀢𑀼𑀢𑁆𑀣𑀯𑀕𑁆𑀕

### 𑀧𑀜𑁆𑀘𑀧𑀼𑀩𑁆𑀩𑀦𑀺𑀫𑀺𑀢𑁆𑀢𑀲𑀼𑀢𑁆𑀢

(83.)

562. 𑀯𑀼𑀢𑁆𑀢𑀜𑁆𑀳𑁂𑀢𑀁 𑀪𑀕𑀯𑀢𑀸 𑀯𑀼𑀢𑁆𑀢𑀫𑀭𑀳𑀢𑀸𑀢𑀺 𑀫𑁂 𑀲𑀼𑀢𑀁—

563. “𑀬𑀤𑀸, 𑀪𑀺𑀓𑁆𑀔𑀯𑁂, 𑀤𑁂𑀯𑁄 𑀤𑁂𑀯𑀓𑀸𑀬𑀸 𑀘𑀯𑀦𑀥𑀫𑁆𑀫𑁄 𑀳𑁄𑀢𑀺, 𑀧𑀜𑁆𑀘𑀲𑁆𑀲 𑀧𑀼𑀩𑁆𑀩𑀦𑀺𑀫𑀺𑀢𑁆𑀢𑀸𑀦𑀺 𑀧𑀸𑀢𑀼𑀪𑀯𑀦𑁆𑀢𑀺—  𑀫𑀸𑀮𑀸 𑀫𑀺𑀮𑀸𑀬𑀦𑁆𑀢𑀺, 𑀯𑀢𑁆𑀣𑀸𑀦𑀺 𑀓𑀺𑀮𑀺𑀲𑁆𑀲𑀦𑁆𑀢𑀺, 𑀓𑀘𑁆𑀙𑁂𑀳𑀺 𑀲𑁂𑀤𑀸 𑀫𑀼𑀘𑁆𑀘𑀦𑁆𑀢𑀺, 𑀓𑀸𑀬𑁂 𑀤𑀼𑀩𑁆𑀩𑀡𑁆𑀡𑀺𑀬𑀁 𑀑𑀓𑁆𑀓𑀫𑀢𑀺, 𑀲𑀓𑁂 𑀤𑁂𑀯𑁄 𑀤𑁂𑀯𑀸𑀲𑀦𑁂 𑀦𑀸𑀪𑀺𑀭𑀫𑀢𑀻𑀢𑀺𑁇 𑀢𑀫𑁂𑀦𑀁, 𑀪𑀺𑀓𑁆𑀔𑀯𑁂, 𑀤𑁂𑀯𑀸 ‘𑀘𑀯𑀦𑀥𑀫𑁆𑀫𑁄 𑀅𑀬𑀁 𑀤𑁂𑀯𑀧𑀼𑀢𑁆𑀢𑁄’𑀢𑀺 𑀇𑀢𑀺 𑀯𑀺𑀤𑀺𑀢𑁆𑀯𑀸 𑀢𑀻𑀳𑀺 𑀯𑀸𑀘𑀸𑀳𑀺 𑀅𑀦𑀼𑀫𑁄𑀤𑁂𑀦𑁆𑀢𑀺—  ‘𑀇𑀢𑁄, 𑀪𑁄, 𑀲𑀼𑀕𑀢𑀺𑀁 𑀕𑀘𑁆𑀙𑁇 (𑁧)

564. 𑀲𑀼𑀕𑀢𑀺𑀁 𑀕𑀦𑁆𑀢𑁆𑀯𑀸 𑀲𑀼𑀮𑀤𑁆𑀥𑀮𑀸𑀪𑀁 𑀮𑀪𑁇 (𑁨)

565. 𑀲𑀼𑀮𑀤𑁆𑀥𑀮𑀸𑀪𑀁 𑀮𑀪𑀺𑀢𑁆𑀯𑀸 𑀲𑀼𑀧𑁆𑀧𑀢𑀺𑀝𑁆𑀞𑀺𑀢𑁄 𑀪𑀯𑀸𑀳𑀻’”𑀢𑀺𑁇 (𑁩)

566. 𑀏𑀯𑀁 𑀯𑀼𑀢𑁆𑀢𑁂, 𑀅𑀜𑁆𑀜𑀢𑀭𑁄 𑀪𑀺𑀓𑁆𑀔𑀼 𑀪𑀕𑀯𑀦𑁆𑀢𑀁 𑀏𑀢𑀤𑀯𑁄𑀘—  “𑀓𑀺𑀁 𑀦𑀼 𑀔𑁄, 𑀪𑀦𑁆𑀢𑁂, 𑀤𑁂𑀯𑀸𑀦𑀁 𑀲𑀼𑀕𑀢𑀺𑀕𑀫𑀦𑀲𑀗𑁆𑀔𑀸𑀢𑀁𑁇 (𑁧)

567. 𑀓𑀺𑀜𑁆𑀘, 𑀪𑀦𑁆𑀢𑁂, 𑀤𑁂𑀯𑀸𑀦𑀁 𑀲𑀼𑀮𑀤𑁆𑀥𑀮𑀸𑀪𑀲𑀗𑁆𑀔𑀸𑀢𑀁𑁇 (𑁨)

568. 𑀓𑀺𑀁 𑀧𑀦, 𑀪𑀦𑁆𑀢𑁂, 𑀤𑁂𑀯𑀸𑀦𑀁 𑀲𑀼𑀧𑁆𑀧𑀢𑀺𑀝𑁆𑀞𑀺𑀢𑀲𑀗𑁆𑀔𑀸𑀢𑀦𑁆”𑀢𑀺? (𑁩)

569. “𑀫𑀦𑀼𑀲𑁆𑀲𑀢𑁆𑀢𑀁 𑀔𑁄, 𑀪𑀺𑀓𑁆𑀔𑀼, 𑀤𑁂𑀯𑀸𑀦𑀁 𑀲𑀼𑀕𑀢𑀺𑀕𑀫𑀦𑀲𑀗𑁆𑀔𑀸𑀢𑀁𑁇 (𑁧)

570. 𑀬𑀁 𑀫𑀦𑀼𑀲𑁆𑀲𑀪𑀽𑀢𑁄 𑀲𑀫𑀸𑀦𑁄 𑀢𑀣𑀸𑀕𑀢𑀧𑁆𑀧𑀯𑁂𑀤𑀺𑀢𑁂 𑀥𑀫𑁆𑀫𑀯𑀺𑀦𑀬𑁂 𑀲𑀤𑁆𑀥𑀁 𑀧𑀝𑀺𑀮𑀪𑀢𑀺; 𑀇𑀤𑀁 𑀔𑁄, 𑀪𑀺𑀓𑁆𑀔𑀼, 𑀤𑁂𑀯𑀸𑀦𑀁 𑀲𑀼𑀮𑀤𑁆𑀥𑀮𑀸𑀪𑀲𑀗𑁆𑀔𑀸𑀢𑀁𑁇 (𑁨)

571. 𑀲𑀸 𑀔𑁄 𑀧𑀦𑀲𑁆𑀲 𑀲𑀤𑁆𑀥𑀸 𑀦𑀺𑀯𑀺𑀝𑁆𑀞𑀸 𑀳𑁄𑀢𑀺 𑀫𑀽𑀮𑀚𑀸𑀢𑀸 𑀧𑀢𑀺𑀝𑁆𑀞𑀺𑀢𑀸 𑀤𑀍𑀳𑀸 𑀅𑀲𑀁𑀳𑀸𑀭𑀺𑀬𑀸 𑀲𑀫𑀡𑁂𑀦 𑀯𑀸 𑀩𑁆𑀭𑀸𑀳𑁆𑀫𑀡𑁂𑀦 𑀯𑀸 𑀤𑁂𑀯𑁂𑀦 𑀯𑀸 𑀫𑀸𑀭𑁂𑀦 𑀯𑀸 𑀩𑁆𑀭𑀳𑁆𑀫𑀼𑀦𑀸 𑀯𑀸 𑀓𑁂𑀦𑀘𑀺 𑀯𑀸 𑀮𑁄𑀓𑀲𑁆𑀫𑀺𑀁; 𑀇𑀤𑀁 𑀔𑁄, 𑀪𑀺𑀓𑁆𑀔𑀼, 𑀤𑁂𑀯𑀸𑀦𑀁 𑀲𑀼𑀧𑁆𑀧𑀢𑀺𑀝𑁆𑀞𑀺𑀢𑀲𑀗𑁆𑀔𑀸𑀢𑀦𑁆”𑀢𑀺𑁇 (𑁩)

572. 𑀏𑀢𑀫𑀢𑁆𑀣𑀁 𑀪𑀕𑀯𑀸 𑀅𑀯𑁄𑀘𑁇 𑀢𑀢𑁆𑀣𑁂𑀢𑀁 𑀇𑀢𑀺 𑀯𑀼𑀘𑁆𑀘𑀢𑀺—

573. _“𑀬𑀤𑀸 𑀤𑁂𑀯𑁄 𑀤𑁂𑀯𑀓𑀸𑀬𑀸,_  
_𑀘𑀯𑀢𑀺 𑀆𑀬𑀼𑀲𑀗𑁆𑀔𑀬𑀸;_  
_𑀢𑀬𑁄 𑀲𑀤𑁆𑀤𑀸 𑀦𑀺𑀘𑁆𑀙𑀭𑀦𑁆𑀢𑀺,_  
_𑀤𑁂𑀯𑀸𑀦𑀁 𑀅𑀦𑀼𑀫𑁄𑀤𑀢𑀁𑁇_  


574. _‘𑀇𑀢𑁄 𑀪𑁄 𑀲𑀼𑀕𑀢𑀺𑀁 𑀕𑀘𑁆𑀙,_  
_𑀫𑀦𑀼𑀲𑁆𑀲𑀸𑀦𑀁 𑀲𑀳𑀩𑁆𑀬𑀢𑀁; (𑁧)_  
_𑀫𑀦𑀼𑀲𑁆𑀲𑀪𑀽𑀢𑁄 𑀲𑀤𑁆𑀥𑀫𑁆𑀫𑁂,_  
_𑀮𑀪 𑀲𑀤𑁆𑀥𑀁 𑀅𑀦𑀼𑀢𑁆𑀢𑀭𑀁𑁇 (𑁨)_  


575. _𑀲𑀸 𑀢𑁂 𑀲𑀤𑁆𑀥𑀸 𑀦𑀺𑀯𑀺𑀝𑁆𑀞𑀲𑁆𑀲,_  
_𑀫𑀽𑀮𑀚𑀸𑀢𑀸 𑀧𑀢𑀺𑀝𑁆𑀞𑀺𑀢𑀸;_  
_𑀬𑀸𑀯𑀚𑀻𑀯𑀁 𑀅𑀲𑀁𑀳𑀻𑀭𑀸,_  
_𑀲𑀤𑁆𑀥𑀫𑁆𑀫𑁂 𑀲𑀼𑀧𑁆𑀧𑀯𑁂𑀤𑀺𑀢𑁂𑁇 (𑁩)_  


576. _𑀓𑀸𑀬𑀤𑀼𑀘𑁆𑀘𑀭𑀺𑀢𑀁 𑀳𑀺𑀢𑁆𑀯𑀸,_  
_𑀯𑀘𑀻𑀤𑀼𑀘𑁆𑀘𑀭𑀺𑀢𑀸𑀦𑀺 𑀘;_  
_𑀫𑀦𑁄𑀤𑀼𑀘𑁆𑀘𑀭𑀺𑀢𑀁 𑀳𑀺𑀢𑁆𑀯𑀸,_  
_𑀬𑀜𑁆𑀘𑀜𑁆𑀜𑀁 𑀤𑁄𑀲𑀲𑀜𑁆𑀳𑀺𑀢𑀁𑁇_  


577. _𑀓𑀸𑀬𑁂𑀦 𑀓𑀼𑀲𑀮𑀁 𑀓𑀢𑁆𑀯𑀸,_  
_𑀯𑀸𑀘𑀸𑀬 𑀓𑀼𑀲𑀮𑀁 𑀩𑀳𑀼𑀁;_  
_𑀫𑀦𑀲𑀸 𑀓𑀼𑀲𑀮𑀁 𑀓𑀢𑁆𑀯𑀸,_  
_𑀅𑀧𑁆𑀧𑀫𑀸𑀡𑀁 𑀦𑀺𑀭𑀽𑀧𑀥𑀺𑀁𑁇_  


578. _𑀢𑀢𑁄 𑀑𑀧𑀥𑀺𑀓𑀁 𑀧𑀼𑀜𑁆𑀜𑀁,_  
_𑀓𑀢𑁆𑀯𑀸 𑀤𑀸𑀦𑁂𑀦 𑀢𑀁 𑀩𑀳𑀼𑀁;_  
_𑀅𑀜𑁆𑀜𑁂𑀧𑀺 𑀫𑀘𑁆𑀘𑁂 𑀲𑀤𑁆𑀥𑀫𑁆𑀫𑁂,_  
_𑀩𑁆𑀭𑀳𑁆𑀫𑀘𑀭𑀺𑀬𑁂 𑀦𑀺𑀯𑁂𑀲𑀬’𑁇_  


579. _𑀇𑀫𑀸𑀬 𑀅𑀦𑀼𑀓𑀫𑁆𑀧𑀸𑀬,_  
_𑀤𑁂𑀯𑀸 𑀤𑁂𑀯𑀁 𑀬𑀤𑀸 𑀯𑀺𑀤𑀽;_  
_𑀘𑀯𑀦𑁆𑀢𑀁 𑀅𑀦𑀼𑀫𑁄𑀤𑁂𑀦𑁆𑀢𑀺,_  
_𑀏𑀳𑀺 𑀤𑁂𑀯 𑀧𑀼𑀦𑀧𑁆𑀧𑀼𑀦𑀦𑁆”𑀢𑀺𑁇_  


580. 𑀅𑀬𑀫𑁆𑀧𑀺 𑀅𑀢𑁆𑀣𑁄 𑀯𑀼𑀢𑁆𑀢𑁄 𑀪𑀕𑀯𑀢𑀸, 𑀇𑀢𑀺 𑀫𑁂 𑀲𑀼𑀢𑀦𑁆𑀢𑀺𑁇

---

581. 𑀘𑀢𑀼𑀢𑁆𑀣𑀁𑁇



[Go to previous page (3.4.3 Devasaddasutta)](/tipitaka/18It/3/3.4/3.4.3.md) / [Go to parent page (3.4 Catutthavagga)](/tipitaka/18It/3/3.4.md) / [Go to next page (3.4.5 Bahujanahitasutta)](/tipitaka/18It/3/3.4/3.4.5.md)


