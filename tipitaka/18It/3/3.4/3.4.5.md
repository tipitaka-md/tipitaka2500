
[Home](/) / [18It Itivuttakapāḷi](../../../18It.md) / [3 Tikanipāta](../../3.md) / [3.4 Catutthavagga](../3.4.md)

# 3.4.5 Bahujanahitasutta

* Tikanipāta

* Catutthavagga

* Bahujanahitasutta

(84.)

582\. Vuttañhetaṃ bhagavatā vuttamarahatāti me sutaṃ—

583\. “Tayome puggalā loke uppajjamānā uppajjanti bahujanahitāya bahujanasukhāya lokānukampāya atthāya hitāya sukhāya devamanussānaṃ. Katame tayo? Idha, bhikkhave, tathāgato loke uppajjati arahaṃ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṃ buddho bhagavā. So dhammaṃ deseti ādikalyāṇaṃ majjhekalyāṇaṃ pariyosānakalyāṇaṃ sātthaṃ sabyañjanaṃ, kevalaparipuṇṇaṃ parisuddhaṃ brahmacariyaṃ pakāseti. Ayaṃ, bhikkhave, paṭhamo puggalo loke uppajjamāno uppajjati bahujanahitāya bahujanasukhāya lokānukampāya atthāya hitāya sukhāya devamanussānaṃ.

584\. Puna caparaṃ, bhikkhave, tasseva satthu sāvako arahaṃ hoti khīṇāsavo vusitavā katakaraṇīyo ohitabhāro anuppattasadattho parikkhīṇabhavasaṃyojano sammadaññāvimutto. So dhammaṃ deseti ādikalyāṇaṃ majjhekalyāṇaṃ pariyosānakalyāṇaṃ sātthaṃ sabyañjanaṃ, kevalaparipuṇṇaṃ parisuddhaṃ brahmacariyaṃ pakāseti. Ayaṃ, bhikkhave, dutiyo puggalo loke uppajjamāno uppajjati bahujanahitāya bahujanasukhāya lokānukampāya atthāya hitāya sukhāya devamanussānaṃ.

585\. Puna caparaṃ, bhikkhave, tasseva satthu sāvako sekho hoti pāṭipado bahussuto sīlavatūpapanno. Sopi dhammaṃ deseti ādikalyāṇaṃ majjhekalyāṇaṃ pariyosānakalyāṇaṃ sātthaṃ sabyañjanaṃ, kevalaparipuṇṇaṃ parisuddhaṃ brahmacariyaṃ pakāseti. Ayaṃ, bhikkhave, tatiyo puggalo loke uppajjamāno uppajjati bahujanahitāya bahujanasukhāya lokānukampāya atthāya hitāya sukhāya devamanussānaṃ. Ime kho, bhikkhave, tayo puggalā loke uppajjamānā uppajjanti bahujanahitāya bahujanasukhāya lokānukampāya atthāya hitāya sukhāya devamanussānan”ti. Etamatthaṃ bhagavā avoca. Tatthetaṃ iti vuccati—

586\. _“Satthā hi loke paṭhamo mahesi,_  
_Tassanvayo sāvako bhāvitatto;_  
_Athāparo pāṭipadopi sekho,_  
_Bahussuto sīlavatūpapanno._  


587\. _Ete tayo devamanussaseṭṭhā,_  
_Pabhaṅkarā dhammamudīrayantā;_  
_Apāpuranti amatassa dvāraṃ,_  
_Yogā pamocenti bahujjanaṃ te._  


588\. _Ye satthavāhena anuttarena,_  
_Sudesitaṃ maggamanukkamanti;_  
_Idheva dukkhassa karonti antaṃ,_  
_Ye appamattā sugatassa sāsane”ti._  


589\. Ayampi attho vutto bhagavatā, iti me sutanti.

---

590\. Pañcamaṃ.



[Go to previous page (3.4.4 Pañcapubbanimittasutta)](3.4.4.md) / [Go to parent page (3.4 Catutthavagga)](../3.4.md) / [Go to next page (3.4.6 Asubhānupassīsutta)](3.4.6.md)


