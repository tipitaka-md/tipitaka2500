
[Home](/) / [18It Itivuttakapāḷi](../../../18It.md) / [3 Tikanipāta](../../3.md) / [3.4 Catutthavagga](../3.4.md)

# 3.4.9 Antarāmalasutta

* Tikanipāta

* Catutthavagga

* Antarāmalasutta

(88.)

609\. Vuttañhetaṃ bhagavatā vuttamarahatāti me sutaṃ—

610\. “Tayome, bhikkhave, antarāmalā antarāamittā antarāsapattā antarāvadhakā antarāpaccatthikā. Katame tayo? Lobho, bhikkhave, antarāmalo antarāamitto antarāsapatto antarāvadhako antarāpaccatthiko. Doso, bhikkhave, antarāmalo antarāamitto antarāsapatto antarāvadhako antarāpaccatthiko. Moho, bhikkhave, antarāmalo antarāamitto antarāsapatto antarāvadhako antarāpaccatthiko. Ime kho, bhikkhave, tayo antarāmalā antarāamittā antarāsapattā antarāvadhakā antarāpaccatthikā”ti. Etamatthaṃ bhagavā avoca. Tatthetaṃ iti vuccati—

611\. _“Anatthajanano lobho,_  
_lobho cittappakopano;_  
_Bhayamantarato jātaṃ,_  
_taṃ jano nāvabujjhati._  


612\. _Luddho atthaṃ na jānāti,_  
_luddho dhammaṃ na passati;_  
_Andhatamaṃ tadā hoti,_  
_yaṃ lobho sahate naraṃ._  


613\. _Yo ca lobhaṃ pahantvāna,_  
_lobhaneyye na lubbhati;_  
_Lobho pahīyate tamhā,_  
_udabindūva pokkharā._  


614\. _Anatthajanano doso,_  
_doso cittappakopano;_  
_Bhayamantarato jātaṃ,_  
_taṃ jano nāvabujjhati._  


615\. _Duṭṭho atthaṃ na jānāti,_  
_duṭṭho dhammaṃ na passati;_  
_Andhatamaṃ tadā hoti,_  
_yaṃ doso sahate naraṃ._  


616\. _Yo ca dosaṃ pahantvāna,_  
_dosaneyye na dussati;_  
_Doso pahīyate tamhā,_  
_tālapakkaṃva bandhanā._  


617\. _Anatthajanano moho,_  
_moho cittappakopano;_  
_Bhayamantarato jātaṃ,_  
_taṃ jano nāvabujjhati._  


618\. _Mūḷho atthaṃ na jānāti,_  
_mūḷho dhammaṃ na passati;_  
_Andhatamaṃ tadā hoti,_  
_yaṃ moho sahate naraṃ._  


619\. _Yo ca mohaṃ pahantvāna,_  
_mohaneyye na muyhati;_  
_Mohaṃ vihanti so sabbaṃ,_  
_ādiccovudayaṃ taman”ti._  


620\. Ayampi attho vutto bhagavatā, iti me sutanti.

---

621\. Navamaṃ.



[Go to previous page (3.4.8 Andhakaraṇasutta)](3.4.8.md) / [Go to parent page (3.4 Catutthavagga)](../3.4.md) / [Go to next page (3.4.10 Devadattasutta)](3.4.10.md)


