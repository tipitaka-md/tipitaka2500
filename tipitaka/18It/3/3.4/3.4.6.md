---
title: 3.4.6 Asubhānupassīsutta
path: /tipitaka/18It/3/3.4/3.4.6
ref: 268460
breadcrumbs:
  - name: Home
    link: /
  - name: 18It Itivuttakapāḷi
    link: /tipitaka/18It
  - name: 3 Tikanipāta
    link: /tipitaka/18It/3
  - name: 3.4 Catutthavagga
    link: /tipitaka/18It/3/3.4
prevL: /tipitaka/18It/3/3.4/3.4.5
upL: /tipitaka/18It/3/3.4
nextL: /tipitaka/18It/3/3.4/3.4.7
---

# 3.4.6 Asubhānupassīsutta

### Tikanipāta

### Catutthavagga

### Asubhānupassīsutta

(85.)

591. Vuttañhetaṃ bhagavatā vuttamarahatāti me sutaṃ—

592. “Asubhānupassī, bhikkhave, kāyasmiṃ viharatha; ānāpānassati ca vo ajjhattaṃ parimukhaṃ sūpaṭṭhitā hotu; sabbasaṅkhāresu aniccānupassino viharatha. Asubhānupassīnaṃ, bhikkhave, kāyasmiṃ viharataṃ yo subhāya dhātuyā rāgānusayo so pahīyati. Ānāpānassatiyā ajjhattaṃ parimukhaṃ sūpaṭṭhititāya ye bāhirā vitakkāsayā vighātapakkhikā, te na honti. Sabbasaṅkhāresu aniccānupassīnaṃ viharataṃ yā avijjā sā pahīyati, yā vijjā sā uppajjatī”ti. Etamatthaṃ bhagavā avoca. Tatthetaṃ iti vuccati—

593. _“Asubhānupassī kāyasmiṃ,_  
_ānāpāne paṭissato;_  
_Sabbasaṅkhārasamathaṃ,_  
_passaṃ ātāpi sabbadā._  


594. _Sa ve sammaddaso bhikkhu,_  
_yato tattha vimuccati;_  
_Abhiññāvosito santo,_  
_sa ve yogātigo munī”ti._  


595. Ayampi attho vutto bhagavatā, iti me sutanti.

===

596. Chaṭṭhaṃ.




