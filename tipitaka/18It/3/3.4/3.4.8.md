---
title: 3.4.8 Andhakaraṇasutta
path: /tipitaka/18It/3/3.4/3.4.8
ref: 268462
breadcrumbs:
  - name: Home
    link: /
  - name: 18It Itivuttakapāḷi
    link: /tipitaka/18It
  - name: 3 Tikanipāta
    link: /tipitaka/18It/3
  - name: 3.4 Catutthavagga
    link: /tipitaka/18It/3/3.4
prevL: /tipitaka/18It/3/3.4/3.4.7
upL: /tipitaka/18It/3/3.4
nextL: /tipitaka/18It/3/3.4/3.4.9
---

# 3.4.8 Andhakaraṇasutta

### Tikanipāta

### Catutthavagga

### Andhakaraṇasutta

(87.)

603. Vuttañhetaṃ bhagavatā vuttamarahatāti me sutaṃ—

604. “Tayome, bhikkhave, akusalavitakkā andhakaraṇā acakkhukaraṇā aññāṇakaraṇā paññānirodhikā vighātapakkhikā anibbānasaṃvattanikā. Katame tayo? Kāmavitakko, bhikkhave, andhakaraṇo acakkhukaraṇo aññāṇakaraṇo paññānirodhiko vighātapakkhiko anibbānasaṃvattaniko. Byāpādavitakko, bhikkhave, andhakaraṇo acakkhukaraṇo aññāṇakaraṇo paññānirodhiko vighātapakkhiko anibbānasaṃvattaniko. Vihiṃsāvitakko, bhikkhave, andhakaraṇo acakkhukaraṇo aññāṇakaraṇo paññānirodhiko vighātapakkhiko anibbānasaṃvattaniko. Ime kho, bhikkhave, tayo akusalavitakkā andhakaraṇā acakkhukaraṇā aññāṇakaraṇā paññānirodhikā vighātapakkhikā anibbānasaṃvattanikā.

605. Tayome, bhikkhave, kusalavitakkā anandhakaraṇā cakkhukaraṇā ñāṇakaraṇā paññāvuddhikā avighātapakkhikā nibbānasaṃvattanikā. Katame tayo? Nekkhammavitakko, bhikkhave, anandhakaraṇo cakkhukaraṇo ñāṇakaraṇo paññāvuddhiko avighātapakkhiko nibbānasaṃvattaniko. Abyāpādavitakko, bhikkhave, anandhakaraṇo cakkhukaraṇo ñāṇakaraṇo paññāvuddhiko avighātapakkhiko nibbānasaṃvattaniko. Avihiṃsāvitakko, bhikkhave, anandhakaraṇo cakkhukaraṇo ñāṇakaraṇo paññāvuddhiko avighātapakkhiko nibbānasaṃvattaniko. Ime kho, bhikkhave, tayo kusalavitakkā anandhakaraṇā cakkhukaraṇā ñāṇakaraṇā paññāvuddhikā avighātapakkhikā nibbānasaṃvattanikā”ti. Etamatthaṃ bhagavā avoca. Tatthetaṃ iti vuccati—

606. _“Tayo vitakke kusale vitakkaye,_  
_Tayo pana akusale nirākare;_  
_Sa ve vitakkāni vicāritāni,_  
_Sameti vuṭṭhīva rajaṃ samūhataṃ;_  
_Sa ve vitakkūpasamena cetasā,_  
_Idheva so santipadaṃ samajjhagā”ti._  


607. Ayampi attho vutto bhagavatā, iti me sutanti.

===

608. Aṭṭhamaṃ.




