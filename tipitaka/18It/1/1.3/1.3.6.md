
[Home](/) / [18It Itivuttakapāḷi](../../../18It.md) / [1 Ekakanipāta](../../1.md) / [1.3 Tatiyavagga](../1.3.md)

# 1.3.6 Dānasutta

* Ekakanipāta

* Tatiyavagga

* Dānasutta

(26.)

147\. Vuttañhetaṃ bhagavatā vuttamarahatāti me sutaṃ—

148\. “Evañce, bhikkhave, sattā jāneyyuṃ dānasaṃvibhāgassa vipākaṃ yathāhaṃ jānāmi, na adatvā bhuñjeyyuṃ, na ca nesaṃ maccheramalaṃ cittaṃ pariyādāya tiṭṭheyya. Yopi nesaṃ assa carimo ālopo carimaṃ kabaḷaṃ, tatopi na asaṃvibhajitvā bhuñjeyyuṃ, sace nesaṃ paṭiggāhakā assu. Yasmā ca kho, bhikkhave, sattā na evaṃ jānanti dānasaṃvibhāgassa vipākaṃ yathāhaṃ jānāmi, tasmā adatvā bhuñjanti, maccheramalañca nesaṃ cittaṃ pariyādāya tiṭṭhatī”ti. Etamatthaṃ bhagavā avoca. Tatthetaṃ iti vuccati—

149\. _“Evañce sattā jāneyyuṃ,_  
_yathāvuttaṃ mahesinā;_  
_Vipākaṃ saṃvibhāgassa,_  
_yathā hoti mahapphalaṃ._  


150\. _Vineyya maccheramalaṃ,_  
_vippasannena cetasā;_  
_Dajjuṃ kālena ariyesu,_  
_yattha dinnaṃ mahapphalaṃ._  


151\. _Annañca datvā bahuno,_  
_dakkhiṇeyyesu dakkhiṇaṃ;_  
_Ito cutā manussattā,_  
_saggaṃ gacchanti dāyakā._  


152\. _Te ca saggagatā tattha,_  
_modanti kāmakāmino;_  
_Vipākaṃ saṃvibhāgassa,_  
_anubhonti amaccharā”ti._  


153\. Ayampi attho vutto bhagavatā, iti me sutanti.

---

154\. Chaṭṭhaṃ.



[Go to previous page (1.3.5 Musāvādasutta)](1.3.5.md) / [Go to parent page (1.3 Tatiyavagga)](../1.3.md) / [Go to next page (1.3.7 Mettābhāvanāsutta)](1.3.7.md)


