
[Home](/) / [18It Itivuttakapāḷi](../../../18It.md) / [1 Ekakanipāta](../../1.md) / [1.3 Tatiyavagga](../1.3.md)

# 1.3.4 Aṭṭhipuñjasutta

* Ekakanipāta

* Tatiyavagga

* Aṭṭhipuñjasutta

(24.)

134\. Vuttañhetaṃ bhagavatā vuttamarahatāti me sutaṃ—

135\. “Ekapuggalassa, bhikkhave, kappaṃ sandhāvato saṃsarato siyā evaṃ mahā aṭṭhikaṅkalo aṭṭhipuñjo aṭṭhirāsi yathāyaṃ vepullo pabbato, sace saṃhārako assa, sambhatañca na vinasseyyā”ti. Etamatthaṃ bhagavā avoca. Tatthetaṃ iti vuccati—

136\. _“Ekassekena kappena,_  
_puggalassaṭṭhisañcayo;_  
_Siyā pabbatasamo rāsi,_  
_iti vuttaṃ mahesinā._  


137\. _So kho panāyaṃ akkhāto,_  
_vepullo pabbato mahā;_  
_Uttaro gijjhakūṭassa,_  
_magadhānaṃ giribbaje._  


138\. _Yato ca ariyasaccāni,_  
_sammappaññāya passati;_  
_Dukkhaṃ dukkhasamuppādaṃ,_  
_dukkhassa ca atikkamaṃ;_  
_Ariyañcaṭṭhaṅgikaṃ maggaṃ,_  
_dukkhūpasamagāminaṃ._  


139\. _Sa sattakkhattuṃ paramaṃ,_  
_sandhāvitvāna puggalo;_  
_Dukkhassantakaro hoti,_  
_sabbasaṃyojanakkhayā”ti._  


140\. Ayampi attho vutto bhagavatā, iti me sutanti.

---

141\. Catutthaṃ.



[Go to previous page (1.3.3 Ubhayatthasutta)](1.3.3.md) / [Go to parent page (1.3 Tatiyavagga)](../1.3.md) / [Go to next page (1.3.5 Musāvādasutta)](1.3.5.md)


