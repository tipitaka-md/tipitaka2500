---
title: 1.3.5 Musāvādasutta
path: /tipitaka/18It/1/1.3/1.3.5
ref: 268400
breadcrumbs:
  - name: Home
    link: /
  - name: 18It Itivuttakapāḷi
    link: /tipitaka/18It
  - name: 1 Ekakanipāta
    link: /tipitaka/18It/1
  - name: 1.3 Tatiyavagga
    link: /tipitaka/18It/1/1.3
prevL: /tipitaka/18It/1/1.3/1.3.4
upL: /tipitaka/18It/1/1.3
nextL: /tipitaka/18It/1/1.3/1.3.6
---

# 1.3.5 Musāvādasutta

### Ekakanipāta

### Tatiyavagga

### Musāvādasutta

(25.)

142. Vuttañhetaṃ bhagavatā vuttamarahatāti me sutaṃ—

143. “Ekadhammaṃ atītassa, bhikkhave, purisapuggalassa nāhaṃ tassa kiñci pāpakammaṃ akaraṇīyanti vadāmi. Katamaṃ ekadhammaṃ? Yadidaṃ, bhikkhave, sampajānamusāvādo”ti. Etamatthaṃ bhagavā avoca. Tatthetaṃ iti vuccati—

144. _“Ekadhammaṃ atītassa,_  
_musāvādissa jantuno;_  
_Vitiṇṇaparalokassa,_  
_natthi pāpaṃ akāriyan”ti._  


145. Ayampi attho vutto bhagavatā, iti me sutanti.

===

146. Pañcamaṃ.




