
[Home](/) / [18It Itivuttakapāḷi](../../../18It.md) / [1 Ekakanipāta](../../1.md) / [1.3 Tatiyavagga](../1.3.md)

# 1.3.3 Ubhayatthasutta

* Ekakanipāta

* Tatiyavagga

* Ubhayatthasutta

(23.)

128\. Vuttañhetaṃ bhagavatā vuttamarahatāti me sutaṃ—

129\. “Ekadhammo, bhikkhave, bhāvito bahulīkato ubho atthe samadhigayha tiṭṭhati—  diṭṭhadhammikañceva atthaṃ samparāyikañca. Katamo ekadhammo? Appamādo kusalesu dhammesu. Ayaṃ kho, bhikkhave, ekadhammo bhāvito bahulīkato ubho atthe samadhigayha tiṭṭhati—  diṭṭhadhammikañceva atthaṃ samparāyikañcā”ti. Etamatthaṃ bhagavā avoca. Tatthetaṃ iti vuccati—

130\. _“Appamādaṃ pasaṃsanti,_  
_puññakiriyāsu paṇḍitā;_  
_Appamatto ubho atthe,_  
_adhigaṇhāti paṇḍito._  


131\. _Diṭṭhe dhamme ca yo attho,_  
_yo cattho samparāyiko;_  
_Atthābhisamayā dhīro,_  
_paṇḍitoti pavuccatī”ti._  


132\. Ayampi attho vutto bhagavatā, iti me sutanti.

---

133\. Tatiyaṃ.



[Go to previous page (1.3.2 Mettasutta)](1.3.2.md) / [Go to parent page (1.3 Tatiyavagga)](../1.3.md) / [Go to next page (1.3.4 Aṭṭhipuñjasutta)](1.3.4.md)


