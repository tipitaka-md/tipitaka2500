---
title: 1.3.7 Mettābhāvanāsutta
path: /tipitaka/18It/1/1.3/1.3.7
ref: 268402
breadcrumbs:
  - name: Home
    link: /
  - name: 18It Itivuttakapāḷi
    link: /tipitaka/18It
  - name: 1 Ekakanipāta
    link: /tipitaka/18It/1
  - name: 1.3 Tatiyavagga
    link: /tipitaka/18It/1/1.3
prevL: /tipitaka/18It/1/1.3/1.3.6
upL: /tipitaka/18It/1/1.3
nextL: /tipitaka/18It/2
---

# 1.3.7 Mettābhāvanāsutta

### Ekakanipāta

### Tatiyavagga

### Mettābhāvanāsutta

(27.)

155. Vuttañhetaṃ bhagavatā vuttamarahatāti me sutaṃ—

156. “Yāni kānici, bhikkhave, opadhikāni puññakiriyavatthūni sabbāni tāni mettāya cetovimuttiyā kalaṃ nāgghanti soḷasiṃ. Mettāyeva tāni cetovimutti adhiggahetvā bhāsate ca tapate ca virocati ca.

157. Seyyathāpi, bhikkhave, yā kāci tārakarūpānaṃ pabhā sabbā tā candiyā pabhāya kalaṃ nāgghanti soḷasiṃ, candapabhāyeva tā adhiggahetvā bhāsate ca tapate ca virocati ca; evamevaṃ kho, bhikkhave, yāni kānici opadhikāni puññakiriyavatthūni sabbāni tāni mettāya cetovimuttiyā kalaṃ nāgghanti soḷasiṃ, mettāyeva tāni cetovimutti adhiggahetvā bhāsate ca tapate ca virocati ca.

158. Seyyathāpi, bhikkhave, vassānaṃ pacchime māse saradasamaye viddhe vigatavalāhake deve ādicco nabhaṃ abbhussakkamāno sabbaṃ ākāsagataṃ tamagataṃ abhivihacca bhāsate ca tapate ca virocati ca; evamevaṃ kho, bhikkhave, yāni kānici opadhikāni puññakiriyavatthūni sabbāni tāni mettāya cetovimuttiyā kalaṃ nāgghanti soḷasiṃ, mettāyeva tāni cetovimutti adhiggahetvā bhāsate ca tapate ca virocati ca.

159. Seyyathāpi, bhikkhave, rattiyā paccūsasamayaṃ osadhitārakā bhāsate ca tapate ca virocati ca; evamevaṃ kho, bhikkhave, yāni kānici opadhikāni puññakiriyavatthūni sabbāni tāni mettāya cetovimuttiyā kalaṃ nāgghanti soḷasiṃ, mettāyeva tāni cetovimutti adhiggahetvā bhāsate ca tapate ca virocati cā”ti. Etamatthaṃ bhagavā avoca. Tatthetaṃ iti vuccati—

160. _“Yo ca mettaṃ bhāvayati,_  
_appamāṇaṃ paṭissato;_  
_Tanū saṃyojanā honti,_  
_passato upadhikkhayaṃ._  


161. _Ekampi ce pāṇamaduṭṭhacitto,_  
_Mettāyati kusalo tena hoti;_  
_Sabbe ca pāṇe manasānukampaṃ,_  
_Pahūtamariyo pakaroti puññaṃ._  


162. _Ye sattasaṇḍaṃ pathaviṃ vijitvā,_  
_Rājisayo yajamānānupariyagā;_  
_Assamedhaṃ purisamedhaṃ,_  
_Sammāpāsaṃ vājapeyyaṃ niraggaḷaṃ._  


163. _Mettassa cittassa subhāvitassa,_  
_Kalampi te nānubhavanti soḷasiṃ;_  
_Candappabhā tāragaṇāva sabbe._  


164. _Yo na hanti na ghāteti,_  
_na jināti na jāpaye;_  
_Mettaṃso sabbabhūtesu,_  
_veraṃ tassa na kenacī”ti._  


165. Ayampi attho vutto bhagavatā, iti me sutanti.

===

166. Sattamaṃ.



===

167. Tatiyo vaggo.



===

168. Tassuddānaṃ



169. _Cittaṃ mettaṃ ubho atthe,_  
_puñjaṃ vepullapabbataṃ;_  
_Sampajānamusāvādo,_  
_dānañca mettabhāvanā._  


170. _Sattimāni ca suttāni,_  
_purimāni ca vīsati;_  
_Ekadhammesu suttantā,_  
_sattavīsatisaṅgahāti._  


===

171. Ekakanipāto niṭṭhito.




