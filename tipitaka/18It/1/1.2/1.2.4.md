---
title: 1.2.4 Avijjānīvaraṇasutta
path: /tipitaka/18It/1/1.2/1.2.4
ref: 268389
breadcrumbs:
  - name: Home
    link: /
  - name: 18It Itivuttakapāḷi
    link: /tipitaka/18It
  - name: 1 Ekakanipāta
    link: /tipitaka/18It/1
  - name: 1.2 Dutiyavagga
    link: /tipitaka/18It/1/1.2
prevL: /tipitaka/18It/1/1.2/1.2.3
upL: /tipitaka/18It/1/1.2
nextL: /tipitaka/18It/1/1.2/1.2.5
---

# 1.2.4 Avijjānīvaraṇasutta

### Ekakanipāta

### Dutiyavagga

### Avijjānīvaraṇasutta

(14.)

71. Vuttañhetaṃ bhagavatā vuttamarahatāti me sutaṃ—

72. “Nāhaṃ, bhikkhave, aññaṃ ekanīvaraṇampi samanupassāmi yena nīvaraṇena nivutā pajā dīgharattaṃ sandhāvanti saṃsaranti yathayidaṃ, bhikkhave, avijjānīvaraṇaṃ. Avijjānīvaraṇena hi, bhikkhave, nivutā pajā dīgharattaṃ sandhāvanti saṃsarantī”ti. Etamatthaṃ bhagavā avoca. Tatthetaṃ iti vuccati—

73. _“Natthañño ekadhammopi,_  
_yenevaṃ nivutā pajā;_  
_Saṃsaranti ahorattaṃ,_  
_yathā mohena āvutā._  


74. _Ye ca mohaṃ pahantvāna,_  
_tamokhandhaṃ padālayuṃ;_  
_Na te puna saṃsaranti,_  
_hetu tesaṃ na vijjatī”ti._  


75. Ayampi attho vutto bhagavatā, iti me sutanti.

===

76. Catutthaṃ.




