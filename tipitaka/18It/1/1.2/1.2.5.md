---
title: 1.2.5 Taṇhāsaṃyojanasutta
path: /tipitaka/18It/1/1.2/1.2.5
ref: 268390
breadcrumbs:
  - name: Home
    link: /
  - name: 18It Itivuttakapāḷi
    link: /tipitaka/18It
  - name: 1 Ekakanipāta
    link: /tipitaka/18It/1
  - name: 1.2 Dutiyavagga
    link: /tipitaka/18It/1/1.2
prevL: /tipitaka/18It/1/1.2/1.2.4
upL: /tipitaka/18It/1/1.2
nextL: /tipitaka/18It/1/1.2/1.2.6
---

# 1.2.5 Taṇhāsaṃyojanasutta

### Ekakanipāta

### Dutiyavagga

### Taṇhāsaṃyojanasutta

(15.)

77. Vuttañhetaṃ bhagavatā vuttamarahatāti me sutaṃ—

78. “Nāhaṃ, bhikkhave, aññaṃ ekasaṃyojanampi samanupassāmi yena saṃyojanena saṃyuttā sattā dīgharattaṃ sandhāvanti saṃsaranti yathayidaṃ, bhikkhave, taṇhāsaṃyojanaṃ. Taṇhāsaṃyojanena hi, bhikkhave, saṃyuttā sattā dīgharattaṃ sandhāvanti saṃsarantī”ti. Etamatthaṃ bhagavā avoca. Tatthetaṃ iti vuccati—

79. _“Taṇhādutiyo puriso,_  
_dīghamaddhāna saṃsaraṃ;_  
_Itthabhāvaññathābhāvaṃ,_  
_saṃsāraṃ nātivattati._  


80. _Etamādīnavaṃ ñatvā,_  
_Taṇhaṃ dukkhassa sambhavaṃ;_  
_Vītataṇho anādāno,_  
_Sato bhikkhu paribbaje”ti._  


81. Ayampi attho vutto bhagavatā, iti me sutanti.

===

82. Pañcamaṃ.




