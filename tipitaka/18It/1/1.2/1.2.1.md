
[Home](/) / [18It Itivuttakapāḷi](/tipitaka/18It.md) / [1 Ekakanipāta](/tipitaka/18It/1.md) / [1.2 Dutiyavagga](/tipitaka/18It/1/1.2.md)

# 1.2.1 Mohapariññāsutta

### Ekakanipāta

### Dutiyavagga

### Mohapariññāsutta

(11.)

56. Vuttañhetaṃ bhagavatā vuttamarahatāti me sutaṃ—

57. “Mohaṃ, bhikkhave, anabhijānaṃ aparijānaṃ tattha cittaṃ avirājayaṃ appajahaṃ abhabbo dukkhakkhayāya. Mohañca kho, bhikkhave, abhijānaṃ parijānaṃ tattha cittaṃ virājayaṃ pajahaṃ bhabbo dukkhakkhayāyā”ti. Etamatthaṃ bhagavā avoca. Tatthetaṃ iti vuccati—

58. _“Yena mohena mūḷhāse,_  
_sattā gacchanti duggatiṃ;_  
_Taṃ mohaṃ sammadaññāya,_  
_pajahanti vipassino;_  
_Pahāya na punāyanti,_  
_imaṃ lokaṃ kudācanan”ti._  


59. Ayampi attho vutto bhagavatā, iti me sutanti.

===

60. Paṭhamaṃ.



[Go to previous page](/tipitaka/18It/1/1.2.md) / [Go to parent page](/tipitaka/18It/1/1.2.md) / [Go to next page](/tipitaka/18It/1/1.2/1.2.2.md)


