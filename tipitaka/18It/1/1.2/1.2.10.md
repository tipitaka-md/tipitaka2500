---
title: 1.2.10 Paduṭṭhacittasutta
path: /tipitaka/18It/1/1.2/1.2.10
ref: 268395
breadcrumbs:
  - name: Home
    link: /
  - name: 18It Itivuttakapāḷi
    link: /tipitaka/18It
  - name: 1 Ekakanipāta
    link: /tipitaka/18It/1
  - name: 1.2 Dutiyavagga
    link: /tipitaka/18It/1/1.2
prevL: /tipitaka/18It/1/1.2/1.2.9
upL: /tipitaka/18It/1/1.2
nextL: /tipitaka/18It/1/1.3
---

# 1.2.10 Paduṭṭhacittasutta

### Ekakanipāta

### Dutiyavagga

### Paduṭṭhacittasutta

(20.)

103. Vuttañhetaṃ bhagavatā vuttamarahatāti me sutaṃ—

104. “Idhāhaṃ, bhikkhave, ekaccaṃ puggalaṃ paduṭṭhacittaṃ evaṃ cetasā ceto paricca pajānāmi—  ‘imamhi cāyaṃ samaye puggalo kālaṃ kareyya yathābhataṃ nikkhitto evaṃ niraye’. Taṃ kissa hetu? Cittaṃ hissa, bhikkhave, paduṭṭhaṃ. Cetopadosahetu kho pana, bhikkhave, evamidhekacce sattā kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjantī”ti. Etamatthaṃ bhagavā avoca. Tatthetaṃ iti vuccati—

105. _“Paduṭṭhacittaṃ ñatvāna,_  
_ekaccaṃ idha puggalaṃ;_  
_Etamatthañca byākāsi,_  
_buddho bhikkhūna santike._  


106. _Imamhi cāyaṃ samaye,_  
_kālaṃ kayirātha puggalo;_  
_Nirayaṃ upapajjeyya,_  
_cittaṃ hissa padūsitaṃ._  


107. _Yathā haritvā nikkhipeyya,_  
_evamevaṃ tathāvidho;_  
_Cetopadosahetu hi,_  
_sattā gacchanti duggatin”ti._  


108. Ayampi attho vutto bhagavatā, iti me sutanti.

===

109. Dasamaṃ.



===

110. Dutiyo vaggo.



===

111. Tassuddānaṃ



112. _Moho kodho atha makkho,_  
_Vijjā taṇhā sekhaduve ca;_  
_Bhedo sāmaggipuggalo,_  
_Vaggamāhu dutiyanti vuccatīti._  



