---
title: 1.1.6 Mānasutta
path: /tipitaka/18It/1/1.1/1.1.6
ref: 268381
breadcrumbs:
  - name: Home
    link: /
  - name: 18It Itivuttakapāḷi
    link: /tipitaka/18It
  - name: 1 Ekakanipāta
    link: /tipitaka/18It/1
  - name: 1.1 Paṭhamavagga
    link: /tipitaka/18It/1/1.1
prevL: /tipitaka/18It/1/1.1/1.1.5
upL: /tipitaka/18It/1/1.1
nextL: /tipitaka/18It/1/1.1/1.1.7
---

# 1.1.6 Mānasutta

### Ekakanipāta

### Paṭhamavagga

### Mānasutta

(6.)

27. Vuttañhetaṃ bhagavatā vuttamarahatāti me sutaṃ—

28. “Ekadhammaṃ, bhikkhave, pajahatha; ahaṃ vo pāṭibhogo anāgāmitāya. Katamaṃ ekadhammaṃ? Mānaṃ, bhikkhave, ekadhammaṃ pajahatha; ahaṃ vo pāṭibhogo anāgāmitāyā”ti. Etamatthaṃ bhagavā avoca. Tatthetaṃ iti vuccati—

29. _“Yena mānena mattāse,_  
_sattā gacchanti duggatiṃ;_  
_Taṃ mānaṃ sammadaññāya,_  
_pajahanti vipassino;_  
_Pahāya na punāyanti,_  
_imaṃ lokaṃ kudācanan”ti._  


30. Ayampi attho vutto bhagavatā, iti me sutanti.

===

31. Chaṭṭhaṃ.




