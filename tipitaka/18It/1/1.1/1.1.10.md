---
title: 1.1.10 Dosapariññāsutta
path: /tipitaka/18It/1/1.1/1.1.10
ref: 268385
breadcrumbs:
  - name: Home
    link: /
  - name: 18It Itivuttakapāḷi
    link: /tipitaka/18It
  - name: 1 Ekakanipāta
    link: /tipitaka/18It/1
  - name: 1.1 Paṭhamavagga
    link: /tipitaka/18It/1/1.1
prevL: /tipitaka/18It/1/1.1/1.1.9
upL: /tipitaka/18It/1/1.1
nextL: /tipitaka/18It/1/1.2
---

# 1.1.10 Dosapariññāsutta

### Ekakanipāta

### Paṭhamavagga

### Dosapariññāsutta

(10.)

48. Vuttañhetaṃ bhagavatā vuttamarahatāti me sutaṃ—

49. “Dosaṃ, bhikkhave, anabhijānaṃ aparijānaṃ tattha cittaṃ avirājayaṃ appajahaṃ abhabbo dukkhakkhayāya. Dosañca kho, bhikkhave, abhijānaṃ parijānaṃ tattha cittaṃ virājayaṃ pajahaṃ bhabbo dukkhakkhayāyā”ti. Etamatthaṃ bhagavā avoca. Tatthetaṃ iti vuccati—

50. _“Yena dosena duṭṭhāse,_  
_sattā gacchanti duggatiṃ;_  
_Taṃ dosaṃ sammadaññāya,_  
_pajahanti vipassino;_  
_Pahāya na punāyanti,_  
_imaṃ lokaṃ kudācanan”ti._  


51. Ayampi attho vutto bhagavatā, iti me sutanti.

===

52. Dasamaṃ.



===

53. Pāṭibhogavaggo paṭhamo.



===

54. Tassuddānaṃ



55. _Rāgadosā atha moho,_  
_Kodhamakkhā mānaṃ sabbaṃ;_  
_Mānato rāgadosā puna dve,_  
_Pakāsitā vaggamāhu paṭhamanti._  



