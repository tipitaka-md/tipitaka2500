
[Home](/) / [18It Itivuttakapāḷi](../../../18It.md) / [4 Catukkanipāta](../../4.md) / [4.1 Brāhmaṇadhammayāgavagga](../4.1.md)

# 4.1.1 Brāhmaṇadhammayāgasutta

* Catukkanipāta

* Brāhmaṇadhammayāgavagga

* Brāhmaṇadhammayāgasutta

(100.)

726\. Vuttañhetaṃ bhagavatā vuttamarahatāti me sutaṃ—

727\. “Ahamasmi, bhikkhave, brāhmaṇo yācayogo sadā payatapāṇi antimadehadharo anuttaro bhisakko sallakatto. Tassa me tumhe puttā orasā mukhato jātā dhammajā dhammanimmitā dhammadāyādā, no āmisadāyādā.

728\. Dvemāni, bhikkhave, dānāni—  āmisadānañca dhammadānañca. Etadaggaṃ, bhikkhave, imesaṃ dvinnaṃ dānānaṃ yadidaṃ—  dhammadānaṃ.

729\. Dveme, bhikkhave, saṃvibhāgā—  āmisasaṃvibhāgo ca dhammasaṃvibhāgo ca. Etadaggaṃ, bhikkhave, imesaṃ dvinnaṃ saṃvibhāgānaṃ yadidaṃ—  dhammasaṃvibhāgo.

730\. Dveme, bhikkhave, anuggahā—  āmisānuggaho ca dhammānuggaho ca. Etadaggaṃ, bhikkhave, imesaṃ dvinnaṃ anuggahānaṃ yadidaṃ—  dhammānuggaho.

731\. Dveme, bhikkhave, yāgā—  āmisayāgo ca dhammayāgo ca. Etadaggaṃ, bhikkhave, imesaṃ dvinnaṃ yāgānaṃ yadidaṃ—  dhammayāgo”ti. Etamatthaṃ bhagavā avoca. Tatthetaṃ iti vuccati—

732\. _“Yo dhammayāgaṃ ayajī amaccharī,_  
_Tathāgato sabbabhūtānukampī;_  
_Taṃ tādisaṃ devamanussaseṭṭhaṃ,_  
_Sattā namassanti bhavassa pāragun”ti._  


733\. Ayampi attho vutto bhagavatā, iti me sutanti.

---

734\. Paṭhamaṃ.



[Go to previous page (4.1 Brāhmaṇadhammayāgavagga)](../4.1.md) / [Go to parent page (4.1 Brāhmaṇadhammayāgavagga)](../4.1.md) / [Go to next page (4.1.2 Sulabhasutta)](4.1.2.md)


