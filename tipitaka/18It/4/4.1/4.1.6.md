
[Home](/) / [18It Itivuttakapāḷi](../../../18It.md) / [4 Catukkanipāta](../../4.md) / [4.1 Brāhmaṇadhammayāgavagga](../4.1.md)

# 4.1.6 Taṇhuppādasutta

### Catukkanipāta

### Brāhmaṇadhammayāgavagga

### Taṇhuppādasutta

(105.)

764\. Vuttañhetaṃ bhagavatā vuttamarahatāti me sutaṃ—

765\. “Cattārome, bhikkhave, taṇhuppādā, yattha bhikkhuno taṇhā uppajjamānā uppajjati. Katame cattāro? Cīvarahetu vā, bhikkhave, bhikkhuno taṇhā uppajjamānā uppajjati; piṇḍapātahetu vā, bhikkhave, bhikkhuno taṇhā uppajjamānā uppajjati; senāsanahetu vā, bhikkhave, bhikkhuno taṇhā uppajjamānā uppajjati; itibhavābhavahetu vā, bhikkhave, bhikkhuno taṇhā uppajjamānā uppajjati. Ime kho, bhikkhave, cattāro taṇhuppādā yattha bhikkhuno taṇhā uppajjamānā uppajjatī”ti. Etamatthaṃ bhagavā avoca. Tatthetaṃ iti vuccati—

766\. _“Taṇhādutiyo puriso,_  
_dīghamaddhāna saṃsaraṃ;_  
_Itthabhāvaññathābhāvaṃ,_  
_saṃsaraṃ nātivattati._  


767\. _Etamādīnavaṃ ñatvā,_  
_taṇhaṃ dukkhassa sambhavaṃ;_  
_Vītataṇho anādāno,_  
_sato bhikkhu paribbaje”ti._  


768\. Ayampi attho vutto bhagavatā, iti me sutanti.

---

769\. Chaṭṭhaṃ.



[Go to previous page (4.1.5 Sīlasampannasutta)](4.1.5.md) / [Go to parent page (4.1 Brāhmaṇadhammayāgavagga)](../4.1.md) / [Go to next page (4.1.7 Sabrahmakasutta)](4.1.7.md)


