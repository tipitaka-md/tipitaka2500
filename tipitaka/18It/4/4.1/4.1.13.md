
[Home](/) / [18It Itivuttakapāḷi](../../../18It.md) / [4 Catukkanipāta](../../4.md) / [4.1 Brāhmaṇadhammayāgavagga](../4.1.md)

# 4.1.13 Lokasutta

* Catukkanipāta

* Brāhmaṇadhammayāgavagga

* Lokasutta

(112.)

832\. Vuttañhetaṃ bhagavatā vuttamarahatāti me sutaṃ—

833\. “Loko, bhikkhave, tathāgatena abhisambuddho, lokasmā tathāgato visaṃyutto. Lokasamudayo, bhikkhave, tathāgatena abhisambuddho, lokasamudayo tathāgatassa pahīno. Lokanirodho, bhikkhave, tathāgatena abhisambuddho, lokanirodho tathāgatassa sacchikato. Lokanirodhagāminī paṭipadā, bhikkhave, tathāgatena abhisambuddhā, lokanirodhagāminī paṭipadā tathāgatassa bhāvitā.

834\. Yaṃ, bhikkhave, sadevakassa lokassa samārakassa sabrahmakassa sassamaṇabrāhmaṇiyā pajāya sadevamanussāya diṭṭhaṃ sutaṃ mutaṃ viññātaṃ pattaṃ pariyesitaṃ anuvicaritaṃ manasā yasmā taṃ tathāgatena abhisambuddhaṃ, tasmā tathāgatoti vuccati.

835\. Yañca, bhikkhave, rattiṃ tathāgato anuttaraṃ sammāsambodhiṃ abhisambujjhati, yañca rattiṃ anupādisesāya nibbānadhātuyā parinibbāyati, yaṃ etasmiṃ antare bhāsati lapati niddisati, sabbaṃ taṃ tatheva hoti no aññathā, tasmā tathāgatoti vuccati.

836\. Yathāvādī, bhikkhave, tathāgato tathākārī, yathākārī tathāvādī, iti yathāvādī tathākārī yathākārī tathāvādī, tasmā tathāgatoti vuccati.

837\. Sadevake, bhikkhave, loke samārake sabrahmake sassamaṇabrāhmaṇiyā pajāya sadevamanussāya tathāgato abhibhū anabhibhūto aññadatthudaso vasavattī, tasmā tathāgatoti vuccatī”ti. Etamatthaṃ bhagavā avoca. Tatthetaṃ iti vuccati—

838\. _“Sabbalokaṃ abhiññāya,_  
_sabbaloke yathātathaṃ;_  
_Sabbalokavisaṃyutto,_  
_sabbaloke anūpayo._  


839\. _Sa ve sabbābhibhū dhīro,_  
_sabbaganthappamocano;_  
_Phuṭṭhāssa paramā santi,_  
_nibbānaṃ akutobhayaṃ._  


840\. _Esa khīṇāsavo buddho,_  
_anīgho chinnasaṃsayo;_  
_Sabbakammakkhayaṃ patto,_  
_vimutto upadhisaṅkhaye._  


841\. _Esa so bhagavā buddho,_  
_esa sīho anuttaro;_  
_Sadevakassa lokassa,_  
_brahmacakkaṃ pavattayi._  


842\. _Iti devā manussā ca,_  
_ye buddhaṃ saraṇaṃ gatā;_  
_Saṅgamma taṃ namassanti,_  
_mahantaṃ vītasāradaṃ._  


843\. _Danto damayataṃ seṭṭho,_  
_santo samayataṃ isi;_  
_Mutto mocayataṃ aggo,_  
_tiṇṇo tārayataṃ varo._  


844\. _Iti hetaṃ namassanti,_  
_mahantaṃ vītasāradaṃ;_  
_Sadevakasmiṃ lokasmiṃ,_  
_natthi te paṭipuggalo”ti._  


845\. Ayampi attho vutto bhagavatā, iti me sutanti.

---

846\. Terasamaṃ.



---

847\. Catukkanipāto niṭṭhito.



---

848\. Tassuddānaṃ



849\. _Brāhmaṇasulabhā jānaṃ,_  
_Samaṇasīlā taṇhā brahmā;_  
_Bahukārā kuhapurisā,_  
_Cara sampannalokena terasāti._  


---

850\. Suttasaṅgaho



851\. _Sattavisekanipātaṃ,_  
_Dukkaṃ bāvīsasuttasaṅgahitaṃ;_  
_Samapaññāsamathatikaṃ,_  
_Terasa catukkañca iti yamidaṃ._  


852\. _Dvidasuttarasuttasate,_  
_Saṅgāyitvā samādahiṃsu purā;_  
_Arahanto ciraṭṭhitiyā,_  
_Tamāhu nāmena itivuttanti._  


---

853\. Itivuttakapāḷi niṭṭhitā.



[Go to previous page (4.1.12 Sampannasīlasutta)](4.1.12.md) / [Go to parent page (4.1 Brāhmaṇadhammayāgavagga)](../4.1.md)


