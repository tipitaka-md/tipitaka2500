---
title: 4.1.8 Bahukārasutta
path: /tipitaka/18It/4/4.1/4.1.8
ref: 268482
breadcrumbs:
  - name: Home
    link: /
  - name: 18It Itivuttakapāḷi
    link: /tipitaka/18It
  - name: 4 Catukkanipāta
    link: /tipitaka/18It/4
  - name: 4.1 Brāhmaṇadhammayāgavagga
    link: /tipitaka/18It/4/4.1
prevL: /tipitaka/18It/4/4.1/4.1.7
upL: /tipitaka/18It/4/4.1
nextL: /tipitaka/18It/4/4.1/4.1.9
---

# 4.1.8 Bahukārasutta

### Catukkanipāta

### Brāhmaṇadhammayāgavagga

### Bahukārasutta

(107.)

778. Vuttañhetaṃ bhagavatā vuttamarahatāti me sutaṃ—

779. “Bahukārā, bhikkhave, brāhmaṇagahapatikā tumhākaṃ ye vo paccupaṭṭhitā cīvarapiṇḍapātasenāsanagilānapaccayabhesajjaparikkhārehi. Tumhepi, bhikkhave, bahukārā brāhmaṇagahapatikānaṃ yaṃ nesaṃ dhammaṃ desetha ādikalyāṇaṃ majjhekalyāṇaṃ pariyosānakalyāṇaṃ sātthaṃ sabyañjanaṃ, kevalaparipuṇṇaṃ parisuddhaṃ brahmacariyaṃ pakāsetha. Evamidaṃ, bhikkhave, aññamaññaṃ nissāya brahmacariyaṃ vussati oghassa nittharaṇatthāya sammā dukkhassa antakiriyāyā”ti. Etamatthaṃ bhagavā avoca. Tatthetaṃ iti vuccati—

780. _“Sāgārā anagārā ca,_  
_ubho aññoññanissitā;_  
_Ārādhayanti saddhammaṃ,_  
_yogakkhemaṃ anuttaraṃ._  


781. _Sāgāresu ca cīvaraṃ,_  
_paccayaṃ sayanāsanaṃ;_  
_Anagārā paṭicchanti,_  
_parissayavinodanaṃ._  


782. _Sugataṃ pana nissāya,_  
_gahaṭṭhā gharamesino;_  
_Saddahānā arahataṃ,_  
_ariyapaññāya jhāyino._  


783. _Idha dhammaṃ caritvāna,_  
_maggaṃ sugatigāminaṃ;_  
_Nandino devalokasmiṃ,_  
_modanti kāmakāmino”ti._  


784. Ayampi attho vutto bhagavatā, iti me sutanti.

===

785. Aṭṭhamaṃ.




