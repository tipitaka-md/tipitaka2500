---
title: 4.1.9 Kuhasutta
path: /tipitaka/18It/4/4.1/4.1.9
ref: 268483
breadcrumbs:
  - name: Home
    link: /
  - name: 18It Itivuttakapāḷi
    link: /tipitaka/18It
  - name: 4 Catukkanipāta
    link: /tipitaka/18It/4
  - name: 4.1 Brāhmaṇadhammayāgavagga
    link: /tipitaka/18It/4/4.1
prevL: /tipitaka/18It/4/4.1/4.1.8
upL: /tipitaka/18It/4/4.1
nextL: /tipitaka/18It/4/4.1/4.1.10
---

# 4.1.9 Kuhasutta

### Catukkanipāta

### Brāhmaṇadhammayāgavagga

### Kuhasutta

(108.)

786. Vuttañhetaṃ bhagavatā vuttamarahatāti me sutaṃ—

787. “Ye keci, bhikkhave, bhikkhū kuhā thaddhā lapā siṅgī unnaḷā asamāhitā, na me te, bhikkhave, bhikkhū māmakā. Apagatā ca te, bhikkhave, bhikkhū imasmā dhammavinayā; na ca te imasmiṃ dhammavinaye vuddhiṃ virūḷhiṃ vepullaṃ āpajjanti. Ye ca kho, bhikkhave, bhikkhū nikkuhā nillapā dhīrā atthaddhā susamāhitā, te kho me, bhikkhave, bhikkhū māmakā. Anapagatā ca te, bhikkhave, bhikkhū imasmā dhammavinayā; te ca imasmiṃ dhammavinaye vuddhiṃ virūḷhiṃ vepullaṃ āpajjantī”ti. Etamatthaṃ bhagavā avoca. Tatthetaṃ iti vuccati—

788. _“Kuhā thaddhā lapā siṅgī,_  
_unnaḷā asamāhitā;_  
_Na te dhamme virūhanti,_  
_sammāsambuddhadesite._  


789. _Nikkuhā nillapā dhīrā,_  
_atthaddhā susamāhitā;_  
_Te ve dhamme virūhanti,_  
_sammāsambuddhadesite”ti._  


790. Ayampi attho vutto bhagavatā, iti me sutanti.

===

791. Navamaṃ.




