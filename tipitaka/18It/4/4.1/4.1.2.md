---
title: 4.1.2 Sulabhasutta
path: /tipitaka/18It/4/4.1/4.1.2
ref: 268476
breadcrumbs:
  - name: Home
    link: /
  - name: 18It Itivuttakapāḷi
    link: /tipitaka/18It
  - name: 4 Catukkanipāta
    link: /tipitaka/18It/4
  - name: 4.1 Brāhmaṇadhammayāgavagga
    link: /tipitaka/18It/4/4.1
prevL: /tipitaka/18It/4/4.1/4.1.1
upL: /tipitaka/18It/4/4.1
nextL: /tipitaka/18It/4/4.1/4.1.3
---

# 4.1.2 Sulabhasutta

### Catukkanipāta

### Brāhmaṇadhammayāgavagga

### Sulabhasutta

(101.)

735. Vuttañhetaṃ bhagavatā vuttamarahatāti me sutaṃ—

736. “Cattārimāni, bhikkhave, appāni ceva sulabhāni ca, tāni ca anavajjāni. Katamāni cattāri? Paṃsukūlaṃ, bhikkhave, cīvarānaṃ appañca sulabhañca, tañca anavajjaṃ. Piṇḍiyālopo, bhikkhave, bhojanānaṃ appañca sulabhañca, tañca anavajjaṃ. Rukkhamūlaṃ, bhikkhave, senāsanānaṃ appañca sulabhañca, tañca anavajjaṃ. Pūtimuttaṃ, bhikkhave, bhesajjānaṃ appañca sulabhañca tañca anavajjaṃ. Imāni kho, bhikkhave, cattāri appāni ceva sulabhāni ca, tāni ca anavajjāni. Yato kho, bhikkhave, bhikkhu appena ca tuṭṭho hoti sulabhena ca anavajjena ca, idamassāhaṃ aññataraṃ sāmaññaṅganti vadāmī”ti. Etamatthaṃ bhagavā avoca. Tatthetaṃ iti vuccati—

737. _“Anavajjena tuṭṭhassa,_  
_appena sulabhena ca;_  
_Na senāsanamārabbha,_  
_cīvaraṃ pānabhojanaṃ;_  
_Vighāto hoti cittassa,_  
_disā nappaṭihaññati._  


738. _Ye cassa dhammā akkhātā,_  
_sāmaññassānulomikā;_  
_Adhiggahitā tuṭṭhassa,_  
_appamattassa bhikkhuno”ti._  


739. Ayampi attho vutto bhagavatā, iti me sutanti.

===

740. Dutiyaṃ.




