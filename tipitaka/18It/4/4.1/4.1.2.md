
[Home](/) / [18It Itivuttakapāḷi](../../../18It.md) / [4 Catukkanipāta](../../4.md) / [4.1 Brāhmaṇadhammayāgavagga](../4.1.md)

# 𑁪𑁇𑁧𑁇𑁨 𑀲𑀼𑀮𑀪𑀲𑀼𑀢𑁆𑀢

### 𑀘𑀢𑀼𑀓𑁆𑀓𑀦𑀺𑀧𑀸𑀢

### 𑀩𑁆𑀭𑀸𑀳𑁆𑀫𑀡𑀥𑀫𑁆𑀫𑀬𑀸𑀕𑀯𑀕𑁆𑀕

### 𑀲𑀼𑀮𑀪𑀲𑀼𑀢𑁆𑀢

(101.)

735\. 𑀯𑀼𑀢𑁆𑀢𑀜𑁆𑀳𑁂𑀢𑀁 𑀪𑀕𑀯𑀢𑀸 𑀯𑀼𑀢𑁆𑀢𑀫𑀭𑀳𑀢𑀸𑀢𑀺 𑀫𑁂 𑀲𑀼𑀢𑀁—

736\. “𑀘𑀢𑁆𑀢𑀸𑀭𑀺𑀫𑀸𑀦𑀺, 𑀪𑀺𑀓𑁆𑀔𑀯𑁂, 𑀅𑀧𑁆𑀧𑀸𑀦𑀺 𑀘𑁂𑀯 𑀲𑀼𑀮𑀪𑀸𑀦𑀺 𑀘, 𑀢𑀸𑀦𑀺 𑀘 𑀅𑀦𑀯𑀚𑁆𑀚𑀸𑀦𑀺𑁇 𑀓𑀢𑀫𑀸𑀦𑀺 𑀘𑀢𑁆𑀢𑀸𑀭𑀺? 𑀧𑀁𑀲𑀼𑀓𑀽𑀮𑀁, 𑀪𑀺𑀓𑁆𑀔𑀯𑁂, 𑀘𑀻𑀯𑀭𑀸𑀦𑀁 𑀅𑀧𑁆𑀧𑀜𑁆𑀘 𑀲𑀼𑀮𑀪𑀜𑁆𑀘, 𑀢𑀜𑁆𑀘 𑀅𑀦𑀯𑀚𑁆𑀚𑀁𑁇 𑀧𑀺𑀡𑁆𑀟𑀺𑀬𑀸𑀮𑁄𑀧𑁄, 𑀪𑀺𑀓𑁆𑀔𑀯𑁂, 𑀪𑁄𑀚𑀦𑀸𑀦𑀁 𑀅𑀧𑁆𑀧𑀜𑁆𑀘 𑀲𑀼𑀮𑀪𑀜𑁆𑀘, 𑀢𑀜𑁆𑀘 𑀅𑀦𑀯𑀚𑁆𑀚𑀁𑁇 𑀭𑀼𑀓𑁆𑀔𑀫𑀽𑀮𑀁, 𑀪𑀺𑀓𑁆𑀔𑀯𑁂, 𑀲𑁂𑀦𑀸𑀲𑀦𑀸𑀦𑀁 𑀅𑀧𑁆𑀧𑀜𑁆𑀘 𑀲𑀼𑀮𑀪𑀜𑁆𑀘, 𑀢𑀜𑁆𑀘 𑀅𑀦𑀯𑀚𑁆𑀚𑀁𑁇 𑀧𑀽𑀢𑀺𑀫𑀼𑀢𑁆𑀢𑀁, 𑀪𑀺𑀓𑁆𑀔𑀯𑁂, 𑀪𑁂𑀲𑀚𑁆𑀚𑀸𑀦𑀁 𑀅𑀧𑁆𑀧𑀜𑁆𑀘 𑀲𑀼𑀮𑀪𑀜𑁆𑀘 𑀢𑀜𑁆𑀘 𑀅𑀦𑀯𑀚𑁆𑀚𑀁𑁇 𑀇𑀫𑀸𑀦𑀺 𑀔𑁄, 𑀪𑀺𑀓𑁆𑀔𑀯𑁂, 𑀘𑀢𑁆𑀢𑀸𑀭𑀺 𑀅𑀧𑁆𑀧𑀸𑀦𑀺 𑀘𑁂𑀯 𑀲𑀼𑀮𑀪𑀸𑀦𑀺 𑀘, 𑀢𑀸𑀦𑀺 𑀘 𑀅𑀦𑀯𑀚𑁆𑀚𑀸𑀦𑀺𑁇 𑀬𑀢𑁄 𑀔𑁄, 𑀪𑀺𑀓𑁆𑀔𑀯𑁂, 𑀪𑀺𑀓𑁆𑀔𑀼 𑀅𑀧𑁆𑀧𑁂𑀦 𑀘 𑀢𑀼𑀝𑁆𑀞𑁄 𑀳𑁄𑀢𑀺 𑀲𑀼𑀮𑀪𑁂𑀦 𑀘 𑀅𑀦𑀯𑀚𑁆𑀚𑁂𑀦 𑀘, 𑀇𑀤𑀫𑀲𑁆𑀲𑀸𑀳𑀁 𑀅𑀜𑁆𑀜𑀢𑀭𑀁 𑀲𑀸𑀫𑀜𑁆𑀜𑀗𑁆𑀕𑀦𑁆𑀢𑀺 𑀯𑀤𑀸𑀫𑀻”𑀢𑀺𑁇 𑀏𑀢𑀫𑀢𑁆𑀣𑀁 𑀪𑀕𑀯𑀸 𑀅𑀯𑁄𑀘𑁇 𑀢𑀢𑁆𑀣𑁂𑀢𑀁 𑀇𑀢𑀺 𑀯𑀼𑀘𑁆𑀘𑀢𑀺—

737\. _“𑀅𑀦𑀯𑀚𑁆𑀚𑁂𑀦 𑀢𑀼𑀝𑁆𑀞𑀲𑁆𑀲,_  
_𑀅𑀧𑁆𑀧𑁂𑀦 𑀲𑀼𑀮𑀪𑁂𑀦 𑀘;_  
_𑀦 𑀲𑁂𑀦𑀸𑀲𑀦𑀫𑀸𑀭𑀩𑁆𑀪,_  
_𑀘𑀻𑀯𑀭𑀁 𑀧𑀸𑀦𑀪𑁄𑀚𑀦𑀁;_  
_𑀯𑀺𑀖𑀸𑀢𑁄 𑀳𑁄𑀢𑀺 𑀘𑀺𑀢𑁆𑀢𑀲𑁆𑀲,_  
_𑀤𑀺𑀲𑀸 𑀦𑀧𑁆𑀧𑀝𑀺𑀳𑀜𑁆𑀜𑀢𑀺𑁇_  


738\. _𑀬𑁂 𑀘𑀲𑁆𑀲 𑀥𑀫𑁆𑀫𑀸 𑀅𑀓𑁆𑀔𑀸𑀢𑀸,_  
_𑀲𑀸𑀫𑀜𑁆𑀜𑀲𑁆𑀲𑀸𑀦𑀼𑀮𑁄𑀫𑀺𑀓𑀸;_  
_𑀅𑀥𑀺𑀕𑁆𑀕𑀳𑀺𑀢𑀸 𑀢𑀼𑀝𑁆𑀞𑀲𑁆𑀲,_  
_𑀅𑀧𑁆𑀧𑀫𑀢𑁆𑀢𑀲𑁆𑀲 𑀪𑀺𑀓𑁆𑀔𑀼𑀦𑁄”𑀢𑀺𑁇_  


739\. 𑀅𑀬𑀫𑁆𑀧𑀺 𑀅𑀢𑁆𑀣𑁄 𑀯𑀼𑀢𑁆𑀢𑁄 𑀪𑀕𑀯𑀢𑀸, 𑀇𑀢𑀺 𑀫𑁂 𑀲𑀼𑀢𑀦𑁆𑀢𑀺𑁇

---

740\. 𑀤𑀼𑀢𑀺𑀬𑀁𑁇



[Go to previous page (4.1.1 Brāhmaṇadhammayāgasutta)](4.1.1.md) / [Go to parent page (4.1 Brāhmaṇadhammayāgavagga)](../4.1.md) / [Go to next page (4.1.3 Āsavakkhayasutta)](4.1.3.md)


