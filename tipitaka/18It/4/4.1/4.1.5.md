---
title: 4.1.5 Sīlasampannasutta
path: /tipitaka/18It/4/4.1/4.1.5
ref: 268479
breadcrumbs:
  - name: Home
    link: /
  - name: 18It Itivuttakapāḷi
    link: /tipitaka/18It
  - name: 4 Catukkanipāta
    link: /tipitaka/18It/4
  - name: 4.1 Brāhmaṇadhammayāgavagga
    link: /tipitaka/18It/4/4.1
prevL: /tipitaka/18It/4/4.1/4.1.4
upL: /tipitaka/18It/4/4.1
nextL: /tipitaka/18It/4/4.1/4.1.6
---

# 4.1.5 Sīlasampannasutta

### Catukkanipāta

### Brāhmaṇadhammayāgavagga

### Sīlasampannasutta

(104.)

757. Vuttañhetaṃ bhagavatā vuttamarahatāti me sutaṃ—

758. “Ye te, bhikkhave, bhikkhū sīlasampannā samādhisampannā paññāsampannā vimuttisampannā vimuttiñāṇadassanasampannā ovādakā viññāpakā sandassakā samādapakā samuttejakā sampahaṃsakā alaṃsamakkhātāro saddhammassa dassanampahaṃ, bhikkhave, tesaṃ bhikkhūnaṃ bahūpakāraṃ vadāmi; savanampahaṃ, bhikkhave, tesaṃ bhikkhūnaṃ bahūpakāraṃ vadāmi; upasaṅkamanampahaṃ, bhikkhave, tesaṃ bhikkhūnaṃ bahūpakāraṃ vadāmi; payirupāsanampahaṃ, bhikkhave, tesaṃ bhikkhūnaṃ bahūpakāraṃ vadāmi; anussaraṇampahaṃ, bhikkhave, tesaṃ bhikkhūnaṃ bahūpakāraṃ vadāmi; anupabbajjampahaṃ, bhikkhave, tesaṃ bhikkhūnaṃ bahūpakāraṃ vadāmi. Taṃ kissa hetu? Tathārūpe, bhikkhave, bhikkhū sevato bhajato payirupāsato aparipūropi sīlakkhandho bhāvanāpāripūriṃ gacchati, aparipūropi samādhikkhandho bhāvanāpāripūriṃ gacchati, aparipūropi paññākkhandho bhāvanāpāripūriṃ gacchati, aparipūropi vimuttikkhandho bhāvanāpāripūriṃ gacchati, aparipūropi vimuttiñāṇadassanakkhandho bhāvanāpāripūriṃ gacchati. Evarūpā ca te, bhikkhave, bhikkhū satthārotipi vuccanti, satthavāhātipi vuccanti, raṇañjahātipi vuccanti, tamonudātipi vuccanti, ālokakarātipi vuccanti, obhāsakarātipi vuccanti, pajjotakarātipi vuccanti, ukkādhārātipi vuccanti, pabhaṅkarātipi vuccanti, ariyātipi vuccanti, cakkhumantotipi vuccantī”ti. Etamatthaṃ bhagavā avoca. Tatthetaṃ iti vuccati—

759. _“Pāmojjakaraṇaṃ ṭhānaṃ,_  
_etaṃ hoti vijānataṃ;_  
_Yadidaṃ bhāvitattānaṃ,_  
_ariyānaṃ dhammajīvinaṃ._  


760. _Te jotayanti saddhammaṃ,_  
_bhāsayanti pabhaṅkarā;_  
_Ālokakaraṇā dhīrā,_  
_cakkhumanto raṇañjahā._  


761. _Yesaṃ ve sāsanaṃ sutvā,_  
_sammadaññāya paṇḍitā;_  
_Jātikkhayamabhiññāya,_  
_nāgacchanti punabbhavan”ti._  


762. Ayampi attho vutto bhagavatā, iti me sutanti.

===

763. Pañcamaṃ.




