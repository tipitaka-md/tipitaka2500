
[Home](/) / [18It Itivuttakapāḷi](../../../18It.md) / [4 Catukkanipāta](../../4.md) / [4.1 Brāhmaṇadhammayāgavagga](../4.1.md)

# 4.1.10 Nadīsotasutta

* Catukkanipāta

* Brāhmaṇadhammayāgavagga

* Nadīsotasutta

(109.)

792\. Vuttañhetaṃ bhagavatā vuttamarahatāti me sutaṃ—

793\. “Seyyathāpi, bhikkhave, puriso nadiyā sotena ovuyheyya piyarūpasātarūpena. Tamenaṃ cakkhumā puriso tīre ṭhito disvā evaṃ vadeyya—  ‘kiñcāpi kho tvaṃ, ambho purisa, nadiyā sotena ovuyhasi piyarūpasātarūpena, atthi cettha heṭṭhā rahado saūmi sāvaṭṭo sagaho sarakkhaso yaṃ tvaṃ, ambho purisa, rahadaṃ pāpuṇitvā maraṇaṃ vā nigacchasi maraṇamattaṃ vā dukkhan’ti. Atha kho so, bhikkhave, puriso tassa purisassa saddaṃ sutvā hatthehi ca pādehi ca paṭisotaṃ vāyameyya.

794\. Upamā kho me ayaṃ, bhikkhave, katā atthassa viññāpanāya. Ayañcettha attho—  ‘nadiyā soto’ti kho, bhikkhave, taṇhāyetaṃ adhivacanaṃ.

795\. ‘Piyarūpaṃ sātarūpan’ti kho, bhikkhave, channetaṃ ajjhattikānaṃ āyatanānaṃ adhivacanaṃ.

796\. ‘Heṭṭhā rahado’ti kho, bhikkhave, pañcannaṃ orambhāgiyānaṃ saṃyojanānaṃ adhivacanaṃ.

797\. ‘Ūmibhayan’ti kho, bhikkhave, kodhupāyāsassetaṃ adhivacanaṃ.

798\. ‘Āvaṭṭan’ti kho, bhikkhave, pañcannetaṃ kāmaguṇānaṃ adhivacanaṃ.

799\. ‘Gaharakkhaso’ti kho, bhikkhave, mātugāmassetaṃ adhivacanaṃ.

800\. ‘Paṭisoto’ti kho, bhikkhave, nekkhammassetaṃ adhivacanaṃ.

801\. ‘Hatthehi ca pādehi ca vāyāmo’ti kho, bhikkhave, vīriyārambhassetaṃ adhivacanaṃ.

802\. ‘Cakkhumā puriso tīre ṭhito’ti kho, bhikkhave, tathāgatassetaṃ adhivacanaṃ arahato sammāsambuddhassā”ti. Etamatthaṃ bhagavā avoca. Tatthetaṃ iti vuccati—

803\. _“Sahāpi dukkhena jaheyya kāme,_  
_Yogakkhemaṃ āyatiṃ patthayāno;_  
_Sammappajāno suvimuttacitto,_  
_Vimuttiyā phassaye tattha tattha;_  
_Sa vedagū vūsitabrahmacariyo,_  
_Lokantagū pāragatoti vuccatī”ti._  


804\. Ayampi attho vutto bhagavatā, iti me sutanti.

---

805\. Dasamaṃ.



[Go to previous page (4.1.9 Kuhasutta)](4.1.9.md) / [Go to parent page (4.1 Brāhmaṇadhammayāgavagga)](../4.1.md) / [Go to next page (4.1.11 Carasutta)](4.1.11.md)


