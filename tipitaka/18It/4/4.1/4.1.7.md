
[Home](/) / [18It Itivuttakapāḷi](/tipitaka/18It.md) / [4 Catukkanipāta](/tipitaka/18It/4.md) / [4.1 Brāhmaṇadhammayāgavagga](/tipitaka/18It/4/4.1.md)

# 4.1.7 Sabrahmakasutta

### Catukkanipāta

### Brāhmaṇadhammayāgavagga

### Sabrahmakasutta

(106.)

770. Vuttañhetaṃ bhagavatā vuttamarahatāti me sutaṃ—

771. “Sabrahmakāni, bhikkhave, tāni kulāni yesaṃ puttānaṃ mātāpitaro ajjhāgāre pūjitā honti. Sapubbadevatāni, bhikkhave, tāni kulāni yesaṃ puttānaṃ mātāpitaro ajjhāgāre pūjitā honti. Sapubbācariyakāni, bhikkhave, tāni kulāni yesaṃ puttānaṃ mātāpitaro ajjhāgāre pūjitā honti. Sāhuneyyakāni, bhikkhave, tāni kulāni yesaṃ puttānaṃ mātāpitaro ajjhāgāre pūjitā honti.

772. ‘Brahmā’ti, bhikkhave, mātāpitūnaṃ etaṃ adhivacanaṃ. ‘Pubbadevatā’ti, bhikkhave, mātāpitūnaṃ etaṃ adhivacanaṃ. ‘Pubbācariyā’ti, bhikkhave, mātāpitūnaṃ etaṃ adhivacanaṃ. ‘Āhuneyyā’ti, bhikkhave, mātāpitūnaṃ etaṃ adhivacanaṃ. Taṃ kissa hetu? Bahukārā, bhikkhave, mātāpitaro puttānaṃ āpādakā posakā imassa lokassa dassetāro”ti. Etamatthaṃ bhagavā avoca. Tatthetaṃ iti vuccati—

773. _“Brahmāti mātāpitaro,_  
_pubbācariyāti vuccare;_  
_Āhuneyyā ca puttānaṃ,_  
_pajāya anukampakā._  


774. _Tasmā hi ne namasseyya,_  
_sakkareyya ca paṇḍito;_  
_Annena atha pānena,_  
_vatthena sayanena ca;_  
_Ucchādanena nhāpanena,_  
_pādānaṃ dhovanena ca._  


775. _Tāya naṃ pāricariyāya,_  
_mātāpitūsu paṇḍitā;_  
_Idheva naṃ pasaṃsanti,_  
_pecca sagge pamodatī”ti._  


776. Ayampi attho vutto bhagavatā, iti me sutanti.

---

777. Sattamaṃ.



[Go to previous page (4.1.6 Taṇhuppādasutta)](/tipitaka/18It/4/4.1/4.1.6.md) / [Go to parent page (4.1 Brāhmaṇadhammayāgavagga)](/tipitaka/18It/4/4.1.md) / [Go to next page (4.1.8 Bahukārasutta)](/tipitaka/18It/4/4.1/4.1.8.md)


