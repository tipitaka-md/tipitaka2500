
[Home](/) / [35Y10 Indriyayamakapāḷi](../../../35Y10.md) / [3 Pariññāvāra](../../3.md) / [3.5 Paccuppannānāgatavāra](../3.5.md)

# 3.5.1 Anuloma

* Pariññāvāra

* Paccuppannānāgatavāra

* Anuloma

(467.)

4275\. »  Yo cakkhundriyaṃ parijānāti so domanassindriyaṃ pajahissatīti? No.

4276\. «  Yo vā pana domanassindriyaṃ pajahissati so cakkhundriyaṃ parijānātīti? No.

4277\. »  Yo cakkhundriyaṃ parijānāti so anaññātaññassāmītindriyaṃ bhāvessatīti? No.

4278\. «  Yo vā pana anaññātaññassāmītindriyaṃ bhāvessati so cakkhundriyaṃ parijānātīti? No.

4279\. »  Yo cakkhundriyaṃ parijānāti so aññindriyaṃ bhāvessatīti? No.

4280\. «  Yo vā pana aññindriyaṃ bhāvessati so cakkhundriyaṃ parijānātīti? No.

4281\. »  Yo cakkhundriyaṃ parijānāti so aññātāvindriyaṃ sacchikarissatīti? Āmantā.

4282\. «  Yo vā pana aññātāvindriyaṃ sacchikarissati so cakkhundriyaṃ parijānātīti?

4283\. Satta puggalā aññātāvindriyaṃ sacchikarissanti, no ca cakkhundriyaṃ parijānanti. Aggamaggasamaṅgī aññātāvindriyañca sacchikarissati cakkhundriyañca parijānāti. (Cakkhundriyamūlakaṃ.)

(468.)

4284\. »  Yo domanassindriyaṃ pajahati so anaññātaññassāmītindriyaṃ bhāvessatīti? No.

4285\. «  Yo vā pana anaññātaññassāmītindriyaṃ bhāvessati so domanassindriyaṃ pajahatīti? No.

4286\. »  Yo domanassindriyaṃ pajahati so aññindriyaṃ bhāvessatīti? Āmantā.

4287\. «  Yo vā pana aññindriyaṃ bhāvessati so domanassindriyaṃ pajahatīti?

4288\. Cha puggalā aññindriyaṃ bhāvessanti, no ca domanassindriyaṃ pajahanti anāgāmimaggasamaṅgī aññindriyañca bhāvessati, domanassindriyañca pajahati.

4289\. »  Yo domanassindriyaṃ pajahati so aññātāvindriyaṃ sacchikarissatīti? Āmantā.

4290\. «  Yo vā pana aññātāvindriyaṃ sacchikarissati so domanassindriyaṃ pajahatīti?

4291\. Satta puggalā aññātāvindriyaṃ sacchikarissanti, no ca domanassindriyaṃ pajahanti. Anāgāmimaggasamaṅgī aññātāvindriyañca sacchikarissati domanassindriyañca pajahati. (Domanassindriyamūlakaṃ.)

(469.)

4292\. »  Yo anaññātaññassāmītindriyaṃ bhāveti so aññindriyaṃ bhāvessatīti? Āmantā.

4293\. «  Yo vā pana aññindriyaṃ bhāvessati so anaññātaññassāmītindriyaṃ bhāvetīti?

4294\. Cha puggalā aññindriyaṃ bhāvessanti, no ca anaññātaññassāmītindriyaṃ bhāventi. Aṭṭhamako aññindriyañca bhāvessati anaññātaññassāmītindriyañca bhāveti.

4295\. »  Yo anaññātaññassāmītindriyaṃ bhāveti so aññātāvindriyaṃ sacchikarissatīti? Āmantā.

4296\. «  Yo vā pana aññātāvindriyaṃ sacchikarissati so anaññātaññassāmītindriyaṃ bhāvetīti?

4297\. Satta puggalā aññātāvindriyaṃ sacchikarissanti, no ca anaññātaññassāmītindriyaṃ bhāventi. Aṭṭhamako aññātāvindriyañca sacchikarissati anaññātaññassāmītindriyañca bhāveti. (Anaññātaññassāmītindriyamūlakaṃ.)

(470.)

4298\. »  Yo aññindriyaṃ bhāveti so aññātāvindriyaṃ sacchikarissatīti? Āmantā.

4299\. «  Yo vā pana aññātāvindriyaṃ sacchikarissati so aññindriyaṃ bhāvetīti?

4300\. Pañca puggalā aññātāvindriyaṃ sacchikarissanti, no ca aññindriyaṃ bhāventi. Tayo maggasamaṅgino aññātāvindriyañca sacchikarissanti aññindriyañca bhāventi. (Aññindriyamūlakaṃ.)

[Go to previous page (3.5 Paccuppannānāgatavāra)](../3.5.md) / [Go to parent page (3.5 Paccuppannānāgatavāra)](../3.5.md) / [Go to next page (3.5.2 Paccanīka)](3.5.2.md)


