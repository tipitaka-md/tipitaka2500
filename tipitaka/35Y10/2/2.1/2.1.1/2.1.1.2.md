
[Home](/) / [35Y10 Indriyayamakapāḷi](../../../../35Y10.md) / [2 Pavattivāra](../../../2.md) / [2.1 Uppādavāra](../../2.1.md) / [2.1.1 Paccuppannavāra](../2.1.1.md)

# 2.1.1.2 Anulomaokāsa

* Pavattivāra

* Uppādavāra

* Paccuppannavāra

* Anulomaokāsa

(195.)

1516\. »  Yattha cakkhundriyaṃ uppajjati tattha sotindriyaṃ uppajjatīti? Āmantā.

1517\. «  Yattha vā pana sotindriyaṃ uppajjati tattha cakkhundriyaṃ uppajjatīti? Āmantā.

1518\. »  Yattha cakkhundriyaṃ uppajjati tattha ghānindriyaṃ uppajjatīti?

1519\. Rūpāvacare tattha cakkhundriyaṃ uppajjati, no ca tattha ghānindriyaṃ uppajjati. Kāmāvacare tattha cakkhundriyañca uppajjati ghānindriyañca uppajjati.

1520\. «  Yattha vā pana ghānindriyaṃ uppajjati tattha cakkhundriyaṃ uppajjatīti? Āmantā.

1521\. »  Yattha cakkhundriyaṃ uppajjati tattha itthindriyaṃ…pe…  purisindriyaṃ uppajjatīti?

1522\. Rūpāvacare tattha cakkhundriyaṃ uppajjati, no ca tattha purisindriyaṃ uppajjati. Kāmāvacare tattha cakkhundriyañca uppajjati purisindriyañca uppajjati.

1523\. «  Yattha vā pana purisindriyaṃ uppajjati tattha cakkhundriyaṃ uppajjatīti? Āmantā.

1524\. »  Yattha cakkhundriyaṃ uppajjati tattha jīvitindriyaṃ uppajjatīti? Āmantā.

1525\. «  Yattha vā pana jīvitindriyaṃ uppajjati tattha cakkhundriyaṃ uppajjatīti?

1526\. Asaññasatte arūpe tattha jīvitindriyaṃ uppajjati, no ca tattha cakkhundriyaṃ uppajjati. Pañcavokāre tattha jīvitindriyañca uppajjati cakkhundriyañca uppajjati.

1527\. »  Yattha cakkhundriyaṃ uppajjati tattha somanassindriyaṃ uppajjatīti? Āmantā.

1528\. «  Yattha vā pana somanassindriyaṃ uppajjati tattha cakkhundriyaṃ uppajjatīti? Āmantā.

1529\. »  Yattha cakkhundriyaṃ uppajjati tattha upekkhindriyaṃ uppajjatīti? Āmantā.

1530\. «  Yattha vā pana upekkhindriyaṃ uppajjati tattha cakkhundriyaṃ uppajjatīti?

1531\. Arūpe tattha upekkhindriyaṃ uppajjati, no ca tattha cakkhundriyaṃ uppajjati. Pañcavokāre tattha upekkhindriyañca uppajjati cakkhundriyañca uppajjati.

1532\. »  Yattha cakkhundriyaṃ uppajjati tattha saddhindriyaṃ…pe…  paññindriyaṃ…pe…  manindriyaṃ uppajjatīti? Āmantā.

1533\. «  Yattha vā pana manindriyaṃ uppajjati tattha cakkhundriyaṃ uppajjatīti?

1534\. Arūpe tattha manindriyaṃ uppajjati, no ca tattha cakkhundriyaṃ uppajjati. Pañcavokāre tattha manindriyañca uppajjati cakkhundriyañca uppajjati. (Cakkhundriyamūlakaṃ.)

(196.)

1535\. »  Yattha ghānindriyaṃ uppajjati tattha itthindriyaṃ…pe…  purisindriyaṃ uppajjatīti? Āmantā.

1536\. «  Yattha vā pana purisindriyaṃ uppajjati tattha ghānindriyaṃ uppajjatīti? Āmantā.

1537\. »  Yattha ghānindriyaṃ uppajjati tattha jīvitindriyaṃ uppajjatīti? Āmantā.

1538\. «  Yattha vā pana jīvitindriyaṃ uppajjati tattha ghānindriyaṃ uppajjatīti?

1539\. Rūpāvacare arūpāvacare tattha jīvitindriyaṃ uppajjati, no ca tattha ghānindriyaṃ uppajjati. Kāmāvacare tattha jīvitindriyañca uppajjati ghānindriyañca uppajjati.

1540\. »  Yattha ghānindriyaṃ uppajjati tattha somanassindriyaṃ uppajjatīti? Āmantā.

1541\. «  Yattha vā pana somanassindriyaṃ uppajjati tattha ghānindriyaṃ uppajjatīti?

1542\. Rūpāvacare tattha somanassindriyaṃ uppajjati, no ca tattha ghānindriyaṃ uppajjati. Kāmāvacare tattha somanassindriyañca uppajjati ghānindriyañca uppajjati.

1543\. »  Yattha ghānindriyaṃ uppajjati tattha upekkhindriyaṃ uppajjatīti? Āmantā.

1544\. «  Yattha vā pana upekkhindriyaṃ uppajjati tattha ghānindriyaṃ uppajjatīti?

1545\. Rūpāvacare arūpāvacare tattha upekkhindriyaṃ uppajjati, no ca tattha ghānindriyaṃ uppajjati. Kāmāvacare tattha upekkhindriyañca uppajjati ghānindriyañca uppajjati.

1546\. »  Yattha ghānindriyaṃ uppajjati tattha saddhindriyaṃ…pe…  paññindriyaṃ…pe…  manindriyaṃ uppajjatīti? Āmantā.

1547\. «  Yattha vā pana manindriyaṃ uppajjati tattha ghānindriyaṃ uppajjatīti?

1548\. Rūpāvacare arūpāvacare tattha manindriyaṃ uppajjati, no ca tattha ghānindriyaṃ uppajjati. Kāmāvacare tattha manindriyañca uppajjati ghānindriyañca uppajjati. (Ghānindriyamūlakaṃ.)

(197.)

1549\. »  Yattha itthindriyaṃ uppajjati tattha purisindriyaṃ uppajjatīti? Āmantā.

1550\. «  Yattha vā pana purisindriyaṃ uppajjati tattha itthindriyaṃ uppajjatīti? Āmantā…pe… .

(198.)

1551\. »  Yattha purisindriyaṃ uppajjati tattha jīvitindriyaṃ uppajjatīti? Āmantā.

1552\. «  Yattha vā pana jīvitindriyaṃ uppajjati tattha purisindriyaṃ uppajjatīti?

1553\. Rūpāvacare arūpāvacare tattha jīvitindriyaṃ uppajjati, no ca tattha purisindriyaṃ uppajjati. Kāmāvacare tattha jīvitindriyañca uppajjati purisindriyañca uppajjati.

1554\. »  Yattha purisindriyaṃ uppajjati tattha somanassindriyaṃ uppajjatīti? Āmantā.

1555\. «  Yattha vā pana somanassindriyaṃ uppajjati tattha purisindriyaṃ uppajjatīti?

1556\. Rūpāvacare tattha somanassindriyaṃ uppajjati, no ca tattha purisindriyaṃ uppajjati. Kāmāvacare tattha somanassindriyañca uppajjati purisindriyañca uppajjati.

1557\. »  Yattha purisindriyaṃ uppajjati tattha upekkhindriyaṃ uppajjatīti? Āmantā.

1558\. «  Yattha vā pana upekkhindriyaṃ uppajjati tattha purisindriyaṃ uppajjatīti?

1559\. Rūpāvacare arūpāvacare tattha upekkhindriyaṃ uppajjati, no ca tattha purisindriyaṃ uppajjati. Kāmāvacare tattha upekkhindriyañca uppajjati purisindriyañca uppajjati.

1560\. »  Yattha purisindriyaṃ uppajjati tattha saddhindriyaṃ…pe…  paññindriyaṃ…pe…  manindriyaṃ uppajjatīti? Āmantā.

1561\. «  Yattha vā pana manindriyaṃ uppajjati tattha purisindriyaṃ uppajjatīti?

1562\. Rūpāvacare arūpāvacare tattha manindriyaṃ uppajjati, no ca tattha purisindriyaṃ uppajjati. Kāmāvacare tattha manindriyañca uppajjati purisindriyañca uppajjati. (Purisindriyamūlakaṃ.)

(199.)

1563\. »  Yattha jīvitindriyaṃ uppajjati tattha somanassindriyaṃ uppajjatīti?

1564\. Asaññasatte tattha jīvitindriyaṃ uppajjati, no ca tattha somanassindriyaṃ uppajjati. Catuvokāre pañcavokāre tattha jīvitindriyañca uppajjati somanassindriyañca uppajjati.

1565\. «  Yattha vā pana somanassindriyaṃ uppajjati tattha jīvitindriyaṃ uppajjatīti? Āmantā.

1566\. »  Yattha jīvitindriyaṃ uppajjati tattha upekkhindriyaṃ…pe…  saddhindriyaṃ…pe…  paññindriyaṃ…pe…  manindriyaṃ uppajjatīti?

1567\. Asaññasatte tattha jīvitindriyaṃ uppajjati, no ca tattha manindriyaṃ uppajjati. Catuvokāre pañcavokāre tattha jīvitindriyañca uppajjati manindriyañca uppajjati.

1568\. «  Yattha vā pana manindriyaṃ uppajjati tattha jīvitindriyaṃ uppajjatīti? Āmantā. (Jīvitindriyamūlakaṃ.)

(200.)

1569\. »  Yattha somanassindriyaṃ uppajjati tattha upekkhindriyaṃ…pe…  saddhindriyaṃ…pe…  paññindriyaṃ…pe…  manindriyaṃ uppajjatīti? Āmantā.

1570\. «  Yattha vā pana manindriyaṃ uppajjati tattha somanassindriyaṃ uppajjatīti? Āmantā. (Somanassindriyamūlakaṃ.)

(201.)

1571\. »  Yattha upekkhindriyaṃ uppajjati tattha saddhindriyaṃ…pe…  paññindriyaṃ…pe…  manindriyaṃ uppajjatīti? Āmantā.

1572\. «  Yattha vā pana manindriyaṃ uppajjati tattha upekkhindriyaṃ uppajjatīti? Āmantā. (Upekkhindriyamūlakaṃ.)

(202.)

1573\. »  Yattha saddhindriyaṃ uppajjati tattha paññindriyaṃ uppajjatīti? Āmantā.

1574\. «  Yattha vā pana paññindriyaṃ uppajjati tattha saddhindriyaṃ uppajjatīti? Āmantā.

1575\. »  Yattha saddhindriyaṃ uppajjati tattha manindriyaṃ uppajjatīti? Āmantā.

1576\. «  Yattha vā pana manindriyaṃ uppajjati tattha saddhindriyaṃ uppajjatīti? Āmantā. (Saddhindriyamūlakaṃ.)

(203.)

1577\. »  Yattha paññindriyaṃ uppajjati tattha manindriyaṃ uppajjatīti? Āmantā.

1578\. «  Yattha vā pana manindriyaṃ uppajjati tattha paññindriyaṃ uppajjatīti? Āmantā. (Paññindriyamūlakaṃ.)

[Go to previous page (2.1.1.1 Anulomapuggala)](2.1.1.1.md) / [Go to parent page (2.1.1 Paccuppannavāra)](../2.1.1.md) / [Go to next page (2.1.1.3 Anulomapuggalokāsa)](2.1.1.3.md)


