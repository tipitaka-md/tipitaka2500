
[Home](/) / [11M Uparipaṇṇāsapāḷi](...md) / [1 Devadahavagga](../11M/1.md)

# 𑁧𑁇𑁩 𑀓𑀺𑀦𑁆𑀢𑀺𑀲𑀼𑀢𑁆𑀢

* 𑀤𑁂𑀯𑀤𑀳𑀯𑀕𑁆𑀕

* 𑀓𑀺𑀦𑁆𑀢𑀺𑀲𑀼𑀢𑁆𑀢

(34.)

72\. 𑀏𑀯𑀁 𑀫𑁂 𑀲𑀼𑀢𑀁—  𑀏𑀓𑀁 𑀲𑀫𑀬𑀁 𑀪𑀕𑀯𑀸 𑀧𑀺𑀲𑀺𑀦𑀸𑀭𑀸𑀬𑀁 𑀯𑀺𑀳𑀭𑀢𑀺 𑀩𑀮𑀺𑀳𑀭𑀡𑁂 𑀯𑀦𑀲𑀡𑁆𑀟𑁂𑁇 𑀢𑀢𑁆𑀭 𑀔𑁄 𑀪𑀕𑀯𑀸 𑀪𑀺𑀓𑁆𑀔𑀽 𑀆𑀫𑀦𑁆𑀢𑁂𑀲𑀺—  “𑀪𑀺𑀓𑁆𑀔𑀯𑁄”𑀢𑀺𑁇 “𑀪𑀤𑀦𑁆𑀢𑁂”𑀢𑀺 𑀢𑁂 𑀪𑀺𑀓𑁆𑀔𑀽 𑀪𑀕𑀯𑀢𑁄 𑀧𑀘𑁆𑀘𑀲𑁆𑀲𑁄𑀲𑀼𑀁𑁇 𑀪𑀕𑀯𑀸 𑀏𑀢𑀤𑀯𑁄𑀘—  “𑀓𑀺𑀦𑁆𑀢𑀺 𑀯𑁄, 𑀪𑀺𑀓𑁆𑀔𑀯𑁂, 𑀫𑀬𑀺 𑀳𑁄𑀢𑀺—  ‘𑀘𑀻𑀯𑀭𑀳𑁂𑀢𑀼 𑀯𑀸 𑀲𑀫𑀡𑁄 𑀕𑁄𑀢𑀫𑁄 𑀥𑀫𑁆𑀫𑀁 𑀤𑁂𑀲𑁂𑀢𑀺, 𑀧𑀺𑀡𑁆𑀟𑀧𑀸𑀢𑀳𑁂𑀢𑀼 𑀯𑀸 𑀲𑀫𑀡𑁄 𑀕𑁄𑀢𑀫𑁄 𑀥𑀫𑁆𑀫𑀁 𑀤𑁂𑀲𑁂𑀢𑀺, 𑀲𑁂𑀦𑀸𑀲𑀦𑀳𑁂𑀢𑀼 𑀯𑀸 𑀲𑀫𑀡𑁄 𑀕𑁄𑀢𑀫𑁄 𑀥𑀫𑁆𑀫𑀁 𑀤𑁂𑀲𑁂𑀢𑀺, 𑀇𑀢𑀺𑀪𑀯𑀸𑀪𑀯𑀳𑁂𑀢𑀼 𑀯𑀸 𑀲𑀫𑀡𑁄 𑀕𑁄𑀢𑀫𑁄 𑀥𑀫𑁆𑀫𑀁 𑀤𑁂𑀲𑁂𑀢𑀻’”𑀢𑀺? “𑀦 𑀔𑁄 𑀦𑁄, 𑀪𑀦𑁆𑀢𑁂, 𑀪𑀕𑀯𑀢𑀺 𑀏𑀯𑀁 𑀳𑁄𑀢𑀺—  ‘𑀘𑀻𑀯𑀭𑀳𑁂𑀢𑀼 𑀯𑀸 𑀲𑀫𑀡𑁄 𑀕𑁄𑀢𑀫𑁄 𑀥𑀫𑁆𑀫𑀁 𑀤𑁂𑀲𑁂𑀢𑀺, 𑀧𑀺𑀡𑁆𑀟𑀧𑀸𑀢𑀳𑁂𑀢𑀼 𑀯𑀸 𑀲𑀫𑀡𑁄 𑀕𑁄𑀢𑀫𑁄 𑀥𑀫𑁆𑀫𑀁 𑀤𑁂𑀲𑁂𑀢𑀺, 𑀲𑁂𑀦𑀸𑀲𑀦𑀳𑁂𑀢𑀼 𑀯𑀸 𑀲𑀫𑀡𑁄 𑀕𑁄𑀢𑀫𑁄 𑀥𑀫𑁆𑀫𑀁 𑀤𑁂𑀲𑁂𑀢𑀺, 𑀇𑀢𑀺𑀪𑀯𑀸𑀪𑀯𑀳𑁂𑀢𑀼 𑀯𑀸 𑀲𑀫𑀡𑁄 𑀕𑁄𑀢𑀫𑁄 𑀥𑀫𑁆𑀫𑀁 𑀤𑁂𑀲𑁂𑀢𑀻’”𑀢𑀺𑁇

73\. “𑀦 𑀘 𑀓𑀺𑀭 𑀯𑁄, 𑀪𑀺𑀓𑁆𑀔𑀯𑁂, 𑀫𑀬𑀺 𑀏𑀯𑀁 𑀳𑁄𑀢𑀺—  ‘𑀘𑀻𑀯𑀭𑀳𑁂𑀢𑀼 𑀯𑀸 𑀲𑀫𑀡𑁄 𑀕𑁄𑀢𑀫𑁄 𑀥𑀫𑁆𑀫𑀁 𑀤𑁂𑀲𑁂𑀢𑀺…𑀧𑁂…  𑀇𑀢𑀺𑀪𑀯𑀸𑀪𑀯𑀳𑁂𑀢𑀼 𑀯𑀸 𑀲𑀫𑀡𑁄 𑀕𑁄𑀢𑀫𑁄 𑀥𑀫𑁆𑀫𑀁 𑀤𑁂𑀲𑁂𑀢𑀻’𑀢𑀺; 𑀅𑀣 𑀓𑀺𑀦𑁆𑀢𑀺 𑀘𑀭𑀳𑀺 𑀯𑁄, 𑀪𑀺𑀓𑁆𑀔𑀯𑁂, 𑀫𑀬𑀺 𑀳𑁄𑀢𑀻”𑀢𑀺? “𑀏𑀯𑀁 𑀔𑁄 𑀦𑁄, 𑀪𑀦𑁆𑀢𑁂, 𑀪𑀕𑀯𑀢𑀺 𑀳𑁄𑀢𑀺—  ‘𑀅𑀦𑀼𑀓𑀫𑁆𑀧𑀓𑁄 𑀪𑀕𑀯𑀸 𑀳𑀺𑀢𑁂𑀲𑀻; 𑀅𑀦𑀼𑀓𑀫𑁆𑀧𑀁 𑀉𑀧𑀸𑀤𑀸𑀬 𑀥𑀫𑁆𑀫𑀁 𑀤𑁂𑀲𑁂𑀢𑀻’”𑀢𑀺𑁇 “𑀏𑀯𑀜𑁆𑀘 𑀓𑀺𑀭 𑀯𑁄, 𑀪𑀺𑀓𑁆𑀔𑀯𑁂, 𑀫𑀬𑀺 𑀳𑁄𑀢𑀺—  ‘𑀅𑀦𑀼𑀓𑀫𑁆𑀧𑀓𑁄 𑀪𑀕𑀯𑀸 𑀳𑀺𑀢𑁂𑀲𑀻; 𑀅𑀦𑀼𑀓𑀫𑁆𑀧𑀁 𑀉𑀧𑀸𑀤𑀸𑀬 𑀥𑀫𑁆𑀫𑀁 𑀤𑁂𑀲𑁂𑀢𑀻’𑀢𑀺𑁇

(35.)

74\. 𑀢𑀲𑁆𑀫𑀸𑀢𑀺𑀳, 𑀪𑀺𑀓𑁆𑀔𑀯𑁂, 𑀬𑁂 𑀯𑁄 𑀫𑀬𑀸 𑀥𑀫𑁆𑀫𑀸 𑀅𑀪𑀺𑀜𑁆𑀜𑀸 𑀤𑁂𑀲𑀺𑀢𑀸, 𑀲𑁂𑀬𑁆𑀬𑀣𑀺𑀤𑀁—  𑀘𑀢𑁆𑀢𑀸𑀭𑁄 𑀲𑀢𑀺𑀧𑀝𑁆𑀞𑀸𑀦𑀸 𑀘𑀢𑁆𑀢𑀸𑀭𑁄 𑀲𑀫𑁆𑀫𑀧𑁆𑀧𑀥𑀸𑀦𑀸 𑀘𑀢𑁆𑀢𑀸𑀭𑁄 𑀇𑀤𑁆𑀥𑀺𑀧𑀸𑀤𑀸 𑀧𑀜𑁆𑀘𑀺𑀦𑁆𑀤𑁆𑀭𑀺𑀬𑀸𑀦𑀺 𑀧𑀜𑁆𑀘 𑀩𑀮𑀸𑀦𑀺 𑀲𑀢𑁆𑀢 𑀩𑁄𑀚𑁆𑀛𑀗𑁆𑀕𑀸 𑀅𑀭𑀺𑀬𑁄 𑀅𑀝𑁆𑀞𑀗𑁆𑀕𑀺𑀓𑁄 𑀫𑀕𑁆𑀕𑁄, 𑀢𑀢𑁆𑀣 𑀲𑀩𑁆𑀩𑁂𑀳𑁂𑀯 𑀲𑀫𑀕𑁆𑀕𑁂𑀳𑀺 𑀲𑀫𑁆𑀫𑁄𑀤𑀫𑀸𑀦𑁂𑀳𑀺 𑀅𑀯𑀺𑀯𑀤𑀫𑀸𑀦𑁂𑀳𑀺 𑀲𑀺𑀓𑁆𑀔𑀺𑀢𑀩𑁆𑀩𑀁𑁇 𑀢𑁂𑀲𑀜𑁆𑀘 𑀯𑁄, 𑀪𑀺𑀓𑁆𑀔𑀯𑁂, 𑀲𑀫𑀕𑁆𑀕𑀸𑀦𑀁 𑀲𑀫𑁆𑀫𑁄𑀤𑀫𑀸𑀦𑀸𑀦𑀁 𑀅𑀯𑀺𑀯𑀤𑀫𑀸𑀦𑀸𑀦𑀁 𑀲𑀺𑀓𑁆𑀔𑀢𑀁 𑀲𑀺𑀬𑀁𑀲𑀼 𑀤𑁆𑀯𑁂 𑀪𑀺𑀓𑁆𑀔𑀽 𑀅𑀪𑀺𑀥𑀫𑁆𑀫𑁂 𑀦𑀸𑀦𑀸𑀯𑀸𑀤𑀸𑁇 𑀢𑀢𑁆𑀭 𑀘𑁂 𑀢𑀼𑀫𑁆𑀳𑀸𑀓𑀁 𑀏𑀯𑀫𑀲𑁆𑀲—  ‘𑀇𑀫𑁂𑀲𑀁 𑀔𑁄 𑀆𑀬𑀲𑁆𑀫𑀦𑁆𑀢𑀸𑀦𑀁 𑀅𑀢𑁆𑀣𑀢𑁄 𑀘𑁂𑀯 𑀦𑀸𑀦𑀁 𑀩𑁆𑀬𑀜𑁆𑀚𑀦𑀢𑁄 𑀘 𑀦𑀸𑀦𑀦𑁆’𑀢𑀺, 𑀢𑀢𑁆𑀣 𑀬𑀁 𑀪𑀺𑀓𑁆𑀔𑀼𑀁 𑀲𑀼𑀯𑀘𑀢𑀭𑀁 𑀫𑀜𑁆𑀜𑁂𑀬𑁆𑀬𑀸𑀣 𑀲𑁄 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀏𑀯𑀫𑀲𑁆𑀲 𑀯𑀘𑀦𑀻𑀬𑁄—  ‘𑀆𑀬𑀲𑁆𑀫𑀦𑁆𑀢𑀸𑀦𑀁 𑀔𑁄 𑀅𑀢𑁆𑀣𑀢𑁄 𑀘𑁂𑀯 𑀦𑀸𑀦𑀁, 𑀩𑁆𑀬𑀜𑁆𑀚𑀦𑀢𑁄 𑀘 𑀦𑀸𑀦𑀁𑁇 𑀢𑀤𑀫𑀺𑀦𑀸𑀧𑁂𑀢𑀁 𑀆𑀬𑀲𑁆𑀫𑀦𑁆𑀢𑁄 𑀚𑀸𑀦𑀸𑀣—  𑀬𑀣𑀸 𑀅𑀢𑁆𑀣𑀢𑁄 𑀘𑁂𑀯 𑀦𑀸𑀦𑀁, 𑀩𑁆𑀬𑀜𑁆𑀚𑀦𑀢𑁄 𑀘 𑀦𑀸𑀦𑀁𑁇 𑀫𑀸𑀬𑀲𑁆𑀫𑀦𑁆𑀢𑁄 𑀯𑀺𑀯𑀸𑀤𑀁 𑀆𑀧𑀚𑁆𑀚𑀺𑀢𑁆𑀣𑀸’𑀢𑀺𑁇 𑀅𑀣𑀸𑀧𑀭𑁂𑀲𑀁 𑀏𑀓𑀢𑁄𑀧𑀓𑁆𑀔𑀺𑀓𑀸𑀦𑀁 𑀪𑀺𑀓𑁆𑀔𑀽𑀦𑀁 𑀬𑀁 𑀪𑀺𑀓𑁆𑀔𑀼𑀁 𑀲𑀼𑀯𑀘𑀢𑀭𑀁 𑀫𑀜𑁆𑀜𑁂𑀬𑁆𑀬𑀸𑀣 𑀲𑁄 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀏𑀯𑀫𑀲𑁆𑀲 𑀯𑀘𑀦𑀻𑀬𑁄—  ‘𑀆𑀬𑀲𑁆𑀫𑀦𑁆𑀢𑀸𑀦𑀁 𑀔𑁄 𑀅𑀢𑁆𑀣𑀢𑁄 𑀘𑁂𑀯 𑀦𑀸𑀦𑀁, 𑀩𑁆𑀬𑀜𑁆𑀚𑀦𑀢𑁄 𑀘 𑀦𑀸𑀦𑀁𑁇 𑀢𑀤𑀫𑀺𑀦𑀸𑀧𑁂𑀢𑀁 𑀆𑀬𑀲𑁆𑀫𑀦𑁆𑀢𑁄 𑀚𑀸𑀦𑀸𑀣—  𑀬𑀣𑀸 𑀅𑀢𑁆𑀣𑀢𑁄 𑀘𑁂𑀯 𑀦𑀸𑀦𑀁, 𑀩𑁆𑀬𑀜𑁆𑀚𑀦𑀢𑁄 𑀘 𑀦𑀸𑀦𑀁𑁇 𑀫𑀸𑀬𑀲𑁆𑀫𑀦𑁆𑀢𑁄 𑀯𑀺𑀯𑀸𑀤𑀁 𑀆𑀧𑀚𑁆𑀚𑀺𑀢𑁆𑀣𑀸’𑀢𑀺𑁇 𑀇𑀢𑀺 𑀤𑀼𑀕𑁆𑀕𑀳𑀺𑀢𑀁 𑀤𑀼𑀕𑁆𑀕𑀳𑀺𑀢𑀢𑁄 𑀥𑀸𑀭𑁂𑀢𑀩𑁆𑀩𑀁, 𑀲𑀼𑀕𑁆𑀕𑀳𑀺𑀢𑀁 𑀲𑀼𑀕𑁆𑀕𑀳𑀺𑀢𑀢𑁄 𑀥𑀸𑀭𑁂𑀢𑀩𑁆𑀩𑀁𑁇 𑀤𑀼𑀕𑁆𑀕𑀳𑀺𑀢𑀁 𑀤𑀼𑀕𑁆𑀕𑀳𑀺𑀢𑀢𑁄 𑀥𑀸𑀭𑁂𑀢𑁆𑀯𑀸 𑀲𑀼𑀕𑁆𑀕𑀳𑀺𑀢𑀁 𑀲𑀼𑀕𑁆𑀕𑀳𑀺𑀢𑀢𑁄 𑀥𑀸𑀭𑁂𑀢𑁆𑀯𑀸 𑀬𑁄 𑀥𑀫𑁆𑀫𑁄 𑀬𑁄 𑀯𑀺𑀦𑀬𑁄 𑀲𑁄 𑀪𑀸𑀲𑀺𑀢𑀩𑁆𑀩𑁄𑁇

(36.)

75\. 𑀢𑀢𑁆𑀭 𑀘𑁂 𑀢𑀼𑀫𑁆𑀳𑀸𑀓𑀁 𑀏𑀯𑀫𑀲𑁆𑀲—  ‘𑀇𑀫𑁂𑀲𑀁 𑀔𑁄 𑀆𑀬𑀲𑁆𑀫𑀦𑁆𑀢𑀸𑀦𑀁 𑀅𑀢𑁆𑀣𑀢𑁄 𑀳𑀺 𑀔𑁄 𑀦𑀸𑀦𑀁, 𑀩𑁆𑀬𑀜𑁆𑀚𑀦𑀢𑁄 𑀲𑀫𑁂𑀢𑀻’𑀢𑀺, 𑀢𑀢𑁆𑀣 𑀬𑀁 𑀪𑀺𑀓𑁆𑀔𑀼𑀁 𑀲𑀼𑀯𑀘𑀢𑀭𑀁 𑀫𑀜𑁆𑀜𑁂𑀬𑁆𑀬𑀸𑀣 𑀲𑁄 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀏𑀯𑀫𑀲𑁆𑀲 𑀯𑀘𑀦𑀻𑀬𑁄—  ‘𑀆𑀬𑀲𑁆𑀫𑀦𑁆𑀢𑀸𑀦𑀁 𑀔𑁄 𑀅𑀢𑁆𑀣𑀢𑁄 𑀳𑀺 𑀦𑀸𑀦𑀁, 𑀩𑁆𑀬𑀜𑁆𑀚𑀦𑀢𑁄 𑀲𑀫𑁂𑀢𑀺𑁇 𑀢𑀤𑀫𑀺𑀦𑀸𑀧𑁂𑀢𑀁 𑀆𑀬𑀲𑁆𑀫𑀦𑁆𑀢𑁄 𑀚𑀸𑀦𑀸𑀣—  𑀬𑀣𑀸 𑀅𑀢𑁆𑀣𑀢𑁄 𑀳𑀺 𑀔𑁄 𑀦𑀸𑀦𑀁, 𑀩𑁆𑀬𑀜𑁆𑀚𑀦𑀢𑁄 𑀲𑀫𑁂𑀢𑀺𑁇 𑀫𑀸𑀬𑀲𑁆𑀫𑀦𑁆𑀢𑁄 𑀯𑀺𑀯𑀸𑀤𑀁 𑀆𑀧𑀚𑁆𑀚𑀺𑀢𑁆𑀣𑀸’𑀢𑀺𑁇 𑀅𑀣𑀸𑀧𑀭𑁂𑀲𑀁 𑀏𑀓𑀢𑁄𑀧𑀓𑁆𑀔𑀺𑀓𑀸𑀦𑀁 𑀪𑀺𑀓𑁆𑀔𑀽𑀦𑀁 𑀬𑀁 𑀪𑀺𑀓𑁆𑀔𑀼𑀁 𑀲𑀼𑀯𑀘𑀢𑀭𑀁 𑀫𑀜𑁆𑀜𑁂𑀬𑁆𑀬𑀸𑀣 𑀲𑁄 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀏𑀯𑀫𑀲𑁆𑀲 𑀯𑀘𑀦𑀻𑀬𑁄—  ‘𑀆𑀬𑀲𑁆𑀫𑀦𑁆𑀢𑀸𑀦𑀁 𑀔𑁄 𑀅𑀢𑁆𑀣𑀢𑁄 𑀳𑀺 𑀔𑁄 𑀦𑀸𑀦𑀁, 𑀩𑁆𑀬𑀜𑁆𑀚𑀦𑀢𑁄 𑀲𑀫𑁂𑀢𑀺𑁇 𑀢𑀤𑀫𑀺𑀦𑀸𑀧𑁂𑀢𑀁 𑀆𑀬𑀲𑁆𑀫𑀦𑁆𑀢𑁄 𑀚𑀸𑀦𑀸𑀣—  𑀬𑀣𑀸 𑀅𑀢𑁆𑀣𑀢𑁄 𑀳𑀺 𑀔𑁄 𑀦𑀸𑀦𑀁, 𑀩𑁆𑀬𑀜𑁆𑀚𑀦𑀢𑁄 𑀲𑀫𑁂𑀢𑀺𑁇 𑀫𑀸𑀬𑀲𑁆𑀫𑀦𑁆𑀢𑁄 𑀯𑀺𑀯𑀸𑀤𑀁 𑀆𑀧𑀚𑁆𑀚𑀺𑀢𑁆𑀣𑀸’𑀢𑀺𑁇 𑀇𑀢𑀺 𑀤𑀼𑀕𑁆𑀕𑀳𑀺𑀢𑀁 𑀤𑀼𑀕𑁆𑀕𑀳𑀺𑀢𑀢𑁄 𑀥𑀸𑀭𑁂𑀢𑀩𑁆𑀩𑀁, 𑀲𑀼𑀕𑁆𑀕𑀳𑀺𑀢𑀁 𑀲𑀼𑀕𑁆𑀕𑀳𑀺𑀢𑀢𑁄 𑀥𑀸𑀭𑁂𑀢𑀩𑁆𑀩𑀁𑁇 𑀤𑀼𑀕𑁆𑀕𑀳𑀺𑀢𑀁 𑀤𑀼𑀕𑁆𑀕𑀳𑀺𑀢𑀢𑁄 𑀥𑀸𑀭𑁂𑀢𑁆𑀯𑀸 𑀲𑀼𑀕𑁆𑀕𑀳𑀺𑀢𑀁 𑀲𑀼𑀕𑁆𑀕𑀳𑀺𑀢𑀢𑁄 𑀥𑀸𑀭𑁂𑀢𑁆𑀯𑀸 𑀬𑁄 𑀥𑀫𑁆𑀫𑁄 𑀬𑁄 𑀯𑀺𑀦𑀬𑁄 𑀲𑁄 𑀪𑀸𑀲𑀺𑀢𑀩𑁆𑀩𑁄𑁇

(37.)

76\. 𑀢𑀢𑁆𑀭 𑀘𑁂 𑀢𑀼𑀫𑁆𑀳𑀸𑀓𑀁 𑀏𑀯𑀫𑀲𑁆𑀲—  ‘𑀇𑀫𑁂𑀲𑀁 𑀔𑁄 𑀆𑀬𑀲𑁆𑀫𑀦𑁆𑀢𑀸𑀦𑀁 𑀅𑀢𑁆𑀣𑀢𑁄 𑀳𑀺 𑀔𑁄 𑀲𑀫𑁂𑀢𑀺, 𑀩𑁆𑀬𑀜𑁆𑀚𑀦𑀢𑁄 𑀦𑀸𑀦𑀦𑁆’𑀢𑀺, 𑀢𑀢𑁆𑀣 𑀬𑀁 𑀪𑀺𑀓𑁆𑀔𑀼𑀁 𑀲𑀼𑀯𑀘𑀢𑀭𑀁 𑀫𑀜𑁆𑀜𑁂𑀬𑁆𑀬𑀸𑀣 𑀲𑁄 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀏𑀯𑀫𑀲𑁆𑀲 𑀯𑀘𑀦𑀻𑀬𑁄—  ‘𑀆𑀬𑀲𑁆𑀫𑀦𑁆𑀢𑀸𑀦𑀁 𑀔𑁄 𑀅𑀢𑁆𑀣𑀢𑁄 𑀳𑀺 𑀲𑀫𑁂𑀢𑀺, 𑀩𑁆𑀬𑀜𑁆𑀚𑀦𑀢𑁄 𑀦𑀸𑀦𑀁𑁇 𑀢𑀤𑀫𑀺𑀦𑀸𑀧𑁂𑀢𑀁 𑀆𑀬𑀲𑁆𑀫𑀦𑁆𑀢𑁄 𑀚𑀸𑀦𑀸𑀣—  𑀬𑀣𑀸 𑀅𑀢𑁆𑀣𑀢𑁄 𑀳𑀺 𑀔𑁄 𑀲𑀫𑁂𑀢𑀺, 𑀩𑁆𑀬𑀜𑁆𑀚𑀦𑀢𑁄 𑀦𑀸𑀦𑀁𑁇 𑀅𑀧𑁆𑀧𑀫𑀢𑁆𑀢𑀓𑀁 𑀔𑁄 𑀧𑀦𑁂𑀢𑀁 𑀬𑀤𑀺𑀤𑀁—  𑀩𑁆𑀬𑀜𑁆𑀚𑀦𑀁𑁇 𑀫𑀸𑀬𑀲𑁆𑀫𑀦𑁆𑀢𑁄 𑀅𑀧𑁆𑀧𑀫𑀢𑁆𑀢𑀓𑁂 𑀯𑀺𑀯𑀸𑀤𑀁 𑀆𑀧𑀚𑁆𑀚𑀺𑀢𑁆𑀣𑀸’𑀢𑀺𑁇 𑀅𑀣𑀸𑀧𑀭𑁂𑀲𑀁 𑀏𑀓𑀢𑁄𑀧𑀓𑁆𑀔𑀺𑀓𑀸𑀦𑀁 𑀪𑀺𑀓𑁆𑀔𑀽𑀦𑀁 𑀬𑀁 𑀪𑀺𑀓𑁆𑀔𑀼𑀁 𑀲𑀼𑀯𑀘𑀢𑀭𑀁 𑀫𑀜𑁆𑀜𑁂𑀬𑁆𑀬𑀸𑀣 𑀲𑁄 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀏𑀯𑀫𑀲𑁆𑀲 𑀯𑀘𑀦𑀻𑀬𑁄—  ‘𑀆𑀬𑀲𑁆𑀫𑀦𑁆𑀢𑀸𑀦𑀁 𑀔𑁄 𑀅𑀢𑁆𑀣𑀢𑁄 𑀳𑀺 𑀲𑀫𑁂𑀢𑀺, 𑀩𑁆𑀬𑀜𑁆𑀚𑀦𑀢𑁄 𑀦𑀸𑀦𑀁𑁇 𑀢𑀤𑀫𑀺𑀦𑀸𑀧𑁂𑀢𑀁 𑀆𑀬𑀲𑁆𑀫𑀦𑁆𑀢𑁄 𑀚𑀸𑀦𑀸𑀣—  𑀬𑀣𑀸 𑀅𑀢𑁆𑀣𑀢𑁄 𑀳𑀺 𑀔𑁄 𑀲𑀫𑁂𑀢𑀺, 𑀩𑁆𑀬𑀜𑁆𑀚𑀦𑀢𑁄 𑀦𑀸𑀦𑀁𑁇 𑀅𑀧𑁆𑀧𑀫𑀢𑁆𑀢𑀓𑀁 𑀔𑁄 𑀧𑀦𑁂𑀢𑀁 𑀬𑀤𑀺𑀤𑀁—  𑀩𑁆𑀬𑀜𑁆𑀚𑀦𑀁𑁇 𑀫𑀸𑀬𑀲𑁆𑀫𑀦𑁆𑀢𑁄 𑀅𑀧𑁆𑀧𑀫𑀢𑁆𑀢𑀓𑁂 𑀯𑀺𑀯𑀸𑀤𑀁 𑀆𑀧𑀚𑁆𑀚𑀺𑀢𑁆𑀣𑀸’𑀢𑀺𑁇 𑀇𑀢𑀺 𑀲𑀼𑀕𑁆𑀕𑀳𑀺𑀢𑀁 𑀲𑀼𑀕𑁆𑀕𑀳𑀺𑀢𑀢𑁄 𑀥𑀸𑀭𑁂𑀢𑀩𑁆𑀩𑀁, 𑀤𑀼𑀕𑁆𑀕𑀳𑀺𑀢𑀁 𑀤𑀼𑀕𑁆𑀕𑀳𑀺𑀢𑀢𑁄 𑀥𑀸𑀭𑁂𑀢𑀩𑁆𑀩𑀁𑁇 𑀲𑀼𑀕𑁆𑀕𑀳𑀺𑀢𑀁 𑀲𑀼𑀕𑁆𑀕𑀳𑀺𑀢𑀢𑁄 𑀥𑀸𑀭𑁂𑀢𑁆𑀯𑀸 𑀤𑀼𑀕𑁆𑀕𑀳𑀺𑀢𑀁 𑀤𑀼𑀕𑁆𑀕𑀳𑀺𑀢𑀢𑁄 𑀥𑀸𑀭𑁂𑀢𑁆𑀯𑀸 𑀬𑁄 𑀥𑀫𑁆𑀫𑁄 𑀬𑁄 𑀯𑀺𑀦𑀬𑁄 𑀲𑁄 𑀪𑀸𑀲𑀺𑀢𑀩𑁆𑀩𑁄𑁇

(38.)

77\. 𑀢𑀢𑁆𑀭 𑀘𑁂 𑀢𑀼𑀫𑁆𑀳𑀸𑀓𑀁 𑀏𑀯𑀫𑀲𑁆𑀲—  ‘𑀇𑀫𑁂𑀲𑀁 𑀔𑁄 𑀆𑀬𑀲𑁆𑀫𑀦𑁆𑀢𑀸𑀦𑀁 𑀅𑀢𑁆𑀣𑀢𑁄 𑀘𑁂𑀯 𑀲𑀫𑁂𑀢𑀺 𑀩𑁆𑀬𑀜𑁆𑀚𑀦𑀢𑁄 𑀘 𑀲𑀫𑁂𑀢𑀻’𑀢𑀺, 𑀢𑀢𑁆𑀣 𑀬𑀁 𑀪𑀺𑀓𑁆𑀔𑀼𑀁 𑀲𑀼𑀯𑀘𑀢𑀭𑀁 𑀫𑀜𑁆𑀜𑁂𑀬𑁆𑀬𑀸𑀣 𑀲𑁄 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀏𑀯𑀫𑀲𑁆𑀲 𑀯𑀘𑀦𑀻𑀬𑁄—  ‘𑀆𑀬𑀲𑁆𑀫𑀦𑁆𑀢𑀸𑀦𑀁 𑀔𑁄 𑀅𑀢𑁆𑀣𑀢𑁄 𑀘𑁂𑀯 𑀲𑀫𑁂𑀢𑀺, 𑀩𑁆𑀬𑀜𑁆𑀚𑀦𑀢𑁄 𑀘 𑀲𑀫𑁂𑀢𑀺𑁇 𑀢𑀤𑀫𑀺𑀦𑀸𑀧𑁂𑀢𑀁 𑀆𑀬𑀲𑁆𑀫𑀦𑁆𑀢𑁄 𑀚𑀸𑀦𑀸𑀣—  𑀬𑀣𑀸 𑀅𑀢𑁆𑀣𑀢𑁄 𑀘𑁂𑀯 𑀲𑀫𑁂𑀢𑀺 𑀩𑁆𑀬𑀜𑁆𑀚𑀦𑀢𑁄 𑀘 𑀲𑀫𑁂𑀢𑀺𑁇 𑀫𑀸𑀬𑀲𑁆𑀫𑀦𑁆𑀢𑁄 𑀯𑀺𑀯𑀸𑀤𑀁 𑀆𑀧𑀚𑁆𑀚𑀺𑀢𑁆𑀣𑀸’𑀢𑀺𑁇 𑀅𑀣𑀸𑀧𑀭𑁂𑀲𑀁 𑀏𑀓𑀢𑁄𑀧𑀓𑁆𑀔𑀺𑀓𑀸𑀦𑀁 𑀪𑀺𑀓𑁆𑀔𑀽𑀦𑀁 𑀬𑀁 𑀪𑀺𑀓𑁆𑀔𑀼𑀁 𑀲𑀼𑀯𑀘𑀢𑀭𑀁 𑀫𑀜𑁆𑀜𑁂𑀬𑁆𑀬𑀸𑀣 𑀲𑁄 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀏𑀯𑀫𑀲𑁆𑀲 𑀯𑀘𑀦𑀻𑀬𑁄—  ‘𑀆𑀬𑀲𑁆𑀫𑀦𑁆𑀢𑀸𑀦𑀁 𑀔𑁄 𑀅𑀢𑁆𑀣𑀢𑁄 𑀘𑁂𑀯 𑀲𑀫𑁂𑀢𑀺 𑀩𑁆𑀬𑀜𑁆𑀚𑀦𑀢𑁄 𑀘 𑀲𑀫𑁂𑀢𑀺𑁇 𑀢𑀤𑀫𑀺𑀦𑀸𑀧𑁂𑀢𑀁 𑀆𑀬𑀲𑁆𑀫𑀦𑁆𑀢𑁄 𑀚𑀸𑀦𑀸𑀣—  𑀬𑀣𑀸 𑀅𑀢𑁆𑀣𑀢𑁄 𑀘𑁂𑀯 𑀲𑀫𑁂𑀢𑀺 𑀩𑁆𑀬𑀜𑁆𑀚𑀦𑀢𑁄 𑀘 𑀲𑀫𑁂𑀢𑀺𑁇 𑀫𑀸𑀬𑀲𑁆𑀫𑀦𑁆𑀢𑁄 𑀯𑀺𑀯𑀸𑀤𑀁 𑀆𑀧𑀚𑁆𑀚𑀺𑀢𑁆𑀣𑀸’𑀢𑀺𑁇 𑀇𑀢𑀺 𑀲𑀼𑀕𑁆𑀕𑀳𑀺𑀢𑀁 𑀲𑀼𑀕𑁆𑀕𑀳𑀺𑀢𑀢𑁄 𑀥𑀸𑀭𑁂𑀢𑀩𑁆𑀩𑀁𑁇 𑀲𑀼𑀕𑁆𑀕𑀳𑀺𑀢𑀁 𑀲𑀼𑀕𑁆𑀕𑀳𑀺𑀢𑀢𑁄 𑀥𑀸𑀭𑁂𑀢𑁆𑀯𑀸 𑀬𑁄 𑀥𑀫𑁆𑀫𑁄 𑀬𑁄 𑀯𑀺𑀦𑀬𑁄 𑀲𑁄 𑀪𑀸𑀲𑀺𑀢𑀩𑁆𑀩𑁄𑁇

(39.)

78\. 𑀢𑁂𑀲𑀜𑁆𑀘 𑀯𑁄, 𑀪𑀺𑀓𑁆𑀔𑀯𑁂, 𑀲𑀫𑀕𑁆𑀕𑀸𑀦𑀁 𑀲𑀫𑁆𑀫𑁄𑀤𑀫𑀸𑀦𑀸𑀦𑀁 𑀅𑀯𑀺𑀯𑀤𑀫𑀸𑀦𑀸𑀦𑀁 𑀲𑀺𑀓𑁆𑀔𑀢𑀁 𑀲𑀺𑀬𑀸 𑀅𑀜𑁆𑀜𑀢𑀭𑀲𑁆𑀲 𑀪𑀺𑀓𑁆𑀔𑀼𑀦𑁄 𑀆𑀧𑀢𑁆𑀢𑀺 𑀲𑀺𑀬𑀸 𑀯𑀻𑀢𑀺𑀓𑁆𑀓𑀫𑁄, 𑀢𑀢𑁆𑀭, 𑀪𑀺𑀓𑁆𑀔𑀯𑁂, 𑀦 𑀘𑁄𑀤𑀦𑀸𑀬 𑀢𑀭𑀺𑀢𑀩𑁆𑀩𑀁𑁇 𑀧𑀼𑀕𑁆𑀕𑀮𑁄 𑀉𑀧𑀧𑀭𑀺𑀓𑁆𑀔𑀺𑀢𑀩𑁆𑀩𑁄—  ‘𑀇𑀢𑀺 𑀫𑀬𑁆𑀳𑀜𑁆𑀘 𑀅𑀯𑀺𑀳𑁂𑀲𑀸 𑀪𑀯𑀺𑀲𑁆𑀲𑀢𑀺 𑀧𑀭𑀲𑁆𑀲 𑀘 𑀧𑀼𑀕𑁆𑀕𑀮𑀲𑁆𑀲 𑀅𑀦𑀼𑀧𑀖𑀸𑀢𑁄, 𑀧𑀭𑁄 𑀳𑀺 𑀧𑀼𑀕𑁆𑀕𑀮𑁄 𑀅𑀓𑁆𑀓𑁄𑀥𑀦𑁄 𑀅𑀦𑀼𑀧𑀦𑀸𑀳𑀻 𑀅𑀤𑀍𑀳𑀤𑀺𑀝𑁆𑀞𑀻 𑀲𑀼𑀧𑁆𑀧𑀝𑀺𑀦𑀺𑀲𑁆𑀲𑀕𑁆𑀕𑀻, 𑀲𑀓𑁆𑀓𑁄𑀫𑀺 𑀘𑀸𑀳𑀁 𑀏𑀢𑀁 𑀧𑀼𑀕𑁆𑀕𑀮𑀁 𑀅𑀓𑀼𑀲𑀮𑀸 𑀯𑀼𑀝𑁆𑀞𑀸𑀧𑁂𑀢𑁆𑀯𑀸 𑀓𑀼𑀲𑀮𑁂 𑀧𑀢𑀺𑀝𑁆𑀞𑀸𑀧𑁂𑀢𑀼𑀦𑁆’𑀢𑀺𑁇 𑀲𑀘𑁂, 𑀪𑀺𑀓𑁆𑀔𑀯𑁂, 𑀏𑀯𑀫𑀲𑁆𑀲, 𑀓𑀮𑁆𑀮𑀁 𑀯𑀘𑀦𑀸𑀬𑁇

79\. 𑀲𑀘𑁂 𑀧𑀦, 𑀪𑀺𑀓𑁆𑀔𑀯𑁂, 𑀏𑀯𑀫𑀲𑁆𑀲—  ‘𑀫𑀬𑁆𑀳𑀁 𑀔𑁄 𑀅𑀯𑀺𑀳𑁂𑀲𑀸 𑀪𑀯𑀺𑀲𑁆𑀲𑀢𑀺 𑀧𑀭𑀲𑁆𑀲 𑀘 𑀧𑀼𑀕𑁆𑀕𑀮𑀲𑁆𑀲 𑀉𑀧𑀖𑀸𑀢𑁄, 𑀧𑀭𑁄 𑀳𑀺 𑀧𑀼𑀕𑁆𑀕𑀮𑁄 𑀓𑁄𑀥𑀦𑁄 𑀉𑀧𑀦𑀸𑀳𑀻 𑀅𑀤𑀍𑀳𑀤𑀺𑀝𑁆𑀞𑀻 𑀲𑀼𑀧𑁆𑀧𑀝𑀺𑀦𑀺𑀲𑁆𑀲𑀕𑁆𑀕𑀻, 𑀲𑀓𑁆𑀓𑁄𑀫𑀺 𑀘𑀸𑀳𑀁 𑀏𑀢𑀁 𑀧𑀼𑀕𑁆𑀕𑀮𑀁 𑀅𑀓𑀼𑀲𑀮𑀸 𑀯𑀼𑀝𑁆𑀞𑀸𑀧𑁂𑀢𑁆𑀯𑀸 𑀓𑀼𑀲𑀮𑁂 𑀧𑀢𑀺𑀝𑁆𑀞𑀸𑀧𑁂𑀢𑀼𑀁𑁇 𑀅𑀧𑁆𑀧𑀫𑀢𑁆𑀢𑀓𑀁 𑀔𑁄 𑀧𑀦𑁂𑀢𑀁 𑀬𑀤𑀺𑀤𑀁—  𑀧𑀭𑀲𑁆𑀲 𑀧𑀼𑀕𑁆𑀕𑀮𑀲𑁆𑀲 𑀉𑀧𑀖𑀸𑀢𑁄𑁇 𑀅𑀣 𑀔𑁄 𑀏𑀢𑀤𑁂𑀯 𑀩𑀳𑀼𑀢𑀭𑀁—  𑀲𑁆𑀯𑀸𑀳𑀁 𑀲𑀓𑁆𑀓𑁄𑀫𑀺 𑀏𑀢𑀁 𑀧𑀼𑀕𑁆𑀕𑀮𑀁 𑀅𑀓𑀼𑀲𑀮𑀸 𑀯𑀼𑀝𑁆𑀞𑀸𑀧𑁂𑀢𑁆𑀯𑀸 𑀓𑀼𑀲𑀮𑁂 𑀧𑀢𑀺𑀝𑁆𑀞𑀸𑀧𑁂𑀢𑀼𑀦𑁆’𑀢𑀺𑁇 𑀲𑀘𑁂, 𑀪𑀺𑀓𑁆𑀔𑀯𑁂, 𑀏𑀯𑀫𑀲𑁆𑀲, 𑀓𑀮𑁆𑀮𑀁 𑀯𑀘𑀦𑀸𑀬𑁇

80\. 𑀲𑀘𑁂 𑀧𑀦, 𑀪𑀺𑀓𑁆𑀔𑀯𑁂, 𑀏𑀯𑀫𑀲𑁆𑀲—  ‘𑀫𑀬𑁆𑀳𑀁 𑀔𑁄 𑀯𑀺𑀳𑁂𑀲𑀸 𑀪𑀯𑀺𑀲𑁆𑀲𑀢𑀺 𑀧𑀭𑀲𑁆𑀲 𑀘 𑀧𑀼𑀕𑁆𑀕𑀮𑀲𑁆𑀲 𑀅𑀦𑀼𑀧𑀖𑀸𑀢𑁄𑁇 𑀧𑀭𑁄 𑀳𑀺 𑀧𑀼𑀕𑁆𑀕𑀮𑁄 𑀅𑀓𑁆𑀓𑁄𑀥𑀦𑁄 𑀅𑀦𑀼𑀧𑀦𑀸𑀳𑀻 𑀤𑀍𑀳𑀤𑀺𑀝𑁆𑀞𑀻 𑀤𑀼𑀧𑁆𑀧𑀝𑀺𑀦𑀺𑀲𑁆𑀲𑀕𑁆𑀕𑀻, 𑀲𑀓𑁆𑀓𑁄𑀫𑀺 𑀘𑀸𑀳𑀁 𑀏𑀢𑀁 𑀧𑀼𑀕𑁆𑀕𑀮𑀁 𑀅𑀓𑀼𑀲𑀮𑀸 𑀯𑀼𑀝𑁆𑀞𑀸𑀧𑁂𑀢𑁆𑀯𑀸 𑀓𑀼𑀲𑀮𑁂 𑀧𑀢𑀺𑀝𑁆𑀞𑀸𑀧𑁂𑀢𑀼𑀁𑁇 𑀅𑀧𑁆𑀧𑀫𑀢𑁆𑀢𑀓𑀁 𑀔𑁄 𑀧𑀦𑁂𑀢𑀁 𑀬𑀤𑀺𑀤𑀁—  𑀫𑀬𑁆𑀳𑀁 𑀯𑀺𑀳𑁂𑀲𑀸𑁇 𑀅𑀣 𑀔𑁄 𑀏𑀢𑀤𑁂𑀯 𑀩𑀳𑀼𑀢𑀭𑀁—  𑀲𑁆𑀯𑀸𑀳𑀁 𑀲𑀓𑁆𑀓𑁄𑀫𑀺 𑀏𑀢𑀁 𑀧𑀼𑀕𑁆𑀕𑀮𑀁 𑀅𑀓𑀼𑀲𑀮𑀸 𑀯𑀼𑀝𑁆𑀞𑀸𑀧𑁂𑀢𑁆𑀯𑀸 𑀓𑀼𑀲𑀮𑁂 𑀧𑀢𑀺𑀝𑁆𑀞𑀸𑀧𑁂𑀢𑀼𑀦𑁆’𑀢𑀺𑁇 𑀲𑀘𑁂, 𑀪𑀺𑀓𑁆𑀔𑀯𑁂, 𑀏𑀯𑀫𑀲𑁆𑀲, 𑀓𑀮𑁆𑀮𑀁 𑀯𑀘𑀦𑀸𑀬𑁇

81\. 𑀲𑀘𑁂 𑀧𑀦, 𑀪𑀺𑀓𑁆𑀔𑀯𑁂, 𑀏𑀯𑀫𑀲𑁆𑀲—  ‘𑀫𑀬𑁆𑀳𑀜𑁆𑀘 𑀔𑁄 𑀯𑀺𑀳𑁂𑀲𑀸 𑀪𑀯𑀺𑀲𑁆𑀲𑀢𑀺 𑀧𑀭𑀲𑁆𑀲 𑀘 𑀧𑀼𑀕𑁆𑀕𑀮𑀲𑁆𑀲 𑀉𑀧𑀖𑀸𑀢𑁄𑁇 𑀧𑀭𑁄 𑀳𑀺 𑀧𑀼𑀕𑁆𑀕𑀮𑁄 𑀓𑁄𑀥𑀦𑁄 𑀉𑀧𑀦𑀸𑀳𑀻 𑀤𑀍𑀳𑀤𑀺𑀝𑁆𑀞𑀻 𑀤𑀼𑀧𑁆𑀧𑀝𑀺𑀦𑀺𑀲𑁆𑀲𑀕𑁆𑀕𑀻, 𑀲𑀓𑁆𑀓𑁄𑀫𑀺 𑀘𑀸𑀳𑀁 𑀏𑀢𑀁 𑀧𑀼𑀕𑁆𑀕𑀮𑀁 𑀅𑀓𑀼𑀲𑀮𑀸 𑀯𑀼𑀝𑁆𑀞𑀸𑀧𑁂𑀢𑁆𑀯𑀸 𑀓𑀼𑀲𑀮𑁂 𑀧𑀢𑀺𑀝𑁆𑀞𑀸𑀧𑁂𑀢𑀼𑀁𑁇 𑀅𑀧𑁆𑀧𑀫𑀢𑁆𑀢𑀓𑀁 𑀔𑁄 𑀧𑀦𑁂𑀢𑀁 𑀬𑀤𑀺𑀤𑀁—  𑀫𑀬𑁆𑀳𑀜𑁆𑀘 𑀯𑀺𑀳𑁂𑀲𑀸 𑀪𑀯𑀺𑀲𑁆𑀲𑀢𑀺 𑀧𑀭𑀲𑁆𑀲 𑀘 𑀧𑀼𑀕𑁆𑀕𑀮𑀲𑁆𑀲 𑀉𑀧𑀖𑀸𑀢𑁄𑁇 𑀅𑀣 𑀔𑁄 𑀏𑀢𑀤𑁂𑀯 𑀩𑀳𑀼𑀢𑀭𑀁—  𑀲𑁆𑀯𑀸𑀳𑀁 𑀲𑀓𑁆𑀓𑁄𑀫𑀺 𑀏𑀢𑀁 𑀧𑀼𑀕𑁆𑀕𑀮𑀁 𑀅𑀓𑀼𑀲𑀮𑀸 𑀯𑀼𑀝𑁆𑀞𑀸𑀧𑁂𑀢𑁆𑀯𑀸 𑀓𑀼𑀲𑀮𑁂 𑀧𑀢𑀺𑀝𑁆𑀞𑀸𑀧𑁂𑀢𑀼𑀦𑁆’𑀢𑀺𑁇 𑀲𑀘𑁂, 𑀪𑀺𑀓𑁆𑀔𑀯𑁂, 𑀏𑀯𑀫𑀲𑁆𑀲, 𑀓𑀮𑁆𑀮𑀁 𑀯𑀘𑀦𑀸𑀬𑁇

82\. 𑀲𑀘𑁂 𑀧𑀦, 𑀪𑀺𑀓𑁆𑀔𑀯𑁂, 𑀏𑀯𑀫𑀲𑁆𑀲—  ‘𑀫𑀬𑁆𑀳𑀜𑁆𑀘 𑀔𑁄 𑀯𑀺𑀳𑁂𑀲𑀸 𑀪𑀯𑀺𑀲𑁆𑀲𑀢𑀺 𑀧𑀭𑀲𑁆𑀲 𑀘 𑀧𑀼𑀕𑁆𑀕𑀮𑀲𑁆𑀲 𑀉𑀧𑀖𑀸𑀢𑁄𑁇 𑀧𑀭𑁄 𑀳𑀺 𑀧𑀼𑀕𑁆𑀕𑀮𑁄 𑀓𑁄𑀥𑀦𑁄 𑀉𑀧𑀦𑀸𑀳𑀻 𑀤𑀍𑀳𑀤𑀺𑀝𑁆𑀞𑀻 𑀤𑀼𑀧𑁆𑀧𑀝𑀺𑀦𑀺𑀲𑁆𑀲𑀕𑁆𑀕𑀻, 𑀦 𑀘𑀸𑀳𑀁 𑀲𑀓𑁆𑀓𑁄𑀫𑀺 𑀏𑀢𑀁 𑀧𑀼𑀕𑁆𑀕𑀮𑀁 𑀅𑀓𑀼𑀲𑀮𑀸 𑀯𑀼𑀝𑁆𑀞𑀸𑀧𑁂𑀢𑁆𑀯𑀸 𑀓𑀼𑀲𑀮𑁂 𑀧𑀢𑀺𑀝𑁆𑀞𑀸𑀧𑁂𑀢𑀼𑀦𑁆’𑀢𑀺𑁇 𑀏𑀯𑀭𑀽𑀧𑁂, 𑀪𑀺𑀓𑁆𑀔𑀯𑁂, 𑀧𑀼𑀕𑁆𑀕𑀮𑁂 𑀉𑀧𑁂𑀓𑁆𑀔𑀸 𑀦𑀸𑀢𑀺𑀫𑀜𑁆𑀜𑀺𑀢𑀩𑁆𑀩𑀸𑁇

(40.)

83\. 𑀢𑁂𑀲𑀜𑁆𑀘 𑀯𑁄, 𑀪𑀺𑀓𑁆𑀔𑀯𑁂, 𑀲𑀫𑀕𑁆𑀕𑀸𑀦𑀁 𑀲𑀫𑁆𑀫𑁄𑀤𑀫𑀸𑀦𑀸𑀦𑀁 𑀅𑀯𑀺𑀯𑀤𑀫𑀸𑀦𑀸𑀦𑀁 𑀲𑀺𑀓𑁆𑀔𑀢𑀁 𑀅𑀜𑁆𑀜𑀫𑀜𑁆𑀜𑀲𑁆𑀲 𑀯𑀘𑀻𑀲𑀁𑀳𑀸𑀭𑁄 𑀉𑀧𑁆𑀧𑀚𑁆𑀚𑁂𑀬𑁆𑀬 𑀤𑀺𑀝𑁆𑀞𑀺𑀧𑀍𑀆𑀲𑁄 𑀘𑁂𑀢𑀲𑁄 𑀆𑀖𑀸𑀢𑁄 𑀅𑀧𑁆𑀧𑀘𑁆𑀘𑀬𑁄 𑀅𑀦𑀪𑀺𑀭𑀤𑁆𑀥𑀺𑁇 𑀢𑀢𑁆𑀣 𑀏𑀓𑀢𑁄𑀧𑀓𑁆𑀔𑀺𑀓𑀸𑀦𑀁 𑀪𑀺𑀓𑁆𑀔𑀽𑀦𑀁 𑀬𑀁 𑀪𑀺𑀓𑁆𑀔𑀼𑀁 𑀲𑀼𑀯𑀘𑀢𑀭𑀁 𑀫𑀜𑁆𑀜𑁂𑀬𑁆𑀬𑀸𑀣 𑀲𑁄 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀏𑀯𑀫𑀲𑁆𑀲 𑀯𑀘𑀦𑀻𑀬𑁄—  ‘𑀬𑀁 𑀦𑁄, 𑀆𑀯𑀼𑀲𑁄, 𑀅𑀫𑁆𑀳𑀸𑀓𑀁 𑀲𑀫𑀕𑁆𑀕𑀸𑀦𑀁 𑀲𑀫𑁆𑀫𑁄𑀤𑀫𑀸𑀦𑀸𑀦𑀁 𑀅𑀯𑀺𑀯𑀤𑀫𑀸𑀦𑀸𑀦𑀁 𑀲𑀺𑀓𑁆𑀔𑀢𑀁 𑀅𑀜𑁆𑀜𑀫𑀜𑁆𑀜𑀲𑁆𑀲 𑀯𑀘𑀻𑀲𑀁𑀳𑀸𑀭𑁄 𑀉𑀧𑁆𑀧𑀦𑁆𑀦𑁄 𑀤𑀺𑀝𑁆𑀞𑀺𑀧𑀍𑀆𑀲𑁄 𑀘𑁂𑀢𑀲𑁄 𑀆𑀖𑀸𑀢𑁄 𑀅𑀧𑁆𑀧𑀘𑁆𑀘𑀬𑁄 𑀅𑀦𑀪𑀺𑀭𑀤𑁆𑀥𑀺, 𑀢𑀁 𑀚𑀸𑀦𑀫𑀸𑀦𑁄 𑀲𑀫𑀡𑁄 𑀕𑀭𑀳𑁂𑀬𑁆𑀬𑀸’𑀢𑀺𑁇 𑀲𑀫𑁆𑀫𑀸 𑀩𑁆𑀬𑀸𑀓𑀭𑀫𑀸𑀦𑁄, 𑀪𑀺𑀓𑁆𑀔𑀯𑁂, 𑀪𑀺𑀓𑁆𑀔𑀼 𑀏𑀯𑀁 𑀩𑁆𑀬𑀸𑀓𑀭𑁂𑀬𑁆𑀬—  ‘𑀬𑀁 𑀦𑁄, 𑀆𑀯𑀼𑀲𑁄, 𑀅𑀫𑁆𑀳𑀸𑀓𑀁 𑀲𑀫𑀕𑁆𑀕𑀸𑀦𑀁 𑀲𑀫𑁆𑀫𑁄𑀤𑀫𑀸𑀦𑀸𑀦𑀁 𑀅𑀯𑀺𑀯𑀤𑀫𑀸𑀦𑀸𑀦𑀁 𑀲𑀺𑀓𑁆𑀔𑀢𑀁 𑀅𑀜𑁆𑀜𑀫𑀜𑁆𑀜𑀲𑁆𑀲 𑀯𑀘𑀻𑀲𑀁𑀳𑀸𑀭𑁄 𑀉𑀧𑁆𑀧𑀦𑁆𑀦𑁄 𑀤𑀺𑀝𑁆𑀞𑀺𑀧𑀍𑀆𑀲𑁄 𑀘𑁂𑀢𑀲𑁄 𑀆𑀖𑀸𑀢𑁄 𑀅𑀧𑁆𑀧𑀘𑁆𑀘𑀬𑁄 𑀅𑀦𑀪𑀺𑀭𑀤𑁆𑀥𑀺, 𑀢𑀁 𑀚𑀸𑀦𑀫𑀸𑀦𑁄 𑀲𑀫𑀡𑁄 𑀕𑀭𑀳𑁂𑀬𑁆𑀬𑀸𑀢𑀺𑁇 𑀏𑀢𑀁 𑀧𑀦𑀸𑀯𑀼𑀲𑁄, 𑀥𑀫𑁆𑀫𑀁 𑀅𑀧𑁆𑀧𑀳𑀸𑀬 𑀦𑀺𑀩𑁆𑀩𑀸𑀦𑀁 𑀲𑀘𑁆𑀙𑀺𑀓𑀭𑁂𑀬𑁆𑀬𑀸’𑀢𑀺𑁇 𑀲𑀫𑁆𑀫𑀸 𑀩𑁆𑀬𑀸𑀓𑀭𑀫𑀸𑀦𑁄, 𑀪𑀺𑀓𑁆𑀔𑀯𑁂, 𑀪𑀺𑀓𑁆𑀔𑀼 𑀏𑀯𑀁 𑀩𑁆𑀬𑀸𑀓𑀭𑁂𑀬𑁆𑀬—  ‘𑀏𑀢𑀁, 𑀆𑀯𑀼𑀲𑁄, 𑀥𑀫𑁆𑀫𑀁 𑀅𑀧𑁆𑀧𑀳𑀸𑀬 𑀦 𑀦𑀺𑀩𑁆𑀩𑀸𑀦𑀁 𑀲𑀘𑁆𑀙𑀺𑀓𑀭𑁂𑀬𑁆𑀬𑀸’𑀢𑀺𑁇

84\. 𑀅𑀣𑀸𑀧𑀭𑁂𑀲𑀁 𑀏𑀓𑀢𑁄𑀧𑀓𑁆𑀔𑀺𑀓𑀸𑀦𑀁 𑀪𑀺𑀓𑁆𑀔𑀽𑀦𑀁 𑀬𑀁 𑀪𑀺𑀓𑁆𑀔𑀼𑀁 𑀲𑀼𑀯𑀘𑀢𑀭𑀁 𑀫𑀜𑁆𑀜𑁂𑀬𑁆𑀬𑀸𑀣, 𑀲𑁄 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀏𑀯𑀫𑀲𑁆𑀲 𑀯𑀘𑀦𑀻𑀬𑁄—  ‘𑀬𑀁 𑀦𑁄, 𑀆𑀯𑀼𑀲𑁄, 𑀅𑀫𑁆𑀳𑀸𑀓𑀁 𑀲𑀫𑀕𑁆𑀕𑀸𑀦𑀁 𑀲𑀫𑁆𑀫𑁄𑀤𑀫𑀸𑀦𑀸𑀦𑀁 𑀅𑀯𑀺𑀯𑀤𑀫𑀸𑀦𑀸𑀦𑀁 𑀲𑀺𑀓𑁆𑀔𑀢𑀁 𑀅𑀜𑁆𑀜𑀫𑀜𑁆𑀜𑀲𑁆𑀲 𑀯𑀘𑀻𑀲𑀁𑀳𑀸𑀭𑁄 𑀉𑀧𑁆𑀧𑀦𑁆𑀦𑁄 𑀤𑀺𑀝𑁆𑀞𑀺𑀧𑀍𑀆𑀲𑁄 𑀘𑁂𑀢𑀲𑁄 𑀆𑀖𑀸𑀢𑁄 𑀅𑀧𑁆𑀧𑀘𑁆𑀘𑀬𑁄 𑀅𑀦𑀪𑀺𑀭𑀤𑁆𑀥𑀺, 𑀢𑀁 𑀚𑀸𑀦𑀫𑀸𑀦𑁄 𑀲𑀫𑀡𑁄 𑀕𑀭𑀳𑁂𑀬𑁆𑀬𑀸’𑀢𑀺𑁇 𑀲𑀫𑁆𑀫𑀸 𑀩𑁆𑀬𑀸𑀓𑀭𑀫𑀸𑀦𑁄, 𑀪𑀺𑀓𑁆𑀔𑀯𑁂, 𑀪𑀺𑀓𑁆𑀔𑀼 𑀏𑀯𑀁 𑀩𑁆𑀬𑀸𑀓𑀭𑁂𑀬𑁆𑀬—  ‘𑀬𑀁 𑀦𑁄, 𑀆𑀯𑀼𑀲𑁄, 𑀅𑀫𑁆𑀳𑀸𑀓𑀁 𑀲𑀫𑀕𑁆𑀕𑀸𑀦𑀁 𑀲𑀫𑁆𑀫𑁄𑀤𑀫𑀸𑀦𑀸𑀦𑀁 𑀅𑀯𑀺𑀯𑀤𑀫𑀸𑀦𑀸𑀦𑀁 𑀲𑀺𑀓𑁆𑀔𑀢𑀁 𑀅𑀜𑁆𑀜𑀫𑀜𑁆𑀜𑀲𑁆𑀲 𑀯𑀘𑀻𑀲𑀁𑀳𑀸𑀭𑁄 𑀉𑀧𑁆𑀧𑀦𑁆𑀦𑁄 𑀤𑀺𑀝𑁆𑀞𑀺𑀧𑀍𑀆𑀲𑁄 𑀘𑁂𑀢𑀲𑁄 𑀆𑀖𑀸𑀢𑁄 𑀅𑀧𑁆𑀧𑀘𑁆𑀘𑀬𑁄 𑀅𑀦𑀪𑀺𑀭𑀤𑁆𑀥𑀺 𑀢𑀁 𑀚𑀸𑀦𑀫𑀸𑀦𑁄 𑀲𑀫𑀡𑁄 𑀕𑀭𑀳𑁂𑀬𑁆𑀬𑀸𑀢𑀺𑁇 𑀏𑀢𑀁 𑀧𑀦𑀸𑀯𑀼𑀲𑁄, 𑀥𑀫𑁆𑀫𑀁 𑀅𑀧𑁆𑀧𑀳𑀸𑀬 𑀦𑀺𑀩𑁆𑀩𑀸𑀦𑀁 𑀲𑀘𑁆𑀙𑀺𑀓𑀭𑁂𑀬𑁆𑀬𑀸’𑀢𑀺𑁇 𑀲𑀫𑁆𑀫𑀸 𑀩𑁆𑀬𑀸𑀓𑀭𑀫𑀸𑀦𑁄, 𑀪𑀺𑀓𑁆𑀔𑀯𑁂, 𑀪𑀺𑀓𑁆𑀔𑀼 𑀏𑀯𑀁 𑀩𑁆𑀬𑀸𑀓𑀭𑁂𑀬𑁆𑀬—  ‘𑀏𑀢𑀁 𑀔𑁄, 𑀆𑀯𑀼𑀲𑁄, 𑀥𑀫𑁆𑀫𑀁 𑀅𑀧𑁆𑀧𑀳𑀸𑀬 𑀦 𑀦𑀺𑀩𑁆𑀩𑀸𑀦𑀁 𑀲𑀘𑁆𑀙𑀺𑀓𑀭𑁂𑀬𑁆𑀬𑀸’𑀢𑀺𑁇

85\. 𑀢𑀜𑁆𑀘𑁂, 𑀪𑀺𑀓𑁆𑀔𑀯𑁂, 𑀪𑀺𑀓𑁆𑀔𑀼𑀁 𑀧𑀭𑁂 𑀏𑀯𑀁 𑀧𑀼𑀘𑁆𑀙𑁂𑀬𑁆𑀬𑀼𑀁—  ‘𑀆𑀬𑀲𑁆𑀫𑀢𑀸 𑀦𑁄 𑀏𑀢𑁂 𑀪𑀺𑀓𑁆𑀔𑀽 𑀅𑀓𑀼𑀲𑀮𑀸 𑀯𑀼𑀝𑁆𑀞𑀸𑀧𑁂𑀢𑁆𑀯𑀸 𑀓𑀼𑀲𑀮𑁂 𑀧𑀢𑀺𑀝𑁆𑀞𑀸𑀧𑀺𑀢𑀸’𑀢𑀺? 𑀲𑀫𑁆𑀫𑀸 𑀩𑁆𑀬𑀸𑀓𑀭𑀫𑀸𑀦𑁄, 𑀪𑀺𑀓𑁆𑀔𑀯𑁂, 𑀪𑀺𑀓𑁆𑀔𑀼 𑀏𑀯𑀁 𑀩𑁆𑀬𑀸𑀓𑀭𑁂𑀬𑁆𑀬—  ‘𑀇𑀥𑀸𑀳𑀁, 𑀆𑀯𑀼𑀲𑁄, 𑀬𑁂𑀦 𑀪𑀕𑀯𑀸 𑀢𑁂𑀦𑀼𑀧𑀲𑀗𑁆𑀓𑀫𑀺𑀁, 𑀢𑀲𑁆𑀲 𑀫𑁂 𑀪𑀕𑀯𑀸 𑀥𑀫𑁆𑀫𑀁 𑀤𑁂𑀲𑁂𑀲𑀺, 𑀢𑀸𑀳𑀁 𑀥𑀫𑁆𑀫𑀁 𑀲𑀼𑀢𑁆𑀯𑀸 𑀢𑁂𑀲𑀁 𑀪𑀺𑀓𑁆𑀔𑀽𑀦𑀁 𑀅𑀪𑀸𑀲𑀺𑀁𑁇 𑀢𑀁 𑀢𑁂 𑀪𑀺𑀓𑁆𑀔𑀽 𑀥𑀫𑁆𑀫𑀁 𑀲𑀼𑀢𑁆𑀯𑀸 𑀅𑀓𑀼𑀲𑀮𑀸 𑀯𑀼𑀝𑁆𑀞𑀳𑀺𑀁𑀲𑀼, 𑀓𑀼𑀲𑀮𑁂 𑀧𑀢𑀺𑀝𑁆𑀞𑀳𑀺𑀁𑀲𑀽’𑀢𑀺𑁇 𑀏𑀯𑀁 𑀩𑁆𑀬𑀸𑀓𑀭𑀫𑀸𑀦𑁄 𑀔𑁄, 𑀪𑀺𑀓𑁆𑀔𑀯𑁂, 𑀪𑀺𑀓𑁆𑀔𑀼 𑀦 𑀘𑁂𑀯 𑀅𑀢𑁆𑀢𑀸𑀦𑀁 𑀉𑀓𑁆𑀓𑀁𑀲𑁂𑀢𑀺, 𑀦 𑀧𑀭𑀁 𑀯𑀫𑁆𑀪𑁂𑀢𑀺, 𑀥𑀫𑁆𑀫𑀲𑁆𑀲 𑀘𑀸𑀦𑀼𑀥𑀫𑁆𑀫𑀁 𑀩𑁆𑀬𑀸𑀓𑀭𑁄𑀢𑀺, 𑀦 𑀘 𑀓𑁄𑀘𑀺 𑀲𑀳𑀥𑀫𑁆𑀫𑀺𑀓𑁄 𑀯𑀸𑀤𑀸𑀦𑀼𑀯𑀸𑀤𑁄 𑀕𑀸𑀭𑀬𑁆𑀳𑀁 𑀞𑀸𑀦𑀁 𑀆𑀕𑀘𑁆𑀙𑀢𑀻”𑀢𑀺𑁇

86\. 𑀇𑀤𑀫𑀯𑁄𑀘 𑀪𑀕𑀯𑀸𑁇 𑀅𑀢𑁆𑀢𑀫𑀦𑀸 𑀢𑁂 𑀪𑀺𑀓𑁆𑀔𑀽 𑀪𑀕𑀯𑀢𑁄 𑀪𑀸𑀲𑀺𑀢𑀁 𑀅𑀪𑀺𑀦𑀦𑁆𑀤𑀼𑀦𑁆𑀢𑀺𑁇

---

87\. 𑀓𑀺𑀦𑁆𑀢𑀺𑀲𑀼𑀢𑁆𑀢𑀁 𑀦𑀺𑀝𑁆𑀞𑀺𑀢𑀁 𑀢𑀢𑀺𑀬𑀁𑁇



[Go to previous page (1.2 Pañcattayasutta)](1.2.md) / [Go to parent page (1 Devadahavagga)](../11M/1.md) / [Go to next page (1.4 Sāmagāmasutta)](1.4.md)


