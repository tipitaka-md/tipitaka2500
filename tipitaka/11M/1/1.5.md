
[Home](/) / [11M Uparipaṇṇāsapāḷi](../../11M.md) / [1 Devadahavagga](../1.md)

# 𑁧𑁇𑁫 𑀲𑀼𑀦𑀓𑁆𑀔𑀢𑁆𑀢𑀲𑀼𑀢𑁆𑀢

* 𑀤𑁂𑀯𑀤𑀳𑀯𑀕𑁆𑀕

* 𑀲𑀼𑀦𑀓𑁆𑀔𑀢𑁆𑀢𑀲𑀼𑀢𑁆𑀢

(55.)

117\. 𑀏𑀯𑀁 𑀫𑁂 𑀲𑀼𑀢𑀁—  𑀏𑀓𑀁 𑀲𑀫𑀬𑀁 𑀪𑀕𑀯𑀸 𑀯𑁂𑀲𑀸𑀮𑀺𑀬𑀁 𑀯𑀺𑀳𑀭𑀢𑀺 𑀫𑀳𑀸𑀯𑀦𑁂 𑀓𑀽𑀝𑀸𑀕𑀸𑀭𑀲𑀸𑀮𑀸𑀬𑀁𑁇 𑀢𑁂𑀦 𑀔𑁄 𑀧𑀦 𑀲𑀫𑀬𑁂𑀦 𑀲𑀫𑁆𑀩𑀳𑀼𑀮𑁂𑀳𑀺 𑀪𑀺𑀓𑁆𑀔𑀽𑀳𑀺 𑀪𑀕𑀯𑀢𑁄 𑀲𑀦𑁆𑀢𑀺𑀓𑁂 𑀅𑀜𑁆𑀜𑀸 𑀩𑁆𑀬𑀸𑀓𑀢𑀸 𑀳𑁄𑀢𑀺—  “‘𑀔𑀻𑀡𑀸 𑀚𑀸𑀢𑀺, 𑀯𑀼𑀲𑀺𑀢𑀁 𑀩𑁆𑀭𑀳𑁆𑀫𑀘𑀭𑀺𑀬𑀁, 𑀓𑀢𑀁 𑀓𑀭𑀡𑀻𑀬𑀁, 𑀦𑀸𑀧𑀭𑀁 𑀇𑀢𑁆𑀣𑀢𑁆𑀢𑀸𑀬𑀸’𑀢𑀺 𑀧𑀚𑀸𑀦𑀸𑀫𑀸”𑀢𑀺𑁇 𑀅𑀲𑁆𑀲𑁄𑀲𑀺 𑀔𑁄 𑀲𑀼𑀦𑀓𑁆𑀔𑀢𑁆𑀢𑁄 𑀮𑀺𑀘𑁆𑀙𑀯𑀺𑀧𑀼𑀢𑁆𑀢𑁄—  “𑀲𑀫𑁆𑀩𑀳𑀼𑀮𑁂𑀳𑀺 𑀓𑀺𑀭 𑀪𑀺𑀓𑁆𑀔𑀽𑀳𑀺 𑀪𑀕𑀯𑀢𑁄 𑀲𑀦𑁆𑀢𑀺𑀓𑁂 𑀅𑀜𑁆𑀜𑀸 𑀩𑁆𑀬𑀸𑀓𑀢𑀸 𑀳𑁄𑀢𑀺—  ‘𑀔𑀻𑀡𑀸 𑀚𑀸𑀢𑀺, 𑀯𑀼𑀲𑀺𑀢𑀁 𑀩𑁆𑀭𑀳𑁆𑀫𑀘𑀭𑀺𑀬𑀁, 𑀓𑀢𑀁 𑀓𑀭𑀡𑀻𑀬𑀁, 𑀦𑀸𑀧𑀭𑀁 𑀇𑀢𑁆𑀣𑀢𑁆𑀢𑀸𑀬𑀸𑀢𑀺 𑀧𑀚𑀸𑀦𑀸𑀫𑀸’”𑀢𑀺𑁇

118\. 𑀅𑀣 𑀔𑁄 𑀲𑀼𑀦𑀓𑁆𑀔𑀢𑁆𑀢𑁄 𑀮𑀺𑀘𑁆𑀙𑀯𑀺𑀧𑀼𑀢𑁆𑀢𑁄 𑀬𑁂𑀦 𑀪𑀕𑀯𑀸 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀪𑀕𑀯𑀦𑁆𑀢𑀁 𑀅𑀪𑀺𑀯𑀸𑀤𑁂𑀢𑁆𑀯𑀸 𑀏𑀓𑀫𑀦𑁆𑀢𑀁 𑀦𑀺𑀲𑀻𑀤𑀺𑁇 𑀏𑀓𑀫𑀦𑁆𑀢𑀁 𑀦𑀺𑀲𑀺𑀦𑁆𑀦𑁄 𑀔𑁄 𑀲𑀼𑀦𑀓𑁆𑀔𑀢𑁆𑀢𑁄 𑀮𑀺𑀘𑁆𑀙𑀯𑀺𑀧𑀼𑀢𑁆𑀢𑁄 𑀪𑀕𑀯𑀦𑁆𑀢𑀁 𑀏𑀢𑀤𑀯𑁄𑀘—  “𑀲𑀼𑀢𑀁 𑀫𑁂𑀢𑀁, 𑀪𑀦𑁆𑀢𑁂—  ‘𑀲𑀫𑁆𑀩𑀳𑀼𑀮𑁂𑀳𑀺 𑀓𑀺𑀭 𑀪𑀺𑀓𑁆𑀔𑀽𑀳𑀺 𑀪𑀕𑀯𑀢𑁄 𑀲𑀦𑁆𑀢𑀺𑀓𑁂 𑀅𑀜𑁆𑀜𑀸 𑀩𑁆𑀬𑀸𑀓𑀢𑀸—  𑀔𑀻𑀡𑀸 𑀚𑀸𑀢𑀺, 𑀯𑀼𑀲𑀺𑀢𑀁 𑀩𑁆𑀭𑀳𑁆𑀫𑀘𑀭𑀺𑀬𑀁, 𑀓𑀢𑀁 𑀓𑀭𑀡𑀻𑀬𑀁, 𑀦𑀸𑀧𑀭𑀁 𑀇𑀢𑁆𑀣𑀢𑁆𑀢𑀸𑀬𑀸𑀢𑀺 𑀧𑀚𑀸𑀦𑀸𑀫𑀸’𑀢𑀺𑁇 𑀬𑁂 𑀢𑁂, 𑀪𑀦𑁆𑀢𑁂, 𑀪𑀺𑀓𑁆𑀔𑀽 𑀪𑀕𑀯𑀢𑁄 𑀲𑀦𑁆𑀢𑀺𑀓𑁂 𑀅𑀜𑁆𑀜𑀁 𑀩𑁆𑀬𑀸𑀓𑀁𑀲𑀼—  ‘𑀔𑀻𑀡𑀸 𑀚𑀸𑀢𑀺, 𑀯𑀼𑀲𑀺𑀢𑀁 𑀩𑁆𑀭𑀳𑁆𑀫𑀘𑀭𑀺𑀬𑀁, 𑀓𑀢𑀁 𑀓𑀭𑀡𑀻𑀬𑀁, 𑀦𑀸𑀧𑀭𑀁 𑀇𑀢𑁆𑀣𑀢𑁆𑀢𑀸𑀬𑀸𑀢𑀺 𑀧𑀚𑀸𑀦𑀸𑀫𑀸’𑀢𑀺, 𑀓𑀘𑁆𑀘𑀺 𑀢𑁂, 𑀪𑀦𑁆𑀢𑁂, 𑀪𑀺𑀓𑁆𑀔𑀽 𑀲𑀫𑁆𑀫𑀤𑁂𑀯 𑀅𑀜𑁆𑀜𑀁 𑀩𑁆𑀬𑀸𑀓𑀁𑀲𑀼 𑀉𑀤𑀸𑀳𑀼 𑀲𑀦𑁆𑀢𑁂𑀢𑁆𑀣𑁂𑀓𑀘𑁆𑀘𑁂 𑀪𑀺𑀓𑁆𑀔𑀽 𑀅𑀥𑀺𑀫𑀸𑀦𑁂𑀦 𑀅𑀜𑁆𑀜𑀁 𑀩𑁆𑀬𑀸𑀓𑀁𑀲𑀽”𑀢𑀺?

(56.)

119\. “𑀬𑁂 𑀢𑁂, 𑀲𑀼𑀦𑀓𑁆𑀔𑀢𑁆𑀢, 𑀪𑀺𑀓𑁆𑀔𑀽 𑀫𑀫 𑀲𑀦𑁆𑀢𑀺𑀓𑁂 𑀅𑀜𑁆𑀜𑀁 𑀩𑁆𑀬𑀸𑀓𑀁𑀲𑀼—  ‘𑀔𑀻𑀡𑀸 𑀚𑀸𑀢𑀺, 𑀯𑀼𑀲𑀺𑀢𑀁 𑀩𑁆𑀭𑀳𑁆𑀫𑀘𑀭𑀺𑀬𑀁, 𑀓𑀢𑀁 𑀓𑀭𑀡𑀻𑀬𑀁, 𑀦𑀸𑀧𑀭𑀁 𑀇𑀢𑁆𑀣𑀢𑁆𑀢𑀸𑀬𑀸𑀢𑀺 𑀧𑀚𑀸𑀦𑀸𑀫𑀸’𑀢𑀺𑁇 𑀲𑀦𑁆𑀢𑁂𑀢𑁆𑀣𑁂𑀓𑀘𑁆𑀘𑁂 𑀪𑀺𑀓𑁆𑀔𑀽 𑀲𑀫𑁆𑀫𑀤𑁂𑀯 𑀅𑀜𑁆𑀜𑀁 𑀩𑁆𑀬𑀸𑀓𑀁𑀲𑀼, 𑀲𑀦𑁆𑀢𑀺 𑀧𑀦𑀺𑀥𑁂𑀓𑀘𑁆𑀘𑁂 𑀪𑀺𑀓𑁆𑀔𑀽 𑀅𑀥𑀺𑀫𑀸𑀦𑁂𑀦𑀧𑀺 𑀅𑀜𑁆𑀜𑀁 𑀩𑁆𑀬𑀸𑀓𑀁𑀲𑀼𑁇 𑀢𑀢𑁆𑀭, 𑀲𑀼𑀦𑀓𑁆𑀔𑀢𑁆𑀢, 𑀬𑁂 𑀢𑁂 𑀪𑀺𑀓𑁆𑀔𑀽 𑀲𑀫𑁆𑀫𑀤𑁂𑀯 𑀅𑀜𑁆𑀜𑀁 𑀩𑁆𑀬𑀸𑀓𑀁𑀲𑀼 𑀢𑁂𑀲𑀁 𑀢𑀁 𑀢𑀣𑁂𑀯 𑀳𑁄𑀢𑀺; 𑀬𑁂 𑀧𑀦 𑀢𑁂 𑀪𑀺𑀓𑁆𑀔𑀽 𑀅𑀥𑀺𑀫𑀸𑀦𑁂𑀦 𑀅𑀜𑁆𑀜𑀁 𑀩𑁆𑀬𑀸𑀓𑀁𑀲𑀼 𑀢𑀢𑁆𑀭, 𑀲𑀼𑀦𑀓𑁆𑀔𑀢𑁆𑀢, 𑀢𑀣𑀸𑀕𑀢𑀲𑁆𑀲 𑀏𑀯𑀁 𑀳𑁄𑀢𑀺—  ‘𑀥𑀫𑁆𑀫𑀁 𑀦𑁂𑀲𑀁 𑀤𑁂𑀲𑁂𑀲𑁆𑀲𑀦𑁆’𑀢𑀺𑁇 𑀏𑀯𑀜𑁆𑀘𑁂𑀢𑁆𑀣, 𑀲𑀼𑀦𑀓𑁆𑀔𑀢𑁆𑀢, 𑀢𑀣𑀸𑀕𑀢𑀲𑁆𑀲 𑀳𑁄𑀢𑀺—  ‘𑀥𑀫𑁆𑀫𑀁 𑀦𑁂𑀲𑀁 𑀤𑁂𑀲𑁂𑀲𑁆𑀲𑀦𑁆’𑀢𑀺𑁇 𑀅𑀣 𑀘 𑀧𑀦𑀺𑀥𑁂𑀓𑀘𑁆𑀘𑁂 𑀫𑁄𑀖𑀧𑀼𑀭𑀺𑀲𑀸 𑀧𑀜𑁆𑀳𑀁 𑀅𑀪𑀺𑀲𑀗𑁆𑀔𑀭𑀺𑀢𑁆𑀯𑀸 𑀅𑀪𑀺𑀲𑀗𑁆𑀔𑀭𑀺𑀢𑁆𑀯𑀸 𑀢𑀣𑀸𑀕𑀢𑀁 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀧𑀼𑀘𑁆𑀙𑀦𑁆𑀢𑀺𑁇 𑀢𑀢𑁆𑀭, 𑀲𑀼𑀦𑀓𑁆𑀔𑀢𑁆𑀢, 𑀬𑀫𑁆𑀧𑀺 𑀢𑀣𑀸𑀕𑀢𑀲𑁆𑀲 𑀏𑀯𑀁 𑀳𑁄𑀢𑀺—  ‘𑀥𑀫𑁆𑀫𑀁 𑀦𑁂𑀲𑀁 𑀤𑁂𑀲𑁂𑀲𑁆𑀲𑀦𑁆’𑀢𑀺 𑀢𑀲𑁆𑀲𑀧𑀺 𑀳𑁄𑀢𑀺 𑀅𑀜𑁆𑀜𑀣𑀢𑁆𑀢𑀦𑁆”𑀢𑀺𑁇 “𑀏𑀢𑀲𑁆𑀲 𑀪𑀕𑀯𑀸 𑀓𑀸𑀮𑁄, 𑀏𑀢𑀲𑁆𑀲 𑀲𑀼𑀕𑀢 𑀓𑀸𑀮𑁄, 𑀬𑀁 𑀪𑀕𑀯𑀸 𑀥𑀫𑁆𑀫𑀁 𑀤𑁂𑀲𑁂𑀬𑁆𑀬𑁇 𑀪𑀕𑀯𑀢𑁄 𑀲𑀼𑀢𑁆𑀯𑀸 𑀪𑀺𑀓𑁆𑀔𑀽 𑀥𑀸𑀭𑁂𑀲𑁆𑀲𑀦𑁆𑀢𑀻”𑀢𑀺𑁇 “𑀢𑁂𑀦 𑀳𑀺, 𑀲𑀼𑀦𑀓𑁆𑀔𑀢𑁆𑀢, 𑀲𑀼𑀡𑀸𑀳𑀺, 𑀲𑀸𑀥𑀼𑀓𑀁 𑀫𑀦𑀲𑀺 𑀓𑀭𑁄𑀳𑀺; 𑀪𑀸𑀲𑀺𑀲𑁆𑀲𑀸𑀫𑀻”𑀢𑀺𑁇 “𑀏𑀯𑀁, 𑀪𑀦𑁆𑀢𑁂”𑀢𑀺 𑀔𑁄 𑀲𑀼𑀦𑀓𑁆𑀔𑀢𑁆𑀢𑁄 𑀮𑀺𑀘𑁆𑀙𑀯𑀺𑀧𑀼𑀢𑁆𑀢𑁄 𑀪𑀕𑀯𑀢𑁄 𑀧𑀘𑁆𑀘𑀲𑁆𑀲𑁄𑀲𑀺𑁇 𑀪𑀕𑀯𑀸 𑀏𑀢𑀤𑀯𑁄𑀘—

(57.)

120\. 𑀧𑀜𑁆𑀘 𑀔𑁄 𑀇𑀫𑁂, 𑀲𑀼𑀦𑀓𑁆𑀔𑀢𑁆𑀢, 𑀓𑀸𑀫𑀕𑀼𑀡𑀸𑁇 𑀓𑀢𑀫𑁂 𑀧𑀜𑁆𑀘? 𑀘𑀓𑁆𑀔𑀼𑀯𑀺𑀜𑁆𑀜𑁂𑀬𑁆𑀬𑀸 𑀭𑀽𑀧𑀸 𑀇𑀝𑁆𑀞𑀸 𑀓𑀦𑁆𑀢𑀸 𑀫𑀦𑀸𑀧𑀸 𑀧𑀺𑀬𑀭𑀽𑀧𑀸 𑀓𑀸𑀫𑀽𑀧𑀲𑀁𑀳𑀺𑀢𑀸 𑀭𑀚𑀦𑀻𑀬𑀸, 𑀲𑁄𑀢𑀯𑀺𑀜𑁆𑀜𑁂𑀬𑁆𑀬𑀸 𑀲𑀤𑁆𑀤𑀸…𑀧𑁂…  𑀖𑀸𑀦𑀯𑀺𑀜𑁆𑀜𑁂𑀬𑁆𑀬𑀸 𑀕𑀦𑁆𑀥𑀸…  𑀚𑀺𑀯𑁆𑀳𑀸𑀯𑀺𑀜𑁆𑀜𑁂𑀬𑁆𑀬𑀸 𑀭𑀲𑀸…  𑀓𑀸𑀬𑀯𑀺𑀜𑁆𑀜𑁂𑀬𑁆𑀬𑀸 𑀨𑁄𑀝𑁆𑀞𑀩𑁆𑀩𑀸 𑀇𑀝𑁆𑀞𑀸 𑀓𑀦𑁆𑀢𑀸 𑀫𑀦𑀸𑀧𑀸 𑀧𑀺𑀬𑀭𑀽𑀧𑀸 𑀓𑀸𑀫𑀽𑀧𑀲𑀁𑀳𑀺𑀢𑀸 𑀭𑀚𑀦𑀻𑀬𑀸—  𑀇𑀫𑁂 𑀔𑁄, 𑀲𑀼𑀦𑀓𑁆𑀔𑀢𑁆𑀢, 𑀧𑀜𑁆𑀘 𑀓𑀸𑀫𑀕𑀼𑀡𑀸𑁇

(58.)

121\. 𑀞𑀸𑀦𑀁 𑀔𑁄 𑀧𑀦𑁂𑀢𑀁, 𑀲𑀼𑀦𑀓𑁆𑀔𑀢𑁆𑀢, 𑀯𑀺𑀚𑁆𑀚𑀢𑀺 𑀬𑀁 𑀇𑀥𑁂𑀓𑀘𑁆𑀘𑁄 𑀧𑀼𑀭𑀺𑀲𑀧𑀼𑀕𑁆𑀕𑀮𑁄 𑀮𑁄𑀓𑀸𑀫𑀺𑀲𑀸𑀥𑀺𑀫𑀼𑀢𑁆𑀢𑁄 𑀅𑀲𑁆𑀲𑁇 𑀮𑁄𑀓𑀸𑀫𑀺𑀲𑀸𑀥𑀺𑀫𑀼𑀢𑁆𑀢𑀲𑁆𑀲 𑀔𑁄, 𑀲𑀼𑀦𑀓𑁆𑀔𑀢𑁆𑀢, 𑀧𑀼𑀭𑀺𑀲𑀧𑀼𑀕𑁆𑀕𑀮𑀲𑁆𑀲 𑀢𑀧𑁆𑀧𑀢𑀺𑀭𑀽𑀧𑀻 𑀘𑁂𑀯 𑀓𑀣𑀸 𑀲𑀡𑁆𑀞𑀸𑀢𑀺, 𑀢𑀤𑀦𑀼𑀥𑀫𑁆𑀫𑀜𑁆𑀘 𑀅𑀦𑀼𑀯𑀺𑀢𑀓𑁆𑀓𑁂𑀢𑀺, 𑀅𑀦𑀼𑀯𑀺𑀘𑀸𑀭𑁂𑀢𑀺, 𑀢𑀜𑁆𑀘 𑀧𑀼𑀭𑀺𑀲𑀁 𑀪𑀚𑀢𑀺, 𑀢𑁂𑀦 𑀘 𑀯𑀺𑀢𑁆𑀢𑀺𑀁 𑀆𑀧𑀚𑁆𑀚𑀢𑀺; 𑀆𑀦𑁂𑀜𑁆𑀚𑀧𑀝𑀺𑀲𑀁𑀬𑀼𑀢𑁆𑀢𑀸𑀬 𑀘 𑀧𑀦 𑀓𑀣𑀸𑀬 𑀓𑀘𑁆𑀙𑀫𑀸𑀦𑀸𑀬 𑀦 𑀲𑀼𑀲𑁆𑀲𑀽𑀲𑀢𑀺, 𑀦 𑀲𑁄𑀢𑀁 𑀑𑀤𑀳𑀢𑀺, 𑀦 𑀅𑀜𑁆𑀜𑀸 𑀘𑀺𑀢𑁆𑀢𑀁 𑀉𑀧𑀝𑁆𑀞𑀸𑀧𑁂𑀢𑀺, 𑀦 𑀘 𑀢𑀁 𑀧𑀼𑀭𑀺𑀲𑀁 𑀪𑀚𑀢𑀺, 𑀦 𑀘 𑀢𑁂𑀦 𑀯𑀺𑀢𑁆𑀢𑀺𑀁 𑀆𑀧𑀚𑁆𑀚𑀢𑀺𑁇 𑀲𑁂𑀬𑁆𑀬𑀣𑀸𑀧𑀺, 𑀲𑀼𑀦𑀓𑁆𑀔𑀢𑁆𑀢, 𑀧𑀼𑀭𑀺𑀲𑁄 𑀲𑀓𑀫𑁆𑀳𑀸 𑀕𑀸𑀫𑀸 𑀯𑀸 𑀦𑀺𑀕𑀫𑀸 𑀯𑀸 𑀘𑀺𑀭𑀯𑀺𑀧𑁆𑀧𑀯𑀼𑀢𑁆𑀣𑁄 𑀅𑀲𑁆𑀲𑁇 𑀲𑁄 𑀅𑀜𑁆𑀜𑀢𑀭𑀁 𑀧𑀼𑀭𑀺𑀲𑀁 𑀧𑀲𑁆𑀲𑁂𑀬𑁆𑀬 𑀢𑀫𑁆𑀳𑀸 𑀕𑀸𑀫𑀸 𑀯𑀸 𑀦𑀺𑀕𑀫𑀸 𑀯𑀸 𑀅𑀘𑀺𑀭𑀧𑀓𑁆𑀓𑀦𑁆𑀢𑀁𑁇 𑀲𑁄 𑀢𑀁 𑀧𑀼𑀭𑀺𑀲𑀁 𑀢𑀲𑁆𑀲 𑀕𑀸𑀫𑀲𑁆𑀲 𑀯𑀸 𑀦𑀺𑀕𑀫𑀲𑁆𑀲 𑀯𑀸 𑀔𑁂𑀫𑀢𑀜𑁆𑀘 𑀲𑀼𑀪𑀺𑀓𑁆𑀔𑀢𑀜𑁆𑀘 𑀅𑀧𑁆𑀧𑀸𑀩𑀸𑀥𑀢𑀜𑁆𑀘 𑀧𑀼𑀘𑁆𑀙𑁂𑀬𑁆𑀬; 𑀢𑀲𑁆𑀲 𑀲𑁄 𑀧𑀼𑀭𑀺𑀲𑁄 𑀢𑀲𑁆𑀲 𑀕𑀸𑀫𑀲𑁆𑀲 𑀯𑀸 𑀦𑀺𑀕𑀫𑀲𑁆𑀲 𑀯𑀸 𑀔𑁂𑀫𑀢𑀜𑁆𑀘 𑀲𑀼𑀪𑀺𑀓𑁆𑀔𑀢𑀜𑁆𑀘 𑀅𑀧𑁆𑀧𑀸𑀩𑀸𑀥𑀢𑀜𑁆𑀘 𑀲𑀁𑀲𑁂𑀬𑁆𑀬𑁇 𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀲𑀼𑀦𑀓𑁆𑀔𑀢𑁆𑀢, 𑀅𑀧𑀺 𑀦𑀼 𑀲𑁄 𑀧𑀼𑀭𑀺𑀲𑁄 𑀢𑀲𑁆𑀲 𑀧𑀼𑀭𑀺𑀲𑀲𑁆𑀲 𑀲𑀼𑀲𑁆𑀲𑀽𑀲𑁂𑀬𑁆𑀬, 𑀲𑁄𑀢𑀁 𑀑𑀤𑀳𑁂𑀬𑁆𑀬, 𑀅𑀜𑁆𑀜𑀸 𑀘𑀺𑀢𑁆𑀢𑀁 𑀉𑀧𑀝𑁆𑀞𑀸𑀧𑁂𑀬𑁆𑀬, 𑀢𑀜𑁆𑀘 𑀧𑀼𑀭𑀺𑀲𑀁 𑀪𑀚𑁂𑀬𑁆𑀬, 𑀢𑁂𑀦 𑀘 𑀯𑀺𑀢𑁆𑀢𑀺𑀁 𑀆𑀧𑀚𑁆𑀚𑁂𑀬𑁆𑀬𑀸”𑀢𑀺? “𑀏𑀯𑀁, 𑀪𑀦𑁆𑀢𑁂”𑁇 “𑀏𑀯𑀫𑁂𑀯 𑀔𑁄, 𑀲𑀼𑀦𑀓𑁆𑀔𑀢𑁆𑀢, 𑀞𑀸𑀦𑀫𑁂𑀢𑀁 𑀯𑀺𑀚𑁆𑀚𑀢𑀺 𑀬𑀁 𑀇𑀥𑁂𑀓𑀘𑁆𑀘𑁄 𑀧𑀼𑀭𑀺𑀲𑀧𑀼𑀕𑁆𑀕𑀮𑁄 𑀮𑁄𑀓𑀸𑀫𑀺𑀲𑀸𑀥𑀺𑀫𑀼𑀢𑁆𑀢𑁄 𑀅𑀲𑁆𑀲𑁇 𑀮𑁄𑀓𑀸𑀫𑀺𑀲𑀸𑀥𑀺𑀫𑀼𑀢𑁆𑀢𑀲𑁆𑀲 𑀔𑁄, 𑀲𑀼𑀦𑀓𑁆𑀔𑀢𑁆𑀢, 𑀧𑀼𑀭𑀺𑀲𑀧𑀼𑀕𑁆𑀕𑀮𑀲𑁆𑀲 𑀢𑀧𑁆𑀧𑀢𑀺𑀭𑀽𑀧𑀻 𑀘𑁂𑀯 𑀓𑀣𑀸 𑀲𑀡𑁆𑀞𑀸𑀢𑀺, 𑀢𑀤𑀦𑀼𑀥𑀫𑁆𑀫𑀜𑁆𑀘 𑀅𑀦𑀼𑀯𑀺𑀢𑀓𑁆𑀓𑁂𑀢𑀺, 𑀅𑀦𑀼𑀯𑀺𑀘𑀸𑀭𑁂𑀢𑀺, 𑀢𑀜𑁆𑀘 𑀧𑀼𑀭𑀺𑀲𑀁 𑀪𑀚𑀢𑀺, 𑀢𑁂𑀦 𑀘 𑀯𑀺𑀢𑁆𑀢𑀺𑀁 𑀆𑀧𑀚𑁆𑀚𑀢𑀺; 𑀆𑀦𑁂𑀜𑁆𑀚𑀧𑀝𑀺𑀲𑀁𑀬𑀼𑀢𑁆𑀢𑀸𑀬 𑀘 𑀧𑀦 𑀓𑀣𑀸𑀬 𑀓𑀘𑁆𑀙𑀫𑀸𑀦𑀸𑀬 𑀦 𑀲𑀼𑀲𑁆𑀲𑀽𑀲𑀢𑀺, 𑀦 𑀲𑁄𑀢𑀁 𑀑𑀤𑀳𑀢𑀺, 𑀦 𑀅𑀜𑁆𑀜𑀸 𑀘𑀺𑀢𑁆𑀢𑀁 𑀉𑀧𑀝𑁆𑀞𑀸𑀧𑁂𑀢𑀺, 𑀦 𑀘 𑀢𑀁 𑀧𑀼𑀭𑀺𑀲𑀁 𑀪𑀚𑀢𑀺, 𑀦 𑀘 𑀢𑁂𑀦 𑀯𑀺𑀢𑁆𑀢𑀺𑀁 𑀆𑀧𑀚𑁆𑀚𑀢𑀺𑁇 𑀲𑁄 𑀏𑀯𑀫𑀲𑁆𑀲 𑀯𑁂𑀤𑀺𑀢𑀩𑁆𑀩𑁄—  ‘𑀆𑀦𑁂𑀜𑁆𑀚𑀲𑀁𑀬𑁄𑀚𑀦𑁂𑀦 𑀳𑀺 𑀔𑁄 𑀯𑀺𑀲𑀁𑀬𑀼𑀢𑁆𑀢𑁄 𑀮𑁄𑀓𑀸𑀫𑀺𑀲𑀸𑀥𑀺𑀫𑀼𑀢𑁆𑀢𑁄 𑀧𑀼𑀭𑀺𑀲𑀧𑀼𑀕𑁆𑀕𑀮𑁄’𑀢𑀺𑁇

(59.)

122\. 𑀞𑀸𑀦𑀁 𑀔𑁄 𑀧𑀦𑁂𑀢𑀁, 𑀲𑀼𑀦𑀓𑁆𑀔𑀢𑁆𑀢, 𑀯𑀺𑀚𑁆𑀚𑀢𑀺 𑀬𑀁 𑀇𑀥𑁂𑀓𑀘𑁆𑀘𑁄 𑀧𑀼𑀭𑀺𑀲𑀧𑀼𑀕𑁆𑀕𑀮𑁄 𑀆𑀦𑁂𑀜𑁆𑀚𑀸𑀥𑀺𑀫𑀼𑀢𑁆𑀢𑁄 𑀅𑀲𑁆𑀲𑁇 𑀆𑀦𑁂𑀜𑁆𑀚𑀸𑀥𑀺𑀫𑀼𑀢𑁆𑀢𑀲𑁆𑀲 𑀔𑁄, 𑀲𑀼𑀦𑀓𑁆𑀔𑀢𑁆𑀢, 𑀧𑀼𑀭𑀺𑀲𑀧𑀼𑀕𑁆𑀕𑀮𑀲𑁆𑀲 𑀢𑀧𑁆𑀧𑀢𑀺𑀭𑀽𑀧𑀻 𑀘𑁂𑀯 𑀓𑀣𑀸 𑀲𑀡𑁆𑀞𑀸𑀢𑀺, 𑀢𑀤𑀦𑀼𑀥𑀫𑁆𑀫𑀜𑁆𑀘 𑀅𑀦𑀼𑀯𑀺𑀢𑀓𑁆𑀓𑁂𑀢𑀺, 𑀅𑀦𑀼𑀯𑀺𑀘𑀸𑀭𑁂𑀢𑀺, 𑀢𑀜𑁆𑀘 𑀧𑀼𑀭𑀺𑀲𑀁 𑀪𑀚𑀢𑀺, 𑀢𑁂𑀦 𑀘 𑀯𑀺𑀢𑁆𑀢𑀺𑀁 𑀆𑀧𑀚𑁆𑀚𑀢𑀺; 𑀮𑁄𑀓𑀸𑀫𑀺𑀲𑀧𑀝𑀺𑀲𑀁𑀬𑀼𑀢𑁆𑀢𑀸𑀬 𑀘 𑀧𑀦 𑀓𑀣𑀸𑀬 𑀓𑀘𑁆𑀙𑀫𑀸𑀦𑀸𑀬 𑀦 𑀲𑀼𑀲𑁆𑀲𑀽𑀲𑀢𑀺, 𑀦 𑀲𑁄𑀢𑀁 𑀑𑀤𑀳𑀢𑀺, 𑀦 𑀅𑀜𑁆𑀜𑀸 𑀘𑀺𑀢𑁆𑀢𑀁 𑀉𑀧𑀝𑁆𑀞𑀸𑀧𑁂𑀢𑀺, 𑀦 𑀘 𑀢𑀁 𑀧𑀼𑀭𑀺𑀲𑀁 𑀪𑀚𑀢𑀺, 𑀦 𑀘 𑀢𑁂𑀦 𑀯𑀺𑀢𑁆𑀢𑀺𑀁 𑀆𑀧𑀚𑁆𑀚𑀢𑀺𑁇 𑀲𑁂𑀬𑁆𑀬𑀣𑀸𑀧𑀺, 𑀲𑀼𑀦𑀓𑁆𑀔𑀢𑁆𑀢, 𑀧𑀡𑁆𑀟𑀼𑀧𑀮𑀸𑀲𑁄 𑀩𑀦𑁆𑀥𑀦𑀸 𑀧𑀯𑀼𑀢𑁆𑀢𑁄 𑀅𑀪𑀩𑁆𑀩𑁄 𑀳𑀭𑀺𑀢𑀢𑁆𑀢𑀸𑀬; 𑀏𑀯𑀫𑁂𑀯 𑀔𑁄, 𑀲𑀼𑀦𑀓𑁆𑀔𑀢𑁆𑀢, 𑀆𑀦𑁂𑀜𑁆𑀚𑀸𑀥𑀺𑀫𑀼𑀢𑁆𑀢𑀲𑁆𑀲 𑀧𑀼𑀭𑀺𑀲𑀧𑀼𑀕𑁆𑀕𑀮𑀲𑁆𑀲 𑀬𑁂 𑀮𑁄𑀓𑀸𑀫𑀺𑀲𑀲𑀁𑀬𑁄𑀚𑀦𑁂 𑀲𑁂 𑀧𑀯𑀼𑀢𑁆𑀢𑁂𑁇 𑀲𑁄 𑀏𑀯𑀫𑀲𑁆𑀲 𑀯𑁂𑀤𑀺𑀢𑀩𑁆𑀩𑁄—  ‘𑀮𑁄𑀓𑀸𑀫𑀺𑀲𑀲𑀁𑀬𑁄𑀚𑀦𑁂𑀦 𑀳𑀺 𑀔𑁄 𑀯𑀺𑀲𑀁𑀬𑀼𑀢𑁆𑀢𑁄 𑀆𑀦𑁂𑀜𑁆𑀚𑀸𑀥𑀺𑀫𑀼𑀢𑁆𑀢𑁄 𑀧𑀼𑀭𑀺𑀲𑀧𑀼𑀕𑁆𑀕𑀮𑁄’𑀢𑀺𑁇

(60.)

123\. 𑀞𑀸𑀦𑀁 𑀔𑁄 𑀧𑀦𑁂𑀢𑀁, 𑀲𑀼𑀦𑀓𑁆𑀔𑀢𑁆𑀢, 𑀯𑀺𑀚𑁆𑀚𑀢𑀺 𑀬𑀁 𑀇𑀥𑁂𑀓𑀘𑁆𑀘𑁄 𑀧𑀼𑀭𑀺𑀲𑀧𑀼𑀕𑁆𑀕𑀮𑁄 𑀆𑀓𑀺𑀜𑁆𑀘𑀜𑁆𑀜𑀸𑀬𑀢𑀦𑀸𑀥𑀺𑀫𑀼𑀢𑁆𑀢𑁄 𑀅𑀲𑁆𑀲𑁇 𑀆𑀓𑀺𑀜𑁆𑀘𑀜𑁆𑀜𑀸𑀬𑀢𑀦𑀸𑀥𑀺𑀫𑀼𑀢𑁆𑀢𑀲𑁆𑀲 𑀔𑁄, 𑀲𑀼𑀦𑀓𑁆𑀔𑀢𑁆𑀢, 𑀧𑀼𑀭𑀺𑀲𑀧𑀼𑀕𑁆𑀕𑀮𑀲𑁆𑀲 𑀢𑀧𑁆𑀧𑀢𑀺𑀭𑀽𑀧𑀻 𑀘𑁂𑀯 𑀓𑀣𑀸 𑀲𑀡𑁆𑀞𑀸𑀢𑀺, 𑀢𑀤𑀦𑀼𑀥𑀫𑁆𑀫𑀜𑁆𑀘 𑀅𑀦𑀼𑀯𑀺𑀢𑀓𑁆𑀓𑁂𑀢𑀺, 𑀅𑀦𑀼𑀯𑀺𑀘𑀸𑀭𑁂𑀢𑀺, 𑀢𑀜𑁆𑀘 𑀧𑀼𑀭𑀺𑀲𑀁 𑀪𑀚𑀢𑀺, 𑀢𑁂𑀦 𑀘 𑀯𑀺𑀢𑁆𑀢𑀺𑀁 𑀆𑀧𑀚𑁆𑀚𑀢𑀺; 𑀆𑀦𑁂𑀜𑁆𑀚𑀧𑀝𑀺𑀲𑀁𑀬𑀼𑀢𑁆𑀢𑀸𑀬 𑀘 𑀧𑀦 𑀓𑀣𑀸𑀬 𑀓𑀘𑁆𑀙𑀫𑀸𑀦𑀸𑀬 𑀦 𑀲𑀼𑀲𑁆𑀲𑀽𑀲𑀢𑀺, 𑀦 𑀲𑁄𑀢𑀁 𑀑𑀤𑀳𑀢𑀺, 𑀦 𑀅𑀜𑁆𑀜𑀸 𑀘𑀺𑀢𑁆𑀢𑀁 𑀉𑀧𑀝𑁆𑀞𑀸𑀧𑁂𑀢𑀺, 𑀦 𑀘 𑀢𑀁 𑀧𑀼𑀭𑀺𑀲𑀁 𑀪𑀚𑀢𑀺, 𑀦 𑀘 𑀢𑁂𑀦 𑀯𑀺𑀢𑁆𑀢𑀺𑀁 𑀆𑀧𑀚𑁆𑀚𑀢𑀺𑁇 𑀲𑁂𑀬𑁆𑀬𑀣𑀸𑀧𑀺, 𑀲𑀼𑀦𑀓𑁆𑀔𑀢𑁆𑀢, 𑀧𑀼𑀣𑀼𑀲𑀺𑀮𑀸 𑀤𑁆𑀯𑁂𑀥𑀸𑀪𑀺𑀦𑁆𑀦𑀸 𑀅𑀧𑁆𑀧𑀝𑀺𑀲𑀦𑁆𑀥𑀺𑀓𑀸 𑀳𑁄𑀢𑀺; 𑀏𑀯𑀫𑁂𑀯 𑀔𑁄, 𑀲𑀼𑀦𑀓𑁆𑀔𑀢𑁆𑀢, 𑀆𑀓𑀺𑀜𑁆𑀘𑀜𑁆𑀜𑀸𑀬𑀢𑀦𑀸𑀥𑀺𑀫𑀼𑀢𑁆𑀢𑀲𑁆𑀲 𑀧𑀼𑀭𑀺𑀲𑀧𑀼𑀕𑁆𑀕𑀮𑀲𑁆𑀲 𑀬𑁂 𑀆𑀦𑁂𑀜𑁆𑀚𑀲𑀁𑀬𑁄𑀚𑀦𑁂 𑀲𑁂 𑀪𑀺𑀦𑁆𑀦𑁂𑁇 𑀲𑁄 𑀏𑀯𑀫𑀲𑁆𑀲 𑀯𑁂𑀤𑀺𑀢𑀩𑁆𑀩𑁄—  ‘𑀆𑀦𑁂𑀜𑁆𑀚𑀲𑀁𑀬𑁄𑀚𑀦𑁂𑀦 𑀳𑀺 𑀔𑁄 𑀯𑀺𑀲𑀁𑀬𑀼𑀢𑁆𑀢𑁄 𑀆𑀓𑀺𑀜𑁆𑀘𑀜𑁆𑀜𑀸𑀬𑀢𑀦𑀸𑀥𑀺𑀫𑀼𑀢𑁆𑀢𑁄 𑀧𑀼𑀭𑀺𑀲𑀧𑀼𑀕𑁆𑀕𑀮𑁄’𑀢𑀺𑁇

(61.)

124\. 𑀞𑀸𑀦𑀁 𑀔𑁄 𑀧𑀦𑁂𑀢𑀁, 𑀲𑀼𑀦𑀓𑁆𑀔𑀢𑁆𑀢, 𑀯𑀺𑀚𑁆𑀚𑀢𑀺 𑀬𑀁 𑀇𑀥𑁂𑀓𑀘𑁆𑀘𑁄 𑀧𑀼𑀭𑀺𑀲𑀧𑀼𑀕𑁆𑀕𑀮𑁄 𑀦𑁂𑀯𑀲𑀜𑁆𑀜𑀸𑀦𑀸𑀲𑀜𑁆𑀜𑀸𑀬𑀢𑀦𑀸𑀥𑀺𑀫𑀼𑀢𑁆𑀢𑁄 𑀅𑀲𑁆𑀲𑁇 𑀦𑁂𑀯𑀲𑀜𑁆𑀜𑀸𑀦𑀸𑀲𑀜𑁆𑀜𑀸𑀬𑀢𑀦𑀸𑀥𑀺𑀫𑀼𑀢𑁆𑀢𑀲𑁆𑀲 𑀔𑁄, 𑀲𑀼𑀦𑀓𑁆𑀔𑀢𑁆𑀢, 𑀧𑀼𑀭𑀺𑀲𑀧𑀼𑀕𑁆𑀕𑀮𑀲𑁆𑀲 𑀢𑀧𑁆𑀧𑀢𑀺𑀭𑀽𑀧𑀻 𑀘𑁂𑀯 𑀓𑀣𑀸 𑀲𑀡𑁆𑀞𑀸𑀢𑀺, 𑀢𑀤𑀦𑀼𑀥𑀫𑁆𑀫𑀜𑁆𑀘 𑀅𑀦𑀼𑀯𑀺𑀢𑀓𑁆𑀓𑁂𑀢𑀺, 𑀅𑀦𑀼𑀯𑀺𑀘𑀸𑀭𑁂𑀢𑀺, 𑀢𑀜𑁆𑀘 𑀧𑀼𑀭𑀺𑀲𑀁 𑀪𑀚𑀢𑀺, 𑀢𑁂𑀦 𑀘 𑀯𑀺𑀢𑁆𑀢𑀺𑀁 𑀆𑀧𑀚𑁆𑀚𑀢𑀺; 𑀆𑀓𑀺𑀜𑁆𑀘𑀜𑁆𑀜𑀸𑀬𑀢𑀦𑀧𑀝𑀺𑀲𑀁𑀬𑀼𑀢𑁆𑀢𑀸𑀬 𑀘 𑀧𑀦 𑀓𑀣𑀸𑀬 𑀓𑀘𑁆𑀙𑀫𑀸𑀦𑀸𑀬 𑀦 𑀲𑀼𑀲𑁆𑀲𑀽𑀲𑀢𑀺, 𑀦 𑀲𑁄𑀢𑀁 𑀑𑀤𑀳𑀢𑀺, 𑀦 𑀅𑀜𑁆𑀜𑀸 𑀘𑀺𑀢𑁆𑀢𑀁 𑀉𑀧𑀝𑁆𑀞𑀸𑀧𑁂𑀢𑀺, 𑀦 𑀘 𑀢𑀁 𑀧𑀼𑀭𑀺𑀲𑀁 𑀪𑀚𑀢𑀺, 𑀦 𑀘 𑀢𑁂𑀦 𑀯𑀺𑀢𑁆𑀢𑀺𑀁 𑀆𑀧𑀚𑁆𑀚𑀢𑀺𑁇 𑀲𑁂𑀬𑁆𑀬𑀣𑀸𑀧𑀺, 𑀲𑀼𑀦𑀓𑁆𑀔𑀢𑁆𑀢, 𑀧𑀼𑀭𑀺𑀲𑁄 𑀫𑀦𑀼𑀜𑁆𑀜𑀪𑁄𑀚𑀦𑀁 𑀪𑀼𑀢𑁆𑀢𑀸𑀯𑀻 𑀙𑀟𑁆𑀟𑁂𑀬𑁆𑀬𑁇 𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀲𑀼𑀦𑀓𑁆𑀔𑀢𑁆𑀢, 𑀅𑀧𑀺 𑀦𑀼 𑀢𑀲𑁆𑀲 𑀧𑀼𑀭𑀺𑀲𑀲𑁆𑀲 𑀢𑀲𑁆𑀫𑀺𑀁 𑀪𑀢𑁆𑀢𑁂 𑀧𑀼𑀦 𑀪𑁄𑀢𑁆𑀢𑀼𑀓𑀫𑁆𑀬𑀢𑀸 𑀅𑀲𑁆𑀲𑀸”𑀢𑀺? “𑀦𑁄 𑀳𑁂𑀢𑀁, 𑀪𑀦𑁆𑀢𑁂”𑁇 “𑀢𑀁 𑀓𑀺𑀲𑁆𑀲 𑀳𑁂𑀢𑀼”? “𑀅𑀤𑀼𑀜𑁆𑀳𑀺, 𑀪𑀦𑁆𑀢𑁂, 𑀪𑀢𑁆𑀢𑀁 𑀧𑀝𑀺𑀓𑀽𑀮𑀲𑀫𑁆𑀫𑀢𑀦𑁆”𑀢𑀺𑁇 “𑀏𑀯𑀫𑁂𑀯 𑀔𑁄, 𑀲𑀼𑀦𑀓𑁆𑀔𑀢𑁆𑀢, 𑀦𑁂𑀯𑀲𑀜𑁆𑀜𑀸𑀦𑀸𑀲𑀜𑁆𑀜𑀸𑀬𑀢𑀦𑀸𑀥𑀺𑀫𑀼𑀢𑁆𑀢𑀲𑁆𑀲 𑀧𑀼𑀭𑀺𑀲𑀧𑀼𑀕𑁆𑀕𑀮𑀲𑁆𑀲 𑀬𑁂 𑀆𑀓𑀺𑀜𑁆𑀘𑀜𑁆𑀜𑀸𑀬𑀢𑀦𑀲𑀁𑀬𑁄𑀚𑀦𑁂 𑀲𑁂 𑀯𑀦𑁆𑀢𑁂𑁇 𑀲𑁄 𑀏𑀯𑀫𑀲𑁆𑀲 𑀯𑁂𑀤𑀺𑀢𑀩𑁆𑀩𑁄—  ‘𑀆𑀓𑀺𑀜𑁆𑀘𑀜𑁆𑀜𑀸𑀬𑀢𑀦𑀲𑀁𑀬𑁄𑀚𑀦𑁂𑀦 𑀳𑀺 𑀔𑁄 𑀯𑀺𑀲𑀁𑀬𑀼𑀢𑁆𑀢𑁄 𑀦𑁂𑀯𑀲𑀜𑁆𑀜𑀸𑀦𑀸𑀲𑀜𑁆𑀜𑀸𑀬𑀢𑀦𑀸𑀥𑀺𑀫𑀼𑀢𑁆𑀢𑁄 𑀧𑀼𑀭𑀺𑀲𑀧𑀼𑀕𑁆𑀕𑀮𑁄’𑀢𑀺𑁇

(62.)

125\. 𑀞𑀸𑀦𑀁 𑀔𑁄 𑀧𑀦𑁂𑀢𑀁, 𑀲𑀼𑀦𑀓𑁆𑀔𑀢𑁆𑀢, 𑀯𑀺𑀚𑁆𑀚𑀢𑀺 𑀬𑀁 𑀇𑀥𑁂𑀓𑀘𑁆𑀘𑁄 𑀧𑀼𑀭𑀺𑀲𑀧𑀼𑀕𑁆𑀕𑀮𑁄 𑀲𑀫𑁆𑀫𑀸 𑀦𑀺𑀩𑁆𑀩𑀸𑀦𑀸𑀥𑀺𑀫𑀼𑀢𑁆𑀢𑁄 𑀅𑀲𑁆𑀲𑁇 𑀲𑀫𑁆𑀫𑀸 𑀦𑀺𑀩𑁆𑀩𑀸𑀦𑀸𑀥𑀺𑀫𑀼𑀢𑁆𑀢𑀲𑁆𑀲 𑀔𑁄, 𑀲𑀼𑀦𑀓𑁆𑀔𑀢𑁆𑀢, 𑀧𑀼𑀭𑀺𑀲𑀧𑀼𑀕𑁆𑀕𑀮𑀲𑁆𑀲 𑀢𑀧𑁆𑀧𑀢𑀺𑀭𑀽𑀧𑀻 𑀘𑁂𑀯 𑀓𑀣𑀸 𑀲𑀡𑁆𑀞𑀸𑀢𑀺, 𑀢𑀤𑀦𑀼𑀥𑀫𑁆𑀫𑀜𑁆𑀘 𑀅𑀦𑀼𑀯𑀺𑀢𑀓𑁆𑀓𑁂𑀢𑀺, 𑀅𑀦𑀼𑀯𑀺𑀘𑀸𑀭𑁂𑀢𑀺, 𑀢𑀜𑁆𑀘 𑀧𑀼𑀭𑀺𑀲𑀁 𑀪𑀚𑀢𑀺, 𑀢𑁂𑀦 𑀘 𑀯𑀺𑀢𑁆𑀢𑀺𑀁 𑀆𑀧𑀚𑁆𑀚𑀢𑀺; 𑀦𑁂𑀯𑀲𑀜𑁆𑀜𑀸𑀦𑀸𑀲𑀜𑁆𑀜𑀸𑀬𑀢𑀦𑀧𑀝𑀺𑀲𑀁𑀬𑀼𑀢𑁆𑀢𑀸𑀬 𑀘 𑀧𑀦 𑀓𑀣𑀸𑀬 𑀓𑀘𑁆𑀙𑀫𑀸𑀦𑀸𑀬 𑀦 𑀲𑀼𑀲𑁆𑀲𑀽𑀲𑀢𑀺, 𑀦 𑀲𑁄𑀢𑀁 𑀑𑀤𑀳𑀢𑀺, 𑀦 𑀅𑀜𑁆𑀜𑀸 𑀘𑀺𑀢𑁆𑀢𑀁 𑀉𑀧𑀝𑁆𑀞𑀸𑀧𑁂𑀢𑀺, 𑀦 𑀘 𑀢𑀁 𑀧𑀼𑀭𑀺𑀲𑀁 𑀪𑀚𑀢𑀺, 𑀦 𑀘 𑀢𑁂𑀦 𑀯𑀺𑀢𑁆𑀢𑀺𑀁 𑀆𑀧𑀚𑁆𑀚𑀢𑀺𑁇 𑀲𑁂𑀬𑁆𑀬𑀣𑀸𑀧𑀺, 𑀲𑀼𑀦𑀓𑁆𑀔𑀢𑁆𑀢, 𑀢𑀸𑀮𑁄 𑀫𑀢𑁆𑀣𑀓𑀘𑁆𑀙𑀺𑀦𑁆𑀦𑁄 𑀅𑀪𑀩𑁆𑀩𑁄 𑀧𑀼𑀦 𑀯𑀺𑀭𑀼𑀍𑀳𑀺𑀬𑀸; 𑀏𑀯𑀫𑁂𑀯 𑀔𑁄, 𑀲𑀼𑀦𑀓𑁆𑀔𑀢𑁆𑀢, 𑀲𑀫𑁆𑀫𑀸 𑀦𑀺𑀩𑁆𑀩𑀸𑀦𑀸𑀥𑀺𑀫𑀼𑀢𑁆𑀢𑀲𑁆𑀲 𑀧𑀼𑀭𑀺𑀲𑀧𑀼𑀕𑁆𑀕𑀮𑀲𑁆𑀲 𑀬𑁂 𑀦𑁂𑀯𑀲𑀜𑁆𑀜𑀸𑀦𑀸𑀲𑀜𑁆𑀜𑀸𑀬𑀢𑀦𑀲𑀁𑀬𑁄𑀚𑀦𑁂 𑀲𑁂 𑀉𑀘𑁆𑀙𑀺𑀦𑁆𑀦𑀫𑀽𑀮𑁂 𑀢𑀸𑀮𑀸𑀯𑀢𑁆𑀣𑀼𑀓𑀢𑁂 𑀅𑀦𑀪𑀸𑀯𑀁𑀓𑀢𑁂 𑀆𑀬𑀢𑀺𑀁 𑀅𑀦𑀼𑀧𑁆𑀧𑀸𑀤𑀥𑀫𑁆𑀫𑁂𑁇 𑀲𑁄 𑀏𑀯𑀫𑀲𑁆𑀲 𑀯𑁂𑀤𑀺𑀢𑀩𑁆𑀩𑁄—  ‘𑀦𑁂𑀯𑀲𑀜𑁆𑀜𑀸𑀦𑀸𑀲𑀜𑁆𑀜𑀸𑀬𑀢𑀦𑀲𑀁𑀬𑁄𑀚𑀦𑁂𑀦 𑀳𑀺 𑀔𑁄 𑀯𑀺𑀲𑀁𑀬𑀼𑀢𑁆𑀢𑁄 𑀲𑀫𑁆𑀫𑀸 𑀦𑀺𑀩𑁆𑀩𑀸𑀦𑀸𑀥𑀺𑀫𑀼𑀢𑁆𑀢𑁄 𑀧𑀼𑀭𑀺𑀲𑀧𑀼𑀕𑁆𑀕𑀮𑁄’𑀢𑀺𑁇

(63.)

126\. 𑀞𑀸𑀦𑀁 𑀔𑁄 𑀧𑀦𑁂𑀢𑀁, 𑀲𑀼𑀦𑀓𑁆𑀔𑀢𑁆𑀢, 𑀯𑀺𑀚𑁆𑀚𑀢𑀺 𑀬𑀁 𑀇𑀥𑁂𑀓𑀘𑁆𑀘𑀲𑁆𑀲 𑀪𑀺𑀓𑁆𑀔𑀼𑀦𑁄 𑀏𑀯𑀫𑀲𑁆𑀲—  ‘𑀢𑀡𑁆𑀳𑀸 𑀔𑁄 𑀲𑀮𑁆𑀮𑀁 𑀲𑀫𑀡𑁂𑀦 𑀯𑀼𑀢𑁆𑀢𑀁, 𑀅𑀯𑀺𑀚𑁆𑀚𑀸𑀯𑀺𑀲𑀤𑁄𑀲𑁄, 𑀙𑀦𑁆𑀤𑀭𑀸𑀕𑀩𑁆𑀬𑀸𑀧𑀸𑀤𑁂𑀦 𑀭𑀼𑀧𑁆𑀧𑀢𑀺𑁇 𑀢𑀁 𑀫𑁂 𑀢𑀡𑁆𑀳𑀸𑀲𑀮𑁆𑀮𑀁 𑀧𑀳𑀻𑀦𑀁, 𑀅𑀧𑀦𑀻𑀢𑁄 𑀅𑀯𑀺𑀚𑁆𑀚𑀸𑀯𑀺𑀲𑀤𑁄𑀲𑁄, 𑀲𑀫𑁆𑀫𑀸 𑀦𑀺𑀩𑁆𑀩𑀸𑀦𑀸𑀥𑀺𑀫𑀼𑀢𑁆𑀢𑁄𑀳𑀫𑀲𑁆𑀫𑀻’𑀢𑀺𑁇 𑀏𑀯𑀁𑀫𑀸𑀦𑀺 𑀅𑀲𑁆𑀲 𑀅𑀢𑀣𑀁 𑀲𑀫𑀸𑀦𑀁𑁇 𑀲𑁄 𑀬𑀸𑀦𑀺 𑀲𑀫𑁆𑀫𑀸 𑀦𑀺𑀩𑁆𑀩𑀸𑀦𑀸𑀥𑀺𑀫𑀼𑀢𑁆𑀢𑀲𑁆𑀲 𑀅𑀲𑀧𑁆𑀧𑀸𑀬𑀸𑀦𑀺 𑀢𑀸𑀦𑀺 𑀅𑀦𑀼𑀬𑀼𑀜𑁆𑀚𑁂𑀬𑁆𑀬; 𑀅𑀲𑀧𑁆𑀧𑀸𑀬𑀁 𑀘𑀓𑁆𑀔𑀼𑀦𑀸 𑀭𑀽𑀧𑀤𑀲𑁆𑀲𑀦𑀁 𑀅𑀦𑀼𑀬𑀼𑀜𑁆𑀚𑁂𑀬𑁆𑀬, 𑀅𑀲𑀧𑁆𑀧𑀸𑀬𑀁 𑀲𑁄𑀢𑁂𑀦 𑀲𑀤𑁆𑀤𑀁 𑀅𑀦𑀼𑀬𑀼𑀜𑁆𑀚𑁂𑀬𑁆𑀬, 𑀅𑀲𑀧𑁆𑀧𑀸𑀬𑀁 𑀖𑀸𑀦𑁂𑀦 𑀕𑀦𑁆𑀥𑀁 𑀅𑀦𑀼𑀬𑀼𑀜𑁆𑀚𑁂𑀬𑁆𑀬, 𑀅𑀲𑀧𑁆𑀧𑀸𑀬𑀁 𑀚𑀺𑀯𑁆𑀳𑀸𑀬 𑀭𑀲𑀁 𑀅𑀦𑀼𑀬𑀼𑀜𑁆𑀚𑁂𑀬𑁆𑀬, 𑀅𑀲𑀧𑁆𑀧𑀸𑀬𑀁 𑀓𑀸𑀬𑁂𑀦 𑀨𑁄𑀝𑁆𑀞𑀩𑁆𑀩𑀁 𑀅𑀦𑀼𑀬𑀼𑀜𑁆𑀚𑁂𑀬𑁆𑀬, 𑀅𑀲𑀧𑁆𑀧𑀸𑀬𑀁 𑀫𑀦𑀲𑀸 𑀥𑀫𑁆𑀫𑀁 𑀅𑀦𑀼𑀬𑀼𑀜𑁆𑀚𑁂𑀬𑁆𑀬𑁇 𑀢𑀲𑁆𑀲 𑀅𑀲𑀧𑁆𑀧𑀸𑀬𑀁 𑀘𑀓𑁆𑀔𑀼𑀦𑀸 𑀭𑀽𑀧𑀤𑀲𑁆𑀲𑀦𑀁 𑀅𑀦𑀼𑀬𑀼𑀢𑁆𑀢𑀲𑁆𑀲, 𑀅𑀲𑀧𑁆𑀧𑀸𑀬𑀁 𑀲𑁄𑀢𑁂𑀦 𑀲𑀤𑁆𑀤𑀁 𑀅𑀦𑀼𑀬𑀼𑀢𑁆𑀢𑀲𑁆𑀲, 𑀅𑀲𑀧𑁆𑀧𑀸𑀬𑀁 𑀖𑀸𑀦𑁂𑀦 𑀕𑀦𑁆𑀥𑀁 𑀅𑀦𑀼𑀬𑀼𑀢𑁆𑀢𑀲𑁆𑀲, 𑀅𑀲𑀧𑁆𑀧𑀸𑀬𑀁 𑀚𑀺𑀯𑁆𑀳𑀸𑀬 𑀭𑀲𑀁 𑀅𑀦𑀼𑀬𑀼𑀢𑁆𑀢𑀲𑁆𑀲, 𑀅𑀲𑀧𑁆𑀧𑀸𑀬𑀁 𑀓𑀸𑀬𑁂𑀦 𑀨𑁄𑀝𑁆𑀞𑀩𑁆𑀩𑀁 𑀅𑀦𑀼𑀬𑀼𑀢𑁆𑀢𑀲𑁆𑀲, 𑀅𑀲𑀧𑁆𑀧𑀸𑀬𑀁 𑀫𑀦𑀲𑀸 𑀥𑀫𑁆𑀫𑀁 𑀅𑀦𑀼𑀬𑀼𑀢𑁆𑀢𑀲𑁆𑀲 𑀭𑀸𑀕𑁄 𑀘𑀺𑀢𑁆𑀢𑀁 𑀅𑀦𑀼𑀤𑁆𑀥𑀁𑀲𑁂𑀬𑁆𑀬𑁇 𑀲𑁄 𑀭𑀸𑀕𑀸𑀦𑀼𑀤𑁆𑀥𑀁𑀲𑀺𑀢𑁂𑀦 𑀘𑀺𑀢𑁆𑀢𑁂𑀦 𑀫𑀭𑀡𑀁 𑀯𑀸 𑀦𑀺𑀕𑀘𑁆𑀙𑁂𑀬𑁆𑀬 𑀫𑀭𑀡𑀫𑀢𑁆𑀢𑀁 𑀯𑀸 𑀤𑀼𑀓𑁆𑀔𑀁𑁇

127\. 𑀲𑁂𑀬𑁆𑀬𑀣𑀸𑀧𑀺, 𑀲𑀼𑀦𑀓𑁆𑀔𑀢𑁆𑀢, 𑀧𑀼𑀭𑀺𑀲𑁄 𑀲𑀮𑁆𑀮𑁂𑀦 𑀯𑀺𑀤𑁆𑀥𑁄 𑀅𑀲𑁆𑀲 𑀲𑀯𑀺𑀲𑁂𑀦 𑀕𑀸𑀍𑀳𑀽𑀧𑀮𑁂𑀧𑀦𑁂𑀦𑁇 𑀢𑀲𑁆𑀲 𑀫𑀺𑀢𑁆𑀢𑀸𑀫𑀘𑁆𑀘𑀸 𑀜𑀸𑀢𑀺𑀲𑀸𑀮𑁄𑀳𑀺𑀢𑀸 𑀪𑀺𑀲𑀓𑁆𑀓𑀁 𑀲𑀮𑁆𑀮𑀓𑀢𑁆𑀢𑀁 𑀉𑀧𑀝𑁆𑀞𑀸𑀧𑁂𑀬𑁆𑀬𑀼𑀁𑁇 𑀢𑀲𑁆𑀲 𑀲𑁄 𑀪𑀺𑀲𑀓𑁆𑀓𑁄 𑀲𑀮𑁆𑀮𑀓𑀢𑁆𑀢𑁄 𑀲𑀢𑁆𑀣𑁂𑀦 𑀯𑀡𑀫𑀼𑀔𑀁 𑀧𑀭𑀺𑀓𑀦𑁆𑀢𑁂𑀬𑁆𑀬𑁇 𑀲𑀢𑁆𑀣𑁂𑀦 𑀯𑀡𑀫𑀼𑀔𑀁 𑀧𑀭𑀺𑀓𑀦𑁆𑀢𑀺𑀢𑁆𑀯𑀸 𑀏𑀲𑀦𑀺𑀬𑀸 𑀲𑀮𑁆𑀮𑀁 𑀏𑀲𑁂𑀬𑁆𑀬𑁇 𑀏𑀲𑀦𑀺𑀬𑀸 𑀲𑀮𑁆𑀮𑀁 𑀏𑀲𑀺𑀢𑁆𑀯𑀸 𑀲𑀮𑁆𑀮𑀁 𑀅𑀩𑁆𑀩𑀼𑀳𑁂𑀬𑁆𑀬, 𑀅𑀧𑀦𑁂𑀬𑁆𑀬 𑀯𑀺𑀲𑀤𑁄𑀲𑀁 𑀲𑁅𑀧𑀸𑀤𑀺𑀲𑁂𑀲𑀁𑁇 𑀲𑁅𑀧𑀸𑀤𑀺𑀲𑁂𑀲𑁄𑀢𑀺 𑀚𑀸𑀦𑀫𑀸𑀦𑁄 𑀲𑁄 𑀏𑀯𑀁 𑀯𑀤𑁂𑀬𑁆𑀬—  ‘𑀅𑀫𑁆𑀪𑁄 𑀧𑀼𑀭𑀺𑀲, 𑀉𑀩𑁆𑀪𑀢𑀁 𑀔𑁄 𑀢𑁂 𑀲𑀮𑁆𑀮𑀁, 𑀅𑀧𑀦𑀻𑀢𑁄 𑀯𑀺𑀲𑀤𑁄𑀲𑁄 𑀲𑁅𑀧𑀸𑀤𑀺𑀲𑁂𑀲𑁄𑁇 𑀅𑀦𑀮𑀜𑁆𑀘 𑀢𑁂 𑀅𑀦𑁆𑀢𑀭𑀸𑀬𑀸𑀬𑁇 𑀲𑀧𑁆𑀧𑀸𑀬𑀸𑀦𑀺 𑀘𑁂𑀯 𑀪𑁄𑀚𑀦𑀸𑀦𑀺 𑀪𑀼𑀜𑁆𑀚𑁂𑀬𑁆𑀬𑀸𑀲𑀺, 𑀫𑀸 𑀢𑁂 𑀅𑀲𑀧𑁆𑀧𑀸𑀬𑀸𑀦𑀺 𑀪𑁄𑀚𑀦𑀸𑀦𑀺 𑀪𑀼𑀜𑁆𑀚𑀢𑁄 𑀯𑀡𑁄 𑀅𑀲𑁆𑀲𑀸𑀯𑀻 𑀅𑀲𑁆𑀲𑁇 𑀓𑀸𑀮𑁂𑀦 𑀓𑀸𑀮𑀜𑁆𑀘 𑀯𑀡𑀁 𑀥𑁄𑀯𑁂𑀬𑁆𑀬𑀸𑀲𑀺, 𑀓𑀸𑀮𑁂𑀦 𑀓𑀸𑀮𑀁 𑀯𑀡𑀫𑀼𑀔𑀁 𑀆𑀮𑀺𑀫𑁆𑀧𑁂𑀬𑁆𑀬𑀸𑀲𑀺, 𑀫𑀸 𑀢𑁂 𑀦 𑀓𑀸𑀮𑁂𑀦 𑀓𑀸𑀮𑀁 𑀯𑀡𑀁 𑀥𑁄𑀯𑀢𑁄 𑀦 𑀓𑀸𑀮𑁂𑀦 𑀓𑀸𑀮𑀁 𑀯𑀡𑀫𑀼𑀔𑀁 𑀆𑀮𑀺𑀫𑁆𑀧𑀢𑁄 𑀧𑀼𑀩𑁆𑀩𑀮𑁄𑀳𑀺𑀢𑀁 𑀯𑀡𑀫𑀼𑀔𑀁 𑀧𑀭𑀺𑀬𑁄𑀦𑀦𑁆𑀥𑀺𑁇 𑀫𑀸 𑀘 𑀯𑀸𑀢𑀸𑀢𑀧𑁂 𑀘𑀸𑀭𑀺𑀢𑁆𑀢𑀁 𑀅𑀦𑀼𑀬𑀼𑀜𑁆𑀚𑀺, 𑀫𑀸 𑀢𑁂 𑀯𑀸𑀢𑀸𑀢𑀧𑁂 𑀘𑀸𑀭𑀺𑀢𑁆𑀢𑀁 𑀅𑀦𑀼𑀬𑀼𑀢𑁆𑀢𑀲𑁆𑀲 𑀭𑀚𑁄𑀲𑀽𑀓𑀁 𑀯𑀡𑀫𑀼𑀔𑀁 𑀅𑀦𑀼𑀤𑁆𑀥𑀁𑀲𑁂𑀲𑀺𑁇 𑀯𑀡𑀸𑀦𑀼𑀭𑀓𑁆𑀔𑀻 𑀘, 𑀅𑀫𑁆𑀪𑁄 𑀧𑀼𑀭𑀺𑀲, 𑀯𑀺𑀳𑀭𑁂𑀬𑁆𑀬𑀸𑀲𑀺 𑀯𑀡𑀲𑀸𑀭𑁄𑀧𑀻’𑀢𑀺𑁇 𑀢𑀲𑁆𑀲 𑀏𑀯𑀫𑀲𑁆𑀲—  ‘𑀉𑀩𑁆𑀪𑀢𑀁 𑀔𑁄 𑀫𑁂 𑀲𑀮𑁆𑀮𑀁, 𑀅𑀧𑀦𑀻𑀢𑁄 𑀯𑀺𑀲𑀤𑁄𑀲𑁄 𑀅𑀦𑀼𑀧𑀸𑀤𑀺𑀲𑁂𑀲𑁄𑁇 𑀅𑀦𑀮𑀜𑁆𑀘 𑀫𑁂 𑀅𑀦𑁆𑀢𑀭𑀸𑀬𑀸𑀬𑀸’𑀢𑀺𑁇 𑀲𑁄 𑀅𑀲𑀧𑁆𑀧𑀸𑀬𑀸𑀦𑀺 𑀘𑁂𑀯 𑀪𑁄𑀚𑀦𑀸𑀦𑀺 𑀪𑀼𑀜𑁆𑀚𑁂𑀬𑁆𑀬𑁇 𑀢𑀲𑁆𑀲 𑀅𑀲𑀧𑁆𑀧𑀸𑀬𑀸𑀦𑀺 𑀪𑁄𑀚𑀦𑀸𑀦𑀺 𑀪𑀼𑀜𑁆𑀚𑀢𑁄 𑀯𑀡𑁄 𑀅𑀲𑁆𑀲𑀸𑀯𑀻 𑀅𑀲𑁆𑀲𑁇 𑀦 𑀘 𑀓𑀸𑀮𑁂𑀦 𑀓𑀸𑀮𑀁 𑀯𑀡𑀁 𑀥𑁄𑀯𑁂𑀬𑁆𑀬, 𑀦 𑀘 𑀓𑀸𑀮𑁂𑀦 𑀓𑀸𑀮𑀁 𑀯𑀡𑀫𑀼𑀔𑀁 𑀆𑀮𑀺𑀫𑁆𑀧𑁂𑀬𑁆𑀬𑁇 𑀢𑀲𑁆𑀲 𑀦 𑀓𑀸𑀮𑁂𑀦 𑀓𑀸𑀮𑀁 𑀯𑀡𑀁 𑀥𑁄𑀯𑀢𑁄, 𑀦 𑀓𑀸𑀮𑁂𑀦 𑀓𑀸𑀮𑀁 𑀯𑀡𑀫𑀼𑀔𑀁 𑀆𑀮𑀺𑀫𑁆𑀧𑀢𑁄 𑀧𑀼𑀩𑁆𑀩𑀮𑁄𑀳𑀺𑀢𑀁 𑀯𑀡𑀫𑀼𑀔𑀁 𑀧𑀭𑀺𑀬𑁄𑀦𑀦𑁆𑀥𑁂𑀬𑁆𑀬𑁇 𑀯𑀸𑀢𑀸𑀢𑀧𑁂 𑀘 𑀘𑀸𑀭𑀺𑀢𑁆𑀢𑀁 𑀅𑀦𑀼𑀬𑀼𑀜𑁆𑀚𑁂𑀬𑁆𑀬𑁇 𑀢𑀲𑁆𑀲 𑀯𑀸𑀢𑀸𑀢𑀧𑁂 𑀘𑀸𑀭𑀺𑀢𑁆𑀢𑀁 𑀅𑀦𑀼𑀬𑀼𑀢𑁆𑀢𑀲𑁆𑀲 𑀭𑀚𑁄𑀲𑀽𑀓𑀁 𑀯𑀡𑀫𑀼𑀔𑀁 𑀅𑀦𑀼𑀤𑁆𑀥𑀁𑀲𑁂𑀬𑁆𑀬𑁇 𑀦 𑀘 𑀯𑀡𑀸𑀦𑀼𑀭𑀓𑁆𑀔𑀻 𑀯𑀺𑀳𑀭𑁂𑀬𑁆𑀬 𑀦 𑀯𑀡𑀲𑀸𑀭𑁄𑀧𑀻𑁇 𑀢𑀲𑁆𑀲 𑀇𑀫𑀺𑀲𑁆𑀲𑀸 𑀘 𑀅𑀲𑀧𑁆𑀧𑀸𑀬𑀓𑀺𑀭𑀺𑀬𑀸𑀬, 𑀅𑀲𑀼𑀘𑀺 𑀯𑀺𑀲𑀤𑁄𑀲𑁄 𑀅𑀧𑀦𑀻𑀢𑁄 𑀲𑁅𑀧𑀸𑀤𑀺𑀲𑁂𑀲𑁄 𑀢𑀤𑀼𑀪𑀬𑁂𑀦 𑀯𑀡𑁄 𑀧𑀼𑀣𑀼𑀢𑁆𑀢𑀁 𑀕𑀘𑁆𑀙𑁂𑀬𑁆𑀬𑁇 𑀲𑁄 𑀧𑀼𑀣𑀼𑀢𑁆𑀢𑀁 𑀕𑀢𑁂𑀦 𑀯𑀡𑁂𑀦 𑀫𑀭𑀡𑀁 𑀯𑀸 𑀦𑀺𑀕𑀘𑁆𑀙𑁂𑀬𑁆𑀬 𑀫𑀭𑀡𑀫𑀢𑁆𑀢𑀁 𑀯𑀸 𑀤𑀼𑀓𑁆𑀔𑀁𑁇

128\. 𑀏𑀯𑀫𑁂𑀯 𑀔𑁄, 𑀲𑀼𑀦𑀓𑁆𑀔𑀢𑁆𑀢, 𑀞𑀸𑀦𑀫𑁂𑀢𑀁 𑀯𑀺𑀚𑁆𑀚𑀢𑀺 𑀬𑀁 𑀇𑀥𑁂𑀓𑀘𑁆𑀘𑀲𑁆𑀲 𑀪𑀺𑀓𑁆𑀔𑀼𑀦𑁄 𑀏𑀯𑀫𑀲𑁆𑀲—  ‘𑀢𑀡𑁆𑀳𑀸 𑀔𑁄 𑀲𑀮𑁆𑀮𑀁 𑀲𑀫𑀡𑁂𑀦 𑀯𑀼𑀢𑁆𑀢𑀁, 𑀅𑀯𑀺𑀚𑁆𑀚𑀸𑀯𑀺𑀲𑀤𑁄𑀲𑁄 𑀙𑀦𑁆𑀤𑀭𑀸𑀕𑀩𑁆𑀬𑀸𑀧𑀸𑀤𑁂𑀦 𑀭𑀼𑀧𑁆𑀧𑀢𑀺𑁇 𑀢𑀁 𑀫𑁂 𑀢𑀡𑁆𑀳𑀸𑀲𑀮𑁆𑀮𑀁 𑀧𑀳𑀻𑀦𑀁, 𑀅𑀧𑀦𑀻𑀢𑁄 𑀅𑀯𑀺𑀚𑁆𑀚𑀸𑀯𑀺𑀲𑀤𑁄𑀲𑁄, 𑀲𑀫𑁆𑀫𑀸 𑀦𑀺𑀩𑁆𑀩𑀸𑀦𑀸𑀥𑀺𑀫𑀼𑀢𑁆𑀢𑁄𑀳𑀫𑀲𑁆𑀫𑀻’𑀢𑀺𑁇 𑀏𑀯𑀁𑀫𑀸𑀦𑀺 𑀅𑀲𑁆𑀲 𑀅𑀢𑀣𑀁 𑀲𑀫𑀸𑀦𑀁𑁇 𑀲𑁄 𑀬𑀸𑀦𑀺 𑀲𑀫𑁆𑀫𑀸 𑀦𑀺𑀩𑁆𑀩𑀸𑀦𑀸𑀥𑀺𑀫𑀼𑀢𑁆𑀢𑀲𑁆𑀲 𑀅𑀲𑀧𑁆𑀧𑀸𑀬𑀸𑀦𑀺 𑀢𑀸𑀦𑀺 𑀅𑀦𑀼𑀬𑀼𑀜𑁆𑀚𑁂𑀬𑁆𑀬, 𑀅𑀲𑀧𑁆𑀧𑀸𑀬𑀁 𑀘𑀓𑁆𑀔𑀼𑀦𑀸 𑀭𑀽𑀧𑀤𑀲𑁆𑀲𑀦𑀁 𑀅𑀦𑀼𑀬𑀼𑀜𑁆𑀚𑁂𑀬𑁆𑀬, 𑀅𑀲𑀧𑁆𑀧𑀸𑀬𑀁 𑀲𑁄𑀢𑁂𑀦 𑀲𑀤𑁆𑀤𑀁 𑀅𑀦𑀼𑀬𑀼𑀜𑁆𑀚𑁂𑀬𑁆𑀬, 𑀅𑀲𑀧𑁆𑀧𑀸𑀬𑀁 𑀖𑀸𑀦𑁂𑀦 𑀕𑀦𑁆𑀥𑀁 𑀅𑀦𑀼𑀬𑀼𑀜𑁆𑀚𑁂𑀬𑁆𑀬, 𑀅𑀲𑀧𑁆𑀧𑀸𑀬𑀁 𑀚𑀺𑀯𑁆𑀳𑀸𑀬 𑀭𑀲𑀁 𑀅𑀦𑀼𑀬𑀼𑀜𑁆𑀚𑁂𑀬𑁆𑀬, 𑀅𑀲𑀧𑁆𑀧𑀸𑀬𑀁 𑀓𑀸𑀬𑁂𑀦 𑀨𑁄𑀝𑁆𑀞𑀩𑁆𑀩𑀁 𑀅𑀦𑀼𑀬𑀼𑀜𑁆𑀚𑁂𑀬𑁆𑀬, 𑀅𑀲𑀧𑁆𑀧𑀸𑀬𑀁 𑀫𑀦𑀲𑀸 𑀥𑀫𑁆𑀫𑀁 𑀅𑀦𑀼𑀬𑀼𑀜𑁆𑀚𑁂𑀬𑁆𑀬𑁇 𑀢𑀲𑁆𑀲 𑀅𑀲𑀧𑁆𑀧𑀸𑀬𑀁 𑀘𑀓𑁆𑀔𑀼𑀦𑀸 𑀭𑀽𑀧𑀤𑀲𑁆𑀲𑀦𑀁 𑀅𑀦𑀼𑀬𑀼𑀢𑁆𑀢𑀲𑁆𑀲, 𑀅𑀲𑀧𑁆𑀧𑀸𑀬𑀁 𑀲𑁄𑀢𑁂𑀦 𑀲𑀤𑁆𑀤𑀁 𑀅𑀦𑀼𑀬𑀼𑀢𑁆𑀢𑀲𑁆𑀲, 𑀅𑀲𑀧𑁆𑀧𑀸𑀬𑀁 𑀖𑀸𑀦𑁂𑀦 𑀕𑀦𑁆𑀥𑀁 𑀅𑀦𑀼𑀬𑀼𑀢𑁆𑀢𑀲𑁆𑀲, 𑀅𑀲𑀧𑁆𑀧𑀸𑀬𑀁 𑀚𑀺𑀯𑁆𑀳𑀸𑀬 𑀭𑀲𑀁 𑀅𑀦𑀼𑀬𑀼𑀢𑁆𑀢𑀲𑁆𑀲, 𑀅𑀲𑀧𑁆𑀧𑀸𑀬𑀁 𑀓𑀸𑀬𑁂𑀦 𑀨𑁄𑀝𑁆𑀞𑀩𑁆𑀩𑀁 𑀅𑀦𑀼𑀬𑀼𑀢𑁆𑀢𑀲𑁆𑀲, 𑀅𑀲𑀧𑁆𑀧𑀸𑀬𑀁 𑀫𑀦𑀲𑀸 𑀥𑀫𑁆𑀫𑀁 𑀅𑀦𑀼𑀬𑀼𑀢𑁆𑀢𑀲𑁆𑀲 𑀭𑀸𑀕𑁄 𑀘𑀺𑀢𑁆𑀢𑀁 𑀅𑀦𑀼𑀤𑁆𑀥𑀁𑀲𑁂𑀬𑁆𑀬𑁇 𑀲𑁄 𑀭𑀸𑀕𑀸𑀦𑀼𑀤𑁆𑀥𑀁𑀲𑀺𑀢𑁂𑀦 𑀘𑀺𑀢𑁆𑀢𑁂𑀦 𑀫𑀭𑀡𑀁 𑀯𑀸 𑀦𑀺𑀕𑀘𑁆𑀙𑁂𑀬𑁆𑀬 𑀫𑀭𑀡𑀫𑀢𑁆𑀢𑀁 𑀯𑀸 𑀤𑀼𑀓𑁆𑀔𑀁𑁇 𑀫𑀭𑀡𑀜𑁆𑀳𑁂𑀢𑀁, 𑀲𑀼𑀦𑀓𑁆𑀔𑀢𑁆𑀢, 𑀅𑀭𑀺𑀬𑀲𑁆𑀲 𑀯𑀺𑀦𑀬𑁂 𑀬𑁄 𑀲𑀺𑀓𑁆𑀔𑀁 𑀧𑀘𑁆𑀘𑀓𑁆𑀔𑀸𑀬 𑀳𑀻𑀦𑀸𑀬𑀸𑀯𑀢𑁆𑀢𑀢𑀺; 𑀫𑀭𑀡𑀫𑀢𑁆𑀢𑀜𑁆𑀳𑁂𑀢𑀁, 𑀲𑀼𑀦𑀓𑁆𑀔𑀢𑁆𑀢, 𑀤𑀼𑀓𑁆𑀔𑀁 𑀬𑀁 𑀅𑀜𑁆𑀜𑀢𑀭𑀁 𑀲𑀁𑀓𑀺𑀮𑀺𑀝𑁆𑀞𑀁 𑀆𑀧𑀢𑁆𑀢𑀺𑀁 𑀆𑀧𑀚𑁆𑀚𑀢𑀺𑁇

(64.)

129\. 𑀞𑀸𑀦𑀁 𑀔𑁄 𑀧𑀦𑁂𑀢𑀁, 𑀲𑀼𑀦𑀓𑁆𑀔𑀢𑁆𑀢, 𑀯𑀺𑀚𑁆𑀚𑀢𑀺 𑀬𑀁 𑀇𑀥𑁂𑀓𑀘𑁆𑀘𑀲𑁆𑀲 𑀪𑀺𑀓𑁆𑀔𑀼𑀦𑁄 𑀏𑀯𑀫𑀲𑁆𑀲—  ‘𑀢𑀡𑁆𑀳𑀸 𑀔𑁄 𑀲𑀮𑁆𑀮𑀁 𑀲𑀫𑀡𑁂𑀦 𑀯𑀼𑀢𑁆𑀢𑀁, 𑀅𑀯𑀺𑀚𑁆𑀚𑀸𑀯𑀺𑀲𑀤𑁄𑀲𑁄 𑀙𑀦𑁆𑀤𑀭𑀸𑀕𑀩𑁆𑀬𑀸𑀧𑀸𑀤𑁂𑀦 𑀭𑀼𑀧𑁆𑀧𑀢𑀺𑁇 𑀢𑀁 𑀫𑁂 𑀢𑀡𑁆𑀳𑀸𑀲𑀮𑁆𑀮𑀁 𑀧𑀳𑀻𑀦𑀁, 𑀅𑀧𑀦𑀻𑀢𑁄 𑀅𑀯𑀺𑀚𑁆𑀚𑀸𑀯𑀺𑀲𑀤𑁄𑀲𑁄, 𑀲𑀫𑁆𑀫𑀸 𑀦𑀺𑀩𑁆𑀩𑀸𑀦𑀸𑀥𑀺𑀫𑀼𑀢𑁆𑀢𑁄𑀳𑀫𑀲𑁆𑀫𑀻’𑀢𑀺𑁇 𑀲𑀫𑁆𑀫𑀸 𑀦𑀺𑀩𑁆𑀩𑀸𑀦𑀸𑀥𑀺𑀫𑀼𑀢𑁆𑀢𑀲𑁆𑀲𑁂𑀯 𑀲𑀢𑁄 𑀲𑁄 𑀬𑀸𑀦𑀺 𑀲𑀫𑁆𑀫𑀸 𑀦𑀺𑀩𑁆𑀩𑀸𑀦𑀸𑀥𑀺𑀫𑀼𑀢𑁆𑀢𑀲𑁆𑀲 𑀅𑀲𑀧𑁆𑀧𑀸𑀬𑀸𑀦𑀺 𑀢𑀸𑀦𑀺 𑀦𑀸𑀦𑀼𑀬𑀼𑀜𑁆𑀚𑁂𑀬𑁆𑀬, 𑀅𑀲𑀧𑁆𑀧𑀸𑀬𑀁 𑀘𑀓𑁆𑀔𑀼𑀦𑀸 𑀭𑀽𑀧𑀤𑀲𑁆𑀲𑀦𑀁 𑀦𑀸𑀦𑀼𑀬𑀼𑀜𑁆𑀚𑁂𑀬𑁆𑀬, 𑀅𑀲𑀧𑁆𑀧𑀸𑀬𑀁 𑀲𑁄𑀢𑁂𑀦 𑀲𑀤𑁆𑀤𑀁 𑀦𑀸𑀦𑀼𑀬𑀼𑀜𑁆𑀚𑁂𑀬𑁆𑀬, 𑀅𑀲𑀧𑁆𑀧𑀸𑀬𑀁 𑀖𑀸𑀦𑁂𑀦 𑀕𑀦𑁆𑀥𑀁 𑀦𑀸𑀦𑀼𑀬𑀼𑀜𑁆𑀚𑁂𑀬𑁆𑀬, 𑀅𑀲𑀧𑁆𑀧𑀸𑀬𑀁 𑀚𑀺𑀯𑁆𑀳𑀸𑀬 𑀭𑀲𑀁 𑀦𑀸𑀦𑀼𑀬𑀼𑀜𑁆𑀚𑁂𑀬𑁆𑀬, 𑀅𑀲𑀧𑁆𑀧𑀸𑀬𑀁 𑀓𑀸𑀬𑁂𑀦 𑀨𑁄𑀝𑁆𑀞𑀩𑁆𑀩𑀁 𑀦𑀸𑀦𑀼𑀬𑀼𑀜𑁆𑀚𑁂𑀬𑁆𑀬, 𑀅𑀲𑀧𑁆𑀧𑀸𑀬𑀁 𑀫𑀦𑀲𑀸 𑀥𑀫𑁆𑀫𑀁 𑀦𑀸𑀦𑀼𑀬𑀼𑀜𑁆𑀚𑁂𑀬𑁆𑀬𑁇 𑀢𑀲𑁆𑀲 𑀅𑀲𑀧𑁆𑀧𑀸𑀬𑀁 𑀘𑀓𑁆𑀔𑀼𑀦𑀸 𑀭𑀽𑀧𑀤𑀲𑁆𑀲𑀦𑀁 𑀦𑀸𑀦𑀼𑀬𑀼𑀢𑁆𑀢𑀲𑁆𑀲, 𑀅𑀲𑀧𑁆𑀧𑀸𑀬𑀁 𑀲𑁄𑀢𑁂𑀦 𑀲𑀤𑁆𑀤𑀁 𑀦𑀸𑀦𑀼𑀬𑀼𑀢𑁆𑀢𑀲𑁆𑀲, 𑀅𑀲𑀧𑁆𑀧𑀸𑀬𑀁 𑀖𑀸𑀦𑁂𑀦 𑀕𑀦𑁆𑀥𑀁 𑀦𑀸𑀦𑀼𑀬𑀼𑀢𑁆𑀢𑀲𑁆𑀲, 𑀅𑀲𑀧𑁆𑀧𑀸𑀬𑀁 𑀚𑀺𑀯𑁆𑀳𑀸𑀬 𑀭𑀲𑀁 𑀦𑀸𑀦𑀼𑀬𑀼𑀢𑁆𑀢𑀲𑁆𑀲, 𑀅𑀲𑀧𑁆𑀧𑀸𑀬𑀁 𑀓𑀸𑀬𑁂𑀦 𑀨𑁄𑀝𑁆𑀞𑀩𑁆𑀩𑀁 𑀦𑀸𑀦𑀼𑀬𑀼𑀢𑁆𑀢𑀲𑁆𑀲, 𑀅𑀲𑀧𑁆𑀧𑀸𑀬𑀁 𑀫𑀦𑀲𑀸 𑀥𑀫𑁆𑀫𑀁 𑀦𑀸𑀦𑀼𑀬𑀼𑀢𑁆𑀢𑀲𑁆𑀲 𑀭𑀸𑀕𑁄 𑀘𑀺𑀢𑁆𑀢𑀁 𑀦𑀸𑀦𑀼𑀤𑁆𑀥𑀁𑀲𑁂𑀬𑁆𑀬𑁇 𑀲𑁄 𑀦 𑀭𑀸𑀕𑀸𑀦𑀼𑀤𑁆𑀥𑀁𑀲𑀺𑀢𑁂𑀦 𑀘𑀺𑀢𑁆𑀢𑁂𑀦 𑀦𑁂𑀯 𑀫𑀭𑀡𑀁 𑀯𑀸 𑀦𑀺𑀕𑀘𑁆𑀙𑁂𑀬𑁆𑀬 𑀦 𑀫𑀭𑀡𑀫𑀢𑁆𑀢𑀁 𑀯𑀸 𑀤𑀼𑀓𑁆𑀔𑀁𑁇

130\. 𑀲𑁂𑀬𑁆𑀬𑀣𑀸𑀧𑀺, 𑀲𑀼𑀦𑀓𑁆𑀔𑀢𑁆𑀢, 𑀧𑀼𑀭𑀺𑀲𑁄 𑀲𑀮𑁆𑀮𑁂𑀦 𑀯𑀺𑀤𑁆𑀥𑁄 𑀅𑀲𑁆𑀲 𑀲𑀯𑀺𑀲𑁂𑀦 𑀕𑀸𑀍𑀳𑀽𑀧𑀮𑁂𑀧𑀦𑁂𑀦𑁇 𑀢𑀲𑁆𑀲 𑀫𑀺𑀢𑁆𑀢𑀸𑀫𑀘𑁆𑀘𑀸 𑀜𑀸𑀢𑀺𑀲𑀸𑀮𑁄𑀳𑀺𑀢𑀸 𑀪𑀺𑀲𑀓𑁆𑀓𑀁 𑀲𑀮𑁆𑀮𑀓𑀢𑁆𑀢𑀁 𑀉𑀧𑀝𑁆𑀞𑀸𑀧𑁂𑀬𑁆𑀬𑀼𑀁𑁇 𑀢𑀲𑁆𑀲 𑀲𑁄 𑀪𑀺𑀲𑀓𑁆𑀓𑁄 𑀲𑀮𑁆𑀮𑀓𑀢𑁆𑀢𑁄 𑀲𑀢𑁆𑀣𑁂𑀦 𑀯𑀡𑀫𑀼𑀔𑀁 𑀧𑀭𑀺𑀓𑀦𑁆𑀢𑁂𑀬𑁆𑀬𑁇 𑀲𑀢𑁆𑀣𑁂𑀦 𑀯𑀡𑀫𑀼𑀔𑀁 𑀧𑀭𑀺𑀓𑀦𑁆𑀢𑀺𑀢𑁆𑀯𑀸 𑀏𑀲𑀦𑀺𑀬𑀸 𑀲𑀮𑁆𑀮𑀁 𑀏𑀲𑁂𑀬𑁆𑀬𑁇 𑀏𑀲𑀦𑀺𑀬𑀸 𑀲𑀮𑁆𑀮𑀁 𑀏𑀲𑀺𑀢𑁆𑀯𑀸 𑀲𑀮𑁆𑀮𑀁 𑀅𑀩𑁆𑀩𑀼𑀳𑁂𑀬𑁆𑀬, 𑀅𑀧𑀦𑁂𑀬𑁆𑀬 𑀯𑀺𑀲𑀤𑁄𑀲𑀁 𑀅𑀦𑀼𑀧𑀸𑀤𑀺𑀲𑁂𑀲𑀁𑁇 𑀅𑀦𑀼𑀧𑀸𑀤𑀺𑀲𑁂𑀲𑁄𑀢𑀺 𑀚𑀸𑀦𑀫𑀸𑀦𑁄 𑀲𑁄 𑀏𑀯𑀁 𑀯𑀤𑁂𑀬𑁆𑀬—  ‘𑀅𑀫𑁆𑀪𑁄 𑀧𑀼𑀭𑀺𑀲, 𑀉𑀩𑁆𑀪𑀢𑀁 𑀔𑁄 𑀢𑁂 𑀲𑀮𑁆𑀮𑀁, 𑀅𑀧𑀦𑀻𑀢𑁄 𑀯𑀺𑀲𑀤𑁄𑀲𑁄 𑀅𑀦𑀼𑀧𑀸𑀤𑀺𑀲𑁂𑀲𑁄𑁇 𑀅𑀦𑀮𑀜𑁆𑀘 𑀢𑁂 𑀅𑀦𑁆𑀢𑀭𑀸𑀬𑀸𑀬𑁇 𑀲𑀧𑁆𑀧𑀸𑀬𑀸𑀦𑀺 𑀘𑁂𑀯 𑀪𑁄𑀚𑀦𑀸𑀦𑀺 𑀪𑀼𑀜𑁆𑀚𑁂𑀬𑁆𑀬𑀸𑀲𑀺, 𑀫𑀸 𑀢𑁂 𑀅𑀲𑀧𑁆𑀧𑀸𑀬𑀸𑀦𑀺 𑀪𑁄𑀚𑀦𑀸𑀦𑀺 𑀪𑀼𑀜𑁆𑀚𑀢𑁄 𑀯𑀡𑁄 𑀅𑀲𑁆𑀲𑀸𑀯𑀻 𑀅𑀲𑁆𑀲𑁇 𑀓𑀸𑀮𑁂𑀦 𑀓𑀸𑀮𑀜𑁆𑀘 𑀯𑀡𑀁 𑀥𑁄𑀯𑁂𑀬𑁆𑀬𑀸𑀲𑀺, 𑀓𑀸𑀮𑁂𑀦 𑀓𑀸𑀮𑀁 𑀯𑀡𑀫𑀼𑀔𑀁 𑀆𑀮𑀺𑀫𑁆𑀧𑁂𑀬𑁆𑀬𑀸𑀲𑀺𑁇 𑀫𑀸 𑀢𑁂 𑀦 𑀓𑀸𑀮𑁂𑀦 𑀓𑀸𑀮𑀁 𑀯𑀡𑀁 𑀥𑁄𑀯𑀢𑁄 𑀦 𑀓𑀸𑀮𑁂𑀦 𑀓𑀸𑀮𑀁 𑀯𑀡𑀫𑀼𑀔𑀁 𑀆𑀮𑀺𑀫𑁆𑀧𑀢𑁄 𑀧𑀼𑀩𑁆𑀩𑀮𑁄𑀳𑀺𑀢𑀁 𑀯𑀡𑀫𑀼𑀔𑀁 𑀧𑀭𑀺𑀬𑁄𑀦𑀦𑁆𑀥𑀺𑁇 𑀫𑀸 𑀘 𑀯𑀸𑀢𑀸𑀢𑀧𑁂 𑀘𑀸𑀭𑀺𑀢𑁆𑀢𑀁 𑀅𑀦𑀼𑀬𑀼𑀜𑁆𑀚𑀺, 𑀫𑀸 𑀢𑁂 𑀯𑀸𑀢𑀸𑀢𑀧𑁂 𑀘𑀸𑀭𑀺𑀢𑁆𑀢𑀁 𑀅𑀦𑀼𑀬𑀼𑀢𑁆𑀢𑀲𑁆𑀲 𑀭𑀚𑁄𑀲𑀽𑀓𑀁 𑀯𑀡𑀫𑀼𑀔𑀁 𑀅𑀦𑀼𑀤𑁆𑀥𑀁𑀲𑁂𑀲𑀺𑁇 𑀯𑀡𑀸𑀦𑀼𑀭𑀓𑁆𑀔𑀻 𑀘, 𑀅𑀫𑁆𑀪𑁄 𑀧𑀼𑀭𑀺𑀲, 𑀯𑀺𑀳𑀭𑁂𑀬𑁆𑀬𑀸𑀲𑀺 𑀯𑀡𑀲𑀸𑀭𑁄𑀧𑀻’𑀢𑀺𑁇 𑀢𑀲𑁆𑀲 𑀏𑀯𑀫𑀲𑁆𑀲—  ‘𑀉𑀩𑁆𑀪𑀢𑀁 𑀔𑁄 𑀫𑁂 𑀲𑀮𑁆𑀮𑀁, 𑀅𑀧𑀦𑀻𑀢𑁄 𑀯𑀺𑀲𑀤𑁄𑀲𑁄 𑀅𑀦𑀼𑀧𑀸𑀤𑀺𑀲𑁂𑀲𑁄𑁇 𑀅𑀦𑀮𑀜𑁆𑀘 𑀫𑁂 𑀅𑀦𑁆𑀢𑀭𑀸𑀬𑀸𑀬𑀸’𑀢𑀺𑁇 𑀲𑁄 𑀲𑀧𑁆𑀧𑀸𑀬𑀸𑀦𑀺 𑀘𑁂𑀯 𑀪𑁄𑀚𑀦𑀸𑀦𑀺 𑀪𑀼𑀜𑁆𑀚𑁂𑀬𑁆𑀬𑁇 𑀢𑀲𑁆𑀲 𑀲𑀧𑁆𑀧𑀸𑀬𑀸𑀦𑀺 𑀪𑁄𑀚𑀦𑀸𑀦𑀺 𑀪𑀼𑀜𑁆𑀚𑀢𑁄 𑀯𑀡𑁄 𑀦 𑀅𑀲𑁆𑀲𑀸𑀯𑀻 𑀅𑀲𑁆𑀲𑁇 𑀓𑀸𑀮𑁂𑀦 𑀓𑀸𑀮𑀜𑁆𑀘 𑀯𑀡𑀁 𑀥𑁄𑀯𑁂𑀬𑁆𑀬, 𑀓𑀸𑀮𑁂𑀦 𑀓𑀸𑀮𑀁 𑀯𑀡𑀫𑀼𑀔𑀁 𑀆𑀮𑀺𑀫𑁆𑀧𑁂𑀬𑁆𑀬𑁇 𑀢𑀲𑁆𑀲 𑀓𑀸𑀮𑁂𑀦 𑀓𑀸𑀮𑀁 𑀯𑀡𑀁 𑀥𑁄𑀯𑀢𑁄 𑀓𑀸𑀮𑁂𑀦 𑀓𑀸𑀮𑀁 𑀯𑀡𑀫𑀼𑀔𑀁 𑀆𑀮𑀺𑀫𑁆𑀧𑀢𑁄 𑀦 𑀧𑀼𑀩𑁆𑀩𑀮𑁄𑀳𑀺𑀢𑀁 𑀯𑀡𑀫𑀼𑀔𑀁 𑀧𑀭𑀺𑀬𑁄𑀦𑀦𑁆𑀥𑁂𑀬𑁆𑀬𑁇 𑀦 𑀘 𑀯𑀸𑀢𑀸𑀢𑀧𑁂 𑀘𑀸𑀭𑀺𑀢𑁆𑀢𑀁 𑀅𑀦𑀼𑀬𑀼𑀜𑁆𑀚𑁂𑀬𑁆𑀬𑁇 𑀢𑀲𑁆𑀲 𑀯𑀸𑀢𑀸𑀢𑀧𑁂 𑀘𑀸𑀭𑀺𑀢𑁆𑀢𑀁 𑀅𑀦𑀦𑀼𑀬𑀼𑀢𑁆𑀢𑀲𑁆𑀲 𑀭𑀚𑁄𑀲𑀽𑀓𑀁 𑀯𑀡𑀫𑀼𑀔𑀁 𑀦𑀸𑀦𑀼𑀤𑁆𑀥𑀁𑀲𑁂𑀬𑁆𑀬𑁇 𑀯𑀡𑀸𑀦𑀼𑀭𑀓𑁆𑀔𑀻 𑀘 𑀯𑀺𑀳𑀭𑁂𑀬𑁆𑀬 𑀯𑀡𑀲𑀸𑀭𑁄𑀧𑀻𑁇 𑀢𑀲𑁆𑀲 𑀇𑀫𑀺𑀲𑁆𑀲𑀸 𑀘 𑀲𑀧𑁆𑀧𑀸𑀬𑀓𑀺𑀭𑀺𑀬𑀸𑀬 𑀅𑀲𑀼 𑀘 𑀯𑀺𑀲𑀤𑁄𑀲𑁄 𑀅𑀧𑀦𑀻𑀢𑁄 𑀅𑀦𑀼𑀧𑀸𑀤𑀺𑀲𑁂𑀲𑁄 𑀢𑀤𑀼𑀪𑀬𑁂𑀦 𑀯𑀡𑁄 𑀯𑀺𑀭𑀼𑀳𑁂𑀬𑁆𑀬𑁇 𑀲𑁄 𑀭𑀼𑀍𑀳𑁂𑀦 𑀯𑀡𑁂𑀦 𑀲𑀜𑁆𑀙𑀯𑀺𑀦𑀸 𑀦𑁂𑀯 𑀫𑀭𑀡𑀁 𑀯𑀸 𑀦𑀺𑀕𑀘𑁆𑀙𑁂𑀬𑁆𑀬 𑀦 𑀫𑀭𑀡𑀫𑀢𑁆𑀢𑀁 𑀯𑀸 𑀤𑀼𑀓𑁆𑀔𑀁𑁇

131\. 𑀏𑀯𑀫𑁂𑀯 𑀔𑁄, 𑀲𑀼𑀦𑀓𑁆𑀔𑀢𑁆𑀢, 𑀞𑀸𑀦𑀫𑁂𑀢𑀁 𑀯𑀺𑀚𑁆𑀚𑀢𑀺 𑀬𑀁 𑀇𑀥𑁂𑀓𑀘𑁆𑀘𑀲𑁆𑀲 𑀪𑀺𑀓𑁆𑀔𑀼𑀦𑁄 𑀏𑀯𑀫𑀲𑁆𑀲—  ‘𑀢𑀡𑁆𑀳𑀸 𑀔𑁄 𑀲𑀮𑁆𑀮𑀁 𑀲𑀫𑀡𑁂𑀦 𑀯𑀼𑀢𑁆𑀢𑀁, 𑀅𑀯𑀺𑀚𑁆𑀚𑀸𑀯𑀺𑀲𑀤𑁄𑀲𑁄 𑀙𑀦𑁆𑀤𑀭𑀸𑀕𑀩𑁆𑀬𑀸𑀧𑀸𑀤𑁂𑀦 𑀭𑀼𑀧𑁆𑀧𑀢𑀺𑁇 𑀢𑀁 𑀫𑁂 𑀢𑀡𑁆𑀳𑀸𑀲𑀮𑁆𑀮𑀁 𑀧𑀳𑀻𑀦𑀁, 𑀅𑀧𑀦𑀻𑀢𑁄 𑀅𑀯𑀺𑀚𑁆𑀚𑀸𑀯𑀺𑀲𑀤𑁄𑀲𑁄, 𑀲𑀫𑁆𑀫𑀸 𑀦𑀺𑀩𑁆𑀩𑀸𑀦𑀸𑀥𑀺𑀫𑀼𑀢𑁆𑀢𑁄𑀳𑀫𑀲𑁆𑀫𑀻’𑀢𑀺𑁇 𑀲𑀫𑁆𑀫𑀸 𑀦𑀺𑀩𑁆𑀩𑀸𑀦𑀸𑀥𑀺𑀫𑀼𑀢𑁆𑀢𑀲𑁆𑀲𑁂𑀯 𑀲𑀢𑁄 𑀲𑁄 𑀬𑀸𑀦𑀺 𑀲𑀫𑁆𑀫𑀸 𑀦𑀺𑀩𑁆𑀩𑀸𑀦𑀸𑀥𑀺𑀫𑀼𑀢𑁆𑀢𑀲𑁆𑀲 𑀅𑀲𑀧𑁆𑀧𑀸𑀬𑀸𑀦𑀺 𑀢𑀸𑀦𑀺 𑀦𑀸𑀦𑀼𑀬𑀼𑀜𑁆𑀚𑁂𑀬𑁆𑀬, 𑀅𑀲𑀧𑁆𑀧𑀸𑀬𑀁 𑀘𑀓𑁆𑀔𑀼𑀦𑀸 𑀭𑀽𑀧𑀤𑀲𑁆𑀲𑀦𑀁 𑀦𑀸𑀦𑀼𑀬𑀼𑀜𑁆𑀚𑁂𑀬𑁆𑀬, 𑀅𑀲𑀧𑁆𑀧𑀸𑀬𑀁 𑀲𑁄𑀢𑁂𑀦 𑀲𑀤𑁆𑀤𑀁 𑀦𑀸𑀦𑀼𑀬𑀼𑀜𑁆𑀚𑁂𑀬𑁆𑀬, 𑀅𑀲𑀧𑁆𑀧𑀸𑀬𑀁 𑀖𑀸𑀦𑁂𑀦 𑀕𑀦𑁆𑀥𑀁 𑀦𑀸𑀦𑀼𑀬𑀼𑀜𑁆𑀚𑁂𑀬𑁆𑀬, 𑀅𑀲𑀧𑁆𑀧𑀸𑀬𑀁 𑀚𑀺𑀯𑁆𑀳𑀸𑀬 𑀭𑀲𑀁 𑀦𑀸𑀦𑀼𑀬𑀼𑀜𑁆𑀚𑁂𑀬𑁆𑀬, 𑀅𑀲𑀧𑁆𑀧𑀸𑀬𑀁 𑀓𑀸𑀬𑁂𑀦 𑀨𑁄𑀝𑁆𑀞𑀩𑁆𑀩𑀁 𑀦𑀸𑀦𑀼𑀬𑀼𑀜𑁆𑀚𑁂𑀬𑁆𑀬, 𑀅𑀲𑀧𑁆𑀧𑀸𑀬𑀁 𑀫𑀦𑀲𑀸 𑀥𑀫𑁆𑀫𑀁 𑀦𑀸𑀦𑀼𑀬𑀼𑀜𑁆𑀚𑁂𑀬𑁆𑀬𑁇 𑀢𑀲𑁆𑀲 𑀅𑀲𑀧𑁆𑀧𑀸𑀬𑀁 𑀘𑀓𑁆𑀔𑀼𑀦𑀸 𑀭𑀽𑀧𑀤𑀲𑁆𑀲𑀦𑀁 𑀦𑀸𑀦𑀼𑀬𑀼𑀢𑁆𑀢𑀲𑁆𑀲, 𑀅𑀲𑀧𑁆𑀧𑀸𑀬𑀁 𑀲𑁄𑀢𑁂𑀦 𑀲𑀤𑁆𑀤𑀁 𑀦𑀸𑀦𑀼𑀬𑀼𑀢𑁆𑀢𑀲𑁆𑀲, 𑀅𑀲𑀧𑁆𑀧𑀸𑀬𑀁 𑀖𑀸𑀦𑁂𑀦 𑀕𑀦𑁆𑀥𑀁 𑀦𑀸𑀦𑀼𑀬𑀼𑀢𑁆𑀢𑀲𑁆𑀲, 𑀅𑀲𑀧𑁆𑀧𑀸𑀬𑀁 𑀚𑀺𑀯𑁆𑀳𑀸𑀬 𑀭𑀲𑀁 𑀦𑀸𑀦𑀼𑀬𑀼𑀢𑁆𑀢𑀲𑁆𑀲, 𑀅𑀲𑀧𑁆𑀧𑀸𑀬𑀁 𑀓𑀸𑀬𑁂𑀦 𑀨𑁄𑀝𑁆𑀞𑀩𑁆𑀩𑀁 𑀦𑀸𑀦𑀼𑀬𑀼𑀢𑁆𑀢𑀲𑁆𑀲, 𑀅𑀲𑀧𑁆𑀧𑀸𑀬𑀁 𑀫𑀦𑀲𑀸 𑀥𑀫𑁆𑀫𑀁 𑀦𑀸𑀦𑀼𑀬𑀼𑀢𑁆𑀢𑀲𑁆𑀲, 𑀭𑀸𑀕𑁄 𑀘𑀺𑀢𑁆𑀢𑀁 𑀦𑀸𑀦𑀼𑀤𑁆𑀥𑀁𑀲𑁂𑀬𑁆𑀬𑁇 𑀲𑁄 𑀦 𑀭𑀸𑀕𑀸𑀦𑀼𑀤𑁆𑀥𑀁𑀲𑀺𑀢𑁂𑀦 𑀘𑀺𑀢𑁆𑀢𑁂𑀦 𑀦𑁂𑀯 𑀫𑀭𑀡𑀁 𑀯𑀸 𑀦𑀺𑀕𑀘𑁆𑀙𑁂𑀬𑁆𑀬 𑀦 𑀫𑀭𑀡𑀫𑀢𑁆𑀢𑀁 𑀯𑀸 𑀤𑀼𑀓𑁆𑀔𑀁𑁇

(65.)

132\. 𑀉𑀧𑀫𑀸 𑀔𑁄 𑀫𑁂 𑀅𑀬𑀁, 𑀲𑀼𑀦𑀓𑁆𑀔𑀢𑁆𑀢, 𑀓𑀢𑀸 𑀅𑀢𑁆𑀣𑀲𑁆𑀲 𑀯𑀺𑀜𑁆𑀜𑀸𑀧𑀦𑀸𑀬𑁇 𑀅𑀬𑀁𑀬𑁂𑀯𑁂𑀢𑁆𑀣 𑀅𑀢𑁆𑀣𑁄—  𑀯𑀡𑁄𑀢𑀺 𑀔𑁄, 𑀲𑀼𑀦𑀓𑁆𑀔𑀢𑁆𑀢, 𑀙𑀦𑁆𑀦𑁂𑀢𑀁 𑀅𑀚𑁆𑀛𑀢𑁆𑀢𑀺𑀓𑀸𑀦𑀁 𑀆𑀬𑀢𑀦𑀸𑀦𑀁 𑀅𑀥𑀺𑀯𑀘𑀦𑀁; 𑀯𑀺𑀲𑀤𑁄𑀲𑁄𑀢𑀺 𑀔𑁄, 𑀲𑀼𑀦𑀓𑁆𑀔𑀢𑁆𑀢, 𑀅𑀯𑀺𑀚𑁆𑀚𑀸𑀬𑁂𑀢𑀁 𑀅𑀥𑀺𑀯𑀘𑀦𑀁; 𑀲𑀮𑁆𑀮𑀦𑁆𑀢𑀺 𑀔𑁄, 𑀲𑀼𑀦𑀓𑁆𑀔𑀢𑁆𑀢, 𑀢𑀡𑁆𑀳𑀸𑀬𑁂𑀢𑀁 𑀅𑀥𑀺𑀯𑀘𑀦𑀁; 𑀏𑀲𑀦𑀻𑀢𑀺 𑀔𑁄, 𑀲𑀼𑀦𑀓𑁆𑀔𑀢𑁆𑀢, 𑀲𑀢𑀺𑀬𑀸𑀬𑁂𑀢𑀁 𑀅𑀥𑀺𑀯𑀘𑀦𑀁; 𑀲𑀢𑁆𑀣𑀦𑁆𑀢𑀺 𑀔𑁄, 𑀲𑀼𑀦𑀓𑁆𑀔𑀢𑁆𑀢, 𑀅𑀭𑀺𑀬𑀸𑀬𑁂𑀢𑀁 𑀧𑀜𑁆𑀜𑀸𑀬 𑀅𑀥𑀺𑀯𑀘𑀦𑀁; 𑀪𑀺𑀲𑀓𑁆𑀓𑁄 𑀲𑀮𑁆𑀮𑀓𑀢𑁆𑀢𑁄𑀢𑀺 𑀔𑁄, 𑀲𑀼𑀦𑀓𑁆𑀔𑀢𑁆𑀢, 𑀢𑀣𑀸𑀕𑀢𑀲𑁆𑀲𑁂𑀢𑀁 𑀅𑀥𑀺𑀯𑀘𑀦𑀁 𑀅𑀭𑀳𑀢𑁄 𑀲𑀫𑁆𑀫𑀸𑀲𑀫𑁆𑀩𑀼𑀤𑁆𑀥𑀲𑁆𑀲𑁇

133\. 𑀲𑁄 𑀯𑀢, 𑀲𑀼𑀦𑀓𑁆𑀔𑀢𑁆𑀢, 𑀪𑀺𑀓𑁆𑀔𑀼 𑀙𑀲𑀼 𑀨𑀲𑁆𑀲𑀸𑀬𑀢𑀦𑁂𑀲𑀼 𑀲𑀁𑀯𑀼𑀢𑀓𑀸𑀭𑀻 ‘𑀉𑀧𑀥𑀺 𑀤𑀼𑀓𑁆𑀔𑀲𑁆𑀲 𑀫𑀽𑀮𑀦𑁆’𑀢𑀺—  𑀇𑀢𑀺 𑀯𑀺𑀤𑀺𑀢𑁆𑀯𑀸 𑀦𑀺𑀭𑀼𑀧𑀥𑀺 𑀉𑀧𑀥𑀺𑀲𑀗𑁆𑀔𑀬𑁂 𑀯𑀺𑀫𑀼𑀢𑁆𑀢𑁄 𑀉𑀧𑀥𑀺𑀲𑁆𑀫𑀺𑀁 𑀯𑀸 𑀓𑀸𑀬𑀁 𑀉𑀧𑀲𑀁𑀳𑀭𑀺𑀲𑁆𑀲𑀢𑀺 𑀘𑀺𑀢𑁆𑀢𑀁 𑀯𑀸 𑀉𑀧𑁆𑀧𑀸𑀤𑁂𑀲𑁆𑀲𑀢𑀻𑀢𑀺—  𑀦𑁂𑀢𑀁 𑀞𑀸𑀦𑀁 𑀯𑀺𑀚𑁆𑀚𑀢𑀺𑁇 𑀲𑁂𑀬𑁆𑀬𑀣𑀸𑀧𑀺, 𑀲𑀼𑀦𑀓𑁆𑀔𑀢𑁆𑀢, 𑀆𑀧𑀸𑀦𑀻𑀬𑀓𑀁𑀲𑁄 𑀯𑀡𑁆𑀡𑀲𑀫𑁆𑀧𑀦𑁆𑀦𑁄 𑀕𑀦𑁆𑀥𑀲𑀫𑁆𑀧𑀦𑁆𑀦𑁄 𑀭𑀲𑀲𑀫𑁆𑀧𑀦𑁆𑀦𑁄; 𑀲𑁄 𑀘 𑀔𑁄 𑀯𑀺𑀲𑁂𑀦 𑀲𑀁𑀲𑀝𑁆𑀞𑁄𑁇 𑀅𑀣 𑀧𑀼𑀭𑀺𑀲𑁄 𑀆𑀕𑀘𑁆𑀙𑁂𑀬𑁆𑀬 𑀚𑀻𑀯𑀺𑀢𑀼𑀓𑀸𑀫𑁄 𑀅𑀫𑀭𑀺𑀢𑀼𑀓𑀸𑀫𑁄 𑀲𑀼𑀔𑀓𑀸𑀫𑁄 𑀤𑀼𑀓𑁆𑀔𑀧𑀝𑀺𑀓𑀽𑀮𑁄𑁇 𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀲𑀼𑀦𑀓𑁆𑀔𑀢𑁆𑀢, 𑀅𑀧𑀺 𑀦𑀼 𑀲𑁄 𑀧𑀼𑀭𑀺𑀲𑁄 𑀅𑀫𑀼𑀁 𑀆𑀧𑀸𑀦𑀻𑀬𑀓𑀁𑀲𑀁 𑀧𑀺𑀯𑁂𑀬𑁆𑀬 𑀬𑀁 𑀚𑀜𑁆𑀜𑀸—  ‘𑀇𑀫𑀸𑀳𑀁 𑀧𑀺𑀯𑀺𑀢𑁆𑀯𑀸 𑀫𑀭𑀡𑀁 𑀯𑀸 𑀦𑀺𑀕𑀘𑁆𑀙𑀸𑀫𑀺 𑀫𑀭𑀡𑀫𑀢𑁆𑀢𑀁 𑀯𑀸 𑀤𑀼𑀓𑁆𑀔𑀦𑁆’”𑀢𑀺? “𑀦𑁄 𑀳𑁂𑀢𑀁, 𑀪𑀦𑁆𑀢𑁂”𑁇 “𑀏𑀯𑀫𑁂𑀯 𑀔𑁄, 𑀲𑀼𑀦𑀓𑁆𑀔𑀢𑁆𑀢, 𑀲𑁄 𑀯𑀢 𑀪𑀺𑀓𑁆𑀔𑀼 𑀙𑀲𑀼 𑀨𑀲𑁆𑀲𑀸𑀬𑀢𑀦𑁂𑀲𑀼 𑀲𑀁𑀯𑀼𑀢𑀓𑀸𑀭𑀻 ‘𑀉𑀧𑀥𑀺 𑀤𑀼𑀓𑁆𑀔𑀲𑁆𑀲 𑀫𑀽𑀮𑀦𑁆’𑀢𑀺—  𑀇𑀢𑀺 𑀯𑀺𑀤𑀺𑀢𑁆𑀯𑀸 𑀦𑀺𑀭𑀼𑀧𑀥𑀺 𑀉𑀧𑀥𑀺𑀲𑀗𑁆𑀔𑀬𑁂 𑀯𑀺𑀫𑀼𑀢𑁆𑀢𑁄 𑀉𑀧𑀥𑀺𑀲𑁆𑀫𑀺𑀁 𑀯𑀸 𑀓𑀸𑀬𑀁 𑀉𑀧𑀲𑀁𑀳𑀭𑀺𑀲𑁆𑀲𑀢𑀺 𑀘𑀺𑀢𑁆𑀢𑀁 𑀯𑀸 𑀉𑀧𑁆𑀧𑀸𑀤𑁂𑀲𑁆𑀲𑀢𑀻𑀢𑀺—  𑀦𑁂𑀢𑀁 𑀞𑀸𑀦𑀁 𑀯𑀺𑀚𑁆𑀚𑀢𑀺𑁇

134\. 𑀲𑁂𑀬𑁆𑀬𑀣𑀸𑀧𑀺, 𑀲𑀼𑀦𑀓𑁆𑀔𑀢𑁆𑀢, 𑀆𑀲𑀻𑀯𑀺𑀲𑁄 𑀖𑁄𑀭𑀯𑀺𑀲𑁄𑁇 𑀅𑀣 𑀧𑀼𑀭𑀺𑀲𑁄 𑀆𑀕𑀘𑁆𑀙𑁂𑀬𑁆𑀬 𑀚𑀻𑀯𑀺𑀢𑀼𑀓𑀸𑀫𑁄 𑀅𑀫𑀭𑀺𑀢𑀼𑀓𑀸𑀫𑁄 𑀲𑀼𑀔𑀓𑀸𑀫𑁄 𑀤𑀼𑀓𑁆𑀔𑀧𑀝𑀺𑀓𑀽𑀮𑁄𑁇 𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀲𑀼𑀦𑀓𑁆𑀔𑀢𑁆𑀢, 𑀅𑀧𑀺 𑀦𑀼 𑀲𑁄 𑀧𑀼𑀭𑀺𑀲𑁄 𑀅𑀫𑀼𑀲𑁆𑀲 𑀆𑀲𑀻𑀯𑀺𑀲𑀲𑁆𑀲 𑀖𑁄𑀭𑀯𑀺𑀲𑀲𑁆𑀲 𑀳𑀢𑁆𑀣𑀁 𑀯𑀸 𑀅𑀗𑁆𑀕𑀼𑀝𑁆𑀞𑀁 𑀯𑀸 𑀤𑀚𑁆𑀚𑀸 𑀬𑀁 𑀚𑀜𑁆𑀜𑀸—  ‘𑀇𑀫𑀺𑀦𑀸𑀳𑀁 𑀤𑀝𑁆𑀞𑁄 𑀫𑀭𑀡𑀁 𑀯𑀸 𑀦𑀺𑀕𑀘𑁆𑀙𑀸𑀫𑀺 𑀫𑀭𑀡𑀫𑀢𑁆𑀢𑀁 𑀯𑀸 𑀤𑀼𑀓𑁆𑀔𑀦𑁆’”𑀢𑀺? “𑀦𑁄 𑀳𑁂𑀢𑀁, 𑀪𑀦𑁆𑀢𑁂”𑁇 “𑀏𑀯𑀫𑁂𑀯 𑀔𑁄, 𑀲𑀼𑀦𑀓𑁆𑀔𑀢𑁆𑀢, 𑀲𑁄 𑀯𑀢 𑀪𑀺𑀓𑁆𑀔𑀼 𑀙𑀲𑀼 𑀨𑀲𑁆𑀲𑀸𑀬𑀢𑀦𑁂𑀲𑀼 𑀲𑀁𑀯𑀼𑀢𑀓𑀸𑀭𑀻 ‘𑀉𑀧𑀥𑀺 𑀤𑀼𑀓𑁆𑀔𑀲𑁆𑀲 𑀫𑀽𑀮𑀦𑁆’𑀢𑀺—  𑀇𑀢𑀺 𑀯𑀺𑀤𑀺𑀢𑁆𑀯𑀸 𑀦𑀺𑀭𑀼𑀧𑀥𑀺 𑀉𑀧𑀥𑀺𑀲𑀗𑁆𑀔𑀬𑁂 𑀯𑀺𑀫𑀼𑀢𑁆𑀢𑁄 𑀉𑀧𑀥𑀺𑀲𑁆𑀫𑀺𑀁 𑀯𑀸 𑀓𑀸𑀬𑀁 𑀉𑀧𑀲𑀁𑀳𑀭𑀺𑀲𑁆𑀲𑀢𑀺 𑀘𑀺𑀢𑁆𑀢𑀁 𑀯𑀸 𑀉𑀧𑁆𑀧𑀸𑀤𑁂𑀲𑁆𑀲𑀢𑀻𑀢𑀺—  𑀦𑁂𑀢𑀁 𑀞𑀸𑀦𑀁 𑀯𑀺𑀚𑁆𑀚𑀢𑀻”𑀢𑀺𑁇

135\. 𑀇𑀤𑀫𑀯𑁄𑀘 𑀪𑀕𑀯𑀸𑁇 𑀅𑀢𑁆𑀢𑀫𑀦𑁄 𑀲𑀼𑀦𑀓𑁆𑀔𑀢𑁆𑀢𑁄 𑀮𑀺𑀘𑁆𑀙𑀯𑀺𑀧𑀼𑀢𑁆𑀢𑁄 𑀪𑀕𑀯𑀢𑁄 𑀪𑀸𑀲𑀺𑀢𑀁 𑀅𑀪𑀺𑀦𑀦𑁆𑀤𑀻𑀢𑀺𑁇

---

136\. 𑀲𑀼𑀦𑀓𑁆𑀔𑀢𑁆𑀢𑀲𑀼𑀢𑁆𑀢𑀁 𑀦𑀺𑀝𑁆𑀞𑀺𑀢𑀁 𑀧𑀜𑁆𑀘𑀫𑀁𑁇



[Go to previous page (1.4 Sāmagāmasutta)](1.4.md) / [Go to parent page (1 Devadahavagga)](../1.md) / [Go to next page (1.6 Āneñjasappāyasutta)](1.6.md)


