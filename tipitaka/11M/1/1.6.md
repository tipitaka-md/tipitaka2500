
[Home](/) / [11M Uparipaṇṇāsapāḷi](../../11M.md) / [1 Devadahavagga](../1.md)

# 𑁧𑁇𑁬 𑀆𑀦𑁂𑀜𑁆𑀚𑀲𑀧𑁆𑀧𑀸𑀬𑀲𑀼𑀢𑁆𑀢

### 𑀤𑁂𑀯𑀤𑀳𑀯𑀕𑁆𑀕

### 𑀆𑀦𑁂𑀜𑁆𑀚𑀲𑀧𑁆𑀧𑀸𑀬𑀲𑀼𑀢𑁆𑀢

(66.)

137\. 𑀏𑀯𑀁 𑀫𑁂 𑀲𑀼𑀢𑀁—  𑀏𑀓𑀁 𑀲𑀫𑀬𑀁 𑀪𑀕𑀯𑀸 𑀓𑀼𑀭𑀽𑀲𑀼 𑀯𑀺𑀳𑀭𑀢𑀺 𑀓𑀫𑁆𑀫𑀸𑀲𑀥𑀫𑁆𑀫𑀁 𑀦𑀸𑀫 𑀓𑀼𑀭𑀽𑀦𑀁 𑀦𑀺𑀕𑀫𑁄𑁇 𑀢𑀢𑁆𑀭 𑀔𑁄 𑀪𑀕𑀯𑀸 𑀪𑀺𑀓𑁆𑀔𑀽 𑀆𑀫𑀦𑁆𑀢𑁂𑀲𑀺—  “𑀪𑀺𑀓𑁆𑀔𑀯𑁄”𑀢𑀺𑁇 “𑀪𑀤𑀦𑁆𑀢𑁂”𑀢𑀺 𑀢𑁂 𑀪𑀺𑀓𑁆𑀔𑀽 𑀪𑀕𑀯𑀢𑁄 𑀧𑀘𑁆𑀘𑀲𑁆𑀲𑁄𑀲𑀼𑀁𑁇 𑀪𑀕𑀯𑀸 𑀏𑀢𑀤𑀯𑁄𑀘—

138\. “𑀅𑀦𑀺𑀘𑁆𑀘𑀸, 𑀪𑀺𑀓𑁆𑀔𑀯𑁂, 𑀓𑀸𑀫𑀸 𑀢𑀼𑀘𑁆𑀙𑀸 𑀫𑀼𑀲𑀸 𑀫𑁄𑀲𑀥𑀫𑁆𑀫𑀸𑁇 𑀫𑀸𑀬𑀸𑀓𑀢𑀫𑁂𑀢𑀁, 𑀪𑀺𑀓𑁆𑀔𑀯𑁂, 𑀩𑀸𑀮𑀮𑀸𑀧𑀦𑀁𑁇 𑀬𑁂 𑀘 𑀤𑀺𑀝𑁆𑀞𑀥𑀫𑁆𑀫𑀺𑀓𑀸 𑀓𑀸𑀫𑀸, 𑀬𑁂 𑀘 𑀲𑀫𑁆𑀧𑀭𑀸𑀬𑀺𑀓𑀸 𑀓𑀸𑀫𑀸; 𑀬𑀸 𑀘 𑀤𑀺𑀝𑁆𑀞𑀥𑀫𑁆𑀫𑀺𑀓𑀸 𑀓𑀸𑀫𑀲𑀜𑁆𑀜𑀸, 𑀬𑀸 𑀘 𑀲𑀫𑁆𑀧𑀭𑀸𑀬𑀺𑀓𑀸 𑀓𑀸𑀫𑀲𑀜𑁆𑀜𑀸—  𑀉𑀪𑀬𑀫𑁂𑀢𑀁 𑀫𑀸𑀭𑀥𑁂𑀬𑁆𑀬𑀁, 𑀫𑀸𑀭𑀲𑁆𑀲𑁂𑀲 𑀯𑀺𑀲𑀬𑁄, 𑀫𑀸𑀭𑀲𑁆𑀲𑁂𑀲 𑀦𑀺𑀯𑀸𑀧𑁄, 𑀫𑀸𑀭𑀲𑁆𑀲𑁂𑀲 𑀕𑁄𑀘𑀭𑁄𑁇 𑀏𑀢𑁆𑀣𑁂𑀢𑁂 𑀧𑀸𑀧𑀓𑀸 𑀅𑀓𑀼𑀲𑀮𑀸 𑀫𑀸𑀦𑀲𑀸 𑀅𑀪𑀺𑀚𑁆𑀛𑀸𑀧𑀺 𑀩𑁆𑀬𑀸𑀧𑀸𑀤𑀸𑀧𑀺 𑀲𑀸𑀭𑀫𑁆𑀪𑀸𑀧𑀺 𑀲𑀁𑀯𑀢𑁆𑀢𑀦𑁆𑀢𑀺𑁇 𑀢𑁂𑀯 𑀅𑀭𑀺𑀬𑀲𑀸𑀯𑀓𑀲𑁆𑀲 𑀇𑀥𑀫𑀦𑀼𑀲𑀺𑀓𑁆𑀔𑀢𑁄 𑀅𑀦𑁆𑀢𑀭𑀸𑀬𑀸𑀬 𑀲𑀫𑁆𑀪𑀯𑀦𑁆𑀢𑀺𑁇 𑀢𑀢𑁆𑀭, 𑀪𑀺𑀓𑁆𑀔𑀯𑁂, 𑀅𑀭𑀺𑀬𑀲𑀸𑀯𑀓𑁄 𑀇𑀢𑀺 𑀧𑀝𑀺𑀲𑀜𑁆𑀘𑀺𑀓𑁆𑀔𑀢𑀺—  ‘𑀬𑁂 𑀘 𑀤𑀺𑀝𑁆𑀞𑀥𑀫𑁆𑀫𑀺𑀓𑀸 𑀓𑀸𑀫𑀸, 𑀬𑁂 𑀘 𑀲𑀫𑁆𑀧𑀭𑀸𑀬𑀺𑀓𑀸 𑀓𑀸𑀫𑀸; 𑀬𑀸 𑀘 𑀤𑀺𑀝𑁆𑀞𑀥𑀫𑁆𑀫𑀺𑀓𑀸 𑀓𑀸𑀫𑀲𑀜𑁆𑀜𑀸, 𑀬𑀸 𑀘 𑀲𑀫𑁆𑀧𑀭𑀸𑀬𑀺𑀓𑀸 𑀓𑀸𑀫𑀲𑀜𑁆𑀜𑀸—  𑀉𑀪𑀬𑀫𑁂𑀢𑀁 𑀫𑀸𑀭𑀥𑁂𑀬𑁆𑀬𑀁, 𑀫𑀸𑀭𑀲𑁆𑀲𑁂𑀲 𑀯𑀺𑀲𑀬𑁄, 𑀫𑀸𑀭𑀲𑁆𑀲𑁂𑀲 𑀦𑀺𑀯𑀸𑀧𑁄, 𑀫𑀸𑀭𑀲𑁆𑀲𑁂𑀲 𑀕𑁄𑀘𑀭𑁄𑁇 𑀏𑀢𑁆𑀣𑁂𑀢𑁂 𑀧𑀸𑀧𑀓𑀸 𑀅𑀓𑀼𑀲𑀮𑀸 𑀫𑀸𑀦𑀲𑀸 𑀅𑀪𑀺𑀚𑁆𑀛𑀸𑀧𑀺 𑀩𑁆𑀬𑀸𑀧𑀸𑀤𑀸𑀧𑀺 𑀲𑀸𑀭𑀫𑁆𑀪𑀸𑀧𑀺 𑀲𑀁𑀯𑀢𑁆𑀢𑀦𑁆𑀢𑀺, 𑀢𑁂𑀯 𑀅𑀭𑀺𑀬𑀲𑀸𑀯𑀓𑀲𑁆𑀲 𑀇𑀥𑀫𑀦𑀼𑀲𑀺𑀓𑁆𑀔𑀢𑁄 𑀅𑀦𑁆𑀢𑀭𑀸𑀬𑀸𑀬 𑀲𑀫𑁆𑀪𑀯𑀦𑁆𑀢𑀺𑁇 𑀬𑀦𑁆𑀦𑀽𑀦𑀸𑀳𑀁 𑀯𑀺𑀧𑀼𑀮𑁂𑀦 𑀫𑀳𑀕𑁆𑀕𑀢𑁂𑀦 𑀘𑁂𑀢𑀲𑀸 𑀯𑀺𑀳𑀭𑁂𑀬𑁆𑀬𑀁 𑀅𑀪𑀺𑀪𑀼𑀬𑁆𑀬 𑀮𑁄𑀓𑀁 𑀅𑀥𑀺𑀝𑁆𑀞𑀸𑀬 𑀫𑀦𑀲𑀸𑁇 𑀯𑀺𑀧𑀼𑀮𑁂𑀦 𑀳𑀺 𑀫𑁂 𑀫𑀳𑀕𑁆𑀕𑀢𑁂𑀦 𑀘𑁂𑀢𑀲𑀸 𑀯𑀺𑀳𑀭𑀢𑁄 𑀅𑀪𑀺𑀪𑀼𑀬𑁆𑀬 𑀮𑁄𑀓𑀁 𑀅𑀥𑀺𑀝𑁆𑀞𑀸𑀬 𑀫𑀦𑀲𑀸 𑀬𑁂 𑀧𑀸𑀧𑀓𑀸 𑀅𑀓𑀼𑀲𑀮𑀸 𑀫𑀸𑀦𑀲𑀸 𑀅𑀪𑀺𑀚𑁆𑀛𑀸𑀧𑀺 𑀩𑁆𑀬𑀸𑀧𑀸𑀤𑀸𑀧𑀺 𑀲𑀸𑀭𑀫𑁆𑀪𑀸𑀧𑀺 𑀢𑁂 𑀦 𑀪𑀯𑀺𑀲𑁆𑀲𑀦𑁆𑀢𑀺𑁇 𑀢𑁂𑀲𑀁 𑀧𑀳𑀸𑀦𑀸 𑀅𑀧𑀭𑀺𑀢𑁆𑀢𑀜𑁆𑀘 𑀫𑁂 𑀘𑀺𑀢𑁆𑀢𑀁 𑀪𑀯𑀺𑀲𑁆𑀲𑀢𑀺 𑀅𑀧𑁆𑀧𑀫𑀸𑀡𑀁 𑀲𑀼𑀪𑀸𑀯𑀺𑀢𑀦𑁆’𑀢𑀺𑁇 𑀢𑀲𑁆𑀲 𑀏𑀯𑀁𑀧𑀝𑀺𑀧𑀦𑁆𑀦𑀲𑁆𑀲 𑀢𑀩𑁆𑀩𑀳𑀼𑀮𑀯𑀺𑀳𑀸𑀭𑀺𑀦𑁄 𑀆𑀬𑀢𑀦𑁂 𑀘𑀺𑀢𑁆𑀢𑀁 𑀧𑀲𑀻𑀤𑀢𑀺𑁇 𑀲𑀫𑁆𑀧𑀲𑀸𑀤𑁂 𑀲𑀢𑀺 𑀏𑀢𑀭𑀳𑀺 𑀯𑀸 𑀆𑀦𑁂𑀜𑁆𑀚𑀁 𑀲𑀫𑀸𑀧𑀚𑁆𑀚𑀢𑀺 𑀧𑀜𑁆𑀜𑀸𑀬 𑀯𑀸 𑀅𑀥𑀺𑀫𑀼𑀘𑁆𑀘𑀢𑀺 𑀓𑀸𑀬𑀲𑁆𑀲 𑀪𑁂𑀤𑀸 𑀧𑀭𑀁 𑀫𑀭𑀡𑀸𑁇 𑀞𑀸𑀦𑀫𑁂𑀢𑀁 𑀯𑀺𑀚𑁆𑀚𑀢𑀺 𑀬𑀁 𑀢𑀁𑀲𑀁𑀯𑀢𑁆𑀢𑀦𑀺𑀓𑀁 𑀯𑀺𑀜𑁆𑀜𑀸𑀡𑀁 𑀅𑀲𑁆𑀲 𑀆𑀦𑁂𑀜𑁆𑀚𑀽𑀧𑀕𑀁𑁇 𑀅𑀬𑀁, 𑀪𑀺𑀓𑁆𑀔𑀯𑁂, 𑀧𑀞𑀫𑀸 𑀆𑀦𑁂𑀜𑁆𑀚𑀲𑀧𑁆𑀧𑀸𑀬𑀸 𑀧𑀝𑀺𑀧𑀤𑀸 𑀅𑀓𑁆𑀔𑀸𑀬𑀢𑀺𑁇

(67.)

139\. 𑀧𑀼𑀦 𑀘𑀧𑀭𑀁, 𑀪𑀺𑀓𑁆𑀔𑀯𑁂, 𑀅𑀭𑀺𑀬𑀲𑀸𑀯𑀓𑁄 𑀇𑀢𑀺 𑀧𑀝𑀺𑀲𑀜𑁆𑀘𑀺𑀓𑁆𑀔𑀢𑀺—  ‘𑀬𑁂 𑀘 𑀤𑀺𑀝𑁆𑀞𑀥𑀫𑁆𑀫𑀺𑀓𑀸 𑀓𑀸𑀫𑀸, 𑀬𑁂 𑀘 𑀲𑀫𑁆𑀧𑀭𑀸𑀬𑀺𑀓𑀸 𑀓𑀸𑀫𑀸; 𑀬𑀸 𑀘 𑀤𑀺𑀝𑁆𑀞𑀥𑀫𑁆𑀫𑀺𑀓𑀸 𑀓𑀸𑀫𑀲𑀜𑁆𑀜𑀸, 𑀬𑀸 𑀘 𑀲𑀫𑁆𑀧𑀭𑀸𑀬𑀺𑀓𑀸 𑀓𑀸𑀫𑀲𑀜𑁆𑀜𑀸; 𑀬𑀁 𑀓𑀺𑀜𑁆𑀘𑀺 𑀭𑀽𑀧𑀁 𑀲𑀩𑁆𑀩𑀁 𑀭𑀽𑀧𑀁 𑀘𑀢𑁆𑀢𑀸𑀭𑀺 𑀘 𑀫𑀳𑀸𑀪𑀽𑀢𑀸𑀦𑀺, 𑀘𑀢𑀼𑀦𑁆𑀦𑀜𑁆𑀘 𑀫𑀳𑀸𑀪𑀽𑀢𑀸𑀦𑀁 𑀉𑀧𑀸𑀤𑀸𑀬𑀭𑀽𑀧𑀦𑁆’𑀢𑀺𑁇 𑀢𑀲𑁆𑀲 𑀏𑀯𑀁𑀧𑀝𑀺𑀧𑀦𑁆𑀦𑀲𑁆𑀲 𑀢𑀩𑁆𑀩𑀳𑀼𑀮𑀯𑀺𑀳𑀸𑀭𑀺𑀦𑁄 𑀆𑀬𑀢𑀦𑁂 𑀘𑀺𑀢𑁆𑀢𑀁 𑀧𑀲𑀻𑀤𑀢𑀺𑁇 𑀲𑀫𑁆𑀧𑀲𑀸𑀤𑁂 𑀲𑀢𑀺 𑀏𑀢𑀭𑀳𑀺 𑀯𑀸 𑀆𑀦𑁂𑀜𑁆𑀚𑀁 𑀲𑀫𑀸𑀧𑀚𑁆𑀚𑀢𑀺 𑀧𑀜𑁆𑀜𑀸𑀬 𑀯𑀸 𑀅𑀥𑀺𑀫𑀼𑀘𑁆𑀘𑀢𑀺 𑀓𑀸𑀬𑀲𑁆𑀲 𑀪𑁂𑀤𑀸 𑀧𑀭𑀁 𑀫𑀭𑀡𑀸𑁇 𑀞𑀸𑀦𑀫𑁂𑀢𑀁 𑀯𑀺𑀚𑁆𑀚𑀢𑀺 𑀬𑀁 𑀢𑀁𑀲𑀁𑀯𑀢𑁆𑀢𑀦𑀺𑀓𑀁 𑀯𑀺𑀜𑁆𑀜𑀸𑀡𑀁 𑀅𑀲𑁆𑀲 𑀆𑀦𑁂𑀜𑁆𑀚𑀽𑀧𑀕𑀁𑁇 𑀅𑀬𑀁, 𑀪𑀺𑀓𑁆𑀔𑀯𑁂, 𑀤𑀼𑀢𑀺𑀬𑀸 𑀆𑀦𑁂𑀜𑁆𑀚𑀲𑀧𑁆𑀧𑀸𑀬𑀸 𑀧𑀝𑀺𑀧𑀤𑀸 𑀅𑀓𑁆𑀔𑀸𑀬𑀢𑀺𑁇

140\. 𑀧𑀼𑀦 𑀘𑀧𑀭𑀁, 𑀪𑀺𑀓𑁆𑀔𑀯𑁂, 𑀅𑀭𑀺𑀬𑀲𑀸𑀯𑀓𑁄 𑀇𑀢𑀺 𑀧𑀝𑀺𑀲𑀜𑁆𑀘𑀺𑀓𑁆𑀔𑀢𑀺—  ‘𑀬𑁂 𑀘 𑀤𑀺𑀝𑁆𑀞𑀥𑀫𑁆𑀫𑀺𑀓𑀸 𑀓𑀸𑀫𑀸, 𑀬𑁂 𑀘 𑀲𑀫𑁆𑀧𑀭𑀸𑀬𑀺𑀓𑀸 𑀓𑀸𑀫𑀸; 𑀬𑀸 𑀘 𑀤𑀺𑀝𑁆𑀞𑀥𑀫𑁆𑀫𑀺𑀓𑀸 𑀓𑀸𑀫𑀲𑀜𑁆𑀜𑀸, 𑀬𑀸 𑀘 𑀲𑀫𑁆𑀧𑀭𑀸𑀬𑀺𑀓𑀸 𑀓𑀸𑀫𑀲𑀜𑁆𑀜𑀸; 𑀬𑁂 𑀘 𑀤𑀺𑀝𑁆𑀞𑀥𑀫𑁆𑀫𑀺𑀓𑀸 𑀭𑀽𑀧𑀸, 𑀬𑁂 𑀘 𑀲𑀫𑁆𑀧𑀭𑀸𑀬𑀺𑀓𑀸 𑀭𑀽𑀧𑀸; 𑀬𑀸 𑀘 𑀤𑀺𑀝𑁆𑀞𑀥𑀫𑁆𑀫𑀺𑀓𑀸 𑀭𑀽𑀧𑀲𑀜𑁆𑀜𑀸, 𑀬𑀸 𑀘 𑀲𑀫𑁆𑀧𑀭𑀸𑀬𑀺𑀓𑀸 𑀭𑀽𑀧𑀲𑀜𑁆𑀜𑀸—  𑀉𑀪𑀬𑀫𑁂𑀢𑀁 𑀅𑀦𑀺𑀘𑁆𑀘𑀁𑁇 𑀬𑀤𑀦𑀺𑀘𑁆𑀘𑀁 𑀢𑀁 𑀦𑀸𑀮𑀁 𑀅𑀪𑀺𑀦𑀦𑁆𑀤𑀺𑀢𑀼𑀁, 𑀦𑀸𑀮𑀁 𑀅𑀪𑀺𑀯𑀤𑀺𑀢𑀼𑀁, 𑀦𑀸𑀮𑀁 𑀅𑀚𑁆𑀛𑁄𑀲𑀺𑀢𑀼𑀦𑁆’𑀢𑀺𑁇 𑀢𑀲𑁆𑀲 𑀏𑀯𑀁𑀧𑀝𑀺𑀧𑀦𑁆𑀦𑀲𑁆𑀲 𑀢𑀩𑁆𑀩𑀳𑀼𑀮𑀯𑀺𑀳𑀸𑀭𑀺𑀦𑁄 𑀆𑀬𑀢𑀦𑁂 𑀘𑀺𑀢𑁆𑀢𑀁 𑀧𑀲𑀻𑀤𑀢𑀺𑁇 𑀲𑀫𑁆𑀧𑀲𑀸𑀤𑁂 𑀲𑀢𑀺 𑀏𑀢𑀭𑀳𑀺 𑀯𑀸 𑀆𑀦𑁂𑀜𑁆𑀚𑀁 𑀲𑀫𑀸𑀧𑀚𑁆𑀚𑀢𑀺 𑀧𑀜𑁆𑀜𑀸𑀬 𑀯𑀸 𑀅𑀥𑀺𑀫𑀼𑀘𑁆𑀘𑀢𑀺 𑀓𑀸𑀬𑀲𑁆𑀲 𑀪𑁂𑀤𑀸 𑀧𑀭𑀁 𑀫𑀭𑀡𑀸𑁇 𑀞𑀸𑀦𑀫𑁂𑀢𑀁 𑀯𑀺𑀚𑁆𑀚𑀢𑀺 𑀬𑀁 𑀢𑀁𑀲𑀁𑀯𑀢𑁆𑀢𑀦𑀺𑀓𑀁 𑀯𑀺𑀜𑁆𑀜𑀸𑀡𑀁 𑀅𑀲𑁆𑀲 𑀆𑀦𑁂𑀜𑁆𑀚𑀽𑀧𑀕𑀁𑁇 𑀅𑀬𑀁, 𑀪𑀺𑀓𑁆𑀔𑀯𑁂, 𑀢𑀢𑀺𑀬𑀸 𑀆𑀦𑁂𑀜𑁆𑀚𑀲𑀧𑁆𑀧𑀸𑀬𑀸 𑀧𑀝𑀺𑀧𑀤𑀸 𑀅𑀓𑁆𑀔𑀸𑀬𑀢𑀺𑁇

(68.)

141\. 𑀧𑀼𑀦 𑀘𑀧𑀭𑀁, 𑀪𑀺𑀓𑁆𑀔𑀯𑁂, 𑀅𑀭𑀺𑀬𑀲𑀸𑀯𑀓𑁄 𑀇𑀢𑀺 𑀧𑀝𑀺𑀲𑀜𑁆𑀘𑀺𑀓𑁆𑀔𑀢𑀺—  ‘𑀬𑁂 𑀘 𑀤𑀺𑀝𑁆𑀞𑀥𑀫𑁆𑀫𑀺𑀓𑀸 𑀓𑀸𑀫𑀸, 𑀬𑁂 𑀘 𑀲𑀫𑁆𑀧𑀭𑀸𑀬𑀺𑀓𑀸 𑀓𑀸𑀫𑀸; 𑀬𑀸 𑀘 𑀤𑀺𑀝𑁆𑀞𑀥𑀫𑁆𑀫𑀺𑀓𑀸 𑀓𑀸𑀫𑀲𑀜𑁆𑀜𑀸, 𑀬𑀸 𑀘 𑀲𑀫𑁆𑀧𑀭𑀸𑀬𑀺𑀓𑀸 𑀓𑀸𑀫𑀲𑀜𑁆𑀜𑀸; 𑀬𑁂 𑀘 𑀤𑀺𑀝𑁆𑀞𑀥𑀫𑁆𑀫𑀺𑀓𑀸 𑀭𑀽𑀧𑀸, 𑀬𑁂 𑀘 𑀲𑀫𑁆𑀧𑀭𑀸𑀬𑀺𑀓𑀸 𑀭𑀽𑀧𑀸; 𑀬𑀸 𑀘 𑀤𑀺𑀝𑁆𑀞𑀥𑀫𑁆𑀫𑀺𑀓𑀸 𑀭𑀽𑀧𑀲𑀜𑁆𑀜𑀸, 𑀬𑀸 𑀘 𑀲𑀫𑁆𑀧𑀭𑀸𑀬𑀺𑀓𑀸 𑀭𑀽𑀧𑀲𑀜𑁆𑀜𑀸; 𑀬𑀸 𑀘 𑀆𑀦𑁂𑀜𑁆𑀚𑀲𑀜𑁆𑀜𑀸—  𑀲𑀩𑁆𑀩𑀸 𑀲𑀜𑁆𑀜𑀸𑁇 𑀬𑀢𑁆𑀣𑁂𑀢𑀸 𑀅𑀧𑀭𑀺𑀲𑁂𑀲𑀸 𑀦𑀺𑀭𑀼𑀚𑁆𑀛𑀦𑁆𑀢𑀺 𑀏𑀢𑀁 𑀲𑀦𑁆𑀢𑀁 𑀏𑀢𑀁 𑀧𑀡𑀻𑀢𑀁—  𑀬𑀤𑀺𑀤𑀁 𑀆𑀓𑀺𑀜𑁆𑀘𑀜𑁆𑀜𑀸𑀬𑀢𑀦𑀦𑁆’𑀢𑀺𑁇 𑀢𑀲𑁆𑀲 𑀏𑀯𑀁𑀧𑀝𑀺𑀧𑀦𑁆𑀦𑀲𑁆𑀲 𑀢𑀩𑁆𑀩𑀳𑀼𑀮𑀯𑀺𑀳𑀸𑀭𑀺𑀦𑁄 𑀆𑀬𑀢𑀦𑁂 𑀘𑀺𑀢𑁆𑀢𑀁 𑀧𑀲𑀻𑀤𑀢𑀺𑁇 𑀲𑀫𑁆𑀧𑀲𑀸𑀤𑁂 𑀲𑀢𑀺 𑀏𑀢𑀭𑀳𑀺 𑀯𑀸 𑀆𑀓𑀺𑀜𑁆𑀘𑀜𑁆𑀜𑀸𑀬𑀢𑀦𑀁 𑀲𑀫𑀸𑀧𑀚𑁆𑀚𑀢𑀺 𑀧𑀜𑁆𑀜𑀸𑀬 𑀯𑀸 𑀅𑀥𑀺𑀫𑀼𑀘𑁆𑀘𑀢𑀺 𑀓𑀸𑀬𑀲𑁆𑀲 𑀪𑁂𑀤𑀸 𑀧𑀭𑀁 𑀫𑀭𑀡𑀸𑁇 𑀞𑀸𑀦𑀫𑁂𑀢𑀁 𑀯𑀺𑀚𑁆𑀚𑀢𑀺 𑀬𑀁 𑀢𑀁𑀲𑀁𑀯𑀢𑁆𑀢𑀦𑀺𑀓𑀁 𑀯𑀺𑀜𑁆𑀜𑀸𑀡𑀁 𑀅𑀲𑁆𑀲 𑀆𑀓𑀺𑀜𑁆𑀘𑀜𑁆𑀜𑀸𑀬𑀢𑀦𑀽𑀧𑀕𑀁𑁇 𑀅𑀬𑀁, 𑀪𑀺𑀓𑁆𑀔𑀯𑁂, 𑀧𑀞𑀫𑀸 𑀆𑀓𑀺𑀜𑁆𑀘𑀜𑁆𑀜𑀸𑀬𑀢𑀦𑀲𑀧𑁆𑀧𑀸𑀬𑀸 𑀧𑀝𑀺𑀧𑀤𑀸 𑀅𑀓𑁆𑀔𑀸𑀬𑀢𑀺𑁇

(69.)

142\. 𑀧𑀼𑀦 𑀘𑀧𑀭𑀁, 𑀪𑀺𑀓𑁆𑀔𑀯𑁂, 𑀅𑀭𑀺𑀬𑀲𑀸𑀯𑀓𑁄 𑀅𑀭𑀜𑁆𑀜𑀕𑀢𑁄 𑀯𑀸 𑀭𑀼𑀓𑁆𑀔𑀫𑀽𑀮𑀕𑀢𑁄 𑀯𑀸 𑀲𑀼𑀜𑁆𑀜𑀸𑀕𑀸𑀭𑀕𑀢𑁄 𑀯𑀸 𑀇𑀢𑀺 𑀧𑀝𑀺𑀲𑀜𑁆𑀘𑀺𑀓𑁆𑀔𑀢𑀺—  ‘𑀲𑀼𑀜𑁆𑀜𑀫𑀺𑀤𑀁 𑀅𑀢𑁆𑀢𑁂𑀦 𑀯𑀸 𑀅𑀢𑁆𑀢𑀦𑀺𑀬𑁂𑀦 𑀯𑀸’𑀢𑀺𑁇 𑀢𑀲𑁆𑀲 𑀏𑀯𑀁𑀧𑀝𑀺𑀧𑀦𑁆𑀦𑀲𑁆𑀲 𑀢𑀩𑁆𑀩𑀳𑀼𑀮𑀯𑀺𑀳𑀸𑀭𑀺𑀦𑁄 𑀆𑀬𑀢𑀦𑁂 𑀘𑀺𑀢𑁆𑀢𑀁 𑀧𑀲𑀻𑀤𑀢𑀺𑁇 𑀲𑀫𑁆𑀧𑀲𑀸𑀤𑁂 𑀲𑀢𑀺 𑀏𑀢𑀭𑀳𑀺 𑀯𑀸 𑀆𑀓𑀺𑀜𑁆𑀘𑀜𑁆𑀜𑀸𑀬𑀢𑀦𑀁 𑀲𑀫𑀸𑀧𑀚𑁆𑀚𑀢𑀺 𑀧𑀜𑁆𑀜𑀸𑀬 𑀯𑀸 𑀅𑀥𑀺𑀫𑀼𑀘𑁆𑀘𑀢𑀺 𑀓𑀸𑀬𑀲𑁆𑀲 𑀪𑁂𑀤𑀸 𑀧𑀭𑀁 𑀫𑀭𑀡𑀸𑁇 𑀞𑀸𑀦𑀫𑁂𑀢𑀁 𑀯𑀺𑀚𑁆𑀚𑀢𑀺 𑀬𑀁 𑀢𑀁𑀲𑀁𑀯𑀢𑁆𑀢𑀦𑀺𑀓𑀁 𑀯𑀺𑀜𑁆𑀜𑀸𑀡𑀁 𑀅𑀲𑁆𑀲 𑀆𑀓𑀺𑀜𑁆𑀘𑀜𑁆𑀜𑀸𑀬𑀢𑀦𑀽𑀧𑀕𑀁𑁇 𑀅𑀬𑀁, 𑀪𑀺𑀓𑁆𑀔𑀯𑁂, 𑀤𑀼𑀢𑀺𑀬𑀸 𑀆𑀓𑀺𑀜𑁆𑀘𑀜𑁆𑀜𑀸𑀬𑀢𑀦𑀲𑀧𑁆𑀧𑀸𑀬𑀸 𑀧𑀝𑀺𑀧𑀤𑀸 𑀅𑀓𑁆𑀔𑀸𑀬𑀢𑀺𑁇

(70.)

143\. 𑀧𑀼𑀦 𑀘𑀧𑀭𑀁, 𑀪𑀺𑀓𑁆𑀔𑀯𑁂, 𑀅𑀭𑀺𑀬𑀲𑀸𑀯𑀓𑁄 𑀇𑀢𑀺 𑀧𑀝𑀺𑀲𑀜𑁆𑀘𑀺𑀓𑁆𑀔𑀢𑀺—  ‘𑀦𑀸𑀳𑀁 𑀓𑁆𑀯𑀘𑀦𑀺 𑀓𑀲𑁆𑀲𑀘𑀺 𑀓𑀺𑀜𑁆𑀘𑀦𑀢𑀲𑁆𑀫𑀺𑀁, 𑀦 𑀘 𑀫𑀫 𑀓𑁆𑀯𑀘𑀦𑀺 𑀓𑀺𑀲𑁆𑀫𑀺𑀜𑁆𑀘𑀺 𑀓𑀺𑀜𑁆𑀘𑀦𑀁 𑀦𑀢𑁆𑀣𑀻’𑀢𑀺𑁇 𑀢𑀲𑁆𑀲 𑀏𑀯𑀁𑀧𑀝𑀺𑀧𑀦𑁆𑀦𑀲𑁆𑀲 𑀢𑀩𑁆𑀩𑀳𑀼𑀮𑀯𑀺𑀳𑀸𑀭𑀺𑀦𑁄 𑀆𑀬𑀢𑀦𑁂 𑀘𑀺𑀢𑁆𑀢𑀁 𑀧𑀲𑀻𑀤𑀢𑀺𑁇 𑀲𑀫𑁆𑀧𑀲𑀸𑀤𑁂 𑀲𑀢𑀺 𑀏𑀢𑀭𑀳𑀺 𑀯𑀸 𑀆𑀓𑀺𑀜𑁆𑀘𑀜𑁆𑀜𑀸𑀬𑀢𑀦𑀁 𑀲𑀫𑀸𑀧𑀚𑁆𑀚𑀢𑀺 𑀧𑀜𑁆𑀜𑀸𑀬 𑀯𑀸 𑀅𑀥𑀺𑀫𑀼𑀘𑁆𑀘𑀢𑀺 𑀓𑀸𑀬𑀲𑁆𑀲 𑀪𑁂𑀤𑀸 𑀧𑀭𑀁 𑀫𑀭𑀡𑀸𑁇 𑀞𑀸𑀦𑀫𑁂𑀢𑀁 𑀯𑀺𑀚𑁆𑀚𑀢𑀺 𑀬𑀁 𑀢𑀁𑀲𑀁𑀯𑀢𑁆𑀢𑀦𑀺𑀓𑀁 𑀯𑀺𑀜𑁆𑀜𑀸𑀡𑀁 𑀅𑀲𑁆𑀲 𑀆𑀓𑀺𑀜𑁆𑀘𑀜𑁆𑀜𑀸𑀬𑀢𑀦𑀽𑀧𑀕𑀁𑁇 𑀅𑀬𑀁, 𑀪𑀺𑀓𑁆𑀔𑀯𑁂, 𑀢𑀢𑀺𑀬𑀸 𑀆𑀓𑀺𑀜𑁆𑀘𑀜𑁆𑀜𑀸𑀬𑀢𑀦𑀲𑀧𑁆𑀧𑀸𑀬𑀸 𑀧𑀝𑀺𑀧𑀤𑀸 𑀅𑀓𑁆𑀔𑀸𑀬𑀢𑀺𑁇

144\. 𑀧𑀼𑀦 𑀘𑀧𑀭𑀁, 𑀪𑀺𑀓𑁆𑀔𑀯𑁂, 𑀅𑀭𑀺𑀬𑀲𑀸𑀯𑀓𑁄 𑀇𑀢𑀺 𑀧𑀝𑀺𑀲𑀜𑁆𑀘𑀺𑀓𑁆𑀔𑀢𑀺—  ‘𑀬𑁂 𑀘 𑀤𑀺𑀝𑁆𑀞𑀥𑀫𑁆𑀫𑀺𑀓𑀸 𑀓𑀸𑀫𑀸, 𑀬𑁂 𑀘 𑀲𑀫𑁆𑀧𑀭𑀸𑀬𑀺𑀓𑀸 𑀓𑀸𑀫𑀸; 𑀬𑀸 𑀘 𑀤𑀺𑀝𑁆𑀞𑀥𑀫𑁆𑀫𑀺𑀓𑀸 𑀓𑀸𑀫𑀲𑀜𑁆𑀜𑀸, 𑀬𑀸 𑀘 𑀲𑀫𑁆𑀧𑀭𑀸𑀬𑀺𑀓𑀸 𑀓𑀸𑀫𑀲𑀜𑁆𑀜𑀸; 𑀬𑁂 𑀘 𑀤𑀺𑀝𑁆𑀞𑀥𑀫𑁆𑀫𑀺𑀓𑀸 𑀭𑀽𑀧𑀸, 𑀬𑁂 𑀘 𑀲𑀫𑁆𑀧𑀭𑀸𑀬𑀺𑀓𑀸 𑀭𑀽𑀧𑀸; 𑀬𑀸 𑀘 𑀤𑀺𑀝𑁆𑀞𑀥𑀫𑁆𑀫𑀺𑀓𑀸 𑀭𑀽𑀧𑀲𑀜𑁆𑀜𑀸, 𑀬𑀸 𑀘 𑀲𑀫𑁆𑀧𑀭𑀸𑀬𑀺𑀓𑀸 𑀭𑀽𑀧𑀲𑀜𑁆𑀜𑀸; 𑀬𑀸 𑀘 𑀆𑀦𑁂𑀜𑁆𑀚𑀲𑀜𑁆𑀜𑀸, 𑀬𑀸 𑀘 𑀆𑀓𑀺𑀜𑁆𑀘𑀜𑁆𑀜𑀸𑀬𑀢𑀦𑀲𑀜𑁆𑀜𑀸—  𑀲𑀩𑁆𑀩𑀸 𑀲𑀜𑁆𑀜𑀸𑁇 𑀬𑀢𑁆𑀣𑁂𑀢𑀸 𑀅𑀧𑀭𑀺𑀲𑁂𑀲𑀸 𑀦𑀺𑀭𑀼𑀚𑁆𑀛𑀦𑁆𑀢𑀺 𑀏𑀢𑀁 𑀲𑀦𑁆𑀢𑀁 𑀏𑀢𑀁 𑀧𑀡𑀻𑀢𑀁—  𑀬𑀤𑀺𑀤𑀁 𑀦𑁂𑀯𑀲𑀜𑁆𑀜𑀸𑀦𑀸𑀲𑀜𑁆𑀜𑀸𑀬𑀢𑀦𑀦𑁆’𑀢𑀺𑁇 𑀢𑀲𑁆𑀲 𑀏𑀯𑀁𑀧𑀝𑀺𑀧𑀦𑁆𑀦𑀲𑁆𑀲 𑀢𑀩𑁆𑀩𑀳𑀼𑀮𑀯𑀺𑀳𑀸𑀭𑀺𑀦𑁄 𑀆𑀬𑀢𑀦𑁂 𑀘𑀺𑀢𑁆𑀢𑀁 𑀧𑀲𑀻𑀤𑀢𑀺𑁇 𑀲𑀫𑁆𑀧𑀲𑀸𑀤𑁂 𑀲𑀢𑀺 𑀏𑀢𑀭𑀳𑀺 𑀯𑀸 𑀦𑁂𑀯𑀲𑀜𑁆𑀜𑀸𑀦𑀸𑀲𑀜𑁆𑀜𑀸𑀬𑀢𑀦𑀁 𑀲𑀫𑀸𑀧𑀚𑁆𑀚𑀢𑀺 𑀧𑀜𑁆𑀜𑀸𑀬 𑀯𑀸 𑀅𑀥𑀺𑀫𑀼𑀘𑁆𑀘𑀢𑀺 𑀓𑀸𑀬𑀲𑁆𑀲 𑀪𑁂𑀤𑀸 𑀧𑀭𑀁 𑀫𑀭𑀡𑀸𑁇 𑀞𑀸𑀦𑀫𑁂𑀢𑀁 𑀯𑀺𑀚𑁆𑀚𑀢𑀺 𑀬𑀁 𑀢𑀁𑀲𑀁𑀯𑀢𑁆𑀢𑀦𑀺𑀓𑀁 𑀯𑀺𑀜𑁆𑀜𑀸𑀡𑀁 𑀅𑀲𑁆𑀲 𑀦𑁂𑀯𑀲𑀜𑁆𑀜𑀸𑀦𑀸𑀲𑀜𑁆𑀜𑀸𑀬𑀢𑀦𑀽𑀧𑀕𑀁𑁇 𑀅𑀬𑀁, 𑀪𑀺𑀓𑁆𑀔𑀯𑁂, 𑀦𑁂𑀯𑀲𑀜𑁆𑀜𑀸𑀦𑀸𑀲𑀜𑁆𑀜𑀸𑀬𑀢𑀦𑀲𑀧𑁆𑀧𑀸𑀬𑀸 𑀧𑀝𑀺𑀧𑀤𑀸 𑀅𑀓𑁆𑀔𑀸𑀬𑀢𑀻”𑀢𑀺𑁇

(71.)

145\. 𑀏𑀯𑀁 𑀯𑀼𑀢𑁆𑀢𑁂, 𑀆𑀬𑀲𑁆𑀫𑀸 𑀆𑀦𑀦𑁆𑀤𑁄 𑀪𑀕𑀯𑀦𑁆𑀢𑀁 𑀏𑀢𑀤𑀯𑁄𑀘—  “𑀇𑀥, 𑀪𑀦𑁆𑀢𑁂, 𑀪𑀺𑀓𑁆𑀔𑀼 𑀏𑀯𑀁 𑀧𑀝𑀺𑀧𑀦𑁆𑀦𑁄 𑀳𑁄𑀢𑀺—  ‘𑀦𑁄 𑀘𑀲𑁆𑀲, 𑀦𑁄 𑀘 𑀫𑁂 𑀲𑀺𑀬𑀸; 𑀦 𑀪𑀯𑀺𑀲𑁆𑀲𑀢𑀺, 𑀦 𑀫𑁂 𑀪𑀯𑀺𑀲𑁆𑀲𑀢𑀺; 𑀬𑀤𑀢𑁆𑀣𑀺 𑀬𑀁, 𑀪𑀽𑀢𑀁—  𑀢𑀁 𑀧𑀚𑀳𑀸𑀫𑀻’𑀢𑀺𑁇 𑀏𑀯𑀁 𑀉𑀧𑁂𑀓𑁆𑀔𑀁 𑀧𑀝𑀺𑀮𑀪𑀢𑀺𑁇 𑀧𑀭𑀺𑀦𑀺𑀩𑁆𑀩𑀸𑀬𑁂𑀬𑁆𑀬 𑀦𑀼 𑀔𑁄 𑀲𑁄, 𑀪𑀦𑁆𑀢𑁂, 𑀪𑀺𑀓𑁆𑀔𑀼 𑀦 𑀯𑀸 𑀧𑀭𑀺𑀦𑀺𑀩𑁆𑀩𑀸𑀬𑁂𑀬𑁆𑀬𑀸”𑀢𑀺? “𑀅𑀧𑁂𑀢𑁆𑀣𑁂𑀓𑀘𑁆𑀘𑁄, 𑀆𑀦𑀦𑁆𑀤, 𑀪𑀺𑀓𑁆𑀔𑀼 𑀧𑀭𑀺𑀦𑀺𑀩𑁆𑀩𑀸𑀬𑁂𑀬𑁆𑀬, 𑀅𑀧𑁂𑀢𑁆𑀣𑁂𑀓𑀘𑁆𑀘𑁄 𑀪𑀺𑀓𑁆𑀔𑀼 𑀦 𑀧𑀭𑀺𑀦𑀺𑀩𑁆𑀩𑀸𑀬𑁂𑀬𑁆𑀬𑀸”𑀢𑀺𑁇 “𑀓𑁄 𑀦𑀼 𑀔𑁄, 𑀪𑀦𑁆𑀢𑁂, 𑀳𑁂𑀢𑀼 𑀓𑁄 𑀧𑀘𑁆𑀘𑀬𑁄 𑀬𑁂𑀦𑀧𑁂𑀢𑁆𑀣𑁂𑀓𑀘𑁆𑀘𑁄 𑀪𑀺𑀓𑁆𑀔𑀼 𑀧𑀭𑀺𑀦𑀺𑀩𑁆𑀩𑀸𑀬𑁂𑀬𑁆𑀬, 𑀅𑀧𑁂𑀢𑁆𑀣𑁂𑀓𑀘𑁆𑀘𑁄 𑀪𑀺𑀓𑁆𑀔𑀼 𑀦 𑀧𑀭𑀺𑀦𑀺𑀩𑁆𑀩𑀸𑀬𑁂𑀬𑁆𑀬𑀸”𑀢𑀺? “𑀇𑀥𑀸𑀦𑀦𑁆𑀤, 𑀪𑀺𑀓𑁆𑀔𑀼 𑀏𑀯𑀁 𑀧𑀝𑀺𑀧𑀦𑁆𑀦𑁄 𑀳𑁄𑀢𑀺—  ‘𑀦𑁄 𑀘𑀲𑁆𑀲, 𑀦𑁄 𑀘 𑀫𑁂 𑀲𑀺𑀬𑀸; 𑀦 𑀪𑀯𑀺𑀲𑁆𑀲𑀢𑀺, 𑀦 𑀫𑁂 𑀪𑀯𑀺𑀲𑁆𑀲𑀢𑀺; 𑀬𑀤𑀢𑁆𑀣𑀺, 𑀬𑀁 𑀪𑀽𑀢𑀁—  𑀢𑀁 𑀧𑀚𑀳𑀸𑀫𑀻’𑀢𑀺𑁇 𑀏𑀯𑀁 𑀉𑀧𑁂𑀓𑁆𑀔𑀁 𑀧𑀝𑀺𑀮𑀪𑀢𑀺𑁇 𑀲𑁄 𑀢𑀁 𑀉𑀧𑁂𑀓𑁆𑀔𑀁 𑀅𑀪𑀺𑀦𑀦𑁆𑀤𑀢𑀺, 𑀅𑀪𑀺𑀯𑀤𑀢𑀺, 𑀅𑀚𑁆𑀛𑁄𑀲𑀸𑀬 𑀢𑀺𑀝𑁆𑀞𑀢𑀺𑁇 𑀢𑀲𑁆𑀲 𑀢𑀁 𑀉𑀧𑁂𑀓𑁆𑀔𑀁 𑀅𑀪𑀺𑀦𑀦𑁆𑀤𑀢𑁄 𑀅𑀪𑀺𑀯𑀤𑀢𑁄 𑀅𑀚𑁆𑀛𑁄𑀲𑀸𑀬 𑀢𑀺𑀝𑁆𑀞𑀢𑁄 𑀢𑀦𑁆𑀦𑀺𑀲𑁆𑀲𑀺𑀢𑀁 𑀳𑁄𑀢𑀺 𑀯𑀺𑀜𑁆𑀜𑀸𑀡𑀁 𑀢𑀤𑀼𑀧𑀸𑀤𑀸𑀦𑀁𑁇 𑀲𑁅𑀧𑀸𑀤𑀸𑀦𑁄, 𑀆𑀦𑀦𑁆𑀤, 𑀪𑀺𑀓𑁆𑀔𑀼 𑀦 𑀧𑀭𑀺𑀦𑀺𑀩𑁆𑀩𑀸𑀬𑀢𑀻”𑀢𑀺𑁇 “𑀓𑀳𑀁 𑀧𑀦 𑀲𑁄, 𑀪𑀦𑁆𑀢𑁂, 𑀪𑀺𑀓𑁆𑀔𑀼 𑀉𑀧𑀸𑀤𑀺𑀬𑀫𑀸𑀦𑁄 𑀉𑀧𑀸𑀤𑀺𑀬𑀢𑀻”𑀢𑀺? “𑀦𑁂𑀯𑀲𑀜𑁆𑀜𑀸𑀦𑀸𑀲𑀜𑁆𑀜𑀸𑀬𑀢𑀦𑀁, 𑀆𑀦𑀦𑁆𑀤𑀸”𑀢𑀺𑁇 “𑀉𑀧𑀸𑀤𑀸𑀦𑀲𑁂𑀝𑁆𑀞𑀁 𑀓𑀺𑀭 𑀲𑁄, 𑀪𑀦𑁆𑀢𑁂, 𑀪𑀺𑀓𑁆𑀔𑀼 𑀉𑀧𑀸𑀤𑀺𑀬𑀫𑀸𑀦𑁄 𑀉𑀧𑀸𑀤𑀺𑀬𑀢𑀻”𑀢𑀺? “𑀉𑀧𑀸𑀤𑀸𑀦𑀲𑁂𑀝𑁆𑀞𑀜𑁆𑀳𑀺 𑀲𑁄, 𑀆𑀦𑀦𑁆𑀤, 𑀪𑀺𑀓𑁆𑀔𑀼 𑀉𑀧𑀸𑀤𑀺𑀬𑀫𑀸𑀦𑁄 𑀉𑀧𑀸𑀤𑀺𑀬𑀢𑀺𑁇 𑀉𑀧𑀸𑀤𑀸𑀦𑀲𑁂𑀝𑁆𑀞𑀜𑁆𑀳𑁂𑀢𑀁, 𑀆𑀦𑀦𑁆𑀤, 𑀬𑀤𑀺𑀤𑀁—  𑀦𑁂𑀯𑀲𑀜𑁆𑀜𑀸𑀦𑀸𑀲𑀜𑁆𑀜𑀸𑀬𑀢𑀦𑀁𑁇

(72.)

146\. 𑀇𑀥𑀸𑀦𑀦𑁆𑀤, 𑀪𑀺𑀓𑁆𑀔𑀼 𑀏𑀯𑀁 𑀧𑀝𑀺𑀧𑀦𑁆𑀦𑁄 𑀳𑁄𑀢𑀺—  ‘𑀦𑁄 𑀘𑀲𑁆𑀲, 𑀦𑁄 𑀘 𑀫𑁂 𑀲𑀺𑀬𑀸; 𑀦 𑀪𑀯𑀺𑀲𑁆𑀲𑀢𑀺, 𑀦 𑀫𑁂 𑀪𑀯𑀺𑀲𑁆𑀲𑀢𑀺; 𑀬𑀤𑀢𑁆𑀣𑀺, 𑀬𑀁 𑀪𑀽𑀢𑀁—  𑀢𑀁 𑀧𑀚𑀳𑀸𑀫𑀻’𑀢𑀺𑁇 𑀏𑀯𑀁 𑀉𑀧𑁂𑀓𑁆𑀔𑀁 𑀧𑀝𑀺𑀮𑀪𑀢𑀺𑁇 𑀲𑁄 𑀢𑀁 𑀉𑀧𑁂𑀓𑁆𑀔𑀁 𑀦𑀸𑀪𑀺𑀦𑀦𑁆𑀤𑀢𑀺, 𑀦𑀸𑀪𑀺𑀯𑀤𑀢𑀺, 𑀦 𑀅𑀚𑁆𑀛𑁄𑀲𑀸𑀬 𑀢𑀺𑀝𑁆𑀞𑀢𑀺𑁇 𑀢𑀲𑁆𑀲 𑀢𑀁 𑀉𑀧𑁂𑀓𑁆𑀔𑀁 𑀅𑀦𑀪𑀺𑀦𑀦𑁆𑀤𑀢𑁄 𑀅𑀦𑀪𑀺𑀯𑀤𑀢𑁄 𑀅𑀦𑀚𑁆𑀛𑁄𑀲𑀸𑀬 𑀢𑀺𑀝𑁆𑀞𑀢𑁄 𑀦 𑀢𑀦𑁆𑀦𑀺𑀲𑁆𑀲𑀺𑀢𑀁 𑀳𑁄𑀢𑀺 𑀯𑀺𑀜𑁆𑀜𑀸𑀡𑀁 𑀦 𑀢𑀤𑀼𑀧𑀸𑀤𑀸𑀦𑀁𑁇 𑀅𑀦𑀼𑀧𑀸𑀤𑀸𑀦𑁄, 𑀆𑀦𑀦𑁆𑀤, 𑀪𑀺𑀓𑁆𑀔𑀼 𑀧𑀭𑀺𑀦𑀺𑀩𑁆𑀩𑀸𑀬𑀢𑀻”𑀢𑀺𑁇

(73.)

147\. “𑀅𑀘𑁆𑀙𑀭𑀺𑀬𑀁, 𑀪𑀦𑁆𑀢𑁂, 𑀅𑀩𑁆𑀪𑀼𑀢𑀁, 𑀪𑀦𑁆𑀢𑁂𑁇 𑀦𑀺𑀲𑁆𑀲𑀸𑀬 𑀦𑀺𑀲𑁆𑀲𑀸𑀬 𑀓𑀺𑀭 𑀦𑁄, 𑀪𑀦𑁆𑀢𑁂, 𑀪𑀕𑀯𑀢𑀸 𑀑𑀖𑀲𑁆𑀲 𑀦𑀺𑀢𑁆𑀣𑀭𑀡𑀸 𑀅𑀓𑁆𑀔𑀸𑀢𑀸𑁇 𑀓𑀢𑀫𑁄 𑀧𑀦, 𑀪𑀦𑁆𑀢𑁂, 𑀅𑀭𑀺𑀬𑁄 𑀯𑀺𑀫𑁄𑀓𑁆𑀔𑁄”𑀢𑀺? “𑀇𑀥𑀸𑀦𑀦𑁆𑀤, 𑀪𑀺𑀓𑁆𑀔𑀼 𑀅𑀭𑀺𑀬𑀲𑀸𑀯𑀓𑁄 𑀇𑀢𑀺 𑀧𑀝𑀺𑀲𑀜𑁆𑀘𑀺𑀓𑁆𑀔𑀢𑀺—  ‘𑀬𑁂 𑀘 𑀤𑀺𑀝𑁆𑀞𑀥𑀫𑁆𑀫𑀺𑀓𑀸 𑀓𑀸𑀫𑀸, 𑀬𑁂 𑀘 𑀲𑀫𑁆𑀧𑀭𑀸𑀬𑀺𑀓𑀸 𑀓𑀸𑀫𑀸; 𑀬𑀸 𑀘 𑀤𑀺𑀝𑁆𑀞𑀥𑀫𑁆𑀫𑀺𑀓𑀸 𑀓𑀸𑀫𑀲𑀜𑁆𑀜𑀸, 𑀬𑀸 𑀘 𑀲𑀫𑁆𑀧𑀭𑀸𑀬𑀺𑀓𑀸 𑀓𑀸𑀫𑀲𑀜𑁆𑀜𑀸; 𑀬𑁂 𑀘 𑀤𑀺𑀝𑁆𑀞𑀥𑀫𑁆𑀫𑀺𑀓𑀸 𑀭𑀽𑀧𑀸, 𑀬𑁂 𑀘 𑀲𑀫𑁆𑀧𑀭𑀸𑀬𑀺𑀓𑀸 𑀭𑀽𑀧𑀸; 𑀬𑀸 𑀘 𑀤𑀺𑀝𑁆𑀞𑀥𑀫𑁆𑀫𑀺𑀓𑀸 𑀭𑀽𑀧𑀲𑀜𑁆𑀜𑀸, 𑀬𑀸 𑀘 𑀲𑀫𑁆𑀧𑀭𑀸𑀬𑀺𑀓𑀸 𑀭𑀽𑀧𑀲𑀜𑁆𑀜𑀸; 𑀬𑀸 𑀘 𑀆𑀦𑁂𑀜𑁆𑀚𑀲𑀜𑁆𑀜𑀸, 𑀬𑀸 𑀘 𑀆𑀓𑀺𑀜𑁆𑀘𑀜𑁆𑀜𑀸𑀬𑀢𑀦𑀲𑀜𑁆𑀜𑀸, 𑀬𑀸 𑀘 𑀦𑁂𑀯𑀲𑀜𑁆𑀜𑀸𑀦𑀸𑀲𑀜𑁆𑀜𑀸𑀬𑀢𑀦𑀲𑀜𑁆𑀜𑀸—  𑀏𑀲 𑀲𑀓𑁆𑀓𑀸𑀬𑁄 𑀬𑀸𑀯𑀢𑀸 𑀲𑀓𑁆𑀓𑀸𑀬𑁄𑁇 𑀏𑀢𑀁 𑀅𑀫𑀢𑀁 𑀬𑀤𑀺𑀤𑀁 𑀅𑀦𑀼𑀧𑀸𑀤𑀸 𑀘𑀺𑀢𑁆𑀢𑀲𑁆𑀲 𑀯𑀺𑀫𑁄𑀓𑁆𑀔𑁄𑁇 𑀇𑀢𑀺, 𑀔𑁄, 𑀆𑀦𑀦𑁆𑀤, 𑀤𑁂𑀲𑀺𑀢𑀸 𑀫𑀬𑀸 𑀆𑀦𑁂𑀜𑁆𑀚𑀲𑀧𑁆𑀧𑀸𑀬𑀸 𑀧𑀝𑀺𑀧𑀤𑀸, 𑀤𑁂𑀲𑀺𑀢𑀸 𑀆𑀓𑀺𑀜𑁆𑀘𑀜𑁆𑀜𑀸𑀬𑀢𑀦𑀲𑀧𑁆𑀧𑀸𑀬𑀸 𑀧𑀝𑀺𑀧𑀤𑀸, 𑀤𑁂𑀲𑀺𑀢𑀸 𑀦𑁂𑀯𑀲𑀜𑁆𑀜𑀸𑀦𑀸𑀲𑀜𑁆𑀜𑀸𑀬𑀢𑀦𑀲𑀧𑁆𑀧𑀸𑀬𑀸 𑀧𑀝𑀺𑀧𑀤𑀸, 𑀤𑁂𑀲𑀺𑀢𑀸 𑀦𑀺𑀲𑁆𑀲𑀸𑀬 𑀦𑀺𑀲𑁆𑀲𑀸𑀬 𑀑𑀖𑀲𑁆𑀲 𑀦𑀺𑀢𑁆𑀣𑀭𑀡𑀸, 𑀤𑁂𑀲𑀺𑀢𑁄 𑀅𑀭𑀺𑀬𑁄 𑀯𑀺𑀫𑁄𑀓𑁆𑀔𑁄𑁇 𑀬𑀁 𑀔𑁄, 𑀆𑀦𑀦𑁆𑀤, 𑀲𑀢𑁆𑀣𑀸𑀭𑀸 𑀓𑀭𑀡𑀻𑀬𑀁 𑀲𑀸𑀯𑀓𑀸𑀦𑀁 𑀳𑀺𑀢𑁂𑀲𑀺𑀦𑀸 𑀅𑀦𑀼𑀓𑀫𑁆𑀧𑀓𑁂𑀦 𑀅𑀦𑀼𑀓𑀫𑁆𑀧𑀁 𑀉𑀧𑀸𑀤𑀸𑀬, 𑀓𑀢𑀁 𑀯𑁄 𑀢𑀁 𑀫𑀬𑀸𑁇 𑀏𑀢𑀸𑀦𑀺, 𑀆𑀦𑀦𑁆𑀤, 𑀭𑀼𑀓𑁆𑀔𑀫𑀽𑀮𑀸𑀦𑀺, 𑀏𑀢𑀸𑀦𑀺 𑀲𑀼𑀜𑁆𑀜𑀸𑀕𑀸𑀭𑀸𑀦𑀺𑁇 𑀛𑀸𑀬𑀣𑀸𑀦𑀦𑁆𑀤, 𑀫𑀸 𑀧𑀫𑀸𑀤𑀢𑁆𑀣, 𑀫𑀸 𑀧𑀘𑁆𑀙𑀸 𑀯𑀺𑀧𑁆𑀧𑀝𑀺𑀲𑀸𑀭𑀺𑀦𑁄 𑀅𑀳𑀼𑀯𑀢𑁆𑀣𑁇 𑀅𑀬𑀁 𑀯𑁄 𑀅𑀫𑁆𑀳𑀸𑀓𑀁 𑀅𑀦𑀼𑀲𑀸𑀲𑀦𑀻’”𑀢𑀺𑁇

148\. 𑀇𑀤𑀫𑀯𑁄𑀘 𑀪𑀕𑀯𑀸𑁇 𑀅𑀢𑁆𑀢𑀫𑀦𑁄 𑀆𑀬𑀲𑁆𑀫𑀸 𑀆𑀦𑀦𑁆𑀤𑁄 𑀪𑀕𑀯𑀢𑁄 𑀪𑀸𑀲𑀺𑀢𑀁 𑀅𑀪𑀺𑀦𑀦𑁆𑀤𑀻𑀢𑀺𑁇

---

149\. 𑀆𑀦𑁂𑀜𑁆𑀚𑀲𑀧𑁆𑀧𑀸𑀬𑀲𑀼𑀢𑁆𑀢𑀁 𑀦𑀺𑀝𑁆𑀞𑀺𑀢𑀁 𑀙𑀝𑁆𑀞𑀁𑁇



[Go to previous page (1.5 Sunakkhattasutta)](1.5.md) / [Go to parent page (1 Devadahavagga)](../1.md) / [Go to next page (1.7 Gaṇakamoggallānasutta)](1.7.md)


