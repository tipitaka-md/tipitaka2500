
[Home](/) / [11M Uparipaṇṇāsapāḷi](...md) / [3 Suññatavagga](../11M/3.md)

# 𑁩𑁇𑁧 𑀘𑀽𑀍𑀅𑀲𑀼𑀜𑁆𑀜𑀢𑀲𑀼𑀢𑁆𑀢

* 𑀲𑀼𑀜𑁆𑀜𑀢𑀯𑀕𑁆𑀕

* 𑀘𑀽𑀍𑀅𑀲𑀼𑀜𑁆𑀜𑀢𑀲𑀼𑀢𑁆𑀢

(176.)

496\. 𑀏𑀯𑀁 𑀫𑁂 𑀲𑀼𑀢𑀁—  𑀏𑀓𑀁 𑀲𑀫𑀬𑀁 𑀪𑀕𑀯𑀸 𑀲𑀸𑀯𑀢𑁆𑀣𑀺𑀬𑀁 𑀯𑀺𑀳𑀭𑀢𑀺 𑀧𑀼𑀩𑁆𑀩𑀸𑀭𑀸𑀫𑁂 𑀫𑀺𑀕𑀸𑀭𑀫𑀸𑀢𑀼𑀧𑀸𑀲𑀸𑀤𑁂𑁇 𑀅𑀣 𑀔𑁄 𑀆𑀬𑀲𑁆𑀫𑀸 𑀆𑀦𑀦𑁆𑀤𑁄 𑀲𑀸𑀬𑀦𑁆𑀳𑀲𑀫𑀬𑀁 𑀧𑀝𑀺𑀲𑀮𑁆𑀮𑀸𑀦𑀸 𑀯𑀼𑀝𑁆𑀞𑀺𑀢𑁄 𑀬𑁂𑀦 𑀪𑀕𑀯𑀸 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀪𑀕𑀯𑀦𑁆𑀢𑀁 𑀅𑀪𑀺𑀯𑀸𑀤𑁂𑀢𑁆𑀯𑀸 𑀏𑀓𑀫𑀦𑁆𑀢𑀁 𑀦𑀺𑀲𑀻𑀤𑀺𑁇 𑀏𑀓𑀫𑀦𑁆𑀢𑀁 𑀦𑀺𑀲𑀺𑀦𑁆𑀦𑁄 𑀔𑁄 𑀆𑀬𑀲𑁆𑀫𑀸 𑀆𑀦𑀦𑁆𑀤𑁄 𑀪𑀕𑀯𑀦𑁆𑀢𑀁 𑀏𑀢𑀤𑀯𑁄𑀘—

497\. “𑀏𑀓𑀫𑀺𑀤𑀁, 𑀪𑀦𑁆𑀢𑁂, 𑀲𑀫𑀬𑀁 𑀪𑀕𑀯𑀸 𑀲𑀓𑁆𑀓𑁂𑀲𑀼 𑀯𑀺𑀳𑀭𑀢𑀺 𑀦𑀕𑀭𑀓𑀁 𑀦𑀸𑀫 𑀲𑀓𑁆𑀬𑀸𑀦𑀁 𑀦𑀺𑀕𑀫𑁄𑁇 𑀢𑀢𑁆𑀣 𑀫𑁂, 𑀪𑀦𑁆𑀢𑁂, 𑀪𑀕𑀯𑀢𑁄 𑀲𑀫𑁆𑀫𑀼𑀔𑀸 𑀲𑀼𑀢𑀁, 𑀲𑀫𑁆𑀫𑀼𑀔𑀸 𑀧𑀝𑀺𑀕𑁆𑀕𑀳𑀺𑀢𑀁—  ‘𑀲𑀼𑀜𑁆𑀜𑀢𑀸𑀯𑀺𑀳𑀸𑀭𑁂𑀦𑀸𑀳𑀁, 𑀆𑀦𑀦𑁆𑀤, 𑀏𑀢𑀭𑀳𑀺 𑀩𑀳𑀼𑀮𑀁 𑀯𑀺𑀳𑀭𑀸𑀫𑀻’𑀢𑀺𑁇 𑀓𑀘𑁆𑀘𑀺 𑀫𑁂𑀢𑀁, 𑀪𑀦𑁆𑀢𑁂, 𑀲𑀼𑀲𑁆𑀲𑀼𑀢𑀁 𑀲𑀼𑀕𑁆𑀕𑀳𑀺𑀢𑀁 𑀲𑀼𑀫𑀦𑀲𑀺𑀓𑀢𑀁 𑀲𑀽𑀧𑀥𑀸𑀭𑀺𑀢𑀦𑁆”𑀢𑀺?

498\. “𑀢𑀕𑁆𑀖 𑀢𑁂 𑀏𑀢𑀁, 𑀆𑀦𑀦𑁆𑀤, 𑀲𑀼𑀲𑁆𑀲𑀼𑀢𑀁 𑀲𑀼𑀕𑁆𑀕𑀳𑀺𑀢𑀁 𑀲𑀼𑀫𑀦𑀲𑀺𑀓𑀢𑀁 𑀲𑀽𑀧𑀥𑀸𑀭𑀺𑀢𑀁𑁇 𑀧𑀼𑀩𑁆𑀩𑁂𑀧𑀸𑀳𑀁, 𑀆𑀦𑀦𑁆𑀤, 𑀏𑀢𑀭𑀳𑀺𑀧𑀺 𑀲𑀼𑀜𑁆𑀜𑀢𑀸𑀯𑀺𑀳𑀸𑀭𑁂𑀦 𑀩𑀳𑀼𑀮𑀁 𑀯𑀺𑀳𑀭𑀸𑀫𑀺𑁇 𑀲𑁂𑀬𑁆𑀬𑀣𑀸𑀧𑀺, 𑀆𑀦𑀦𑁆𑀤, 𑀅𑀬𑀁 𑀫𑀺𑀕𑀸𑀭𑀫𑀸𑀢𑀼𑀧𑀸𑀲𑀸𑀤𑁄 𑀲𑀼𑀜𑁆𑀜𑁄 𑀳𑀢𑁆𑀣𑀺𑀕𑀯𑀲𑁆𑀲𑀯𑀍𑀅𑀯𑁂𑀦, 𑀲𑀼𑀜𑁆𑀜𑁄 𑀚𑀸𑀢𑀭𑀽𑀧𑀭𑀚𑀢𑁂𑀦, 𑀲𑀼𑀜𑁆𑀜𑁄 𑀇𑀢𑁆𑀣𑀺𑀧𑀼𑀭𑀺𑀲𑀲𑀦𑁆𑀦𑀺𑀧𑀸𑀢𑁂𑀦 𑀅𑀢𑁆𑀣𑀺 𑀘𑁂𑀯𑀺𑀤𑀁 𑀅𑀲𑀼𑀜𑁆𑀜𑀢𑀁 𑀬𑀤𑀺𑀤𑀁—  𑀪𑀺𑀓𑁆𑀔𑀼𑀲𑀁𑀖𑀁 𑀧𑀝𑀺𑀘𑁆𑀘 𑀏𑀓𑀢𑁆𑀢𑀁; 𑀏𑀯𑀫𑁂𑀯 𑀔𑁄, 𑀆𑀦𑀦𑁆𑀤, 𑀪𑀺𑀓𑁆𑀔𑀼 𑀅𑀫𑀦𑀲𑀺𑀓𑀭𑀺𑀢𑁆𑀯𑀸 𑀕𑀸𑀫𑀲𑀜𑁆𑀜𑀁, 𑀅𑀫𑀦𑀲𑀺𑀓𑀭𑀺𑀢𑁆𑀯𑀸 𑀫𑀦𑀼𑀲𑁆𑀲𑀲𑀜𑁆𑀜𑀁, 𑀅𑀭𑀜𑁆𑀜𑀲𑀜𑁆𑀜𑀁 𑀧𑀝𑀺𑀘𑁆𑀘 𑀫𑀦𑀲𑀺 𑀓𑀭𑁄𑀢𑀺 𑀏𑀓𑀢𑁆𑀢𑀁𑁇 𑀢𑀲𑁆𑀲 𑀅𑀭𑀜𑁆𑀜𑀲𑀜𑁆𑀜𑀸𑀬 𑀘𑀺𑀢𑁆𑀢𑀁 𑀧𑀓𑁆𑀔𑀦𑁆𑀤𑀢𑀺 𑀧𑀲𑀻𑀤𑀢𑀺 𑀲𑀦𑁆𑀢𑀺𑀝𑁆𑀞𑀢𑀺 𑀅𑀥𑀺𑀫𑀼𑀘𑁆𑀘𑀢𑀺𑁇 𑀲𑁄 𑀏𑀯𑀁 𑀧𑀚𑀸𑀦𑀸𑀢𑀺—  ‘𑀬𑁂 𑀅𑀲𑁆𑀲𑀼 𑀤𑀭𑀣𑀸 𑀕𑀸𑀫𑀲𑀜𑁆𑀜𑀁 𑀧𑀝𑀺𑀘𑁆𑀘 𑀢𑁂𑀥 𑀦 𑀲𑀦𑁆𑀢𑀺, 𑀬𑁂 𑀅𑀲𑁆𑀲𑀼 𑀤𑀭𑀣𑀸 𑀫𑀦𑀼𑀲𑁆𑀲𑀲𑀜𑁆𑀜𑀁 𑀧𑀝𑀺𑀘𑁆𑀘 𑀢𑁂𑀥 𑀦 𑀲𑀦𑁆𑀢𑀺, 𑀅𑀢𑁆𑀣𑀺 𑀘𑁂𑀯𑀸𑀬𑀁 𑀤𑀭𑀣𑀫𑀢𑁆𑀢𑀸 𑀬𑀤𑀺𑀤𑀁—  𑀅𑀭𑀜𑁆𑀜𑀲𑀜𑁆𑀜𑀁 𑀧𑀝𑀺𑀘𑁆𑀘 𑀏𑀓𑀢𑁆𑀢𑀦𑁆’𑀢𑀺𑁇 𑀲𑁄 ‘𑀲𑀼𑀜𑁆𑀜𑀫𑀺𑀤𑀁 𑀲𑀜𑁆𑀜𑀸𑀕𑀢𑀁 𑀕𑀸𑀫𑀲𑀜𑁆𑀜𑀸𑀬𑀸’𑀢𑀺 𑀧𑀚𑀸𑀦𑀸𑀢𑀺, ‘𑀲𑀼𑀜𑁆𑀜𑀫𑀺𑀤𑀁 𑀲𑀜𑁆𑀜𑀸𑀕𑀢𑀁 𑀫𑀦𑀼𑀲𑁆𑀲𑀲𑀜𑁆𑀜𑀸𑀬𑀸’𑀢𑀺 𑀧𑀚𑀸𑀦𑀸𑀢𑀺, ‘𑀅𑀢𑁆𑀣𑀺 𑀘𑁂𑀯𑀺𑀤𑀁 𑀅𑀲𑀼𑀜𑁆𑀜𑀢𑀁 𑀬𑀤𑀺𑀤𑀁—  𑀅𑀭𑀜𑁆𑀜𑀲𑀜𑁆𑀜𑀁 𑀧𑀝𑀺𑀘𑁆𑀘 𑀏𑀓𑀢𑁆𑀢𑀦𑁆’𑀢𑀺𑁇 𑀇𑀢𑀺 𑀬𑀜𑁆𑀳𑀺 𑀔𑁄 𑀢𑀢𑁆𑀣 𑀦 𑀳𑁄𑀢𑀺 𑀢𑁂𑀦 𑀢𑀁 𑀲𑀼𑀜𑁆𑀜𑀁 𑀲𑀫𑀦𑀼𑀧𑀲𑁆𑀲𑀢𑀺, 𑀬𑀁 𑀧𑀦 𑀢𑀢𑁆𑀣 𑀅𑀯𑀲𑀺𑀝𑁆𑀞𑀁 𑀳𑁄𑀢𑀺 𑀢𑀁 ‘𑀲𑀦𑁆𑀢𑀫𑀺𑀤𑀁 𑀅𑀢𑁆𑀣𑀻’𑀢𑀺 𑀧𑀚𑀸𑀦𑀸𑀢𑀺𑁇 𑀏𑀯𑀫𑁆𑀧𑀺𑀲𑁆𑀲 𑀏𑀲𑀸, 𑀆𑀦𑀦𑁆𑀤, 𑀬𑀣𑀸𑀪𑀼𑀘𑁆𑀘𑀸 𑀅𑀯𑀺𑀧𑀮𑁆𑀮𑀢𑁆𑀣𑀸 𑀧𑀭𑀺𑀲𑀼𑀤𑁆𑀥𑀸 𑀲𑀼𑀜𑁆𑀜𑀢𑀸𑀯𑀓𑁆𑀓𑀦𑁆𑀢𑀺 𑀪𑀯𑀢𑀺𑁇

(177.)

499\. 𑀧𑀼𑀦 𑀘𑀧𑀭𑀁, 𑀆𑀦𑀦𑁆𑀤, 𑀪𑀺𑀓𑁆𑀔𑀼 𑀅𑀫𑀦𑀲𑀺𑀓𑀭𑀺𑀢𑁆𑀯𑀸 𑀫𑀦𑀼𑀲𑁆𑀲𑀲𑀜𑁆𑀜𑀁, 𑀅𑀫𑀦𑀲𑀺𑀓𑀭𑀺𑀢𑁆𑀯𑀸 𑀅𑀭𑀜𑁆𑀜𑀲𑀜𑁆𑀜𑀁, 𑀧𑀣𑀯𑀻𑀲𑀜𑁆𑀜𑀁 𑀧𑀝𑀺𑀘𑁆𑀘 𑀫𑀦𑀲𑀺 𑀓𑀭𑁄𑀢𑀺 𑀏𑀓𑀢𑁆𑀢𑀁𑁇 𑀢𑀲𑁆𑀲 𑀧𑀣𑀯𑀻𑀲𑀜𑁆𑀜𑀸𑀬 𑀘𑀺𑀢𑁆𑀢𑀁 𑀧𑀓𑁆𑀔𑀦𑁆𑀤𑀢𑀺 𑀧𑀲𑀻𑀤𑀢𑀺 𑀲𑀦𑁆𑀢𑀺𑀝𑁆𑀞𑀢𑀺 𑀅𑀥𑀺𑀫𑀼𑀘𑁆𑀘𑀢𑀺𑁇 𑀲𑁂𑀬𑁆𑀬𑀣𑀸𑀧𑀺, 𑀆𑀦𑀦𑁆𑀤, 𑀆𑀲𑀪𑀘𑀫𑁆𑀫𑀁 𑀲𑀗𑁆𑀓𑀼𑀲𑀢𑁂𑀦 𑀲𑀼𑀯𑀺𑀳𑀢𑀁 𑀯𑀺𑀕𑀢𑀯𑀮𑀺𑀓𑀁; 𑀏𑀯𑀫𑁂𑀯 𑀔𑁄, 𑀆𑀦𑀦𑁆𑀤, 𑀪𑀺𑀓𑁆𑀔𑀼 𑀬𑀁 𑀇𑀫𑀺𑀲𑁆𑀲𑀸 𑀧𑀣𑀯𑀺𑀬𑀸 𑀉𑀓𑁆𑀓𑀽𑀮𑀯𑀺𑀓𑁆𑀓𑀽𑀮𑀁 𑀦𑀤𑀻𑀯𑀺𑀤𑀼𑀕𑁆𑀕𑀁 𑀔𑀸𑀡𑀼𑀓𑀡𑁆𑀝𑀓𑀝𑁆𑀞𑀸𑀦𑀁 𑀧𑀩𑁆𑀩𑀢𑀯𑀺𑀲𑀫𑀁 𑀢𑀁 𑀲𑀩𑁆𑀩𑀁 𑀅𑀫𑀦𑀲𑀺𑀓𑀭𑀺𑀢𑁆𑀯𑀸 𑀧𑀣𑀯𑀻𑀲𑀜𑁆𑀜𑀁 𑀧𑀝𑀺𑀘𑁆𑀘 𑀫𑀦𑀲𑀺 𑀓𑀭𑁄𑀢𑀺 𑀏𑀓𑀢𑁆𑀢𑀁𑁇 𑀢𑀲𑁆𑀲 𑀧𑀣𑀯𑀻𑀲𑀜𑁆𑀜𑀸𑀬 𑀘𑀺𑀢𑁆𑀢𑀁 𑀧𑀓𑁆𑀔𑀦𑁆𑀤𑀢𑀺 𑀧𑀲𑀻𑀤𑀢𑀺 𑀲𑀦𑁆𑀢𑀺𑀝𑁆𑀞𑀢𑀺 𑀅𑀥𑀺𑀫𑀼𑀘𑁆𑀘𑀢𑀺𑁇 𑀲𑁄 𑀏𑀯𑀁 𑀧𑀚𑀸𑀦𑀸𑀢𑀺—  ‘𑀬𑁂 𑀅𑀲𑁆𑀲𑀼 𑀤𑀭𑀣𑀸 𑀫𑀦𑀼𑀲𑁆𑀲𑀲𑀜𑁆𑀜𑀁 𑀧𑀝𑀺𑀘𑁆𑀘 𑀢𑁂𑀥 𑀦 𑀲𑀦𑁆𑀢𑀺, 𑀬𑁂 𑀅𑀲𑁆𑀲𑀼 𑀤𑀭𑀣𑀸 𑀅𑀭𑀜𑁆𑀜𑀲𑀜𑁆𑀜𑀁 𑀧𑀝𑀺𑀘𑁆𑀘 𑀢𑁂𑀥 𑀦 𑀲𑀦𑁆𑀢𑀺, 𑀅𑀢𑁆𑀣𑀺 𑀘𑁂𑀯𑀸𑀬𑀁 𑀤𑀭𑀣𑀫𑀢𑁆𑀢𑀸 𑀬𑀤𑀺𑀤𑀁—  𑀧𑀣𑀯𑀻𑀲𑀜𑁆𑀜𑀁 𑀧𑀝𑀺𑀘𑁆𑀘 𑀏𑀓𑀢𑁆𑀢𑀦𑁆’𑀢𑀺𑁇 𑀲𑁄 ‘𑀲𑀼𑀜𑁆𑀜𑀫𑀺𑀤𑀁 𑀲𑀜𑁆𑀜𑀸𑀕𑀢𑀁 𑀫𑀦𑀼𑀲𑁆𑀲𑀲𑀜𑁆𑀜𑀸𑀬𑀸’𑀢𑀺 𑀧𑀚𑀸𑀦𑀸𑀢𑀺, ‘𑀲𑀼𑀜𑁆𑀜𑀫𑀺𑀤𑀁 𑀲𑀜𑁆𑀜𑀸𑀕𑀢𑀁 𑀅𑀭𑀜𑁆𑀜𑀲𑀜𑁆𑀜𑀸𑀬𑀸’𑀢𑀺 𑀧𑀚𑀸𑀦𑀸𑀢𑀺, ‘𑀅𑀢𑁆𑀣𑀺 𑀘𑁂𑀯𑀺𑀤𑀁 𑀅𑀲𑀼𑀜𑁆𑀜𑀢𑀁 𑀬𑀤𑀺𑀤𑀁—  𑀧𑀣𑀯𑀻𑀲𑀜𑁆𑀜𑀁 𑀧𑀝𑀺𑀘𑁆𑀘 𑀏𑀓𑀢𑁆𑀢𑀦𑁆’𑀢𑀺𑁇 𑀇𑀢𑀺 𑀬𑀜𑁆𑀳𑀺 𑀔𑁄 𑀢𑀢𑁆𑀣 𑀦 𑀳𑁄𑀢𑀺 𑀢𑁂𑀦 𑀢𑀁 𑀲𑀼𑀜𑁆𑀜𑀁 𑀲𑀫𑀦𑀼𑀧𑀲𑁆𑀲𑀢𑀺, 𑀬𑀁 𑀧𑀦 𑀢𑀢𑁆𑀣 𑀅𑀯𑀲𑀺𑀝𑁆𑀞𑀁 𑀳𑁄𑀢𑀺 𑀢𑀁 ‘𑀲𑀦𑁆𑀢𑀫𑀺𑀤𑀁 𑀅𑀢𑁆𑀣𑀻’𑀢𑀺 𑀧𑀚𑀸𑀦𑀸𑀢𑀺𑁇 𑀏𑀯𑀫𑁆𑀧𑀺𑀲𑁆𑀲 𑀏𑀲𑀸, 𑀆𑀦𑀦𑁆𑀤, 𑀬𑀣𑀸𑀪𑀼𑀘𑁆𑀘𑀸 𑀅𑀯𑀺𑀧𑀮𑁆𑀮𑀢𑁆𑀣𑀸 𑀧𑀭𑀺𑀲𑀼𑀤𑁆𑀥𑀸 𑀲𑀼𑀜𑁆𑀜𑀢𑀸𑀯𑀓𑁆𑀓𑀦𑁆𑀢𑀺 𑀪𑀯𑀢𑀺𑁇

(178.)

500\. 𑀧𑀼𑀦 𑀘𑀧𑀭𑀁, 𑀆𑀦𑀦𑁆𑀤, 𑀪𑀺𑀓𑁆𑀔𑀼 𑀅𑀫𑀦𑀲𑀺𑀓𑀭𑀺𑀢𑁆𑀯𑀸 𑀅𑀭𑀜𑁆𑀜𑀲𑀜𑁆𑀜𑀁, 𑀅𑀫𑀦𑀲𑀺𑀓𑀭𑀺𑀢𑁆𑀯𑀸 𑀧𑀣𑀯𑀻𑀲𑀜𑁆𑀜𑀁, 𑀆𑀓𑀸𑀲𑀸𑀦𑀜𑁆𑀘𑀸𑀬𑀢𑀦𑀲𑀜𑁆𑀜𑀁 𑀧𑀝𑀺𑀘𑁆𑀘 𑀫𑀦𑀲𑀺 𑀓𑀭𑁄𑀢𑀺 𑀏𑀓𑀢𑁆𑀢𑀁𑁇 𑀢𑀲𑁆𑀲 𑀆𑀓𑀸𑀲𑀸𑀦𑀜𑁆𑀘𑀸𑀬𑀢𑀦𑀲𑀜𑁆𑀜𑀸𑀬 𑀘𑀺𑀢𑁆𑀢𑀁 𑀧𑀓𑁆𑀔𑀦𑁆𑀤𑀢𑀺 𑀧𑀲𑀻𑀤𑀢𑀺 𑀲𑀦𑁆𑀢𑀺𑀝𑁆𑀞𑀢𑀺 𑀅𑀥𑀺𑀫𑀼𑀘𑁆𑀘𑀢𑀺𑁇 𑀲𑁄 𑀏𑀯𑀁 𑀧𑀚𑀸𑀦𑀸𑀢𑀺—  ‘𑀬𑁂 𑀅𑀲𑁆𑀲𑀼 𑀤𑀭𑀣𑀸 𑀅𑀭𑀜𑁆𑀜𑀲𑀜𑁆𑀜𑀁 𑀧𑀝𑀺𑀘𑁆𑀘 𑀢𑁂𑀥 𑀦 𑀲𑀦𑁆𑀢𑀺, 𑀬𑁂 𑀅𑀲𑁆𑀲𑀼 𑀤𑀭𑀣𑀸 𑀧𑀣𑀯𑀻𑀲𑀜𑁆𑀜𑀁 𑀧𑀝𑀺𑀘𑁆𑀘 𑀢𑁂𑀥 𑀦 𑀲𑀦𑁆𑀢𑀺, 𑀅𑀢𑁆𑀣𑀺 𑀘𑁂𑀯𑀸𑀬𑀁 𑀤𑀭𑀣𑀫𑀢𑁆𑀢𑀸 𑀬𑀤𑀺𑀤𑀁—  𑀆𑀓𑀸𑀲𑀸𑀦𑀜𑁆𑀘𑀸𑀬𑀢𑀦𑀲𑀜𑁆𑀜𑀁 𑀧𑀝𑀺𑀘𑁆𑀘 𑀏𑀓𑀢𑁆𑀢𑀦𑁆’𑀢𑀺𑁇 𑀲𑁄 ‘𑀲𑀼𑀜𑁆𑀜𑀫𑀺𑀤𑀁 𑀲𑀜𑁆𑀜𑀸𑀕𑀢𑀁 𑀅𑀭𑀜𑁆𑀜𑀲𑀜𑁆𑀜𑀸𑀬𑀸’𑀢𑀺 𑀧𑀚𑀸𑀦𑀸𑀢𑀺, ‘𑀲𑀼𑀜𑁆𑀜𑀫𑀺𑀤𑀁 𑀲𑀜𑁆𑀜𑀸𑀕𑀢𑀁 𑀧𑀣𑀯𑀻𑀲𑀜𑁆𑀜𑀸𑀬𑀸’𑀢𑀺 𑀧𑀚𑀸𑀦𑀸𑀢𑀺, ‘𑀅𑀢𑁆𑀣𑀺 𑀘𑁂𑀯𑀺𑀤𑀁 𑀅𑀲𑀼𑀜𑁆𑀜𑀢𑀁 𑀬𑀤𑀺𑀤𑀁—  𑀆𑀓𑀸𑀲𑀸𑀦𑀜𑁆𑀘𑀸𑀬𑀢𑀦𑀲𑀜𑁆𑀜𑀁 𑀧𑀝𑀺𑀘𑁆𑀘 𑀏𑀓𑀢𑁆𑀢𑀦𑁆’𑀢𑀺𑁇 𑀇𑀢𑀺 𑀬𑀜𑁆𑀳𑀺 𑀔𑁄 𑀢𑀢𑁆𑀣 𑀦 𑀳𑁄𑀢𑀺 𑀢𑁂𑀦 𑀢𑀁 𑀲𑀼𑀜𑁆𑀜𑀁 𑀲𑀫𑀦𑀼𑀧𑀲𑁆𑀲𑀢𑀺, 𑀬𑀁 𑀧𑀦 𑀢𑀢𑁆𑀣 𑀅𑀯𑀲𑀺𑀝𑁆𑀞𑀁 𑀳𑁄𑀢𑀺 𑀢𑀁 ‘𑀲𑀦𑁆𑀢𑀫𑀺𑀤𑀁 𑀅𑀢𑁆𑀣𑀻’𑀢𑀺 𑀧𑀚𑀸𑀦𑀸𑀢𑀺𑁇 𑀏𑀯𑀫𑁆𑀧𑀺𑀲𑁆𑀲 𑀏𑀲𑀸, 𑀆𑀦𑀦𑁆𑀤, 𑀬𑀣𑀸𑀪𑀼𑀘𑁆𑀘𑀸 𑀅𑀯𑀺𑀧𑀮𑁆𑀮𑀢𑁆𑀣𑀸 𑀧𑀭𑀺𑀲𑀼𑀤𑁆𑀥𑀸 𑀲𑀼𑀜𑁆𑀜𑀢𑀸𑀯𑀓𑁆𑀓𑀦𑁆𑀢𑀺 𑀪𑀯𑀢𑀺𑁇

(179.)

501\. 𑀧𑀼𑀦 𑀘𑀧𑀭𑀁, 𑀆𑀦𑀦𑁆𑀤, 𑀪𑀺𑀓𑁆𑀔𑀼 𑀅𑀫𑀦𑀲𑀺𑀓𑀭𑀺𑀢𑁆𑀯𑀸 𑀧𑀣𑀯𑀻𑀲𑀜𑁆𑀜𑀁, 𑀅𑀫𑀦𑀲𑀺𑀓𑀭𑀺𑀢𑁆𑀯𑀸 𑀆𑀓𑀸𑀲𑀸𑀦𑀜𑁆𑀘𑀸𑀬𑀢𑀦𑀲𑀜𑁆𑀜𑀁, 𑀯𑀺𑀜𑁆𑀜𑀸𑀡𑀜𑁆𑀘𑀸𑀬𑀢𑀦𑀲𑀜𑁆𑀜𑀁 𑀧𑀝𑀺𑀘𑁆𑀘 𑀫𑀦𑀲𑀺 𑀓𑀭𑁄𑀢𑀺 𑀏𑀓𑀢𑁆𑀢𑀁𑁇 𑀢𑀲𑁆𑀲 𑀯𑀺𑀜𑁆𑀜𑀸𑀡𑀜𑁆𑀘𑀸𑀬𑀢𑀦𑀲𑀜𑁆𑀜𑀸𑀬 𑀘𑀺𑀢𑁆𑀢𑀁 𑀧𑀓𑁆𑀔𑀦𑁆𑀤𑀢𑀺 𑀧𑀲𑀻𑀤𑀢𑀺 𑀲𑀦𑁆𑀢𑀺𑀝𑁆𑀞𑀢𑀺 𑀅𑀥𑀺𑀫𑀼𑀘𑁆𑀘𑀢𑀺𑁇 𑀲𑁄 𑀏𑀯𑀁 𑀧𑀚𑀸𑀦𑀸𑀢𑀺—  ‘𑀬𑁂 𑀅𑀲𑁆𑀲𑀼 𑀤𑀭𑀣𑀸 𑀧𑀣𑀯𑀻𑀲𑀜𑁆𑀜𑀁 𑀧𑀝𑀺𑀘𑁆𑀘 𑀢𑁂𑀥 𑀦 𑀲𑀦𑁆𑀢𑀺, 𑀬𑁂 𑀅𑀲𑁆𑀲𑀼 𑀤𑀭𑀣𑀸 𑀆𑀓𑀸𑀲𑀸𑀦𑀜𑁆𑀘𑀸𑀬𑀢𑀦𑀲𑀜𑁆𑀜𑀁 𑀧𑀝𑀺𑀘𑁆𑀘 𑀢𑁂𑀥 𑀦 𑀲𑀦𑁆𑀢𑀺, 𑀅𑀢𑁆𑀣𑀺 𑀘𑁂𑀯𑀸𑀬𑀁 𑀤𑀭𑀣𑀫𑀢𑁆𑀢𑀸 𑀬𑀤𑀺𑀤𑀁—  𑀯𑀺𑀜𑁆𑀜𑀸𑀡𑀜𑁆𑀘𑀸𑀬𑀢𑀦𑀲𑀜𑁆𑀜𑀁 𑀧𑀝𑀺𑀘𑁆𑀘 𑀏𑀓𑀢𑁆𑀢𑀦𑁆’𑀢𑀺𑁇 𑀲𑁄 ‘𑀲𑀼𑀜𑁆𑀜𑀫𑀺𑀤𑀁 𑀲𑀜𑁆𑀜𑀸𑀕𑀢𑀁 𑀧𑀣𑀯𑀻𑀲𑀜𑁆𑀜𑀸𑀬𑀸’𑀢𑀺 𑀧𑀚𑀸𑀦𑀸𑀢𑀺, ‘𑀲𑀼𑀜𑁆𑀜𑀫𑀺𑀤𑀁 𑀲𑀜𑁆𑀜𑀸𑀕𑀢𑀁 𑀆𑀓𑀸𑀲𑀸𑀦𑀜𑁆𑀘𑀸𑀬𑀢𑀦𑀲𑀜𑁆𑀜𑀸𑀬𑀸’𑀢𑀺 𑀧𑀚𑀸𑀦𑀸𑀢𑀺, ‘𑀅𑀢𑁆𑀣𑀺 𑀘𑁂𑀯𑀺𑀤𑀁 𑀅𑀲𑀼𑀜𑁆𑀜𑀢𑀁 𑀬𑀤𑀺𑀤𑀁—  𑀯𑀺𑀜𑁆𑀜𑀸𑀡𑀜𑁆𑀘𑀸𑀬𑀢𑀦𑀲𑀜𑁆𑀜𑀁 𑀧𑀝𑀺𑀘𑁆𑀘 𑀏𑀓𑀢𑁆𑀢𑀦𑁆’𑀢𑀺𑁇 𑀇𑀢𑀺 𑀬𑀜𑁆𑀳𑀺 𑀔𑁄 𑀢𑀢𑁆𑀣 𑀦 𑀳𑁄𑀢𑀺 𑀢𑁂𑀦 𑀢𑀁 𑀲𑀼𑀜𑁆𑀜𑀁 𑀲𑀫𑀦𑀼𑀧𑀲𑁆𑀲𑀢𑀺, 𑀬𑀁 𑀧𑀦 𑀢𑀢𑁆𑀣 𑀅𑀯𑀲𑀺𑀝𑁆𑀞𑀁 𑀳𑁄𑀢𑀺 𑀢𑀁 ‘𑀲𑀦𑁆𑀢𑀫𑀺𑀤𑀁 𑀅𑀢𑁆𑀣𑀻’𑀢𑀺 𑀧𑀚𑀸𑀦𑀸𑀢𑀺𑁇 𑀏𑀯𑀫𑁆𑀧𑀺𑀲𑁆𑀲 𑀏𑀲𑀸, 𑀆𑀦𑀦𑁆𑀤, 𑀬𑀣𑀸𑀪𑀼𑀘𑁆𑀘𑀸 𑀅𑀯𑀺𑀧𑀮𑁆𑀮𑀢𑁆𑀣𑀸 𑀧𑀭𑀺𑀲𑀼𑀤𑁆𑀥𑀸 𑀲𑀼𑀜𑁆𑀜𑀢𑀸𑀯𑀓𑁆𑀓𑀦𑁆𑀢𑀺 𑀪𑀯𑀢𑀺𑁇

(180.)

502\. 𑀧𑀼𑀦 𑀘𑀧𑀭𑀁, 𑀆𑀦𑀦𑁆𑀤, 𑀪𑀺𑀓𑁆𑀔𑀼 𑀅𑀫𑀦𑀲𑀺𑀓𑀭𑀺𑀢𑁆𑀯𑀸 𑀆𑀓𑀸𑀲𑀸𑀦𑀜𑁆𑀘𑀸𑀬𑀢𑀦𑀲𑀜𑁆𑀜𑀁, 𑀅𑀫𑀦𑀲𑀺𑀓𑀭𑀺𑀢𑁆𑀯𑀸 𑀯𑀺𑀜𑁆𑀜𑀸𑀡𑀜𑁆𑀘𑀸𑀬𑀢𑀦𑀲𑀜𑁆𑀜𑀁, 𑀆𑀓𑀺𑀜𑁆𑀘𑀜𑁆𑀜𑀸𑀬𑀢𑀦𑀲𑀜𑁆𑀜𑀁 𑀧𑀝𑀺𑀘𑁆𑀘 𑀫𑀦𑀲𑀺 𑀓𑀭𑁄𑀢𑀺 𑀏𑀓𑀢𑁆𑀢𑀁𑁇 𑀢𑀲𑁆𑀲 𑀆𑀓𑀺𑀜𑁆𑀘𑀜𑁆𑀜𑀸𑀬𑀢𑀦𑀲𑀜𑁆𑀜𑀸𑀬 𑀘𑀺𑀢𑁆𑀢𑀁 𑀧𑀓𑁆𑀔𑀦𑁆𑀤𑀢𑀺 𑀧𑀲𑀻𑀤𑀢𑀺 𑀲𑀦𑁆𑀢𑀺𑀝𑁆𑀞𑀢𑀺 𑀅𑀥𑀺𑀫𑀼𑀘𑁆𑀘𑀢𑀺𑁇 𑀲𑁄 𑀏𑀯𑀁 𑀧𑀚𑀸𑀦𑀸𑀢𑀺—  ‘𑀬𑁂 𑀅𑀲𑁆𑀲𑀼 𑀤𑀭𑀣𑀸 𑀆𑀓𑀸𑀲𑀸𑀦𑀜𑁆𑀘𑀸𑀬𑀢𑀦𑀲𑀜𑁆𑀜𑀁 𑀧𑀝𑀺𑀘𑁆𑀘 𑀢𑁂𑀥 𑀦 𑀲𑀦𑁆𑀢𑀺, 𑀬𑁂 𑀅𑀲𑁆𑀲𑀼 𑀤𑀭𑀣𑀸 𑀯𑀺𑀜𑁆𑀜𑀸𑀡𑀜𑁆𑀘𑀸𑀬𑀢𑀦𑀲𑀜𑁆𑀜𑀁 𑀧𑀝𑀺𑀘𑁆𑀘 𑀢𑁂𑀥 𑀦 𑀲𑀦𑁆𑀢𑀺, 𑀅𑀢𑁆𑀣𑀺 𑀘𑁂𑀯𑀸𑀬𑀁 𑀤𑀭𑀣𑀫𑀢𑁆𑀢𑀸 𑀬𑀤𑀺𑀤𑀁—  𑀆𑀓𑀺𑀜𑁆𑀘𑀜𑁆𑀜𑀸𑀬𑀢𑀦𑀲𑀜𑁆𑀜𑀁 𑀧𑀝𑀺𑀘𑁆𑀘 𑀏𑀓𑀢𑁆𑀢𑀦𑁆’𑀢𑀺𑁇 𑀲𑁄 ‘𑀲𑀼𑀜𑁆𑀜𑀫𑀺𑀤𑀁 𑀲𑀜𑁆𑀜𑀸𑀕𑀢𑀁 𑀆𑀓𑀸𑀲𑀸𑀦𑀜𑁆𑀘𑀸𑀬𑀢𑀦𑀲𑀜𑁆𑀜𑀸𑀬𑀸’𑀢𑀺 𑀧𑀚𑀸𑀦𑀸𑀢𑀺, ‘𑀲𑀼𑀜𑁆𑀜𑀫𑀺𑀤𑀁 𑀲𑀜𑁆𑀜𑀸𑀕𑀢𑀁 𑀯𑀺𑀜𑁆𑀜𑀸𑀡𑀜𑁆𑀘𑀸𑀬𑀢𑀦𑀲𑀜𑁆𑀜𑀸𑀬𑀸’𑀢𑀺 𑀧𑀚𑀸𑀦𑀸𑀢𑀺, ‘𑀅𑀢𑁆𑀣𑀺 𑀘𑁂𑀯𑀺𑀤𑀁 𑀅𑀲𑀼𑀜𑁆𑀜𑀢𑀁 𑀬𑀤𑀺𑀤𑀁—  𑀆𑀓𑀺𑀜𑁆𑀘𑀜𑁆𑀜𑀸𑀬𑀢𑀦𑀲𑀜𑁆𑀜𑀁 𑀧𑀝𑀺𑀘𑁆𑀘 𑀏𑀓𑀢𑁆𑀢𑀦𑁆’𑀢𑀺𑁇 𑀇𑀢𑀺 𑀬𑀜𑁆𑀳𑀺 𑀔𑁄 𑀢𑀢𑁆𑀣 𑀦 𑀳𑁄𑀢𑀺 𑀢𑁂𑀦 𑀢𑀁 𑀲𑀼𑀜𑁆𑀜𑀁 𑀲𑀫𑀦𑀼𑀧𑀲𑁆𑀲𑀢𑀺, 𑀬𑀁 𑀧𑀦 𑀢𑀢𑁆𑀣 𑀅𑀯𑀲𑀺𑀝𑁆𑀞𑀁 𑀳𑁄𑀢𑀺 𑀢𑀁 ‘𑀲𑀦𑁆𑀢𑀫𑀺𑀤𑀁 𑀅𑀢𑁆𑀣𑀻’𑀢𑀺 𑀧𑀚𑀸𑀦𑀸𑀢𑀺𑁇 𑀏𑀯𑀫𑁆𑀧𑀺𑀲𑁆𑀲 𑀏𑀲𑀸, 𑀆𑀦𑀦𑁆𑀤, 𑀬𑀣𑀸𑀪𑀼𑀘𑁆𑀘𑀸 𑀅𑀯𑀺𑀧𑀮𑁆𑀮𑀢𑁆𑀣𑀸 𑀧𑀭𑀺𑀲𑀼𑀤𑁆𑀥𑀸 𑀲𑀼𑀜𑁆𑀜𑀢𑀸𑀯𑀓𑁆𑀓𑀦𑁆𑀢𑀺 𑀪𑀯𑀢𑀺𑁇

(181.)

503\. 𑀧𑀼𑀦 𑀘𑀧𑀭𑀁, 𑀆𑀦𑀦𑁆𑀤 𑀪𑀺𑀓𑁆𑀔𑀼 𑀅𑀫𑀦𑀲𑀺𑀓𑀭𑀺𑀢𑁆𑀯𑀸 𑀯𑀺𑀜𑁆𑀜𑀸𑀡𑀜𑁆𑀘𑀸𑀬𑀢𑀦𑀲𑀜𑁆𑀜𑀁, 𑀅𑀫𑀦𑀲𑀺𑀓𑀭𑀺𑀢𑁆𑀯𑀸 𑀆𑀓𑀺𑀜𑁆𑀘𑀜𑁆𑀜𑀸𑀬𑀢𑀦𑀲𑀜𑁆𑀜𑀁, 𑀦𑁂𑀯𑀲𑀜𑁆𑀜𑀸𑀦𑀸𑀲𑀜𑁆𑀜𑀸𑀬𑀢𑀦𑀲𑀜𑁆𑀜𑀁 𑀧𑀝𑀺𑀘𑁆𑀘 𑀫𑀦𑀲𑀺 𑀓𑀭𑁄𑀢𑀺 𑀏𑀓𑀢𑁆𑀢𑀁𑁇 𑀢𑀲𑁆𑀲 𑀦𑁂𑀯𑀲𑀜𑁆𑀜𑀸𑀦𑀸𑀲𑀜𑁆𑀜𑀸𑀬𑀢𑀦𑀲𑀜𑁆𑀜𑀸𑀬 𑀘𑀺𑀢𑁆𑀢𑀁 𑀧𑀓𑁆𑀔𑀦𑁆𑀤𑀢𑀺 𑀧𑀲𑀻𑀤𑀢𑀺 𑀲𑀦𑁆𑀢𑀺𑀝𑁆𑀞𑀢𑀺 𑀅𑀥𑀺𑀫𑀼𑀘𑁆𑀘𑀢𑀺𑁇 𑀲𑁄 𑀏𑀯𑀁 𑀧𑀚𑀸𑀦𑀸𑀢𑀺—  ‘𑀬𑁂 𑀅𑀲𑁆𑀲𑀼 𑀤𑀭𑀣𑀸 𑀯𑀺𑀜𑁆𑀜𑀸𑀡𑀜𑁆𑀘𑀸𑀬𑀢𑀦𑀲𑀜𑁆𑀜𑀁 𑀧𑀝𑀺𑀘𑁆𑀘 𑀢𑁂𑀥 𑀦 𑀲𑀦𑁆𑀢𑀺, 𑀬𑁂 𑀅𑀲𑁆𑀲𑀼 𑀤𑀭𑀣𑀸 𑀆𑀓𑀺𑀜𑁆𑀘𑀜𑁆𑀜𑀸𑀬𑀢𑀦𑀲𑀜𑁆𑀜𑀁 𑀧𑀝𑀺𑀘𑁆𑀘 𑀢𑁂𑀥 𑀦 𑀲𑀦𑁆𑀢𑀺, 𑀅𑀢𑁆𑀣𑀺 𑀘𑁂𑀯𑀸𑀬𑀁 𑀤𑀭𑀣𑀫𑀢𑁆𑀢𑀸 𑀬𑀤𑀺𑀤𑀁—  𑀦𑁂𑀯𑀲𑀜𑁆𑀜𑀸𑀦𑀸𑀲𑀜𑁆𑀜𑀸𑀬𑀢𑀦𑀲𑀜𑁆𑀜𑀁 𑀧𑀝𑀺𑀘𑁆𑀘 𑀏𑀓𑀢𑁆𑀢𑀦𑁆’𑀢𑀺𑁇 𑀲𑁄 ‘𑀲𑀼𑀜𑁆𑀜𑀫𑀺𑀤𑀁 𑀲𑀜𑁆𑀜𑀸𑀕𑀢𑀁 𑀯𑀺𑀜𑁆𑀜𑀸𑀡𑀜𑁆𑀘𑀸𑀬𑀢𑀦𑀲𑀜𑁆𑀜𑀸𑀬𑀸’𑀢𑀺 𑀧𑀚𑀸𑀦𑀸𑀢𑀺, ‘𑀲𑀼𑀜𑁆𑀜𑀫𑀺𑀤𑀁 𑀲𑀜𑁆𑀜𑀸𑀕𑀢𑀁 𑀆𑀓𑀺𑀜𑁆𑀘𑀜𑁆𑀜𑀸𑀬𑀢𑀦𑀲𑀜𑁆𑀜𑀸𑀬𑀸’𑀢𑀺 𑀧𑀚𑀸𑀦𑀸𑀢𑀺, ‘𑀅𑀢𑁆𑀣𑀺 𑀘𑁂𑀯𑀺𑀤𑀁 𑀅𑀲𑀼𑀜𑁆𑀜𑀢𑀁 𑀬𑀤𑀺𑀤𑀁—  𑀦𑁂𑀯𑀲𑀜𑁆𑀜𑀸𑀦𑀸𑀲𑀜𑁆𑀜𑀸𑀬𑀢𑀦𑀲𑀜𑁆𑀜𑀁 𑀧𑀝𑀺𑀘𑁆𑀘 𑀏𑀓𑀢𑁆𑀢𑀦𑁆’𑀢𑀺𑁇 𑀇𑀢𑀺 𑀬𑀜𑁆𑀳𑀺 𑀔𑁄 𑀢𑀢𑁆𑀣 𑀦 𑀳𑁄𑀢𑀺 𑀢𑁂𑀦 𑀢𑀁 𑀲𑀼𑀜𑁆𑀜𑀁 𑀲𑀫𑀦𑀼𑀧𑀲𑁆𑀲𑀢𑀺, 𑀬𑀁 𑀧𑀦 𑀢𑀢𑁆𑀣 𑀅𑀯𑀲𑀺𑀝𑁆𑀞𑀁 𑀳𑁄𑀢𑀺 𑀢𑀁 ‘𑀲𑀦𑁆𑀢𑀫𑀺𑀤𑀁 𑀅𑀢𑁆𑀣𑀻’𑀢𑀺 𑀧𑀚𑀸𑀦𑀸𑀢𑀺𑁇 𑀏𑀯𑀫𑁆𑀧𑀺𑀲𑁆𑀲 𑀏𑀲𑀸, 𑀆𑀦𑀦𑁆𑀤, 𑀬𑀣𑀸𑀪𑀼𑀘𑁆𑀘𑀸 𑀅𑀯𑀺𑀧𑀮𑁆𑀮𑀢𑁆𑀣𑀸 𑀧𑀭𑀺𑀲𑀼𑀤𑁆𑀥𑀸 𑀲𑀼𑀜𑁆𑀜𑀢𑀸𑀯𑀓𑁆𑀓𑀦𑁆𑀢𑀺 𑀪𑀯𑀢𑀺𑁇

(182.)

504\. 𑀧𑀼𑀦 𑀘𑀧𑀭𑀁, 𑀆𑀦𑀦𑁆𑀤, 𑀪𑀺𑀓𑁆𑀔𑀼 𑀅𑀫𑀦𑀲𑀺𑀓𑀭𑀺𑀢𑁆𑀯𑀸 𑀆𑀓𑀺𑀜𑁆𑀘𑀜𑁆𑀜𑀸𑀬𑀢𑀦𑀲𑀜𑁆𑀜𑀁, 𑀅𑀫𑀦𑀲𑀺𑀓𑀭𑀺𑀢𑁆𑀯𑀸 𑀦𑁂𑀯𑀲𑀜𑁆𑀜𑀸𑀦𑀸𑀲𑀜𑁆𑀜𑀸𑀬𑀢𑀦𑀲𑀜𑁆𑀜𑀁, 𑀅𑀦𑀺𑀫𑀺𑀢𑁆𑀢𑀁 𑀘𑁂𑀢𑁄𑀲𑀫𑀸𑀥𑀺𑀁 𑀧𑀝𑀺𑀘𑁆𑀘 𑀫𑀦𑀲𑀺 𑀓𑀭𑁄𑀢𑀺 𑀏𑀓𑀢𑁆𑀢𑀁𑁇 𑀢𑀲𑁆𑀲 𑀅𑀦𑀺𑀫𑀺𑀢𑁆𑀢𑁂 𑀘𑁂𑀢𑁄𑀲𑀫𑀸𑀥𑀺𑀫𑁆𑀳𑀺 𑀘𑀺𑀢𑁆𑀢𑀁 𑀧𑀓𑁆𑀔𑀦𑁆𑀤𑀢𑀺 𑀧𑀲𑀻𑀤𑀢𑀺 𑀲𑀦𑁆𑀢𑀺𑀝𑁆𑀞𑀢𑀺 𑀅𑀥𑀺𑀫𑀼𑀘𑁆𑀘𑀢𑀺𑁇 𑀲𑁄 𑀏𑀯𑀁 𑀧𑀚𑀸𑀦𑀸𑀢𑀺—  ‘𑀬𑁂 𑀅𑀲𑁆𑀲𑀼 𑀤𑀭𑀣𑀸 𑀆𑀓𑀺𑀜𑁆𑀘𑀜𑁆𑀜𑀸𑀬𑀢𑀦𑀲𑀜𑁆𑀜𑀁 𑀧𑀝𑀺𑀘𑁆𑀘 𑀢𑁂𑀥 𑀦 𑀲𑀦𑁆𑀢𑀺, 𑀬𑁂 𑀅𑀲𑁆𑀲𑀼 𑀤𑀭𑀣𑀸 𑀦𑁂𑀯𑀲𑀜𑁆𑀜𑀸𑀦𑀸𑀲𑀜𑁆𑀜𑀸𑀬𑀢𑀦𑀲𑀜𑁆𑀜𑀁 𑀧𑀝𑀺𑀘𑁆𑀘 𑀢𑁂𑀥 𑀦 𑀲𑀦𑁆𑀢𑀺, 𑀅𑀢𑁆𑀣𑀺 𑀘𑁂𑀯𑀸𑀬𑀁 𑀤𑀭𑀣𑀫𑀢𑁆𑀢𑀸 𑀬𑀤𑀺𑀤𑀁—  𑀇𑀫𑀫𑁂𑀯 𑀓𑀸𑀬𑀁 𑀧𑀝𑀺𑀘𑁆𑀘 𑀲𑀍𑀆𑀬𑀢𑀦𑀺𑀓𑀁 𑀚𑀻𑀯𑀺𑀢𑀧𑀘𑁆𑀘𑀬𑀸’𑀢𑀺𑁇 𑀲𑁄 ‘𑀲𑀼𑀜𑁆𑀜𑀫𑀺𑀤𑀁 𑀲𑀜𑁆𑀜𑀸𑀕𑀢𑀁 𑀆𑀓𑀺𑀜𑁆𑀘𑀜𑁆𑀜𑀸𑀬𑀢𑀦𑀲𑀜𑁆𑀜𑀸𑀬𑀸’𑀢𑀺 𑀧𑀚𑀸𑀦𑀸𑀢𑀺, ‘𑀲𑀼𑀜𑁆𑀜𑀫𑀺𑀤𑀁 𑀲𑀜𑁆𑀜𑀸𑀕𑀢𑀁 𑀦𑁂𑀯𑀲𑀜𑁆𑀜𑀸𑀦𑀸𑀲𑀜𑁆𑀜𑀸𑀬𑀢𑀦𑀲𑀜𑁆𑀜𑀸𑀬𑀸’𑀢𑀺 𑀧𑀚𑀸𑀦𑀸𑀢𑀺, ‘𑀅𑀢𑁆𑀣𑀺 𑀘𑁂𑀯𑀺𑀤𑀁 𑀅𑀲𑀼𑀜𑁆𑀜𑀢𑀁 𑀬𑀤𑀺𑀤𑀁—  𑀇𑀫𑀫𑁂𑀯 𑀓𑀸𑀬𑀁 𑀧𑀝𑀺𑀘𑁆𑀘 𑀲𑀍𑀆𑀬𑀢𑀦𑀺𑀓𑀁 𑀚𑀻𑀯𑀺𑀢𑀧𑀘𑁆𑀘𑀬𑀸’𑀢𑀺𑁇 𑀇𑀢𑀺 𑀬𑀜𑁆𑀳𑀺 𑀔𑁄 𑀢𑀢𑁆𑀣 𑀦 𑀳𑁄𑀢𑀺 𑀢𑁂𑀦 𑀢𑀁 𑀲𑀼𑀜𑁆𑀜𑀁 𑀲𑀫𑀦𑀼𑀧𑀲𑁆𑀲𑀢𑀺, 𑀬𑀁 𑀧𑀦 𑀢𑀢𑁆𑀣 𑀅𑀯𑀲𑀺𑀝𑁆𑀞𑀁 𑀳𑁄𑀢𑀺 𑀢𑀁 ‘𑀲𑀦𑁆𑀢𑀫𑀺𑀤𑀁 𑀅𑀢𑁆𑀣𑀻’𑀢𑀺 𑀧𑀚𑀸𑀦𑀸𑀢𑀺𑁇 𑀏𑀯𑀫𑁆𑀧𑀺𑀲𑁆𑀲 𑀏𑀲𑀸, 𑀆𑀦𑀦𑁆𑀤, 𑀬𑀣𑀸𑀪𑀼𑀘𑁆𑀘𑀸 𑀅𑀯𑀺𑀧𑀮𑁆𑀮𑀢𑁆𑀣𑀸 𑀧𑀭𑀺𑀲𑀼𑀤𑁆𑀥𑀸 𑀲𑀼𑀜𑁆𑀜𑀢𑀸𑀯𑀓𑁆𑀓𑀦𑁆𑀢𑀺 𑀪𑀯𑀢𑀺𑁇

(183.)

505\. 𑀧𑀼𑀦 𑀘𑀧𑀭𑀁, 𑀆𑀦𑀦𑁆𑀤, 𑀪𑀺𑀓𑁆𑀔𑀼 𑀅𑀫𑀦𑀲𑀺𑀓𑀭𑀺𑀢𑁆𑀯𑀸 𑀆𑀓𑀺𑀜𑁆𑀘𑀜𑁆𑀜𑀸𑀬𑀢𑀦𑀲𑀜𑁆𑀜𑀁, 𑀅𑀫𑀦𑀲𑀺𑀓𑀭𑀺𑀢𑁆𑀯𑀸 𑀦𑁂𑀯𑀲𑀜𑁆𑀜𑀸𑀦𑀸𑀲𑀜𑁆𑀜𑀸𑀬𑀢𑀦𑀲𑀜𑁆𑀜𑀁, 𑀅𑀦𑀺𑀫𑀺𑀢𑁆𑀢𑀁 𑀘𑁂𑀢𑁄𑀲𑀫𑀸𑀥𑀺𑀁 𑀧𑀝𑀺𑀘𑁆𑀘 𑀫𑀦𑀲𑀺 𑀓𑀭𑁄𑀢𑀺 𑀏𑀓𑀢𑁆𑀢𑀁𑁇 𑀢𑀲𑁆𑀲 𑀅𑀦𑀺𑀫𑀺𑀢𑁆𑀢𑁂 𑀘𑁂𑀢𑁄𑀲𑀫𑀸𑀥𑀺𑀫𑁆𑀳𑀺 𑀘𑀺𑀢𑁆𑀢𑀁 𑀧𑀓𑁆𑀔𑀦𑁆𑀤𑀢𑀺 𑀧𑀲𑀻𑀤𑀢𑀺 𑀲𑀦𑁆𑀢𑀺𑀝𑁆𑀞𑀢𑀺 𑀅𑀥𑀺𑀫𑀼𑀘𑁆𑀘𑀢𑀺𑁇 𑀲𑁄 𑀏𑀯𑀁 𑀧𑀚𑀸𑀦𑀸𑀢𑀺—  ‘𑀅𑀬𑀫𑁆𑀧𑀺 𑀔𑁄 𑀅𑀦𑀺𑀫𑀺𑀢𑁆𑀢𑁄 𑀘𑁂𑀢𑁄𑀲𑀫𑀸𑀥𑀺 𑀅𑀪𑀺𑀲𑀗𑁆𑀔𑀢𑁄 𑀅𑀪𑀺𑀲𑀜𑁆𑀘𑁂𑀢𑀬𑀺𑀢𑁄’𑁇 ‘𑀬𑀁 𑀔𑁄 𑀧𑀦 𑀓𑀺𑀜𑁆𑀘𑀺 𑀅𑀪𑀺𑀲𑀗𑁆𑀔𑀢𑀁 𑀅𑀪𑀺𑀲𑀜𑁆𑀘𑁂𑀢𑀬𑀺𑀢𑀁 𑀢𑀤𑀦𑀺𑀘𑁆𑀘𑀁 𑀦𑀺𑀭𑁄𑀥𑀥𑀫𑁆𑀫𑀦𑁆’𑀢𑀺 𑀧𑀚𑀸𑀦𑀸𑀢𑀺𑁇 𑀢𑀲𑁆𑀲 𑀏𑀯𑀁 𑀚𑀸𑀦𑀢𑁄 𑀏𑀯𑀁 𑀧𑀲𑁆𑀲𑀢𑁄 𑀓𑀸𑀫𑀸𑀲𑀯𑀸𑀧𑀺 𑀘𑀺𑀢𑁆𑀢𑀁 𑀯𑀺𑀫𑀼𑀘𑁆𑀘𑀢𑀺, 𑀪𑀯𑀸𑀲𑀯𑀸𑀧𑀺 𑀘𑀺𑀢𑁆𑀢𑀁 𑀯𑀺𑀫𑀼𑀘𑁆𑀘𑀢𑀺, 𑀅𑀯𑀺𑀚𑁆𑀚𑀸𑀲𑀯𑀸𑀧𑀺 𑀘𑀺𑀢𑁆𑀢𑀁 𑀯𑀺𑀫𑀼𑀘𑁆𑀘𑀢𑀺𑁇 𑀯𑀺𑀫𑀼𑀢𑁆𑀢𑀲𑁆𑀫𑀺𑀁 𑀯𑀺𑀫𑀼𑀢𑁆𑀢𑀫𑀺𑀢𑀺 𑀜𑀸𑀡𑀁 𑀳𑁄𑀢𑀺𑁇 ‘𑀔𑀻𑀡𑀸 𑀚𑀸𑀢𑀺, 𑀯𑀼𑀲𑀺𑀢𑀁 𑀩𑁆𑀭𑀳𑁆𑀫𑀘𑀭𑀺𑀬𑀁, 𑀓𑀢𑀁 𑀓𑀭𑀡𑀻𑀬𑀁, 𑀦𑀸𑀧𑀭𑀁 𑀇𑀢𑁆𑀣𑀢𑁆𑀢𑀸𑀬𑀸’𑀢𑀺 𑀧𑀚𑀸𑀦𑀸𑀢𑀺𑁇 𑀲𑁄 𑀏𑀯𑀁 𑀧𑀚𑀸𑀦𑀸𑀢𑀺—  ‘𑀬𑁂 𑀅𑀲𑁆𑀲𑀼 𑀤𑀭𑀣𑀸 𑀓𑀸𑀫𑀸𑀲𑀯𑀁 𑀧𑀝𑀺𑀘𑁆𑀘 𑀢𑁂𑀥 𑀦 𑀲𑀦𑁆𑀢𑀺, 𑀬𑁂 𑀅𑀲𑁆𑀲𑀼 𑀤𑀭𑀣𑀸 𑀪𑀯𑀸𑀲𑀯𑀁 𑀧𑀝𑀺𑀘𑁆𑀘 𑀢𑁂𑀥 𑀦 𑀲𑀦𑁆𑀢𑀺, 𑀬𑁂 𑀅𑀲𑁆𑀲𑀼 𑀤𑀭𑀣𑀸 𑀅𑀯𑀺𑀚𑁆𑀚𑀸𑀲𑀯𑀁 𑀧𑀝𑀺𑀘𑁆𑀘 𑀢𑁂𑀥 𑀦 𑀲𑀦𑁆𑀢𑀺, 𑀅𑀢𑁆𑀣𑀺 𑀘𑁂𑀯𑀸𑀬𑀁 𑀤𑀭𑀣𑀫𑀢𑁆𑀢𑀸 𑀬𑀤𑀺𑀤𑀁—  𑀇𑀫𑀫𑁂𑀯 𑀓𑀸𑀬𑀁 𑀧𑀝𑀺𑀘𑁆𑀘 𑀲𑀍𑀆𑀬𑀢𑀦𑀺𑀓𑀁 𑀚𑀻𑀯𑀺𑀢𑀧𑀘𑁆𑀘𑀬𑀸’𑀢𑀺𑁇 𑀲𑁄 ‘𑀲𑀼𑀜𑁆𑀜𑀫𑀺𑀤𑀁 𑀲𑀜𑁆𑀜𑀸𑀕𑀢𑀁 𑀓𑀸𑀫𑀸𑀲𑀯𑁂𑀦𑀸’𑀢𑀺 𑀧𑀚𑀸𑀦𑀸𑀢𑀺, ‘𑀲𑀼𑀜𑁆𑀜𑀫𑀺𑀤𑀁 𑀲𑀜𑁆𑀜𑀸𑀕𑀢𑀁 𑀪𑀯𑀸𑀲𑀯𑁂𑀦𑀸’𑀢𑀺 𑀧𑀚𑀸𑀦𑀸𑀢𑀺, ‘𑀲𑀼𑀜𑁆𑀜𑀫𑀺𑀤𑀁 𑀲𑀜𑁆𑀜𑀸𑀕𑀢𑀁 𑀅𑀯𑀺𑀚𑁆𑀚𑀸𑀲𑀯𑁂𑀦𑀸’𑀢𑀺 𑀧𑀚𑀸𑀦𑀸𑀢𑀺, ‘𑀅𑀢𑁆𑀣𑀺 𑀘𑁂𑀯𑀺𑀤𑀁 𑀅𑀲𑀼𑀜𑁆𑀜𑀢𑀁 𑀬𑀤𑀺𑀤𑀁—  𑀇𑀫𑀫𑁂𑀯 𑀓𑀸𑀬𑀁 𑀧𑀝𑀺𑀘𑁆𑀘 𑀲𑀍𑀆𑀬𑀢𑀦𑀺𑀓𑀁 𑀚𑀻𑀯𑀺𑀢𑀧𑀘𑁆𑀘𑀬𑀸’𑀢𑀺𑁇 𑀇𑀢𑀺 𑀬𑀜𑁆𑀳𑀺 𑀔𑁄 𑀢𑀢𑁆𑀣 𑀦 𑀳𑁄𑀢𑀺 𑀢𑁂𑀦 𑀢𑀁 𑀲𑀼𑀜𑁆𑀜𑀁 𑀲𑀫𑀦𑀼𑀧𑀲𑁆𑀲𑀢𑀺, 𑀬𑀁 𑀧𑀦 𑀢𑀢𑁆𑀣 𑀅𑀯𑀲𑀺𑀝𑁆𑀞𑀁 𑀳𑁄𑀢𑀺 𑀢𑀁 ‘𑀲𑀦𑁆𑀢𑀫𑀺𑀤𑀁 𑀅𑀢𑁆𑀣𑀻’𑀢𑀺 𑀧𑀚𑀸𑀦𑀸𑀢𑀺𑁇 𑀏𑀯𑀫𑁆𑀧𑀺𑀲𑁆𑀲 𑀏𑀲𑀸, 𑀆𑀦𑀦𑁆𑀤, 𑀬𑀣𑀸𑀪𑀼𑀘𑁆𑀘𑀸 𑀅𑀯𑀺𑀧𑀮𑁆𑀮𑀢𑁆𑀣𑀸 𑀧𑀭𑀺𑀲𑀼𑀤𑁆𑀥𑀸 𑀧𑀭𑀫𑀸𑀦𑀼𑀢𑁆𑀢𑀭𑀸 𑀲𑀼𑀜𑁆𑀜𑀢𑀸𑀯𑀓𑁆𑀓𑀦𑁆𑀢𑀺 𑀪𑀯𑀢𑀺𑁇

(184.)

506\. 𑀬𑁂𑀧𑀺 𑀳𑀺 𑀓𑁂𑀘𑀺, 𑀆𑀦𑀦𑁆𑀤, 𑀅𑀢𑀻𑀢𑀫𑀤𑁆𑀥𑀸𑀦𑀁 𑀲𑀫𑀡𑀸 𑀯𑀸 𑀩𑁆𑀭𑀸𑀳𑁆𑀫𑀡𑀸 𑀯𑀸 𑀧𑀭𑀺𑀲𑀼𑀤𑁆𑀥𑀁 𑀧𑀭𑀫𑀸𑀦𑀼𑀢𑁆𑀢𑀭𑀁 𑀲𑀼𑀜𑁆𑀜𑀢𑀁 𑀉𑀧𑀲𑀫𑁆𑀧𑀚𑁆𑀚 𑀯𑀺𑀳𑀭𑀺𑀁𑀲𑀼, 𑀲𑀩𑁆𑀩𑁂 𑀢𑁂 𑀇𑀫𑀁𑀬𑁂𑀯 𑀧𑀭𑀺𑀲𑀼𑀤𑁆𑀥𑀁 𑀧𑀭𑀫𑀸𑀦𑀼𑀢𑁆𑀢𑀭𑀁 𑀲𑀼𑀜𑁆𑀜𑀢𑀁 𑀉𑀧𑀲𑀫𑁆𑀧𑀚𑁆𑀚 𑀯𑀺𑀳𑀭𑀺𑀁𑀲𑀼𑁇 𑀬𑁂𑀧𑀺 𑀳𑀺 𑀓𑁂𑀘𑀺, 𑀆𑀦𑀦𑁆𑀤, 𑀅𑀦𑀸𑀕𑀢𑀫𑀤𑁆𑀥𑀸𑀦𑀁 𑀲𑀫𑀡𑀸 𑀯𑀸 𑀩𑁆𑀭𑀸𑀳𑁆𑀫𑀡𑀸 𑀯𑀸 𑀧𑀭𑀺𑀲𑀼𑀤𑁆𑀥𑀁 𑀧𑀭𑀫𑀸𑀦𑀼𑀢𑁆𑀢𑀭𑀁 𑀲𑀼𑀜𑁆𑀜𑀢𑀁 𑀉𑀧𑀲𑀫𑁆𑀧𑀚𑁆𑀚 𑀯𑀺𑀳𑀭𑀺𑀲𑁆𑀲𑀦𑁆𑀢𑀺, 𑀲𑀩𑁆𑀩𑁂 𑀢𑁂 𑀇𑀫𑀁𑀬𑁂𑀯 𑀧𑀭𑀺𑀲𑀼𑀤𑁆𑀥𑀁 𑀧𑀭𑀫𑀸𑀦𑀼𑀢𑁆𑀢𑀭𑀁 𑀲𑀼𑀜𑁆𑀜𑀢𑀁 𑀉𑀧𑀲𑀫𑁆𑀧𑀚𑁆𑀚 𑀯𑀺𑀳𑀭𑀺𑀲𑁆𑀲𑀦𑁆𑀢𑀺𑁇 𑀬𑁂𑀧𑀺 𑀳𑀺 𑀓𑁂𑀘𑀺, 𑀆𑀦𑀦𑁆𑀤, 𑀏𑀢𑀭𑀳𑀺 𑀲𑀫𑀡𑀸 𑀯𑀸 𑀩𑁆𑀭𑀸𑀳𑁆𑀫𑀡𑀸 𑀯𑀸 𑀧𑀭𑀺𑀲𑀼𑀤𑁆𑀥𑀁 𑀧𑀭𑀫𑀸𑀦𑀼𑀢𑁆𑀢𑀭𑀁 𑀲𑀼𑀜𑁆𑀜𑀢𑀁 𑀉𑀧𑀲𑀫𑁆𑀧𑀚𑁆𑀚 𑀯𑀺𑀳𑀭𑀦𑁆𑀢𑀺, 𑀲𑀩𑁆𑀩𑁂 𑀢𑁂 𑀇𑀫𑀁𑀬𑁂𑀯 𑀧𑀭𑀺𑀲𑀼𑀤𑁆𑀥𑀁 𑀧𑀭𑀫𑀸𑀦𑀼𑀢𑁆𑀢𑀭𑀁 𑀲𑀼𑀜𑁆𑀜𑀢𑀁 𑀉𑀧𑀲𑀫𑁆𑀧𑀚𑁆𑀚 𑀯𑀺𑀳𑀭𑀦𑁆𑀢𑀺𑁇 𑀢𑀲𑁆𑀫𑀸𑀢𑀺𑀳, 𑀆𑀦𑀦𑁆𑀤, ‘𑀧𑀭𑀺𑀲𑀼𑀤𑁆𑀥𑀁 𑀧𑀭𑀫𑀸𑀦𑀼𑀢𑁆𑀢𑀭𑀁 𑀲𑀼𑀜𑁆𑀜𑀢𑀁 𑀉𑀧𑀲𑀫𑁆𑀧𑀚𑁆𑀚 𑀯𑀺𑀳𑀭𑀺𑀲𑁆𑀲𑀸𑀫𑀸’𑀢𑀺—  𑀏𑀯𑀜𑁆𑀳𑀺 𑀯𑁄, 𑀆𑀦𑀦𑁆𑀤, 𑀲𑀺𑀓𑁆𑀔𑀺𑀢𑀩𑁆𑀩𑀦𑁆”𑀢𑀺𑁇

507\. 𑀇𑀤𑀫𑀯𑁄𑀘 𑀪𑀕𑀯𑀸𑁇 𑀅𑀢𑁆𑀢𑀫𑀦𑁄 𑀆𑀬𑀲𑁆𑀫𑀸 𑀆𑀦𑀦𑁆𑀤𑁄 𑀪𑀕𑀯𑀢𑁄 𑀪𑀸𑀲𑀺𑀢𑀁 𑀅𑀪𑀺𑀦𑀦𑁆𑀤𑀻𑀢𑀺𑁇

---

508\. 𑀘𑀽𑀍𑀅𑀲𑀼𑀜𑁆𑀜𑀢𑀲𑀼𑀢𑁆𑀢𑀁 𑀦𑀺𑀝𑁆𑀞𑀺𑀢𑀁 𑀧𑀞𑀫𑀁𑁇



[Go to previous page (3 Suññatavagga)](../11M/3.md) / [Go to parent page (3 Suññatavagga)](../11M/3.md) / [Go to next page (3.2 Mahāsuññatasutta)](3.2.md)


