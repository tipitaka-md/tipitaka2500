
[Home](/) / [11M Uparipaṇṇāsapāḷi](/tipitaka/11M.md) / [3 Suññatavagga](/tipitaka/11M/3.md)

# 𑁩𑁇𑁪 𑀩𑀸𑀓𑀼𑀮𑀲𑀼𑀢𑁆𑀢

### 𑀲𑀼𑀜𑁆𑀜𑀢𑀯𑀕𑁆𑀕

### 𑀩𑀸𑀓𑀼𑀮𑀲𑀼𑀢𑁆𑀢

(209.)

559. 𑀏𑀯𑀁 𑀫𑁂 𑀲𑀼𑀢𑀁—  𑀏𑀓𑀁 𑀲𑀫𑀬𑀁 𑀆𑀬𑀲𑁆𑀫𑀸 𑀩𑀸𑀓𑀼𑀮𑁄 𑀭𑀸𑀚𑀕𑀳𑁂 𑀯𑀺𑀳𑀭𑀢𑀺 𑀯𑁂𑀍𑀉𑀯𑀦𑁂 𑀓𑀮𑀦𑁆𑀤𑀓𑀦𑀺𑀯𑀸𑀧𑁂𑁇 𑀅𑀣 𑀔𑁄 𑀅𑀘𑁂𑀮𑀓𑀲𑁆𑀲𑀧𑁄 𑀆𑀬𑀲𑁆𑀫𑀢𑁄 𑀩𑀸𑀓𑀼𑀮𑀲𑁆𑀲 𑀧𑀼𑀭𑀸𑀡𑀕𑀺𑀳𑀺𑀲𑀳𑀸𑀬𑁄 𑀬𑁂𑀦𑀸𑀬𑀲𑁆𑀫𑀸 𑀩𑀸𑀓𑀼𑀮𑁄 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀆𑀬𑀲𑁆𑀫𑀢𑀸 𑀩𑀸𑀓𑀼𑀮𑁂𑀦 𑀲𑀤𑁆𑀥𑀺𑀁 𑀲𑀫𑁆𑀫𑁄𑀤𑀺𑁇 𑀲𑀫𑁆𑀫𑁄𑀤𑀦𑀻𑀬𑀁 𑀓𑀣𑀁 𑀲𑀸𑀭𑀡𑀻𑀬𑀁 𑀯𑀻𑀢𑀺𑀲𑀸𑀭𑁂𑀢𑁆𑀯𑀸 𑀏𑀓𑀫𑀦𑁆𑀢𑀁 𑀦𑀺𑀲𑀻𑀤𑀺𑁇 𑀏𑀓𑀫𑀦𑁆𑀢𑀁 𑀦𑀺𑀲𑀺𑀦𑁆𑀦𑁄 𑀔𑁄 𑀅𑀘𑁂𑀮𑀓𑀲𑁆𑀲𑀧𑁄 𑀆𑀬𑀲𑁆𑀫𑀦𑁆𑀢𑀁 𑀩𑀸𑀓𑀼𑀮𑀁 𑀏𑀢𑀤𑀯𑁄𑀘—

560. “𑀓𑀻𑀯𑀘𑀺𑀭𑀁 𑀧𑀩𑁆𑀩𑀚𑀺𑀢𑁄𑀲𑀺, 𑀆𑀯𑀼𑀲𑁄 𑀩𑀸𑀓𑀼𑀮𑀸”𑀢𑀺? “𑀅𑀲𑀻𑀢𑀺 𑀫𑁂, 𑀆𑀯𑀼𑀲𑁄, 𑀯𑀲𑁆𑀲𑀸𑀦𑀺 𑀧𑀩𑁆𑀩𑀚𑀺𑀢𑀲𑁆𑀲𑀸”𑀢𑀺𑁇 “𑀇𑀫𑁂𑀳𑀺 𑀧𑀦 𑀢𑁂, 𑀆𑀯𑀼𑀲𑁄 𑀩𑀸𑀓𑀼𑀮, 𑀅𑀲𑀻𑀢𑀺𑀬𑀸 𑀯𑀲𑁆𑀲𑁂𑀳𑀺 𑀓𑀢𑀺𑀓𑁆𑀔𑀢𑁆𑀢𑀼𑀁 𑀫𑁂𑀣𑀼𑀦𑁄 𑀥𑀫𑁆𑀫𑁄 𑀧𑀝𑀺𑀲𑁂𑀯𑀺𑀢𑁄”𑀢𑀺? “𑀦 𑀔𑁄 𑀫𑀁, 𑀆𑀯𑀼𑀲𑁄 𑀓𑀲𑁆𑀲𑀧, 𑀏𑀯𑀁 𑀧𑀼𑀘𑁆𑀙𑀺𑀢𑀩𑁆𑀩𑀁—  ‘𑀇𑀫𑁂𑀳𑀺 𑀧𑀦 𑀢𑁂, 𑀆𑀯𑀼𑀲𑁄 𑀩𑀸𑀓𑀼𑀮, 𑀅𑀲𑀻𑀢𑀺𑀬𑀸 𑀯𑀲𑁆𑀲𑁂𑀳𑀺 𑀓𑀢𑀺𑀓𑁆𑀔𑀢𑁆𑀢𑀼𑀁 𑀫𑁂𑀣𑀼𑀦𑁄 𑀥𑀫𑁆𑀫𑁄 𑀧𑀝𑀺𑀲𑁂𑀯𑀺𑀢𑁄’𑀢𑀺𑁇 𑀏𑀯𑀜𑁆𑀘 𑀔𑁄 𑀫𑀁, 𑀆𑀯𑀼𑀲𑁄 𑀓𑀲𑁆𑀲𑀧, 𑀧𑀼𑀘𑁆𑀙𑀺𑀢𑀩𑁆𑀩𑀁—  ‘𑀇𑀫𑁂𑀳𑀺 𑀧𑀦 𑀢𑁂, 𑀆𑀯𑀼𑀲𑁄 𑀩𑀸𑀓𑀼𑀮, 𑀅𑀲𑀻𑀢𑀺𑀬𑀸 𑀯𑀲𑁆𑀲𑁂𑀳𑀺 𑀓𑀢𑀺𑀓𑁆𑀔𑀢𑁆𑀢𑀼𑀁 𑀓𑀸𑀫𑀲𑀜𑁆𑀜𑀸 𑀉𑀧𑁆𑀧𑀦𑁆𑀦𑀧𑀼𑀩𑁆𑀩𑀸’”𑀢𑀺? ( )

(210.)

561. “𑀅𑀲𑀻𑀢𑀺 𑀫𑁂, 𑀆𑀯𑀼𑀲𑁄, 𑀯𑀲𑁆𑀲𑀸𑀦𑀺 𑀧𑀩𑁆𑀩𑀚𑀺𑀢𑀲𑁆𑀲 𑀦𑀸𑀪𑀺𑀚𑀸𑀦𑀸𑀫𑀺 𑀓𑀸𑀫𑀲𑀜𑁆𑀜𑀁 𑀉𑀧𑁆𑀧𑀦𑁆𑀦𑀧𑀼𑀩𑁆𑀩𑀁”𑁇 “𑀬𑀫𑁆𑀧𑀸𑀬𑀲𑁆𑀫𑀸 𑀩𑀸𑀓𑀼𑀮𑁄 𑀅𑀲𑀻𑀢𑀺𑀬𑀸 𑀯𑀲𑁆𑀲𑁂𑀳𑀺 𑀦𑀸𑀪𑀺𑀚𑀸𑀦𑀸𑀢𑀺 𑀓𑀸𑀫𑀲𑀜𑁆𑀜𑀁 𑀉𑀧𑁆𑀧𑀦𑁆𑀦𑀧𑀼𑀩𑁆𑀩𑀁 𑀇𑀤𑀫𑁆𑀧𑀺 𑀫𑀬𑀁 𑀆𑀬𑀲𑁆𑀫𑀢𑁄 𑀩𑀸𑀓𑀼𑀮𑀲𑁆𑀲 𑀅𑀘𑁆𑀙𑀭𑀺𑀬𑀁 𑀅𑀩𑁆𑀪𑀼𑀢𑀥𑀫𑁆𑀫𑀁 𑀥𑀸𑀭𑁂𑀫”𑁇 (𑁧)

562. “𑀅𑀲𑀻𑀢𑀺 𑀫𑁂, 𑀆𑀯𑀼𑀲𑁄, 𑀯𑀲𑁆𑀲𑀸𑀦𑀺 𑀧𑀩𑁆𑀩𑀚𑀺𑀢𑀲𑁆𑀲 𑀦𑀸𑀪𑀺𑀚𑀸𑀦𑀸𑀫𑀺 𑀩𑁆𑀬𑀸𑀧𑀸𑀤𑀲𑀜𑁆𑀜𑀁…𑀧𑁂…  𑀯𑀺𑀳𑀺𑀁𑀲𑀸𑀲𑀜𑁆𑀜𑀁 𑀉𑀧𑁆𑀧𑀦𑁆𑀦𑀧𑀼𑀩𑁆𑀩𑀁”𑁇 “𑀬𑀫𑁆𑀧𑀸𑀬𑀲𑁆𑀫𑀸 𑀩𑀸𑀓𑀼𑀮𑁄 𑀅𑀲𑀻𑀢𑀺𑀬𑀸 𑀯𑀲𑁆𑀲𑁂𑀳𑀺 𑀦𑀸𑀪𑀺𑀚𑀸𑀦𑀸𑀢𑀺 𑀯𑀺𑀳𑀺𑀁𑀲𑀸𑀲𑀜𑁆𑀜𑀁 𑀉𑀧𑁆𑀧𑀦𑁆𑀦𑀧𑀼𑀩𑁆𑀩𑀁, 𑀇𑀤𑀫𑁆𑀧𑀺 𑀫𑀬𑀁 𑀆𑀬𑀲𑁆𑀫𑀢𑁄 𑀩𑀸𑀓𑀼𑀮𑀲𑁆𑀲 𑀅𑀘𑁆𑀙𑀭𑀺𑀬𑀁 𑀅𑀩𑁆𑀪𑀼𑀢𑀥𑀫𑁆𑀫𑀁 𑀥𑀸𑀭𑁂𑀫”𑁇 (𑁨--𑁩)

563. “𑀅𑀲𑀻𑀢𑀺 𑀫𑁂, 𑀆𑀯𑀼𑀲𑁄, 𑀯𑀲𑁆𑀲𑀸𑀦𑀺 𑀧𑀩𑁆𑀩𑀚𑀺𑀢𑀲𑁆𑀲 𑀦𑀸𑀪𑀺𑀚𑀸𑀦𑀸𑀫𑀺 𑀓𑀸𑀫𑀯𑀺𑀢𑀓𑁆𑀓𑀁 𑀉𑀧𑁆𑀧𑀦𑁆𑀦𑀧𑀼𑀩𑁆𑀩𑀁”𑁇 “𑀬𑀫𑁆𑀧𑀸𑀬𑀲𑁆𑀫𑀸 𑀩𑀸𑀓𑀼𑀮𑁄 𑀅𑀲𑀻𑀢𑀺𑀬𑀸 𑀯𑀲𑁆𑀲𑁂𑀳𑀺 𑀦𑀸𑀪𑀺𑀚𑀸𑀦𑀸𑀢𑀺 𑀓𑀸𑀫𑀯𑀺𑀢𑀓𑁆𑀓𑀁 𑀉𑀧𑁆𑀧𑀦𑁆𑀦𑀧𑀼𑀩𑁆𑀩𑀁, 𑀇𑀤𑀫𑁆𑀧𑀺 𑀫𑀬𑀁 𑀆𑀬𑀲𑁆𑀫𑀢𑁄 𑀩𑀸𑀓𑀼𑀮𑀲𑁆𑀲 𑀅𑀘𑁆𑀙𑀭𑀺𑀬𑀁 𑀅𑀩𑁆𑀪𑀼𑀢𑀥𑀫𑁆𑀫𑀁 𑀥𑀸𑀭𑁂𑀫”𑁇 (𑁪)

564. “𑀅𑀲𑀻𑀢𑀺 𑀫𑁂, 𑀆𑀯𑀼𑀲𑁄, 𑀯𑀲𑁆𑀲𑀸𑀦𑀺 𑀧𑀩𑁆𑀩𑀚𑀺𑀢𑀲𑁆𑀲 𑀦𑀸𑀪𑀺𑀚𑀸𑀦𑀸𑀫𑀺 𑀩𑁆𑀬𑀸𑀧𑀸𑀤𑀯𑀺𑀢𑀓𑁆𑀓𑀁…𑀧𑁂…  𑀯𑀺𑀳𑀺𑀁𑀲𑀸𑀯𑀺𑀢𑀓𑁆𑀓𑀁 𑀉𑀧𑁆𑀧𑀦𑁆𑀦𑀧𑀼𑀩𑁆𑀩𑀁”𑁇 “𑀬𑀫𑁆𑀧𑀸𑀬𑀲𑁆𑀫𑀸 𑀩𑀸𑀓𑀼𑀮𑁄 𑀅𑀲𑀻𑀢𑀺𑀬𑀸 𑀯𑀲𑁆𑀲𑁂𑀳𑀺 𑀦𑀸𑀪𑀺𑀚𑀸𑀦𑀸𑀢𑀺 𑀯𑀺𑀳𑀺𑀁𑀲𑀸𑀯𑀺𑀢𑀓𑁆𑀓𑀁 𑀉𑀧𑁆𑀧𑀦𑁆𑀦𑀧𑀼𑀩𑁆𑀩𑀁, 𑀇𑀤𑀫𑁆𑀧𑀺 𑀫𑀬𑀁 𑀆𑀬𑀲𑁆𑀫𑀢𑁄 𑀩𑀸𑀓𑀼𑀮𑀲𑁆𑀲 𑀅𑀘𑁆𑀙𑀭𑀺𑀬𑀁 𑀅𑀩𑁆𑀪𑀼𑀢𑀥𑀫𑁆𑀫𑀁 𑀥𑀸𑀭𑁂𑀫”𑁇 (𑁫--𑁬)

(211.)

565. “𑀅𑀲𑀻𑀢𑀺 𑀫𑁂, 𑀆𑀯𑀼𑀲𑁄, 𑀯𑀲𑁆𑀲𑀸𑀦𑀺 𑀧𑀩𑁆𑀩𑀚𑀺𑀢𑀲𑁆𑀲 𑀦𑀸𑀪𑀺𑀚𑀸𑀦𑀸𑀫𑀺 𑀕𑀳𑀧𑀢𑀺𑀘𑀻𑀯𑀭𑀁 𑀲𑀸𑀤𑀺𑀢𑀸”𑁇 “𑀬𑀫𑁆𑀧𑀸𑀬𑀲𑁆𑀫𑀸 𑀩𑀸𑀓𑀼𑀮𑁄 𑀅𑀲𑀻𑀢𑀺𑀬𑀸 𑀯𑀲𑁆𑀲𑁂𑀳𑀺 𑀦𑀸𑀪𑀺𑀚𑀸𑀦𑀸𑀢𑀺 𑀕𑀳𑀧𑀢𑀺𑀘𑀻𑀯𑀭𑀁 𑀲𑀸𑀤𑀺𑀢𑀸, 𑀇𑀤𑀫𑁆𑀧𑀺 𑀫𑀬𑀁 𑀆𑀬𑀲𑁆𑀫𑀢𑁄 𑀩𑀸𑀓𑀼𑀮𑀲𑁆𑀲 𑀅𑀘𑁆𑀙𑀭𑀺𑀬𑀁 𑀅𑀩𑁆𑀪𑀼𑀢𑀥𑀫𑁆𑀫𑀁 𑀥𑀸𑀭𑁂𑀫”𑁇 (𑁭)

566. “𑀅𑀲𑀻𑀢𑀺 𑀫𑁂, 𑀆𑀯𑀼𑀲𑁄, 𑀯𑀲𑁆𑀲𑀸𑀦𑀺 𑀧𑀩𑁆𑀩𑀚𑀺𑀢𑀲𑁆𑀲 𑀦𑀸𑀪𑀺𑀚𑀸𑀦𑀸𑀫𑀺 𑀲𑀢𑁆𑀣𑁂𑀦 𑀘𑀻𑀯𑀭𑀁 𑀙𑀺𑀦𑁆𑀤𑀺𑀢𑀸”𑁇 “𑀬𑀫𑁆𑀧𑀸𑀬𑀲𑁆𑀫𑀸 𑀩𑀸𑀓𑀼𑀮𑁄 𑀅𑀲𑀻𑀢𑀺𑀬𑀸 𑀯𑀲𑁆𑀲𑁂𑀳𑀺 𑀦𑀸𑀪𑀺𑀚𑀸𑀦𑀸𑀢𑀺 𑀲𑀢𑁆𑀣𑁂𑀦 𑀘𑀻𑀯𑀭𑀁 𑀙𑀺𑀦𑁆𑀤𑀺𑀢𑀸…𑀧𑁂…  𑀥𑀸𑀭𑁂𑀫”𑁇 (𑁮)

567. “𑀅𑀲𑀻𑀢𑀺 𑀫𑁂, 𑀆𑀯𑀼𑀲𑁄, 𑀯𑀲𑁆𑀲𑀸𑀦𑀺 𑀧𑀩𑁆𑀩𑀚𑀺𑀢𑀲𑁆𑀲 𑀦𑀸𑀪𑀺𑀚𑀸𑀦𑀸𑀫𑀺 𑀲𑀽𑀘𑀺𑀬𑀸 𑀘𑀻𑀯𑀭𑀁 𑀲𑀺𑀩𑁆𑀩𑀺𑀢𑀸…𑀧𑁂…  𑀦𑀸𑀪𑀺𑀚𑀸𑀦𑀸𑀫𑀺 𑀭𑀚𑀦𑁂𑀦 𑀘𑀻𑀯𑀭𑀁 𑀭𑀚𑀺𑀢𑀸…  𑀦𑀸𑀪𑀺𑀚𑀸𑀦𑀸𑀫𑀺 𑀓𑀣𑀺𑀦𑁂 𑀘𑀻𑀯𑀭𑀁 𑀲𑀺𑀩𑁆𑀩𑀺𑀢𑀸…  𑀦𑀸𑀪𑀺𑀚𑀸𑀦𑀸𑀫𑀺 𑀲𑀩𑁆𑀭𑀳𑁆𑀫𑀘𑀸𑀭𑀻𑀦𑀁 𑀘𑀻𑀯𑀭𑀓𑀫𑁆𑀫𑁂 𑀯𑀺𑀘𑀸𑀭𑀺𑀢𑀸…  𑀦𑀸𑀪𑀺𑀚𑀸𑀦𑀸𑀫𑀺 𑀦𑀺𑀫𑀦𑁆𑀢𑀦𑀁 𑀲𑀸𑀤𑀺𑀢𑀸…  𑀦𑀸𑀪𑀺𑀚𑀸𑀦𑀸𑀫𑀺 𑀏𑀯𑀭𑀽𑀧𑀁 𑀘𑀺𑀢𑁆𑀢𑀁 𑀉𑀧𑁆𑀧𑀦𑁆𑀦𑀧𑀼𑀩𑁆𑀩𑀁—  ‘𑀅𑀳𑁄 𑀯𑀢 𑀫𑀁 𑀓𑁄𑀘𑀺 𑀦𑀺𑀫𑀦𑁆𑀢𑁂𑀬𑁆𑀬𑀸’𑀢𑀺…  𑀦𑀸𑀪𑀺𑀚𑀸𑀦𑀸𑀫𑀺 𑀅𑀦𑁆𑀢𑀭𑀖𑀭𑁂 𑀦𑀺𑀲𑀻𑀤𑀺𑀢𑀸…  𑀦𑀸𑀪𑀺𑀚𑀸𑀦𑀸𑀫𑀺 𑀅𑀦𑁆𑀢𑀭𑀖𑀭𑁂 𑀪𑀼𑀜𑁆𑀚𑀺𑀢𑀸…  𑀦𑀸𑀪𑀺𑀚𑀸𑀦𑀸𑀫𑀺 𑀫𑀸𑀢𑀼𑀕𑀸𑀫𑀲𑁆𑀲 𑀅𑀦𑀼𑀩𑁆𑀬𑀜𑁆𑀚𑀦𑀲𑁄 𑀦𑀺𑀫𑀺𑀢𑁆𑀢𑀁 𑀕𑀳𑁂𑀢𑀸…  𑀦𑀸𑀪𑀺𑀚𑀸𑀦𑀸𑀫𑀺 𑀫𑀸𑀢𑀼𑀕𑀸𑀫𑀲𑁆𑀲 𑀥𑀫𑁆𑀫𑀁 𑀤𑁂𑀲𑀺𑀢𑀸 𑀅𑀦𑁆𑀢𑀫𑀲𑁄 𑀘𑀢𑀼𑀧𑁆𑀧𑀤𑀫𑁆𑀧𑀺 𑀕𑀸𑀣𑀁…  𑀦𑀸𑀪𑀺𑀚𑀸𑀦𑀸𑀫𑀺 𑀪𑀺𑀓𑁆𑀔𑀼𑀦𑀼𑀧𑀲𑁆𑀲𑀬𑀁 𑀉𑀧𑀲𑀗𑁆𑀓𑀫𑀺𑀢𑀸…  𑀦𑀸𑀪𑀺𑀚𑀸𑀦𑀸𑀫𑀺 𑀪𑀺𑀓𑁆𑀔𑀼𑀦𑀺𑀬𑀸 𑀥𑀫𑁆𑀫𑀁 𑀤𑁂𑀲𑀺𑀢𑀸…  𑀦𑀸𑀪𑀺𑀚𑀸𑀦𑀸𑀫𑀺 𑀲𑀺𑀓𑁆𑀔𑀫𑀸𑀦𑀸𑀬 𑀥𑀫𑁆𑀫𑀁 𑀤𑁂𑀲𑀺𑀢𑀸…  𑀦𑀸𑀪𑀺𑀚𑀸𑀦𑀸𑀫𑀺 𑀲𑀸𑀫𑀡𑁂𑀭𑀺𑀬𑀸 𑀥𑀫𑁆𑀫𑀁 𑀤𑁂𑀲𑀺𑀢𑀸…  𑀦𑀸𑀪𑀺𑀚𑀸𑀦𑀸𑀫𑀺 𑀧𑀩𑁆𑀩𑀸𑀚𑁂𑀢𑀸…  𑀦𑀸𑀪𑀺𑀚𑀸𑀦𑀸𑀫𑀺 𑀉𑀧𑀲𑀫𑁆𑀧𑀸𑀤𑁂𑀢𑀸…  𑀦𑀸𑀪𑀺𑀚𑀸𑀦𑀸𑀫𑀺 𑀦𑀺𑀲𑁆𑀲𑀬𑀁 𑀤𑀸𑀢𑀸…  𑀦𑀸𑀪𑀺𑀚𑀸𑀦𑀸𑀫𑀺 𑀲𑀸𑀫𑀡𑁂𑀭𑀁 𑀉𑀧𑀝𑁆𑀞𑀸𑀧𑁂𑀢𑀸…  𑀦𑀸𑀪𑀺𑀚𑀸𑀦𑀸𑀫𑀺 𑀚𑀦𑁆𑀢𑀸𑀖𑀭𑁂 𑀦𑁆𑀳𑀸𑀬𑀺𑀢𑀸…  𑀦𑀸𑀪𑀺𑀚𑀸𑀦𑀸𑀫𑀺 𑀘𑀼𑀡𑁆𑀡𑁂𑀦 𑀦𑁆𑀳𑀸𑀬𑀺𑀢𑀸…  𑀦𑀸𑀪𑀺𑀚𑀸𑀦𑀸𑀫𑀺 𑀲𑀩𑁆𑀭𑀳𑁆𑀫𑀘𑀸𑀭𑀻𑀕𑀢𑁆𑀢𑀧𑀭𑀺𑀓𑀫𑁆𑀫𑁂 𑀯𑀺𑀘𑀸𑀭𑀺𑀢𑀸…  𑀦𑀸𑀪𑀺𑀚𑀸𑀦𑀸𑀫𑀺 𑀆𑀩𑀸𑀥𑀁 𑀉𑀧𑁆𑀧𑀦𑁆𑀦𑀧𑀼𑀩𑁆𑀩𑀁, 𑀅𑀦𑁆𑀢𑀫𑀲𑁄 𑀕𑀤𑁆𑀤𑀽𑀳𑀦𑀫𑀢𑁆𑀢𑀫𑁆𑀧𑀺…  𑀦𑀸𑀪𑀺𑀚𑀸𑀦𑀸𑀫𑀺 𑀪𑁂𑀲𑀚𑁆𑀚𑀁 𑀉𑀧𑀳𑀭𑀺𑀢𑀸, 𑀅𑀦𑁆𑀢𑀫𑀲𑁄 𑀳𑀭𑀺𑀢𑀓𑀺𑀔𑀡𑁆𑀟𑀫𑁆𑀧𑀺…  𑀦𑀸𑀪𑀺𑀚𑀸𑀦𑀸𑀫𑀺 𑀅𑀧𑀲𑁆𑀲𑁂𑀦𑀓𑀁 𑀅𑀧𑀲𑁆𑀲𑀬𑀺𑀢𑀸…  𑀦𑀸𑀪𑀺𑀚𑀸𑀦𑀸𑀫𑀺 𑀲𑁂𑀬𑁆𑀬𑀁 𑀓𑀧𑁆𑀧𑁂𑀢𑀸”𑁇 “𑀬𑀫𑁆𑀧𑀸𑀬𑀲𑁆𑀫𑀸…𑀧𑁂…  𑀥𑀸𑀭𑁂𑀫”𑁇 (𑁯--𑁩𑁩)

568. “𑀅𑀲𑀻𑀢𑀺 𑀫𑁂, 𑀆𑀯𑀼𑀲𑁄, 𑀯𑀲𑁆𑀲𑀸𑀦𑀺 𑀧𑀩𑁆𑀩𑀚𑀺𑀢𑀲𑁆𑀲 𑀦𑀸𑀪𑀺𑀚𑀸𑀦𑀸𑀫𑀺 𑀕𑀸𑀫𑀦𑁆𑀢𑀲𑁂𑀦𑀸𑀲𑀦𑁂 𑀯𑀲𑁆𑀲𑀁 𑀉𑀧𑀕𑀦𑁆𑀢𑀸”𑁇 “𑀬𑀫𑁆𑀧𑀸𑀬𑀲𑁆𑀫𑀸 𑀩𑀸𑀓𑀼𑀮𑁄 𑀅𑀲𑀻𑀢𑀺𑀬𑀸 𑀯𑀲𑁆𑀲𑁂𑀳𑀺 𑀦𑀸𑀪𑀺𑀚𑀸𑀦𑀸𑀢𑀺 𑀕𑀸𑀫𑀦𑁆𑀢𑀲𑁂𑀦𑀸𑀲𑀦𑁂 𑀯𑀲𑁆𑀲𑀁 𑀉𑀧𑀕𑀦𑁆𑀢𑀸, 𑀇𑀤𑀫𑁆𑀧𑀺 𑀫𑀬𑀁 𑀆𑀬𑀲𑁆𑀫𑀢𑁄 𑀩𑀸𑀓𑀼𑀮𑀲𑁆𑀲 𑀅𑀘𑁆𑀙𑀭𑀺𑀬𑀁 𑀅𑀩𑁆𑀪𑀼𑀢𑀥𑀫𑁆𑀫𑀁 𑀥𑀸𑀭𑁂𑀫”𑁇 (𑁩𑁪)

569. “𑀲𑀢𑁆𑀢𑀸𑀳𑀫𑁂𑀯 𑀔𑁄 𑀅𑀳𑀁, 𑀆𑀯𑀼𑀲𑁄, 𑀲𑀭𑀡𑁄 𑀭𑀝𑁆𑀞𑀧𑀺𑀡𑁆𑀟𑀁 𑀪𑀼𑀜𑁆𑀚𑀺𑀁; 𑀅𑀣 𑀅𑀝𑁆𑀞𑀫𑀺𑀬𑀁 𑀅𑀜𑁆𑀜𑀸 𑀉𑀤𑀧𑀸𑀤𑀺𑁇 𑀬𑀫𑁆𑀧𑀸𑀬𑀲𑁆𑀫𑀸 𑀩𑀸𑀓𑀼𑀮𑁄 𑀲𑀢𑁆𑀢𑀸𑀳𑀫𑁂𑀯 𑀲𑀭𑀡𑁄 𑀭𑀝𑁆𑀞𑀧𑀺𑀡𑁆𑀟𑀁 𑀪𑀼𑀜𑁆𑀚𑀺; 𑀅𑀣 𑀅𑀝𑁆𑀞𑀫𑀺𑀬𑀁 𑀅𑀜𑁆𑀜𑀸 𑀉𑀤𑀧𑀸𑀤𑀺 𑀇𑀤𑀫𑁆𑀧𑀺 𑀫𑀬𑀁 𑀆𑀬𑀲𑁆𑀫𑀢𑁄 𑀩𑀸𑀓𑀼𑀮𑀲𑁆𑀲 𑀅𑀘𑁆𑀙𑀭𑀺𑀬𑀁 𑀅𑀩𑁆𑀪𑀼𑀢𑀥𑀫𑁆𑀫𑀁 𑀥𑀸𑀭𑁂𑀫𑁇 (𑁩𑁫)

(212.)

570. 𑀮𑀪𑁂𑀬𑁆𑀬𑀸𑀳𑀁, 𑀆𑀯𑀼𑀲𑁄 𑀩𑀸𑀓𑀼𑀮, 𑀇𑀫𑀲𑁆𑀫𑀺𑀁 𑀥𑀫𑁆𑀫𑀯𑀺𑀦𑀬𑁂 𑀧𑀩𑁆𑀩𑀚𑁆𑀚𑀁, 𑀮𑀪𑁂𑀬𑁆𑀬𑀁 𑀉𑀧𑀲𑀫𑁆𑀧𑀤𑀦𑁆”𑀢𑀺𑁇 𑀅𑀮𑀢𑁆𑀣 𑀔𑁄 𑀅𑀘𑁂𑀮𑀓𑀲𑁆𑀲𑀧𑁄 𑀇𑀫𑀲𑁆𑀫𑀺𑀁 𑀥𑀫𑁆𑀫𑀯𑀺𑀦𑀬𑁂 𑀧𑀩𑁆𑀩𑀚𑁆𑀚𑀁, 𑀅𑀮𑀢𑁆𑀣 𑀉𑀧𑀲𑀫𑁆𑀧𑀤𑀁𑁇 𑀅𑀘𑀺𑀭𑀽𑀧𑀲𑀫𑁆𑀧𑀦𑁆𑀦𑁄 𑀧𑀦𑀸𑀬𑀲𑁆𑀫𑀸 𑀓𑀲𑁆𑀲𑀧𑁄 𑀏𑀓𑁄 𑀯𑀽𑀧𑀓𑀝𑁆𑀞𑁄 𑀅𑀧𑁆𑀧𑀫𑀢𑁆𑀢𑁄 𑀆𑀢𑀸𑀧𑀻 𑀧𑀳𑀺𑀢𑀢𑁆𑀢𑁄 𑀯𑀺𑀳𑀭𑀦𑁆𑀢𑁄 𑀦𑀘𑀺𑀭𑀲𑁆𑀲𑁂𑀯—  𑀬𑀲𑁆𑀲𑀢𑁆𑀣𑀸𑀬 𑀓𑀼𑀮𑀧𑀼𑀢𑁆𑀢𑀸 𑀲𑀫𑁆𑀫𑀤𑁂𑀯 𑀅𑀕𑀸𑀭𑀲𑁆𑀫𑀸 𑀅𑀦𑀕𑀸𑀭𑀺𑀬𑀁 𑀧𑀩𑁆𑀩𑀚𑀦𑁆𑀢𑀺, 𑀢𑀤𑀦𑀼𑀢𑁆𑀢𑀭𑀁—  𑀩𑁆𑀭𑀳𑁆𑀫𑀘𑀭𑀺𑀬𑀧𑀭𑀺𑀬𑁄𑀲𑀸𑀦𑀁 𑀤𑀺𑀝𑁆𑀞𑁂𑀯 𑀥𑀫𑁆𑀫𑁂 𑀲𑀬𑀁 𑀅𑀪𑀺𑀜𑁆𑀜𑀸 𑀲𑀘𑁆𑀙𑀺𑀓𑀢𑁆𑀯𑀸 𑀉𑀧𑀲𑀫𑁆𑀧𑀚𑁆𑀚 𑀯𑀺𑀳𑀸𑀲𑀺𑁇 “𑀔𑀻𑀡𑀸 𑀚𑀸𑀢𑀺, 𑀯𑀼𑀲𑀺𑀢𑀁 𑀩𑁆𑀭𑀳𑁆𑀫𑀘𑀭𑀺𑀬𑀁, 𑀓𑀢𑀁 𑀓𑀭𑀡𑀻𑀬𑀁, 𑀦𑀸𑀧𑀭𑀁 𑀇𑀢𑁆𑀣𑀢𑁆𑀢𑀸𑀬𑀸”𑀢𑀺 𑀅𑀩𑁆𑀪𑀜𑁆𑀜𑀸𑀲𑀺𑁇 𑀅𑀜𑁆𑀜𑀢𑀭𑁄 𑀔𑁄 𑀧𑀦𑀸𑀬𑀲𑁆𑀫𑀸 𑀓𑀲𑁆𑀲𑀧𑁄 𑀅𑀭𑀳𑀢𑀁 𑀅𑀳𑁄𑀲𑀺𑁇

571. 𑀅𑀣 𑀔𑁄 𑀆𑀬𑀲𑁆𑀫𑀸 𑀩𑀸𑀓𑀼𑀮𑁄 𑀅𑀧𑀭𑁂𑀦 𑀲𑀫𑀬𑁂𑀦 𑀅𑀯𑀸𑀧𑀼𑀭𑀡𑀁 𑀆𑀤𑀸𑀬 𑀯𑀺𑀳𑀸𑀭𑁂𑀦 𑀯𑀺𑀳𑀸𑀭𑀁 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀏𑀯𑀫𑀸𑀳—  “𑀅𑀪𑀺𑀓𑁆𑀓𑀫𑀣𑀸𑀬𑀲𑁆𑀫𑀦𑁆𑀢𑁄, 𑀅𑀪𑀺𑀓𑁆𑀓𑀫𑀣𑀸𑀬𑀲𑁆𑀫𑀦𑁆𑀢𑁄𑁇 𑀅𑀚𑁆𑀚 𑀫𑁂 𑀧𑀭𑀺𑀦𑀺𑀩𑁆𑀩𑀸𑀦𑀁 𑀪𑀯𑀺𑀲𑁆𑀲𑀢𑀻”𑀢𑀺𑁇 “𑀬𑀫𑁆𑀧𑀸𑀬𑀲𑁆𑀫𑀸 𑀩𑀸𑀓𑀼𑀮𑁄 𑀅𑀯𑀸𑀧𑀼𑀭𑀡𑀁 𑀆𑀤𑀸𑀬 𑀯𑀺𑀳𑀸𑀭𑁂𑀦 𑀯𑀺𑀳𑀸𑀭𑀁 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀏𑀯𑀫𑀸𑀳—  ‘𑀅𑀪𑀺𑀓𑁆𑀓𑀫𑀣𑀸𑀬𑀲𑁆𑀫𑀦𑁆𑀢𑁄, 𑀅𑀪𑀺𑀓𑁆𑀓𑀫𑀣𑀸𑀬𑀲𑁆𑀫𑀦𑁆𑀢𑁄; 𑀅𑀚𑁆𑀚 𑀫𑁂 𑀧𑀭𑀺𑀦𑀺𑀩𑁆𑀩𑀸𑀦𑀁 𑀪𑀯𑀺𑀲𑁆𑀲𑀢𑀻’𑀢𑀺, 𑀇𑀤𑀫𑁆𑀧𑀺 𑀫𑀬𑀁 𑀆𑀬𑀲𑁆𑀫𑀢𑁄 𑀩𑀸𑀓𑀼𑀮𑀲𑁆𑀲 𑀅𑀘𑁆𑀙𑀭𑀺𑀬𑀁 𑀅𑀩𑁆𑀪𑀼𑀢𑀥𑀫𑁆𑀫𑀁 𑀥𑀸𑀭𑁂𑀫”𑁇 (𑁩𑁬)

572. 𑀆𑀬𑀲𑁆𑀫𑀸 𑀩𑀸𑀓𑀼𑀮𑁄 𑀫𑀚𑁆𑀛𑁂 𑀪𑀺𑀓𑁆𑀔𑀼𑀲𑀁𑀖𑀲𑁆𑀲 𑀦𑀺𑀲𑀺𑀦𑁆𑀦𑀓𑁄𑀯 𑀧𑀭𑀺𑀦𑀺𑀩𑁆𑀩𑀸𑀬𑀺𑁇 “𑀬𑀫𑁆𑀧𑀸𑀬𑀲𑁆𑀫𑀸 𑀩𑀸𑀓𑀼𑀮𑁄 𑀫𑀚𑁆𑀛𑁂 𑀪𑀺𑀓𑁆𑀔𑀼𑀲𑀁𑀖𑀲𑁆𑀲 𑀦𑀺𑀲𑀺𑀦𑁆𑀦𑀓𑁄𑀯 𑀧𑀭𑀺𑀦𑀺𑀩𑁆𑀩𑀸𑀬𑀺, 𑀇𑀤𑀫𑁆𑀧𑀺 𑀫𑀬𑀁 𑀆𑀬𑀲𑁆𑀫𑀢𑁄 𑀩𑀸𑀓𑀼𑀮𑀲𑁆𑀲 𑀅𑀘𑁆𑀙𑀭𑀺𑀬𑀁 𑀅𑀩𑁆𑀪𑀼𑀢𑀥𑀫𑁆𑀫𑀁 𑀥𑀸𑀭𑁂𑀫𑀸”𑀢𑀺𑁇 (𑁩𑁭)

---

573. 𑀩𑀸𑀓𑀼𑀮𑀲𑀼𑀢𑁆𑀢𑀁 𑀦𑀺𑀝𑁆𑀞𑀺𑀢𑀁 𑀘𑀢𑀼𑀢𑁆𑀣𑀁𑁇



[Go to previous page (3.3 Acchariyaabbhutasutta)](/tipitaka/11M/3/3.3.md) / [Go to parent page (3 Suññatavagga)](/tipitaka/11M/3.md) / [Go to next page (3.5 Dantabhūmisutta)](/tipitaka/11M/3/3.5.md)


