
[Home](/) / [11M Uparipaṇṇāsapāḷi](/tipitaka/11M.md) / [3 Suññatavagga](/tipitaka/11M/3.md)

# 𑁩𑁇𑁬 𑀪𑀽𑀫𑀺𑀚𑀲𑀼𑀢𑁆𑀢

### 𑀲𑀼𑀜𑁆𑀜𑀢𑀯𑀕𑁆𑀕

### 𑀪𑀽𑀫𑀺𑀚𑀲𑀼𑀢𑁆𑀢

(223.)

600\. 𑀏𑀯𑀁 𑀫𑁂 𑀲𑀼𑀢𑀁—  𑀏𑀓𑀁 𑀲𑀫𑀬𑀁 𑀪𑀕𑀯𑀸 𑀭𑀸𑀚𑀕𑀳𑁂 𑀯𑀺𑀳𑀭𑀢𑀺 𑀯𑁂𑀍𑀉𑀯𑀦𑁂 𑀓𑀮𑀦𑁆𑀤𑀓𑀦𑀺𑀯𑀸𑀧𑁂𑁇 𑀅𑀣 𑀔𑁄 𑀆𑀬𑀲𑁆𑀫𑀸 𑀪𑀽𑀫𑀺𑀚𑁄 𑀧𑀼𑀩𑁆𑀩𑀡𑁆𑀳𑀲𑀫𑀬𑀁 𑀦𑀺𑀯𑀸𑀲𑁂𑀢𑁆𑀯𑀸 𑀧𑀢𑁆𑀢𑀘𑀻𑀯𑀭𑀫𑀸𑀤𑀸𑀬 𑀬𑁂𑀦 𑀚𑀬𑀲𑁂𑀦𑀲𑁆𑀲 𑀭𑀸𑀚𑀓𑀼𑀫𑀸𑀭𑀲𑁆𑀲 𑀦𑀺𑀯𑁂𑀲𑀦𑀁 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀧𑀜𑁆𑀜𑀢𑁆𑀢𑁂 𑀆𑀲𑀦𑁂 𑀦𑀺𑀲𑀻𑀤𑀺𑁇 𑀅𑀣 𑀔𑁄 𑀚𑀬𑀲𑁂𑀦𑁄 𑀭𑀸𑀚𑀓𑀼𑀫𑀸𑀭𑁄 𑀬𑁂𑀦𑀸𑀬𑀲𑁆𑀫𑀸 𑀪𑀽𑀫𑀺𑀚𑁄 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀆𑀬𑀲𑁆𑀫𑀢𑀸 𑀪𑀽𑀫𑀺𑀚𑁂𑀦 𑀲𑀤𑁆𑀥𑀺𑀁 𑀲𑀫𑁆𑀫𑁄𑀤𑀺𑁇 𑀲𑀫𑁆𑀫𑁄𑀤𑀦𑀻𑀬𑀁 𑀓𑀣𑀁 𑀲𑀸𑀭𑀡𑀻𑀬𑀁 𑀯𑀻𑀢𑀺𑀲𑀸𑀭𑁂𑀢𑁆𑀯𑀸 𑀏𑀓𑀫𑀦𑁆𑀢𑀁 𑀦𑀺𑀲𑀻𑀤𑀺𑁇 𑀏𑀓𑀫𑀦𑁆𑀢𑀁 𑀦𑀺𑀲𑀺𑀦𑁆𑀦𑁄 𑀔𑁄 𑀚𑀬𑀲𑁂𑀦𑁄 𑀭𑀸𑀚𑀓𑀼𑀫𑀸𑀭𑁄 𑀆𑀬𑀲𑁆𑀫𑀦𑁆𑀢𑀁 𑀪𑀽𑀫𑀺𑀚𑀁 𑀏𑀢𑀤𑀯𑁄𑀘—  “𑀲𑀦𑁆𑀢𑀺, 𑀪𑁄 𑀪𑀽𑀫𑀺𑀚, 𑀏𑀓𑁂 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 𑀏𑀯𑀁𑀯𑀸𑀤𑀺𑀦𑁄 𑀏𑀯𑀁𑀤𑀺𑀝𑁆𑀞𑀺𑀦𑁄—  ‘𑀆𑀲𑀜𑁆𑀘𑁂𑀧𑀺 𑀓𑀭𑀺𑀢𑁆𑀯𑀸 𑀩𑁆𑀭𑀳𑁆𑀫𑀘𑀭𑀺𑀬𑀁 𑀘𑀭𑀦𑁆𑀢𑀺, 𑀅𑀪𑀩𑁆𑀩𑀸 𑀨𑀮𑀲𑁆𑀲 𑀅𑀥𑀺𑀕𑀫𑀸𑀬; 𑀅𑀦𑀸𑀲𑀜𑁆𑀘𑁂𑀧𑀺 𑀓𑀭𑀺𑀢𑁆𑀯𑀸 𑀩𑁆𑀭𑀳𑁆𑀫𑀘𑀭𑀺𑀬𑀁 𑀘𑀭𑀦𑁆𑀢𑀺, 𑀅𑀪𑀩𑁆𑀩𑀸 𑀨𑀮𑀲𑁆𑀲 𑀅𑀥𑀺𑀕𑀫𑀸𑀬; 𑀆𑀲𑀜𑁆𑀘 𑀅𑀦𑀸𑀲𑀜𑁆𑀘𑁂𑀧𑀺 𑀓𑀭𑀺𑀢𑁆𑀯𑀸 𑀩𑁆𑀭𑀳𑁆𑀫𑀘𑀭𑀺𑀬𑀁 𑀘𑀭𑀦𑁆𑀢𑀺, 𑀅𑀪𑀩𑁆𑀩𑀸 𑀨𑀮𑀲𑁆𑀲 𑀅𑀥𑀺𑀕𑀫𑀸𑀬; 𑀦𑁂𑀯𑀸𑀲𑀁 𑀦𑀸𑀦𑀸𑀲𑀜𑁆𑀘𑁂𑀧𑀺 𑀓𑀭𑀺𑀢𑁆𑀯𑀸 𑀩𑁆𑀭𑀳𑁆𑀫𑀘𑀭𑀺𑀬𑀁 𑀘𑀭𑀦𑁆𑀢𑀺, 𑀅𑀪𑀩𑁆𑀩𑀸 𑀨𑀮𑀲𑁆𑀲 𑀅𑀥𑀺𑀕𑀫𑀸𑀬𑀸’𑀢𑀺𑁇 𑀇𑀥 𑀪𑁄𑀢𑁄 𑀪𑀽𑀫𑀺𑀚𑀲𑁆𑀲 𑀲𑀢𑁆𑀣𑀸 𑀓𑀺𑀁𑀯𑀸𑀤𑀻 𑀓𑀺𑀫𑀓𑁆𑀔𑀸𑀬𑀻”𑀢𑀺? “𑀦 𑀔𑁄 𑀫𑁂𑀢𑀁, 𑀭𑀸𑀚𑀓𑀼𑀫𑀸𑀭, 𑀪𑀕𑀯𑀢𑁄 𑀲𑀫𑁆𑀫𑀼𑀔𑀸 𑀲𑀼𑀢𑀁, 𑀲𑀫𑁆𑀫𑀼𑀔𑀸 𑀧𑀝𑀺𑀕𑁆𑀕𑀳𑀺𑀢𑀁𑁇 𑀞𑀸𑀦𑀜𑁆𑀘 𑀔𑁄 𑀏𑀢𑀁 𑀯𑀺𑀚𑁆𑀚𑀢𑀺 𑀬𑀁 𑀪𑀕𑀯𑀸 𑀏𑀯𑀁 𑀩𑁆𑀬𑀸𑀓𑀭𑁂𑀬𑁆𑀬—  ‘𑀆𑀲𑀜𑁆𑀘𑁂𑀧𑀺 𑀓𑀭𑀺𑀢𑁆𑀯𑀸 𑀅𑀬𑁄𑀦𑀺𑀲𑁄 𑀩𑁆𑀭𑀳𑁆𑀫𑀘𑀭𑀺𑀬𑀁 𑀘𑀭𑀦𑁆𑀢𑀺, 𑀅𑀪𑀩𑁆𑀩𑀸 𑀨𑀮𑀲𑁆𑀲 𑀅𑀥𑀺𑀕𑀫𑀸𑀬; 𑀅𑀦𑀸𑀲𑀜𑁆𑀘𑁂𑀧𑀺 𑀓𑀭𑀺𑀢𑁆𑀯𑀸 𑀅𑀬𑁄𑀦𑀺𑀲𑁄 𑀩𑁆𑀭𑀳𑁆𑀫𑀘𑀭𑀺𑀬𑀁 𑀘𑀭𑀦𑁆𑀢𑀺, 𑀅𑀪𑀩𑁆𑀩𑀸 𑀨𑀮𑀲𑁆𑀲 𑀅𑀥𑀺𑀕𑀫𑀸𑀬; 𑀆𑀲𑀜𑁆𑀘 𑀅𑀦𑀸𑀲𑀜𑁆𑀘𑁂𑀧𑀺 𑀓𑀭𑀺𑀢𑁆𑀯𑀸 𑀅𑀬𑁄𑀦𑀺𑀲𑁄 𑀩𑁆𑀭𑀳𑁆𑀫𑀘𑀭𑀺𑀬𑀁 𑀘𑀭𑀦𑁆𑀢𑀺, 𑀅𑀪𑀩𑁆𑀩𑀸 𑀨𑀮𑀲𑁆𑀲 𑀅𑀥𑀺𑀕𑀫𑀸𑀬; 𑀦𑁂𑀯𑀸𑀲𑀁 𑀦𑀸𑀦𑀸𑀲𑀜𑁆𑀘𑁂𑀧𑀺 𑀓𑀭𑀺𑀢𑁆𑀯𑀸 𑀅𑀬𑁄𑀦𑀺𑀲𑁄 𑀩𑁆𑀭𑀳𑁆𑀫𑀘𑀭𑀺𑀬𑀁 𑀘𑀭𑀦𑁆𑀢𑀺, 𑀅𑀪𑀩𑁆𑀩𑀸 𑀨𑀮𑀲𑁆𑀲 𑀅𑀥𑀺𑀕𑀫𑀸𑀬𑁇 𑀆𑀲𑀜𑁆𑀘𑁂𑀧𑀺 𑀓𑀭𑀺𑀢𑁆𑀯𑀸 𑀬𑁄𑀦𑀺𑀲𑁄 𑀩𑁆𑀭𑀳𑁆𑀫𑀘𑀭𑀺𑀬𑀁 𑀘𑀭𑀦𑁆𑀢𑀺, 𑀪𑀩𑁆𑀩𑀸 𑀨𑀮𑀲𑁆𑀲 𑀅𑀥𑀺𑀕𑀫𑀸𑀬; 𑀅𑀦𑀸𑀲𑀜𑁆𑀘𑁂𑀧𑀺 𑀓𑀭𑀺𑀢𑁆𑀯𑀸 𑀬𑁄𑀦𑀺𑀲𑁄 𑀩𑁆𑀭𑀳𑁆𑀫𑀘𑀭𑀺𑀬𑀁 𑀘𑀭𑀦𑁆𑀢𑀺, 𑀪𑀩𑁆𑀩𑀸 𑀨𑀮𑀲𑁆𑀲 𑀅𑀥𑀺𑀕𑀫𑀸𑀬; 𑀆𑀲𑀜𑁆𑀘 𑀅𑀦𑀸𑀲𑀜𑁆𑀘𑁂𑀧𑀺 𑀓𑀭𑀺𑀢𑁆𑀯𑀸 𑀬𑁄𑀦𑀺𑀲𑁄 𑀩𑁆𑀭𑀳𑁆𑀫𑀘𑀭𑀺𑀬𑀁 𑀘𑀭𑀦𑁆𑀢𑀺, 𑀪𑀩𑁆𑀩𑀸 𑀨𑀮𑀲𑁆𑀲 𑀅𑀥𑀺𑀕𑀫𑀸𑀬; 𑀦𑁂𑀯𑀸𑀲𑀁 𑀦𑀸𑀦𑀸𑀲𑀜𑁆𑀘𑁂𑀧𑀺 𑀓𑀭𑀺𑀢𑁆𑀯𑀸 𑀬𑁄𑀦𑀺𑀲𑁄 𑀩𑁆𑀭𑀳𑁆𑀫𑀘𑀭𑀺𑀬𑀁 𑀘𑀭𑀦𑁆𑀢𑀺, 𑀪𑀩𑁆𑀩𑀸 𑀨𑀮𑀲𑁆𑀲 𑀅𑀥𑀺𑀕𑀫𑀸𑀬𑀸’𑀢𑀺𑁇 𑀦 𑀔𑁄 𑀫𑁂 𑀢𑀁, 𑀭𑀸𑀚𑀓𑀼𑀫𑀸𑀭, 𑀪𑀕𑀯𑀢𑁄 𑀲𑀫𑁆𑀫𑀼𑀔𑀸 𑀲𑀼𑀢𑀁, 𑀲𑀫𑁆𑀫𑀼𑀔𑀸 𑀧𑀝𑀺𑀕𑁆𑀕𑀳𑀺𑀢𑀁𑁇 𑀞𑀸𑀦𑀜𑁆𑀘 𑀔𑁄 𑀏𑀢𑀁 𑀯𑀺𑀚𑁆𑀚𑀢𑀺 𑀬𑀁 𑀪𑀕𑀯𑀸 𑀏𑀯𑀁 𑀩𑁆𑀬𑀸𑀓𑀭𑁂𑀬𑁆𑀬𑀸”𑀢𑀺𑁇 “𑀲𑀘𑁂 𑀔𑁄 𑀪𑁄𑀢𑁄 𑀪𑀽𑀫𑀺𑀚𑀲𑁆𑀲 𑀲𑀢𑁆𑀣𑀸 𑀏𑀯𑀁𑀯𑀸𑀤𑀻 𑀏𑀯𑀫𑀓𑁆𑀔𑀸𑀬𑀻, 𑀅𑀤𑁆𑀥𑀸 𑀪𑁄𑀢𑁄 𑀪𑀽𑀫𑀺𑀚𑀲𑁆𑀲 𑀲𑀢𑁆𑀣𑀸 𑀲𑀩𑁆𑀩𑁂𑀲𑀁𑀬𑁂𑀯 𑀧𑀼𑀣𑀼𑀲𑀫𑀡𑀩𑁆𑀭𑀸𑀳𑁆𑀫𑀡𑀸𑀦𑀁 𑀫𑀼𑀤𑁆𑀥𑀸𑀦𑀁 𑀫𑀜𑁆𑀜𑁂 𑀆𑀳𑀘𑁆𑀘 𑀢𑀺𑀝𑁆𑀞𑀢𑀻”𑀢𑀺𑁇 𑀅𑀣 𑀔𑁄 𑀚𑀬𑀲𑁂𑀦𑁄 𑀭𑀸𑀚𑀓𑀼𑀫𑀸𑀭𑁄 𑀆𑀬𑀲𑁆𑀫𑀦𑁆𑀢𑀁 𑀪𑀽𑀫𑀺𑀚𑀁 𑀲𑀓𑁂𑀦𑁂𑀯 𑀣𑀸𑀮𑀺𑀧𑀸𑀓𑁂𑀦 𑀧𑀭𑀺𑀯𑀺𑀲𑀺𑁇

(224.)

601\. 𑀅𑀣 𑀔𑁄 𑀆𑀬𑀲𑁆𑀫𑀸 𑀪𑀽𑀫𑀺𑀚𑁄 𑀧𑀘𑁆𑀙𑀸𑀪𑀢𑁆𑀢𑀁 𑀧𑀺𑀡𑁆𑀟𑀧𑀸𑀢𑀧𑀝𑀺𑀓𑁆𑀓𑀦𑁆𑀢𑁄 𑀬𑁂𑀦 𑀪𑀕𑀯𑀸 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀪𑀕𑀯𑀦𑁆𑀢𑀁 𑀅𑀪𑀺𑀯𑀸𑀤𑁂𑀢𑁆𑀯𑀸 𑀏𑀓𑀫𑀦𑁆𑀢𑀁 𑀦𑀺𑀲𑀻𑀤𑀺𑁇 𑀏𑀓𑀫𑀦𑁆𑀢𑀁 𑀦𑀺𑀲𑀺𑀦𑁆𑀦𑁄 𑀔𑁄 𑀆𑀬𑀲𑁆𑀫𑀸 𑀪𑀽𑀫𑀺𑀚𑁄 𑀪𑀕𑀯𑀦𑁆𑀢𑀁 𑀏𑀢𑀤𑀯𑁄𑀘—  “𑀇𑀥𑀸𑀳𑀁, 𑀪𑀦𑁆𑀢𑁂, 𑀧𑀼𑀩𑁆𑀩𑀡𑁆𑀳𑀲𑀫𑀬𑀁 𑀦𑀺𑀯𑀸𑀲𑁂𑀢𑁆𑀯𑀸 𑀧𑀢𑁆𑀢𑀘𑀻𑀯𑀭𑀫𑀸𑀤𑀸𑀬 𑀬𑁂𑀦 𑀚𑀬𑀲𑁂𑀦𑀲𑁆𑀲 𑀭𑀸𑀚𑀓𑀼𑀫𑀸𑀭𑀲𑁆𑀲 𑀦𑀺𑀯𑁂𑀲𑀦𑀁 𑀢𑁂𑀦𑀼𑀧𑀲𑀗𑁆𑀓𑀫𑀺𑀁; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀧𑀜𑁆𑀜𑀢𑁆𑀢𑁂 𑀆𑀲𑀦𑁂 𑀦𑀺𑀲𑀻𑀤𑀺𑀁𑁇 𑀅𑀣 𑀔𑁄, 𑀪𑀦𑁆𑀢𑁂, 𑀚𑀬𑀲𑁂𑀦𑁄 𑀭𑀸𑀚𑀓𑀼𑀫𑀸𑀭𑁄 𑀬𑁂𑀦𑀸𑀳𑀁 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀫𑀬𑀸 𑀲𑀤𑁆𑀥𑀺𑀁 𑀲𑀫𑁆𑀫𑁄𑀤𑀺𑁇 𑀲𑀫𑁆𑀫𑁄𑀤𑀦𑀻𑀬𑀁 𑀓𑀣𑀁 𑀲𑀸𑀭𑀡𑀻𑀬𑀁 𑀯𑀻𑀢𑀺𑀲𑀸𑀭𑁂𑀢𑁆𑀯𑀸 𑀏𑀓𑀫𑀦𑁆𑀢𑀁 𑀦𑀺𑀲𑀻𑀤𑀺𑁇 𑀏𑀓𑀫𑀦𑁆𑀢𑀁 𑀦𑀺𑀲𑀺𑀦𑁆𑀦𑁄 𑀔𑁄, 𑀪𑀦𑁆𑀢𑁂, 𑀚𑀬𑀲𑁂𑀦𑁄 𑀭𑀸𑀚𑀓𑀼𑀫𑀸𑀭𑁄 𑀫𑀁 𑀏𑀢𑀤𑀯𑁄𑀘—  ‘𑀲𑀦𑁆𑀢𑀺, 𑀪𑁄 𑀪𑀽𑀫𑀺𑀚, 𑀏𑀓𑁂 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 𑀏𑀯𑀁𑀯𑀸𑀤𑀺𑀦𑁄 𑀏𑀯𑀁𑀤𑀺𑀝𑁆𑀞𑀺𑀦𑁄—  𑀆𑀲𑀜𑁆𑀘𑁂𑀧𑀺 𑀓𑀭𑀺𑀢𑁆𑀯𑀸 𑀩𑁆𑀭𑀳𑁆𑀫𑀘𑀭𑀺𑀬𑀁 𑀘𑀭𑀦𑁆𑀢𑀺, 𑀅𑀪𑀩𑁆𑀩𑀸 𑀨𑀮𑀲𑁆𑀲 𑀅𑀥𑀺𑀕𑀫𑀸𑀬; 𑀅𑀦𑀸𑀲𑀜𑁆𑀘𑁂𑀧𑀺 𑀓𑀭𑀺𑀢𑁆𑀯𑀸…𑀧𑁂…  𑀆𑀲𑀜𑁆𑀘 𑀅𑀦𑀸𑀲𑀜𑁆𑀘𑁂𑀧𑀺 𑀓𑀭𑀺𑀢𑁆𑀯𑀸 𑀩𑁆𑀭𑀳𑁆𑀫𑀘𑀭𑀺𑀬𑀁 𑀘𑀭𑀦𑁆𑀢𑀺, 𑀅𑀪𑀩𑁆𑀩𑀸 𑀨𑀮𑀲𑁆𑀲 𑀅𑀥𑀺𑀕𑀫𑀸𑀬; 𑀦𑁂𑀯𑀸𑀲𑀁 𑀦𑀸𑀦𑀸𑀲𑀜𑁆𑀘𑁂𑀧𑀺 𑀓𑀭𑀺𑀢𑁆𑀯𑀸 𑀩𑁆𑀭𑀳𑁆𑀫𑀘𑀭𑀺𑀬𑀁 𑀘𑀭𑀦𑁆𑀢𑀺, 𑀅𑀪𑀩𑁆𑀩𑀸 𑀨𑀮𑀲𑁆𑀲 𑀅𑀥𑀺𑀕𑀫𑀸𑀬𑀸’𑀢𑀺𑁇 ‘𑀇𑀥 𑀪𑁄𑀢𑁄 𑀪𑀽𑀫𑀺𑀚𑀲𑁆𑀲 𑀲𑀢𑁆𑀣𑀸 𑀓𑀺𑀁𑀯𑀸𑀤𑀻 𑀓𑀺𑀫𑀓𑁆𑀔𑀸𑀬𑀻’𑀢𑀺? 𑀏𑀯𑀁 𑀯𑀼𑀢𑁆𑀢𑁂, 𑀅𑀳𑀁, 𑀪𑀦𑁆𑀢𑁂, 𑀚𑀬𑀲𑁂𑀦𑀁 𑀭𑀸𑀚𑀓𑀼𑀫𑀸𑀭𑀁 𑀏𑀢𑀤𑀯𑁄𑀘𑀁—  ‘𑀦 𑀔𑁄 𑀫𑁂 𑀢𑀁, 𑀭𑀸𑀚𑀓𑀼𑀫𑀸𑀭, 𑀪𑀕𑀯𑀢𑁄 𑀲𑀫𑁆𑀫𑀼𑀔𑀸 𑀲𑀼𑀢𑀁, 𑀲𑀫𑁆𑀫𑀼𑀔𑀸 𑀧𑀝𑀺𑀕𑁆𑀕𑀳𑀺𑀢𑀁𑁇 𑀞𑀸𑀦𑀜𑁆𑀘 𑀔𑁄 𑀏𑀢𑀁 𑀯𑀺𑀚𑁆𑀚𑀢𑀺 𑀬𑀁 𑀪𑀕𑀯𑀸 𑀏𑀯𑀁 𑀩𑁆𑀬𑀸𑀓𑀭𑁂𑀬𑁆𑀬—  𑀆𑀲𑀜𑁆𑀘𑁂𑀧𑀺 𑀓𑀭𑀺𑀢𑁆𑀯𑀸 𑀅𑀬𑁄𑀦𑀺𑀲𑁄 𑀩𑁆𑀭𑀳𑁆𑀫𑀘𑀭𑀺𑀬𑀁 𑀘𑀭𑀦𑁆𑀢𑀺, 𑀅𑀪𑀩𑁆𑀩𑀸 𑀨𑀮𑀲𑁆𑀲 𑀅𑀥𑀺𑀕𑀫𑀸𑀬; 𑀅𑀦𑀸𑀲𑀜𑁆𑀘𑁂𑀧𑀺 𑀓𑀭𑀺𑀢𑁆𑀯𑀸 𑀅𑀬𑁄𑀦𑀺𑀲𑁄 𑀩𑁆𑀭𑀳𑁆𑀫𑀘𑀭𑀺𑀬𑀁 𑀘𑀭𑀦𑁆𑀢𑀺, 𑀅𑀪𑀩𑁆𑀩𑀸 𑀨𑀮𑀲𑁆𑀲 𑀅𑀥𑀺𑀕𑀫𑀸𑀬; 𑀆𑀲𑀜𑁆𑀘 𑀅𑀦𑀸𑀲𑀜𑁆𑀘𑁂𑀧𑀺 𑀓𑀭𑀺𑀢𑁆𑀯𑀸 𑀅𑀬𑁄𑀦𑀺𑀲𑁄 𑀩𑁆𑀭𑀳𑁆𑀫𑀘𑀭𑀺𑀬𑀁 𑀘𑀭𑀦𑁆𑀢𑀺, 𑀅𑀪𑀩𑁆𑀩𑀸 𑀨𑀮𑀲𑁆𑀲 𑀅𑀥𑀺𑀕𑀫𑀸𑀬; 𑀦𑁂𑀯𑀸𑀲𑀁 𑀦𑀸𑀦𑀸𑀲𑀜𑁆𑀘𑁂𑀧𑀺 𑀓𑀭𑀺𑀢𑁆𑀯𑀸 𑀅𑀬𑁄𑀦𑀺𑀲𑁄 𑀩𑁆𑀭𑀳𑁆𑀫𑀘𑀭𑀺𑀬𑀁 𑀘𑀭𑀦𑁆𑀢𑀺, 𑀅𑀪𑀩𑁆𑀩𑀸 𑀨𑀮𑀲𑁆𑀲 𑀅𑀥𑀺𑀕𑀫𑀸𑀬𑁇 𑀆𑀲𑀜𑁆𑀘𑁂𑀧𑀺 𑀓𑀭𑀺𑀢𑁆𑀯𑀸 𑀬𑁄𑀦𑀺𑀲𑁄 𑀩𑁆𑀭𑀳𑁆𑀫𑀘𑀭𑀺𑀬𑀁 𑀘𑀭𑀦𑁆𑀢𑀺, 𑀪𑀩𑁆𑀩𑀸 𑀨𑀮𑀲𑁆𑀲 𑀅𑀥𑀺𑀕𑀫𑀸𑀬; 𑀅𑀦𑀸𑀲𑀜𑁆𑀘𑁂𑀧𑀺 𑀓𑀭𑀺𑀢𑁆𑀯𑀸…𑀧𑁂…  𑀆𑀲𑀜𑁆𑀘 𑀅𑀦𑀸𑀲𑀜𑁆𑀘𑁂𑀧𑀺 𑀓𑀭𑀺𑀢𑁆𑀯𑀸…𑀧𑁂…  𑀦𑁂𑀯𑀸𑀲𑀁 𑀦𑀸𑀦𑀸𑀲𑀜𑁆𑀘𑁂𑀧𑀺 𑀓𑀭𑀺𑀢𑁆𑀯𑀸 𑀬𑁄𑀦𑀺𑀲𑁄 𑀩𑁆𑀭𑀳𑁆𑀫𑀘𑀭𑀺𑀬𑀁 𑀘𑀭𑀦𑁆𑀢𑀺, 𑀪𑀩𑁆𑀩𑀸 𑀨𑀮𑀲𑁆𑀲 𑀅𑀥𑀺𑀕𑀫𑀸𑀬𑀸𑀢𑀺𑁇 𑀦 𑀔𑁄 𑀫𑁂 𑀢𑀁, 𑀭𑀸𑀚𑀓𑀼𑀫𑀸𑀭, 𑀪𑀕𑀯𑀢𑁄 𑀲𑀫𑁆𑀫𑀼𑀔𑀸 𑀲𑀼𑀢𑀁, 𑀲𑀫𑁆𑀫𑀼𑀔𑀸 𑀧𑀝𑀺𑀕𑁆𑀕𑀳𑀺𑀢𑀁𑁇 𑀞𑀸𑀦𑀜𑁆𑀘 𑀔𑁄 𑀏𑀢𑀁 𑀯𑀺𑀚𑁆𑀚𑀢𑀺 𑀬𑀁 𑀪𑀕𑀯𑀸 𑀏𑀯𑀁 𑀩𑁆𑀬𑀸𑀓𑀭𑁂𑀬𑁆𑀬𑀸’𑀢𑀺𑁇 ‘𑀲𑀘𑁂 𑀪𑁄𑀢𑁄 𑀪𑀽𑀫𑀺𑀚𑀲𑁆𑀲 𑀲𑀢𑁆𑀣𑀸 𑀏𑀯𑀁𑀯𑀸𑀤𑀻 𑀏𑀯𑀫𑀓𑁆𑀔𑀸𑀬𑀻, 𑀅𑀤𑁆𑀥𑀸 𑀪𑁄𑀢𑁄 𑀪𑀽𑀫𑀺𑀚𑀲𑁆𑀲 𑀲𑀢𑁆𑀣𑀸 𑀲𑀩𑁆𑀩𑁂𑀲𑀁𑀬𑁂𑀯 𑀧𑀼𑀣𑀼𑀲𑀫𑀡𑀩𑁆𑀭𑀸𑀳𑁆𑀫𑀡𑀸𑀦𑀁 𑀫𑀼𑀤𑁆𑀥𑀸𑀦𑀁 𑀫𑀜𑁆𑀜𑁂 𑀆𑀳𑀘𑁆𑀘 𑀢𑀺𑀝𑁆𑀞𑀢𑀻’𑀢𑀺𑁇 ‘𑀓𑀘𑁆𑀘𑀸𑀳𑀁, 𑀪𑀦𑁆𑀢𑁂, 𑀏𑀯𑀁 𑀧𑀼𑀝𑁆𑀞𑁄 𑀏𑀯𑀁 𑀩𑁆𑀬𑀸𑀓𑀭𑀫𑀸𑀦𑁄 𑀯𑀼𑀢𑁆𑀢𑀯𑀸𑀤𑀻 𑀘𑁂𑀯 𑀪𑀕𑀯𑀢𑁄 𑀳𑁄𑀫𑀺, 𑀦 𑀘 𑀪𑀕𑀯𑀦𑁆𑀢𑀁 𑀅𑀪𑀽𑀢𑁂𑀦 𑀅𑀩𑁆𑀪𑀸𑀘𑀺𑀓𑁆𑀔𑀸𑀫𑀺, 𑀥𑀫𑁆𑀫𑀲𑁆𑀲 𑀘𑀸𑀦𑀼𑀥𑀫𑁆𑀫𑀁 𑀩𑁆𑀬𑀸𑀓𑀭𑁄𑀫𑀺, 𑀦 𑀘 𑀓𑁄𑀘𑀺 𑀲𑀳𑀥𑀫𑁆𑀫𑀺𑀓𑁄 𑀯𑀸𑀤𑀸𑀦𑀼𑀯𑀸𑀤𑁄 𑀕𑀸𑀭𑀬𑁆𑀳𑀁 𑀞𑀸𑀦𑀁 𑀆𑀕𑀘𑁆𑀙𑀢𑀻’”𑀢𑀺?

602\. “𑀢𑀕𑁆𑀖 𑀢𑁆𑀯𑀁, 𑀪𑀽𑀫𑀺𑀚, 𑀏𑀯𑀁 𑀧𑀼𑀝𑁆𑀞𑁄 𑀏𑀯𑀁 𑀩𑁆𑀬𑀸𑀓𑀭𑀫𑀸𑀦𑁄 𑀯𑀼𑀢𑁆𑀢𑀯𑀸𑀤𑀻 𑀘𑁂𑀯 𑀫𑁂 𑀳𑁄𑀲𑀺, 𑀦 𑀘 𑀫𑀁 𑀅𑀪𑀽𑀢𑁂𑀦 𑀅𑀩𑁆𑀪𑀸𑀘𑀺𑀓𑁆𑀔𑀲𑀺, 𑀥𑀫𑁆𑀫𑀲𑁆𑀲 𑀘𑀸𑀦𑀼𑀥𑀫𑁆𑀫𑀁 𑀩𑁆𑀬𑀸𑀓𑀭𑁄𑀲𑀺, 𑀦 𑀘 𑀓𑁄𑀘𑀺 𑀲𑀳𑀥𑀫𑁆𑀫𑀺𑀓𑁄 𑀯𑀸𑀤𑀸𑀦𑀼𑀯𑀸𑀤𑁄 𑀕𑀸𑀭𑀬𑁆𑀳𑀁 𑀞𑀸𑀦𑀁 𑀆𑀕𑀘𑁆𑀙𑀢𑀺𑁇 𑀬𑁂 𑀳𑀺 𑀓𑁂𑀘𑀺, 𑀪𑀽𑀫𑀺𑀚, 𑀲𑀫𑀡𑀸 𑀯𑀸 𑀩𑁆𑀭𑀸𑀳𑁆𑀫𑀡𑀸 𑀯𑀸 𑀫𑀺𑀘𑁆𑀙𑀸𑀤𑀺𑀝𑁆𑀞𑀺𑀦𑁄 𑀫𑀺𑀘𑁆𑀙𑀸𑀲𑀗𑁆𑀓𑀧𑁆𑀧𑀸 𑀫𑀺𑀘𑁆𑀙𑀸𑀯𑀸𑀘𑀸 𑀫𑀺𑀘𑁆𑀙𑀸𑀓𑀫𑁆𑀫𑀦𑁆𑀢𑀸 𑀫𑀺𑀘𑁆𑀙𑀸𑀆𑀚𑀻𑀯𑀸 𑀫𑀺𑀘𑁆𑀙𑀸𑀯𑀸𑀬𑀸𑀫𑀸 𑀫𑀺𑀘𑁆𑀙𑀸𑀲𑀢𑀻 𑀫𑀺𑀘𑁆𑀙𑀸𑀲𑀫𑀸𑀥𑀺𑀦𑁄 𑀢𑁂 𑀆𑀲𑀜𑁆𑀘𑁂𑀧𑀺 𑀓𑀭𑀺𑀢𑁆𑀯𑀸 𑀩𑁆𑀭𑀳𑁆𑀫𑀘𑀭𑀺𑀬𑀁 𑀘𑀭𑀦𑁆𑀢𑀺, 𑀅𑀪𑀩𑁆𑀩𑀸 𑀨𑀮𑀲𑁆𑀲 𑀅𑀥𑀺𑀕𑀫𑀸𑀬; 𑀅𑀦𑀸𑀲𑀜𑁆𑀘𑁂𑀧𑀺 𑀓𑀭𑀺𑀢𑁆𑀯𑀸 𑀩𑁆𑀭𑀳𑁆𑀫𑀘𑀭𑀺𑀬𑀁 𑀘𑀭𑀦𑁆𑀢𑀺, 𑀅𑀪𑀩𑁆𑀩𑀸 𑀨𑀮𑀲𑁆𑀲 𑀅𑀥𑀺𑀕𑀫𑀸𑀬; 𑀆𑀲𑀜𑁆𑀘 𑀅𑀦𑀸𑀲𑀜𑁆𑀘𑁂𑀧𑀺 𑀓𑀭𑀺𑀢𑁆𑀯𑀸 𑀩𑁆𑀭𑀳𑁆𑀫𑀘𑀭𑀺𑀬𑀁 𑀘𑀭𑀦𑁆𑀢𑀺, 𑀅𑀪𑀩𑁆𑀩𑀸 𑀨𑀮𑀲𑁆𑀲 𑀅𑀥𑀺𑀕𑀫𑀸𑀬; 𑀦𑁂𑀯𑀸𑀲𑀁 𑀦𑀸𑀦𑀸𑀲𑀜𑁆𑀘𑁂𑀧𑀺 𑀓𑀭𑀺𑀢𑁆𑀯𑀸 𑀩𑁆𑀭𑀳𑁆𑀫𑀘𑀭𑀺𑀬𑀁 𑀘𑀭𑀦𑁆𑀢𑀺, 𑀅𑀪𑀩𑁆𑀩𑀸 𑀨𑀮𑀲𑁆𑀲 𑀅𑀥𑀺𑀕𑀫𑀸𑀬𑁇 𑀢𑀁 𑀓𑀺𑀲𑁆𑀲 𑀳𑁂𑀢𑀼? 𑀅𑀬𑁄𑀦𑀺 𑀳𑁂𑀲𑀸, 𑀪𑀽𑀫𑀺𑀚, 𑀨𑀮𑀲𑁆𑀲 𑀅𑀥𑀺𑀕𑀫𑀸𑀬𑁇

(225.)

603\. 𑀲𑁂𑀬𑁆𑀬𑀣𑀸𑀧𑀺, 𑀪𑀽𑀫𑀺𑀚, 𑀧𑀼𑀭𑀺𑀲𑁄 𑀢𑁂𑀮𑀢𑁆𑀣𑀺𑀓𑁄 𑀢𑁂𑀮𑀕𑀯𑁂𑀲𑀻 𑀢𑁂𑀮𑀧𑀭𑀺𑀬𑁂𑀲𑀦𑀁 𑀘𑀭𑀫𑀸𑀦𑁄 𑀯𑀸𑀮𑀺𑀓𑀁 𑀤𑁄𑀡𑀺𑀬𑀸 𑀆𑀓𑀺𑀭𑀺𑀢𑁆𑀯𑀸 𑀉𑀤𑀓𑁂𑀦 𑀧𑀭𑀺𑀧𑁆𑀨𑁄𑀲𑀓𑀁 𑀧𑀭𑀺𑀧𑁆𑀨𑁄𑀲𑀓𑀁 𑀧𑀻𑀍𑀏𑀬𑁆𑀬𑁇 𑀆𑀲𑀜𑁆𑀘𑁂𑀧𑀺 𑀓𑀭𑀺𑀢𑁆𑀯𑀸 𑀯𑀸𑀮𑀺𑀓𑀁 𑀤𑁄𑀡𑀺𑀬𑀸 𑀆𑀓𑀺𑀭𑀺𑀢𑁆𑀯𑀸 𑀉𑀤𑀓𑁂𑀦 𑀧𑀭𑀺𑀧𑁆𑀨𑁄𑀲𑀓𑀁 𑀧𑀭𑀺𑀧𑁆𑀨𑁄𑀲𑀓𑀁 𑀧𑀻𑀍𑀏𑀬𑁆𑀬, 𑀅𑀪𑀩𑁆𑀩𑁄 𑀢𑁂𑀮𑀲𑁆𑀲 𑀅𑀥𑀺𑀕𑀫𑀸𑀬; 𑀅𑀦𑀸𑀲𑀜𑁆𑀘𑁂𑀧𑀺 𑀓𑀭𑀺𑀢𑁆𑀯𑀸 𑀯𑀸𑀮𑀺𑀓𑀁 𑀤𑁄𑀡𑀺𑀬𑀸 𑀆𑀓𑀺𑀭𑀺𑀢𑁆𑀯𑀸 𑀉𑀤𑀓𑁂𑀦 𑀧𑀭𑀺𑀧𑁆𑀨𑁄𑀲𑀓𑀁 𑀧𑀭𑀺𑀧𑁆𑀨𑁄𑀲𑀓𑀁 𑀧𑀻𑀍𑀏𑀬𑁆𑀬, 𑀅𑀪𑀩𑁆𑀩𑁄 𑀢𑁂𑀮𑀲𑁆𑀲 𑀅𑀥𑀺𑀕𑀫𑀸𑀬; 𑀆𑀲𑀜𑁆𑀘 𑀅𑀦𑀸𑀲𑀜𑁆𑀘𑁂𑀧𑀺 𑀓𑀭𑀺𑀢𑁆𑀯𑀸 𑀯𑀸𑀮𑀺𑀓𑀁 𑀤𑁄𑀡𑀺𑀬𑀸 𑀆𑀓𑀺𑀭𑀺𑀢𑁆𑀯𑀸 𑀉𑀤𑀓𑁂𑀦 𑀧𑀭𑀺𑀧𑁆𑀨𑁄𑀲𑀓𑀁 𑀧𑀭𑀺𑀧𑁆𑀨𑁄𑀲𑀓𑀁 𑀧𑀻𑀍𑀏𑀬𑁆𑀬, 𑀅𑀪𑀩𑁆𑀩𑁄 𑀢𑁂𑀮𑀲𑁆𑀲 𑀅𑀥𑀺𑀕𑀫𑀸𑀬; 𑀦𑁂𑀯𑀸𑀲𑀁 𑀦𑀸𑀦𑀸𑀲𑀜𑁆𑀘𑁂𑀧𑀺 𑀓𑀭𑀺𑀢𑁆𑀯𑀸 𑀯𑀸𑀮𑀺𑀓𑀁 𑀤𑁄𑀡𑀺𑀬𑀸 𑀆𑀓𑀺𑀭𑀺𑀢𑁆𑀯𑀸 𑀉𑀤𑀓𑁂𑀦 𑀧𑀭𑀺𑀧𑁆𑀨𑁄𑀲𑀓𑀁 𑀧𑀭𑀺𑀧𑁆𑀨𑁄𑀲𑀓𑀁 𑀧𑀻𑀍𑀏𑀬𑁆𑀬, 𑀅𑀪𑀩𑁆𑀩𑁄 𑀢𑁂𑀮𑀲𑁆𑀲 𑀅𑀥𑀺𑀕𑀫𑀸𑀬𑁇 𑀢𑀁 𑀓𑀺𑀲𑁆𑀲 𑀳𑁂𑀢𑀼? 𑀅𑀬𑁄𑀦𑀺 𑀳𑁂𑀲𑀸, 𑀪𑀽𑀫𑀺𑀚, 𑀢𑁂𑀮𑀲𑁆𑀲 𑀅𑀥𑀺𑀕𑀫𑀸𑀬𑁇 𑀏𑀯𑀫𑁂𑀯 𑀔𑁄, 𑀪𑀽𑀫𑀺𑀚, 𑀬𑁂 𑀳𑀺 𑀓𑁂𑀘𑀺 𑀲𑀫𑀡𑀸 𑀯𑀸 𑀩𑁆𑀭𑀸𑀳𑁆𑀫𑀡𑀸 𑀯𑀸 𑀫𑀺𑀘𑁆𑀙𑀸𑀤𑀺𑀝𑁆𑀞𑀺𑀦𑁄 𑀫𑀺𑀘𑁆𑀙𑀸𑀲𑀗𑁆𑀓𑀧𑁆𑀧𑀸 𑀫𑀺𑀘𑁆𑀙𑀸𑀯𑀸𑀘𑀸 𑀫𑀺𑀘𑁆𑀙𑀸𑀓𑀫𑁆𑀫𑀦𑁆𑀢𑀸 𑀫𑀺𑀘𑁆𑀙𑀸𑀆𑀚𑀻𑀯𑀸 𑀫𑀺𑀘𑁆𑀙𑀸𑀯𑀸𑀬𑀸𑀫𑀸 𑀫𑀺𑀘𑁆𑀙𑀸𑀲𑀢𑀻 𑀫𑀺𑀘𑁆𑀙𑀸𑀲𑀫𑀸𑀥𑀺𑀦𑁄 𑀢𑁂 𑀆𑀲𑀜𑁆𑀘𑁂𑀧𑀺 𑀓𑀭𑀺𑀢𑁆𑀯𑀸 𑀩𑁆𑀭𑀳𑁆𑀫𑀘𑀭𑀺𑀬𑀁 𑀘𑀭𑀦𑁆𑀢𑀺, 𑀅𑀪𑀩𑁆𑀩𑀸 𑀨𑀮𑀲𑁆𑀲 𑀅𑀥𑀺𑀕𑀫𑀸𑀬; 𑀅𑀦𑀸𑀲𑀜𑁆𑀘𑁂𑀧𑀺 𑀓𑀭𑀺𑀢𑁆𑀯𑀸 𑀩𑁆𑀭𑀳𑁆𑀫𑀘𑀭𑀺𑀬𑀁 𑀘𑀭𑀦𑁆𑀢𑀺, 𑀅𑀪𑀩𑁆𑀩𑀸 𑀨𑀮𑀲𑁆𑀲 𑀅𑀥𑀺𑀕𑀫𑀸𑀬; 𑀆𑀲𑀜𑁆𑀘 𑀅𑀦𑀸𑀲𑀜𑁆𑀘𑁂𑀧𑀺 𑀓𑀭𑀺𑀢𑁆𑀯𑀸 𑀩𑁆𑀭𑀳𑁆𑀫𑀘𑀭𑀺𑀬𑀁 𑀘𑀭𑀦𑁆𑀢𑀺, 𑀅𑀪𑀩𑁆𑀩𑀸 𑀨𑀮𑀲𑁆𑀲 𑀅𑀥𑀺𑀕𑀫𑀸𑀬; 𑀦𑁂𑀯𑀸𑀲𑀁 𑀦𑀸𑀦𑀸𑀲𑀜𑁆𑀘𑁂𑀧𑀺 𑀓𑀭𑀺𑀢𑁆𑀯𑀸 𑀩𑁆𑀭𑀳𑁆𑀫𑀘𑀭𑀺𑀬𑀁 𑀘𑀭𑀦𑁆𑀢𑀺, 𑀅𑀪𑀩𑁆𑀩𑀸 𑀨𑀮𑀲𑁆𑀲 𑀅𑀥𑀺𑀕𑀫𑀸𑀬𑁇 𑀢𑀁 𑀓𑀺𑀲𑁆𑀲 𑀳𑁂𑀢𑀼? 𑀅𑀬𑁄𑀦𑀺 𑀳𑁂𑀲𑀸, 𑀪𑀽𑀫𑀺𑀚, 𑀨𑀮𑀲𑁆𑀲 𑀅𑀥𑀺𑀕𑀫𑀸𑀬𑁇

604\. 𑀲𑁂𑀬𑁆𑀬𑀣𑀸𑀧𑀺, 𑀪𑀽𑀫𑀺𑀚, 𑀧𑀼𑀭𑀺𑀲𑁄 𑀔𑀻𑀭𑀢𑁆𑀣𑀺𑀓𑁄 𑀔𑀻𑀭𑀕𑀯𑁂𑀲𑀻 𑀔𑀻𑀭𑀧𑀭𑀺𑀬𑁂𑀲𑀦𑀁 𑀘𑀭𑀫𑀸𑀦𑁄 𑀕𑀸𑀯𑀺𑀁 𑀢𑀭𑀼𑀡𑀯𑀘𑁆𑀙𑀁 𑀯𑀺𑀲𑀸𑀡𑀢𑁄 𑀆𑀯𑀺𑀜𑁆𑀙𑁂𑀬𑁆𑀬𑁇 𑀆𑀲𑀜𑁆𑀘𑁂𑀧𑀺 𑀓𑀭𑀺𑀢𑁆𑀯𑀸 𑀕𑀸𑀯𑀺𑀁 𑀢𑀭𑀼𑀡𑀯𑀘𑁆𑀙𑀁 𑀯𑀺𑀲𑀸𑀡𑀢𑁄 𑀆𑀯𑀺𑀜𑁆𑀙𑁂𑀬𑁆𑀬, 𑀅𑀪𑀩𑁆𑀩𑁄 𑀔𑀻𑀭𑀲𑁆𑀲 𑀅𑀥𑀺𑀕𑀫𑀸𑀬; 𑀅𑀦𑀸𑀲𑀜𑁆𑀘𑁂𑀧𑀺 𑀓𑀭𑀺𑀢𑁆𑀯𑀸…𑀧𑁂…  𑀆𑀲𑀜𑁆𑀘 𑀅𑀦𑀸𑀲𑀜𑁆𑀘𑁂𑀧𑀺 𑀓𑀭𑀺𑀢𑁆𑀯𑀸…𑀧𑁂…  𑀦𑁂𑀯𑀸𑀲𑀁 𑀦𑀸𑀦𑀸𑀲𑀜𑁆𑀘𑁂𑀧𑀺 𑀓𑀭𑀺𑀢𑁆𑀯𑀸 𑀕𑀸𑀯𑀺𑀁 𑀢𑀭𑀼𑀡𑀯𑀘𑁆𑀙𑀁 𑀯𑀺𑀲𑀸𑀡𑀢𑁄 𑀆𑀯𑀺𑀜𑁆𑀙𑁂𑀬𑁆𑀬, 𑀅𑀪𑀩𑁆𑀩𑁄 𑀔𑀻𑀭𑀲𑁆𑀲 𑀅𑀥𑀺𑀕𑀫𑀸𑀬𑁇 𑀢𑀁 𑀓𑀺𑀲𑁆𑀲 𑀳𑁂𑀢𑀼? 𑀅𑀬𑁄𑀦𑀺 𑀳𑁂𑀲𑀸, 𑀪𑀽𑀫𑀺𑀚, 𑀔𑀻𑀭𑀲𑁆𑀲 𑀅𑀥𑀺𑀕𑀫𑀸𑀬𑁇 𑀏𑀯𑀫𑁂𑀯 𑀔𑁄, 𑀪𑀽𑀫𑀺𑀚, 𑀬𑁂 𑀳𑀺 𑀓𑁂𑀘𑀺 𑀲𑀫𑀡𑀸 𑀯𑀸 𑀩𑁆𑀭𑀸𑀳𑁆𑀫𑀡𑀸 𑀯𑀸 𑀫𑀺𑀘𑁆𑀙𑀸𑀤𑀺𑀝𑁆𑀞𑀺𑀦𑁄…𑀧𑁂…  𑀫𑀺𑀘𑁆𑀙𑀸𑀲𑀫𑀸𑀥𑀺𑀦𑁄 𑀢𑁂 𑀆𑀲𑀜𑁆𑀘𑁂𑀧𑀺 𑀓𑀭𑀺𑀢𑁆𑀯𑀸 𑀩𑁆𑀭𑀳𑁆𑀫𑀘𑀭𑀺𑀬𑀁 𑀘𑀭𑀦𑁆𑀢𑀺, 𑀅𑀪𑀩𑁆𑀩𑀸 𑀨𑀮𑀲𑁆𑀲 𑀅𑀥𑀺𑀕𑀫𑀸𑀬; 𑀅𑀦𑀸𑀲𑀜𑁆𑀘𑁂𑀧𑀺 𑀓𑀭𑀺𑀢𑁆𑀯𑀸…𑀧𑁂…  𑀆𑀲𑀜𑁆𑀘 𑀅𑀦𑀸𑀲𑀜𑁆𑀘𑁂𑀧𑀺 𑀓𑀭𑀺𑀢𑁆𑀯𑀸…𑀧𑁂…  𑀦𑁂𑀯𑀸𑀲𑀁 𑀦𑀸𑀦𑀸𑀲𑀜𑁆𑀘𑁂𑀧𑀺 𑀓𑀭𑀺𑀢𑁆𑀯𑀸 𑀩𑁆𑀭𑀳𑁆𑀫𑀘𑀭𑀺𑀬𑀁 𑀘𑀭𑀦𑁆𑀢𑀺, 𑀅𑀪𑀩𑁆𑀩𑀸 𑀨𑀮𑀲𑁆𑀲 𑀅𑀥𑀺𑀕𑀫𑀸𑀬𑁇 𑀢𑀁 𑀓𑀺𑀲𑁆𑀲 𑀳𑁂𑀢𑀼? 𑀅𑀬𑁄𑀦𑀺 𑀳𑁂𑀲𑀸, 𑀪𑀽𑀫𑀺𑀚, 𑀨𑀮𑀲𑁆𑀲 𑀅𑀥𑀺𑀕𑀫𑀸𑀬𑁇

(226.)

605\. 𑀲𑁂𑀬𑁆𑀬𑀣𑀸𑀧𑀺, 𑀪𑀽𑀫𑀺𑀚, 𑀧𑀼𑀭𑀺𑀲𑁄 𑀦𑀯𑀦𑀻𑀢𑀢𑁆𑀣𑀺𑀓𑁄 𑀦𑀯𑀦𑀻𑀢𑀕𑀯𑁂𑀲𑀻 𑀦𑀯𑀦𑀻𑀢𑀧𑀭𑀺𑀬𑁂𑀲𑀦𑀁 𑀘𑀭𑀫𑀸𑀦𑁄 𑀉𑀤𑀓𑀁 𑀓𑀮𑀲𑁂 𑀆𑀲𑀺𑀜𑁆𑀘𑀺𑀢𑁆𑀯𑀸 𑀫𑀢𑁆𑀣𑁂𑀦 𑀆𑀯𑀺𑀜𑁆𑀙𑁂𑀬𑁆𑀬𑁇 𑀆𑀲𑀜𑁆𑀘𑁂𑀧𑀺 𑀓𑀭𑀺𑀢𑁆𑀯𑀸 𑀉𑀤𑀓𑀁 𑀓𑀮𑀲𑁂 𑀆𑀲𑀺𑀜𑁆𑀘𑀺𑀢𑁆𑀯𑀸 𑀫𑀢𑁆𑀣𑁂𑀦 𑀆𑀯𑀺𑀜𑁆𑀙𑁂𑀬𑁆𑀬, 𑀅𑀪𑀩𑁆𑀩𑁄 𑀦𑀯𑀦𑀻𑀢𑀲𑁆𑀲 𑀅𑀥𑀺𑀕𑀫𑀸𑀬; 𑀅𑀦𑀸𑀲𑀜𑁆𑀘𑁂𑀧𑀺 𑀓𑀭𑀺𑀢𑁆𑀯𑀸…𑀧𑁂…  𑀆𑀲𑀜𑁆𑀘 𑀅𑀦𑀸𑀲𑀜𑁆𑀘𑁂𑀧𑀺 𑀓𑀭𑀺𑀢𑁆𑀯𑀸…𑀧𑁂…  𑀦𑁂𑀯𑀸𑀲𑀁 𑀦𑀸𑀦𑀸𑀲𑀜𑁆𑀘𑁂𑀧𑀺 𑀓𑀭𑀺𑀢𑁆𑀯𑀸 𑀉𑀤𑀓𑀁 𑀓𑀮𑀲𑁂 𑀆𑀲𑀺𑀜𑁆𑀘𑀺𑀢𑁆𑀯𑀸 𑀫𑀢𑁆𑀣𑁂𑀦 𑀆𑀯𑀺𑀜𑁆𑀙𑁂𑀬𑁆𑀬, 𑀅𑀪𑀩𑁆𑀩𑁄 𑀦𑀯𑀦𑀻𑀢𑀲𑁆𑀲 𑀅𑀥𑀺𑀕𑀫𑀸𑀬𑁇 𑀢𑀁 𑀓𑀺𑀲𑁆𑀲 𑀳𑁂𑀢𑀼? 𑀅𑀬𑁄𑀦𑀺 𑀳𑁂𑀲𑀸, 𑀪𑀽𑀫𑀺𑀚, 𑀦𑀯𑀦𑀻𑀢𑀲𑁆𑀲 𑀅𑀥𑀺𑀕𑀫𑀸𑀬𑁇 𑀏𑀯𑀫𑁂𑀯 𑀔𑁄, 𑀪𑀽𑀫𑀺𑀚, 𑀬𑁂 𑀳𑀺 𑀓𑁂𑀘𑀺 𑀲𑀫𑀡𑀸 𑀯𑀸 𑀩𑁆𑀭𑀸𑀳𑁆𑀫𑀡𑀸 𑀯𑀸 𑀫𑀺𑀘𑁆𑀙𑀸𑀤𑀺𑀝𑁆𑀞𑀺𑀦𑁄…𑀧𑁂…  𑀫𑀺𑀘𑁆𑀙𑀸𑀲𑀫𑀸𑀥𑀺𑀦𑁄 𑀢𑁂 𑀆𑀲𑀜𑁆𑀘𑁂𑀧𑀺 𑀓𑀭𑀺𑀢𑁆𑀯𑀸 𑀩𑁆𑀭𑀳𑁆𑀫𑀘𑀭𑀺𑀬𑀁 𑀘𑀭𑀦𑁆𑀢𑀺, 𑀅𑀪𑀩𑁆𑀩𑀸 𑀨𑀮𑀲𑁆𑀲 𑀅𑀥𑀺𑀕𑀫𑀸𑀬; 𑀅𑀦𑀸𑀲𑀜𑁆𑀘𑁂𑀧𑀺 𑀓𑀭𑀺𑀢𑁆𑀯𑀸…𑀧𑁂…  𑀆𑀲𑀜𑁆𑀘 𑀅𑀦𑀸𑀲𑀜𑁆𑀘𑁂𑀧𑀺 𑀓𑀭𑀺𑀢𑁆𑀯𑀸…𑀧𑁂…  𑀦𑁂𑀯𑀸𑀲𑀁 𑀦𑀸𑀦𑀸𑀲𑀜𑁆𑀘𑁂𑀧𑀺 𑀓𑀭𑀺𑀢𑁆𑀯𑀸 𑀩𑁆𑀭𑀳𑁆𑀫𑀘𑀭𑀺𑀬𑀁 𑀘𑀭𑀦𑁆𑀢𑀺, 𑀅𑀪𑀩𑁆𑀩𑀸 𑀨𑀮𑀲𑁆𑀲 𑀅𑀥𑀺𑀕𑀫𑀸𑀬𑁇 𑀢𑀁 𑀓𑀺𑀲𑁆𑀲 𑀳𑁂𑀢𑀼? 𑀅𑀬𑁄𑀦𑀺 𑀳𑁂𑀲𑀸, 𑀪𑀽𑀫𑀺𑀚, 𑀨𑀮𑀲𑁆𑀲 𑀅𑀥𑀺𑀕𑀫𑀸𑀬𑁇

606\. 𑀲𑁂𑀬𑁆𑀬𑀣𑀸𑀧𑀺, 𑀪𑀽𑀫𑀺𑀚, 𑀧𑀼𑀭𑀺𑀲𑁄 𑀅𑀕𑁆𑀕𑀺𑀢𑁆𑀣𑀺𑀓𑁄 𑀅𑀕𑁆𑀕𑀺𑀕𑀯𑁂𑀲𑀻 𑀅𑀕𑁆𑀕𑀺𑀧𑀭𑀺𑀬𑁂𑀲𑀦𑀁 𑀘𑀭𑀫𑀸𑀦𑁄 𑀅𑀮𑁆𑀮𑀁 𑀓𑀝𑁆𑀞𑀁 𑀲𑀲𑁆𑀦𑁂𑀳𑀁 𑀉𑀢𑁆𑀢𑀭𑀸𑀭𑀡𑀺𑀁 𑀆𑀤𑀸𑀬 𑀅𑀪𑀺𑀫𑀦𑁆𑀣𑁂𑀬𑁆𑀬𑁇 𑀆𑀲𑀜𑁆𑀘𑁂𑀧𑀺 𑀓𑀭𑀺𑀢𑁆𑀯𑀸 𑀅𑀮𑁆𑀮𑀁 𑀓𑀝𑁆𑀞𑀁 𑀲𑀲𑁆𑀦𑁂𑀳𑀁 𑀉𑀢𑁆𑀢𑀭𑀸𑀭𑀡𑀺𑀁 𑀆𑀤𑀸𑀬 𑀅𑀪𑀺𑀫𑀦𑁆𑀣𑁂𑀬𑁆𑀬, 𑀅𑀪𑀩𑁆𑀩𑁄 𑀅𑀕𑁆𑀕𑀺𑀲𑁆𑀲 𑀅𑀥𑀺𑀕𑀫𑀸𑀬; 𑀅𑀦𑀸𑀲𑀜𑁆𑀘𑁂𑀧𑀺 𑀓𑀭𑀺𑀢𑁆𑀯𑀸…𑀧𑁂…  𑀆𑀲𑀜𑁆𑀘 𑀅𑀦𑀸𑀲𑀜𑁆𑀘𑁂𑀧𑀺 𑀓𑀭𑀺𑀢𑁆𑀯𑀸…𑀧𑁂…  𑀦𑁂𑀯𑀸𑀲𑀁 𑀦𑀸𑀦𑀸𑀲𑀜𑁆𑀘𑁂𑀧𑀺 𑀓𑀭𑀺𑀢𑁆𑀯𑀸 𑀅𑀮𑁆𑀮𑀁 𑀓𑀝𑁆𑀞𑀁 𑀲𑀲𑁆𑀦𑁂𑀳𑀁 𑀉𑀢𑁆𑀢𑀭𑀸𑀭𑀡𑀺𑀁 𑀆𑀤𑀸𑀬 𑀅𑀪𑀺𑀫𑀦𑁆𑀣𑁂𑀬𑁆𑀬, 𑀅𑀪𑀩𑁆𑀩𑁄 𑀅𑀕𑁆𑀕𑀺𑀲𑁆𑀲 𑀅𑀥𑀺𑀕𑀫𑀸𑀬𑁇 𑀢𑀁 𑀓𑀺𑀲𑁆𑀲 𑀳𑁂𑀢𑀼? 𑀅𑀬𑁄𑀦𑀺 𑀳𑁂𑀲𑀸, 𑀪𑀽𑀫𑀺𑀚, 𑀅𑀕𑁆𑀕𑀺𑀲𑁆𑀲 𑀅𑀥𑀺𑀕𑀫𑀸𑀬𑁇 𑀏𑀯𑀫𑁂𑀯 𑀔𑁄, 𑀪𑀽𑀫𑀺𑀚, 𑀬𑁂 𑀳𑀺 𑀓𑁂𑀘𑀺 𑀲𑀫𑀡𑀸 𑀯𑀸 𑀩𑁆𑀭𑀸𑀳𑁆𑀫𑀡𑀸 𑀯𑀸 𑀫𑀺𑀘𑁆𑀙𑀸𑀤𑀺𑀝𑁆𑀞𑀺𑀦𑁄…𑀧𑁂…  𑀫𑀺𑀘𑁆𑀙𑀸𑀲𑀫𑀸𑀥𑀺𑀦𑁄 𑀢𑁂 𑀆𑀲𑀜𑁆𑀘𑁂𑀧𑀺 𑀓𑀭𑀺𑀢𑁆𑀯𑀸 𑀩𑁆𑀭𑀳𑁆𑀫𑀘𑀭𑀺𑀬𑀁 𑀘𑀭𑀦𑁆𑀢𑀺, 𑀅𑀪𑀩𑁆𑀩𑀸 𑀨𑀮𑀲𑁆𑀲 𑀅𑀥𑀺𑀕𑀫𑀸𑀬; 𑀅𑀦𑀸𑀲𑀜𑁆𑀘𑁂𑀧𑀺 𑀓𑀭𑀺𑀢𑁆𑀯𑀸…𑀧𑁂…  𑀆𑀲𑀜𑁆𑀘 𑀅𑀦𑀸𑀲𑀜𑁆𑀘𑁂𑀧𑀺 𑀓𑀭𑀺𑀢𑁆𑀯𑀸…𑀧𑁂…  𑀦𑁂𑀯𑀸𑀲𑀁 𑀦𑀸𑀦𑀸𑀲𑀜𑁆𑀘𑁂𑀧𑀺 𑀓𑀭𑀺𑀢𑁆𑀯𑀸 𑀩𑁆𑀭𑀳𑁆𑀫𑀘𑀭𑀺𑀬𑀁 𑀘𑀭𑀦𑁆𑀢𑀺, 𑀅𑀪𑀩𑁆𑀩𑀸 𑀨𑀮𑀲𑁆𑀲 𑀅𑀥𑀺𑀕𑀫𑀸𑀬𑁇 𑀢𑀁 𑀓𑀺𑀲𑁆𑀲 𑀳𑁂𑀢𑀼? 𑀅𑀬𑁄𑀦𑀺 𑀳𑁂𑀲𑀸, 𑀪𑀽𑀫𑀺𑀚, 𑀨𑀮𑀲𑁆𑀲 𑀅𑀥𑀺𑀕𑀫𑀸𑀬𑁇 𑀬𑁂 𑀳𑀺 𑀓𑁂𑀘𑀺, 𑀪𑀽𑀫𑀺𑀚, 𑀲𑀫𑀡𑀸 𑀯𑀸 𑀩𑁆𑀭𑀸𑀳𑁆𑀫𑀡𑀸 𑀯𑀸 𑀲𑀫𑁆𑀫𑀸𑀤𑀺𑀝𑁆𑀞𑀺𑀦𑁄 𑀲𑀫𑁆𑀫𑀸𑀲𑀗𑁆𑀓𑀧𑁆𑀧𑀸 𑀲𑀫𑁆𑀫𑀸𑀯𑀸𑀘𑀸 𑀲𑀫𑁆𑀫𑀸𑀓𑀫𑁆𑀫𑀦𑁆𑀢𑀸 𑀲𑀫𑁆𑀫𑀸𑀆𑀚𑀻𑀯𑀸 𑀲𑀫𑁆𑀫𑀸𑀯𑀸𑀬𑀸𑀫𑀸 𑀲𑀫𑁆𑀫𑀸𑀲𑀢𑀻 𑀲𑀫𑁆𑀫𑀸𑀲𑀫𑀸𑀥𑀺𑀦𑁄 𑀢𑁂 𑀆𑀲𑀜𑁆𑀘𑁂𑀧𑀺 𑀓𑀭𑀺𑀢𑁆𑀯𑀸 𑀩𑁆𑀭𑀳𑁆𑀫𑀘𑀭𑀺𑀬𑀁 𑀘𑀭𑀦𑁆𑀢𑀺, 𑀪𑀩𑁆𑀩𑀸 𑀨𑀮𑀲𑁆𑀲 𑀅𑀥𑀺𑀕𑀫𑀸𑀬; 𑀅𑀦𑀸𑀲𑀜𑁆𑀘𑁂𑀧𑀺 𑀓𑀭𑀺𑀢𑁆𑀯𑀸 𑀩𑁆𑀭𑀳𑁆𑀫𑀘𑀭𑀺𑀬𑀁 𑀘𑀭𑀦𑁆𑀢𑀺, 𑀪𑀩𑁆𑀩𑀸 𑀨𑀮𑀲𑁆𑀲 𑀅𑀥𑀺𑀕𑀫𑀸𑀬; 𑀆𑀲𑀜𑁆𑀘 𑀅𑀦𑀸𑀲𑀜𑁆𑀘𑁂𑀧𑀺 𑀓𑀭𑀺𑀢𑁆𑀯𑀸 𑀩𑁆𑀭𑀳𑁆𑀫𑀘𑀭𑀺𑀬𑀁 𑀘𑀭𑀦𑁆𑀢𑀺, 𑀪𑀩𑁆𑀩𑀸 𑀨𑀮𑀲𑁆𑀲 𑀅𑀥𑀺𑀕𑀫𑀸𑀬; 𑀦𑁂𑀯𑀸𑀲𑀁 𑀦𑀸𑀦𑀸𑀲𑀜𑁆𑀘𑁂𑀧𑀺 𑀓𑀭𑀺𑀢𑁆𑀯𑀸 𑀩𑁆𑀭𑀳𑁆𑀫𑀘𑀭𑀺𑀬𑀁 𑀘𑀭𑀦𑁆𑀢𑀺, 𑀪𑀩𑁆𑀩𑀸 𑀨𑀮𑀲𑁆𑀲 𑀅𑀥𑀺𑀕𑀫𑀸𑀬𑁇 𑀢𑀁 𑀓𑀺𑀲𑁆𑀲 𑀳𑁂𑀢𑀼? 𑀬𑁄𑀦𑀺 𑀳𑁂𑀲𑀸, 𑀪𑀽𑀫𑀺𑀚, 𑀨𑀮𑀲𑁆𑀲 𑀅𑀥𑀺𑀕𑀫𑀸𑀬𑁇

(227.)

607\. 𑀲𑁂𑀬𑁆𑀬𑀣𑀸𑀧𑀺, 𑀪𑀽𑀫𑀺𑀚, 𑀧𑀼𑀭𑀺𑀲𑁄 𑀢𑁂𑀮𑀢𑁆𑀣𑀺𑀓𑁄 𑀢𑁂𑀮𑀕𑀯𑁂𑀲𑀻 𑀢𑁂𑀮𑀧𑀭𑀺𑀬𑁂𑀲𑀦𑀁 𑀘𑀭𑀫𑀸𑀦𑁄 𑀢𑀺𑀮𑀧𑀺𑀝𑁆𑀞𑀁 𑀤𑁄𑀡𑀺𑀬𑀸 𑀆𑀓𑀺𑀭𑀺𑀢𑁆𑀯𑀸 𑀉𑀤𑀓𑁂𑀦 𑀧𑀭𑀺𑀧𑁆𑀨𑁄𑀲𑀓𑀁 𑀧𑀭𑀺𑀧𑁆𑀨𑁄𑀲𑀓𑀁 𑀧𑀻𑀍𑀏𑀬𑁆𑀬𑁇 𑀆𑀲𑀜𑁆𑀘𑁂𑀧𑀺 𑀓𑀭𑀺𑀢𑁆𑀯𑀸 𑀢𑀺𑀮𑀧𑀺𑀝𑁆𑀞𑀁 𑀤𑁄𑀡𑀺𑀬𑀸 𑀆𑀓𑀺𑀭𑀺𑀢𑁆𑀯𑀸 𑀉𑀤𑀓𑁂𑀦 𑀧𑀭𑀺𑀧𑁆𑀨𑁄𑀲𑀓𑀁 𑀧𑀭𑀺𑀧𑁆𑀨𑁄𑀲𑀓𑀁 𑀧𑀻𑀍𑀏𑀬𑁆𑀬, 𑀪𑀩𑁆𑀩𑁄 𑀢𑁂𑀮𑀲𑁆𑀲 𑀅𑀥𑀺𑀕𑀫𑀸𑀬; 𑀅𑀦𑀸𑀲𑀜𑁆𑀘𑁂𑀧𑀺 𑀓𑀭𑀺𑀢𑁆𑀯𑀸…𑀧𑁂…  𑀆𑀲𑀜𑁆𑀘 𑀅𑀦𑀸𑀲𑀜𑁆𑀘𑁂𑀧𑀺 𑀓𑀭𑀺𑀢𑁆𑀯𑀸…𑀧𑁂…  𑀦𑁂𑀯𑀸𑀲𑀁 𑀦𑀸𑀦𑀸𑀲𑀜𑁆𑀘𑁂𑀧𑀺 𑀓𑀭𑀺𑀢𑁆𑀯𑀸 𑀢𑀺𑀮𑀧𑀺𑀝𑁆𑀞𑀁 𑀤𑁄𑀡𑀺𑀬𑀸 𑀆𑀓𑀺𑀭𑀺𑀢𑁆𑀯𑀸 𑀉𑀤𑀓𑁂𑀦 𑀧𑀭𑀺𑀧𑁆𑀨𑁄𑀲𑀓𑀁 𑀧𑀭𑀺𑀧𑁆𑀨𑁄𑀲𑀓𑀁 𑀧𑀻𑀍𑀏𑀬𑁆𑀬, 𑀪𑀩𑁆𑀩𑁄 𑀢𑁂𑀮𑀲𑁆𑀲 𑀅𑀥𑀺𑀕𑀫𑀸𑀬𑁇 𑀢𑀁 𑀓𑀺𑀲𑁆𑀲 𑀳𑁂𑀢𑀼? 𑀬𑁄𑀦𑀺 𑀳𑁂𑀲𑀸, 𑀪𑀽𑀫𑀺𑀚, 𑀢𑁂𑀮𑀲𑁆𑀲 𑀅𑀥𑀺𑀕𑀫𑀸𑀬𑁇 𑀏𑀯𑀫𑁂𑀯 𑀔𑁄, 𑀪𑀽𑀫𑀺𑀚, 𑀬𑁂 𑀳𑀺 𑀓𑁂𑀘𑀺 𑀲𑀫𑀡𑀸 𑀯𑀸 𑀩𑁆𑀭𑀸𑀳𑁆𑀫𑀡𑀸 𑀯𑀸 𑀲𑀫𑁆𑀫𑀸𑀤𑀺𑀝𑁆𑀞𑀺𑀦𑁄…𑀧𑁂…  𑀲𑀫𑁆𑀫𑀸𑀲𑀫𑀸𑀥𑀺𑀦𑁄 𑀢𑁂 𑀆𑀲𑀜𑁆𑀘𑁂𑀧𑀺 𑀓𑀭𑀺𑀢𑁆𑀯𑀸 𑀩𑁆𑀭𑀳𑁆𑀫𑀘𑀭𑀺𑀬𑀁 𑀘𑀭𑀦𑁆𑀢𑀺, 𑀪𑀩𑁆𑀩𑀸 𑀨𑀮𑀲𑁆𑀲 𑀅𑀥𑀺𑀕𑀫𑀸𑀬; 𑀅𑀦𑀸𑀲𑀜𑁆𑀘𑁂𑀧𑀺 𑀓𑀭𑀺𑀢𑁆𑀯𑀸…𑀧𑁂…  𑀆𑀲𑀜𑁆𑀘 𑀅𑀦𑀸𑀲𑀜𑁆𑀘𑁂𑀧𑀺 𑀓𑀭𑀺𑀢𑁆𑀯𑀸…𑀧𑁂…  𑀦𑁂𑀯𑀸𑀲𑀁 𑀦𑀸𑀦𑀸𑀲𑀜𑁆𑀘𑁂𑀧𑀺 𑀓𑀭𑀺𑀢𑁆𑀯𑀸 𑀩𑁆𑀭𑀳𑁆𑀫𑀘𑀭𑀺𑀬𑀁 𑀘𑀭𑀦𑁆𑀢𑀺, 𑀪𑀩𑁆𑀩𑀸 𑀨𑀮𑀲𑁆𑀲 𑀅𑀥𑀺𑀕𑀫𑀸𑀬𑁇 𑀢𑀁 𑀓𑀺𑀲𑁆𑀲 𑀳𑁂𑀢𑀼? 𑀬𑁄𑀦𑀺 𑀳𑁂𑀲𑀸, 𑀪𑀽𑀫𑀺𑀚, 𑀨𑀮𑀲𑁆𑀲 𑀅𑀥𑀺𑀕𑀫𑀸𑀬𑁇

608\. 𑀲𑁂𑀬𑁆𑀬𑀣𑀸𑀧𑀺, 𑀪𑀽𑀫𑀺𑀚, 𑀧𑀼𑀭𑀺𑀲𑁄 𑀔𑀻𑀭𑀢𑁆𑀣𑀺𑀓𑁄 𑀔𑀻𑀭𑀕𑀯𑁂𑀲𑀻 𑀔𑀻𑀭𑀧𑀭𑀺𑀬𑁂𑀲𑀦𑀁 𑀘𑀭𑀫𑀸𑀦𑁄 𑀕𑀸𑀯𑀺𑀁 𑀢𑀭𑀼𑀡𑀯𑀘𑁆𑀙𑀁 𑀣𑀦𑀢𑁄 𑀆𑀯𑀺𑀜𑁆𑀙𑁂𑀬𑁆𑀬𑁇 𑀆𑀲𑀜𑁆𑀘𑁂𑀧𑀺 𑀓𑀭𑀺𑀢𑁆𑀯𑀸 𑀕𑀸𑀯𑀺𑀁 𑀢𑀭𑀼𑀡𑀯𑀘𑁆𑀙𑀁 𑀣𑀦𑀢𑁄 𑀆𑀯𑀺𑀜𑁆𑀙𑁂𑀬𑁆𑀬, 𑀪𑀩𑁆𑀩𑁄 𑀔𑀻𑀭𑀲𑁆𑀲 𑀅𑀥𑀺𑀕𑀫𑀸𑀬; 𑀅𑀦𑀸𑀲𑀜𑁆𑀘𑁂𑀧𑀺 𑀓𑀭𑀺𑀢𑁆𑀯𑀸…𑀧𑁂…  𑀆𑀲𑀜𑁆𑀘 𑀅𑀦𑀸𑀲𑀜𑁆𑀘𑁂𑀧𑀺 𑀓𑀭𑀺𑀢𑁆𑀯𑀸…𑀧𑁂…  𑀦𑁂𑀯𑀸𑀲𑀁 𑀦𑀸𑀦𑀸𑀲𑀜𑁆𑀘𑁂𑀧𑀺 𑀓𑀭𑀺𑀢𑁆𑀯𑀸 𑀕𑀸𑀯𑀺𑀁 𑀢𑀭𑀼𑀡𑀯𑀘𑁆𑀙𑀁 𑀣𑀦𑀢𑁄 𑀆𑀯𑀺𑀜𑁆𑀙𑁂𑀬𑁆𑀬, 𑀪𑀩𑁆𑀩𑁄 𑀔𑀻𑀭𑀲𑁆𑀲 𑀅𑀥𑀺𑀕𑀫𑀸𑀬𑁇 𑀢𑀁 𑀓𑀺𑀲𑁆𑀲 𑀳𑁂𑀢𑀼? 𑀬𑁄𑀦𑀺 𑀳𑁂𑀲𑀸, 𑀪𑀽𑀫𑀺𑀚, 𑀔𑀻𑀭𑀲𑁆𑀲 𑀅𑀥𑀺𑀕𑀫𑀸𑀬𑁇 𑀏𑀯𑀫𑁂𑀯 𑀔𑁄, 𑀪𑀽𑀫𑀺𑀚, 𑀬𑁂 𑀳𑀺 𑀓𑁂𑀘𑀺 𑀲𑀫𑀡𑀸 𑀯𑀸 𑀩𑁆𑀭𑀸𑀳𑁆𑀫𑀡𑀸 𑀯𑀸 𑀲𑀫𑁆𑀫𑀸𑀤𑀺𑀝𑁆𑀞𑀺𑀦𑁄…𑀧𑁂…  𑀲𑀫𑁆𑀫𑀸𑀲𑀫𑀸𑀥𑀺𑀦𑁄 𑀢𑁂 𑀆𑀲𑀜𑁆𑀘𑁂𑀧𑀺 𑀓𑀭𑀺𑀢𑁆𑀯𑀸…𑀧𑁂…  𑀅𑀦𑀸𑀲𑀜𑁆𑀘𑁂𑀧𑀺 𑀓𑀭𑀺𑀢𑁆𑀯𑀸…𑀧𑁂…  𑀆𑀲𑀜𑁆𑀘 𑀅𑀦𑀸𑀲𑀜𑁆𑀘𑁂𑀧𑀺 𑀓𑀭𑀺𑀢𑁆𑀯𑀸…𑀧𑁂…  𑀦𑁂𑀯𑀸𑀲𑀁 𑀦𑀸𑀦𑀸𑀲𑀜𑁆𑀘𑁂𑀧𑀺 𑀓𑀭𑀺𑀢𑁆𑀯𑀸 𑀩𑁆𑀭𑀳𑁆𑀫𑀘𑀭𑀺𑀬𑀁 𑀘𑀭𑀦𑁆𑀢𑀺, 𑀪𑀩𑁆𑀩𑀸 𑀨𑀮𑀲𑁆𑀲 𑀅𑀥𑀺𑀕𑀫𑀸𑀬𑁇 𑀢𑀁 𑀓𑀺𑀲𑁆𑀲 𑀳𑁂𑀢𑀼? 𑀬𑁄𑀦𑀺 𑀳𑁂𑀲𑀸, 𑀪𑀽𑀫𑀺𑀚, 𑀨𑀮𑀲𑁆𑀲 𑀅𑀥𑀺𑀕𑀫𑀸𑀬𑁇

(228.)

609\. 𑀲𑁂𑀬𑁆𑀬𑀣𑀸𑀧𑀺, 𑀪𑀽𑀫𑀺𑀚, 𑀧𑀼𑀭𑀺𑀲𑁄 𑀦𑀯𑀦𑀻𑀢𑀢𑁆𑀣𑀺𑀓𑁄 𑀦𑀯𑀦𑀻𑀢𑀕𑀯𑁂𑀲𑀻 𑀦𑀯𑀦𑀻𑀢𑀧𑀭𑀺𑀬𑁂𑀲𑀦𑀁 𑀘𑀭𑀫𑀸𑀦𑁄 𑀤𑀥𑀺𑀁 𑀓𑀮𑀲𑁂 𑀆𑀲𑀺𑀜𑁆𑀘𑀺𑀢𑁆𑀯𑀸 𑀫𑀢𑁆𑀣𑁂𑀦 𑀆𑀯𑀺𑀜𑁆𑀙𑁂𑀬𑁆𑀬𑁇 𑀆𑀲𑀜𑁆𑀘𑁂𑀧𑀺 𑀓𑀭𑀺𑀢𑁆𑀯𑀸 𑀤𑀥𑀺𑀁 𑀓𑀮𑀲𑁂 𑀆𑀲𑀺𑀜𑁆𑀘𑀺𑀢𑁆𑀯𑀸 𑀫𑀢𑁆𑀣𑁂𑀦 𑀆𑀯𑀺𑀜𑁆𑀙𑁂𑀬𑁆𑀬, 𑀪𑀩𑁆𑀩𑁄 𑀦𑀯𑀦𑀻𑀢𑀲𑁆𑀲 𑀅𑀥𑀺𑀕𑀫𑀸𑀬; 𑀅𑀦𑀸𑀲𑀜𑁆𑀘𑁂𑀧𑀺 𑀓𑀭𑀺𑀢𑁆𑀯𑀸…  𑀆𑀲𑀜𑁆𑀘 𑀅𑀦𑀸𑀲𑀜𑁆𑀘𑁂𑀧𑀺 𑀓𑀭𑀺𑀢𑁆𑀯𑀸…  𑀦𑁂𑀯𑀸𑀲𑀁 𑀦𑀸𑀦𑀸𑀲𑀜𑁆𑀘𑁂𑀧𑀺 𑀓𑀭𑀺𑀢𑁆𑀯𑀸 𑀤𑀥𑀺𑀁 𑀓𑀮𑀲𑁂 𑀆𑀲𑀺𑀜𑁆𑀘𑀺𑀢𑁆𑀯𑀸 𑀫𑀢𑁆𑀣𑁂𑀦 𑀆𑀯𑀺𑀜𑁆𑀙𑁂𑀬𑁆𑀬, 𑀪𑀩𑁆𑀩𑁄 𑀦𑀯𑀦𑀻𑀢𑀲𑁆𑀲 𑀅𑀥𑀺𑀕𑀫𑀸𑀬𑁇 𑀢𑀁 𑀓𑀺𑀲𑁆𑀲 𑀳𑁂𑀢𑀼? 𑀬𑁄𑀦𑀺 𑀳𑁂𑀲𑀸, 𑀪𑀽𑀫𑀺𑀚, 𑀦𑀯𑀦𑀻𑀢𑀲𑁆𑀲 𑀅𑀥𑀺𑀕𑀫𑀸𑀬𑁇 𑀏𑀯𑀫𑁂𑀯 𑀔𑁄, 𑀪𑀽𑀫𑀺𑀚, 𑀬𑁂 𑀳𑀺 𑀓𑁂𑀘𑀺 𑀲𑀫𑀡𑀸 𑀯𑀸 𑀩𑁆𑀭𑀸𑀳𑁆𑀫𑀡𑀸 𑀯𑀸 𑀲𑀫𑁆𑀫𑀸𑀤𑀺𑀝𑁆𑀞𑀺𑀦𑁄…𑀧𑁂…  𑀲𑀫𑁆𑀫𑀸𑀲𑀫𑀸𑀥𑀺𑀦𑁄 𑀢𑁂 𑀆𑀲𑀜𑁆𑀘𑁂𑀧𑀺 𑀓𑀭𑀺𑀢𑁆𑀯𑀸 𑀩𑁆𑀭𑀳𑁆𑀫𑀘𑀭𑀺𑀬𑀁 𑀘𑀭𑀦𑁆𑀢𑀺, 𑀪𑀩𑁆𑀩𑀸 𑀨𑀮𑀲𑁆𑀲 𑀅𑀥𑀺𑀕𑀫𑀸𑀬; 𑀅𑀦𑀸𑀲𑀜𑁆𑀘𑁂𑀧𑀺 𑀓𑀭𑀺𑀢𑁆𑀯𑀸…  𑀆𑀲𑀜𑁆𑀘 𑀅𑀦𑀸𑀲𑀜𑁆𑀘𑁂𑀧𑀺 𑀓𑀭𑀺𑀢𑁆𑀯𑀸…  𑀦𑁂𑀯𑀸𑀲𑀁 𑀦𑀸𑀦𑀸𑀲𑀜𑁆𑀘𑁂𑀧𑀺 𑀓𑀭𑀺𑀢𑁆𑀯𑀸 𑀩𑁆𑀭𑀳𑁆𑀫𑀘𑀭𑀺𑀬𑀁 𑀘𑀭𑀦𑁆𑀢𑀺, 𑀪𑀩𑁆𑀩𑀸 𑀨𑀮𑀲𑁆𑀲 𑀅𑀥𑀺𑀕𑀫𑀸𑀬𑁇 𑀢𑀁 𑀓𑀺𑀲𑁆𑀲 𑀳𑁂𑀢𑀼? 𑀬𑁄𑀦𑀺 𑀳𑁂𑀲𑀸, 𑀪𑀽𑀫𑀺𑀚, 𑀨𑀮𑀲𑁆𑀲 𑀅𑀥𑀺𑀕𑀫𑀸𑀬𑁇

610\. 𑀲𑁂𑀬𑁆𑀬𑀣𑀸𑀧𑀺, 𑀪𑀽𑀫𑀺𑀚, 𑀧𑀼𑀭𑀺𑀲𑁄 𑀅𑀕𑁆𑀕𑀺𑀢𑁆𑀣𑀺𑀓𑁄 𑀅𑀕𑁆𑀕𑀺𑀕𑀯𑁂𑀲𑀻 𑀅𑀕𑁆𑀕𑀺𑀧𑀭𑀺𑀬𑁂𑀲𑀦𑀁 𑀘𑀭𑀫𑀸𑀦𑁄 𑀲𑀼𑀓𑁆𑀔𑀁 𑀓𑀝𑁆𑀞𑀁 𑀓𑁄𑀍𑀆𑀧𑀁 𑀉𑀢𑁆𑀢𑀭𑀸𑀭𑀡𑀺𑀁 𑀆𑀤𑀸𑀬 𑀅𑀪𑀺𑀫𑀦𑁆𑀣𑁂𑀬𑁆𑀬; ( ) 𑀆𑀲𑀜𑁆𑀘𑁂𑀧𑀺 𑀓𑀭𑀺𑀢𑁆𑀯𑀸…  𑀅𑀦𑀸𑀲𑀜𑁆𑀘𑁂𑀧𑀺 𑀓𑀭𑀺𑀢𑁆𑀯𑀸…  𑀆𑀲𑀜𑁆𑀘 𑀅𑀦𑀸𑀲𑀜𑁆𑀘𑁂𑀧𑀺 𑀓𑀭𑀺𑀢𑁆𑀯𑀸…  𑀦𑁂𑀯𑀸𑀲𑀁 𑀦𑀸𑀦𑀸𑀲𑀜𑁆𑀘𑁂𑀧𑀺 𑀓𑀭𑀺𑀢𑁆𑀯𑀸 𑀲𑀼𑀓𑁆𑀔𑀁 𑀓𑀝𑁆𑀞𑀁 𑀓𑁄𑀍𑀆𑀧𑀁 𑀉𑀢𑁆𑀢𑀭𑀸𑀭𑀡𑀺𑀁 𑀆𑀤𑀸𑀬 𑀅𑀪𑀺𑀫𑀦𑁆𑀣𑁂𑀬𑁆𑀬, 𑀪𑀩𑁆𑀩𑁄 𑀅𑀕𑁆𑀕𑀺𑀲𑁆𑀲 𑀅𑀥𑀺𑀕𑀫𑀸𑀬𑁇 𑀢𑀁 𑀓𑀺𑀲𑁆𑀲 𑀳𑁂𑀢𑀼? 𑀬𑁄𑀦𑀺 𑀳𑁂𑀲𑀸, 𑀪𑀽𑀫𑀺𑀚, 𑀅𑀕𑁆𑀕𑀺𑀲𑁆𑀲 𑀅𑀥𑀺𑀕𑀫𑀸𑀬𑁇 𑀏𑀯𑀫𑁂𑀯 𑀔𑁄, 𑀪𑀽𑀫𑀺𑀚, 𑀬𑁂 𑀳𑀺 𑀓𑁂𑀘𑀺 𑀲𑀫𑀡𑀸 𑀯𑀸 𑀩𑁆𑀭𑀸𑀳𑁆𑀫𑀡𑀸 𑀯𑀸 𑀲𑀫𑁆𑀫𑀸𑀤𑀺𑀝𑁆𑀞𑀺𑀦𑁄…𑀧𑁂…  𑀲𑀫𑁆𑀫𑀸𑀲𑀫𑀸𑀥𑀺𑀦𑁄 𑀢𑁂 𑀆𑀲𑀜𑁆𑀘𑁂𑀧𑀺 𑀓𑀭𑀺𑀢𑁆𑀯𑀸 𑀩𑁆𑀭𑀳𑁆𑀫𑀘𑀭𑀺𑀬𑀁 𑀘𑀭𑀦𑁆𑀢𑀺, 𑀪𑀩𑁆𑀩𑀸 𑀨𑀮𑀲𑁆𑀲 𑀅𑀥𑀺𑀕𑀫𑀸𑀬; 𑀅𑀦𑀸𑀲𑀜𑁆𑀘𑁂𑀧𑀺 𑀓𑀭𑀺𑀢𑁆𑀯𑀸 𑀩𑁆𑀭𑀳𑁆𑀫𑀘𑀭𑀺𑀬𑀁 𑀘𑀭𑀦𑁆𑀢𑀺, 𑀪𑀩𑁆𑀩𑀸 𑀨𑀮𑀲𑁆𑀲 𑀅𑀥𑀺𑀕𑀫𑀸𑀬; 𑀆𑀲𑀜𑁆𑀘 𑀅𑀦𑀸𑀲𑀜𑁆𑀘𑁂𑀧𑀺 𑀓𑀭𑀺𑀢𑁆𑀯𑀸 𑀩𑁆𑀭𑀳𑁆𑀫𑀘𑀭𑀺𑀬𑀁 𑀘𑀭𑀦𑁆𑀢𑀺, 𑀪𑀩𑁆𑀩𑀸 𑀨𑀮𑀲𑁆𑀲 𑀅𑀥𑀺𑀕𑀫𑀸𑀬; 𑀦𑁂𑀯𑀸𑀲𑀁 𑀦𑀸𑀦𑀸𑀲𑀜𑁆𑀘𑁂𑀧𑀺 𑀓𑀭𑀺𑀢𑁆𑀯𑀸 𑀩𑁆𑀭𑀳𑁆𑀫𑀘𑀭𑀺𑀬𑀁 𑀘𑀭𑀦𑁆𑀢𑀺, 𑀪𑀩𑁆𑀩𑀸 𑀨𑀮𑀲𑁆𑀲 𑀅𑀥𑀺𑀕𑀫𑀸𑀬𑁇 𑀢𑀁 𑀓𑀺𑀲𑁆𑀲 𑀳𑁂𑀢𑀼? 𑀬𑁄𑀦𑀺 𑀳𑁂𑀲𑀸, 𑀪𑀽𑀫𑀺𑀚, 𑀨𑀮𑀲𑁆𑀲 𑀅𑀥𑀺𑀕𑀫𑀸𑀬𑁇

611\. 𑀲𑀘𑁂 𑀔𑁄 𑀢𑀁, 𑀪𑀽𑀫𑀺𑀚, 𑀚𑀬𑀲𑁂𑀦𑀲𑁆𑀲 𑀭𑀸𑀚𑀓𑀼𑀫𑀸𑀭𑀲𑁆𑀲 𑀇𑀫𑀸 𑀘𑀢𑀲𑁆𑀲𑁄 𑀉𑀧𑀫𑀸 𑀧𑀝𑀺𑀪𑀸𑀬𑁂𑀬𑁆𑀬𑀼𑀁 𑀅𑀦𑀘𑁆𑀙𑀭𑀺𑀬𑀁 𑀢𑁂 𑀚𑀬𑀲𑁂𑀦𑁄 𑀭𑀸𑀚𑀓𑀼𑀫𑀸𑀭𑁄 𑀧𑀲𑀻𑀤𑁂𑀬𑁆𑀬, 𑀧𑀲𑀦𑁆𑀦𑁄 𑀘 𑀢𑁂 𑀧𑀲𑀦𑁆𑀦𑀸𑀓𑀸𑀭𑀁 𑀓𑀭𑁂𑀬𑁆𑀬𑀸”𑀢𑀺𑁇 “𑀓𑀼𑀢𑁄 𑀧𑀦 𑀫𑀁, 𑀪𑀦𑁆𑀢𑁂, 𑀚𑀬𑀲𑁂𑀦𑀲𑁆𑀲 𑀭𑀸𑀚𑀓𑀼𑀫𑀸𑀭𑀲𑁆𑀲 𑀇𑀫𑀸 𑀘𑀢𑀲𑁆𑀲𑁄 𑀉𑀧𑀫𑀸 𑀧𑀝𑀺𑀪𑀸𑀬𑀺𑀲𑁆𑀲𑀦𑁆𑀢𑀺 𑀅𑀦𑀘𑁆𑀙𑀭𑀺𑀬𑀸 𑀧𑀼𑀩𑁆𑀩𑁂 𑀅𑀲𑁆𑀲𑀼𑀢𑀧𑀼𑀩𑁆𑀩𑀸, 𑀲𑁂𑀬𑁆𑀬𑀣𑀸𑀧𑀺 𑀪𑀕𑀯𑀦𑁆𑀢𑀦𑁆”𑀢𑀺?

612\. 𑀇𑀤𑀫𑀯𑁄𑀘 𑀪𑀕𑀯𑀸𑁇 𑀅𑀢𑁆𑀢𑀫𑀦𑁄 𑀆𑀬𑀲𑁆𑀫𑀸 𑀪𑀽𑀫𑀺𑀚𑁄 𑀪𑀕𑀯𑀢𑁄 𑀪𑀸𑀲𑀺𑀢𑀁 𑀅𑀪𑀺𑀦𑀦𑁆𑀤𑀻𑀢𑀺𑁇

---

613\. 𑀪𑀽𑀫𑀺𑀚𑀲𑀼𑀢𑁆𑀢𑀁 𑀦𑀺𑀝𑁆𑀞𑀺𑀢𑀁 𑀙𑀝𑁆𑀞𑀁𑁇



[Go to previous page (3.5 Dantabhūmisutta)](/tipitaka/11M/3/3.5.md) / [Go to parent page (3 Suññatavagga)](/tipitaka/11M/3.md) / [Go to next page (3.7 Anuruddhasutta)](/tipitaka/11M/3/3.7.md)


