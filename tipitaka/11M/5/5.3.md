
[Home](/) / [11M Uparipaṇṇāsapāḷi](/tipitaka/11M.md) / [5 Saḷāyatanavagga](/tipitaka/11M/5.md)

# 𑁫𑁇𑁩 𑀧𑀼𑀡𑁆𑀡𑁄𑀯𑀸𑀤𑀲𑀼𑀢𑁆𑀢

### 𑀲𑀍𑀆𑀬𑀢𑀦𑀯𑀕𑁆𑀕

### 𑀧𑀼𑀡𑁆𑀡𑁄𑀯𑀸𑀤𑀲𑀼𑀢𑁆𑀢

(395.)

1145\. 𑀏𑀯𑀁 𑀫𑁂 𑀲𑀼𑀢𑀁—  𑀏𑀓𑀁 𑀲𑀫𑀬𑀁 𑀪𑀕𑀯𑀸 𑀲𑀸𑀯𑀢𑁆𑀣𑀺𑀬𑀁 𑀯𑀺𑀳𑀭𑀢𑀺 𑀚𑁂𑀢𑀯𑀦𑁂 𑀅𑀦𑀸𑀣𑀧𑀺𑀡𑁆𑀟𑀺𑀓𑀲𑁆𑀲 𑀆𑀭𑀸𑀫𑁂𑁇 𑀅𑀣 𑀔𑁄 𑀆𑀬𑀲𑁆𑀫𑀸 𑀧𑀼𑀡𑁆𑀡𑁄 𑀲𑀸𑀬𑀦𑁆𑀳𑀲𑀫𑀬𑀁 𑀧𑀝𑀺𑀲𑀮𑁆𑀮𑀸𑀦𑀸 𑀯𑀼𑀝𑁆𑀞𑀺𑀢𑁄 𑀬𑁂𑀦 𑀪𑀕𑀯𑀸 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀪𑀕𑀯𑀦𑁆𑀢𑀁 𑀅𑀪𑀺𑀯𑀸𑀤𑁂𑀢𑁆𑀯𑀸 𑀏𑀓𑀫𑀦𑁆𑀢𑀁 𑀦𑀺𑀲𑀻𑀤𑀺𑁇 𑀏𑀓𑀫𑀦𑁆𑀢𑀁 𑀦𑀺𑀲𑀺𑀦𑁆𑀦𑁄 𑀔𑁄 𑀆𑀬𑀲𑁆𑀫𑀸 𑀧𑀼𑀡𑁆𑀡𑁄 𑀪𑀕𑀯𑀦𑁆𑀢𑀁 𑀏𑀢𑀤𑀯𑁄𑀘—  “𑀲𑀸𑀥𑀼 𑀫𑀁, 𑀪𑀦𑁆𑀢𑁂, 𑀪𑀕𑀯𑀸 𑀲𑀁𑀔𑀺𑀢𑁆𑀢𑁂𑀦 𑀑𑀯𑀸𑀤𑁂𑀦 𑀑𑀯𑀤𑀢𑀼, 𑀬𑀫𑀳𑀁 𑀪𑀕𑀯𑀢𑁄 𑀥𑀫𑁆𑀫𑀁 𑀲𑀼𑀢𑁆𑀯𑀸 𑀏𑀓𑁄 𑀯𑀽𑀧𑀓𑀝𑁆𑀞𑁄 𑀅𑀧𑁆𑀧𑀫𑀢𑁆𑀢𑁄 𑀆𑀢𑀸𑀧𑀻 𑀧𑀳𑀺𑀢𑀢𑁆𑀢𑁄 𑀯𑀺𑀳𑀭𑁂𑀬𑁆𑀬𑀦𑁆”𑀢𑀺𑁇 “𑀢𑁂𑀦 𑀳𑀺, 𑀧𑀼𑀡𑁆𑀡, 𑀲𑀼𑀡𑀸𑀳𑀺, 𑀲𑀸𑀥𑀼𑀓𑀁 𑀫𑀦𑀲𑀺 𑀓𑀭𑁄𑀳𑀺; 𑀪𑀸𑀲𑀺𑀲𑁆𑀲𑀸𑀫𑀻”𑀢𑀺𑁇 “𑀏𑀯𑀁, 𑀪𑀦𑁆𑀢𑁂”𑀢𑀺 𑀔𑁄 𑀆𑀬𑀲𑁆𑀫𑀸 𑀧𑀼𑀡𑁆𑀡𑁄 𑀪𑀕𑀯𑀢𑁄 𑀧𑀘𑁆𑀘𑀲𑁆𑀲𑁄𑀲𑀺𑁇 𑀪𑀕𑀯𑀸 𑀏𑀢𑀤𑀯𑁄𑀘—

1146\. “𑀲𑀦𑁆𑀢𑀺 𑀔𑁄, 𑀧𑀼𑀡𑁆𑀡, 𑀘𑀓𑁆𑀔𑀼𑀯𑀺𑀜𑁆𑀜𑁂𑀬𑁆𑀬𑀸 𑀭𑀽𑀧𑀸 𑀇𑀝𑁆𑀞𑀸 𑀓𑀦𑁆𑀢𑀸 𑀫𑀦𑀸𑀧𑀸 𑀧𑀺𑀬𑀭𑀽𑀧𑀸 𑀓𑀸𑀫𑀽𑀧𑀲𑀁𑀳𑀺𑀢𑀸 𑀭𑀚𑀦𑀻𑀬𑀸𑁇 𑀢𑀜𑁆𑀘𑁂 𑀪𑀺𑀓𑁆𑀔𑀼 𑀅𑀪𑀺𑀦𑀦𑁆𑀤𑀢𑀺 𑀅𑀪𑀺𑀯𑀤𑀢𑀺 𑀅𑀚𑁆𑀛𑁄𑀲𑀸𑀬 𑀢𑀺𑀝𑁆𑀞𑀢𑀺𑁇 𑀢𑀲𑁆𑀲 𑀢𑀁 𑀅𑀪𑀺𑀦𑀦𑁆𑀤𑀢𑁄 𑀅𑀪𑀺𑀯𑀤𑀢𑁄 𑀅𑀚𑁆𑀛𑁄𑀲𑀸𑀬 𑀢𑀺𑀝𑁆𑀞𑀢𑁄 𑀉𑀧𑁆𑀧𑀚𑁆𑀚𑀢𑀺 𑀦𑀦𑁆𑀤𑀻𑁇 ‘𑀦𑀦𑁆𑀤𑀻𑀲𑀫𑀼𑀤𑀬𑀸 𑀤𑀼𑀓𑁆𑀔𑀲𑀫𑀼𑀤𑀬𑁄, 𑀧𑀼𑀡𑁆𑀡𑀸’𑀢𑀺 𑀯𑀤𑀸𑀫𑀺𑁇

1147\. 𑀲𑀦𑁆𑀢𑀺 𑀔𑁄, 𑀧𑀼𑀡𑁆𑀡, 𑀲𑁄𑀢𑀯𑀺𑀜𑁆𑀜𑁂𑀬𑁆𑀬𑀸 𑀲𑀤𑁆𑀤𑀸…  𑀖𑀸𑀦𑀯𑀺𑀜𑁆𑀜𑁂𑀬𑁆𑀬𑀸 𑀕𑀦𑁆𑀥𑀸…  𑀚𑀺𑀯𑁆𑀳𑀸𑀯𑀺𑀜𑁆𑀜𑁂𑀬𑁆𑀬𑀸 𑀭𑀲𑀸…  𑀓𑀸𑀬𑀯𑀺𑀜𑁆𑀜𑁂𑀬𑁆𑀬𑀸 𑀨𑁄𑀝𑁆𑀞𑀩𑁆𑀩𑀸…  𑀫𑀦𑁄𑀯𑀺𑀜𑁆𑀜𑁂𑀬𑁆𑀬𑀸 𑀥𑀫𑁆𑀫𑀸 𑀇𑀝𑁆𑀞𑀸 𑀓𑀦𑁆𑀢𑀸 𑀫𑀦𑀸𑀧𑀸 𑀧𑀺𑀬𑀭𑀽𑀧𑀸 𑀓𑀸𑀫𑀽𑀧𑀲𑀁𑀳𑀺𑀢𑀸 𑀭𑀚𑀦𑀻𑀬𑀸𑁇 𑀢𑀜𑁆𑀘𑁂 𑀪𑀺𑀓𑁆𑀔𑀼 𑀅𑀪𑀺𑀦𑀦𑁆𑀤𑀢𑀺 𑀅𑀪𑀺𑀯𑀤𑀢𑀺 𑀅𑀚𑁆𑀛𑁄𑀲𑀸𑀬 𑀢𑀺𑀝𑁆𑀞𑀢𑀺𑁇 𑀢𑀲𑁆𑀲 𑀢𑀁 𑀅𑀪𑀺𑀦𑀦𑁆𑀤𑀢𑁄 𑀅𑀪𑀺𑀯𑀤𑀢𑁄 𑀅𑀚𑁆𑀛𑁄𑀲𑀸𑀬 𑀢𑀺𑀝𑁆𑀞𑀢𑁄 𑀉𑀧𑁆𑀧𑀚𑁆𑀚𑀢𑀺 𑀦𑀦𑁆𑀤𑀻𑁇 ‘𑀦𑀦𑁆𑀤𑀻𑀲𑀫𑀼𑀤𑀬𑀸 𑀤𑀼𑀓𑁆𑀔𑀲𑀫𑀼𑀤𑀬𑁄, 𑀧𑀼𑀡𑁆𑀡𑀸’𑀢𑀺 𑀯𑀤𑀸𑀫𑀺𑁇

1148\. 𑀲𑀦𑁆𑀢𑀺 𑀘 𑀔𑁄, 𑀧𑀼𑀡𑁆𑀡, 𑀘𑀓𑁆𑀔𑀼𑀯𑀺𑀜𑁆𑀜𑁂𑀬𑁆𑀬𑀸 𑀭𑀽𑀧𑀸 𑀇𑀝𑁆𑀞𑀸 𑀓𑀦𑁆𑀢𑀸 𑀫𑀦𑀸𑀧𑀸 𑀧𑀺𑀬𑀭𑀽𑀧𑀸 𑀓𑀸𑀫𑀽𑀧𑀲𑀁𑀳𑀺𑀢𑀸 𑀭𑀚𑀦𑀻𑀬𑀸𑁇 𑀢𑀜𑁆𑀘𑁂 𑀪𑀺𑀓𑁆𑀔𑀼 𑀦𑀸𑀪𑀺𑀦𑀦𑁆𑀤𑀢𑀺 𑀦𑀸𑀪𑀺𑀯𑀤𑀢𑀺 𑀦𑀸𑀚𑁆𑀛𑁄𑀲𑀸𑀬 𑀢𑀺𑀝𑁆𑀞𑀢𑀺𑁇 𑀢𑀲𑁆𑀲 𑀢𑀁 𑀅𑀦𑀪𑀺𑀦𑀦𑁆𑀤𑀢𑁄 𑀅𑀦𑀪𑀺𑀯𑀤𑀢𑁄 𑀅𑀦𑀚𑁆𑀛𑁄𑀲𑀸𑀬 𑀢𑀺𑀝𑁆𑀞𑀢𑁄 𑀦𑀦𑁆𑀤𑀻 𑀦𑀺𑀭𑀼𑀚𑁆𑀛𑀢𑀺𑁇 ‘𑀦𑀦𑁆𑀤𑀻𑀦𑀺𑀭𑁄𑀥𑀸 𑀤𑀼𑀓𑁆𑀔𑀦𑀺𑀭𑁄𑀥𑁄, 𑀧𑀼𑀡𑁆𑀡𑀸’𑀢𑀺 𑀯𑀤𑀸𑀫𑀺𑁇

1149\. 𑀲𑀦𑁆𑀢𑀺 𑀘 𑀔𑁄, 𑀧𑀼𑀡𑁆𑀡, 𑀲𑁄𑀢𑀯𑀺𑀜𑁆𑀜𑁂𑀬𑁆𑀬𑀸 𑀲𑀤𑁆𑀤𑀸…  𑀖𑀸𑀦𑀯𑀺𑀜𑁆𑀜𑁂𑀬𑁆𑀬𑀸 𑀕𑀦𑁆𑀥𑀸…  𑀚𑀺𑀯𑁆𑀳𑀸𑀯𑀺𑀜𑁆𑀜𑁂𑀬𑁆𑀬𑀸 𑀭𑀲𑀸…  𑀓𑀸𑀬𑀯𑀺𑀜𑁆𑀜𑁂𑀬𑁆𑀬𑀸 𑀨𑁄𑀝𑁆𑀞𑀩𑁆𑀩𑀸…  𑀫𑀦𑁄𑀯𑀺𑀜𑁆𑀜𑁂𑀬𑁆𑀬𑀸 𑀥𑀫𑁆𑀫𑀸 𑀇𑀝𑁆𑀞𑀸 𑀓𑀦𑁆𑀢𑀸 𑀫𑀦𑀸𑀧𑀸 𑀧𑀺𑀬𑀭𑀽𑀧𑀸 𑀓𑀸𑀫𑀽𑀧𑀲𑀁𑀳𑀺𑀢𑀸 𑀭𑀚𑀦𑀻𑀬𑀸𑁇 𑀢𑀜𑁆𑀘𑁂 𑀪𑀺𑀓𑁆𑀔𑀼 𑀦𑀸𑀪𑀺𑀦𑀦𑁆𑀤𑀢𑀺 𑀦𑀸𑀪𑀺𑀯𑀤𑀢𑀺 𑀦𑀸𑀚𑁆𑀛𑁄𑀲𑀸𑀬 𑀢𑀺𑀝𑁆𑀞𑀢𑀺𑁇 𑀢𑀲𑁆𑀲 𑀢𑀁 𑀅𑀦𑀪𑀺𑀦𑀦𑁆𑀤𑀢𑁄 𑀅𑀦𑀪𑀺𑀯𑀤𑀢𑁄 𑀅𑀦𑀚𑁆𑀛𑁄𑀲𑀸𑀬 𑀢𑀺𑀝𑁆𑀞𑀢𑁄 𑀦𑀦𑁆𑀤𑀻 𑀦𑀺𑀭𑀼𑀚𑁆𑀛𑀢𑀺𑁇 ‘𑀦𑀦𑁆𑀤𑀻𑀦𑀺𑀭𑁄𑀥𑀸 𑀤𑀼𑀓𑁆𑀔𑀦𑀺𑀭𑁄𑀥𑁄, 𑀧𑀼𑀡𑁆𑀡𑀸’𑀢𑀺 𑀯𑀤𑀸𑀫𑀺𑁇

1150\. 𑀇𑀫𑀺𑀦𑀸 𑀘 𑀢𑁆𑀯𑀁, 𑀧𑀼𑀡𑁆𑀡, 𑀫𑀬𑀸 𑀲𑀁𑀔𑀺𑀢𑁆𑀢𑁂𑀦 𑀑𑀯𑀸𑀤𑁂𑀦 𑀑𑀯𑀤𑀺𑀢𑁄 𑀓𑀢𑀭𑀲𑁆𑀫𑀺𑀁 𑀚𑀦𑀧𑀤𑁂 𑀯𑀺𑀳𑀭𑀺𑀲𑁆𑀲𑀲𑀻”𑀢𑀺? “𑀇𑀫𑀺𑀦𑀸𑀳𑀁, 𑀪𑀦𑁆𑀢𑁂, 𑀪𑀕𑀯𑀢𑀸 𑀲𑀁𑀔𑀺𑀢𑁆𑀢𑁂𑀦 𑀑𑀯𑀸𑀤𑁂𑀦 𑀑𑀯𑀤𑀺𑀢𑁄, 𑀅𑀢𑁆𑀣𑀺 𑀲𑀼𑀦𑀸𑀧𑀭𑀦𑁆𑀢𑁄 𑀦𑀸𑀫 𑀚𑀦𑀧𑀤𑁄, 𑀢𑀢𑁆𑀣𑀸𑀳𑀁 𑀯𑀺𑀳𑀭𑀺𑀲𑁆𑀲𑀸𑀫𑀻”𑀢𑀺𑁇

(396.)

1151\. “𑀘𑀡𑁆𑀟𑀸 𑀔𑁄, 𑀧𑀼𑀡𑁆𑀡, 𑀲𑀼𑀦𑀸𑀧𑀭𑀦𑁆𑀢𑀓𑀸 𑀫𑀦𑀼𑀲𑁆𑀲𑀸; 𑀨𑀭𑀼𑀲𑀸 𑀔𑁄, 𑀧𑀼𑀡𑁆𑀡, 𑀲𑀼𑀦𑀸𑀧𑀭𑀦𑁆𑀢𑀓𑀸 𑀫𑀦𑀼𑀲𑁆𑀲𑀸𑁇 𑀲𑀘𑁂 𑀢𑀁, 𑀧𑀼𑀡𑁆𑀡, 𑀲𑀼𑀦𑀸𑀧𑀭𑀦𑁆𑀢𑀓𑀸 𑀫𑀦𑀼𑀲𑁆𑀲𑀸 𑀅𑀓𑁆𑀓𑁄𑀲𑀺𑀲𑁆𑀲𑀦𑁆𑀢𑀺 𑀧𑀭𑀺𑀪𑀸𑀲𑀺𑀲𑁆𑀲𑀦𑁆𑀢𑀺, 𑀢𑀢𑁆𑀣 𑀢𑁂, 𑀧𑀼𑀡𑁆𑀡, 𑀓𑀺𑀦𑁆𑀢𑀺 𑀪𑀯𑀺𑀲𑁆𑀲𑀢𑀻”𑀢𑀺? “𑀲𑀘𑁂 𑀫𑀁, 𑀪𑀦𑁆𑀢𑁂, 𑀲𑀼𑀦𑀸𑀧𑀭𑀦𑁆𑀢𑀓𑀸 𑀫𑀦𑀼𑀲𑁆𑀲𑀸 𑀅𑀓𑁆𑀓𑁄𑀲𑀺𑀲𑁆𑀲𑀦𑁆𑀢𑀺 𑀧𑀭𑀺𑀪𑀸𑀲𑀺𑀲𑁆𑀲𑀦𑁆𑀢𑀺, 𑀢𑀢𑁆𑀣 𑀫𑁂 𑀏𑀯𑀁 𑀪𑀯𑀺𑀲𑁆𑀲𑀢𑀺—  ‘𑀪𑀤𑁆𑀤𑀓𑀸 𑀯𑀢𑀺𑀫𑁂 𑀲𑀼𑀦𑀸𑀧𑀭𑀦𑁆𑀢𑀓𑀸 𑀫𑀦𑀼𑀲𑁆𑀲𑀸, 𑀲𑀼𑀪𑀤𑁆𑀤𑀓𑀸 𑀯𑀢𑀺𑀫𑁂 𑀲𑀼𑀦𑀸𑀧𑀭𑀦𑁆𑀢𑀓𑀸 𑀫𑀦𑀼𑀲𑁆𑀲𑀸, 𑀬𑀁 𑀫𑁂 𑀦𑀬𑀺𑀫𑁂 𑀧𑀸𑀡𑀺𑀦𑀸 𑀧𑀳𑀸𑀭𑀁 𑀤𑁂𑀦𑁆𑀢𑀻’𑀢𑀺𑁇 𑀏𑀯𑀫𑁂𑀢𑁆𑀣, 𑀪𑀕𑀯𑀸, 𑀪𑀯𑀺𑀲𑁆𑀲𑀢𑀺; 𑀏𑀯𑀫𑁂𑀢𑁆𑀣, 𑀲𑀼𑀕𑀢, 𑀪𑀯𑀺𑀲𑁆𑀲𑀢𑀻”𑀢𑀺𑁇

1152\. “𑀲𑀘𑁂 𑀧𑀦 𑀢𑁂, 𑀧𑀼𑀡𑁆𑀡, 𑀲𑀼𑀦𑀸𑀧𑀭𑀦𑁆𑀢𑀓𑀸 𑀫𑀦𑀼𑀲𑁆𑀲𑀸 𑀧𑀸𑀡𑀺𑀦𑀸 𑀧𑀳𑀸𑀭𑀁 𑀤𑀲𑁆𑀲𑀦𑁆𑀢𑀺, 𑀢𑀢𑁆𑀣 𑀧𑀦 𑀢𑁂, 𑀧𑀼𑀡𑁆𑀡, 𑀓𑀺𑀦𑁆𑀢𑀺 𑀪𑀯𑀺𑀲𑁆𑀲𑀢𑀻”𑀢𑀺? “𑀲𑀘𑁂 𑀫𑁂, 𑀪𑀦𑁆𑀢𑁂, 𑀲𑀼𑀦𑀸𑀧𑀭𑀦𑁆𑀢𑀓𑀸 𑀫𑀦𑀼𑀲𑁆𑀲𑀸 𑀧𑀸𑀡𑀺𑀦𑀸 𑀧𑀳𑀸𑀭𑀁 𑀤𑀲𑁆𑀲𑀦𑁆𑀢𑀺, 𑀢𑀢𑁆𑀣 𑀫𑁂 𑀏𑀯𑀁 𑀪𑀯𑀺𑀲𑁆𑀲𑀢𑀺—  ‘𑀪𑀤𑁆𑀤𑀓𑀸 𑀯𑀢𑀺𑀫𑁂 𑀲𑀼𑀦𑀸𑀧𑀭𑀦𑁆𑀢𑀓𑀸 𑀫𑀦𑀼𑀲𑁆𑀲𑀸, 𑀲𑀼𑀪𑀤𑁆𑀤𑀓𑀸 𑀯𑀢𑀺𑀫𑁂 𑀲𑀼𑀦𑀸𑀧𑀭𑀦𑁆𑀢𑀓𑀸 𑀫𑀦𑀼𑀲𑁆𑀲𑀸, 𑀬𑀁 𑀫𑁂 𑀦𑀬𑀺𑀫𑁂 𑀮𑁂𑀟𑁆𑀟𑀼𑀦𑀸 𑀧𑀳𑀸𑀭𑀁 𑀤𑁂𑀦𑁆𑀢𑀻’𑀢𑀺𑁇 𑀏𑀯𑀫𑁂𑀢𑁆𑀣, 𑀪𑀕𑀯𑀸, 𑀪𑀯𑀺𑀲𑁆𑀲𑀢𑀺; 𑀏𑀯𑀫𑁂𑀢𑁆𑀣, 𑀲𑀼𑀕𑀢, 𑀪𑀯𑀺𑀲𑁆𑀲𑀢𑀻”𑀢𑀺𑁇

1153\. “𑀲𑀘𑁂 𑀧𑀦 𑀢𑁂, 𑀧𑀼𑀡𑁆𑀡, 𑀲𑀼𑀦𑀸𑀧𑀭𑀦𑁆𑀢𑀓𑀸 𑀫𑀦𑀼𑀲𑁆𑀲𑀸 𑀮𑁂𑀟𑁆𑀟𑀼𑀦𑀸 𑀧𑀳𑀸𑀭𑀁 𑀤𑀲𑁆𑀲𑀦𑁆𑀢𑀺, 𑀢𑀢𑁆𑀣 𑀧𑀦 𑀢𑁂, 𑀧𑀼𑀡𑁆𑀡, 𑀓𑀺𑀦𑁆𑀢𑀺 𑀪𑀯𑀺𑀲𑁆𑀲𑀢𑀻”𑀢𑀺? “𑀲𑀘𑁂 𑀫𑁂, 𑀪𑀦𑁆𑀢𑁂, 𑀲𑀼𑀦𑀸𑀧𑀭𑀦𑁆𑀢𑀓𑀸 𑀫𑀦𑀼𑀲𑁆𑀲𑀸 𑀮𑁂𑀟𑁆𑀟𑀼𑀦𑀸 𑀧𑀳𑀸𑀭𑀁 𑀤𑀲𑁆𑀲𑀦𑁆𑀢𑀺, 𑀢𑀢𑁆𑀣 𑀫𑁂 𑀏𑀯𑀁 𑀪𑀯𑀺𑀲𑁆𑀲𑀢𑀺—  ‘𑀪𑀤𑁆𑀤𑀓𑀸 𑀯𑀢𑀺𑀫𑁂 𑀲𑀼𑀦𑀸𑀧𑀭𑀦𑁆𑀢𑀓𑀸 𑀫𑀦𑀼𑀲𑁆𑀲𑀸, 𑀲𑀼𑀪𑀤𑁆𑀤𑀓𑀸 𑀯𑀢𑀺𑀫𑁂 𑀲𑀼𑀦𑀸𑀧𑀭𑀦𑁆𑀢𑀓𑀸 𑀫𑀦𑀼𑀲𑁆𑀲𑀸, 𑀬𑀁 𑀫𑁂 𑀦𑀬𑀺𑀫𑁂 𑀤𑀡𑁆𑀟𑁂𑀦 𑀧𑀳𑀸𑀭𑀁 𑀤𑁂𑀦𑁆𑀢𑀻’𑀢𑀺𑁇 𑀏𑀯𑀫𑁂𑀢𑁆𑀣, 𑀪𑀕𑀯𑀸, 𑀪𑀯𑀺𑀲𑁆𑀲𑀢𑀺; 𑀏𑀯𑀫𑁂𑀢𑁆𑀣, 𑀲𑀼𑀕𑀢, 𑀪𑀯𑀺𑀲𑁆𑀲𑀢𑀻”𑀢𑀺𑁇

1154\. “𑀲𑀘𑁂 𑀧𑀦 𑀢𑁂, 𑀧𑀼𑀡𑁆𑀡, 𑀲𑀼𑀦𑀸𑀧𑀭𑀦𑁆𑀢𑀓𑀸 𑀫𑀦𑀼𑀲𑁆𑀲𑀸 𑀤𑀡𑁆𑀟𑁂𑀦 𑀧𑀳𑀸𑀭𑀁 𑀤𑀲𑁆𑀲𑀦𑁆𑀢𑀺, 𑀢𑀢𑁆𑀣 𑀧𑀦 𑀢𑁂, 𑀧𑀼𑀡𑁆𑀡, 𑀓𑀺𑀦𑁆𑀢𑀺 𑀪𑀯𑀺𑀲𑁆𑀲𑀢𑀻”𑀢𑀺? “𑀲𑀘𑁂 𑀫𑁂, 𑀪𑀦𑁆𑀢𑁂, 𑀲𑀼𑀦𑀸𑀧𑀭𑀦𑁆𑀢𑀓𑀸 𑀫𑀦𑀼𑀲𑁆𑀲𑀸 𑀤𑀡𑁆𑀟𑁂𑀦 𑀧𑀳𑀸𑀭𑀁 𑀤𑀲𑁆𑀲𑀦𑁆𑀢𑀺, 𑀢𑀢𑁆𑀣 𑀫𑁂 𑀏𑀯𑀁 𑀪𑀯𑀺𑀲𑁆𑀲𑀢𑀺—  ‘𑀪𑀤𑁆𑀤𑀓𑀸 𑀯𑀢𑀺𑀫𑁂 𑀲𑀼𑀦𑀸𑀧𑀭𑀦𑁆𑀢𑀓𑀸 𑀫𑀦𑀼𑀲𑁆𑀲𑀸, 𑀲𑀼𑀪𑀤𑁆𑀤𑀓𑀸 𑀯𑀢𑀺𑀫𑁂 𑀲𑀼𑀦𑀸𑀧𑀭𑀦𑁆𑀢𑀓𑀸 𑀫𑀦𑀼𑀲𑁆𑀲𑀸, 𑀬𑀁 𑀫𑁂 𑀦𑀬𑀺𑀫𑁂 𑀲𑀢𑁆𑀣𑁂𑀦 𑀧𑀳𑀸𑀭𑀁 𑀤𑁂𑀦𑁆𑀢𑀻’𑀢𑀺𑁇 𑀏𑀯𑀫𑁂𑀢𑁆𑀣, 𑀪𑀕𑀯𑀸, 𑀪𑀯𑀺𑀲𑁆𑀲𑀢𑀺; 𑀏𑀯𑀫𑁂𑀢𑁆𑀣, 𑀲𑀼𑀕𑀢, 𑀪𑀯𑀺𑀲𑁆𑀲𑀢𑀻”𑀢𑀺𑁇

1155\. “𑀲𑀘𑁂 𑀧𑀦 𑀢𑁂, 𑀧𑀼𑀡𑁆𑀡, 𑀲𑀼𑀦𑀸𑀧𑀭𑀦𑁆𑀢𑀓𑀸 𑀫𑀦𑀼𑀲𑁆𑀲𑀸 𑀲𑀢𑁆𑀣𑁂𑀦 𑀧𑀳𑀸𑀭𑀁 𑀤𑀲𑁆𑀲𑀦𑁆𑀢𑀺, 𑀢𑀢𑁆𑀣 𑀧𑀦 𑀢𑁂, 𑀧𑀼𑀡𑁆𑀡, 𑀓𑀺𑀦𑁆𑀢𑀺 𑀪𑀯𑀺𑀲𑁆𑀲𑀢𑀻”𑀢𑀺? “𑀲𑀘𑁂 𑀫𑁂, 𑀪𑀦𑁆𑀢𑁂, 𑀲𑀼𑀦𑀸𑀧𑀭𑀦𑁆𑀢𑀓𑀸 𑀫𑀦𑀼𑀲𑁆𑀲𑀸 𑀲𑀢𑁆𑀣𑁂𑀦 𑀧𑀳𑀸𑀭𑀁 𑀤𑀲𑁆𑀲𑀦𑁆𑀢𑀺, 𑀢𑀢𑁆𑀣 𑀫𑁂 𑀏𑀯𑀁 𑀪𑀯𑀺𑀲𑁆𑀲𑀢𑀺—  ‘𑀪𑀤𑁆𑀤𑀓𑀸 𑀯𑀢𑀺𑀫𑁂 𑀲𑀼𑀦𑀸𑀧𑀭𑀦𑁆𑀢𑀓𑀸 𑀫𑀦𑀼𑀲𑁆𑀲𑀸, 𑀲𑀼𑀪𑀤𑁆𑀤𑀓𑀸 𑀯𑀢𑀺𑀫𑁂 𑀲𑀼𑀦𑀸𑀧𑀭𑀦𑁆𑀢𑀓𑀸 𑀫𑀦𑀼𑀲𑁆𑀲𑀸, 𑀬𑀁 𑀫𑀁 𑀦𑀬𑀺𑀫𑁂 𑀢𑀺𑀡𑁆𑀳𑁂𑀦 𑀲𑀢𑁆𑀣𑁂𑀦 𑀚𑀻𑀯𑀺𑀢𑀸 𑀯𑁄𑀭𑁄𑀧𑁂𑀦𑁆𑀢𑀻’𑀢𑀺𑁇 𑀏𑀯𑀫𑁂𑀢𑁆𑀣, 𑀪𑀕𑀯𑀸, 𑀪𑀯𑀺𑀲𑁆𑀲𑀢𑀺; 𑀏𑀯𑀫𑁂𑀢𑁆𑀣, 𑀲𑀼𑀕𑀢, 𑀪𑀯𑀺𑀲𑁆𑀲𑀢𑀻”𑀢𑀺𑁇

1156\. “𑀲𑀘𑁂 𑀧𑀦 𑀢𑀁, 𑀧𑀼𑀡𑁆𑀡, 𑀲𑀼𑀦𑀸𑀧𑀭𑀦𑁆𑀢𑀓𑀸 𑀫𑀦𑀼𑀲𑁆𑀲𑀸 𑀢𑀺𑀡𑁆𑀳𑁂𑀦 𑀲𑀢𑁆𑀣𑁂𑀦 𑀚𑀻𑀯𑀺𑀢𑀸 𑀯𑁄𑀭𑁄𑀧𑁂𑀲𑁆𑀲𑀦𑁆𑀢𑀺, 𑀢𑀢𑁆𑀣 𑀧𑀦 𑀢𑁂, 𑀧𑀼𑀡𑁆𑀡, 𑀓𑀺𑀦𑁆𑀢𑀺 𑀪𑀯𑀺𑀲𑁆𑀲𑀢𑀻”𑀢𑀺? “𑀲𑀘𑁂 𑀫𑀁, 𑀪𑀦𑁆𑀢𑁂, 𑀲𑀼𑀦𑀸𑀧𑀭𑀦𑁆𑀢𑀓𑀸 𑀫𑀦𑀼𑀲𑁆𑀲𑀸 𑀢𑀺𑀡𑁆𑀳𑁂𑀦 𑀲𑀢𑁆𑀣𑁂𑀦 𑀚𑀻𑀯𑀺𑀢𑀸 𑀯𑁄𑀭𑁄𑀧𑁂𑀲𑁆𑀲𑀦𑁆𑀢𑀺, 𑀢𑀢𑁆𑀣 𑀫𑁂 𑀏𑀯𑀁 𑀪𑀯𑀺𑀲𑁆𑀲𑀢𑀺—  ‘𑀲𑀦𑁆𑀢𑀺 𑀔𑁄 𑀪𑀕𑀯𑀢𑁄 𑀲𑀸𑀯𑀓𑀸 𑀓𑀸𑀬𑁂 𑀘 𑀚𑀻𑀯𑀺𑀢𑁂 𑀘 𑀅𑀝𑁆𑀝𑀻𑀬𑀫𑀸𑀦𑀸 𑀳𑀭𑀸𑀬𑀫𑀸𑀦𑀸 𑀚𑀺𑀕𑀼𑀘𑁆𑀙𑀫𑀸𑀦𑀸 𑀲𑀢𑁆𑀣𑀳𑀸𑀭𑀓𑀁 𑀧𑀭𑀺𑀬𑁂𑀲𑀦𑁆𑀢𑀺𑁇 𑀢𑀁 𑀫𑁂 𑀇𑀤𑀁 𑀅𑀧𑀭𑀺𑀬𑀺𑀝𑁆𑀞𑀁𑀬𑁂𑀯 𑀲𑀢𑁆𑀣𑀳𑀸𑀭𑀓𑀁 𑀮𑀤𑁆𑀥𑀦𑁆’𑀢𑀺𑁇 𑀏𑀯𑀫𑁂𑀢𑁆𑀣, 𑀪𑀕𑀯𑀸, 𑀪𑀯𑀺𑀲𑁆𑀲𑀢𑀺; 𑀏𑀯𑀫𑁂𑀢𑁆𑀣, 𑀲𑀼𑀕𑀢, 𑀪𑀯𑀺𑀲𑁆𑀲𑀢𑀻”𑀢𑀺𑁇 “𑀲𑀸𑀥𑀼 𑀲𑀸𑀥𑀼, 𑀧𑀼𑀡𑁆𑀡𑁇 𑀲𑀓𑁆𑀔𑀺𑀲𑁆𑀲𑀲𑀺 𑀔𑁄 𑀢𑁆𑀯𑀁, 𑀧𑀼𑀡𑁆𑀡, 𑀇𑀫𑀺𑀦𑀸 𑀤𑀫𑀽𑀧𑀲𑀫𑁂𑀦 𑀲𑀫𑀦𑁆𑀦𑀸𑀕𑀢𑁄 𑀲𑀼𑀦𑀸𑀧𑀭𑀦𑁆𑀢𑀲𑁆𑀫𑀺𑀁 𑀚𑀦𑀧𑀤𑁂 𑀯𑀺𑀳𑀭𑀺𑀢𑀼𑀁𑁇 𑀬𑀲𑁆𑀲𑀤𑀸𑀦𑀺 𑀢𑁆𑀯𑀁, 𑀧𑀼𑀡𑁆𑀡, 𑀓𑀸𑀮𑀁 𑀫𑀜𑁆𑀜𑀲𑀻”𑀢𑀺𑁇

(397.)

1157\. 𑀅𑀣 𑀔𑁄 𑀆𑀬𑀲𑁆𑀫𑀸 𑀧𑀼𑀡𑁆𑀡𑁄 𑀪𑀕𑀯𑀢𑁄 𑀪𑀸𑀲𑀺𑀢𑀁 𑀅𑀪𑀺𑀦𑀦𑁆𑀤𑀺𑀢𑁆𑀯𑀸 𑀅𑀦𑀼𑀫𑁄𑀤𑀺𑀢𑁆𑀯𑀸 𑀉𑀝𑁆𑀞𑀸𑀬𑀸𑀲𑀦𑀸 𑀪𑀕𑀯𑀦𑁆𑀢𑀁 𑀅𑀪𑀺𑀯𑀸𑀤𑁂𑀢𑁆𑀯𑀸 𑀧𑀤𑀓𑁆𑀔𑀺𑀡𑀁 𑀓𑀢𑁆𑀯𑀸 𑀲𑁂𑀦𑀸𑀲𑀦𑀁 𑀲𑀁𑀲𑀸𑀫𑁂𑀢𑁆𑀯𑀸 𑀧𑀢𑁆𑀢𑀘𑀻𑀯𑀭𑀫𑀸𑀤𑀸𑀬 𑀬𑁂𑀦 𑀲𑀼𑀦𑀸𑀧𑀭𑀦𑁆𑀢𑁄 𑀚𑀦𑀧𑀤𑁄 𑀢𑁂𑀦 𑀘𑀸𑀭𑀺𑀓𑀁 𑀧𑀓𑁆𑀓𑀸𑀫𑀺𑁇 𑀅𑀦𑀼𑀧𑀼𑀩𑁆𑀩𑁂𑀦 𑀘𑀸𑀭𑀺𑀓𑀁 𑀘𑀭𑀫𑀸𑀦𑁄 𑀬𑁂𑀦 𑀲𑀼𑀦𑀸𑀧𑀭𑀦𑁆𑀢𑁄 𑀚𑀦𑀧𑀤𑁄 𑀢𑀤𑀯𑀲𑀭𑀺𑁇 𑀢𑀢𑁆𑀭 𑀲𑀼𑀤𑀁 𑀆𑀬𑀲𑁆𑀫𑀸 𑀧𑀼𑀡𑁆𑀡𑁄 𑀲𑀼𑀦𑀸𑀧𑀭𑀦𑁆𑀢𑀲𑁆𑀫𑀺𑀁 𑀚𑀦𑀧𑀤𑁂 𑀯𑀺𑀳𑀭𑀢𑀺𑁇 𑀅𑀣 𑀔𑁄 𑀆𑀬𑀲𑁆𑀫𑀸 𑀧𑀼𑀡𑁆𑀡𑁄 𑀢𑁂𑀦𑁂𑀯𑀦𑁆𑀢𑀭𑀯𑀲𑁆𑀲𑁂𑀦 𑀧𑀜𑁆𑀘𑀫𑀢𑁆𑀢𑀸𑀦𑀺 𑀉𑀧𑀸𑀲𑀓𑀲𑀢𑀸𑀦𑀺 𑀧𑀝𑀺𑀯𑁂𑀤𑁂𑀲𑀺, 𑀢𑁂𑀦𑁂𑀯𑀦𑁆𑀢𑀭𑀯𑀲𑁆𑀲𑁂𑀦 𑀧𑀜𑁆𑀘𑀫𑀢𑁆𑀢𑀸𑀦𑀺 𑀉𑀧𑀸𑀲𑀺𑀓𑀲𑀢𑀸𑀦𑀺 𑀧𑀝𑀺𑀯𑁂𑀤𑁂𑀲𑀺, 𑀢𑁂𑀦𑁂𑀯𑀦𑁆𑀢𑀭𑀯𑀲𑁆𑀲𑁂𑀦 𑀢𑀺𑀲𑁆𑀲𑁄 𑀯𑀺𑀚𑁆𑀚𑀸 𑀲𑀘𑁆𑀙𑀸𑀓𑀸𑀲𑀺𑁇 𑀅𑀣 𑀔𑁄 𑀆𑀬𑀲𑁆𑀫𑀸 𑀧𑀼𑀡𑁆𑀡𑁄 𑀅𑀧𑀭𑁂𑀦 𑀲𑀫𑀬𑁂𑀦 𑀧𑀭𑀺𑀦𑀺𑀩𑁆𑀩𑀸𑀬𑀺𑁇

1158\. 𑀅𑀣 𑀔𑁄 𑀲𑀫𑁆𑀩𑀳𑀼𑀮𑀸 𑀪𑀺𑀓𑁆𑀔𑀽 𑀬𑁂𑀦 𑀪𑀕𑀯𑀸 𑀢𑁂𑀦𑀼𑀧𑀲𑀗𑁆𑀓𑀫𑀺𑀁𑀲𑀼; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀪𑀕𑀯𑀦𑁆𑀢𑀁 𑀅𑀪𑀺𑀯𑀸𑀤𑁂𑀢𑁆𑀯𑀸 𑀏𑀓𑀫𑀦𑁆𑀢𑀁 𑀦𑀺𑀲𑀻𑀤𑀺𑀁𑀲𑀼𑁇 𑀏𑀓𑀫𑀦𑁆𑀢𑀁 𑀦𑀺𑀲𑀺𑀦𑁆𑀦𑀸 𑀔𑁄 𑀢𑁂 𑀪𑀺𑀓𑁆𑀔𑀽 𑀪𑀕𑀯𑀦𑁆𑀢𑀁 𑀏𑀢𑀤𑀯𑁄𑀘𑀼𑀁—  “𑀬𑁄 𑀲𑁄, 𑀪𑀦𑁆𑀢𑁂, 𑀧𑀼𑀡𑁆𑀡𑁄 𑀦𑀸𑀫 𑀓𑀼𑀮𑀧𑀼𑀢𑁆𑀢𑁄 𑀪𑀕𑀯𑀢𑀸 𑀲𑀁𑀔𑀺𑀢𑁆𑀢𑁂𑀦 𑀑𑀯𑀸𑀤𑁂𑀦 𑀑𑀯𑀤𑀺𑀢𑁄 𑀲𑁄 𑀓𑀸𑀮𑀗𑁆𑀓𑀢𑁄𑁇 𑀢𑀲𑁆𑀲 𑀓𑀸 𑀕𑀢𑀺, 𑀓𑁄 𑀅𑀪𑀺𑀲𑀫𑁆𑀧𑀭𑀸𑀬𑁄”𑀢𑀺? “𑀧𑀡𑁆𑀟𑀺𑀢𑁄, 𑀪𑀺𑀓𑁆𑀔𑀯𑁂, 𑀧𑀼𑀡𑁆𑀡𑁄 𑀓𑀼𑀮𑀧𑀼𑀢𑁆𑀢𑁄 𑀧𑀘𑁆𑀘𑀧𑀸𑀤𑀺 𑀥𑀫𑁆𑀫𑀲𑁆𑀲𑀸𑀦𑀼𑀥𑀫𑁆𑀫𑀁, 𑀦 𑀘 𑀫𑀁 𑀥𑀫𑁆𑀫𑀸𑀥𑀺𑀓𑀭𑀡𑀁 𑀯𑀺𑀳𑁂𑀞𑁂𑀲𑀺𑁇 𑀧𑀭𑀺𑀦𑀺𑀩𑁆𑀩𑀼𑀢𑁄, 𑀪𑀺𑀓𑁆𑀔𑀯𑁂, 𑀧𑀼𑀡𑁆𑀡𑁄 𑀓𑀼𑀮𑀧𑀼𑀢𑁆𑀢𑁄”𑀢𑀺𑁇

1159\. 𑀇𑀤𑀫𑀯𑁄𑀘 𑀪𑀕𑀯𑀸𑁇 𑀅𑀢𑁆𑀢𑀫𑀦𑀸 𑀢𑁂 𑀪𑀺𑀓𑁆𑀔𑀽 𑀪𑀕𑀯𑀢𑁄 𑀪𑀸𑀲𑀺𑀢𑀁 𑀅𑀪𑀺𑀦𑀦𑁆𑀤𑀼𑀦𑁆𑀢𑀺𑁇

---

1160\. 𑀧𑀼𑀡𑁆𑀡𑁄𑀯𑀸𑀤𑀲𑀼𑀢𑁆𑀢𑀁 𑀦𑀺𑀝𑁆𑀞𑀺𑀢𑀁 𑀢𑀢𑀺𑀬𑀁𑁇



[Go to previous page (5.2 Channovādasutta)](/tipitaka/11M/5/5.2.md) / [Go to parent page (5 Saḷāyatanavagga)](/tipitaka/11M/5.md) / [Go to next page (5.4 Nandakovādasutta)](/tipitaka/11M/5/5.4.md)


