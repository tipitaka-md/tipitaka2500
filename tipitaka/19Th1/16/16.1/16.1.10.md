
[Home](/) / [19Th1 Theragāthāpāḷi](../../../19Th1.md) / [16 Vīsatinipāta](../../16.md) / [16.1 Paṭhamavagga](../16.1.md)

# 16.1.10 Pārāpariyattheragāthā

* Vīsatinipāta

* Paṭhamavagga

* Pārāpariyattheragāthā

(920.)

1265\. _Samaṇassa ahu cintā,_  
_pupphitamhi mahāvane;_  
_Ekaggassa nisinnassa,_  
_pavivittassa jhāyino._  


(921.)

1266\. _“Aññathā lokanāthamhi,_  
_tiṭṭhante purisuttame;_  
_Iriyaṃ āsi bhikkhūnaṃ,_  
_aññathā dāni dissati._  


(922.)

1267\. _Sītavātaparittāṇaṃ,_  
_hirikopīnachādanaṃ;_  
_Mattaṭṭhiyaṃ abhuñjiṃsu,_  
_santuṭṭhā itarītare._  


(923.)

1268\. _Paṇītaṃ yadi vā lūkhaṃ,_  
_appaṃ vā yadi vā bahuṃ;_  
_Yāpanatthaṃ abhuñjiṃsu,_  
_agiddhā nādhimucchitā._  


(924.)

1269\. _Jīvitānaṃ parikkhāre,_  
_bhesajje atha paccaye;_  
_Na bāḷhaṃ ussukā āsuṃ,_  
_yathā te āsavakkhaye._  


(925.)

1270\. _Araññe rukkhamūlesu,_  
_kandarāsu guhāsu ca;_  
_Vivekamanubrūhantā,_  
_vihaṃsu tapparāyaṇā._  


(926.)

1271\. _Nīcā niviṭṭhā subharā,_  
_mudū atthaddhamānasā;_  
_Abyāsekā amukharā,_  
_atthacintā vasānugā._  


(927.)

1272\. _Tato pāsādikaṃ āsi,_  
_gataṃ bhuttaṃ nisevitaṃ;_  
_Siniddhā teladhārāva,_  
_ahosi iriyāpatho._  


(928.)

1273\. _Sabbāsavaparikkhīṇā,_  
_mahājhāyī mahāhitā;_  
_Nibbutā dāni te therā,_  
_parittā dāni tādisā._  


(929.)

1274\. _Kusalānañca dhammānaṃ,_  
_paññāya ca parikkhayā;_  
_Sabbākāravarūpetaṃ,_  
_lujjate jinasāsanaṃ._  


(930.)

1275\. _Pāpakānañca dhammānaṃ,_  
_kilesānañca yo utu;_  
_Upaṭṭhitā vivekāya,_  
_ye ca saddhammasesakā._  


(931.)

1276\. _Te kilesā pavaḍḍhantā,_  
_āvisanti bahuṃ janaṃ;_  
_Kīḷanti maññe bālehi,_  
_ummattehiva rakkhasā._  


(932.)

1277\. _Kilesehābhibhūtā te,_  
_tena tena vidhāvitā;_  
_Narā kilesavatthūsu,_  
_sasaṅgāmeva ghosite._  


(933.)

1278\. _Pariccajitvā saddhammaṃ,_  
_aññamaññehi bhaṇḍare;_  
_Diṭṭhigatāni anventā,_  
_idaṃ seyyoti maññare._  


(934.)

1279\. _Dhanañca puttaṃ bhariyañca,_  
_chaḍḍayitvāna niggatā;_  
_Kaṭacchubhikkhahetūpi,_  
_akicchāni nisevare._  


(935.)

1280\. _Udarāvadehakaṃ bhutvā,_  
_sayantuttānaseyyakā;_  
_Kathaṃ vattenti paṭibuddhā,_  
_yā kathā satthugarahitā._  


(936.)

1281\. _Sabbakārukasippāni,_  
_cittiṃ katvāna sikkhare;_  
_Avūpasantā ajjhattaṃ,_  
_sāmaññatthotiacchati._  


(937.)

1282\. _Mattikaṃ telacuṇṇañca,_  
_udakāsanabhojanaṃ;_  
_Gihīnaṃ upanāmenti,_  
_ākaṅkhantā bahuttaraṃ._  


(938.)

1283\. _Dantaponaṃ kapitthañca,_  
_pupphaṃ khādaniyāni ca;_  
_Piṇḍapāte ca sampanne,_  
_ambe āmalakāni ca._  


(939.)

1284\. _Bhesajjesu yathā vejjā,_  
_kiccākicce yathā gihī;_  
_Gaṇikāva vibhūsāyaṃ,_  
_issare khattiyā yathā._  


(940.)

1285\. _Nekatikā vañcanikā,_  
_kūṭasakkhī apāṭukā;_  
_Bahūhi parikappehi,_  
_āmisaṃ paribhuñjare._  


(941.)

1286\. _Lesakappe pariyāye,_  
_parikappenudhāvitā;_  
_Jīvikatthā upāyena,_  
_saṅkaḍḍhanti bahuṃ dhanaṃ._  


(942.)

1287\. _Upaṭṭhāpenti parisaṃ,_  
_kammato no ca dhammato;_  
_Dhammaṃ paresaṃ desenti,_  
_lābhato no ca atthato._  


(943.)

1288\. _Saṃghalābhassa bhaṇḍanti,_  
_saṃghato paribāhirā;_  
_Paralābhopajīvantā,_  
_ahirīkā na lajjare._  


(944.)

1289\. _Nānuyuttā tathā eke,_  
_muṇḍā saṅghāṭipārutā;_  
_Sambhāvanaṃyevicchanti,_  
_lābhasakkāramucchitā._  


(945.)

1290\. _Evaṃ nānappayātamhi,_  
_na dāni sukaraṃ tathā;_  
_Aphusitaṃ vā phusituṃ,_  
_phusitaṃ vānurakkhituṃ._  


(946.)

1291\. _Yathā kaṇṭakaṭṭhānamhi,_  
_careyya anupāhano;_  
_Satiṃ upaṭṭhapetvāna,_  
_evaṃ gāme munī care._  


(947.)

1292\. _Saritvā pubbake yogī,_  
_tesaṃ vattamanussaraṃ;_  
_Kiñcāpi pacchimo kālo,_  
_phuseyya amataṃ padaṃ._  


(948.)

1293\. _Idaṃ vatvā sālavane,_  
_samaṇo bhāvitindriyo;_  
_Brāhmaṇo parinibbāyī,_  
_isi khīṇapunabbhavo”ti._  


---

1294\. …  Pārāpariyo thero… .



---

1295\. Vīsatinipāto niṭṭhito.



---

1296\. Tatruddānaṃ



1297\. _Adhimutto pārāpariyo,_  
_telakāni raṭṭhapālo;_  
_Mālukyaselo bhaddiyo,_  
_aṅguli dibbacakkhuko;_  
_Pārāpariyo dasete,_  
_vīsamhi parikittitā;_  
_Gāthāyo dve satā honti,_  
_pañcatālīsa uttarinti._  


[Go to previous page (16.1.9 Anuruddhattheragāthā)](16.1.9.md) / [Go to parent page (16.1 Paṭhamavagga)](../16.1.md) / [Go to next page (17 Tiṃsanipāta)](../../17.md)


