
[Home](/) / [19Th1 Theragāthāpāḷi](../...md) / [16 Vīsatinipāta](...md) / [16.1 Paṭhamavagga](../19Th1/16/16.1.md)

# 𑁧𑁬𑁇𑁧𑁇𑁧𑁦 𑀧𑀸𑀭𑀸𑀧𑀭𑀺𑀬𑀢𑁆𑀣𑁂𑀭𑀕𑀸𑀣𑀸

* 𑀯𑀻𑀲𑀢𑀺𑀦𑀺𑀧𑀸𑀢

* 𑀧𑀞𑀫𑀯𑀕𑁆𑀕

* 𑀧𑀸𑀭𑀸𑀧𑀭𑀺𑀬𑀢𑁆𑀣𑁂𑀭𑀕𑀸𑀣𑀸

(920.)

1265\. _𑀲𑀫𑀡𑀲𑁆𑀲 𑀅𑀳𑀼 𑀘𑀺𑀦𑁆𑀢𑀸,_  
_𑀧𑀼𑀧𑁆𑀨𑀺𑀢𑀫𑁆𑀳𑀺 𑀫𑀳𑀸𑀯𑀦𑁂;_  
_𑀏𑀓𑀕𑁆𑀕𑀲𑁆𑀲 𑀦𑀺𑀲𑀺𑀦𑁆𑀦𑀲𑁆𑀲,_  
_𑀧𑀯𑀺𑀯𑀺𑀢𑁆𑀢𑀲𑁆𑀲 𑀛𑀸𑀬𑀺𑀦𑁄𑁇_  


(921.)

1266\. _“𑀅𑀜𑁆𑀜𑀣𑀸 𑀮𑁄𑀓𑀦𑀸𑀣𑀫𑁆𑀳𑀺,_  
_𑀢𑀺𑀝𑁆𑀞𑀦𑁆𑀢𑁂 𑀧𑀼𑀭𑀺𑀲𑀼𑀢𑁆𑀢𑀫𑁂;_  
_𑀇𑀭𑀺𑀬𑀁 𑀆𑀲𑀺 𑀪𑀺𑀓𑁆𑀔𑀽𑀦𑀁,_  
_𑀅𑀜𑁆𑀜𑀣𑀸 𑀤𑀸𑀦𑀺 𑀤𑀺𑀲𑁆𑀲𑀢𑀺𑁇_  


(922.)

1267\. _𑀲𑀻𑀢𑀯𑀸𑀢𑀧𑀭𑀺𑀢𑁆𑀢𑀸𑀡𑀁,_  
_𑀳𑀺𑀭𑀺𑀓𑁄𑀧𑀻𑀦𑀙𑀸𑀤𑀦𑀁;_  
_𑀫𑀢𑁆𑀢𑀝𑁆𑀞𑀺𑀬𑀁 𑀅𑀪𑀼𑀜𑁆𑀚𑀺𑀁𑀲𑀼,_  
_𑀲𑀦𑁆𑀢𑀼𑀝𑁆𑀞𑀸 𑀇𑀢𑀭𑀻𑀢𑀭𑁂𑁇_  


(923.)

1268\. _𑀧𑀡𑀻𑀢𑀁 𑀬𑀤𑀺 𑀯𑀸 𑀮𑀽𑀔𑀁,_  
_𑀅𑀧𑁆𑀧𑀁 𑀯𑀸 𑀬𑀤𑀺 𑀯𑀸 𑀩𑀳𑀼𑀁;_  
_𑀬𑀸𑀧𑀦𑀢𑁆𑀣𑀁 𑀅𑀪𑀼𑀜𑁆𑀚𑀺𑀁𑀲𑀼,_  
_𑀅𑀕𑀺𑀤𑁆𑀥𑀸 𑀦𑀸𑀥𑀺𑀫𑀼𑀘𑁆𑀙𑀺𑀢𑀸𑁇_  


(924.)

1269\. _𑀚𑀻𑀯𑀺𑀢𑀸𑀦𑀁 𑀧𑀭𑀺𑀓𑁆𑀔𑀸𑀭𑁂,_  
_𑀪𑁂𑀲𑀚𑁆𑀚𑁂 𑀅𑀣 𑀧𑀘𑁆𑀘𑀬𑁂;_  
_𑀦 𑀩𑀸𑀍𑀳𑀁 𑀉𑀲𑁆𑀲𑀼𑀓𑀸 𑀆𑀲𑀼𑀁,_  
_𑀬𑀣𑀸 𑀢𑁂 𑀆𑀲𑀯𑀓𑁆𑀔𑀬𑁂𑁇_  


(925.)

1270\. _𑀅𑀭𑀜𑁆𑀜𑁂 𑀭𑀼𑀓𑁆𑀔𑀫𑀽𑀮𑁂𑀲𑀼,_  
_𑀓𑀦𑁆𑀤𑀭𑀸𑀲𑀼 𑀕𑀼𑀳𑀸𑀲𑀼 𑀘;_  
_𑀯𑀺𑀯𑁂𑀓𑀫𑀦𑀼𑀩𑁆𑀭𑀽𑀳𑀦𑁆𑀢𑀸,_  
_𑀯𑀺𑀳𑀁𑀲𑀼 𑀢𑀧𑁆𑀧𑀭𑀸𑀬𑀡𑀸𑁇_  


(926.)

1271\. _𑀦𑀻𑀘𑀸 𑀦𑀺𑀯𑀺𑀝𑁆𑀞𑀸 𑀲𑀼𑀪𑀭𑀸,_  
_𑀫𑀼𑀤𑀽 𑀅𑀢𑁆𑀣𑀤𑁆𑀥𑀫𑀸𑀦𑀲𑀸;_  
_𑀅𑀩𑁆𑀬𑀸𑀲𑁂𑀓𑀸 𑀅𑀫𑀼𑀔𑀭𑀸,_  
_𑀅𑀢𑁆𑀣𑀘𑀺𑀦𑁆𑀢𑀸 𑀯𑀲𑀸𑀦𑀼𑀕𑀸𑁇_  


(927.)

1272\. _𑀢𑀢𑁄 𑀧𑀸𑀲𑀸𑀤𑀺𑀓𑀁 𑀆𑀲𑀺,_  
_𑀕𑀢𑀁 𑀪𑀼𑀢𑁆𑀢𑀁 𑀦𑀺𑀲𑁂𑀯𑀺𑀢𑀁;_  
_𑀲𑀺𑀦𑀺𑀤𑁆𑀥𑀸 𑀢𑁂𑀮𑀥𑀸𑀭𑀸𑀯,_  
_𑀅𑀳𑁄𑀲𑀺 𑀇𑀭𑀺𑀬𑀸𑀧𑀣𑁄𑁇_  


(928.)

1273\. _𑀲𑀩𑁆𑀩𑀸𑀲𑀯𑀧𑀭𑀺𑀓𑁆𑀔𑀻𑀡𑀸,_  
_𑀫𑀳𑀸𑀛𑀸𑀬𑀻 𑀫𑀳𑀸𑀳𑀺𑀢𑀸;_  
_𑀦𑀺𑀩𑁆𑀩𑀼𑀢𑀸 𑀤𑀸𑀦𑀺 𑀢𑁂 𑀣𑁂𑀭𑀸,_  
_𑀧𑀭𑀺𑀢𑁆𑀢𑀸 𑀤𑀸𑀦𑀺 𑀢𑀸𑀤𑀺𑀲𑀸𑁇_  


(929.)

1274\. _𑀓𑀼𑀲𑀮𑀸𑀦𑀜𑁆𑀘 𑀥𑀫𑁆𑀫𑀸𑀦𑀁,_  
_𑀧𑀜𑁆𑀜𑀸𑀬 𑀘 𑀧𑀭𑀺𑀓𑁆𑀔𑀬𑀸;_  
_𑀲𑀩𑁆𑀩𑀸𑀓𑀸𑀭𑀯𑀭𑀽𑀧𑁂𑀢𑀁,_  
_𑀮𑀼𑀚𑁆𑀚𑀢𑁂 𑀚𑀺𑀦𑀲𑀸𑀲𑀦𑀁𑁇_  


(930.)

1275\. _𑀧𑀸𑀧𑀓𑀸𑀦𑀜𑁆𑀘 𑀥𑀫𑁆𑀫𑀸𑀦𑀁,_  
_𑀓𑀺𑀮𑁂𑀲𑀸𑀦𑀜𑁆𑀘 𑀬𑁄 𑀉𑀢𑀼;_  
_𑀉𑀧𑀝𑁆𑀞𑀺𑀢𑀸 𑀯𑀺𑀯𑁂𑀓𑀸𑀬,_  
_𑀬𑁂 𑀘 𑀲𑀤𑁆𑀥𑀫𑁆𑀫𑀲𑁂𑀲𑀓𑀸𑁇_  


(931.)

1276\. _𑀢𑁂 𑀓𑀺𑀮𑁂𑀲𑀸 𑀧𑀯𑀟𑁆𑀠𑀦𑁆𑀢𑀸,_  
_𑀆𑀯𑀺𑀲𑀦𑁆𑀢𑀺 𑀩𑀳𑀼𑀁 𑀚𑀦𑀁;_  
_𑀓𑀻𑀍𑀅𑀦𑁆𑀢𑀺 𑀫𑀜𑁆𑀜𑁂 𑀩𑀸𑀮𑁂𑀳𑀺,_  
_𑀉𑀫𑁆𑀫𑀢𑁆𑀢𑁂𑀳𑀺𑀯 𑀭𑀓𑁆𑀔𑀲𑀸𑁇_  


(932.)

1277\. _𑀓𑀺𑀮𑁂𑀲𑁂𑀳𑀸𑀪𑀺𑀪𑀽𑀢𑀸 𑀢𑁂,_  
_𑀢𑁂𑀦 𑀢𑁂𑀦 𑀯𑀺𑀥𑀸𑀯𑀺𑀢𑀸;_  
_𑀦𑀭𑀸 𑀓𑀺𑀮𑁂𑀲𑀯𑀢𑁆𑀣𑀽𑀲𑀼,_  
_𑀲𑀲𑀗𑁆𑀕𑀸𑀫𑁂𑀯 𑀖𑁄𑀲𑀺𑀢𑁂𑁇_  


(933.)

1278\. _𑀧𑀭𑀺𑀘𑁆𑀘𑀚𑀺𑀢𑁆𑀯𑀸 𑀲𑀤𑁆𑀥𑀫𑁆𑀫𑀁,_  
_𑀅𑀜𑁆𑀜𑀫𑀜𑁆𑀜𑁂𑀳𑀺 𑀪𑀡𑁆𑀟𑀭𑁂;_  
_𑀤𑀺𑀝𑁆𑀞𑀺𑀕𑀢𑀸𑀦𑀺 𑀅𑀦𑁆𑀯𑁂𑀦𑁆𑀢𑀸,_  
_𑀇𑀤𑀁 𑀲𑁂𑀬𑁆𑀬𑁄𑀢𑀺 𑀫𑀜𑁆𑀜𑀭𑁂𑁇_  


(934.)

1279\. _𑀥𑀦𑀜𑁆𑀘 𑀧𑀼𑀢𑁆𑀢𑀁 𑀪𑀭𑀺𑀬𑀜𑁆𑀘,_  
_𑀙𑀟𑁆𑀟𑀬𑀺𑀢𑁆𑀯𑀸𑀦 𑀦𑀺𑀕𑁆𑀕𑀢𑀸;_  
_𑀓𑀝𑀘𑁆𑀙𑀼𑀪𑀺𑀓𑁆𑀔𑀳𑁂𑀢𑀽𑀧𑀺,_  
_𑀅𑀓𑀺𑀘𑁆𑀙𑀸𑀦𑀺 𑀦𑀺𑀲𑁂𑀯𑀭𑁂𑁇_  


(935.)

1280\. _𑀉𑀤𑀭𑀸𑀯𑀤𑁂𑀳𑀓𑀁 𑀪𑀼𑀢𑁆𑀯𑀸,_  
_𑀲𑀬𑀦𑁆𑀢𑀼𑀢𑁆𑀢𑀸𑀦𑀲𑁂𑀬𑁆𑀬𑀓𑀸;_  
_𑀓𑀣𑀁 𑀯𑀢𑁆𑀢𑁂𑀦𑁆𑀢𑀺 𑀧𑀝𑀺𑀩𑀼𑀤𑁆𑀥𑀸,_  
_𑀬𑀸 𑀓𑀣𑀸 𑀲𑀢𑁆𑀣𑀼𑀕𑀭𑀳𑀺𑀢𑀸𑁇_  


(936.)

1281\. _𑀲𑀩𑁆𑀩𑀓𑀸𑀭𑀼𑀓𑀲𑀺𑀧𑁆𑀧𑀸𑀦𑀺,_  
_𑀘𑀺𑀢𑁆𑀢𑀺𑀁 𑀓𑀢𑁆𑀯𑀸𑀦 𑀲𑀺𑀓𑁆𑀔𑀭𑁂;_  
_𑀅𑀯𑀽𑀧𑀲𑀦𑁆𑀢𑀸 𑀅𑀚𑁆𑀛𑀢𑁆𑀢𑀁,_  
_𑀲𑀸𑀫𑀜𑁆𑀜𑀢𑁆𑀣𑁄𑀢𑀺𑀅𑀘𑁆𑀙𑀢𑀺𑁇_  


(937.)

1282\. _𑀫𑀢𑁆𑀢𑀺𑀓𑀁 𑀢𑁂𑀮𑀘𑀼𑀡𑁆𑀡𑀜𑁆𑀘,_  
_𑀉𑀤𑀓𑀸𑀲𑀦𑀪𑁄𑀚𑀦𑀁;_  
_𑀕𑀺𑀳𑀻𑀦𑀁 𑀉𑀧𑀦𑀸𑀫𑁂𑀦𑁆𑀢𑀺,_  
_𑀆𑀓𑀗𑁆𑀔𑀦𑁆𑀢𑀸 𑀩𑀳𑀼𑀢𑁆𑀢𑀭𑀁𑁇_  


(938.)

1283\. _𑀤𑀦𑁆𑀢𑀧𑁄𑀦𑀁 𑀓𑀧𑀺𑀢𑁆𑀣𑀜𑁆𑀘,_  
_𑀧𑀼𑀧𑁆𑀨𑀁 𑀔𑀸𑀤𑀦𑀺𑀬𑀸𑀦𑀺 𑀘;_  
_𑀧𑀺𑀡𑁆𑀟𑀧𑀸𑀢𑁂 𑀘 𑀲𑀫𑁆𑀧𑀦𑁆𑀦𑁂,_  
_𑀅𑀫𑁆𑀩𑁂 𑀆𑀫𑀮𑀓𑀸𑀦𑀺 𑀘𑁇_  


(939.)

1284\. _𑀪𑁂𑀲𑀚𑁆𑀚𑁂𑀲𑀼 𑀬𑀣𑀸 𑀯𑁂𑀚𑁆𑀚𑀸,_  
_𑀓𑀺𑀘𑁆𑀘𑀸𑀓𑀺𑀘𑁆𑀘𑁂 𑀬𑀣𑀸 𑀕𑀺𑀳𑀻;_  
_𑀕𑀡𑀺𑀓𑀸𑀯 𑀯𑀺𑀪𑀽𑀲𑀸𑀬𑀁,_  
_𑀇𑀲𑁆𑀲𑀭𑁂 𑀔𑀢𑁆𑀢𑀺𑀬𑀸 𑀬𑀣𑀸𑁇_  


(940.)

1285\. _𑀦𑁂𑀓𑀢𑀺𑀓𑀸 𑀯𑀜𑁆𑀘𑀦𑀺𑀓𑀸,_  
_𑀓𑀽𑀝𑀲𑀓𑁆𑀔𑀻 𑀅𑀧𑀸𑀝𑀼𑀓𑀸;_  
_𑀩𑀳𑀽𑀳𑀺 𑀧𑀭𑀺𑀓𑀧𑁆𑀧𑁂𑀳𑀺,_  
_𑀆𑀫𑀺𑀲𑀁 𑀧𑀭𑀺𑀪𑀼𑀜𑁆𑀚𑀭𑁂𑁇_  


(941.)

1286\. _𑀮𑁂𑀲𑀓𑀧𑁆𑀧𑁂 𑀧𑀭𑀺𑀬𑀸𑀬𑁂,_  
_𑀧𑀭𑀺𑀓𑀧𑁆𑀧𑁂𑀦𑀼𑀥𑀸𑀯𑀺𑀢𑀸;_  
_𑀚𑀻𑀯𑀺𑀓𑀢𑁆𑀣𑀸 𑀉𑀧𑀸𑀬𑁂𑀦,_  
_𑀲𑀗𑁆𑀓𑀟𑁆𑀠𑀦𑁆𑀢𑀺 𑀩𑀳𑀼𑀁 𑀥𑀦𑀁𑁇_  


(942.)

1287\. _𑀉𑀧𑀝𑁆𑀞𑀸𑀧𑁂𑀦𑁆𑀢𑀺 𑀧𑀭𑀺𑀲𑀁,_  
_𑀓𑀫𑁆𑀫𑀢𑁄 𑀦𑁄 𑀘 𑀥𑀫𑁆𑀫𑀢𑁄;_  
_𑀥𑀫𑁆𑀫𑀁 𑀧𑀭𑁂𑀲𑀁 𑀤𑁂𑀲𑁂𑀦𑁆𑀢𑀺,_  
_𑀮𑀸𑀪𑀢𑁄 𑀦𑁄 𑀘 𑀅𑀢𑁆𑀣𑀢𑁄𑁇_  


(943.)

1288\. _𑀲𑀁𑀖𑀮𑀸𑀪𑀲𑁆𑀲 𑀪𑀡𑁆𑀟𑀦𑁆𑀢𑀺,_  
_𑀲𑀁𑀖𑀢𑁄 𑀧𑀭𑀺𑀩𑀸𑀳𑀺𑀭𑀸;_  
_𑀧𑀭𑀮𑀸𑀪𑁄𑀧𑀚𑀻𑀯𑀦𑁆𑀢𑀸,_  
_𑀅𑀳𑀺𑀭𑀻𑀓𑀸 𑀦 𑀮𑀚𑁆𑀚𑀭𑁂𑁇_  


(944.)

1289\. _𑀦𑀸𑀦𑀼𑀬𑀼𑀢𑁆𑀢𑀸 𑀢𑀣𑀸 𑀏𑀓𑁂,_  
_𑀫𑀼𑀡𑁆𑀟𑀸 𑀲𑀗𑁆𑀖𑀸𑀝𑀺𑀧𑀸𑀭𑀼𑀢𑀸;_  
_𑀲𑀫𑁆𑀪𑀸𑀯𑀦𑀁𑀬𑁂𑀯𑀺𑀘𑁆𑀙𑀦𑁆𑀢𑀺,_  
_𑀮𑀸𑀪𑀲𑀓𑁆𑀓𑀸𑀭𑀫𑀼𑀘𑁆𑀙𑀺𑀢𑀸𑁇_  


(945.)

1290\. _𑀏𑀯𑀁 𑀦𑀸𑀦𑀧𑁆𑀧𑀬𑀸𑀢𑀫𑁆𑀳𑀺,_  
_𑀦 𑀤𑀸𑀦𑀺 𑀲𑀼𑀓𑀭𑀁 𑀢𑀣𑀸;_  
_𑀅𑀨𑀼𑀲𑀺𑀢𑀁 𑀯𑀸 𑀨𑀼𑀲𑀺𑀢𑀼𑀁,_  
_𑀨𑀼𑀲𑀺𑀢𑀁 𑀯𑀸𑀦𑀼𑀭𑀓𑁆𑀔𑀺𑀢𑀼𑀁𑁇_  


(946.)

1291\. _𑀬𑀣𑀸 𑀓𑀡𑁆𑀝𑀓𑀝𑁆𑀞𑀸𑀦𑀫𑁆𑀳𑀺,_  
_𑀘𑀭𑁂𑀬𑁆𑀬 𑀅𑀦𑀼𑀧𑀸𑀳𑀦𑁄;_  
_𑀲𑀢𑀺𑀁 𑀉𑀧𑀝𑁆𑀞𑀧𑁂𑀢𑁆𑀯𑀸𑀦,_  
_𑀏𑀯𑀁 𑀕𑀸𑀫𑁂 𑀫𑀼𑀦𑀻 𑀘𑀭𑁂𑁇_  


(947.)

1292\. _𑀲𑀭𑀺𑀢𑁆𑀯𑀸 𑀧𑀼𑀩𑁆𑀩𑀓𑁂 𑀬𑁄𑀕𑀻,_  
_𑀢𑁂𑀲𑀁 𑀯𑀢𑁆𑀢𑀫𑀦𑀼𑀲𑁆𑀲𑀭𑀁;_  
_𑀓𑀺𑀜𑁆𑀘𑀸𑀧𑀺 𑀧𑀘𑁆𑀙𑀺𑀫𑁄 𑀓𑀸𑀮𑁄,_  
_𑀨𑀼𑀲𑁂𑀬𑁆𑀬 𑀅𑀫𑀢𑀁 𑀧𑀤𑀁𑁇_  


(948.)

1293\. _𑀇𑀤𑀁 𑀯𑀢𑁆𑀯𑀸 𑀲𑀸𑀮𑀯𑀦𑁂,_  
_𑀲𑀫𑀡𑁄 𑀪𑀸𑀯𑀺𑀢𑀺𑀦𑁆𑀤𑁆𑀭𑀺𑀬𑁄;_  
_𑀩𑁆𑀭𑀸𑀳𑁆𑀫𑀡𑁄 𑀧𑀭𑀺𑀦𑀺𑀩𑁆𑀩𑀸𑀬𑀻,_  
_𑀇𑀲𑀺 𑀔𑀻𑀡𑀧𑀼𑀦𑀩𑁆𑀪𑀯𑁄”𑀢𑀺𑁇_  


---

1294\. …  𑀧𑀸𑀭𑀸𑀧𑀭𑀺𑀬𑁄 𑀣𑁂𑀭𑁄… 𑁇



---

1295\. 𑀯𑀻𑀲𑀢𑀺𑀦𑀺𑀧𑀸𑀢𑁄 𑀦𑀺𑀝𑁆𑀞𑀺𑀢𑁄𑁇



---

1296\. 𑀢𑀢𑁆𑀭𑀼𑀤𑁆𑀤𑀸𑀦𑀁



1297\. _𑀅𑀥𑀺𑀫𑀼𑀢𑁆𑀢𑁄 𑀧𑀸𑀭𑀸𑀧𑀭𑀺𑀬𑁄,_  
_𑀢𑁂𑀮𑀓𑀸𑀦𑀺 𑀭𑀝𑁆𑀞𑀧𑀸𑀮𑁄;_  
_𑀫𑀸𑀮𑀼𑀓𑁆𑀬𑀲𑁂𑀮𑁄 𑀪𑀤𑁆𑀤𑀺𑀬𑁄,_  
_𑀅𑀗𑁆𑀕𑀼𑀮𑀺 𑀤𑀺𑀩𑁆𑀩𑀘𑀓𑁆𑀔𑀼𑀓𑁄;_  
_𑀧𑀸𑀭𑀸𑀧𑀭𑀺𑀬𑁄 𑀤𑀲𑁂𑀢𑁂,_  
_𑀯𑀻𑀲𑀫𑁆𑀳𑀺 𑀧𑀭𑀺𑀓𑀺𑀢𑁆𑀢𑀺𑀢𑀸;_  
_𑀕𑀸𑀣𑀸𑀬𑁄 𑀤𑁆𑀯𑁂 𑀲𑀢𑀸 𑀳𑁄𑀦𑁆𑀢𑀺,_  
_𑀧𑀜𑁆𑀘𑀢𑀸𑀮𑀻𑀲 𑀉𑀢𑁆𑀢𑀭𑀺𑀦𑁆𑀢𑀺𑁇_  


[Go to previous page (16.1.9 Anuruddhattheragāthā)](16.1.9.md) / [Go to parent page (16.1 Paṭhamavagga)](../19Th1/16/16.1.md) / [Go to next page (17 Tiṃsanipāta)](../../17.md)


