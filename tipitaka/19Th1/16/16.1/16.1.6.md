
[Home](/) / [19Th1 Theragāthāpāḷi](../...md) / [16 Vīsatinipāta](...md) / [16.1 Paṭhamavagga](../19Th1/16/16.1.md)

# 𑁧𑁬𑁇𑁧𑁇𑁬 𑀲𑁂𑀮𑀢𑁆𑀣𑁂𑀭𑀕𑀸𑀣𑀸

* 𑀯𑀻𑀲𑀢𑀺𑀦𑀺𑀧𑀸𑀢

* 𑀧𑀞𑀫𑀯𑀕𑁆𑀕

* 𑀲𑁂𑀮𑀢𑁆𑀣𑁂𑀭𑀕𑀸𑀣𑀸

(818.)

1159\. _“𑀧𑀭𑀺𑀧𑀼𑀡𑁆𑀡𑀓𑀸𑀬𑁄 𑀲𑀼𑀭𑀼𑀘𑀺,_  
_𑀲𑀼𑀚𑀸𑀢𑁄 𑀘𑀸𑀭𑀼𑀤𑀲𑁆𑀲𑀦𑁄;_  
_𑀲𑀼𑀯𑀡𑁆𑀡𑀯𑀡𑁆𑀡𑁄𑀲𑀺 𑀪𑀕𑀯𑀸,_  
_𑀲𑀼𑀲𑀼𑀓𑁆𑀓𑀤𑀸𑀞𑁄𑀲𑀺 𑀯𑀻𑀭𑀺𑀬𑀯𑀸𑁇_  


(819.)

1160\. _𑀦𑀭𑀲𑁆𑀲 𑀳𑀺 𑀲𑀼𑀚𑀸𑀢𑀲𑁆𑀲,_  
_𑀬𑁂 𑀪𑀯𑀦𑁆𑀢𑀺 𑀯𑀺𑀬𑀜𑁆𑀚𑀦𑀸;_  
_𑀲𑀩𑁆𑀩𑁂 𑀢𑁂 𑀢𑀯 𑀓𑀸𑀬𑀲𑁆𑀫𑀺𑀁,_  
_𑀫𑀳𑀸𑀧𑀼𑀭𑀺𑀲𑀮𑀓𑁆𑀔𑀡𑀸𑁇_  


(820.)

1161\. _𑀧𑀲𑀦𑁆𑀦𑀦𑁂𑀢𑁆𑀢𑁄 𑀲𑀼𑀫𑀼𑀔𑁄,_  
_𑀩𑁆𑀭𑀳𑀸 𑀉𑀚𑀼 𑀧𑀢𑀸𑀧𑀯𑀸;_  
_𑀫𑀚𑁆𑀛𑁂 𑀲𑀫𑀡𑀲𑀁𑀖𑀲𑁆𑀲,_  
_𑀆𑀤𑀺𑀘𑁆𑀘𑁄𑀯 𑀯𑀺𑀭𑁄𑀘𑀲𑀺𑁇_  


(821.)

1162\. _𑀓𑀮𑁆𑀬𑀸𑀡𑀤𑀲𑁆𑀲𑀦𑁄 𑀪𑀺𑀓𑁆𑀔𑀼,_  
_𑀓𑀜𑁆𑀘𑀦𑀲𑀦𑁆𑀦𑀺𑀪𑀢𑁆𑀢𑀘𑁄;_  
_𑀓𑀺𑀁 𑀢𑁂 𑀲𑀫𑀡𑀪𑀸𑀯𑁂𑀦,_  
_𑀏𑀯𑀁 𑀉𑀢𑁆𑀢𑀫𑀯𑀡𑁆𑀡𑀺𑀦𑁄𑁇_  


(822.)

1163\. _𑀭𑀸𑀚𑀸 𑀅𑀭𑀳𑀲𑀺 𑀪𑀯𑀺𑀢𑀼𑀁,_  
_𑀘𑀓𑁆𑀓𑀯𑀢𑁆𑀢𑀻 𑀭𑀣𑁂𑀲𑀪𑁄;_  
_𑀘𑀸𑀢𑀼𑀭𑀦𑁆𑀢𑁄 𑀯𑀺𑀚𑀺𑀢𑀸𑀯𑀻,_  
_𑀚𑀫𑁆𑀩𑀼𑀲𑀡𑁆𑀟𑀲𑁆𑀲 𑀇𑀲𑁆𑀲𑀭𑁄𑁇_  


(823.)

1164\. _𑀔𑀢𑁆𑀢𑀺𑀬𑀸 𑀪𑁄𑀕𑀻 𑀭𑀸𑀚𑀸𑀦𑁄,_  
_𑀅𑀦𑀼𑀬𑀦𑁆𑀢𑀸 𑀪𑀯𑀦𑁆𑀢𑀺 𑀢𑁂;_  
_𑀭𑀸𑀚𑀸𑀪𑀺𑀭𑀸𑀚𑀸 𑀫𑀦𑀼𑀚𑀺𑀦𑁆𑀤𑁄,_  
_𑀭𑀚𑁆𑀚𑀁 𑀓𑀸𑀭𑁂𑀳𑀺 𑀕𑁄𑀢𑀫”𑁇_  


(824.)

1165\. _“𑀭𑀸𑀚𑀸𑀳𑀫𑀲𑁆𑀫𑀺 𑀲𑁂𑀮, __(𑀲𑁂𑀮𑀸𑀢𑀺 𑀪𑀕𑀯𑀸)___  
_𑀥𑀫𑁆𑀫𑀭𑀸𑀚𑀸 𑀅𑀦𑀼𑀢𑁆𑀢𑀭𑁄;_  
_𑀥𑀫𑁆𑀫𑁂𑀦 𑀘𑀓𑁆𑀓𑀁 𑀯𑀢𑁆𑀢𑁂𑀫𑀺,_  
_𑀘𑀓𑁆𑀓𑀁 𑀅𑀧𑁆𑀧𑀝𑀺𑀯𑀢𑁆𑀢𑀺𑀬𑀁”𑁇_  


(825.)

1166\. _“𑀲𑀫𑁆𑀩𑀼𑀤𑁆𑀥𑁄 𑀧𑀝𑀺𑀚𑀸𑀦𑀸𑀲𑀺, __(𑀇𑀢𑀺 𑀲𑁂𑀮𑁄 𑀩𑁆𑀭𑀸𑀳𑁆𑀫𑀡𑁄)___  
_𑀥𑀫𑁆𑀫𑀭𑀸𑀚𑀸 𑀅𑀦𑀼𑀢𑁆𑀢𑀭𑁄;_  
_‘𑀥𑀫𑁆𑀫𑁂𑀦 𑀘𑀓𑁆𑀓𑀁 𑀯𑀢𑁆𑀢𑁂𑀫𑀺’,_  
_𑀇𑀢𑀺 𑀪𑀸𑀲𑀣 𑀕𑁄𑀢𑀫𑁇_  


(826.)

1167\. _𑀓𑁄 𑀦𑀼 𑀲𑁂𑀦𑀸𑀧𑀢𑀺 𑀪𑁄𑀢𑁄,_  
_𑀲𑀸𑀯𑀓𑁄 𑀲𑀢𑁆𑀣𑀼𑀭𑀦𑁆𑀯𑀬𑁄;_  
_𑀓𑁄 𑀢𑁂𑀢𑀫𑀦𑀼𑀯𑀢𑁆𑀢𑁂𑀢𑀺,_  
_𑀥𑀫𑁆𑀫𑀘𑀓𑁆𑀓𑀁 𑀧𑀯𑀢𑁆𑀢𑀺𑀢𑀁”𑁇_  


(827.)

1168\. _“𑀫𑀬𑀸 𑀧𑀯𑀢𑁆𑀢𑀺𑀢𑀁 𑀘𑀓𑁆𑀓𑀁, __(𑀲𑁂𑀮𑀸𑀢𑀺 𑀪𑀕𑀯𑀸)___  
_𑀥𑀫𑁆𑀫𑀘𑀓𑁆𑀓𑀁 𑀅𑀦𑀼𑀢𑁆𑀢𑀭𑀁;_  
_𑀲𑀸𑀭𑀺𑀧𑀼𑀢𑁆𑀢𑁄 𑀅𑀦𑀼𑀯𑀢𑁆𑀢𑁂𑀢𑀺,_  
_𑀅𑀦𑀼𑀚𑀸𑀢𑁄 𑀢𑀣𑀸𑀕𑀢𑀁𑁇_  


(828.)

1169\. _𑀅𑀪𑀺𑀜𑁆𑀜𑁂𑀬𑁆𑀬𑀁 𑀅𑀪𑀺𑀜𑁆𑀜𑀸𑀢𑀁,_  
_𑀪𑀸𑀯𑁂𑀢𑀩𑁆𑀩𑀜𑁆𑀘 𑀪𑀸𑀯𑀺𑀢𑀁;_  
_𑀧𑀳𑀸𑀢𑀩𑁆𑀩𑀁 𑀧𑀳𑀻𑀦𑀁 𑀫𑁂,_  
_𑀢𑀲𑁆𑀫𑀸 𑀩𑀼𑀤𑁆𑀥𑁄𑀲𑁆𑀫𑀺 𑀩𑁆𑀭𑀸𑀳𑁆𑀫𑀡𑁇_  


(829.)

1170\. _𑀯𑀺𑀦𑀬𑀲𑁆𑀲𑀼 𑀫𑀬𑀺 𑀓𑀗𑁆𑀔𑀁,_  
_𑀅𑀥𑀺𑀫𑀼𑀘𑁆𑀘𑀲𑁆𑀲𑀼 𑀩𑁆𑀭𑀸𑀳𑁆𑀫𑀡;_  
_𑀤𑀼𑀮𑁆𑀮𑀪𑀁 𑀤𑀲𑁆𑀲𑀦𑀁 𑀳𑁄𑀢𑀺,_  
_𑀲𑀫𑁆𑀩𑀼𑀤𑁆𑀥𑀸𑀦𑀁 𑀅𑀪𑀺𑀡𑁆𑀳𑀲𑁄𑁇_  


(830.)

1171\. _𑀬𑁂𑀲𑀁 𑀯𑁂 𑀤𑀼𑀮𑁆𑀮𑀪𑁄 𑀮𑁄𑀓𑁂,_  
_𑀧𑀸𑀢𑀼𑀪𑀸𑀯𑁄 𑀅𑀪𑀺𑀡𑁆𑀳𑀲𑁄;_  
_𑀲𑁄𑀳𑀁 𑀩𑁆𑀭𑀸𑀳𑁆𑀫𑀡 𑀩𑀼𑀤𑁆𑀥𑁄𑀲𑁆𑀫𑀺,_  
_𑀲𑀮𑁆𑀮𑀓𑀢𑁆𑀢𑁄 𑀅𑀦𑀼𑀢𑁆𑀢𑀭𑁄𑁇_  


(831.)

1172\. _𑀩𑁆𑀭𑀳𑁆𑀫𑀪𑀽𑀢𑁄 𑀅𑀢𑀺𑀢𑀼𑀮𑁄,_  
_𑀫𑀸𑀭𑀲𑁂𑀦𑀧𑁆𑀧𑀫𑀤𑁆𑀤𑀦𑁄;_  
_𑀲𑀩𑁆𑀩𑀸𑀫𑀺𑀢𑁆𑀢𑁂 𑀯𑀲𑁂 𑀓𑀢𑁆𑀯𑀸,_  
_𑀫𑁄𑀤𑀸𑀫𑀺 𑀅𑀓𑀼𑀢𑁄𑀪𑀬𑁄”𑁇_  


(832.)

1173\. _“𑀇𑀤𑀁 𑀪𑁄𑀦𑁆𑀢𑁄 𑀦𑀺𑀲𑀸𑀫𑁂𑀣,_  
_𑀬𑀣𑀸 𑀪𑀸𑀲𑀢𑀺 𑀘𑀓𑁆𑀔𑀼𑀫𑀸;_  
_𑀲𑀮𑁆𑀮𑀓𑀢𑁆𑀢𑁄 𑀫𑀳𑀸𑀯𑀻𑀭𑁄,_  
_𑀲𑀻𑀳𑁄𑀯 𑀦𑀤𑀢𑀻 𑀯𑀦𑁂𑁇_  


(833.)

1174\. _𑀩𑁆𑀭𑀳𑁆𑀫𑀪𑀽𑀢𑀁 𑀅𑀢𑀺𑀢𑀼𑀮𑀁,_  
_𑀫𑀸𑀭𑀲𑁂𑀦𑀧𑁆𑀧𑀫𑀤𑁆𑀤𑀦𑀁;_  
_𑀓𑁄 𑀤𑀺𑀲𑁆𑀯𑀸 𑀦𑀧𑁆𑀧𑀲𑀻𑀤𑁂𑀬𑁆𑀬,_  
_𑀅𑀧𑀺 𑀓𑀡𑁆𑀳𑀸𑀪𑀺𑀚𑀸𑀢𑀺𑀓𑁄𑁇_  


(834.)

1175\. _𑀬𑁄 𑀫𑀁 𑀇𑀘𑁆𑀙𑀢𑀺 𑀅𑀦𑁆𑀯𑁂𑀢𑀼,_  
_𑀬𑁄 𑀯𑀸 𑀦𑀺𑀘𑁆𑀙𑀢𑀺 𑀕𑀘𑁆𑀙𑀢𑀼;_  
_𑀇𑀥𑀸𑀳𑀁 𑀧𑀩𑁆𑀩𑀚𑀺𑀲𑁆𑀲𑀸𑀫𑀺,_  
_𑀯𑀭𑀧𑀜𑁆𑀜𑀲𑁆𑀲 𑀲𑀦𑁆𑀢𑀺𑀓𑁂”𑁇_  


(835.)

1176\. _“𑀏𑀢𑀜𑁆𑀘𑁂 𑀭𑀼𑀘𑁆𑀘𑀢𑀺 𑀪𑁄𑀢𑁄,_  
_𑀲𑀫𑁆𑀫𑀸𑀲𑀫𑁆𑀩𑀼𑀤𑁆𑀥𑀲𑀸𑀲𑀦𑀁;_  
_𑀫𑀬𑀫𑁆𑀧𑀺 𑀧𑀩𑁆𑀩𑀚𑀺𑀲𑁆𑀲𑀸𑀫,_  
_𑀯𑀭𑀧𑀜𑁆𑀜𑀲𑁆𑀲 𑀲𑀦𑁆𑀢𑀺𑀓𑁂”𑁇_  


(836.)

1177\. _“𑀩𑁆𑀭𑀸𑀳𑁆𑀫𑀡𑀸 𑀢𑀺𑀲𑀢𑀸 𑀇𑀫𑁂,_  
_𑀬𑀸𑀘𑀦𑁆𑀢𑀺 𑀧𑀜𑁆𑀚𑀮𑀻𑀓𑀢𑀸;_  
_‘𑀩𑁆𑀭𑀳𑁆𑀫𑀘𑀭𑀺𑀬𑀁 𑀘𑀭𑀺𑀲𑁆𑀲𑀸𑀫,_  
_𑀪𑀕𑀯𑀸 𑀢𑀯 𑀲𑀦𑁆𑀢𑀺𑀓𑁂’”𑁇_  


(837.)

1178\. _“𑀲𑁆𑀯𑀸𑀓𑁆𑀔𑀸𑀢𑀁 𑀩𑁆𑀭𑀳𑁆𑀫𑀘𑀭𑀺𑀬𑀁, __(𑀲𑁂𑀮𑀸𑀢𑀺 𑀪𑀕𑀯𑀸)___  
_𑀲𑀦𑁆𑀤𑀺𑀝𑁆𑀞𑀺𑀓𑀫𑀓𑀸𑀮𑀺𑀓𑀁;_  
_𑀬𑀢𑁆𑀣 𑀅𑀫𑁄𑀖𑀸 𑀧𑀩𑁆𑀩𑀚𑁆𑀚𑀸,_  
_𑀅𑀧𑁆𑀧𑀫𑀢𑁆𑀢𑀲𑁆𑀲 𑀲𑀺𑀓𑁆𑀔𑀢𑁄”𑁇_  


(838.)

1179\. _“𑀬𑀁 𑀢𑀁 𑀲𑀭𑀡𑀫𑀸𑀕𑀫𑁆𑀳,_  
_𑀇𑀢𑁄 𑀅𑀝𑁆𑀞𑀫𑁂 𑀘𑀓𑁆𑀔𑀼𑀫;_  
_𑀲𑀢𑁆𑀢𑀭𑀢𑁆𑀢𑁂𑀦 𑀪𑀕𑀯𑀸,_  
_𑀤𑀦𑁆𑀢𑀸𑀫𑁆𑀳 𑀢𑀯 𑀲𑀸𑀲𑀦𑁂𑁇_  


(839.)

1180\. _𑀢𑀼𑀯𑀁 𑀩𑀼𑀤𑁆𑀥𑁄 𑀢𑀼𑀯𑀁 𑀲𑀢𑁆𑀣𑀸,_  
_𑀢𑀼𑀯𑀁 𑀫𑀸𑀭𑀸𑀪𑀺𑀪𑀽 𑀫𑀼𑀦𑀺;_  
_𑀢𑀼𑀯𑀁 𑀅𑀦𑀼𑀲𑀬𑁂 𑀙𑁂𑀢𑁆𑀯𑀸,_  
_𑀢𑀺𑀡𑁆𑀡𑁄 𑀢𑀸𑀭𑁂𑀲𑀺𑀫𑀁 𑀧𑀚𑀁𑁇_  


(840.)

1181\. _𑀉𑀧𑀥𑀻 𑀢𑁂 𑀲𑀫𑀢𑀺𑀓𑁆𑀓𑀦𑁆𑀢𑀸,_  
_𑀆𑀲𑀯𑀸 𑀢𑁂 𑀧𑀤𑀸𑀮𑀺𑀢𑀸;_  
_𑀲𑀻𑀳𑁄𑀯 𑀅𑀦𑀼𑀧𑀸𑀤𑀸𑀦𑁄,_  
_𑀧𑀳𑀻𑀦𑀪𑀬𑀪𑁂𑀭𑀯𑁄𑁇_  


(841.)

1182\. _𑀪𑀺𑀓𑁆𑀔𑀯𑁄 𑀢𑀺𑀲𑀢𑀸 𑀇𑀫𑁂,_  
_𑀢𑀺𑀝𑁆𑀞𑀦𑁆𑀢𑀺 𑀧𑀜𑁆𑀚𑀮𑀻𑀓𑀢𑀸;_  
_𑀧𑀸𑀤𑁂 𑀯𑀻𑀭 𑀧𑀲𑀸𑀭𑁂𑀳𑀺,_  
_𑀦𑀸𑀕𑀸 𑀯𑀦𑁆𑀤𑀦𑁆𑀢𑀼 𑀲𑀢𑁆𑀣𑀼𑀦𑁄”𑀢𑀺𑁇_  


---

1183\. …  𑀲𑁂𑀮𑁄 𑀣𑁂𑀭𑁄… 𑁇



[Go to previous page (16.1.5 Mālukyaputtattheragāthā)](16.1.5.md) / [Go to parent page (16.1 Paṭhamavagga)](../19Th1/16/16.1.md) / [Go to next page (16.1.7 Kāḷigodhāputtabhaddiyattheragāthā)](16.1.7.md)


