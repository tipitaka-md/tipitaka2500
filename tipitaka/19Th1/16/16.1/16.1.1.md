
[Home](/) / [19Th1 Theragāthāpāḷi](../../../19Th1.md) / [16 Vīsatinipāta](../../16.md) / [16.1 Paṭhamavagga](../16.1.md)

# 16.1.1 Adhimuttattheragāthā

* Vīsatinipāta

* Paṭhamavagga

* Adhimuttattheragāthā

(705.)

1041\. _“Yaññatthaṃ vā dhanatthaṃ vā,_  
_ye hanāma mayaṃ pure;_  
_Avasesaṃ bhayaṃ hoti,_  
_vedhanti vilapanti ca._  


(706.)

1042\. _Tassa te natthi bhītattaṃ,_  
_bhiyyo vaṇṇo pasīdati;_  
_Kasmā na paridevesi,_  
_evarūpe mahabbhaye”._  


(707.)

1043\. _“Natthi cetasikaṃ dukkhaṃ,_  
_anapekkhassa gāmaṇi;_  
_Atikkantā bhayā sabbe,_  
_khīṇasaṃyojanassa ve._  


(708.)

1044\. _Khīṇāya bhavanettiyā,_  
_diṭṭhe dhamme yathātathe;_  
_Na bhayaṃ maraṇe hoti,_  
_bhāranikkhepane yathā._  


(709.)

1045\. _Suciṇṇaṃ brahmacariyaṃ me,_  
_maggo cāpi subhāvito;_  
_Maraṇe me bhayaṃ natthi,_  
_rogānamiva saṅkhaye._  


(710.)

1046\. _Suciṇṇaṃ brahmacariyaṃ me,_  
_maggo cāpi subhāvito;_  
_Nirassādā bhavā diṭṭhā,_  
_visaṃ pitvāva chaḍḍitaṃ._  


(711.)

1047\. _Pāragū anupādāno,_  
_katakicco anāsavo;_  
_Tuṭṭho āyukkhayā hoti,_  
_mutto āghātanā yathā._  


(712.)

1048\. _Uttamaṃ dhammataṃ patto,_  
_sabbaloke anatthiko;_  
_Ādittāva gharā mutto,_  
_maraṇasmiṃ na socati._  


(713.)

1049\. _Yadatthi saṅgataṃ kiñci,_  
_bhavo vā yattha labbhati;_  
_Sabbaṃ anissaraṃ etaṃ,_  
_iti vuttaṃ mahesinā._  


(714.)

1050\. _Yo taṃ tathā pajānāti,_  
_yathā buddhena desitaṃ;_  
_Na gaṇhāti bhavaṃ kiñci,_  
_sutattaṃva ayoguḷaṃ._  


(715.)

1051\. _Na me hoti ‘ahosin’ti,_  
_‘bhavissan’ti na hoti me;_  
_Saṅkhārā vigamissanti,_  
_tattha kā paridevanā._  


(716.)

1052\. _Suddhaṃ dhammasamuppādaṃ,_  
_Suddhaṃ saṅkhārasantatiṃ;_  
_Passantassa yathābhūtaṃ,_  
_Na bhayaṃ hoti gāmaṇi._  


(717.)

1053\. _Tiṇakaṭṭhasamaṃ lokaṃ,_  
_yadā paññāya passati;_  
_Mamattaṃ so asaṃvindaṃ,_  
_‘natthi me’ti na socati._  


(718.)

1054\. _Ukkaṇṭhāmi sarīrena,_  
_bhavenamhi anatthiko;_  
_Soyaṃ bhijjissati kāyo,_  
_añño ca na bhavissati._  


(719.)

1055\. _Yaṃ vo kiccaṃ sarīrena,_  
_taṃ karotha yadicchatha;_  
_Na me tappaccayā tattha,_  
_doso pemañca hehiti”._  


(720.)

1056\. _Tassa taṃ vacanaṃ sutvā,_  
_abbhutaṃ lomahaṃsanaṃ;_  
_Satthāni nikkhipitvāna,_  
_māṇavā etadabravuṃ._  


(721.)

1057\. _“Kiṃ bhadante karitvāna,_  
_ko vā ācariyo tava;_  
_Kassa sāsanamāgamma,_  
_labbhate taṃ asokatā”._  


(722.)

1058\. _“Sabbaññū sabbadassāvī,_  
_jino ācariyo mama;_  
_Mahākāruṇiko satthā,_  
_sabbalokatikicchako._  


(723.)

1059\. _Tenāyaṃ desito dhammo,_  
_khayagāmī anuttaro;_  
_Tassa sāsanamāgamma,_  
_labbhate taṃ asokatā”._  


(724.)

1060\. _Sutvāna corā isino subhāsitaṃ,_  
_Nikkhippa satthāni ca āvudhāni ca;_  
_Tamhā ca kammā viramiṃsu eke,_  
_Eke ca pabbajjamarocayiṃsu._  


(725.)

1061\. _Te pabbajitvā sugatassa sāsane,_  
_Bhāvetva bojjhaṅgabalāni paṇḍitā;_  
_Udaggacittā sumanā katindriyā,_  
_Phusiṃsu nibbānapadaṃ asaṅkhatanti._  


---

1062\. … Adhimutto thero… .



[Go to previous page (16.1 Paṭhamavagga)](../16.1.md) / [Go to parent page (16.1 Paṭhamavagga)](../16.1.md) / [Go to next page (16.1.2 Pārāpariyattheragāthā)](16.1.2.md)


