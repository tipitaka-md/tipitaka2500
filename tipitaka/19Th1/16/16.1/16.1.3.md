
[Home](/) / [19Th1 Theragāthāpāḷi](../../../19Th1.md) / [16 Vīsatinipāta](../../16.md) / [16.1 Paṭhamavagga](../16.1.md)

# 𑁧𑁬𑁇𑁧𑁇𑁩 𑀢𑁂𑀮𑀓𑀸𑀦𑀺𑀢𑁆𑀣𑁂𑀭𑀕𑀸𑀣𑀸

### 𑀯𑀻𑀲𑀢𑀺𑀦𑀺𑀧𑀸𑀢

### 𑀧𑀞𑀫𑀯𑀕𑁆𑀕

### 𑀢𑁂𑀮𑀓𑀸𑀦𑀺𑀢𑁆𑀣𑁂𑀭𑀕𑀸𑀣𑀸

(747.)

1085\. _“𑀘𑀺𑀭𑀭𑀢𑁆𑀢𑀁 𑀯𑀢𑀸𑀢𑀸𑀧𑀻,_  
_𑀥𑀫𑁆𑀫𑀁 𑀅𑀦𑀼𑀯𑀺𑀘𑀺𑀦𑁆𑀢𑀬𑀁;_  
_𑀲𑀫𑀁 𑀘𑀺𑀢𑁆𑀢𑀲𑁆𑀲 𑀦𑀸𑀮𑀢𑁆𑀣𑀁,_  
_𑀧𑀼𑀘𑁆𑀙𑀁 𑀲𑀫𑀡𑀩𑁆𑀭𑀸𑀳𑁆𑀫𑀡𑁂𑁇_  


(748.)

1086\. _‘𑀓𑁄 𑀲𑁄 𑀧𑀸𑀭𑀗𑁆𑀕𑀢𑁄 𑀮𑁄𑀓𑁂,_  
_𑀓𑁄 𑀧𑀢𑁆𑀢𑁄 𑀅𑀫𑀢𑁄𑀕𑀥𑀁;_  
_𑀓𑀲𑁆𑀲 𑀥𑀫𑁆𑀫𑀁 𑀧𑀝𑀺𑀘𑁆𑀙𑀸𑀫𑀺,_  
_𑀧𑀭𑀫𑀢𑁆𑀣𑀯𑀺𑀚𑀸𑀦𑀦𑀁’𑁇_  


(749.)

1087\. _𑀅𑀦𑁆𑀢𑁄𑀯𑀗𑁆𑀓𑀕𑀢𑁄 𑀆𑀲𑀺,_  
_𑀫𑀘𑁆𑀙𑁄𑀯 𑀖𑀲𑀫𑀸𑀫𑀺𑀲𑀁;_  
_𑀩𑀤𑁆𑀥𑁄 𑀫𑀳𑀺𑀦𑁆𑀤𑀧𑀸𑀲𑁂𑀦,_  
_𑀯𑁂𑀧𑀘𑀺𑀢𑁆𑀬𑀲𑀼𑀭𑁄 𑀬𑀣𑀸𑁇_  


(750.)

1088\. _𑀅𑀜𑁆𑀙𑀸𑀫𑀺 𑀦𑀁 𑀦 𑀫𑀼𑀜𑁆𑀘𑀸𑀫𑀺,_  
_𑀅𑀲𑁆𑀫𑀸 𑀲𑁄𑀓𑀧𑀭𑀺𑀤𑁆𑀤𑀯𑀸;_  
_𑀓𑁄 𑀫𑁂 𑀩𑀦𑁆𑀥𑀁 𑀫𑀼𑀜𑁆𑀘𑀁 𑀮𑁄𑀓𑁂,_  
_𑀲𑀫𑁆𑀩𑁄𑀥𑀺𑀁 𑀯𑁂𑀤𑀬𑀺𑀲𑁆𑀲𑀢𑀺𑁇_  


(751.)

1089\. _𑀲𑀫𑀡𑀁 𑀩𑁆𑀭𑀸𑀳𑁆𑀫𑀡𑀁 𑀯𑀸 𑀓𑀁,_  
_𑀆𑀤𑀺𑀲𑀦𑁆𑀢𑀁 𑀧𑀪𑀗𑁆𑀕𑀼𑀦𑀁;_  
_𑀓𑀲𑁆𑀲 𑀥𑀫𑁆𑀫𑀁 𑀧𑀝𑀺𑀘𑁆𑀙𑀸𑀫𑀺,_  
_𑀚𑀭𑀸𑀫𑀘𑁆𑀘𑀼𑀧𑀯𑀸𑀳𑀦𑀁𑁇_  


(752.)

1090\. _𑀯𑀺𑀘𑀺𑀓𑀺𑀘𑁆𑀙𑀸𑀓𑀗𑁆𑀔𑀸𑀕𑀦𑁆𑀣𑀺𑀢𑀁,_  
_𑀲𑀸𑀭𑀫𑁆𑀪𑀩𑀮𑀲𑀜𑁆𑀜𑀼𑀢𑀁;_  
_𑀓𑁄𑀥𑀧𑁆𑀧𑀢𑁆𑀢𑀫𑀦𑀢𑁆𑀣𑀤𑁆𑀥𑀁,_  
_𑀅𑀪𑀺𑀚𑀧𑁆𑀧𑀧𑁆𑀧𑀤𑀸𑀭𑀡𑀁𑁇_  


(753.)

1091\. _𑀢𑀡𑁆𑀳𑀸𑀥𑀦𑀼𑀲𑀫𑀼𑀝𑁆𑀞𑀸𑀦𑀁,_  
_𑀤𑁆𑀯𑁂 𑀘 𑀧𑀦𑁆𑀦𑀭𑀲𑀸𑀬𑀼𑀢𑀁;_  
_𑀧𑀲𑁆𑀲 𑀑𑀭𑀲𑀺𑀓𑀁 𑀩𑀸𑀍𑀳𑀁,_  
_𑀪𑁂𑀢𑁆𑀯𑀸𑀦 𑀬𑀤𑀺 𑀢𑀺𑀝𑁆𑀞𑀢𑀺𑁇_  


(754.)

1092\. _𑀅𑀦𑀼𑀤𑀺𑀝𑁆𑀞𑀻𑀦𑀁 𑀅𑀧𑁆𑀧𑀳𑀸𑀦𑀁,_  
_𑀲𑀗𑁆𑀓𑀧𑁆𑀧𑀧𑀭𑀢𑁂𑀚𑀺𑀢𑀁;_  
_𑀢𑁂𑀦 𑀯𑀺𑀤𑁆𑀥𑁄 𑀧𑀯𑁂𑀥𑀸𑀫𑀺,_  
_𑀧𑀢𑁆𑀢𑀁𑀯 𑀫𑀸𑀮𑀼𑀢𑁂𑀭𑀺𑀢𑀁𑁇_  


(755.)

1093\. _𑀅𑀚𑁆𑀛𑀢𑁆𑀢𑀁 𑀫𑁂 𑀲𑀫𑀼𑀝𑁆𑀞𑀸𑀬,_  
_𑀔𑀺𑀧𑁆𑀧𑀁 𑀧𑀘𑁆𑀘𑀢𑀺 𑀫𑀸𑀫𑀓𑀁;_  
_𑀙𑀨𑀲𑁆𑀲𑀸𑀬𑀢𑀦𑀻 𑀓𑀸𑀬𑁄,_  
_𑀬𑀢𑁆𑀣 𑀲𑀭𑀢𑀺 𑀲𑀩𑁆𑀩𑀤𑀸𑁇_  


(756.)

1094\. _𑀢𑀁 𑀦 𑀧𑀲𑁆𑀲𑀸𑀫𑀺 𑀢𑁂𑀓𑀺𑀘𑁆𑀙𑀁,_  
_𑀬𑁄 𑀫𑁂𑀢𑀁 𑀲𑀮𑁆𑀮𑀫𑀼𑀤𑁆𑀥𑀭𑁂;_  
_𑀦𑀸𑀦𑀸𑀭𑀚𑁆𑀚𑁂𑀦 𑀲𑀢𑁆𑀣𑁂𑀦,_  
_𑀦𑀸𑀜𑁆𑀜𑁂𑀦 𑀯𑀺𑀘𑀺𑀓𑀺𑀘𑁆𑀙𑀺𑀢𑀁𑁇_  


(757.)

1095\. _𑀓𑁄 𑀫𑁂 𑀅𑀲𑀢𑁆𑀣𑁄 𑀅𑀯𑀡𑁄,_  
_𑀲𑀮𑁆𑀮𑀫𑀩𑁆𑀪𑀦𑁆𑀢𑀭𑀧𑀲𑁆𑀲𑀬𑀁;_  
_𑀅𑀳𑀺𑀁𑀲𑀁 𑀲𑀩𑁆𑀩𑀕𑀢𑁆𑀢𑀸𑀦𑀺,_  
_𑀲𑀮𑁆𑀮𑀁 𑀫𑁂 𑀉𑀤𑁆𑀥𑀭𑀺𑀲𑁆𑀲𑀢𑀺𑁇_  


(758.)

1096\. _𑀥𑀫𑁆𑀫𑀧𑁆𑀧𑀢𑀺 𑀳𑀺 𑀲𑁄 𑀲𑁂𑀝𑁆𑀞𑁄,_  
_𑀯𑀺𑀲𑀤𑁄𑀲𑀧𑁆𑀧𑀯𑀸𑀳𑀓𑁄;_  
_𑀕𑀫𑁆𑀪𑀻𑀭𑁂 𑀧𑀢𑀺𑀢𑀲𑁆𑀲 𑀫𑁂,_  
_𑀣𑀮𑀁 𑀧𑀸𑀡𑀺𑀜𑁆𑀘 𑀤𑀲𑁆𑀲𑀬𑁂𑁇_  


(759.)

1097\. _𑀭𑀳𑀤𑁂𑀳𑀫𑀲𑁆𑀫𑀺 𑀑𑀕𑀸𑀍𑀳𑁄,_  
_𑀅𑀳𑀸𑀭𑀺𑀬𑀭𑀚𑀫𑀢𑁆𑀢𑀺𑀓𑁂;_  
_𑀫𑀸𑀬𑀸𑀉𑀲𑀽𑀬𑀲𑀸𑀭𑀫𑁆𑀪,_  
_𑀣𑀺𑀦𑀫𑀺𑀤𑁆𑀥𑀫𑀧𑀢𑁆𑀣𑀝𑁂𑁇_  


(760.)

1098\. _𑀉𑀤𑁆𑀥𑀘𑁆𑀘𑀫𑁂𑀖𑀣𑀦𑀺𑀢𑀁,_  
_𑀲𑀁𑀬𑁄𑀚𑀦𑀯𑀮𑀸𑀳𑀓𑀁;_  
_𑀯𑀸𑀳𑀸 𑀯𑀳𑀦𑁆𑀢𑀺 𑀓𑀼𑀤𑁆𑀤𑀺𑀝𑁆𑀞𑀺𑀁,_  
_𑀲𑀗𑁆𑀓𑀧𑁆𑀧𑀸 𑀭𑀸𑀕𑀦𑀺𑀲𑁆𑀲𑀺𑀢𑀸𑁇_  


(761.)

1099\. _𑀲𑀯𑀦𑁆𑀢𑀺 𑀲𑀩𑁆𑀩𑀥𑀺 𑀲𑁄𑀢𑀸,_  
_𑀮𑀢𑀸 𑀉𑀩𑁆𑀪𑀺𑀚𑁆𑀚 𑀢𑀺𑀝𑁆𑀞𑀢𑀺;_  
_𑀢𑁂 𑀲𑁄𑀢𑁂 𑀓𑁄 𑀦𑀺𑀯𑀸𑀭𑁂𑀬𑁆𑀬,_  
_𑀢𑀁 𑀮𑀢𑀁 𑀓𑁄 𑀳𑀺 𑀙𑁂𑀘𑁆𑀙𑀢𑀺𑁇_  


(762.)

1100\. _𑀯𑁂𑀮𑀁 𑀓𑀭𑁄𑀣 𑀪𑀤𑁆𑀤𑀦𑁆𑀢𑁂,_  
_𑀲𑁄𑀢𑀸𑀦𑀁 𑀲𑀦𑁆𑀦𑀺𑀯𑀸𑀭𑀡𑀁;_  
_𑀫𑀸 𑀢𑁂 𑀫𑀦𑁄𑀫𑀬𑁄 𑀲𑁄𑀢𑁄,_  
_𑀭𑀼𑀓𑁆𑀔𑀁𑀯 𑀲𑀳𑀲𑀸 𑀮𑀼𑀯𑁂𑁇_  


(763.)

1101\. _𑀏𑀯𑀁 𑀫𑁂 𑀪𑀬𑀚𑀸𑀢𑀲𑁆𑀲,_  
_𑀅𑀧𑀸𑀭𑀸 𑀧𑀸𑀭𑀫𑁂𑀲𑀢𑁄;_  
_𑀢𑀸𑀡𑁄 𑀧𑀜𑁆𑀜𑀸𑀯𑀼𑀥𑁄 𑀲𑀢𑁆𑀣𑀸,_  
_𑀇𑀲𑀺𑀲𑀁𑀖𑀦𑀺𑀲𑁂𑀯𑀺𑀢𑁄𑁇_  


(764.)

1102\. _𑀲𑁄𑀧𑀸𑀡𑀁 𑀲𑀼𑀕𑀢𑀁 𑀲𑀼𑀤𑁆𑀥𑀁,_  
_𑀥𑀫𑁆𑀫𑀲𑀸𑀭𑀫𑀬𑀁 𑀤𑀍𑀳𑀁;_  
_𑀧𑀸𑀤𑀸𑀲𑀺 𑀯𑀼𑀬𑁆𑀳𑀫𑀸𑀦𑀲𑁆𑀲,_  
_‘𑀫𑀸 𑀪𑀸𑀬𑀻’𑀢𑀺 𑀘 𑀫𑀩𑁆𑀭𑀯𑀺𑁇_  


(765.)

1103\. _𑀲𑀢𑀺𑀧𑀝𑁆𑀞𑀸𑀦𑀧𑀸𑀲𑀸𑀤𑀁,_  
_𑀆𑀭𑀼𑀬𑁆𑀳 𑀧𑀘𑁆𑀘𑀯𑁂𑀓𑁆𑀔𑀺𑀲𑀁;_  
_𑀬𑀁 𑀢𑀁 𑀧𑀼𑀩𑁆𑀩𑁂 𑀅𑀫𑀜𑁆𑀜𑀺𑀲𑁆𑀲𑀁,_  
_𑀲𑀓𑁆𑀓𑀸𑀬𑀸𑀪𑀺𑀭𑀢𑀁 𑀧𑀚𑀁𑁇_  


(766.)

1104\. _𑀬𑀤𑀸 𑀘 𑀫𑀕𑁆𑀕𑀫𑀤𑁆𑀤𑀓𑁆𑀔𑀺𑀁,_  
_𑀦𑀸𑀯𑀸𑀬 𑀅𑀪𑀺𑀭𑀽𑀳𑀦𑀁;_  
_𑀅𑀦𑀥𑀺𑀝𑁆𑀞𑀸𑀬 𑀅𑀢𑁆𑀢𑀸𑀦𑀁,_  
_𑀢𑀺𑀢𑁆𑀣𑀫𑀤𑁆𑀤𑀓𑁆𑀔𑀺𑀫𑀼𑀢𑁆𑀢𑀫𑀁𑁇_  


(767.)

1105\. _𑀲𑀮𑁆𑀮𑀁 𑀅𑀢𑁆𑀢𑀲𑀫𑀼𑀝𑁆𑀞𑀸𑀦𑀁,_  
_𑀪𑀯𑀦𑁂𑀢𑁆𑀢𑀺𑀧𑁆𑀧𑀪𑀸𑀯𑀺𑀢𑀁;_  
_𑀏𑀢𑁂𑀲𑀁 𑀅𑀧𑁆𑀧𑀯𑀢𑁆𑀢𑀸𑀬,_  
_𑀤𑁂𑀲𑁂𑀲𑀺 𑀫𑀕𑁆𑀕𑀫𑀼𑀢𑁆𑀢𑀫𑀁𑁇_  


(768.)

1106\. _𑀤𑀻𑀖𑀭𑀢𑁆𑀢𑀸𑀦𑀼𑀲𑀬𑀺𑀢𑀁,_  
_𑀘𑀺𑀭𑀭𑀢𑁆𑀢𑀫𑀥𑀺𑀝𑁆𑀞𑀺𑀢𑀁;_  
_𑀩𑀼𑀤𑁆𑀥𑁄 𑀫𑁂𑀧𑀸𑀦𑀼𑀤𑀻 𑀕𑀦𑁆𑀣𑀁,_  
_𑀯𑀺𑀲𑀤𑁄𑀲𑀧𑁆𑀧𑀯𑀸𑀳𑀦𑁄”𑀢𑀺𑁇_  


---

1107\. … 𑀢𑁂𑀮𑀓𑀸𑀦𑀺 𑀣𑁂𑀭𑁄… 𑁇



[Go to previous page (16.1.2 Pārāpariyattheragāthā)](16.1.2.md) / [Go to parent page (16.1 Paṭhamavagga)](../16.1.md) / [Go to next page (16.1.4 Raṭṭhapālattheragāthā)](16.1.4.md)


