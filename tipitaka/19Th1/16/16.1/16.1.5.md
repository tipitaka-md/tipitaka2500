
[Home](/) / [19Th1 Theragāthāpāḷi](/tipitaka/19Th1.md) / [16 Vīsatinipāta](/tipitaka/19Th1/16.md) / [16.1 Paṭhamavagga](/tipitaka/19Th1/16/16.1.md)

# 𑁧𑁬𑁇𑁧𑁇𑁫 𑀫𑀸𑀮𑀼𑀓𑁆𑀬𑀧𑀼𑀢𑁆𑀢𑀢𑁆𑀣𑁂𑀭𑀕𑀸𑀣𑀸

### 𑀯𑀻𑀲𑀢𑀺𑀦𑀺𑀧𑀸𑀢

### 𑀧𑀞𑀫𑀯𑀕𑁆𑀕

### 𑀫𑀸𑀮𑀼𑀓𑁆𑀬𑀧𑀼𑀢𑁆𑀢𑀢𑁆𑀣𑁂𑀭𑀕𑀸𑀣𑀸

(794.)

1134. _“𑀭𑀽𑀧𑀁 𑀤𑀺𑀲𑁆𑀯𑀸 𑀲𑀢𑀺 𑀫𑀼𑀝𑁆𑀞𑀸,_  
_𑀧𑀺𑀬𑀁 𑀦𑀺𑀫𑀺𑀢𑁆𑀢𑀁 𑀫𑀦𑀲𑀺 𑀓𑀭𑁄𑀢𑁄;_  
_𑀲𑀸𑀭𑀢𑁆𑀢𑀘𑀺𑀢𑁆𑀢𑁄 𑀯𑁂𑀤𑁂𑀢𑀺,_  
_𑀢𑀜𑁆𑀘 𑀅𑀚𑁆𑀛𑁄𑀲 𑀢𑀺𑀝𑁆𑀞𑀢𑀺𑁇_  


(795.)

1135. _𑀢𑀲𑁆𑀲 𑀯𑀟𑁆𑀠𑀦𑁆𑀢𑀺 𑀯𑁂𑀤𑀦𑀸,_  
_𑀅𑀦𑁂𑀓𑀸 𑀭𑀽𑀧𑀲𑀫𑁆𑀪𑀯𑀸;_  
_𑀅𑀪𑀺𑀚𑁆𑀛𑀸 𑀘 𑀯𑀺𑀳𑁂𑀲𑀸 𑀘,_  
_𑀘𑀺𑀢𑁆𑀢𑀫𑀲𑁆𑀲𑀽𑀧𑀳𑀜𑁆𑀜𑀢𑀺;_  
_𑀏𑀯𑀫𑀸𑀘𑀺𑀦𑀢𑁄 𑀤𑀼𑀓𑁆𑀔𑀁,_  
_𑀆𑀭𑀸 𑀦𑀺𑀩𑁆𑀩𑀸𑀦 𑀯𑀼𑀘𑁆𑀘𑀢𑀺𑁇_  


(796.)

1136. _𑀲𑀤𑁆𑀤𑀁 𑀲𑀼𑀢𑁆𑀯𑀸 𑀲𑀢𑀺 𑀫𑀼𑀝𑁆𑀞𑀸,_  
_𑀧𑀺𑀬𑀁 𑀦𑀺𑀫𑀺𑀢𑁆𑀢𑀁 𑀫𑀦𑀲𑀺 𑀓𑀭𑁄𑀢𑁄;_  
_𑀲𑀸𑀭𑀢𑁆𑀢𑀘𑀺𑀢𑁆𑀢𑁄 𑀯𑁂𑀤𑁂𑀢𑀺,_  
_𑀢𑀜𑁆𑀘 𑀅𑀚𑁆𑀛𑁄𑀲 𑀢𑀺𑀝𑁆𑀞𑀢𑀺𑁇_  


(797.)

1137. _𑀢𑀲𑁆𑀲 𑀯𑀟𑁆𑀠𑀦𑁆𑀢𑀺 𑀯𑁂𑀤𑀦𑀸,_  
_𑀅𑀦𑁂𑀓𑀸 𑀲𑀤𑁆𑀤𑀲𑀫𑁆𑀪𑀯𑀸;_  
_𑀅𑀪𑀺𑀚𑁆𑀛𑀸 𑀘 𑀯𑀺𑀳𑁂𑀲𑀸 𑀘,_  
_𑀘𑀺𑀢𑁆𑀢𑀫𑀲𑁆𑀲𑀽𑀧𑀳𑀜𑁆𑀜𑀢𑀺;_  
_𑀏𑀯𑀫𑀸𑀘𑀺𑀦𑀢𑁄 𑀤𑀼𑀓𑁆𑀔𑀁,_  
_𑀆𑀭𑀸 𑀦𑀺𑀩𑁆𑀩𑀸𑀦 𑀯𑀼𑀘𑁆𑀘𑀢𑀺𑁇_  


(798.)

1138. _𑀕𑀦𑁆𑀥𑀁 𑀖𑀢𑁆𑀯𑀸 𑀲𑀢𑀺 𑀫𑀼𑀝𑁆𑀞𑀸,_  
_𑀧𑀺𑀬𑀁 𑀦𑀺𑀫𑀺𑀢𑁆𑀢𑀁 𑀫𑀦𑀲𑀺 𑀓𑀭𑁄𑀢𑁄;_  
_𑀲𑀸𑀭𑀢𑁆𑀢𑀘𑀺𑀢𑁆𑀢𑁄 𑀯𑁂𑀤𑁂𑀢𑀺,_  
_𑀢𑀜𑁆𑀘 𑀅𑀚𑁆𑀛𑁄𑀲 𑀢𑀺𑀝𑁆𑀞𑀢𑀺𑁇_  


(799.)

1139. _𑀢𑀲𑁆𑀲 𑀯𑀟𑁆𑀠𑀦𑁆𑀢𑀺 𑀯𑁂𑀤𑀦𑀸,_  
_𑀅𑀦𑁂𑀓𑀸 𑀕𑀦𑁆𑀥𑀲𑀫𑁆𑀪𑀯𑀸;_  
_𑀅𑀪𑀺𑀚𑁆𑀛𑀸 𑀘 𑀯𑀺𑀳𑁂𑀲𑀸 𑀘,_  
_𑀘𑀺𑀢𑁆𑀢𑀫𑀲𑁆𑀲𑀽𑀧𑀳𑀜𑁆𑀜𑀢𑀺;_  
_𑀏𑀯𑀫𑀸𑀘𑀺𑀦𑀢𑁄 𑀤𑀼𑀓𑁆𑀔𑀁,_  
_𑀆𑀭𑀸 𑀦𑀺𑀩𑁆𑀩𑀸𑀦 𑀯𑀼𑀘𑁆𑀘𑀢𑀺𑁇_  


(800.)

1140. _𑀭𑀲𑀁 𑀪𑁄𑀢𑁆𑀯𑀸 𑀲𑀢𑀺 𑀫𑀼𑀝𑁆𑀞𑀸,_  
_𑀧𑀺𑀬𑀁 𑀦𑀺𑀫𑀺𑀢𑁆𑀢𑀁 𑀫𑀦𑀲𑀺 𑀓𑀭𑁄𑀢𑁄;_  
_𑀲𑀸𑀭𑀢𑁆𑀢𑀘𑀺𑀢𑁆𑀢𑁄 𑀯𑁂𑀤𑁂𑀢𑀺,_  
_𑀢𑀜𑁆𑀘 𑀅𑀚𑁆𑀛𑁄𑀲 𑀢𑀺𑀝𑁆𑀞𑀢𑀺𑁇_  


(801.)

1141. _𑀢𑀲𑁆𑀲 𑀯𑀟𑁆𑀠𑀦𑁆𑀢𑀺 𑀯𑁂𑀤𑀦𑀸,_  
_𑀅𑀦𑁂𑀓𑀸 𑀭𑀲𑀲𑀫𑁆𑀪𑀯𑀸;_  
_𑀅𑀪𑀺𑀚𑁆𑀛𑀸 𑀘 𑀯𑀺𑀳𑁂𑀲𑀸 𑀘,_  
_𑀘𑀺𑀢𑁆𑀢𑀫𑀲𑁆𑀲𑀽𑀧𑀳𑀜𑁆𑀜𑀢𑀺;_  
_𑀏𑀯𑀫𑀸𑀘𑀺𑀦𑀢𑁄 𑀤𑀼𑀓𑁆𑀔𑀁,_  
_𑀆𑀭𑀸 𑀦𑀺𑀩𑁆𑀩𑀸𑀦 𑀯𑀼𑀘𑁆𑀘𑀢𑀺𑁇_  


(802.)

1142. _𑀨𑀲𑁆𑀲𑀁 𑀨𑀼𑀲𑁆𑀲 𑀲𑀢𑀺 𑀫𑀼𑀝𑁆𑀞𑀸,_  
_𑀧𑀺𑀬𑀁 𑀦𑀺𑀫𑀺𑀢𑁆𑀢𑀁 𑀫𑀦𑀲𑀺 𑀓𑀭𑁄𑀢𑁄;_  
_𑀲𑀸𑀭𑀢𑁆𑀢𑀘𑀺𑀢𑁆𑀢𑁄 𑀯𑁂𑀤𑁂𑀢𑀺,_  
_𑀢𑀜𑁆𑀘 𑀅𑀚𑁆𑀛𑁄𑀲 𑀢𑀺𑀝𑁆𑀞𑀢𑀺𑁇_  


(803.)

1143. _𑀢𑀲𑁆𑀲 𑀯𑀟𑁆𑀠𑀦𑁆𑀢𑀺 𑀯𑁂𑀤𑀦𑀸,_  
_𑀅𑀦𑁂𑀓𑀸 𑀨𑀲𑁆𑀲𑀲𑀫𑁆𑀪𑀯𑀸;_  
_𑀅𑀪𑀺𑀚𑁆𑀛𑀸 𑀘 𑀯𑀺𑀳𑁂𑀲𑀸 𑀘,_  
_𑀘𑀺𑀢𑁆𑀢𑀫𑀲𑁆𑀲𑀽𑀧𑀳𑀜𑁆𑀜𑀢𑀺;_  
_𑀏𑀯𑀫𑀸𑀘𑀺𑀦𑀢𑁄 𑀤𑀼𑀓𑁆𑀔𑀁,_  
_𑀆𑀭𑀸 𑀦𑀺𑀩𑁆𑀩𑀸𑀦 𑀯𑀼𑀘𑁆𑀘𑀢𑀺𑁇_  


(804.)

1144. _𑀥𑀫𑁆𑀫𑀁 𑀜𑀢𑁆𑀯𑀸 𑀲𑀢𑀺 𑀫𑀼𑀝𑁆𑀞𑀸,_  
_𑀧𑀺𑀬𑀁 𑀦𑀺𑀫𑀺𑀢𑁆𑀢𑀁 𑀫𑀦𑀲𑀺 𑀓𑀭𑁄𑀢𑁄;_  
_𑀲𑀸𑀭𑀢𑁆𑀢𑀘𑀺𑀢𑁆𑀢𑁄 𑀯𑁂𑀤𑁂𑀢𑀺,_  
_𑀢𑀜𑁆𑀘 𑀅𑀚𑁆𑀛𑁄𑀲 𑀢𑀺𑀝𑁆𑀞𑀢𑀺𑁇_  


(805.)

1145. _𑀢𑀲𑁆𑀲 𑀯𑀟𑁆𑀠𑀦𑁆𑀢𑀺 𑀯𑁂𑀤𑀦𑀸,_  
_𑀅𑀦𑁂𑀓𑀸 𑀥𑀫𑁆𑀫𑀲𑀫𑁆𑀪𑀯𑀸;_  
_𑀅𑀪𑀺𑀚𑁆𑀛𑀸 𑀘 𑀯𑀺𑀳𑁂𑀲𑀸 𑀘,_  
_𑀘𑀺𑀢𑁆𑀢𑀫𑀲𑁆𑀲𑀽𑀧𑀳𑀜𑁆𑀜𑀢𑀺;_  
_𑀏𑀯𑀫𑀸𑀘𑀺𑀦𑀢𑁄 𑀤𑀼𑀓𑁆𑀔𑀁,_  
_𑀆𑀭𑀸 𑀦𑀺𑀩𑁆𑀩𑀸𑀦 𑀯𑀼𑀘𑁆𑀘𑀢𑀺𑁇_  


(806.)

1146. _𑀦 𑀲𑁄 𑀭𑀚𑁆𑀚𑀢𑀺 𑀭𑀽𑀧𑁂𑀲𑀼,_  
_𑀭𑀽𑀧𑀁 𑀤𑀺𑀲𑁆𑀯𑀸 𑀧𑀢𑀺𑀲𑁆𑀲𑀢𑁄;_  
_𑀯𑀺𑀭𑀢𑁆𑀢𑀘𑀺𑀢𑁆𑀢𑁄 𑀯𑁂𑀤𑁂𑀢𑀺,_  
_𑀢𑀜𑁆𑀘 𑀦𑀸𑀚𑁆𑀛𑁄𑀲 𑀢𑀺𑀝𑁆𑀞𑀢𑀺𑁇_  


(807.)

1147. _𑀬𑀣𑀸𑀲𑁆𑀲 𑀧𑀲𑁆𑀲𑀢𑁄 𑀭𑀽𑀧𑀁,_  
_𑀲𑁂𑀯𑀢𑁄 𑀘𑀸𑀧𑀺 𑀯𑁂𑀤𑀦𑀁;_  
_𑀔𑀻𑀬𑀢𑀺 𑀦𑁄𑀧𑀘𑀻𑀬𑀢𑀺,_  
_𑀏𑀯𑀁 𑀲𑁄 𑀘𑀭𑀢𑀻 𑀲𑀢𑁄;_  
_𑀏𑀯𑀁 𑀅𑀧𑀘𑀺𑀦𑀢𑁄 𑀤𑀼𑀓𑁆𑀔𑀁,_  
_𑀲𑀦𑁆𑀢𑀺𑀓𑁂 𑀦𑀺𑀩𑁆𑀩𑀸𑀦 𑀯𑀼𑀘𑁆𑀘𑀢𑀺𑁇_  


(808.)

1148. _𑀦 𑀲𑁄 𑀭𑀚𑁆𑀚𑀢𑀺 𑀲𑀤𑁆𑀤𑁂𑀲𑀼,_  
_𑀲𑀤𑁆𑀤𑀁 𑀲𑀼𑀢𑁆𑀯𑀸 𑀧𑀢𑀺𑀲𑁆𑀲𑀢𑁄;_  
_𑀯𑀺𑀭𑀢𑁆𑀢𑀘𑀺𑀢𑁆𑀢𑁄 𑀯𑁂𑀤𑁂𑀢𑀺,_  
_𑀢𑀜𑁆𑀘 𑀦𑀸𑀚𑁆𑀛𑁄𑀲 𑀢𑀺𑀝𑁆𑀞𑀢𑀺𑁇_  


(809.)

1149. _𑀬𑀣𑀸𑀲𑁆𑀲 𑀲𑀼𑀡𑀢𑁄 𑀲𑀤𑁆𑀤𑀁,_  
_𑀲𑁂𑀯𑀢𑁄 𑀘𑀸𑀧𑀺 𑀯𑁂𑀤𑀦𑀁;_  
_𑀔𑀻𑀬𑀢𑀺 𑀦𑁄𑀧𑀘𑀻𑀬𑀢𑀺,_  
_𑀏𑀯𑀁 𑀲𑁄 𑀘𑀭𑀢𑀻 𑀲𑀢𑁄;_  
_𑀏𑀯𑀁 𑀅𑀧𑀘𑀺𑀦𑀢𑁄 𑀤𑀼𑀓𑁆𑀔𑀁,_  
_𑀲𑀦𑁆𑀢𑀺𑀓𑁂 𑀦𑀺𑀩𑁆𑀩𑀸𑀦 𑀯𑀼𑀘𑁆𑀘𑀢𑀺𑁇_  


(810.)

1150. _𑀦 𑀲𑁄 𑀭𑀚𑁆𑀚𑀢𑀺 𑀕𑀦𑁆𑀥𑁂𑀲𑀼,_  
_𑀕𑀦𑁆𑀥𑀁 𑀖𑀢𑁆𑀯𑀸 𑀧𑀢𑀺𑀲𑁆𑀲𑀢𑁄;_  
_𑀯𑀺𑀭𑀢𑁆𑀢𑀘𑀺𑀢𑁆𑀢𑁄 𑀯𑁂𑀤𑁂𑀢𑀺,_  
_𑀢𑀜𑁆𑀘 𑀦𑀸𑀚𑁆𑀛𑁄𑀲 𑀢𑀺𑀝𑁆𑀞𑀢𑀺𑁇_  


(811.)

1151. _𑀬𑀣𑀸𑀲𑁆𑀲 𑀖𑀸𑀬𑀢𑁄 𑀕𑀦𑁆𑀥𑀁,_  
_𑀲𑁂𑀯𑀢𑁄 𑀘𑀸𑀧𑀺 𑀯𑁂𑀤𑀦𑀁;_  
_𑀔𑀻𑀬𑀢𑀺 𑀦𑁄𑀧𑀘𑀻𑀬𑀢𑀺,_  
_𑀏𑀯𑀁 𑀲𑁄 𑀘𑀭𑀢𑀻 𑀲𑀢𑁄;_  
_𑀏𑀯𑀁 𑀅𑀧𑀘𑀺𑀦𑀢𑁄 𑀤𑀼𑀓𑁆𑀔𑀁,_  
_𑀲𑀦𑁆𑀢𑀺𑀓𑁂 𑀦𑀺𑀩𑁆𑀩𑀸𑀦 𑀯𑀼𑀘𑁆𑀘𑀢𑀺𑁇_  


(812.)

1152. _𑀦 𑀲𑁄 𑀭𑀚𑁆𑀚𑀢𑀺 𑀭𑀲𑁂𑀲𑀼,_  
_𑀭𑀲𑀁 𑀪𑁄𑀢𑁆𑀯𑀸 𑀧𑀢𑀺𑀲𑁆𑀲𑀢𑁄;_  
_𑀯𑀺𑀭𑀢𑁆𑀢𑀘𑀺𑀢𑁆𑀢𑁄 𑀯𑁂𑀤𑁂𑀢𑀺,_  
_𑀢𑀜𑁆𑀘 𑀦𑀸𑀚𑁆𑀛𑁄𑀲 𑀢𑀺𑀝𑁆𑀞𑀢𑀺𑁇_  


(813.)

1153. _𑀬𑀣𑀸𑀲𑁆𑀲 𑀲𑀸𑀬𑀭𑀢𑁄 𑀭𑀲𑀁,_  
_𑀲𑁂𑀯𑀢𑁄 𑀘𑀸𑀧𑀺 𑀯𑁂𑀤𑀦𑀁;_  
_𑀔𑀻𑀬𑀢𑀺 𑀦𑁄𑀧𑀘𑀻𑀬𑀢𑀺,_  
_𑀏𑀯𑀁 𑀲𑁄 𑀘𑀭𑀢𑀻 𑀲𑀢𑁄;_  
_𑀏𑀯𑀁 𑀅𑀧𑀘𑀺𑀦𑀢𑁄 𑀤𑀼𑀓𑁆𑀔𑀁,_  
_𑀲𑀦𑁆𑀢𑀺𑀓𑁂 𑀦𑀺𑀩𑁆𑀩𑀸𑀦 𑀯𑀼𑀘𑁆𑀘𑀢𑀺𑁇_  


(814.)

1154. _𑀦 𑀲𑁄 𑀭𑀚𑁆𑀚𑀢𑀺 𑀨𑀲𑁆𑀲𑁂𑀲𑀼,_  
_𑀨𑀲𑁆𑀲𑀁 𑀨𑀼𑀲𑁆𑀲 𑀧𑀢𑀺𑀲𑁆𑀲𑀢𑁄;_  
_𑀯𑀺𑀭𑀢𑁆𑀢𑀘𑀺𑀢𑁆𑀢𑁄 𑀯𑁂𑀤𑁂𑀢𑀺,_  
_𑀢𑀜𑁆𑀘 𑀦𑀸𑀚𑁆𑀛𑁄𑀲 𑀢𑀺𑀝𑁆𑀞𑀢𑀺𑁇_  


(815.)

1155. _𑀬𑀣𑀸𑀲𑁆𑀲 𑀨𑀼𑀲𑀢𑁄 𑀨𑀲𑁆𑀲𑀁,_  
_𑀲𑁂𑀯𑀢𑁄 𑀘𑀸𑀧𑀺 𑀯𑁂𑀤𑀦𑀁;_  
_𑀔𑀻𑀬𑀢𑀺 𑀦𑁄𑀧𑀘𑀻𑀬𑀢𑀺,_  
_𑀏𑀯𑀁 𑀲𑁄 𑀘𑀭𑀢𑀻 𑀲𑀢𑁄;_  
_𑀏𑀯𑀁 𑀅𑀧𑀘𑀺𑀦𑀢𑁄 𑀤𑀼𑀓𑁆𑀔𑀁,_  
_𑀲𑀦𑁆𑀢𑀺𑀓𑁂 𑀦𑀺𑀩𑁆𑀩𑀸𑀦 𑀯𑀼𑀘𑁆𑀘𑀢𑀺𑁇_  


(816.)

1156. _𑀦 𑀲𑁄 𑀭𑀚𑁆𑀚𑀢𑀺 𑀥𑀫𑁆𑀫𑁂𑀲𑀼,_  
_𑀥𑀫𑁆𑀫𑀁 𑀜𑀢𑁆𑀯𑀸 𑀧𑀢𑀺𑀲𑁆𑀲𑀢𑁄;_  
_𑀯𑀺𑀭𑀢𑁆𑀢𑀘𑀺𑀢𑁆𑀢𑁄 𑀯𑁂𑀤𑁂𑀢𑀺,_  
_𑀢𑀜𑁆𑀘 𑀦𑀸𑀚𑁆𑀛𑁄𑀲 𑀢𑀺𑀝𑁆𑀞𑀢𑀺𑁇_  


(817.)

1157. _𑀬𑀣𑀸𑀲𑁆𑀲 𑀯𑀺𑀚𑀸𑀦𑀢𑁄 𑀥𑀫𑁆𑀫𑀁,_  
_𑀲𑁂𑀯𑀢𑁄 𑀘𑀸𑀧𑀺 𑀯𑁂𑀤𑀦𑀁;_  
_𑀔𑀻𑀬𑀢𑀺 𑀦𑁄𑀧𑀘𑀻𑀬𑀢𑀺,_  
_𑀏𑀯𑀁 𑀲𑁄 𑀘𑀭𑀢𑀻 𑀲𑀢𑁄;_  
_𑀏𑀯𑀁 𑀅𑀧𑀘𑀺𑀦𑀢𑁄 𑀤𑀼𑀓𑁆𑀔𑀁,_  
_𑀲𑀦𑁆𑀢𑀺𑀓𑁂 𑀦𑀺𑀩𑁆𑀩𑀸𑀦 𑀯𑀼𑀘𑁆𑀘𑀢𑀺”𑁇_  


---

1158. …  𑀫𑀸𑀮𑀼𑀓𑁆𑀬𑀧𑀼𑀢𑁆𑀢𑁄 𑀣𑁂𑀭𑁄… 𑁇



[Go to previous page (16.1.4 Raṭṭhapālattheragāthā)](/tipitaka/19Th1/16/16.1/16.1.4.md) / [Go to parent page (16.1 Paṭhamavagga)](/tipitaka/19Th1/16/16.1.md) / [Go to next page (16.1.6 Selattheragāthā)](/tipitaka/19Th1/16/16.1/16.1.6.md)


