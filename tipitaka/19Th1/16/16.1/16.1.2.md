
[Home](/) / [19Th1 Theragāthāpāḷi](../../../19Th1.md) / [16 Vīsatinipāta](../../16.md) / [16.1 Paṭhamavagga](../16.1.md)

# 𑁧𑁬𑁇𑁧𑁇𑁨 𑀧𑀸𑀭𑀸𑀧𑀭𑀺𑀬𑀢𑁆𑀣𑁂𑀭𑀕𑀸𑀣𑀸

### 𑀯𑀻𑀲𑀢𑀺𑀦𑀺𑀧𑀸𑀢

### 𑀧𑀞𑀫𑀯𑀕𑁆𑀕

### 𑀧𑀸𑀭𑀸𑀧𑀭𑀺𑀬𑀢𑁆𑀣𑁂𑀭𑀕𑀸𑀣𑀸

(726.)

1063\. _“𑀲𑀫𑀡𑀲𑁆𑀲 𑀅𑀳𑀼 𑀘𑀺𑀦𑁆𑀢𑀸,_  
_𑀧𑀸𑀭𑀸𑀧𑀭𑀺𑀬𑀲𑁆𑀲 𑀪𑀺𑀓𑁆𑀔𑀼𑀦𑁄;_  
_𑀏𑀓𑀓𑀲𑁆𑀲 𑀦𑀺𑀲𑀺𑀦𑁆𑀦𑀲𑁆𑀲,_  
_𑀧𑀯𑀺𑀯𑀺𑀢𑁆𑀢𑀲𑁆𑀲 𑀛𑀸𑀬𑀺𑀦𑁄𑁇_  


(727.)

1064\. _𑀓𑀺𑀫𑀸𑀦𑀼𑀧𑀼𑀩𑁆𑀩𑀁 𑀧𑀼𑀭𑀺𑀲𑁄,_  
_𑀓𑀺𑀁 𑀯𑀢𑀁 𑀓𑀺𑀁 𑀲𑀫𑀸𑀘𑀸𑀭𑀁;_  
_𑀅𑀢𑁆𑀢𑀦𑁄 𑀓𑀺𑀘𑁆𑀘𑀓𑀸𑀭𑀻𑀲𑁆𑀲,_  
_𑀦 𑀘 𑀓𑀜𑁆𑀘𑀺 𑀯𑀺𑀳𑁂𑀞𑀬𑁂𑁇_  


(728.)

1065\. _𑀇𑀦𑁆𑀤𑁆𑀭𑀺𑀬𑀸𑀦𑀺 𑀫𑀦𑀼𑀲𑁆𑀲𑀸𑀦𑀁,_  
_𑀳𑀺𑀢𑀸𑀬 𑀅𑀳𑀺𑀢𑀸𑀬 𑀘;_  
_𑀅𑀭𑀓𑁆𑀔𑀺𑀢𑀸𑀦𑀺 𑀅𑀳𑀺𑀢𑀸𑀬,_  
_𑀭𑀓𑁆𑀔𑀺𑀢𑀸𑀦𑀺 𑀳𑀺𑀢𑀸𑀬 𑀘𑁇_  


(729.)

1066\. _𑀇𑀦𑁆𑀤𑁆𑀭𑀺𑀬𑀸𑀦𑁂𑀯 𑀲𑀸𑀭𑀓𑁆𑀔𑀁,_  
_𑀇𑀦𑁆𑀤𑁆𑀭𑀺𑀬𑀸𑀦𑀺 𑀘 𑀕𑁄𑀧𑀬𑀁;_  
_𑀅𑀢𑁆𑀢𑀦𑁄 𑀓𑀺𑀘𑁆𑀘𑀓𑀸𑀭𑀻𑀲𑁆𑀲,_  
_𑀦 𑀘 𑀓𑀜𑁆𑀘𑀺 𑀯𑀺𑀳𑁂𑀞𑀬𑁂𑁇_  


(730.)

1067\. _𑀘𑀓𑁆𑀔𑀼𑀦𑁆𑀤𑁆𑀭𑀺𑀬𑀜𑁆𑀘𑁂 𑀭𑀽𑀧𑁂𑀲𑀼,_  
_𑀕𑀘𑁆𑀙𑀦𑁆𑀢𑀁 𑀅𑀦𑀺𑀯𑀸𑀭𑀬𑀁;_  
_𑀅𑀦𑀸𑀤𑀻𑀦𑀯𑀤𑀲𑁆𑀲𑀸𑀯𑀻,_  
_𑀲𑁄 𑀤𑀼𑀓𑁆𑀔𑀸 𑀦 𑀳𑀺 𑀫𑀼𑀘𑁆𑀘𑀢𑀺𑁇_  


(731.)

1068\. _𑀲𑁄𑀢𑀺𑀦𑁆𑀤𑁆𑀭𑀺𑀬𑀜𑁆𑀘𑁂 𑀲𑀤𑁆𑀤𑁂𑀲𑀼,_  
_𑀕𑀘𑁆𑀙𑀦𑁆𑀢𑀁 𑀅𑀦𑀺𑀯𑀸𑀭𑀬𑀁;_  
_𑀅𑀦𑀸𑀤𑀻𑀦𑀯𑀤𑀲𑁆𑀲𑀸𑀯𑀻,_  
_𑀲𑁄 𑀤𑀼𑀓𑁆𑀔𑀸 𑀦 𑀳𑀺 𑀫𑀼𑀘𑁆𑀘𑀢𑀺𑁇_  


(732.)

1069\. _𑀅𑀦𑀺𑀲𑁆𑀲𑀭𑀡𑀤𑀲𑁆𑀲𑀸𑀯𑀻,_  
_𑀕𑀦𑁆𑀥𑁂 𑀘𑁂 𑀧𑀝𑀺𑀲𑁂𑀯𑀢𑀺;_  
_𑀦 𑀲𑁄 𑀫𑀼𑀘𑁆𑀘𑀢𑀺 𑀤𑀼𑀓𑁆𑀔𑀫𑁆𑀳𑀸,_  
_𑀕𑀦𑁆𑀥𑁂𑀲𑀼 𑀅𑀥𑀺𑀫𑀼𑀘𑁆𑀙𑀺𑀢𑁄𑁇_  


(733.)

1070\. _𑀅𑀫𑁆𑀩𑀺𑀮𑀁 𑀫𑀥𑀼𑀭𑀕𑁆𑀕𑀜𑁆𑀘,_  
_𑀢𑀺𑀢𑁆𑀢𑀓𑀕𑁆𑀕𑀫𑀦𑀼𑀲𑁆𑀲𑀭𑀁;_  
_𑀭𑀲𑀢𑀡𑁆𑀳𑀸𑀬 𑀕𑀥𑀺𑀢𑁄,_  
_𑀳𑀤𑀬𑀁 𑀦𑀸𑀯𑀩𑀼𑀚𑁆𑀛𑀢𑀺𑁇_  


(734.)

1071\. _𑀲𑀼𑀪𑀸𑀦𑁆𑀬𑀧𑁆𑀧𑀝𑀺𑀓𑀽𑀮𑀸𑀦𑀺,_  
_𑀨𑁄𑀝𑁆𑀞𑀩𑁆𑀩𑀸𑀦𑀺 𑀅𑀦𑀼𑀲𑁆𑀲𑀭𑀁;_  
_𑀭𑀢𑁆𑀢𑁄 𑀭𑀸𑀕𑀸𑀥𑀺𑀓𑀭𑀡𑀁,_  
_𑀯𑀺𑀯𑀺𑀥𑀁 𑀯𑀺𑀦𑁆𑀤𑀢𑁂 𑀤𑀼𑀔𑀁𑁇_  


(735.)

1072\. _𑀫𑀦𑀁 𑀘𑁂𑀢𑁂𑀳𑀺 𑀥𑀫𑁆𑀫𑁂𑀳𑀺,_  
_𑀬𑁄 𑀦 𑀲𑀓𑁆𑀓𑁄𑀢𑀺 𑀭𑀓𑁆𑀔𑀺𑀢𑀼𑀁;_  
_𑀢𑀢𑁄 𑀦𑀁 𑀤𑀼𑀓𑁆𑀔𑀫𑀦𑁆𑀯𑁂𑀢𑀺,_  
_𑀲𑀩𑁆𑀩𑁂𑀳𑁂𑀢𑁂𑀳𑀺 𑀧𑀜𑁆𑀘𑀳𑀺𑁇_  


(736.)

1073\. _𑀧𑀼𑀩𑁆𑀩𑀮𑁄𑀳𑀺𑀢𑀲𑀫𑁆𑀧𑀼𑀡𑁆𑀡𑀁,_  
_𑀩𑀳𑀼𑀲𑁆𑀲 𑀓𑀼𑀡𑀧𑀲𑁆𑀲 𑀘;_  
_𑀦𑀭𑀯𑀻𑀭𑀓𑀢𑀁 𑀯𑀕𑁆𑀕𑀼𑀁,_  
_𑀲𑀫𑀼𑀕𑁆𑀕𑀫𑀺𑀯 𑀘𑀺𑀢𑁆𑀢𑀺𑀢𑀁𑁇_  


(737.)

1074\. _𑀓𑀝𑀼𑀓𑀁 𑀫𑀥𑀼𑀭𑀲𑁆𑀲𑀸𑀤𑀁,_  
_𑀧𑀺𑀬𑀦𑀺𑀩𑀦𑁆𑀥𑀦𑀁 𑀤𑀼𑀔𑀁;_  
_𑀔𑀼𑀭𑀁𑀯 𑀫𑀥𑀼𑀦𑀸 𑀮𑀺𑀢𑁆𑀢𑀁,_  
_𑀉𑀮𑁆𑀮𑀺𑀳𑀁 𑀦𑀸𑀯𑀩𑀼𑀚𑁆𑀛𑀢𑀺𑁇_  


(738.)

1075\. _𑀇𑀢𑁆𑀣𑀺𑀭𑀽𑀧𑁂 𑀇𑀢𑁆𑀣𑀺𑀲𑀭𑁂,_  
_𑀨𑁄𑀝𑁆𑀞𑀩𑁆𑀩𑁂𑀧𑀺 𑀘 𑀇𑀢𑁆𑀣𑀺𑀬𑀸;_  
_𑀇𑀢𑁆𑀣𑀺𑀕𑀦𑁆𑀥𑁂𑀲𑀼 𑀲𑀸𑀭𑀢𑁆𑀢𑁄,_  
_𑀯𑀺𑀯𑀺𑀥𑀁 𑀯𑀺𑀦𑁆𑀤𑀢𑁂 𑀤𑀼𑀔𑀁𑁇_  


(739.)

1076\. _𑀇𑀢𑁆𑀣𑀺𑀲𑁄𑀢𑀸𑀦𑀺 𑀲𑀩𑁆𑀩𑀸𑀦𑀺,_  
_𑀲𑀦𑁆𑀤𑀦𑁆𑀢𑀺 𑀧𑀜𑁆𑀘 𑀧𑀜𑁆𑀘𑀲𑀼;_  
_𑀢𑁂𑀲𑀫𑀸𑀯𑀭𑀡𑀁 𑀓𑀸𑀢𑀼𑀁,_  
_𑀬𑁄 𑀲𑀓𑁆𑀓𑁄𑀢𑀺 𑀯𑀻𑀭𑀺𑀬𑀯𑀸𑁇_  


(740.)

1077\. _𑀲𑁄 𑀅𑀢𑁆𑀣𑀯𑀸 𑀲𑁄 𑀥𑀫𑁆𑀫𑀝𑁆𑀞𑁄,_  
_𑀲𑁄 𑀤𑀓𑁆𑀔𑁄 𑀲𑁄 𑀯𑀺𑀘𑀓𑁆𑀔𑀡𑁄;_  
_𑀓𑀭𑁂𑀬𑁆𑀬 𑀭𑀫𑀫𑀸𑀦𑁄𑀧𑀺,_  
_𑀓𑀺𑀘𑁆𑀘𑀁 𑀥𑀫𑁆𑀫𑀢𑁆𑀣𑀲𑀁𑀳𑀺𑀢𑀁𑁇_  


(741.)

1078\. _𑀅𑀣𑁄 𑀲𑀻𑀤𑀢𑀺 𑀲𑀜𑁆𑀜𑀼𑀢𑁆𑀢𑀁,_  
_𑀯𑀚𑁆𑀚𑁂 𑀓𑀺𑀘𑁆𑀘𑀁 𑀦𑀺𑀭𑀢𑁆𑀣𑀓𑀁;_  
_‘𑀦 𑀢𑀁 𑀓𑀺𑀘𑁆𑀘𑀦𑁆’𑀢𑀺 𑀫𑀜𑁆𑀜𑀺𑀢𑁆𑀯𑀸,_  
_𑀅𑀧𑁆𑀧𑀫𑀢𑁆𑀢𑁄 𑀯𑀺𑀘𑀓𑁆𑀔𑀡𑁄𑁇_  


(742.)

1079\. _𑀬𑀜𑁆𑀘 𑀅𑀢𑁆𑀣𑁂𑀦 𑀲𑀜𑁆𑀜𑀼𑀢𑁆𑀢𑀁,_  
_𑀬𑀸 𑀘 𑀥𑀫𑁆𑀫𑀕𑀢𑀸 𑀭𑀢𑀺;_  
_𑀢𑀁 𑀲𑀫𑀸𑀤𑀸𑀬 𑀯𑀢𑁆𑀢𑁂𑀣,_  
_𑀲𑀸 𑀳𑀺 𑀯𑁂 𑀉𑀢𑁆𑀢𑀫𑀸 𑀭𑀢𑀺𑁇_  


(743.)

1080\. _𑀉𑀘𑁆𑀘𑀸𑀯𑀘𑁂𑀳𑀼𑀧𑀸𑀬𑁂𑀳𑀺,_  
_𑀧𑀭𑁂𑀲𑀫𑀪𑀺𑀚𑀺𑀕𑀻𑀲𑀢𑀺;_  
_𑀳𑀦𑁆𑀢𑁆𑀯𑀸 𑀯𑀥𑀺𑀢𑁆𑀯𑀸 𑀅𑀣 𑀲𑁄𑀘𑀬𑀺𑀢𑁆𑀯𑀸,_  
_𑀆𑀮𑁄𑀧𑀢𑀺 𑀲𑀸𑀳𑀲𑀸 𑀬𑁄 𑀧𑀭𑁂𑀲𑀁𑁇_  


(744.)

1081\. _𑀢𑀘𑁆𑀙𑀦𑁆𑀢𑁄 𑀆𑀡𑀺𑀬𑀸 𑀆𑀡𑀺𑀁,_  
_𑀦𑀺𑀳𑀦𑁆𑀢𑀺 𑀩𑀮𑀯𑀸 𑀬𑀣𑀸;_  
_𑀇𑀦𑁆𑀤𑁆𑀭𑀺𑀬𑀸𑀦𑀺𑀦𑁆𑀤𑁆𑀭𑀺𑀬𑁂𑀳𑁂𑀯,_  
_𑀦𑀺𑀳𑀦𑁆𑀢𑀺 𑀓𑀼𑀲𑀮𑁄 𑀢𑀣𑀸𑁇_  


(745.)

1082\. _𑀲𑀤𑁆𑀥𑀁 𑀯𑀻𑀭𑀺𑀬𑀁 𑀲𑀫𑀸𑀥𑀺𑀜𑁆𑀘,_  
_𑀲𑀢𑀺𑀧𑀜𑁆𑀜𑀜𑁆𑀘 𑀪𑀸𑀯𑀬𑀁;_  
_𑀧𑀜𑁆𑀘 𑀧𑀜𑁆𑀘𑀳𑀺 𑀳𑀦𑁆𑀢𑁆𑀯𑀸𑀦,_  
_𑀅𑀦𑀻𑀖𑁄 𑀬𑀸𑀢𑀺 𑀩𑁆𑀭𑀸𑀳𑁆𑀫𑀡𑁄𑁇_  


(746.)

1083\. _𑀲𑁄 𑀅𑀢𑁆𑀣𑀯𑀸 𑀲𑁄 𑀥𑀫𑁆𑀫𑀝𑁆𑀞𑁄,_  
_𑀓𑀢𑁆𑀯𑀸 𑀯𑀸𑀓𑁆𑀬𑀸𑀦𑀼𑀲𑀸𑀲𑀦𑀺𑀁;_  
_𑀲𑀩𑁆𑀩𑁂𑀦 𑀲𑀩𑁆𑀩𑀁 𑀩𑀼𑀤𑁆𑀥𑀲𑁆𑀲,_  
_𑀲𑁄 𑀦𑀭𑁄 𑀲𑀼𑀔𑀫𑁂𑀥𑀢𑀻”𑀢𑀺𑁇_  


---

1084\. … 𑀧𑀸𑀭𑀸𑀧𑀭𑀺𑀬𑁄 𑀣𑁂𑀭𑁄… 𑁇



[Go to previous page (16.1.1 Adhimuttattheragāthā)](16.1.1.md) / [Go to parent page (16.1 Paṭhamavagga)](../16.1.md) / [Go to next page (16.1.3 Telakānittheragāthā)](16.1.3.md)


