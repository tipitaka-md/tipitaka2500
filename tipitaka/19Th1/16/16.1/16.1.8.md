
[Home](/) / [19Th1 Theragāthāpāḷi](../../../19Th1.md) / [16 Vīsatinipāta](../../16.md) / [16.1 Paṭhamavagga](../16.1.md)

# 𑁧𑁬𑁇𑁧𑁇𑁮 𑀅𑀗𑁆𑀕𑀼𑀮𑀺𑀫𑀸𑀮𑀢𑁆𑀣𑁂𑀭𑀕𑀸𑀣𑀸

* 𑀯𑀻𑀲𑀢𑀺𑀦𑀺𑀧𑀸𑀢

* 𑀧𑀞𑀫𑀯𑀕𑁆𑀕

* 𑀅𑀗𑁆𑀕𑀼𑀮𑀺𑀫𑀸𑀮𑀢𑁆𑀣𑁂𑀭𑀕𑀸𑀣𑀸

(866.)

1209\. _“𑀕𑀘𑁆𑀙𑀁 𑀯𑀤𑁂𑀲𑀺 𑀲𑀫𑀡𑀝𑁆𑀞𑀺𑀢𑁄𑀫𑁆𑀳𑀺,_  
_𑀫𑀫𑀜𑁆𑀘 𑀩𑁆𑀭𑀽𑀲𑀺 𑀞𑀺𑀢𑀫𑀝𑁆𑀞𑀺𑀢𑁄𑀢𑀺;_  
_𑀧𑀼𑀘𑁆𑀙𑀸𑀫𑀺 𑀢𑀁 𑀲𑀫𑀡 𑀏𑀢𑀫𑀢𑁆𑀣𑀁,_  
_‘𑀓𑀣𑀁 𑀞𑀺𑀢𑁄 𑀢𑁆𑀯𑀁 𑀅𑀳𑀫𑀝𑁆𑀞𑀺𑀢𑁄𑀫𑁆𑀳𑀺’”𑁇_  


(867.)

1210\. _“𑀞𑀺𑀢𑁄 𑀅𑀳𑀁 𑀅𑀗𑁆𑀕𑀼𑀮𑀺𑀫𑀸𑀮 𑀲𑀩𑁆𑀩𑀤𑀸,_  
_𑀲𑀩𑁆𑀩𑁂𑀲𑀼 𑀪𑀽𑀢𑁂𑀲𑀼 𑀦𑀺𑀥𑀸𑀬 𑀤𑀡𑁆𑀟𑀁;_  
_𑀢𑀼𑀯𑀜𑁆𑀘 𑀧𑀸𑀡𑁂𑀲𑀼 𑀅𑀲𑀜𑁆𑀜𑀢𑁄𑀲𑀺,_  
_𑀢𑀲𑁆𑀫𑀸 𑀞𑀺𑀢𑁄𑀳𑀁 𑀢𑀼𑀯𑀫𑀝𑁆𑀞𑀺𑀢𑁄𑀲𑀺”𑁇_  


(868.)

1211\. _“𑀘𑀺𑀭𑀲𑁆𑀲𑀁 𑀯𑀢 𑀫𑁂 𑀫𑀳𑀺𑀢𑁄 𑀫𑀳𑁂𑀲𑀻,_  
_𑀫𑀳𑀸𑀯𑀦𑀁 𑀲𑀫𑀡𑁄 𑀧𑀘𑁆𑀘𑀧𑀸𑀤𑀺;_  
_𑀲𑁄𑀳𑀁 𑀘𑀚𑀺𑀲𑁆𑀲𑀸𑀫𑀺 𑀲𑀳𑀲𑁆𑀲𑀧𑀸𑀧𑀁,_  
_𑀲𑀼𑀢𑁆𑀯𑀸𑀦 𑀕𑀸𑀣𑀁 𑀢𑀯 𑀥𑀫𑁆𑀫𑀬𑀼𑀢𑁆𑀢𑀁”𑁇_  


(869.)

1212\. _𑀇𑀘𑁆𑀘𑁂𑀯 𑀘𑁄𑀭𑁄 𑀅𑀲𑀺𑀫𑀸𑀯𑀼𑀥𑀜𑁆𑀘,_  
_𑀲𑁄𑀩𑁆𑀪𑁂 𑀧𑀧𑀸𑀢𑁂 𑀦𑀭𑀓𑁂 𑀅𑀦𑁆𑀯𑀓𑀸𑀲𑀺;_  
_𑀅𑀯𑀦𑁆𑀤𑀺 𑀘𑁄𑀭𑁄 𑀲𑀼𑀕𑀢𑀲𑁆𑀲 𑀧𑀸𑀤𑁂,_  
_𑀢𑀢𑁆𑀣𑁂𑀯 𑀧𑀩𑁆𑀩𑀚𑁆𑀚𑀫𑀬𑀸𑀘𑀺 𑀩𑀼𑀤𑁆𑀥𑀁𑁇_  


(870.)

1213\. _𑀩𑀼𑀤𑁆𑀥𑁄 𑀘 𑀔𑁄 𑀓𑀸𑀭𑀼𑀡𑀺𑀓𑁄 𑀫𑀳𑁂𑀲𑀺,_  
_𑀬𑁄 𑀲𑀢𑁆𑀣𑀸 𑀮𑁄𑀓𑀲𑁆𑀲 𑀲𑀤𑁂𑀯𑀓𑀲𑁆𑀲;_  
_“𑀢𑀫𑁂𑀳𑀺 𑀪𑀺𑀓𑁆𑀔𑀽”𑀢𑀺 𑀢𑀤𑀸 𑀅𑀯𑁄𑀘,_  
_𑀏𑀲𑁂𑀯 𑀢𑀲𑁆𑀲 𑀅𑀳𑀼 𑀪𑀺𑀓𑁆𑀔𑀼𑀪𑀸𑀯𑁄𑁇_  


(871.)

1214\. _“𑀬𑁄 𑀘 𑀧𑀼𑀩𑁆𑀩𑁂 𑀧𑀫𑀚𑁆𑀚𑀺𑀢𑁆𑀯𑀸,_  
_𑀧𑀘𑁆𑀙𑀸 𑀲𑁄 𑀦𑀧𑁆𑀧𑀫𑀚𑁆𑀚𑀢𑀺;_  
_𑀲𑁄𑀫𑀁 𑀮𑁄𑀓𑀁 𑀧𑀪𑀸𑀲𑁂𑀢𑀺,_  
_𑀅𑀩𑁆𑀪𑀸 𑀫𑀼𑀢𑁆𑀢𑁄𑀯 𑀘𑀦𑁆𑀤𑀺𑀫𑀸𑁇_  


(872.)

1215\. _𑀬𑀲𑁆𑀲 𑀧𑀸𑀧𑀁 𑀓𑀢𑀁 𑀓𑀫𑁆𑀫𑀁,_  
_𑀓𑀼𑀲𑀮𑁂𑀦 𑀧𑀺𑀥𑀻𑀬𑀢𑀺;_  
_𑀲𑁄𑀫𑀁 𑀮𑁄𑀓𑀁 𑀧𑀪𑀸𑀲𑁂𑀢𑀺,_  
_𑀅𑀩𑁆𑀪𑀸 𑀫𑀼𑀢𑁆𑀢𑁄𑀯 𑀘𑀦𑁆𑀤𑀺𑀫𑀸𑁇_  


(873.)

1216\. _𑀬𑁄 𑀳𑀯𑁂 𑀤𑀳𑀭𑁄 𑀪𑀺𑀓𑁆𑀔𑀼,_  
_𑀬𑀼𑀜𑁆𑀚𑀢𑀺 𑀩𑀼𑀤𑁆𑀥𑀲𑀸𑀲𑀦𑁂;_  
_𑀲𑁄𑀫𑀁 𑀮𑁄𑀓𑀁 𑀧𑀪𑀸𑀲𑁂𑀢𑀺,_  
_𑀅𑀩𑁆𑀪𑀸 𑀫𑀼𑀢𑁆𑀢𑁄𑀯 𑀘𑀦𑁆𑀤𑀺𑀫𑀸𑁇_  


(874.)

1217\. _𑀤𑀺𑀲𑀸𑀧𑀺 𑀫𑁂 𑀥𑀫𑁆𑀫𑀓𑀣𑀁 𑀲𑀼𑀡𑀦𑁆𑀢𑀼,_  
_𑀤𑀺𑀲𑀸𑀧𑀺 𑀫𑁂 𑀬𑀼𑀜𑁆𑀚𑀦𑁆𑀢𑀼 𑀩𑀼𑀤𑁆𑀥𑀲𑀸𑀲𑀦𑁂;_  
_𑀤𑀺𑀲𑀸𑀧𑀺 𑀫𑁂 𑀢𑁂 𑀫𑀦𑀼𑀚𑁂 𑀪𑀚𑀦𑁆𑀢𑀼,_  
_𑀬𑁂 𑀥𑀫𑁆𑀫𑀫𑁂𑀯𑀸𑀤𑀧𑀬𑀦𑁆𑀢𑀺 𑀲𑀦𑁆𑀢𑁄𑁇_  


(875.)

1218\. _𑀤𑀺𑀲𑀸 𑀳𑀺 𑀫𑁂 𑀔𑀦𑁆𑀢𑀺𑀯𑀸𑀤𑀸𑀦𑀁,_  
_𑀅𑀯𑀺𑀭𑁄𑀥𑀧𑁆𑀧𑀲𑀁𑀲𑀺𑀦𑀁;_  
_𑀲𑀼𑀡𑀦𑁆𑀢𑀼 𑀥𑀫𑁆𑀫𑀁 𑀓𑀸𑀮𑁂𑀦,_  
_𑀢𑀜𑁆𑀘 𑀅𑀦𑀼𑀯𑀺𑀥𑀻𑀬𑀦𑁆𑀢𑀼𑁇_  


(876.)

1219\. _𑀦 𑀳𑀺 𑀚𑀸𑀢𑀼 𑀲𑁄 𑀫𑀫𑀁 𑀳𑀺𑀁𑀲𑁂,_  
_𑀅𑀜𑁆𑀜𑀁 𑀯𑀸 𑀧𑀦 𑀓𑀺𑀜𑁆𑀘𑀦𑀁;_  
_𑀧𑀧𑁆𑀧𑀼𑀬𑁆𑀬 𑀧𑀭𑀫𑀁 𑀲𑀦𑁆𑀢𑀺𑀁,_  
_𑀭𑀓𑁆𑀔𑁂𑀬𑁆𑀬 𑀢𑀲𑀣𑀸𑀯𑀭𑁂𑁇_  


(877.)

1220\. _𑀉𑀤𑀓𑀜𑁆𑀳𑀺 𑀦𑀬𑀦𑁆𑀢𑀺 𑀦𑁂𑀢𑁆𑀢𑀺𑀓𑀸,_  
_𑀉𑀲𑀼𑀓𑀸𑀭𑀸 𑀦𑀫𑀬𑀦𑁆𑀢𑀺 𑀢𑁂𑀚𑀦𑀁;_  
_𑀤𑀸𑀭𑀼𑀁 𑀦𑀫𑀬𑀦𑁆𑀢𑀺 𑀢𑀘𑁆𑀙𑀓𑀸,_  
_𑀅𑀢𑁆𑀢𑀸𑀦𑀁 𑀤𑀫𑀬𑀦𑁆𑀢𑀺 𑀧𑀡𑁆𑀟𑀺𑀢𑀸𑁇_  


(878.)

1221\. _𑀤𑀡𑁆𑀟𑁂𑀦𑁂𑀓𑁂 𑀤𑀫𑀬𑀦𑁆𑀢𑀺,_  
_𑀅𑀗𑁆𑀓𑀼𑀲𑁂𑀪𑀺 𑀓𑀲𑀸𑀳𑀺 𑀘;_  
_𑀅𑀤𑀡𑁆𑀟𑁂𑀦 𑀅𑀲𑀢𑁆𑀣𑁂𑀦,_  
_𑀅𑀳𑀁 𑀤𑀦𑁆𑀢𑁄𑀫𑁆𑀳𑀺 𑀢𑀸𑀤𑀺𑀦𑀸𑁇_  


(879.)

1222\. _‘𑀅𑀳𑀺𑀁𑀲𑀓𑁄’𑀢𑀺 𑀫𑁂 𑀦𑀸𑀫𑀁,_  
_𑀳𑀺𑀁𑀲𑀓𑀲𑁆𑀲 𑀧𑀼𑀭𑁂 𑀲𑀢𑁄;_  
_𑀅𑀚𑁆𑀚𑀸𑀳𑀁 𑀲𑀘𑁆𑀘𑀦𑀸𑀫𑁄𑀫𑁆𑀳𑀺,_  
_𑀦 𑀦𑀁 𑀳𑀺𑀁𑀲𑀸𑀫𑀺 𑀓𑀺𑀜𑁆𑀘𑀦𑀁𑁇_  


(880.)

1223\. _𑀘𑁄𑀭𑁄 𑀅𑀳𑀁 𑀧𑀼𑀭𑁂 𑀆𑀲𑀺𑀁,_  
_𑀅𑀗𑁆𑀕𑀼𑀮𑀺𑀫𑀸𑀮𑁄𑀢𑀺 𑀯𑀺𑀲𑁆𑀲𑀼𑀢𑁄;_  
_𑀯𑀼𑀬𑁆𑀳𑀫𑀸𑀦𑁄 𑀫𑀳𑁄𑀖𑁂𑀦,_  
_𑀩𑀼𑀤𑁆𑀥𑀁 𑀲𑀭𑀡𑀫𑀸𑀕𑀫𑀁𑁇_  


(881.)

1224\. _𑀮𑁄𑀳𑀺𑀢𑀧𑀸𑀡𑀺 𑀧𑀼𑀭𑁂 𑀆𑀲𑀺𑀁,_  
_𑀅𑀗𑁆𑀕𑀼𑀮𑀺𑀫𑀸𑀮𑁄𑀢𑀺 𑀯𑀺𑀲𑁆𑀲𑀼𑀢𑁄;_  
_𑀲𑀭𑀡𑀕𑀫𑀦𑀁 𑀧𑀲𑁆𑀲,_  
_𑀪𑀯𑀦𑁂𑀢𑁆𑀢𑀺 𑀲𑀫𑀽𑀳𑀢𑀸𑁇_  


(882.)

1225\. _𑀢𑀸𑀤𑀺𑀲𑀁 𑀓𑀫𑁆𑀫𑀁 𑀓𑀢𑁆𑀯𑀸𑀦,_  
_𑀩𑀳𑀼𑀁 𑀤𑀼𑀕𑁆𑀕𑀢𑀺𑀕𑀸𑀫𑀺𑀦𑀁;_  
_𑀨𑀼𑀝𑁆𑀞𑁄 𑀓𑀫𑁆𑀫𑀯𑀺𑀧𑀸𑀓𑁂𑀦,_  
_𑀅𑀦𑀡𑁄 𑀪𑀼𑀜𑁆𑀚𑀸𑀫𑀺 𑀪𑁄𑀚𑀦𑀁𑁇_  


(883.)

1226\. _𑀧𑀫𑀸𑀤𑀫𑀦𑀼𑀬𑀼𑀜𑁆𑀚𑀦𑁆𑀢𑀺,_  
_𑀩𑀸𑀮𑀸 𑀤𑀼𑀫𑁆𑀫𑁂𑀥𑀺𑀦𑁄 𑀚𑀦𑀸;_  
_𑀅𑀧𑁆𑀧𑀫𑀸𑀤𑀜𑁆𑀘 𑀫𑁂𑀥𑀸𑀯𑀻,_  
_𑀥𑀦𑀁 𑀲𑁂𑀝𑁆𑀞𑀁𑀯 𑀭𑀓𑁆𑀔𑀢𑀺𑁇_  


(884.)

1227\. _𑀫𑀸 𑀧𑀫𑀸𑀤𑀫𑀦𑀼𑀬𑀼𑀜𑁆𑀚𑁂𑀣,_  
_𑀫𑀸 𑀓𑀸𑀫𑀭𑀢𑀺𑀲𑀦𑁆𑀣𑀯𑀁;_  
_𑀅𑀧𑁆𑀧𑀫𑀢𑁆𑀢𑁄 𑀳𑀺 𑀛𑀸𑀬𑀦𑁆𑀢𑁄,_  
_𑀧𑀧𑁆𑀧𑁄𑀢𑀺 𑀧𑀭𑀫𑀁 𑀲𑀼𑀔𑀁𑁇_  


(885.)

1228\. _𑀲𑁆𑀯𑀸𑀕𑀢𑀁 𑀦𑀸𑀧𑀕𑀢𑀁,_  
_𑀦𑁂𑀢𑀁 𑀤𑀼𑀫𑁆𑀫𑀦𑁆𑀢𑀺𑀢𑀁 𑀫𑀫;_  
_𑀲𑀯𑀺𑀪𑀢𑁆𑀢𑁂𑀲𑀼 𑀥𑀫𑁆𑀫𑁂𑀲𑀼,_  
_𑀬𑀁 𑀲𑁂𑀝𑁆𑀞𑀁 𑀢𑀤𑀼𑀧𑀸𑀕𑀫𑀁𑁇_  


(886.)

1229\. _𑀲𑁆𑀯𑀸𑀕𑀢𑀁 𑀦𑀸𑀧𑀕𑀢𑀁,_  
_𑀦𑁂𑀢𑀁 𑀤𑀼𑀫𑁆𑀫𑀦𑁆𑀢𑀺𑀢𑀁 𑀫𑀫;_  
_𑀢𑀺𑀲𑁆𑀲𑁄 𑀯𑀺𑀚𑁆𑀚𑀸 𑀅𑀦𑀼𑀧𑁆𑀧𑀢𑁆𑀢𑀸,_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁𑁇_  


(887.)

1230\. _𑀅𑀭𑀜𑁆𑀜𑁂 𑀭𑀼𑀓𑁆𑀔𑀫𑀽𑀮𑁂 𑀯𑀸,_  
_𑀧𑀩𑁆𑀩𑀢𑁂𑀲𑀼 𑀕𑀼𑀳𑀸𑀲𑀼 𑀯𑀸;_  
_𑀢𑀢𑁆𑀣 𑀢𑀢𑁆𑀣𑁂𑀯 𑀅𑀝𑁆𑀞𑀸𑀲𑀺𑀁,_  
_𑀉𑀩𑁆𑀩𑀺𑀕𑁆𑀕𑀫𑀦𑀲𑁄 𑀢𑀤𑀸𑁇_  


(888.)

1231\. _𑀲𑀼𑀔𑀁 𑀲𑀬𑀸𑀫𑀺 𑀞𑀸𑀬𑀸𑀫𑀺,_  
_𑀲𑀼𑀔𑀁 𑀓𑀧𑁆𑀧𑁂𑀫𑀺 𑀚𑀻𑀯𑀺𑀢𑀁;_  
_𑀅𑀳𑀢𑁆𑀣𑀧𑀸𑀲𑁄 𑀫𑀸𑀭𑀲𑁆𑀲,_  
_𑀅𑀳𑁄 𑀲𑀢𑁆𑀣𑀸𑀦𑀼𑀓𑀫𑁆𑀧𑀺𑀢𑁄𑁇_  


(889.)

1232\. _𑀩𑁆𑀭𑀳𑁆𑀫𑀚𑀘𑁆𑀘𑁄 𑀧𑀼𑀭𑁂 𑀆𑀲𑀺𑀁,_  
_𑀉𑀤𑀺𑀘𑁆𑀘𑁄 𑀉𑀪𑀢𑁄 𑀅𑀳𑀼;_  
_𑀲𑁄𑀚𑁆𑀚 𑀧𑀼𑀢𑁆𑀢𑁄 𑀲𑀼𑀕𑀢𑀲𑁆𑀲,_  
_𑀥𑀫𑁆𑀫𑀭𑀸𑀚𑀲𑁆𑀲 𑀲𑀢𑁆𑀣𑀼𑀦𑁄𑁇_  


(890.)

1233\. _𑀯𑀻𑀢𑀢𑀡𑁆𑀳𑁄 𑀅𑀦𑀸𑀤𑀸𑀦𑁄,_  
_𑀕𑀼𑀢𑁆𑀢𑀤𑁆𑀯𑀸𑀭𑁄 𑀲𑀼𑀲𑀁𑀯𑀼𑀢𑁄;_  
_𑀅𑀖𑀫𑀽𑀮𑀁 𑀯𑀥𑀺𑀢𑁆𑀯𑀸𑀦,_  
_𑀧𑀢𑁆𑀢𑁄 𑀫𑁂 𑀆𑀲𑀯𑀓𑁆𑀔𑀬𑁄𑁇_  


(891.)

1234\. _𑀧𑀭𑀺𑀘𑀺𑀡𑁆𑀡𑁄 𑀫𑀬𑀸 𑀲𑀢𑁆𑀣𑀸,_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁;_  
_𑀑𑀳𑀺𑀢𑁄 𑀕𑀭𑀼𑀓𑁄 𑀪𑀸𑀭𑁄,_  
_𑀪𑀯𑀦𑁂𑀢𑁆𑀢𑀺 𑀲𑀫𑀽𑀳𑀢𑀸”𑀢𑀺𑁇_  


---

1235\. …  𑀅𑀗𑁆𑀕𑀼𑀮𑀺𑀫𑀸𑀮𑁄 𑀣𑁂𑀭𑁄… 𑁇



[Go to previous page (16.1.7 Kāḷigodhāputtabhaddiyattheragāthā)](16.1.7.md) / [Go to parent page (16.1 Paṭhamavagga)](../16.1.md) / [Go to next page (16.1.9 Anuruddhattheragāthā)](16.1.9.md)


