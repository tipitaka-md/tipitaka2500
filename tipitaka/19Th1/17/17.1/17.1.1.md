
[Home](/) / [19Th1 Theragāthāpāḷi](../../../19Th1.md) / [17 Tiṃsanipāta](../../17.md) / [17.1 Paṭhamavagga](../17.1.md)

# 17.1.1 Phussattheragāthā

* Tiṃsanipāta

* Paṭhamavagga

* Phussattheragāthā

(949.)

1298\. _Pāsādike bahū disvā,_  
_bhāvitatte susaṃvute;_  
_Isi paṇḍarasagotto,_  
_apucchi phussasavhayaṃ._  


(950.)

1299\. _“Kiṃchandā kimadhippāyā,_  
_kimākappā bhavissare;_  
_Anāgatamhi kālamhi,_  
_taṃ me akkhāhi pucchito”._  


(951.)

1300\. _“Suṇohi vacanaṃ mayhaṃ,_  
_isipaṇḍarasavhaya;_  
_Sakkaccaṃ upadhārehi,_  
_ācikkhissāmyanāgataṃ._  


(952.)

1301\. _Kodhanā upanāhī ca,_  
_makkhī thambhī saṭhā bahū;_  
_Ussukī nānāvādā ca,_  
_bhavissanti anāgate._  


(953.)

1302\. _Aññātamānino dhamme,_  
_gambhīre tīragocarā;_  
_Lahukā agarū dhamme,_  
_aññamaññamagāravā._  


(954.)

1303\. _Bahū ādīnavā loke,_  
_uppajjissantyanāgate;_  
_Sudesitaṃ imaṃ dhammaṃ,_  
_kilesessanti dummatī._  


(955.)

1304\. _Guṇahīnāpi saṃghamhi,_  
_voharantā visāradā;_  
_Balavanto bhavissanti,_  
_mukharā assutāvino._  


(956.)

1305\. _Guṇavantopi saṃghamhi,_  
_voharantā yathātthato;_  
_Dubbalā te bhavissanti,_  
_hirīmanā anatthikā._  


(957.)

1306\. _Rajataṃ jātarūpañca,_  
_khettaṃ vatthumajeḷakaṃ;_  
_Dāsidāsañca dummedhā,_  
_sādiyissantyanāgate._  


(958.)

1307\. _Ujjhānasaññino bālā,_  
_sīlesu asamāhitā;_  
_Unnaḷā vicarissanti,_  
_kalahābhiratā magā._  


(959.)

1308\. _Uddhatā ca bhavissanti,_  
_nīlacīvarapārutā;_  
_Kuhā thaddhā lapā siṅgī,_  
_carissantyariyā viya._  


(960.)

1309\. _Telasaṇṭhehi kesehi,_  
_capalā añjanakkhikā;_  
_Rathiyāya gamissanti,_  
_dantavaṇṇikapārutā._  


(961.)

1310\. _Ajegucchaṃ vimuttehi,_  
_surattaṃ arahaddhajaṃ;_  
_Jigucchissanti kāsāvaṃ,_  
_odātesu samucchitā._  


(962.)

1311\. _Lābhakāmā bhavissanti,_  
_kusītā hīnavīriyā;_  
_Kicchantā vanapatthāni,_  
_gāmantesu vasissare._  


(963.)

1312\. _Ye ye lābhaṃ labhissanti,_  
_micchājīvaratā sadā;_  
_Te teva anusikkhantā,_  
_bhajissanti asaṃyatā._  


(964.)

1313\. _Ye ye alābhino lābhaṃ,_  
_na te pujjā bhavissare;_  
_Supesalepi te dhīre,_  
_sevissanti na te tadā._  


(965.)

1314\. _Milakkhurajanaṃ rattaṃ,_  
_garahantā sakaṃ dhajaṃ;_  
_Titthiyānaṃ dhajaṃ keci,_  
_dhārissantyavadātakaṃ._  


(966.)

1315\. _Agāravo ca kāsāve,_  
_tadā tesaṃ bhavissati;_  
_Paṭisaṅkhā ca kāsāve,_  
_bhikkhūnaṃ na bhavissati._  


(967.)

1316\. _Abhibhūtassa dukkhena,_  
_sallaviddhassa ruppato;_  
_Paṭisaṅkhā mahāghorā,_  
_nāgassāsi acintiyā._  


(968.)

1317\. _Chaddanto hi tadā disvā,_  
_surattaṃ arahaddhajaṃ;_  
_Tāvadeva bhaṇī gāthā,_  
_gajo atthopasaṃhitā._  


(969.)

1318\. _‘Anikkasāvo kāsāvaṃ,_  
_yo vatthaṃ paridhassati;_  
_Apeto damasaccena,_  
_na so kāsāvamarahati._  


(970.)

1319\. _Yo ca vantakasāvassa,_  
_sīlesu susamāhito;_  
_Upeto damasaccena,_  
_sa ve kāsāvamarahati._  


(971.)

1320\. _Vipannasīlo dummedho,_  
_pākaṭo kāmakāriyo;_  
_Vibbhantacitto nissukko,_  
_na so kāsāvamarahati._  


(972.)

1321\. _Yo ca sīlena sampanno,_  
_vītarāgo samāhito;_  
_Odātamanasaṅkappo,_  
_sa ve kāsāvamarahati._  


(973.)

1322\. _Uddhato unnaḷo bālo,_  
_sīlaṃ yassa na vijjati;_  
_Odātakaṃ arahati,_  
_kāsāvaṃ kiṃ karissati._  


(974.)

1323\. _Bhikkhū ca bhikkhuniyo ca,_  
_duṭṭhacittā anādarā;_  
_Tādīnaṃ mettacittānaṃ,_  
_niggaṇhissantyanāgate._  


(975.)

1324\. _Sikkhāpentāpi therehi,_  
_bālā cīvaradhāraṇaṃ;_  
_Na suṇissanti dummedhā,_  
_pākaṭā kāmakāriyā._  


(976.)

1325\. _Te tathā sikkhitā bālā,_  
_aññamaññaṃ agāravā;_  
_Nādiyissantupajjhāye,_  
_khaḷuṅko viya sārathiṃ._  


(977.)

1326\. _Evaṃ anāgataddhānaṃ,_  
_paṭipatti bhavissati;_  
_Bhikkhūnaṃ bhikkhunīnañca,_  
_patte kālamhi pacchime’._  


(978.)

1327\. _Purā āgacchate etaṃ,_  
_anāgataṃ mahabbhayaṃ;_  
_Subbacā hotha sakhilā,_  
_aññamaññaṃ sagāravā._  


(979.)

1328\. _Mettacittā kāruṇikā,_  
_Hotha sīlesu saṃvutā;_  
_Āraddhavīriyā pahitattā,_  
_Niccaṃ daḷhaparakkamā._  


(980.)

1329\. _Pamādaṃ bhayato disvā,_  
_Appamādañca khemato;_  
_Bhāvethaṭṭhaṅgikaṃ maggaṃ,_  
_Phusantā amataṃ padan”ti._  


---

1330\. …  Phusso thero… .



[Go to previous page (17.1 Paṭhamavagga)](../17.1.md) / [Go to parent page (17.1 Paṭhamavagga)](../17.1.md) / [Go to next page (17.1.2 Sāriputtattheragāthā)](17.1.2.md)


