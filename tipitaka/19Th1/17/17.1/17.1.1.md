
[Home](/) / [19Th1 Theragāthāpāḷi](../...md) / [17 Tiṃsanipāta](...md) / [17.1 Paṭhamavagga](../19Th1/17/17.1.md)

# 𑁧𑁭𑁇𑁧𑁇𑁧 𑀨𑀼𑀲𑁆𑀲𑀢𑁆𑀣𑁂𑀭𑀕𑀸𑀣𑀸

* 𑀢𑀺𑀁𑀲𑀦𑀺𑀧𑀸𑀢

* 𑀧𑀞𑀫𑀯𑀕𑁆𑀕

* 𑀨𑀼𑀲𑁆𑀲𑀢𑁆𑀣𑁂𑀭𑀕𑀸𑀣𑀸

(949.)

1298\. _𑀧𑀸𑀲𑀸𑀤𑀺𑀓𑁂 𑀩𑀳𑀽 𑀤𑀺𑀲𑁆𑀯𑀸,_  
_𑀪𑀸𑀯𑀺𑀢𑀢𑁆𑀢𑁂 𑀲𑀼𑀲𑀁𑀯𑀼𑀢𑁂;_  
_𑀇𑀲𑀺 𑀧𑀡𑁆𑀟𑀭𑀲𑀕𑁄𑀢𑁆𑀢𑁄,_  
_𑀅𑀧𑀼𑀘𑁆𑀙𑀺 𑀨𑀼𑀲𑁆𑀲𑀲𑀯𑁆𑀳𑀬𑀁𑁇_  


(950.)

1299\. _“𑀓𑀺𑀁𑀙𑀦𑁆𑀤𑀸 𑀓𑀺𑀫𑀥𑀺𑀧𑁆𑀧𑀸𑀬𑀸,_  
_𑀓𑀺𑀫𑀸𑀓𑀧𑁆𑀧𑀸 𑀪𑀯𑀺𑀲𑁆𑀲𑀭𑁂;_  
_𑀅𑀦𑀸𑀕𑀢𑀫𑁆𑀳𑀺 𑀓𑀸𑀮𑀫𑁆𑀳𑀺,_  
_𑀢𑀁 𑀫𑁂 𑀅𑀓𑁆𑀔𑀸𑀳𑀺 𑀧𑀼𑀘𑁆𑀙𑀺𑀢𑁄”𑁇_  


(951.)

1300\. _“𑀲𑀼𑀡𑁄𑀳𑀺 𑀯𑀘𑀦𑀁 𑀫𑀬𑁆𑀳𑀁,_  
_𑀇𑀲𑀺𑀧𑀡𑁆𑀟𑀭𑀲𑀯𑁆𑀳𑀬;_  
_𑀲𑀓𑁆𑀓𑀘𑁆𑀘𑀁 𑀉𑀧𑀥𑀸𑀭𑁂𑀳𑀺,_  
_𑀆𑀘𑀺𑀓𑁆𑀔𑀺𑀲𑁆𑀲𑀸𑀫𑁆𑀬𑀦𑀸𑀕𑀢𑀁𑁇_  


(952.)

1301\. _𑀓𑁄𑀥𑀦𑀸 𑀉𑀧𑀦𑀸𑀳𑀻 𑀘,_  
_𑀫𑀓𑁆𑀔𑀻 𑀣𑀫𑁆𑀪𑀻 𑀲𑀞𑀸 𑀩𑀳𑀽;_  
_𑀉𑀲𑁆𑀲𑀼𑀓𑀻 𑀦𑀸𑀦𑀸𑀯𑀸𑀤𑀸 𑀘,_  
_𑀪𑀯𑀺𑀲𑁆𑀲𑀦𑁆𑀢𑀺 𑀅𑀦𑀸𑀕𑀢𑁂𑁇_  


(953.)

1302\. _𑀅𑀜𑁆𑀜𑀸𑀢𑀫𑀸𑀦𑀺𑀦𑁄 𑀥𑀫𑁆𑀫𑁂,_  
_𑀕𑀫𑁆𑀪𑀻𑀭𑁂 𑀢𑀻𑀭𑀕𑁄𑀘𑀭𑀸;_  
_𑀮𑀳𑀼𑀓𑀸 𑀅𑀕𑀭𑀽 𑀥𑀫𑁆𑀫𑁂,_  
_𑀅𑀜𑁆𑀜𑀫𑀜𑁆𑀜𑀫𑀕𑀸𑀭𑀯𑀸𑁇_  


(954.)

1303\. _𑀩𑀳𑀽 𑀆𑀤𑀻𑀦𑀯𑀸 𑀮𑁄𑀓𑁂,_  
_𑀉𑀧𑁆𑀧𑀚𑁆𑀚𑀺𑀲𑁆𑀲𑀦𑁆𑀢𑁆𑀬𑀦𑀸𑀕𑀢𑁂;_  
_𑀲𑀼𑀤𑁂𑀲𑀺𑀢𑀁 𑀇𑀫𑀁 𑀥𑀫𑁆𑀫𑀁,_  
_𑀓𑀺𑀮𑁂𑀲𑁂𑀲𑁆𑀲𑀦𑁆𑀢𑀺 𑀤𑀼𑀫𑁆𑀫𑀢𑀻𑁇_  


(955.)

1304\. _𑀕𑀼𑀡𑀳𑀻𑀦𑀸𑀧𑀺 𑀲𑀁𑀖𑀫𑁆𑀳𑀺,_  
_𑀯𑁄𑀳𑀭𑀦𑁆𑀢𑀸 𑀯𑀺𑀲𑀸𑀭𑀤𑀸;_  
_𑀩𑀮𑀯𑀦𑁆𑀢𑁄 𑀪𑀯𑀺𑀲𑁆𑀲𑀦𑁆𑀢𑀺,_  
_𑀫𑀼𑀔𑀭𑀸 𑀅𑀲𑁆𑀲𑀼𑀢𑀸𑀯𑀺𑀦𑁄𑁇_  


(956.)

1305\. _𑀕𑀼𑀡𑀯𑀦𑁆𑀢𑁄𑀧𑀺 𑀲𑀁𑀖𑀫𑁆𑀳𑀺,_  
_𑀯𑁄𑀳𑀭𑀦𑁆𑀢𑀸 𑀬𑀣𑀸𑀢𑁆𑀣𑀢𑁄;_  
_𑀤𑀼𑀩𑁆𑀩𑀮𑀸 𑀢𑁂 𑀪𑀯𑀺𑀲𑁆𑀲𑀦𑁆𑀢𑀺,_  
_𑀳𑀺𑀭𑀻𑀫𑀦𑀸 𑀅𑀦𑀢𑁆𑀣𑀺𑀓𑀸𑁇_  


(957.)

1306\. _𑀭𑀚𑀢𑀁 𑀚𑀸𑀢𑀭𑀽𑀧𑀜𑁆𑀘,_  
_𑀔𑁂𑀢𑁆𑀢𑀁 𑀯𑀢𑁆𑀣𑀼𑀫𑀚𑁂𑀍𑀅𑀓𑀁;_  
_𑀤𑀸𑀲𑀺𑀤𑀸𑀲𑀜𑁆𑀘 𑀤𑀼𑀫𑁆𑀫𑁂𑀥𑀸,_  
_𑀲𑀸𑀤𑀺𑀬𑀺𑀲𑁆𑀲𑀦𑁆𑀢𑁆𑀬𑀦𑀸𑀕𑀢𑁂𑁇_  


(958.)

1307\. _𑀉𑀚𑁆𑀛𑀸𑀦𑀲𑀜𑁆𑀜𑀺𑀦𑁄 𑀩𑀸𑀮𑀸,_  
_𑀲𑀻𑀮𑁂𑀲𑀼 𑀅𑀲𑀫𑀸𑀳𑀺𑀢𑀸;_  
_𑀉𑀦𑁆𑀦𑀍𑀆 𑀯𑀺𑀘𑀭𑀺𑀲𑁆𑀲𑀦𑁆𑀢𑀺,_  
_𑀓𑀮𑀳𑀸𑀪𑀺𑀭𑀢𑀸 𑀫𑀕𑀸𑁇_  


(959.)

1308\. _𑀉𑀤𑁆𑀥𑀢𑀸 𑀘 𑀪𑀯𑀺𑀲𑁆𑀲𑀦𑁆𑀢𑀺,_  
_𑀦𑀻𑀮𑀘𑀻𑀯𑀭𑀧𑀸𑀭𑀼𑀢𑀸;_  
_𑀓𑀼𑀳𑀸 𑀣𑀤𑁆𑀥𑀸 𑀮𑀧𑀸 𑀲𑀺𑀗𑁆𑀕𑀻,_  
_𑀘𑀭𑀺𑀲𑁆𑀲𑀦𑁆𑀢𑁆𑀬𑀭𑀺𑀬𑀸 𑀯𑀺𑀬𑁇_  


(960.)

1309\. _𑀢𑁂𑀮𑀲𑀡𑁆𑀞𑁂𑀳𑀺 𑀓𑁂𑀲𑁂𑀳𑀺,_  
_𑀘𑀧𑀮𑀸 𑀅𑀜𑁆𑀚𑀦𑀓𑁆𑀔𑀺𑀓𑀸;_  
_𑀭𑀣𑀺𑀬𑀸𑀬 𑀕𑀫𑀺𑀲𑁆𑀲𑀦𑁆𑀢𑀺,_  
_𑀤𑀦𑁆𑀢𑀯𑀡𑁆𑀡𑀺𑀓𑀧𑀸𑀭𑀼𑀢𑀸𑁇_  


(961.)

1310\. _𑀅𑀚𑁂𑀕𑀼𑀘𑁆𑀙𑀁 𑀯𑀺𑀫𑀼𑀢𑁆𑀢𑁂𑀳𑀺,_  
_𑀲𑀼𑀭𑀢𑁆𑀢𑀁 𑀅𑀭𑀳𑀤𑁆𑀥𑀚𑀁;_  
_𑀚𑀺𑀕𑀼𑀘𑁆𑀙𑀺𑀲𑁆𑀲𑀦𑁆𑀢𑀺 𑀓𑀸𑀲𑀸𑀯𑀁,_  
_𑀑𑀤𑀸𑀢𑁂𑀲𑀼 𑀲𑀫𑀼𑀘𑁆𑀙𑀺𑀢𑀸𑁇_  


(962.)

1311\. _𑀮𑀸𑀪𑀓𑀸𑀫𑀸 𑀪𑀯𑀺𑀲𑁆𑀲𑀦𑁆𑀢𑀺,_  
_𑀓𑀼𑀲𑀻𑀢𑀸 𑀳𑀻𑀦𑀯𑀻𑀭𑀺𑀬𑀸;_  
_𑀓𑀺𑀘𑁆𑀙𑀦𑁆𑀢𑀸 𑀯𑀦𑀧𑀢𑁆𑀣𑀸𑀦𑀺,_  
_𑀕𑀸𑀫𑀦𑁆𑀢𑁂𑀲𑀼 𑀯𑀲𑀺𑀲𑁆𑀲𑀭𑁂𑁇_  


(963.)

1312\. _𑀬𑁂 𑀬𑁂 𑀮𑀸𑀪𑀁 𑀮𑀪𑀺𑀲𑁆𑀲𑀦𑁆𑀢𑀺,_  
_𑀫𑀺𑀘𑁆𑀙𑀸𑀚𑀻𑀯𑀭𑀢𑀸 𑀲𑀤𑀸;_  
_𑀢𑁂 𑀢𑁂𑀯 𑀅𑀦𑀼𑀲𑀺𑀓𑁆𑀔𑀦𑁆𑀢𑀸,_  
_𑀪𑀚𑀺𑀲𑁆𑀲𑀦𑁆𑀢𑀺 𑀅𑀲𑀁𑀬𑀢𑀸𑁇_  


(964.)

1313\. _𑀬𑁂 𑀬𑁂 𑀅𑀮𑀸𑀪𑀺𑀦𑁄 𑀮𑀸𑀪𑀁,_  
_𑀦 𑀢𑁂 𑀧𑀼𑀚𑁆𑀚𑀸 𑀪𑀯𑀺𑀲𑁆𑀲𑀭𑁂;_  
_𑀲𑀼𑀧𑁂𑀲𑀮𑁂𑀧𑀺 𑀢𑁂 𑀥𑀻𑀭𑁂,_  
_𑀲𑁂𑀯𑀺𑀲𑁆𑀲𑀦𑁆𑀢𑀺 𑀦 𑀢𑁂 𑀢𑀤𑀸𑁇_  


(965.)

1314\. _𑀫𑀺𑀮𑀓𑁆𑀔𑀼𑀭𑀚𑀦𑀁 𑀭𑀢𑁆𑀢𑀁,_  
_𑀕𑀭𑀳𑀦𑁆𑀢𑀸 𑀲𑀓𑀁 𑀥𑀚𑀁;_  
_𑀢𑀺𑀢𑁆𑀣𑀺𑀬𑀸𑀦𑀁 𑀥𑀚𑀁 𑀓𑁂𑀘𑀺,_  
_𑀥𑀸𑀭𑀺𑀲𑁆𑀲𑀦𑁆𑀢𑁆𑀬𑀯𑀤𑀸𑀢𑀓𑀁𑁇_  


(966.)

1315\. _𑀅𑀕𑀸𑀭𑀯𑁄 𑀘 𑀓𑀸𑀲𑀸𑀯𑁂,_  
_𑀢𑀤𑀸 𑀢𑁂𑀲𑀁 𑀪𑀯𑀺𑀲𑁆𑀲𑀢𑀺;_  
_𑀧𑀝𑀺𑀲𑀗𑁆𑀔𑀸 𑀘 𑀓𑀸𑀲𑀸𑀯𑁂,_  
_𑀪𑀺𑀓𑁆𑀔𑀽𑀦𑀁 𑀦 𑀪𑀯𑀺𑀲𑁆𑀲𑀢𑀺𑁇_  


(967.)

1316\. _𑀅𑀪𑀺𑀪𑀽𑀢𑀲𑁆𑀲 𑀤𑀼𑀓𑁆𑀔𑁂𑀦,_  
_𑀲𑀮𑁆𑀮𑀯𑀺𑀤𑁆𑀥𑀲𑁆𑀲 𑀭𑀼𑀧𑁆𑀧𑀢𑁄;_  
_𑀧𑀝𑀺𑀲𑀗𑁆𑀔𑀸 𑀫𑀳𑀸𑀖𑁄𑀭𑀸,_  
_𑀦𑀸𑀕𑀲𑁆𑀲𑀸𑀲𑀺 𑀅𑀘𑀺𑀦𑁆𑀢𑀺𑀬𑀸𑁇_  


(968.)

1317\. _𑀙𑀤𑁆𑀤𑀦𑁆𑀢𑁄 𑀳𑀺 𑀢𑀤𑀸 𑀤𑀺𑀲𑁆𑀯𑀸,_  
_𑀲𑀼𑀭𑀢𑁆𑀢𑀁 𑀅𑀭𑀳𑀤𑁆𑀥𑀚𑀁;_  
_𑀢𑀸𑀯𑀤𑁂𑀯 𑀪𑀡𑀻 𑀕𑀸𑀣𑀸,_  
_𑀕𑀚𑁄 𑀅𑀢𑁆𑀣𑁄𑀧𑀲𑀁𑀳𑀺𑀢𑀸𑁇_  


(969.)

1318\. _‘𑀅𑀦𑀺𑀓𑁆𑀓𑀲𑀸𑀯𑁄 𑀓𑀸𑀲𑀸𑀯𑀁,_  
_𑀬𑁄 𑀯𑀢𑁆𑀣𑀁 𑀧𑀭𑀺𑀥𑀲𑁆𑀲𑀢𑀺;_  
_𑀅𑀧𑁂𑀢𑁄 𑀤𑀫𑀲𑀘𑁆𑀘𑁂𑀦,_  
_𑀦 𑀲𑁄 𑀓𑀸𑀲𑀸𑀯𑀫𑀭𑀳𑀢𑀺𑁇_  


(970.)

1319\. _𑀬𑁄 𑀘 𑀯𑀦𑁆𑀢𑀓𑀲𑀸𑀯𑀲𑁆𑀲,_  
_𑀲𑀻𑀮𑁂𑀲𑀼 𑀲𑀼𑀲𑀫𑀸𑀳𑀺𑀢𑁄;_  
_𑀉𑀧𑁂𑀢𑁄 𑀤𑀫𑀲𑀘𑁆𑀘𑁂𑀦,_  
_𑀲 𑀯𑁂 𑀓𑀸𑀲𑀸𑀯𑀫𑀭𑀳𑀢𑀺𑁇_  


(971.)

1320\. _𑀯𑀺𑀧𑀦𑁆𑀦𑀲𑀻𑀮𑁄 𑀤𑀼𑀫𑁆𑀫𑁂𑀥𑁄,_  
_𑀧𑀸𑀓𑀝𑁄 𑀓𑀸𑀫𑀓𑀸𑀭𑀺𑀬𑁄;_  
_𑀯𑀺𑀩𑁆𑀪𑀦𑁆𑀢𑀘𑀺𑀢𑁆𑀢𑁄 𑀦𑀺𑀲𑁆𑀲𑀼𑀓𑁆𑀓𑁄,_  
_𑀦 𑀲𑁄 𑀓𑀸𑀲𑀸𑀯𑀫𑀭𑀳𑀢𑀺𑁇_  


(972.)

1321\. _𑀬𑁄 𑀘 𑀲𑀻𑀮𑁂𑀦 𑀲𑀫𑁆𑀧𑀦𑁆𑀦𑁄,_  
_𑀯𑀻𑀢𑀭𑀸𑀕𑁄 𑀲𑀫𑀸𑀳𑀺𑀢𑁄;_  
_𑀑𑀤𑀸𑀢𑀫𑀦𑀲𑀗𑁆𑀓𑀧𑁆𑀧𑁄,_  
_𑀲 𑀯𑁂 𑀓𑀸𑀲𑀸𑀯𑀫𑀭𑀳𑀢𑀺𑁇_  


(973.)

1322\. _𑀉𑀤𑁆𑀥𑀢𑁄 𑀉𑀦𑁆𑀦𑀍𑀑 𑀩𑀸𑀮𑁄,_  
_𑀲𑀻𑀮𑀁 𑀬𑀲𑁆𑀲 𑀦 𑀯𑀺𑀚𑁆𑀚𑀢𑀺;_  
_𑀑𑀤𑀸𑀢𑀓𑀁 𑀅𑀭𑀳𑀢𑀺,_  
_𑀓𑀸𑀲𑀸𑀯𑀁 𑀓𑀺𑀁 𑀓𑀭𑀺𑀲𑁆𑀲𑀢𑀺𑁇_  


(974.)

1323\. _𑀪𑀺𑀓𑁆𑀔𑀽 𑀘 𑀪𑀺𑀓𑁆𑀔𑀼𑀦𑀺𑀬𑁄 𑀘,_  
_𑀤𑀼𑀝𑁆𑀞𑀘𑀺𑀢𑁆𑀢𑀸 𑀅𑀦𑀸𑀤𑀭𑀸;_  
_𑀢𑀸𑀤𑀻𑀦𑀁 𑀫𑁂𑀢𑁆𑀢𑀘𑀺𑀢𑁆𑀢𑀸𑀦𑀁,_  
_𑀦𑀺𑀕𑁆𑀕𑀡𑁆𑀳𑀺𑀲𑁆𑀲𑀦𑁆𑀢𑁆𑀬𑀦𑀸𑀕𑀢𑁂𑁇_  


(975.)

1324\. _𑀲𑀺𑀓𑁆𑀔𑀸𑀧𑁂𑀦𑁆𑀢𑀸𑀧𑀺 𑀣𑁂𑀭𑁂𑀳𑀺,_  
_𑀩𑀸𑀮𑀸 𑀘𑀻𑀯𑀭𑀥𑀸𑀭𑀡𑀁;_  
_𑀦 𑀲𑀼𑀡𑀺𑀲𑁆𑀲𑀦𑁆𑀢𑀺 𑀤𑀼𑀫𑁆𑀫𑁂𑀥𑀸,_  
_𑀧𑀸𑀓𑀝𑀸 𑀓𑀸𑀫𑀓𑀸𑀭𑀺𑀬𑀸𑁇_  


(976.)

1325\. _𑀢𑁂 𑀢𑀣𑀸 𑀲𑀺𑀓𑁆𑀔𑀺𑀢𑀸 𑀩𑀸𑀮𑀸,_  
_𑀅𑀜𑁆𑀜𑀫𑀜𑁆𑀜𑀁 𑀅𑀕𑀸𑀭𑀯𑀸;_  
_𑀦𑀸𑀤𑀺𑀬𑀺𑀲𑁆𑀲𑀦𑁆𑀢𑀼𑀧𑀚𑁆𑀛𑀸𑀬𑁂,_  
_𑀔𑀍𑀉𑀗𑁆𑀓𑁄 𑀯𑀺𑀬 𑀲𑀸𑀭𑀣𑀺𑀁𑁇_  


(977.)

1326\. _𑀏𑀯𑀁 𑀅𑀦𑀸𑀕𑀢𑀤𑁆𑀥𑀸𑀦𑀁,_  
_𑀧𑀝𑀺𑀧𑀢𑁆𑀢𑀺 𑀪𑀯𑀺𑀲𑁆𑀲𑀢𑀺;_  
_𑀪𑀺𑀓𑁆𑀔𑀽𑀦𑀁 𑀪𑀺𑀓𑁆𑀔𑀼𑀦𑀻𑀦𑀜𑁆𑀘,_  
_𑀧𑀢𑁆𑀢𑁂 𑀓𑀸𑀮𑀫𑁆𑀳𑀺 𑀧𑀘𑁆𑀙𑀺𑀫𑁂’𑁇_  


(978.)

1327\. _𑀧𑀼𑀭𑀸 𑀆𑀕𑀘𑁆𑀙𑀢𑁂 𑀏𑀢𑀁,_  
_𑀅𑀦𑀸𑀕𑀢𑀁 𑀫𑀳𑀩𑁆𑀪𑀬𑀁;_  
_𑀲𑀼𑀩𑁆𑀩𑀘𑀸 𑀳𑁄𑀣 𑀲𑀔𑀺𑀮𑀸,_  
_𑀅𑀜𑁆𑀜𑀫𑀜𑁆𑀜𑀁 𑀲𑀕𑀸𑀭𑀯𑀸𑁇_  


(979.)

1328\. _𑀫𑁂𑀢𑁆𑀢𑀘𑀺𑀢𑁆𑀢𑀸 𑀓𑀸𑀭𑀼𑀡𑀺𑀓𑀸,_  
_𑀳𑁄𑀣 𑀲𑀻𑀮𑁂𑀲𑀼 𑀲𑀁𑀯𑀼𑀢𑀸;_  
_𑀆𑀭𑀤𑁆𑀥𑀯𑀻𑀭𑀺𑀬𑀸 𑀧𑀳𑀺𑀢𑀢𑁆𑀢𑀸,_  
_𑀦𑀺𑀘𑁆𑀘𑀁 𑀤𑀍𑀳𑀧𑀭𑀓𑁆𑀓𑀫𑀸𑁇_  


(980.)

1329\. _𑀧𑀫𑀸𑀤𑀁 𑀪𑀬𑀢𑁄 𑀤𑀺𑀲𑁆𑀯𑀸,_  
_𑀅𑀧𑁆𑀧𑀫𑀸𑀤𑀜𑁆𑀘 𑀔𑁂𑀫𑀢𑁄;_  
_𑀪𑀸𑀯𑁂𑀣𑀝𑁆𑀞𑀗𑁆𑀕𑀺𑀓𑀁 𑀫𑀕𑁆𑀕𑀁,_  
_𑀨𑀼𑀲𑀦𑁆𑀢𑀸 𑀅𑀫𑀢𑀁 𑀧𑀤𑀦𑁆”𑀢𑀺𑁇_  


---

1330\. …  𑀨𑀼𑀲𑁆𑀲𑁄 𑀣𑁂𑀭𑁄… 𑁇



[Go to previous page (17.1 Paṭhamavagga)](../19Th1/17/17.1.md) / [Go to parent page (17.1 Paṭhamavagga)](../19Th1/17/17.1.md) / [Go to next page (17.1.2 Sāriputtattheragāthā)](17.1.2.md)


