
[Home](/) / [19Th1 Theragāthāpāḷi](../../../19Th1.md) / [17 Tiṃsanipāta](../../17.md) / [17.1 Paṭhamavagga](../17.1.md)

# 𑁧𑁭𑁇𑁧𑁇𑁩 𑀆𑀦𑀦𑁆𑀤𑀢𑁆𑀣𑁂𑀭𑀕𑀸𑀣𑀸

### 𑀢𑀺𑀁𑀲𑀦𑀺𑀧𑀸𑀢

### 𑀧𑀞𑀫𑀯𑀕𑁆𑀕

### 𑀆𑀦𑀦𑁆𑀤𑀢𑁆𑀣𑁂𑀭𑀕𑀸𑀣𑀸

(1017.)

1368\. _“𑀧𑀺𑀲𑀼𑀡𑁂𑀦 𑀘 𑀓𑁄𑀥𑀦𑁂𑀦 𑀘,_  
_𑀫𑀘𑁆𑀙𑀭𑀺𑀦𑀸 𑀘 𑀯𑀺𑀪𑀽𑀢𑀦𑀦𑁆𑀤𑀺𑀦𑀸;_  
_𑀲𑀔𑀺𑀢𑀁 𑀦 𑀓𑀭𑁂𑀬𑁆𑀬 𑀧𑀡𑁆𑀟𑀺𑀢𑁄,_  
_𑀧𑀸𑀧𑁄 𑀓𑀸𑀧𑀼𑀭𑀺𑀲𑁂𑀦 𑀲𑀗𑁆𑀕𑀫𑁄𑁇_  


(1018.)

1369\. _𑀲𑀤𑁆𑀥𑁂𑀦 𑀘 𑀧𑁂𑀲𑀮𑁂𑀦 𑀘,_  
_𑀧𑀜𑁆𑀜𑀯𑀢𑀸 𑀩𑀳𑀼𑀲𑁆𑀲𑀼𑀢𑁂𑀦 𑀘;_  
_𑀲𑀔𑀺𑀢𑀁 𑀓𑀭𑁂𑀬𑁆𑀬 𑀧𑀡𑁆𑀟𑀺𑀢𑁄,_  
_𑀪𑀤𑁆𑀤𑁄 𑀲𑀧𑁆𑀧𑀼𑀭𑀺𑀲𑁂𑀦 𑀲𑀗𑁆𑀕𑀫𑁄𑁇_  


(1019.)

1370\. _𑀧𑀲𑁆𑀲 𑀘𑀺𑀢𑁆𑀢𑀓𑀢𑀁 𑀩𑀺𑀫𑁆𑀩𑀁,_  
_…𑀧𑁂…_  
_𑀬𑀲𑁆𑀲 𑀦𑀢𑁆𑀣𑀺 𑀥𑀼𑀯𑀁 𑀞𑀺𑀢𑀺𑁇_  


(1020.)

1371\. _𑀧𑀲𑁆𑀲 𑀘𑀺𑀢𑁆𑀢𑀓𑀢𑀁 𑀩𑀺𑀫𑁆𑀩𑀁,_  
_…𑀧𑁂…_  
_𑀯𑀢𑁆𑀣𑁂𑀳𑀺 𑀲𑁄𑀪𑀢𑀺𑁇_  


(1021.)

1372\. _𑀅𑀮𑀢𑁆𑀢𑀓𑀓𑀢𑀸,_  
_…𑀧𑁂…_  
_𑀦𑁄 𑀘 𑀧𑀸𑀭𑀕𑀯𑁂𑀲𑀺𑀦𑁄𑁇_  


(1022.)

1373\. _𑀅𑀝𑁆𑀞𑀧𑀤𑀓𑀢𑀸,_  
_…𑀧𑁂…_  
_𑀦𑁄 𑀘 𑀧𑀸𑀭𑀕𑀯𑁂𑀲𑀺𑀦𑁄𑁇_  


(1023.)

1374\. _𑀅𑀜𑁆𑀚𑀦𑀻𑀯 𑀦𑀯𑀸,_  
_…𑀧𑁂…_  
_𑀦𑁄 𑀘 𑀧𑀸𑀭𑀕𑀯𑁂𑀲𑀺𑀦𑁄𑁇_  


(1024.)

1375\. _𑀩𑀳𑀼𑀲𑁆𑀲𑀼𑀢𑁄 𑀘𑀺𑀢𑁆𑀢𑀓𑀣𑀻,_  
_𑀩𑀼𑀤𑁆𑀥𑀲𑁆𑀲 𑀧𑀭𑀺𑀘𑀸𑀭𑀓𑁄;_  
_𑀧𑀦𑁆𑀦𑀪𑀸𑀭𑁄 𑀯𑀺𑀲𑀜𑁆𑀜𑀼𑀢𑁆𑀢𑁄,_  
_𑀲𑁂𑀬𑁆𑀬𑀁 𑀓𑀧𑁆𑀧𑁂𑀢𑀺 𑀕𑁄𑀢𑀫𑁄𑁇_  


(1025.)

1376\. _𑀔𑀻𑀡𑀸𑀲𑀯𑁄 𑀯𑀺𑀲𑀜𑁆𑀜𑀼𑀢𑁆𑀢𑁄,_  
_𑀲𑀗𑁆𑀕𑀸𑀢𑀻𑀢𑁄 𑀲𑀼𑀦𑀺𑀩𑁆𑀩𑀼𑀢𑁄;_  
_𑀥𑀸𑀭𑁂𑀢𑀺 𑀅𑀦𑁆𑀢𑀺𑀫𑀁 𑀤𑁂𑀳𑀁,_  
_𑀚𑀸𑀢𑀺𑀫𑀭𑀡𑀧𑀸𑀭𑀕𑀽𑁇_  


(1026.)

1377\. _𑀬𑀲𑁆𑀫𑀺𑀁 𑀧𑀢𑀺𑀝𑁆𑀞𑀺𑀢𑀸 𑀥𑀫𑁆𑀫𑀸,_  
_𑀩𑀼𑀤𑁆𑀥𑀲𑁆𑀲𑀸𑀤𑀺𑀘𑁆𑀘𑀩𑀦𑁆𑀥𑀼𑀦𑁄;_  
_𑀦𑀺𑀩𑁆𑀩𑀸𑀦𑀕𑀫𑀦𑁂 𑀫𑀕𑁆𑀕𑁂,_  
_𑀲𑁄𑀬𑀁 𑀢𑀺𑀝𑁆𑀞𑀢𑀺 𑀕𑁄𑀢𑀫𑁄𑁇_  


(1027.)

1378\. _𑀤𑁆𑀯𑀸𑀲𑀻𑀢𑀺 𑀩𑀼𑀤𑁆𑀥𑀢𑁄 𑀕𑀡𑁆𑀳𑀺𑀁,_  
_𑀤𑁆𑀯𑁂 𑀲𑀳𑀲𑁆𑀲𑀸𑀦𑀺 𑀪𑀺𑀓𑁆𑀔𑀼𑀢𑁄;_  
_𑀘𑀢𑀼𑀭𑀸𑀲𑀻𑀢𑀺𑀲𑀳𑀲𑁆𑀲𑀸𑀦𑀺,_  
_𑀬𑁂 𑀫𑁂 𑀥𑀫𑁆𑀫𑀸 𑀧𑀯𑀢𑁆𑀢𑀺𑀦𑁄𑁇_  


(1028.)

1379\. _𑀅𑀧𑁆𑀧𑀲𑁆𑀲𑀼𑀢𑀸𑀬𑀁 𑀧𑀼𑀭𑀺𑀲𑁄,_  
_𑀩𑀮𑀺𑀩𑀤𑁆𑀤𑁄𑀯 𑀚𑀻𑀭𑀢𑀺;_  
_𑀫𑀁𑀲𑀸𑀦𑀺 𑀢𑀲𑁆𑀲 𑀯𑀟𑁆𑀠𑀦𑁆𑀢𑀺,_  
_𑀧𑀜𑁆𑀜𑀸 𑀢𑀲𑁆𑀲 𑀦 𑀯𑀟𑁆𑀠𑀢𑀺𑁇_  


(1029.)

1380\. _𑀩𑀳𑀼𑀲𑁆𑀲𑀼𑀢𑁄 𑀅𑀧𑁆𑀧𑀲𑁆𑀲𑀼𑀢𑀁,_  
_𑀬𑁄 𑀲𑀼𑀢𑁂𑀦𑀸𑀢𑀺𑀫𑀜𑁆𑀜𑀢𑀺;_  
_𑀅𑀦𑁆𑀥𑁄 𑀧𑀤𑀻𑀧𑀥𑀸𑀭𑁄𑀯,_  
_𑀢𑀣𑁂𑀯 𑀧𑀝𑀺𑀪𑀸𑀢𑀺 𑀫𑀁𑁇_  


(1030.)

1381\. _𑀩𑀳𑀼𑀲𑁆𑀲𑀼𑀢𑀁 𑀉𑀧𑀸𑀲𑁂𑀬𑁆𑀬,_  
_𑀲𑀼𑀢𑀜𑁆𑀘 𑀦 𑀯𑀺𑀦𑀸𑀲𑀬𑁂;_  
_𑀢𑀁 𑀫𑀽𑀮𑀁 𑀩𑁆𑀭𑀳𑁆𑀫𑀘𑀭𑀺𑀬𑀲𑁆𑀲,_  
_𑀢𑀲𑁆𑀫𑀸 𑀥𑀫𑁆𑀫𑀥𑀭𑁄 𑀲𑀺𑀬𑀸𑁇_  


(1031.)

1382\. _𑀧𑀼𑀩𑁆𑀩𑀸𑀧𑀭𑀜𑁆𑀜𑀽 𑀅𑀢𑁆𑀣𑀜𑁆𑀜𑀽,_  
_𑀦𑀺𑀭𑀼𑀢𑁆𑀢𑀺𑀧𑀤𑀓𑁄𑀯𑀺𑀤𑁄;_  
_𑀲𑀼𑀕𑁆𑀕𑀳𑀻𑀢𑀜𑁆𑀘 𑀕𑀡𑁆𑀳𑀸𑀢𑀺,_  
_𑀅𑀢𑁆𑀣𑀜𑁆𑀘𑁄𑀧𑀧𑀭𑀺𑀓𑁆𑀔𑀢𑀺𑁇_  


(1032.)

1383\. _𑀔𑀦𑁆𑀢𑁆𑀬𑀸 𑀙𑀦𑁆𑀤𑀺𑀓𑀢𑁄 𑀳𑁄𑀢𑀺,_  
_𑀉𑀲𑁆𑀲𑀳𑀺𑀢𑁆𑀯𑀸 𑀢𑀼𑀮𑁂𑀢𑀺 𑀢𑀁;_  
_𑀲𑀫𑀬𑁂 𑀲𑁄 𑀧𑀤𑀳𑀢𑀺,_  
_𑀅𑀚𑁆𑀛𑀢𑁆𑀢𑀁 𑀲𑀼𑀲𑀫𑀸𑀳𑀺𑀢𑁄𑁇_  


(1033.)

1384\. _𑀩𑀳𑀼𑀲𑁆𑀲𑀼𑀢𑀁 𑀥𑀫𑁆𑀫𑀥𑀭𑀁,_  
_𑀲𑀧𑁆𑀧𑀜𑁆𑀜𑀁 𑀩𑀼𑀤𑁆𑀥𑀲𑀸𑀯𑀓𑀁;_  
_𑀥𑀫𑁆𑀫𑀯𑀺𑀜𑁆𑀜𑀸𑀡𑀫𑀸𑀓𑀗𑁆𑀔𑀁,_  
_𑀢𑀁 𑀪𑀚𑁂𑀣 𑀢𑀣𑀸𑀯𑀺𑀥𑀁𑁇_  


(1034.)

1385\. _𑀩𑀳𑀼𑀲𑁆𑀲𑀼𑀢𑁄 𑀥𑀫𑁆𑀫𑀥𑀭𑁄,_  
_𑀓𑁄𑀲𑀸𑀭𑀓𑁆𑀔𑁄 𑀫𑀳𑁂𑀲𑀺𑀦𑁄;_  
_𑀘𑀓𑁆𑀔𑀼 𑀲𑀩𑁆𑀩𑀲𑁆𑀲 𑀮𑁄𑀓𑀲𑁆𑀲,_  
_𑀧𑀽𑀚𑀦𑀻𑀬𑁄 𑀩𑀳𑀼𑀲𑁆𑀲𑀼𑀢𑁄𑁇_  


(1035.)

1386\. _𑀥𑀫𑁆𑀫𑀸𑀭𑀸𑀫𑁄 𑀥𑀫𑁆𑀫𑀭𑀢𑁄,_  
_𑀥𑀫𑁆𑀫𑀁 𑀅𑀦𑀼𑀯𑀺𑀘𑀺𑀦𑁆𑀢𑀬𑀁;_  
_𑀥𑀫𑁆𑀫𑀁 𑀅𑀦𑀼𑀲𑁆𑀲𑀭𑀁 𑀪𑀺𑀓𑁆𑀔𑀼,_  
_𑀲𑀤𑁆𑀥𑀫𑁆𑀫𑀸 𑀦 𑀧𑀭𑀺𑀳𑀸𑀬𑀢𑀺𑁇_  


(1036.)

1387\. _𑀓𑀸𑀬𑀫𑀘𑁆𑀙𑁂𑀭𑀕𑀭𑀼𑀦𑁄,_  
_𑀳𑀺𑀬𑁆𑀬𑀫𑀸𑀦𑁂 𑀅𑀦𑀼𑀝𑁆𑀞𑀳𑁂;_  
_𑀲𑀭𑀻𑀭𑀲𑀼𑀔𑀕𑀺𑀤𑁆𑀥𑀲𑁆𑀲,_  
_𑀓𑀼𑀢𑁄 𑀲𑀫𑀡𑀨𑀸𑀲𑀼𑀢𑀸𑁇_  


(1037.)

1388\. _𑀦 𑀧𑀓𑁆𑀔𑀦𑁆𑀢𑀺 𑀤𑀺𑀲𑀸 𑀲𑀩𑁆𑀩𑀸,_  
_𑀥𑀫𑁆𑀫𑀸 𑀦 𑀧𑀝𑀺𑀪𑀦𑁆𑀢𑀺 𑀫𑀁;_  
_𑀕𑀢𑁂 𑀓𑀮𑁆𑀬𑀸𑀡𑀫𑀺𑀢𑁆𑀢𑀫𑁆𑀳𑀺,_  
_𑀅𑀦𑁆𑀥𑀓𑀸𑀭𑀁𑀯 𑀔𑀸𑀬𑀢𑀺𑁇_  


(1038.)

1389\. _𑀅𑀩𑁆𑀪𑀢𑀻𑀢𑀲𑀳𑀸𑀬𑀲𑁆𑀲,_  
_𑀅𑀢𑀻𑀢𑀕𑀢𑀲𑀢𑁆𑀣𑀼𑀦𑁄;_  
_𑀦𑀢𑁆𑀣𑀺 𑀏𑀢𑀸𑀤𑀺𑀲𑀁 𑀫𑀺𑀢𑁆𑀢𑀁,_  
_𑀬𑀣𑀸 𑀓𑀸𑀬𑀕𑀢𑀸 𑀲𑀢𑀺𑁇_  


(1039.)

1390\. _𑀬𑁂 𑀧𑀼𑀭𑀸𑀡𑀸 𑀅𑀢𑀻𑀢𑀸 𑀢𑁂,_  
_𑀦𑀯𑁂𑀳𑀺 𑀦 𑀲𑀫𑁂𑀢𑀺 𑀫𑁂;_  
_𑀲𑁆𑀯𑀚𑁆𑀚 𑀏𑀓𑁄𑀯 𑀛𑀸𑀬𑀸𑀫𑀺,_  
_𑀯𑀲𑁆𑀲𑀼𑀧𑁂𑀢𑁄𑀯 𑀧𑀓𑁆𑀔𑀺𑀫𑀸”𑁇_  


(1040.)

1391\. _“𑀤𑀲𑁆𑀲𑀦𑀸𑀬 𑀅𑀪𑀺𑀓𑁆𑀓𑀦𑁆𑀢𑁂,_  
_𑀦𑀸𑀦𑀸𑀯𑁂𑀭𑀚𑁆𑀚𑀓𑁂 𑀩𑀳𑀽;_  
_𑀫𑀸 𑀯𑀸𑀭𑀬𑀺𑀢𑁆𑀣 𑀲𑁄𑀢𑀸𑀭𑁄,_  
_𑀧𑀲𑁆𑀲𑀦𑁆𑀢𑀼 𑀲𑀫𑀬𑁄 𑀫𑀫𑀁”𑁇_  


(1041.)

1392\. _“𑀤𑀲𑁆𑀲𑀦𑀸𑀬 𑀅𑀪𑀺𑀓𑁆𑀓𑀦𑁆𑀢𑁂,_  
_𑀦𑀸𑀦𑀸𑀯𑁂𑀭𑀚𑁆𑀚𑀓𑁂 𑀧𑀼𑀣𑀼;_  
_𑀓𑀭𑁄𑀢𑀺 𑀲𑀢𑁆𑀣𑀸 𑀑𑀓𑀸𑀲𑀁,_  
_𑀦 𑀦𑀺𑀯𑀸𑀭𑁂𑀢𑀺 𑀘𑀓𑁆𑀔𑀼𑀫𑀸𑁇_  


(1042.)

1393\. _𑀧𑀡𑁆𑀡𑀯𑀻𑀲𑀢𑀺𑀯𑀲𑁆𑀲𑀸𑀦𑀺,_  
_𑀲𑁂𑀔𑀪𑀽𑀢𑀲𑁆𑀲 𑀫𑁂 𑀲𑀢𑁄;_  
_𑀦 𑀓𑀸𑀫𑀲𑀜𑁆𑀜𑀸 𑀉𑀧𑁆𑀧𑀚𑁆𑀚𑀺,_  
_𑀧𑀲𑁆𑀲 𑀥𑀫𑁆𑀫𑀲𑀼𑀥𑀫𑁆𑀫𑀢𑀁𑁇_  


(1043.)

1394\. _𑀧𑀡𑁆𑀡𑀯𑀻𑀲𑀢𑀺𑀯𑀲𑁆𑀲𑀸𑀦𑀺,_  
_𑀲𑁂𑀔𑀪𑀽𑀢𑀲𑁆𑀲 𑀫𑁂 𑀲𑀢𑁄;_  
_𑀦 𑀤𑁄𑀲𑀲𑀜𑁆𑀜𑀸 𑀉𑀧𑁆𑀧𑀚𑁆𑀚𑀺,_  
_𑀧𑀲𑁆𑀲 𑀥𑀫𑁆𑀫𑀲𑀼𑀥𑀫𑁆𑀫𑀢𑀁𑁇_  


(1044.)

1395\. _𑀧𑀡𑁆𑀡𑀯𑀻𑀲𑀢𑀺𑀯𑀲𑁆𑀲𑀸𑀦𑀺,_  
_𑀪𑀕𑀯𑀦𑁆𑀢𑀁 𑀉𑀧𑀝𑁆𑀞𑀳𑀺𑀁;_  
_𑀫𑁂𑀢𑁆𑀢𑁂𑀦 𑀓𑀸𑀬𑀓𑀫𑁆𑀫𑁂𑀦,_  
_𑀙𑀸𑀬𑀸𑀯 𑀅𑀦𑀧𑀸𑀬𑀺𑀦𑀻𑁇_  


(1045.)

1396\. _𑀧𑀡𑁆𑀡𑀯𑀻𑀲𑀢𑀺𑀯𑀲𑁆𑀲𑀸𑀦𑀺,_  
_𑀪𑀕𑀯𑀦𑁆𑀢𑀁 𑀉𑀧𑀝𑁆𑀞𑀳𑀺𑀁;_  
_𑀫𑁂𑀢𑁆𑀢𑁂𑀦 𑀯𑀘𑀻𑀓𑀫𑁆𑀫𑁂𑀦,_  
_𑀙𑀸𑀬𑀸𑀯 𑀅𑀦𑀧𑀸𑀬𑀺𑀦𑀻𑁇_  


(1046.)

1397\. _𑀧𑀡𑁆𑀡𑀯𑀻𑀲𑀢𑀺𑀯𑀲𑁆𑀲𑀸𑀦𑀺,_  
_𑀪𑀕𑀯𑀦𑁆𑀢𑀁 𑀉𑀧𑀝𑁆𑀞𑀳𑀺𑀁;_  
_𑀫𑁂𑀢𑁆𑀢𑁂𑀦 𑀫𑀦𑁄𑀓𑀫𑁆𑀫𑁂𑀦,_  
_𑀙𑀸𑀬𑀸𑀯 𑀅𑀦𑀧𑀸𑀬𑀺𑀦𑀻𑁇_  


(1047.)

1398\. _𑀩𑀼𑀤𑁆𑀥𑀲𑁆𑀲 𑀘𑀗𑁆𑀓𑀫𑀦𑁆𑀢𑀲𑁆𑀲,_  
_𑀧𑀺𑀝𑁆𑀞𑀺𑀢𑁄 𑀅𑀦𑀼𑀘𑀗𑁆𑀓𑀫𑀺𑀁;_  
_𑀥𑀫𑁆𑀫𑁂 𑀤𑁂𑀲𑀺𑀬𑀫𑀸𑀦𑀫𑁆𑀳𑀺,_  
_𑀜𑀸𑀡𑀁 𑀫𑁂 𑀉𑀤𑀧𑀚𑁆𑀚𑀣𑁇_  


(1048.)

1399\. _𑀅𑀳𑀁 𑀲𑀓𑀭𑀡𑀻𑀬𑁄𑀫𑁆𑀳𑀺,_  
_𑀲𑁂𑀔𑁄 𑀅𑀧𑁆𑀧𑀢𑁆𑀢𑀫𑀸𑀦𑀲𑁄;_  
_𑀲𑀢𑁆𑀣𑀼 𑀘 𑀧𑀭𑀺𑀦𑀺𑀩𑁆𑀩𑀸𑀦𑀁,_  
_𑀬𑁄 𑀅𑀫𑁆𑀳𑀁 𑀅𑀦𑀼𑀓𑀫𑁆𑀧𑀓𑁄𑁇_  


(1049.)

1400\. _𑀢𑀤𑀸𑀲𑀺 𑀬𑀁 𑀪𑀺𑀁𑀲𑀦𑀓𑀁,_  
_𑀢𑀤𑀸𑀲𑀺 𑀮𑁄𑀫𑀳𑀁𑀲𑀦𑀁;_  
_𑀲𑀩𑁆𑀩𑀸𑀓𑀸𑀭𑀯𑀭𑀽𑀧𑁂𑀢𑁂,_  
_𑀲𑀫𑁆𑀩𑀼𑀤𑁆𑀥𑁂 𑀧𑀭𑀺𑀦𑀺𑀩𑁆𑀩𑀼𑀢𑁂”𑁇_  


(1050.)

1401\. _“𑀩𑀳𑀼𑀲𑁆𑀲𑀼𑀢𑁄 𑀥𑀫𑁆𑀫𑀥𑀭𑁄,_  
_𑀓𑁄𑀲𑀸𑀭𑀓𑁆𑀔𑁄 𑀫𑀳𑁂𑀲𑀺𑀦𑁄;_  
_𑀘𑀓𑁆𑀔𑀼 𑀲𑀩𑁆𑀩𑀲𑁆𑀲 𑀮𑁄𑀓𑀲𑁆𑀲,_  
_𑀆𑀦𑀦𑁆𑀤𑁄 𑀧𑀭𑀺𑀦𑀺𑀩𑁆𑀩𑀼𑀢𑁄𑁇_  


(1051.)

1402\. _𑀩𑀳𑀼𑀲𑁆𑀲𑀼𑀢𑁄 𑀥𑀫𑁆𑀫𑀥𑀭𑁄,_  
_𑀓𑁄𑀲𑀸𑀭𑀓𑁆𑀔𑁄 𑀫𑀳𑁂𑀲𑀺𑀦𑁄;_  
_𑀘𑀓𑁆𑀔𑀼 𑀲𑀩𑁆𑀩𑀲𑁆𑀲 𑀮𑁄𑀓𑀲𑁆𑀲,_  
_𑀅𑀦𑁆𑀥𑀓𑀸𑀭𑁂 𑀢𑀫𑁄𑀦𑀼𑀤𑁄𑁇_  


(1052.)

1403\. _𑀕𑀢𑀺𑀫𑀦𑁆𑀢𑁄 𑀲𑀢𑀺𑀫𑀦𑁆𑀢𑁄,_  
_𑀥𑀺𑀢𑀺𑀫𑀦𑁆𑀢𑁄 𑀘 𑀬𑁄 𑀇𑀲𑀺;_  
_𑀲𑀤𑁆𑀥𑀫𑁆𑀫𑀥𑀸𑀭𑀓𑁄 𑀣𑁂𑀭𑁄,_  
_𑀆𑀦𑀦𑁆𑀤𑁄 𑀭𑀢𑀦𑀸𑀓𑀭𑁄”𑁇_  


(1053.)

1404\. _“𑀧𑀭𑀺𑀘𑀺𑀡𑁆𑀡𑁄 𑀫𑀬𑀸 𑀲𑀢𑁆𑀣𑀸,_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁;_  
_𑀑𑀳𑀺𑀢𑁄 𑀕𑀭𑀼𑀓𑁄 𑀪𑀸𑀭𑁄,_  
_𑀦𑀢𑁆𑀣𑀺 𑀤𑀸𑀦𑀺 𑀧𑀼𑀦𑀩𑁆𑀪𑀯𑁄”𑀢𑀺𑁇_  


---

1405\. …  𑀆𑀦𑀦𑁆𑀤𑁄 𑀣𑁂𑀭𑁄… 𑁇



---

1406\. 𑀢𑀺𑀁𑀲𑀦𑀺𑀧𑀸𑀢𑁄 𑀦𑀺𑀝𑁆𑀞𑀺𑀢𑁄𑁇



---

1407\. 𑀢𑀢𑁆𑀭𑀼𑀤𑁆𑀤𑀸𑀦𑀁



1408\. _𑀨𑀼𑀲𑁆𑀲𑁄 𑀧𑀢𑀺𑀲𑁆𑀲𑁄 𑀆𑀦𑀦𑁆𑀤𑁄,_  
_𑀢𑀬𑁄𑀢𑀺𑀫𑁂 𑀧𑀓𑀺𑀢𑁆𑀢𑀺𑀢𑀸;_  
_𑀕𑀸𑀣𑀸𑀬𑁄 𑀢𑀢𑁆𑀣 𑀲𑀗𑁆𑀔𑀸𑀢𑀸,_  
_𑀲𑀢𑀁 𑀧𑀜𑁆𑀘 𑀘 𑀉𑀢𑁆𑀢𑀭𑀻𑀢𑀺𑁇_  


[Go to previous page (17.1.2 Sāriputtattheragāthā)](17.1.2.md) / [Go to parent page (17.1 Paṭhamavagga)](../17.1.md) / [Go to next page (18 Cattālīsanipāta)](../../18.md)


