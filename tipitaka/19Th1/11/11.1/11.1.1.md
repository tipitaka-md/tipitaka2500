
[Home](/) / [19Th1 Theragāthāpāḷi](../../../19Th1.md) / [11 Ekādasakanipāta](../../11.md) / [11.1 Paṭhamavagga](../11.1.md)

# 11.1.1 Saṅkiccattheragāthā

* Ekādasakanipāta

* Paṭhamavagga

* Saṅkiccattheragāthā

(597.)

910\. _“Kiṃ tavattho vane tāta,_  
_ujjuhānova pāvuse;_  
_Verambhā ramaṇīyā te,_  
_paviveko hi jhāyinaṃ”._  


(598.)

911\. _“Yathā abbhāni verambho,_  
_vāto nudati pāvuse;_  
_Saññā me abhikiranti,_  
_vivekapaṭisaññutā._  


(599.)

912\. _Apaṇḍaro aṇḍasambhavo,_  
_Sīvathikāya niketacāriko;_  
_Uppādayateva me satiṃ,_  
_Sandehasmiṃ virāganissitaṃ._  


(600.)

913\. _Yañca aññe na rakkhanti,_  
_yo ca aññe na rakkhati;_  
_Sa ve bhikkhu sukhaṃ seti,_  
_kāmesu anapekkhavā._  


(601.)

914\. _Acchodikā puthusilā,_  
_gonaṅgulamigāyutā;_  
_Ambusevālasañchannā,_  
_te selā ramayanti maṃ._  


(602.)

915\. _Vasitaṃ me araññesu,_  
_kandarāsu guhāsu ca;_  
_Senāsanesu pantesu,_  
_vāḷamiganisevite._  


(603.)

916\. _‘Ime haññantu vajjhantu,_  
_dukkhaṃ pappontu pāṇino’;_  
_Saṅkappaṃ nābhijānāmi,_  
_anariyaṃ dosasaṃhitaṃ._  


(604.)

917\. _Pariciṇṇo mayā satthā,_  
_kataṃ buddhassa sāsanaṃ;_  
_Ohito garuko bhāro,_  
_bhavanetti samūhatā._  


(605.)

918\. _Yassa catthāya pabbajito,_  
_agārasmānagāriyaṃ;_  
_So me attho anuppatto,_  
_sabbasaṃyojanakkhayo._  


(606.)

919\. _Nābhinandāmi maraṇaṃ,_  
_nābhinandāmi jīvitaṃ;_  
_Kālañca paṭikaṅkhāmi,_  
_nibbisaṃ bhatako yathā._  


(607.)

920\. _Nābhinandāmi maraṇaṃ,_  
_nābhinandāmi jīvitaṃ;_  
_Kālañca paṭikaṅkhāmi,_  
_sampajāno patissato”ti._  


---

921\. …  Saṅkicco thero… .



---

922\. Ekādasakanipāto niṭṭhito.



---

923\. Tatruddānaṃ



924\. _Saṅkiccathero ekova,_  
_katakicco anāsavo;_  
_Ekādasanipātamhi,_  
_gāthā ekādaseva cāti._  


[Go to previous page (11.1 Paṭhamavagga)](../11.1.md) / [Go to parent page (11.1 Paṭhamavagga)](../11.1.md) / [Go to next page (12 Dvādasakanipāta)](../../12.md)


