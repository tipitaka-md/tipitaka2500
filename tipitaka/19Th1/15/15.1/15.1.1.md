
[Home](/) / [19Th1 Theragāthāpāḷi](../../../19Th1.md) / [15 Soḷasakanipāta](../../15.md) / [15.1 Paṭhamavagga](../15.1.md)

# 𑁧𑁫𑁇𑁧𑁇𑁧 𑀅𑀜𑁆𑀜𑀸𑀲𑀺𑀓𑁄𑀡𑁆𑀟𑀜𑁆𑀜𑀢𑁆𑀣𑁂𑀭𑀕𑀸𑀣𑀸

* 𑀲𑁄𑀍𑀅𑀲𑀓𑀦𑀺𑀧𑀸𑀢

* 𑀧𑀞𑀫𑀯𑀕𑁆𑀕

* 𑀅𑀜𑁆𑀜𑀸𑀲𑀺𑀓𑁄𑀡𑁆𑀟𑀜𑁆𑀜𑀢𑁆𑀣𑁂𑀭𑀕𑀸𑀣𑀸

(673.)

1004\. _“𑀏𑀲 𑀪𑀺𑀬𑁆𑀬𑁄 𑀧𑀲𑀻𑀤𑀸𑀫𑀺,_  
_𑀲𑀼𑀢𑁆𑀯𑀸 𑀥𑀫𑁆𑀫𑀁 𑀫𑀳𑀸𑀭𑀲𑀁;_  
_𑀯𑀺𑀭𑀸𑀕𑁄 𑀤𑁂𑀲𑀺𑀢𑁄 𑀥𑀫𑁆𑀫𑁄,_  
_𑀅𑀦𑀼𑀧𑀸𑀤𑀸𑀬 𑀲𑀩𑁆𑀩𑀲𑁄”𑁇_  


(674.)

1005\. _“𑀩𑀳𑀽𑀦𑀺 𑀮𑁄𑀓𑁂 𑀘𑀺𑀢𑁆𑀭𑀸𑀦𑀺,_  
_𑀅𑀲𑁆𑀫𑀺𑀁 𑀧𑀣𑀯𑀺𑀫𑀡𑁆𑀟𑀮𑁂;_  
_𑀫𑀣𑁂𑀦𑁆𑀢𑀺 𑀫𑀜𑁆𑀜𑁂 𑀲𑀗𑁆𑀓𑀧𑁆𑀧𑀁,_  
_𑀲𑀼𑀪𑀁 𑀭𑀸𑀕𑀽𑀧𑀲𑀁𑀳𑀺𑀢𑀁𑁇_  


(675.)

1006\. _𑀭𑀚𑀫𑀼𑀳𑀢𑀜𑁆𑀘 𑀯𑀸𑀢𑁂𑀦,_  
_𑀬𑀣𑀸 𑀫𑁂𑀖𑁄𑀧𑀲𑀫𑁆𑀫𑀬𑁂;_  
_𑀏𑀯𑀁 𑀲𑀫𑁆𑀫𑀦𑁆𑀢𑀺 𑀲𑀗𑁆𑀓𑀧𑁆𑀧𑀸,_  
_𑀬𑀤𑀸 𑀧𑀜𑁆𑀜𑀸𑀬 𑀧𑀲𑁆𑀲𑀢𑀺𑁇_  


(676.)

1007\. _𑀲𑀩𑁆𑀩𑁂 𑀲𑀗𑁆𑀔𑀸𑀭𑀸 𑀅𑀦𑀺𑀘𑁆𑀘𑀸𑀢𑀺,_  
_𑀬𑀤𑀸 𑀧𑀜𑁆𑀜𑀸𑀬 𑀧𑀲𑁆𑀲𑀢𑀺;_  
_𑀅𑀣 𑀦𑀺𑀩𑁆𑀩𑀺𑀦𑁆𑀤𑀢𑀺 𑀤𑀼𑀓𑁆𑀔𑁂,_  
_𑀏𑀲 𑀫𑀕𑁆𑀕𑁄 𑀯𑀺𑀲𑀼𑀤𑁆𑀥𑀺𑀬𑀸𑁇_  


(677.)

1008\. _𑀲𑀩𑁆𑀩𑁂 𑀲𑀗𑁆𑀔𑀸𑀭𑀸 𑀤𑀼𑀓𑁆𑀔𑀸𑀢𑀺,_  
_𑀬𑀤𑀸 𑀧𑀜𑁆𑀜𑀸𑀬 𑀧𑀲𑁆𑀲𑀢𑀺;_  
_𑀅𑀣 𑀦𑀺𑀩𑁆𑀩𑀺𑀦𑁆𑀤𑀢𑀺 𑀤𑀼𑀓𑁆𑀔𑁂,_  
_𑀏𑀲 𑀫𑀕𑁆𑀕𑁄 𑀯𑀺𑀲𑀼𑀤𑁆𑀥𑀺𑀬𑀸𑁇_  


(678.)

1009\. _𑀲𑀩𑁆𑀩𑁂 𑀥𑀫𑁆𑀫𑀸 𑀅𑀦𑀢𑁆𑀢𑀸𑀢𑀺,_  
_𑀬𑀤𑀸 𑀧𑀜𑁆𑀜𑀸𑀬 𑀧𑀲𑁆𑀲𑀢𑀺;_  
_𑀅𑀣 𑀦𑀺𑀩𑁆𑀩𑀺𑀦𑁆𑀤𑀢𑀺 𑀤𑀼𑀓𑁆𑀔𑁂,_  
_𑀏𑀲 𑀫𑀕𑁆𑀕𑁄 𑀯𑀺𑀲𑀼𑀤𑁆𑀥𑀺𑀬𑀸𑁇_  


(679.)

1010\. _𑀩𑀼𑀤𑁆𑀥𑀸𑀦𑀼𑀩𑀼𑀤𑁆𑀥𑁄 𑀬𑁄 𑀣𑁂𑀭𑁄,_  
_𑀓𑁄𑀡𑁆𑀟𑀜𑁆𑀜𑁄 𑀢𑀺𑀩𑁆𑀩𑀦𑀺𑀓𑁆𑀓𑀫𑁄;_  
_𑀧𑀳𑀻𑀦𑀚𑀸𑀢𑀺𑀫𑀭𑀡𑁄,_  
_𑀩𑁆𑀭𑀳𑁆𑀫𑀘𑀭𑀺𑀬𑀲𑁆𑀲 𑀓𑁂𑀯𑀮𑀻𑁇_  


(680.)

1011\. _𑀑𑀖𑀧𑀸𑀲𑁄 𑀤𑀍𑀳𑀔𑀺𑀮𑁄,_  
_𑀧𑀩𑁆𑀩𑀢𑁄 𑀤𑀼𑀧𑁆𑀧𑀤𑀸𑀮𑀬𑁄;_  
_𑀙𑁂𑀢𑁆𑀯𑀸 𑀔𑀺𑀮𑀜𑁆𑀘 𑀧𑀸𑀲𑀜𑁆𑀘,_  
_𑀲𑁂𑀮𑀁 𑀪𑁂𑀢𑁆𑀯𑀸𑀦 𑀤𑀼𑀩𑁆𑀪𑀺𑀤𑀁;_  
_𑀢𑀺𑀡𑁆𑀡𑁄 𑀧𑀸𑀭𑀗𑁆𑀕𑀢𑁄 𑀛𑀸𑀬𑀻,_  
_𑀫𑀼𑀢𑁆𑀢𑁄 𑀲𑁄 𑀫𑀸𑀭𑀩𑀦𑁆𑀥𑀦𑀸𑁇_  


(681.)

1012\. _𑀉𑀤𑁆𑀥𑀢𑁄 𑀘𑀧𑀮𑁄 𑀪𑀺𑀓𑁆𑀔𑀼,_  
_𑀫𑀺𑀢𑁆𑀢𑁂 𑀆𑀕𑀫𑁆𑀫 𑀧𑀸𑀧𑀓𑁂;_  
_𑀲𑀁𑀲𑀻𑀤𑀢𑀺 𑀫𑀳𑁄𑀖𑀲𑁆𑀫𑀺𑀁,_  
_𑀊𑀫𑀺𑀬𑀸 𑀧𑀝𑀺𑀓𑀼𑀚𑁆𑀚𑀺𑀢𑁄𑁇_  


(682.)

1013\. _𑀅𑀦𑀼𑀤𑁆𑀥𑀢𑁄 𑀅𑀘𑀧𑀮𑁄,_  
_𑀦𑀺𑀧𑀓𑁄 𑀲𑀁𑀯𑀼𑀢𑀺𑀦𑁆𑀤𑁆𑀭𑀺𑀬𑁄;_  
_𑀓𑀮𑁆𑀬𑀸𑀡𑀫𑀺𑀢𑁆𑀢𑁄 𑀫𑁂𑀥𑀸𑀯𑀻,_  
_𑀤𑀼𑀓𑁆𑀔𑀲𑁆𑀲𑀦𑁆𑀢𑀓𑀭𑁄 𑀲𑀺𑀬𑀸𑁇_  


(683.)

1014\. _𑀓𑀸𑀮𑀧𑀩𑁆𑀩𑀗𑁆𑀕𑀲𑀗𑁆𑀓𑀸𑀲𑁄,_  
_𑀓𑀺𑀲𑁄 𑀥𑀫𑀦𑀺𑀲𑀦𑁆𑀣𑀢𑁄;_  
_𑀫𑀢𑁆𑀢𑀜𑁆𑀜𑀽 𑀅𑀦𑁆𑀦𑀧𑀸𑀦𑀲𑁆𑀫𑀺𑀁,_  
_𑀅𑀤𑀻𑀦𑀫𑀦𑀲𑁄 𑀦𑀭𑁄𑁇_  


(684.)

1015\. _𑀨𑀼𑀝𑁆𑀞𑁄 𑀟𑀁𑀲𑁂𑀳𑀺 𑀫𑀓𑀲𑁂𑀳𑀺,_  
_𑀅𑀭𑀜𑁆𑀜𑀲𑁆𑀫𑀺𑀁 𑀩𑁆𑀭𑀳𑀸𑀯𑀦𑁂;_  
_𑀦𑀸𑀕𑁄 𑀲𑀗𑁆𑀕𑀸𑀫𑀲𑀻𑀲𑁂𑀯,_  
_𑀲𑀢𑁄 𑀢𑀢𑁆𑀭𑀸𑀥𑀺𑀯𑀸𑀲𑀬𑁂𑁇_  


(685.)

1016\. _𑀦𑀸𑀪𑀺𑀦𑀦𑁆𑀤𑀸𑀫𑀺 𑀫𑀭𑀡𑀁,_  
_…𑀧𑁂…_  
_𑀦𑀺𑀩𑁆𑀩𑀺𑀲𑀁 𑀪𑀢𑀓𑁄 𑀬𑀣𑀸𑁇_  


(686.)

1017\. _𑀦𑀸𑀪𑀺𑀦𑀦𑁆𑀤𑀸𑀫𑀺 𑀫𑀭𑀡𑀁,_  
_…𑀧𑁂…_  
_𑀲𑀫𑁆𑀧𑀚𑀸𑀦𑁄 𑀧𑀢𑀺𑀲𑁆𑀲𑀢𑁄𑁇_  


(687.)

1018\. _𑀧𑀭𑀺𑀘𑀺𑀡𑁆𑀡𑁄 𑀫𑀬𑀸 𑀲𑀢𑁆𑀣𑀸,_  
_…𑀧𑁂…_  
_𑀪𑀯𑀦𑁂𑀢𑁆𑀢𑀺 𑀲𑀫𑀽𑀳𑀢𑀸𑁇_  


(688.)

1019\. _𑀬𑀲𑁆𑀲 𑀘𑀢𑁆𑀣𑀸𑀬 𑀧𑀩𑁆𑀩𑀚𑀺𑀢𑁄,_  
_𑀅𑀕𑀸𑀭𑀲𑁆𑀫𑀸𑀦𑀕𑀸𑀭𑀺𑀬𑀁;_  
_𑀲𑁄 𑀫𑁂 𑀅𑀢𑁆𑀣𑁄 𑀅𑀦𑀼𑀧𑁆𑀧𑀢𑁆𑀢𑁄,_  
_𑀓𑀺𑀁 𑀫𑁂 𑀲𑀤𑁆𑀥𑀺𑀯𑀺𑀳𑀸𑀭𑀺𑀦𑀸”𑀢𑀺𑁇_  


---

1020\. …  𑀅𑀜𑁆𑀜𑀸𑀲𑀺𑀓𑁄𑀡𑁆𑀟𑀜𑁆𑀜𑁄 𑀣𑁂𑀭𑁄… 𑁇



[Go to previous page (15.1 Paṭhamavagga)](../15.1.md) / [Go to parent page (15.1 Paṭhamavagga)](../15.1.md) / [Go to next page (15.1.2 Udāyittheragāthā)](15.1.2.md)


