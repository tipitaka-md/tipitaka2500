
[Home](/) / [19Th1 Theragāthāpāḷi](../../../19Th1.md) / [7 Sattakanipāta](../../7.md) / [7.1 Paṭhamavagga](../7.1.md)

# 7.1.1 Sundarasamuddattheragāthā

* Sattakanipāta

* Paṭhamavagga

* Sundarasamuddattheragāthā

(459.)

744\. _“Alaṅkatā suvasanā,_  
_māladhārī vibhūsitā;_  
_Alattakakatāpādā,_  
_pādukāruyha vesikā._  


(460.)

745\. _Pādukā oruhitvāna,_  
_purato pañjalīkatā;_  
_Sā maṃ saṇhena mudunā,_  
_mhitapubbaṃ abhāsatha._  


(461.)

746\. _Yuvāsi tvaṃ pabbajito,_  
_tiṭṭhāhi mama sāsane;_  
_Bhuñja mānusake kāme,_  
_ahaṃ vittaṃ dadāmi te;_  
_Saccaṃ te paṭijānāmi,_  
_aggiṃ vā te harāmahaṃ._  


(462.)

747\. _Yadā jiṇṇā bhavissāma,_  
_ubho daṇḍaparāyanā;_  
_Ubhopi pabbajissāma,_  
_ubhayattha kaṭaggaho._  


(463.)

748\. _Tañca disvāna yācantiṃ,_  
_vesikaṃ pañjalīkataṃ;_  
_Alaṅkataṃ suvasanaṃ,_  
_maccupāsaṃva oḍḍitaṃ._  


(464.)

749\. _Tato me manasīkāro,_  
_…pe…_  
_nibbidā samatiṭṭhatha._  


(465.)

750\. _Tato cittaṃ vimucci me,_  
_…pe…_  
_kataṃ buddhassa sāsanan”ti._  


---

751\. …  Sundarasamuddo thero… .



[Go to previous page (7.1 Paṭhamavagga)](../7.1.md) / [Go to parent page (7.1 Paṭhamavagga)](../7.1.md) / [Go to next page (7.1.2 Lakuṇḍakabhaddiyattheragāthā)](7.1.2.md)


