
[Home](/) / [19Th1 Theragāthāpāḷi](../../../19Th1.md) / [7 Sattakanipāta](../../7.md) / [7.1 Paṭhamavagga](../7.1.md)

# 7.1.5 Sarabhaṅgattheragāthā

* Sattakanipāta

* Paṭhamavagga

* Sarabhaṅgattheragāthā

(487.)

776\. _“Sare hatthehi bhañjitvā,_  
_katvāna kuṭimacchisaṃ;_  
_Tena me sarabhaṅgoti,_  
_nāmaṃ sammutiyā ahu._  


(488.)

777\. _Na mayhaṃ kappate ajja,_  
_sare hatthehi bhañjituṃ;_  
_Sikkhāpadā no paññattā,_  
_gotamena yasassinā._  


(489.)

778\. _Sakalaṃ samattaṃ rogaṃ,_  
_Sarabhaṅgo nāddasaṃ pubbe;_  
_Soyaṃ rogo diṭṭho,_  
_Vacanakarenātidevassa._  


(490.)

779\. _Yeneva maggena gato vipassī,_  
_Yeneva maggena sikhī ca vessabhū;_  
_Kakusandhakoṇāgamano ca kassapo,_  
_Tenañjasena agamāsi gotamo._  


(491.)

780\. _Vītataṇhā anādānā,_  
_satta buddhā khayogadhā;_  
_Yehāyaṃ desito dhammo,_  
_dhammabhūtehi tādibhi._  


(492.)

781\. _Cattāri ariyasaccāni,_  
_anukampāya pāṇinaṃ;_  
_Dukkhaṃ samudayo maggo,_  
_nirodho dukkhasaṅkhayo._  


(493.)

782\. _Yasmiṃ nivattate dukkhaṃ,_  
_saṃsārasmiṃ anantakaṃ;_  
_Bhedā imassa kāyassa,_  
_jīvitassa ca saṅkhayā;_  
_Añño punabbhavo natthi,_  
_suvimuttomhi sabbadhī”ti._  


---

783\. …  Sarabhaṅgo thero… .



---

784\. Sattakanipāto niṭṭhito.



---

785\. Tatruddānaṃ



786\. _Sundarasamuddo thero,_  
_thero lakuṇḍabhaddiyo;_  
_Bhaddo thero ca sopāko,_  
_sarabhaṅgo mahāisi;_  
_Sattake pañcakā therā,_  
_gāthāyo pañcatiṃsatīti._  


[Go to previous page (7.1.4 Sopākattheragāthā)](7.1.4.md) / [Go to parent page (7.1 Paṭhamavagga)](../7.1.md) / [Go to next page (8 Aṭṭhakanipāta)](../../8.md)


