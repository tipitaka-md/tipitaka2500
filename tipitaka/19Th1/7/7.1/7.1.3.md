
[Home](/) / [19Th1 Theragāthāpāḷi](../../../19Th1.md) / [7 Sattakanipāta](../../7.md) / [7.1 Paṭhamavagga](../7.1.md)

# 7.1.3 Bhaddattheragāthā

* Sattakanipāta

* Paṭhamavagga

* Bhaddattheragāthā

(473.)

760\. _“Ekaputto ahaṃ āsiṃ,_  
_piyo mātu piyo pitu;_  
_Bahūhi vatacariyāhi,_  
_laddho āyācanāhi ca._  


(474.)

761\. _Te ca maṃ anukampāya,_  
_atthakāmā hitesino;_  
_Ubho pitā ca mātā ca,_  
_buddhassa upanāmayuṃ._  


(475.)

762\. _‘Kicchā laddho ayaṃ putto,_  
_sukhumālo sukhedhito;_  
_Imaṃ dadāma te nātha,_  
_jinassa paricārakaṃ’._  


(476.)

763\. _Satthā ca maṃ paṭiggayha,_  
_ānandaṃ etadabravi;_  
_‘Pabbājehi imaṃ khippaṃ,_  
_hessatyājāniyo ayaṃ’._  


(477.)

764\. _Pabbājetvāna maṃ satthā,_  
_vihāraṃ pāvisī jino;_  
_Anoggatasmiṃ sūriyasmiṃ,_  
_tato cittaṃ vimucci me._  


(478.)

765\. _Tato satthā nirākatvā,_  
_paṭisallānavuṭṭhito;_  
_‘Ehi bhaddā’ti maṃ āha,_  
_sā me āsūpasampadā._  


(479.)

766\. _Jātiyā sattavassena,_  
_laddhā me upasampadā;_  
_Tisso vijjā anuppattā,_  
_aho dhammasudhammatā”ti._  


---

767\. …  Bhaddo thero… .



[Go to previous page (7.1.2 Lakuṇḍakabhaddiyattheragāthā)](7.1.2.md) / [Go to parent page (7.1 Paṭhamavagga)](../7.1.md) / [Go to next page (7.1.4 Sopākattheragāthā)](7.1.4.md)


