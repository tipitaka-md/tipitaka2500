
[Home](/) / [19Th1 Theragāthāpāḷi](../../../19Th1.md) / [7 Sattakanipāta](../../7.md) / [7.1 Paṭhamavagga](../7.1.md)

# 7.1.4 Sopākattheragāthā

* Sattakanipāta

* Paṭhamavagga

* Sopākattheragāthā

(480.)

768\. _“Disvā pāsādachāyāyaṃ,_  
_caṅkamantaṃ naruttamaṃ;_  
_Tattha naṃ upasaṅkamma,_  
_vandissaṃ purisuttamaṃ._  


(481.)

769\. _Ekaṃsaṃ cīvaraṃ katvā,_  
_saṃharitvāna pāṇayo;_  
_Anucaṅkamissaṃ virajaṃ,_  
_sabbasattānamuttamaṃ._  


(482.)

770\. _Tato pañhe apucchi maṃ,_  
_pañhānaṃ kovido vidū;_  
_Acchambhī ca abhīto ca,_  
_byākāsiṃ satthuno ahaṃ._  


(483.)

771\. _Vissajjitesu pañhesu,_  
_anumodi tathāgato;_  
_Bhikkhusaṃghaṃ viloketvā,_  
_imamatthaṃ abhāsatha._  


(484.)

772\. _‘Lābhā aṅgānaṃ magadhānaṃ,_  
_Yesāyaṃ paribhuñjati;_  
_Cīvaraṃ piṇḍapātañca,_  
_Paccayaṃ sayanāsanaṃ;_  
_Paccuṭṭhānañca sāmīciṃ,_  
_Tesaṃ lābhāti cābravi._  


(485.)

773\. _Ajjatagge maṃ sopāka,_  
_dassanāyopasaṅkama;_  
_Esā ceva te sopāka,_  
_bhavatu upasampadā’._  


(486.)

774\. _Jātiyā sattavassohaṃ,_  
_laddhāna upasampadaṃ;_  
_Dhāremi antimaṃ dehaṃ,_  
_aho dhammasudhammatā”ti._  


---

775\. …  Sopāko thero… .



[Go to previous page (7.1.3 Bhaddattheragāthā)](7.1.3.md) / [Go to parent page (7.1 Paṭhamavagga)](../7.1.md) / [Go to next page (7.1.5 Sarabhaṅgattheragāthā)](7.1.5.md)


