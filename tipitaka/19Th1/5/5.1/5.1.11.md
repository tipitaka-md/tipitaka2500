
[Home](/) / [19Th1 Theragāthāpāḷi](../../../19Th1.md) / [5 Pañcakanipāta](../../5.md) / [5.1 Paṭhamavagga](../5.1.md)

# 5.1.11 Soṇakuṭikaṇṇattheragāthā

* Pañcakanipāta

* Paṭhamavagga

* Soṇakuṭikaṇṇattheragāthā

(365.)

627\. _“Upasampadā ca me laddhā,_  
_vimutto camhi anāsavo;_  
_So ca me bhagavā diṭṭho,_  
_vihāre ca sahāvasiṃ._  


(366.)

628\. _Bahudeva rattiṃ bhagavā,_  
_abbhokāsetināmayi;_  
_Vihārakusalo satthā,_  
_vihāraṃ pāvisī tadā._  


(367.)

629\. _Santharitvāna saṅghāṭiṃ,_  
_seyyaṃ kappesi gotamo;_  
_Sīho selaguhāyaṃva,_  
_pahīnabhayabheravo._  


(368.)

630\. _Tato kalyāṇavākkaraṇo,_  
_sammāsambuddhasāvako;_  
_Soṇo abhāsi saddhammaṃ,_  
_buddhaseṭṭhassa sammukhā._  


(369.)

631\. _Pañcakkhandhe pariññāya,_  
_Bhāvayitvāna añjasaṃ;_  
_Pappuyya paramaṃ santiṃ,_  
_Parinibbissatyanāsavo”ti._  


---

632\. …  Soṇo kuṭikaṇṇatthero… .



[Go to previous page (5.1.10 Yasadattattheragāthā)](5.1.10.md) / [Go to parent page (5.1 Paṭhamavagga)](../5.1.md) / [Go to next page (5.1.12 Kosiyattheragāthā)](5.1.12.md)


