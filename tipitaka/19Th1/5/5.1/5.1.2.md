
[Home](/) / [19Th1 Theragāthāpāḷi](../../../19Th1.md) / [5 Pañcakanipāta](../../5.md) / [5.1 Paṭhamavagga](../5.1.md)

# 5.1.2 Subhūtattheragāthā

* Pañcakanipāta

* Paṭhamavagga

* Subhūtattheragāthā

(320.)

573\. _“Ayoge yuñjamattānaṃ,_  
_puriso kiccamicchako;_  
_Carañce nādhigaccheyya,_  
_‘taṃ me dubbhagalakkhaṇaṃ’._  


(321.)

574\. _Abbūḷhaṃ aghagataṃ vijitaṃ,_  
_Ekañce ossajeyya kalīva siyā;_  
_Sabbānipi ce ossajeyya andhova siyā,_  
_Samavisamassa adassanato._  


(322.)

575\. _Yañhi kayirā tañhi vade,_  
_yaṃ na kayirā na taṃ vade;_  
_Akarontaṃ bhāsamānaṃ,_  
_parijānanti paṇḍitā._  


(323.)

576\. _Yathāpi ruciraṃ pupphaṃ,_  
_vaṇṇavantaṃ agandhakaṃ;_  
_Evaṃ subhāsitā vācā,_  
_aphalā hoti akubbato._  


(324.)

577\. _Yathāpi ruciraṃ pupphaṃ,_  
_Vaṇṇavantaṃ sugandhakaṃ;_  
_Evaṃ subhāsitā vācā,_  
_Saphalā hoti kubbato”ti._  


---

578\. …  Subhūto thero… .



[Go to previous page (5.1.1 Rājadattattheragāthā)](5.1.1.md) / [Go to parent page (5.1 Paṭhamavagga)](../5.1.md) / [Go to next page (5.1.3 Girimānandattheragāthā)](5.1.3.md)


