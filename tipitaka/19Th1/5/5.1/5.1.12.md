---
title: 5.1.12 Kosiyattheragāthā
path: /tipitaka/19Th1/5/5.1/5.1.12
ref: 268781
breadcrumbs:
  - name: Home
    link: /
  - name: 19Th1 Theragāthāpāḷi
    link: /tipitaka/19Th1
  - name: 5 Pañcakanipāta
    link: /tipitaka/19Th1/5
  - name: 5.1 Paṭhamavagga
    link: /tipitaka/19Th1/5/5.1
prevL: /tipitaka/19Th1/5/5.1/5.1.11
upL: /tipitaka/19Th1/5/5.1
nextL: /tipitaka/19Th1/6
---

# 5.1.12 Kosiyattheragāthā

### Pañcakanipāta

### Paṭhamavagga

### Kosiyattheragāthā

(370.)

633. _“Yo ve garūnaṃ vacanaññu dhīro,_  
_Vase ca tamhi janayetha pemaṃ;_  
_So bhattimā nāma ca hoti paṇḍito,_  
_Ñatvā ca dhammesu visesi assa._  


(371.)

634. _Yaṃ āpadā uppatitā uḷārā,_  
_Nakkhambhayante paṭisaṅkhayantaṃ;_  
_So thāmavā nāma ca hoti paṇḍito,_  
_Ñatvā ca dhammesu visesi assa._  


(372.)

635. _Yo ve samuddova ṭhito anejo,_  
_Gambhīrapañño nipuṇatthadassī;_  
_Asaṃhāriyo nāma ca hoti paṇḍito,_  
_Ñatvā ca dhammesu visesi assa._  


(373.)

636. _Bahussuto dhammadharo ca hoti,_  
_Dhammassa hoti anudhammacārī;_  
_So tādiso nāma ca hoti paṇḍito,_  
_Ñatvā ca dhammesu visesi assa._  


(374.)

637. _Atthañca yo jānāti bhāsitassa,_  
_Atthañca ñatvāna tathā karoti;_  
_Atthantaro nāma sa hoti paṇḍito,_  
_Ñatvā ca dhammesu visesi assā”ti._  


===

638. …  Kosiyo thero… .



===

639. Pañcakanipāto niṭṭhito.



===

640. Tatruddānaṃ



641. _Rājadatto subhūto ca,_  
_girimānandasumanā;_  
_Vaḍḍho ca kassapo thero,_  
_gayākassapavakkalī._  


642. _Vijito yasadatto ca,_  
_soṇo kosiyasavhayo;_  
_Saṭṭhi ca pañca gāthāyo,_  
_therā ca ettha dvādasāti._  



