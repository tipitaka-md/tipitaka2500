
[Home](/) / [19Th1 Theragāthāpāḷi](../../../19Th1.md) / [5 Pañcakanipāta](../../5.md) / [5.1 Paṭhamavagga](../5.1.md)

# 5.1.4 Sumanattheragāthā

* Pañcakanipāta

* Paṭhamavagga

* Sumanattheragāthā

(330.)

585\. _“Yaṃ patthayāno dhammesu,_  
_upajjhāyo anuggahi;_  
_Amataṃ abhikaṅkhantaṃ,_  
_kataṃ kattabbakaṃ mayā._  


(331.)

586\. _Anuppatto sacchikato,_  
_sayaṃ dhammo anītiho;_  
_Visuddhañāṇo nikkaṅkho,_  
_byākaromi tavantike._  


(332.)

587\. _Pubbenivāsaṃ jānāmi,_  
_dibbacakkhu visodhitaṃ;_  
_Sadattho me anuppatto,_  
_kataṃ buddhassa sāsanaṃ._  


(333.)

588\. _Appamattassa me sikkhā,_  
_sussutā tava sāsane;_  
_Sabbe me āsavā khīṇā,_  
_natthi dāni punabbhavo._  


(334.)

589\. _Anusāsi maṃ ariyavatā,_  
_Anukampi anuggahi;_  
_Amogho tuyhamovādo,_  
_Antevāsimhi sikkhito”ti._  


---

590\. …  Sumano thero… .



[Go to previous page (5.1.3 Girimānandattheragāthā)](5.1.3.md) / [Go to parent page (5.1 Paṭhamavagga)](../5.1.md) / [Go to next page (5.1.5 Vaḍḍhattheragāthā)](5.1.5.md)


