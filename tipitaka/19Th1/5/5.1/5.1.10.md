
[Home](/) / [19Th1 Theragāthāpāḷi](../../../19Th1.md) / [5 Pañcakanipāta](../../5.md) / [5.1 Paṭhamavagga](../5.1.md)

# 5.1.10 Yasadattattheragāthā

* Pañcakanipāta

* Paṭhamavagga

* Yasadattattheragāthā

(360.)

621\. _“Upārambhacitto dummedho,_  
_suṇāti jinasāsanaṃ;_  
_Ārakā hoti saddhammā,_  
_nabhaso pathavī yathā._  


(361.)

622\. _Upārambhacitto dummedho,_  
_suṇāti jinasāsanaṃ;_  
_Parihāyati saddhammā,_  
_kāḷapakkheva candimā._  


(362.)

623\. _Upārambhacitto dummedho,_  
_suṇāti jinasāsanaṃ;_  
_Parisussati saddhamme,_  
_maccho appodake yathā._  


(363.)

624\. _Upārambhacitto dummedho,_  
_suṇāti jinasāsanaṃ;_  
_Na virūhati saddhamme,_  
_khette bījaṃva pūtikaṃ._  


(364.)

625\. _Yo ca tuṭṭhena cittena,_  
_suṇāti jinasāsanaṃ;_  
_Khepetvā āsave sabbe,_  
_sacchikatvā akuppataṃ;_  
_Pappuyya paramaṃ santiṃ,_  
_parinibbātināsavo”ti._  


---

626\. …  Yasadatto thero… .



[Go to previous page (5.1.9 Vijitasenattheragāthā)](5.1.9.md) / [Go to parent page (5.1 Paṭhamavagga)](../5.1.md) / [Go to next page (5.1.11 Soṇakuṭikaṇṇattheragāthā)](5.1.11.md)


