
[Home](/) / [19Th1 Theragāthāpāḷi](/tipitaka/19Th1.md) / [5 Pañcakanipāta](/tipitaka/19Th1/5.md) / [5.1 Paṭhamavagga](/tipitaka/19Th1/5/5.1.md)

# 5.1.9 Vijitasenattheragāthā

### Pañcakanipāta

### Paṭhamavagga

### Vijitasenattheragāthā

(355.)

615. _“Olaggessāmi te citta,_  
_āṇidvāreva hatthinaṃ;_  
_Na taṃ pāpe niyojessaṃ,_  
_kāmajāla sarīraja._  


(356.)

616. _Tvaṃ olaggo na gacchasi,_  
_Dvāravivaraṃ gajova alabhanto;_  
_Na ca cittakali punappunaṃ,_  
_Pasakka pāparato carissasi._  


(357.)

617. _Yathā kuñjaraṃ adantaṃ,_  
_Navaggahamaṅkusaggaho;_  
_Balavā āvatteti akāmaṃ,_  
_Evaṃ āvattayissaṃ taṃ._  


(358.)

618. _Yathā varahayadamakusalo,_  
_Sārathi pavaro dameti ājaññaṃ;_  
_Evaṃ damayissaṃ taṃ,_  
_Patiṭṭhito pañcasu balesu._  


(359.)

619. _Satiyā taṃ nibandhissaṃ,_  
_Payutto te damessāmi;_  
_Vīriyadhuraniggahito,_  
_Na yito dūraṃ gamissase cittā”ti._  


===

620. …  Vijitaseno thero… .



[Go to previous page](/tipitaka/19Th1/5/5.1/5.1.8.md) / [Go to parent page](/tipitaka/19Th1/5/5.1.md) / [Go to next page](/tipitaka/19Th1/5/5.1/5.1.10.md)


