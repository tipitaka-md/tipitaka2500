
[Home](/) / [19Th1 Theragāthāpāḷi](../../../19Th1.md) / [8 Aṭṭhakanipāta](../../8.md) / [8.1 Paṭhamavagga](../8.1.md)

# 8.1.2 Sirimittattheragāthā

* Aṭṭhakanipāta

* Paṭhamavagga

* Sirimittattheragāthā

(502.)

796\. _“Akkodhanonupanāhī,_  
_amāyo rittapesuṇo;_  
_Sa ve tādisako bhikkhu,_  
_evaṃ pecca na socati._  


(503.)

797\. _Akkodhanonupanāhī,_  
_amāyo rittapesuṇo;_  
_Guttadvāro sadā bhikkhu,_  
_evaṃ pecca na socati._  


(504.)

798\. _Akkodhanonupanāhī,_  
_amāyo rittapesuṇo;_  
_Kalyāṇasīlo so bhikkhu,_  
_evaṃ pecca na socati._  


(505.)

799\. _Akkodhanonupanāhī,_  
_amāyo rittapesuṇo;_  
_Kalyāṇamitto so bhikkhu,_  
_evaṃ pecca na socati._  


(506.)

800\. _Akkodhanonupanāhī,_  
_amāyo rittapesuṇo;_  
_Kalyāṇapañño so bhikkhu,_  
_evaṃ pecca na socati._  


(507.)

801\. _Yassa saddhā tathāgate,_  
_acalā suppatiṭṭhitā;_  
_Sīlañca yassa kalyāṇaṃ,_  
_ariyakantaṃ pasaṃsitaṃ._  


(508.)

802\. _Saṃghe pasādo yassatthi,_  
_ujubhūtañca dassanaṃ;_  
_‘Adaliddo’ti taṃ āhu,_  
_amoghaṃ tassa jīvitaṃ._  


(509.)

803\. _Tasmā saddhañca sīlañca,_  
_pasādaṃ dhammadassanaṃ;_  
_Anuyuñjetha medhāvī,_  
_saraṃ buddhāna sāsanan”ti._  


---

804\. …  Sirimitto thero… .



[Go to previous page (8.1.1 Mahākaccāyanattheragāthā)](8.1.1.md) / [Go to parent page (8.1 Paṭhamavagga)](../8.1.md) / [Go to next page (8.1.3 Mahāpanthakattheragāthā)](8.1.3.md)


