
[Home](/) / [19Th1 Theragāthāpāḷi](../../../19Th1.md) / [8 Aṭṭhakanipāta](../../8.md) / [8.1 Paṭhamavagga](../8.1.md)

# 8.1.3 Mahāpanthakattheragāthā

* Aṭṭhakanipāta

* Paṭhamavagga

* Mahāpanthakattheragāthā

(510.)

805\. _“Yadā paṭhamamaddakkhiṃ,_  
_satthāramakutobhayaṃ;_  
_Tato me ahu saṃvego,_  
_passitvā purisuttamaṃ._  


(511.)

806\. _Siriṃ hatthehi pādehi,_  
_yo paṇāmeyya āgataṃ;_  
_Etādisaṃ so satthāraṃ,_  
_ārādhetvā virādhaye._  


(512.)

807\. _Tadāhaṃ puttadārañca,_  
_dhanadhaññañca chaḍḍayiṃ;_  
_Kesamassūni chedetvā,_  
_pabbajiṃ anagāriyaṃ._  


(513.)

808\. _Sikkhāsājīvasampanno,_  
_indriyesu susaṃvuto;_  
_Namassamāno sambuddhaṃ,_  
_vihāsiṃ aparājito._  


(514.)

809\. _Tato me paṇidhī āsi,_  
_cetaso abhipatthito;_  
_Na nisīde muhuttampi,_  
_taṇhāsalle anūhate._  


(515.)

810\. _Tassa mevaṃ viharato,_  
_passa vīriyaparakkamaṃ;_  
_Tisso vijjā anuppattā,_  
_kataṃ buddhassa sāsanaṃ._  


(516.)

811\. _Pubbenivāsaṃ jānāmi,_  
_dibbacakkhu visodhitaṃ;_  
_Arahā dakkhiṇeyyomhi,_  
_vippamutto nirūpadhi._  


(517.)

812\. _Tato ratyā vivasāne,_  
_sūriyuggamanaṃ pati;_  
_Sabbaṃ taṇhaṃ visosetvā,_  
_pallaṅkena upāvisin”ti._  


---

813\. …  Mahāpanthako thero… .



---

814\. Aṭṭhakanipāto niṭṭhito.



---

815\. Tatruddānaṃ



816\. _Mahākaccāyano thero,_  
_sirimitto mahāpanthako;_  
_Ete aṭṭhanipātamhi,_  
_gāthāyo catuvīsatīti._  


[Go to previous page (8.1.2 Sirimittattheragāthā)](8.1.2.md) / [Go to parent page (8.1 Paṭhamavagga)](../8.1.md) / [Go to next page (9 Navakanipāta)](../../9.md)


