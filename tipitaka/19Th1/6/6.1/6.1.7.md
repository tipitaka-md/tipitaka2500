---
title: 6.1.7 Kātiyānattheragāthā
path: /tipitaka/19Th1/6/6.1/6.1.7
ref: 268788
breadcrumbs:
  - name: Home
    link: /
  - name: 19Th1 Theragāthāpāḷi
    link: /tipitaka/19Th1
  - name: 6 Chakkanipāta
    link: /tipitaka/19Th1/6
  - name: 6.1 Paṭhamavagga
    link: /tipitaka/19Th1/6/6.1
prevL: /tipitaka/19Th1/6/6.1/6.1.6
upL: /tipitaka/19Th1/6/6.1
nextL: /tipitaka/19Th1/6/6.1/6.1.8
---

# 6.1.7 Kātiyānattheragāthā

### Chakkanipāta

### Paṭhamavagga

### Kātiyānattheragāthā

(411.)

685. _“Uṭṭhehi nisīda kātiyāna,_  
_Mā niddābahulo ahu jāgarassu;_  
_Mā taṃ alasaṃ pamattabandhu,_  
_Kūṭeneva jinātu maccurājā._  


(412.)

686. _Seyyathāpi mahāsamuddavego,_  
_Evaṃ jātijarātivattate taṃ;_  
_So karohi sudīpamattano tvaṃ,_  
_Na hi tāṇaṃ tava vijjateva aññaṃ._  


(413.)

687. _Satthā hi vijesi maggametaṃ,_  
_Saṅgā jātijarābhayā atītaṃ;_  
_Pubbāpararattamappamatto,_  
_Anuyuñjassu daḷhaṃ karohi yogaṃ._  


(414.)

688. _Purimāni pamuñca bandhanāni,_  
_Saṅghāṭikhuramuṇḍabhikkhabhojī;_  
_Mā khiḍḍāratiñca mā niddaṃ,_  
_Anuyuñjittha jhāya kātiyāna._  


(415.)

689. _Jhāyāhi jināhi kātiyāna,_  
_Yogakkhemapathesu kovidosi;_  
_Pappuyya anuttaraṃ visuddhiṃ,_  
_Parinibbāhisi vārināva joti._  


(416.)

690. _Pajjotakaro parittaraṃso,_  
_Vātena vinamyate latāva;_  
_Evampi tuvaṃ anādiyāno,_  
_Māraṃ indasagotta niddhunāhi;_  
_So vedayitāsu vītarāgo,_  
_Kālaṃ kaṅkha idheva sītibhūto”ti._  


===

691. …  Kātiyāno thero… .




