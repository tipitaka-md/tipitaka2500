
[Home](/) / [19Th1 Theragāthāpāḷi](/tipitaka/19Th1.md) / [6 Chakkanipāta](/tipitaka/19Th1/6.md) / [6.1 Paṭhamavagga](/tipitaka/19Th1/6/6.1.md)

# 𑁬𑁇𑁧𑁇𑁭 𑀓𑀸𑀢𑀺𑀬𑀸𑀦𑀢𑁆𑀣𑁂𑀭𑀕𑀸𑀣𑀸

### 𑀙𑀓𑁆𑀓𑀦𑀺𑀧𑀸𑀢

### 𑀧𑀞𑀫𑀯𑀕𑁆𑀕

### 𑀓𑀸𑀢𑀺𑀬𑀸𑀦𑀢𑁆𑀣𑁂𑀭𑀕𑀸𑀣𑀸

(411.)

685\. _“𑀉𑀝𑁆𑀞𑁂𑀳𑀺 𑀦𑀺𑀲𑀻𑀤 𑀓𑀸𑀢𑀺𑀬𑀸𑀦,_  
_𑀫𑀸 𑀦𑀺𑀤𑁆𑀤𑀸𑀩𑀳𑀼𑀮𑁄 𑀅𑀳𑀼 𑀚𑀸𑀕𑀭𑀲𑁆𑀲𑀼;_  
_𑀫𑀸 𑀢𑀁 𑀅𑀮𑀲𑀁 𑀧𑀫𑀢𑁆𑀢𑀩𑀦𑁆𑀥𑀼,_  
_𑀓𑀽𑀝𑁂𑀦𑁂𑀯 𑀚𑀺𑀦𑀸𑀢𑀼 𑀫𑀘𑁆𑀘𑀼𑀭𑀸𑀚𑀸𑁇_  


(412.)

686\. _𑀲𑁂𑀬𑁆𑀬𑀣𑀸𑀧𑀺 𑀫𑀳𑀸𑀲𑀫𑀼𑀤𑁆𑀤𑀯𑁂𑀕𑁄,_  
_𑀏𑀯𑀁 𑀚𑀸𑀢𑀺𑀚𑀭𑀸𑀢𑀺𑀯𑀢𑁆𑀢𑀢𑁂 𑀢𑀁;_  
_𑀲𑁄 𑀓𑀭𑁄𑀳𑀺 𑀲𑀼𑀤𑀻𑀧𑀫𑀢𑁆𑀢𑀦𑁄 𑀢𑁆𑀯𑀁,_  
_𑀦 𑀳𑀺 𑀢𑀸𑀡𑀁 𑀢𑀯 𑀯𑀺𑀚𑁆𑀚𑀢𑁂𑀯 𑀅𑀜𑁆𑀜𑀁𑁇_  


(413.)

687\. _𑀲𑀢𑁆𑀣𑀸 𑀳𑀺 𑀯𑀺𑀚𑁂𑀲𑀺 𑀫𑀕𑁆𑀕𑀫𑁂𑀢𑀁,_  
_𑀲𑀗𑁆𑀕𑀸 𑀚𑀸𑀢𑀺𑀚𑀭𑀸𑀪𑀬𑀸 𑀅𑀢𑀻𑀢𑀁;_  
_𑀧𑀼𑀩𑁆𑀩𑀸𑀧𑀭𑀭𑀢𑁆𑀢𑀫𑀧𑁆𑀧𑀫𑀢𑁆𑀢𑁄,_  
_𑀅𑀦𑀼𑀬𑀼𑀜𑁆𑀚𑀲𑁆𑀲𑀼 𑀤𑀍𑀳𑀁 𑀓𑀭𑁄𑀳𑀺 𑀬𑁄𑀕𑀁𑁇_  


(414.)

688\. _𑀧𑀼𑀭𑀺𑀫𑀸𑀦𑀺 𑀧𑀫𑀼𑀜𑁆𑀘 𑀩𑀦𑁆𑀥𑀦𑀸𑀦𑀺,_  
_𑀲𑀗𑁆𑀖𑀸𑀝𑀺𑀔𑀼𑀭𑀫𑀼𑀡𑁆𑀟𑀪𑀺𑀓𑁆𑀔𑀪𑁄𑀚𑀻;_  
_𑀫𑀸 𑀔𑀺𑀟𑁆𑀟𑀸𑀭𑀢𑀺𑀜𑁆𑀘 𑀫𑀸 𑀦𑀺𑀤𑁆𑀤𑀁,_  
_𑀅𑀦𑀼𑀬𑀼𑀜𑁆𑀚𑀺𑀢𑁆𑀣 𑀛𑀸𑀬 𑀓𑀸𑀢𑀺𑀬𑀸𑀦𑁇_  


(415.)

689\. _𑀛𑀸𑀬𑀸𑀳𑀺 𑀚𑀺𑀦𑀸𑀳𑀺 𑀓𑀸𑀢𑀺𑀬𑀸𑀦,_  
_𑀬𑁄𑀕𑀓𑁆𑀔𑁂𑀫𑀧𑀣𑁂𑀲𑀼 𑀓𑁄𑀯𑀺𑀤𑁄𑀲𑀺;_  
_𑀧𑀧𑁆𑀧𑀼𑀬𑁆𑀬 𑀅𑀦𑀼𑀢𑁆𑀢𑀭𑀁 𑀯𑀺𑀲𑀼𑀤𑁆𑀥𑀺𑀁,_  
_𑀧𑀭𑀺𑀦𑀺𑀩𑁆𑀩𑀸𑀳𑀺𑀲𑀺 𑀯𑀸𑀭𑀺𑀦𑀸𑀯 𑀚𑁄𑀢𑀺𑁇_  


(416.)

690\. _𑀧𑀚𑁆𑀚𑁄𑀢𑀓𑀭𑁄 𑀧𑀭𑀺𑀢𑁆𑀢𑀭𑀁𑀲𑁄,_  
_𑀯𑀸𑀢𑁂𑀦 𑀯𑀺𑀦𑀫𑁆𑀬𑀢𑁂 𑀮𑀢𑀸𑀯;_  
_𑀏𑀯𑀫𑁆𑀧𑀺 𑀢𑀼𑀯𑀁 𑀅𑀦𑀸𑀤𑀺𑀬𑀸𑀦𑁄,_  
_𑀫𑀸𑀭𑀁 𑀇𑀦𑁆𑀤𑀲𑀕𑁄𑀢𑁆𑀢 𑀦𑀺𑀤𑁆𑀥𑀼𑀦𑀸𑀳𑀺;_  
_𑀲𑁄 𑀯𑁂𑀤𑀬𑀺𑀢𑀸𑀲𑀼 𑀯𑀻𑀢𑀭𑀸𑀕𑁄,_  
_𑀓𑀸𑀮𑀁 𑀓𑀗𑁆𑀔 𑀇𑀥𑁂𑀯 𑀲𑀻𑀢𑀺𑀪𑀽𑀢𑁄”𑀢𑀺𑁇_  


---

691\. …  𑀓𑀸𑀢𑀺𑀬𑀸𑀦𑁄 𑀣𑁂𑀭𑁄… 𑁇



[Go to previous page (6.1.6 Sappadāsattheragāthā)](/tipitaka/19Th1/6/6.1/6.1.6.md) / [Go to parent page (6.1 Paṭhamavagga)](/tipitaka/19Th1/6/6.1.md) / [Go to next page (6.1.8 Migajālattheragāthā)](/tipitaka/19Th1/6/6.1/6.1.8.md)


