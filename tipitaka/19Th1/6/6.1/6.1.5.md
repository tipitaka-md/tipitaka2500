
[Home](/) / [19Th1 Theragāthāpāḷi](../../../19Th1.md) / [6 Chakkanipāta](../../6.md) / [6.1 Paṭhamavagga](../6.1.md)

# 6.1.5 Mālukyaputtattheragāthā

* Chakkanipāta

* Paṭhamavagga

* Mālukyaputtattheragāthā

(399.)

671\. _“Manujassa pamattacārino,_  
_Taṇhā vaḍḍhati māluvā viya;_  
_So plavatī hurā huraṃ,_  
_Phalamicchaṃva vanasmi vānaro._  


(400.)

672\. _Yaṃ esā sahate jammī,_  
_taṇhā loke visattikā;_  
_Sokā tassa pavaḍḍhanti,_  
_abhivaṭṭhaṃva bīraṇaṃ._  


(401.)

673\. _Yo cetaṃ sahate jammiṃ,_  
_taṇhaṃ loke duraccayaṃ;_  
_Sokā tamhā papatanti,_  
_udabindūva pokkharā._  


(402.)

674\. _Taṃ vo vadāmi bhaddaṃ vo,_  
_yāvantettha samāgatā;_  
_Taṇhāya mūlaṃ khaṇatha,_  
_usīratthova bīraṇaṃ;_  
_Mā vo naḷaṃva sotova,_  
_māro bhañji punappunaṃ._  


(403.)

675\. _Karotha buddhavacanaṃ,_  
_khaṇo vo mā upaccagā;_  
_Khaṇātītā hi socanti,_  
_nirayamhi samappitā._  


(404.)

676\. _Pamādo rajo pamādo,_  
_pamādānupatito rajo;_  
_Appamādena vijjāya,_  
_abbahe sallamattano”ti._  


---

677\. …  Mālukyaputto thero… .



[Go to previous page (6.1.4 Kullattheragāthā)](6.1.4.md) / [Go to parent page (6.1 Paṭhamavagga)](../6.1.md) / [Go to next page (6.1.6 Sappadāsattheragāthā)](6.1.6.md)


