
[Home](/) / [19Th1 Theragāthāpāḷi](../../../19Th1.md) / [6 Chakkanipāta](../../6.md) / [6.1 Paṭhamavagga](../6.1.md)

# 6.1.4 Kullattheragāthā

* Chakkanipāta

* Paṭhamavagga

* Kullattheragāthā

(393.)

664\. _“Kullo sivathikaṃ gantvā,_  
_addasa itthimujjhitaṃ;_  
_Apaviddhaṃ susānasmiṃ,_  
_khajjantiṃ kimihī phuṭaṃ._  


(394.)

665\. _Āturaṃ asuciṃ pūtiṃ,_  
_passa kulla samussayaṃ;_  
_Uggharantaṃ paggharantaṃ,_  
_bālānaṃ abhinanditaṃ._  


(395.)

666\. _Dhammādāsaṃ gahetvāna,_  
_ñāṇadassanapattiyā;_  
_Paccavekkhiṃ imaṃ kāyaṃ,_  
_tucchaṃ santarabāhiraṃ._  


(396.)

667\. _Yathā idaṃ tathā etaṃ,_  
_yathā etaṃ tathā idaṃ;_  
_Yathā adho tathā uddhaṃ,_  
_yathā uddhaṃ tathā adho._  


(397.)

668\. _Yathā divā tathā rattiṃ,_  
_yathā rattiṃ tathā divā;_  
_Yathā pure tathā pacchā,_  
_yathā pacchā tathā pure._  


(398.)

669\. _Pañcaṅgikena turiyena,_  
_Na ratī hoti tādisī;_  
_Yathā ekaggacittassa,_  
_Sammā dhammaṃ vipassato”ti._  


---

670\. …  Kullo thero… .



[Go to previous page (6.1.3 Mahānāgattheragāthā)](6.1.3.md) / [Go to parent page (6.1 Paṭhamavagga)](../6.1.md) / [Go to next page (6.1.5 Mālukyaputtattheragāthā)](6.1.5.md)


