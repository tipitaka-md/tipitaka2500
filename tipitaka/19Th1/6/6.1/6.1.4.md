---
title: 6.1.4 Kullattheragāthā
path: /tipitaka/19Th1/6/6.1/6.1.4
ref: 268785
breadcrumbs:
  - name: Home
    link: /
  - name: 19Th1 Theragāthāpāḷi
    link: /tipitaka/19Th1
  - name: 6 Chakkanipāta
    link: /tipitaka/19Th1/6
  - name: 6.1 Paṭhamavagga
    link: /tipitaka/19Th1/6/6.1
prevL: /tipitaka/19Th1/6/6.1/6.1.3
upL: /tipitaka/19Th1/6/6.1
nextL: /tipitaka/19Th1/6/6.1/6.1.5
---

# 6.1.4 Kullattheragāthā

### Chakkanipāta

### Paṭhamavagga

### Kullattheragāthā

(393.)

664. _“Kullo sivathikaṃ gantvā,_  
_addasa itthimujjhitaṃ;_  
_Apaviddhaṃ susānasmiṃ,_  
_khajjantiṃ kimihī phuṭaṃ._  


(394.)

665. _Āturaṃ asuciṃ pūtiṃ,_  
_passa kulla samussayaṃ;_  
_Uggharantaṃ paggharantaṃ,_  
_bālānaṃ abhinanditaṃ._  


(395.)

666. _Dhammādāsaṃ gahetvāna,_  
_ñāṇadassanapattiyā;_  
_Paccavekkhiṃ imaṃ kāyaṃ,_  
_tucchaṃ santarabāhiraṃ._  


(396.)

667. _Yathā idaṃ tathā etaṃ,_  
_yathā etaṃ tathā idaṃ;_  
_Yathā adho tathā uddhaṃ,_  
_yathā uddhaṃ tathā adho._  


(397.)

668. _Yathā divā tathā rattiṃ,_  
_yathā rattiṃ tathā divā;_  
_Yathā pure tathā pacchā,_  
_yathā pacchā tathā pure._  


(398.)

669. _Pañcaṅgikena turiyena,_  
_Na ratī hoti tādisī;_  
_Yathā ekaggacittassa,_  
_Sammā dhammaṃ vipassato”ti._  


===

670. …  Kullo thero… .




