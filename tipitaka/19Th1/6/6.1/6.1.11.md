
[Home](/) / [19Th1 Theragāthāpāḷi](../../../19Th1.md) / [6 Chakkanipāta](../../6.md) / [6.1 Paṭhamavagga](../6.1.md)

# 6.1.11 Nhātakamunittheragāthā

* Chakkanipāta

* Paṭhamavagga

* Nhātakamunittheragāthā

(435.)

713\. _“Vātarogābhinīto tvaṃ,_  
_viharaṃ kānane vane;_  
_Paviddhagocare lūkhe,_  
_kathaṃ bhikkhu karissasi”._  


(436.)

714\. _“Pītisukhena vipulena,_  
_pharitvāna samussayaṃ;_  
_Lūkhampi abhisambhonto,_  
_viharissāmi kānane._  


(437.)

715\. _Bhāvento satta bojjhaṅge,_  
_indriyāni balāni ca;_  
_Jhānasokhummasampanno,_  
_viharissaṃ anāsavo._  


(438.)

716\. _Vippamuttaṃ kilesehi,_  
_suddhacittaṃ anāvilaṃ;_  
_Abhiṇhaṃ paccavekkhanto,_  
_viharissaṃ anāsavo._  


(439.)

717\. _Ajjhattañca bahiddhā ca,_  
_ye me vijjiṃsu āsavā;_  
_Sabbe asesā ucchinnā,_  
_na ca uppajjare puna._  


(440.)

718\. _Pañcakkhandhā pariññātā,_  
_tiṭṭhanti chinnamūlakā;_  
_Dukkhakkhayo anuppatto,_  
_natthi dāni punabbhavo”ti._  


---

719\. …  Nhātakamunitthero… .



[Go to previous page (6.1.10 Sumanattheragāthā)](6.1.10.md) / [Go to parent page (6.1 Paṭhamavagga)](../6.1.md) / [Go to next page (6.1.12 Brahmadattattheragāthā)](6.1.12.md)


