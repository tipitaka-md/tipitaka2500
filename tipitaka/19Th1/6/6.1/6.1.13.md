
[Home](/) / [19Th1 Theragāthāpāḷi](../../../19Th1.md) / [6 Chakkanipāta](../../6.md) / [6.1 Paṭhamavagga](../6.1.md)

# 𑁬𑁇𑁧𑁇𑁧𑁩 𑀲𑀺𑀭𑀺𑀫𑀡𑁆𑀟𑀢𑁆𑀣𑁂𑀭𑀕𑀸𑀣𑀸

### 𑀙𑀓𑁆𑀓𑀦𑀺𑀧𑀸𑀢

### 𑀧𑀞𑀫𑀯𑀕𑁆𑀕

### 𑀲𑀺𑀭𑀺𑀫𑀡𑁆𑀟𑀢𑁆𑀣𑁂𑀭𑀕𑀸𑀣𑀸

(447.)

727\. _“𑀙𑀦𑁆𑀦𑀫𑀢𑀺𑀯𑀲𑁆𑀲𑀢𑀺,_  
_𑀯𑀺𑀯𑀝𑀁 𑀦𑀸𑀢𑀺𑀯𑀲𑁆𑀲𑀢𑀺;_  
_𑀢𑀲𑁆𑀫𑀸 𑀙𑀦𑁆𑀦𑀁 𑀯𑀺𑀯𑀭𑁂𑀣,_  
_𑀏𑀯𑀁 𑀢𑀁 𑀦𑀸𑀢𑀺𑀯𑀲𑁆𑀲𑀢𑀺𑁇_  


(448.)

728\. _𑀫𑀘𑁆𑀘𑀼𑀦𑀸𑀩𑁆𑀪𑀳𑀢𑁄 𑀮𑁄𑀓𑁄,_  
_𑀚𑀭𑀸𑀬 𑀧𑀭𑀺𑀯𑀸𑀭𑀺𑀢𑁄;_  
_𑀢𑀡𑁆𑀳𑀸𑀲𑀮𑁆𑀮𑁂𑀦 𑀑𑀢𑀺𑀡𑁆𑀡𑁄,_  
_𑀇𑀘𑁆𑀙𑀸𑀥𑀽𑀧𑀸𑀬𑀺𑀢𑁄 𑀲𑀤𑀸𑁇_  


(449.)

729\. _𑀫𑀘𑁆𑀘𑀼𑀦𑀸𑀩𑁆𑀪𑀳𑀢𑁄 𑀮𑁄𑀓𑁄,_  
_𑀧𑀭𑀺𑀓𑁆𑀔𑀺𑀢𑁆𑀢𑁄 𑀚𑀭𑀸𑀬 𑀘;_  
_𑀳𑀜𑁆𑀜𑀢𑀺 𑀦𑀺𑀘𑁆𑀘𑀫𑀢𑁆𑀢𑀸𑀡𑁄,_  
_𑀧𑀢𑁆𑀢𑀤𑀡𑁆𑀟𑁄𑀯 𑀢𑀓𑁆𑀓𑀭𑁄𑁇_  


(450.)

730\. _𑀆𑀕𑀘𑁆𑀙𑀦𑁆𑀢𑀕𑁆𑀕𑀺𑀔𑀦𑁆𑀥𑀸𑀯,_  
_𑀫𑀘𑁆𑀘𑀼 𑀩𑁆𑀬𑀸𑀥𑀺 𑀚𑀭𑀸 𑀢𑀬𑁄;_  
_𑀧𑀘𑁆𑀘𑀼𑀕𑁆𑀕𑀦𑁆𑀢𑀼𑀁 𑀩𑀮𑀁 𑀦𑀢𑁆𑀣𑀺,_  
_𑀚𑀯𑁄 𑀦𑀢𑁆𑀣𑀺 𑀧𑀮𑀸𑀬𑀺𑀢𑀼𑀁𑁇_  


(451.)

731\. _𑀅𑀫𑁄𑀖𑀁 𑀤𑀺𑀯𑀲𑀁 𑀓𑀬𑀺𑀭𑀸,_  
_𑀅𑀧𑁆𑀧𑁂𑀦 𑀩𑀳𑀼𑀓𑁂𑀦 𑀯𑀸;_  
_𑀬𑀁 𑀬𑀁 𑀯𑀺𑀚𑀳𑀢𑁂 𑀭𑀢𑁆𑀢𑀺𑀁,_  
_𑀢𑀤𑀽𑀦𑀁 𑀢𑀲𑁆𑀲 𑀚𑀻𑀯𑀺𑀢𑀁𑁇_  


(452.)

732\. _𑀘𑀭𑀢𑁄 𑀢𑀺𑀝𑁆𑀞𑀢𑁄 𑀯𑀸𑀧𑀺,_  
_𑀆𑀲𑀻𑀦𑀲𑀬𑀦𑀲𑁆𑀲 𑀯𑀸;_  
_𑀉𑀧𑁂𑀢𑀺 𑀘𑀭𑀺𑀫𑀸 𑀭𑀢𑁆𑀢𑀺,_  
_𑀦 𑀢𑁂 𑀓𑀸𑀮𑁄 𑀧𑀫𑀚𑁆𑀚𑀺𑀢𑀼𑀦𑁆”𑀢𑀺𑁇_  


---

733\. …  𑀲𑀺𑀭𑀺𑀫𑀡𑁆𑀟𑁄 𑀣𑁂𑀭𑁄… 𑁇



[Go to previous page (6.1.12 Brahmadattattheragāthā)](6.1.12.md) / [Go to parent page (6.1 Paṭhamavagga)](../6.1.md) / [Go to next page (6.1.14 Sabbakāmittheragāthā)](6.1.14.md)


