
[Home](/) / [19Th1 Theragāthāpāḷi](../../../19Th1.md) / [6 Chakkanipāta](../../6.md) / [6.1 Paṭhamavagga](../6.1.md)

# 6.1.12 Brahmadattattheragāthā

* Chakkanipāta

* Paṭhamavagga

* Brahmadattattheragāthā

(441.)

720\. _“Akkodhassa kuto kodho,_  
_dantassa samajīvino;_  
_Sammadaññāvimuttassa,_  
_upasantassa tādino._  


(442.)

721\. _Tasseva tena pāpiyo,_  
_yo kuddhaṃ paṭikujjhati;_  
_Kuddhaṃ appaṭikujjhanto,_  
_saṅgāmaṃ jeti dujjayaṃ._  


(443.)

722\. _Ubhinnamatthaṃ carati,_  
_attano ca parassa ca;_  
_Paraṃ saṅkupitaṃ ñatvā,_  
_yo sato upasammati._  


(444.)

723\. _Ubhinnaṃ tikicchantaṃ taṃ,_  
_attano ca parassa ca;_  
_Janā maññanti bāloti,_  
_ye dhammassa akovidā._  


(445.)

724\. _Uppajje te sace kodho,_  
_āvajja kakacūpamaṃ;_  
_Uppajje ce rase taṇhā,_  
_puttamaṃsūpamaṃ sara._  


(446.)

725\. _Sace dhāvati cittaṃ te,_  
_kāmesu ca bhavesu ca;_  
_Khippaṃ niggaṇha satiyā,_  
_kiṭṭhādaṃ viya duppasun”ti._  


---

726\. …  Brahmadatto thero… .



[Go to previous page (6.1.11 Nhātakamunittheragāthā)](6.1.11.md) / [Go to parent page (6.1 Paṭhamavagga)](../6.1.md) / [Go to next page (6.1.13 Sirimaṇḍattheragāthā)](6.1.13.md)


