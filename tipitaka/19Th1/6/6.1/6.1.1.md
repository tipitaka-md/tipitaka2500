
[Home](/) / [19Th1 Theragāthāpāḷi](../../../19Th1.md) / [6 Chakkanipāta](../../6.md) / [6.1 Paṭhamavagga](../6.1.md)

# 6.1.1 Uruveḷakassapattheragāthā

* Chakkanipāta

* Paṭhamavagga

* Uruveḷakassapattheragāthā

(375.)

643\. _“Disvāna pāṭihīrāni,_  
_gotamassa yasassino;_  
_Na tāvāhaṃ paṇipatiṃ,_  
_issāmānena vañcito._  


(376.)

644\. _Mama saṅkappamaññāya,_  
_codesi narasārathi;_  
_Tato me āsi saṃvego,_  
_abbhuto lomahaṃsano._  


(377.)

645\. _Pubbe jaṭilabhūtassa,_  
_yā me siddhi parittikā;_  
_Tāhaṃ tadā nirākatvā,_  
_pabbajiṃ jinasāsane._  


(378.)

646\. _Pubbe yaññena santuṭṭho,_  
_kāmadhātupurakkhato;_  
_Pacchā rāgañca dosañca,_  
_mohañcāpi samūhaniṃ._  


(379.)

647\. _Pubbenivāsaṃ jānāmi,_  
_dibbacakkhu visodhitaṃ;_  
_Iddhimā paracittaññū,_  
_dibbasotañca pāpuṇiṃ._  


(380.)

648\. _Yassa catthāya pabbajito,_  
_agārasmānagāriyaṃ;_  
_So me attho anuppatto,_  
_sabbasaṃyojanakkhayo”ti._  


---

649\. …  Uruveḷakassapo thero… .



[Go to previous page (6.1 Paṭhamavagga)](../6.1.md) / [Go to parent page (6.1 Paṭhamavagga)](../6.1.md) / [Go to next page (6.1.2 Tekicchakārittheragāthā)](6.1.2.md)


