
[Home](/) / [19Th1 Theragāthāpāḷi](/tipitaka/19Th1.md) / [12 Dvādasakanipāta](/tipitaka/19Th1/12.md) / [12.1 Paṭhamavagga](/tipitaka/19Th1/12/12.1.md)

# 𑁧𑁨𑁇𑁧𑁇𑁨 𑀲𑀼𑀦𑀻𑀢𑀢𑁆𑀣𑁂𑀭𑀕𑀸𑀣𑀸

### 𑀤𑁆𑀯𑀸𑀤𑀲𑀓𑀦𑀺𑀧𑀸𑀢

### 𑀧𑀞𑀫𑀯𑀕𑁆𑀕

### 𑀲𑀼𑀦𑀻𑀢𑀢𑁆𑀣𑁂𑀭𑀕𑀸𑀣𑀸

(620.)

938\. _“𑀦𑀻𑀘𑁂 𑀓𑀼𑀮𑀫𑁆𑀳𑀺 𑀚𑀸𑀢𑁄𑀳𑀁,_  
_𑀤𑀮𑀺𑀤𑁆𑀤𑁄 𑀅𑀧𑁆𑀧𑀪𑁄𑀚𑀦𑁄;_  
_𑀳𑀻𑀦𑀓𑀫𑁆𑀫𑀁 𑀫𑀫𑀁 𑀆𑀲𑀺,_  
_𑀅𑀳𑁄𑀲𑀺𑀁 𑀧𑀼𑀧𑁆𑀨𑀙𑀟𑁆𑀟𑀓𑁄𑁇_  


(621.)

939\. _𑀚𑀺𑀕𑀼𑀘𑁆𑀙𑀺𑀢𑁄 𑀫𑀦𑀼𑀲𑁆𑀲𑀸𑀦𑀁,_  
_𑀧𑀭𑀺𑀪𑀽𑀢𑁄 𑀘 𑀯𑀫𑁆𑀪𑀺𑀢𑁄;_  
_𑀦𑀻𑀘𑀁 𑀫𑀦𑀁 𑀓𑀭𑀺𑀢𑁆𑀯𑀸𑀦,_  
_𑀯𑀦𑁆𑀤𑀺𑀲𑁆𑀲𑀁 𑀩𑀳𑀼𑀓𑀁 𑀚𑀦𑀁𑁇_  


(622.)

940\. _𑀅𑀣𑀤𑁆𑀤𑀲𑀸𑀲𑀺𑀁 𑀲𑀫𑁆𑀩𑀼𑀤𑁆𑀥𑀁,_  
_𑀪𑀺𑀓𑁆𑀔𑀼𑀲𑀁𑀖𑀧𑀼𑀭𑀓𑁆𑀔𑀢𑀁;_  
_𑀧𑀯𑀺𑀲𑀦𑁆𑀢𑀁 𑀫𑀳𑀸𑀯𑀻𑀭𑀁,_  
_𑀫𑀕𑀥𑀸𑀦𑀁 𑀧𑀼𑀭𑀼𑀢𑁆𑀢𑀫𑀁𑁇_  


(623.)

941\. _𑀦𑀺𑀓𑁆𑀔𑀺𑀧𑀺𑀢𑁆𑀯𑀸𑀦 𑀩𑁆𑀬𑀸𑀪𑀗𑁆𑀕𑀺𑀁,_  
_𑀯𑀦𑁆𑀤𑀺𑀢𑀼𑀁 𑀉𑀧𑀲𑀗𑁆𑀓𑀫𑀺𑀁;_  
_𑀫𑀫𑁂𑀯 𑀅𑀦𑀼𑀓𑀫𑁆𑀧𑀸𑀬,_  
_𑀅𑀝𑁆𑀞𑀸𑀲𑀺 𑀧𑀼𑀭𑀺𑀲𑀼𑀢𑁆𑀢𑀫𑁄𑁇_  


(624.)

942\. _𑀯𑀦𑁆𑀤𑀺𑀢𑁆𑀯𑀸 𑀲𑀢𑁆𑀣𑀼𑀦𑁄 𑀧𑀸𑀤𑁂,_  
_𑀏𑀓𑀫𑀦𑁆𑀢𑀁 𑀞𑀺𑀢𑁄 𑀢𑀤𑀸;_  
_𑀧𑀩𑁆𑀩𑀚𑁆𑀚𑀁 𑀅𑀳𑀫𑀸𑀬𑀸𑀘𑀺𑀁,_  
_𑀲𑀩𑁆𑀩𑀲𑀢𑁆𑀢𑀸𑀦𑀫𑀼𑀢𑁆𑀢𑀫𑀁𑁇_  


(625.)

943\. _𑀢𑀢𑁄 𑀓𑀸𑀭𑀼𑀡𑀺𑀓𑁄 𑀲𑀢𑁆𑀣𑀸,_  
_𑀲𑀩𑁆𑀩𑀮𑁄𑀓𑀸𑀦𑀼𑀓𑀫𑁆𑀧𑀓𑁄;_  
_‘𑀏𑀳𑀺 𑀪𑀺𑀓𑁆𑀔𑀽’𑀢𑀺 𑀫𑀁 𑀆𑀳,_  
_𑀲𑀸 𑀫𑁂 𑀆𑀲𑀽𑀧𑀲𑀫𑁆𑀧𑀤𑀸𑁇_  


(626.)

944\. _𑀲𑁄𑀳𑀁 𑀏𑀓𑁄 𑀅𑀭𑀜𑁆𑀜𑀲𑁆𑀫𑀺𑀁,_  
_𑀯𑀺𑀳𑀭𑀦𑁆𑀢𑁄 𑀅𑀢𑀦𑁆𑀤𑀺𑀢𑁄;_  
_𑀅𑀓𑀸𑀲𑀺𑀁 𑀲𑀢𑁆𑀣𑀼 𑀯𑀘𑀦𑀁,_  
_𑀬𑀣𑀸 𑀫𑀁 𑀑𑀯𑀤𑀻 𑀚𑀺𑀦𑁄𑁇_  


(627.)

945\. _𑀭𑀢𑁆𑀢𑀺𑀬𑀸 𑀧𑀞𑀫𑀁 𑀬𑀸𑀫𑀁,_  
_𑀧𑀼𑀩𑁆𑀩𑀚𑀸𑀢𑀺𑀫𑀦𑀼𑀲𑁆𑀲𑀭𑀺𑀁;_  
_𑀭𑀢𑁆𑀢𑀺𑀬𑀸 𑀫𑀚𑁆𑀛𑀺𑀫𑀁 𑀬𑀸𑀫𑀁,_  
_𑀤𑀺𑀩𑁆𑀩𑀘𑀓𑁆𑀔𑀼𑀁 𑀯𑀺𑀲𑁄𑀥𑀬𑀺𑀁;_  
_𑀭𑀢𑁆𑀢𑀺𑀬𑀸 𑀧𑀘𑁆𑀙𑀺𑀫𑁂 𑀬𑀸𑀫𑁂,_  
_𑀢𑀫𑁄𑀔𑀦𑁆𑀥𑀁 𑀧𑀤𑀸𑀮𑀬𑀺𑀁𑁇_  


(628.)

946\. _𑀢𑀢𑁄 𑀭𑀢𑁆𑀬𑀸 𑀯𑀺𑀯𑀲𑀸𑀦𑁂,_  
_𑀲𑀽𑀭𑀺𑀬𑀲𑁆𑀲𑀼𑀕𑁆𑀕𑀫𑀦𑀁 𑀧𑀢𑀺;_  
_𑀇𑀦𑁆𑀤𑁄 𑀩𑁆𑀭𑀳𑁆𑀫𑀸 𑀘 𑀆𑀕𑀦𑁆𑀢𑁆𑀯𑀸,_  
_𑀫𑀁 𑀦𑀫𑀲𑁆𑀲𑀺𑀁𑀲𑀼 𑀧𑀜𑁆𑀚𑀮𑀻𑁇_  


(629.)

947\. _‘𑀦𑀫𑁄 𑀢𑁂 𑀧𑀼𑀭𑀺𑀲𑀸𑀚𑀜𑁆𑀜,_  
_𑀦𑀫𑁄 𑀢𑁂 𑀧𑀼𑀭𑀺𑀲𑀼𑀢𑁆𑀢𑀫;_  
_𑀬𑀲𑁆𑀲 𑀢𑁂 𑀆𑀲𑀯𑀸 𑀔𑀻𑀡𑀸,_  
_𑀤𑀓𑁆𑀔𑀺𑀡𑁂𑀬𑁆𑀬𑁄𑀲𑀺 𑀫𑀸𑀭𑀺𑀲’𑁇_  


(630.)

948\. _𑀢𑀢𑁄 𑀤𑀺𑀲𑁆𑀯𑀸𑀦 𑀫𑀁 𑀲𑀢𑁆𑀣𑀸,_  
_𑀤𑁂𑀯𑀲𑀗𑁆𑀖𑀧𑀼𑀭𑀓𑁆𑀔𑀢𑀁;_  
_𑀲𑀺𑀢𑀁 𑀧𑀸𑀢𑀼𑀓𑀭𑀺𑀢𑁆𑀯𑀸𑀦,_  
_𑀇𑀫𑀫𑀢𑁆𑀣𑀁 𑀅𑀪𑀸𑀲𑀣𑁇_  


(631.)

949\. _‘𑀢𑀧𑁂𑀦 𑀩𑁆𑀭𑀳𑁆𑀫𑀘𑀭𑀺𑀬𑁂𑀦,_  
_𑀲𑀁𑀬𑀫𑁂𑀦 𑀤𑀫𑁂𑀦 𑀘;_  
_𑀏𑀢𑁂𑀦 𑀩𑁆𑀭𑀸𑀳𑁆𑀫𑀡𑁄 𑀳𑁄𑀢𑀺,_  
_𑀏𑀢𑀁 𑀩𑁆𑀭𑀸𑀳𑁆𑀫𑀡𑀫𑀼𑀢𑁆𑀢𑀫𑀦𑁆’”𑀢𑀺𑁇_  


---

950\. …  𑀲𑀼𑀦𑀻𑀢𑁄 𑀣𑁂𑀭𑁄… 𑁇



---

951\. 𑀤𑁆𑀯𑀸𑀤𑀲𑀓𑀦𑀺𑀧𑀸𑀢𑁄 𑀦𑀺𑀝𑁆𑀞𑀺𑀢𑁄𑁇



---

952\. 𑀢𑀢𑁆𑀭𑀼𑀤𑁆𑀤𑀸𑀦𑀁



953\. _𑀲𑀻𑀮𑀯𑀸 𑀘 𑀲𑀼𑀦𑀻𑀢𑁄 𑀘,_  
_𑀣𑁂𑀭𑀸 𑀤𑁆𑀯𑁂 𑀢𑁂 𑀫𑀳𑀺𑀤𑁆𑀥𑀺𑀓𑀸;_  
_𑀤𑁆𑀯𑀸𑀤𑀲𑀫𑁆𑀳𑀺 𑀦𑀺𑀧𑀸𑀢𑀫𑁆𑀳𑀺,_  
_𑀕𑀸𑀣𑀸𑀬𑁄 𑀘𑀢𑀼𑀯𑀻𑀲𑀢𑀻𑀢𑀺𑁇_  


[Go to previous page (12.1.1 Sīlavattheragāthā)](/tipitaka/19Th1/12/12.1/12.1.1.md) / [Go to parent page (12.1 Paṭhamavagga)](/tipitaka/19Th1/12/12.1.md) / [Go to next page (13 Terasanipāta)](/tipitaka/19Th1/13.md)


