
[Home](/) / [19Th1 Theragāthāpāḷi](../../../19Th1.md) / [19 Paññāsanipāta](../../19.md) / [19.1 Paṭhamavagga](../19.1.md)

# 𑁧𑁯𑁇𑁧𑁇𑁧 𑀢𑀸𑀮𑀧𑀼𑀝𑀢𑁆𑀣𑁂𑀭𑀕𑀸𑀣𑀸

### 𑀧𑀜𑁆𑀜𑀸𑀲𑀦𑀺𑀧𑀸𑀢

### 𑀧𑀞𑀫𑀯𑀕𑁆𑀕

### 𑀢𑀸𑀮𑀧𑀼𑀝𑀢𑁆𑀣𑁂𑀭𑀕𑀸𑀣𑀸

(1094.)

1453\. _“𑀓𑀤𑀸 𑀦𑀼𑀳𑀁 𑀧𑀩𑁆𑀩𑀢𑀓𑀦𑁆𑀤𑀭𑀸𑀲𑀼,_  
_𑀏𑀓𑀸𑀓𑀺𑀬𑁄 𑀅𑀤𑁆𑀤𑀼𑀢𑀺𑀬𑁄 𑀯𑀺𑀳𑀲𑁆𑀲𑀁;_  
_𑀅𑀦𑀺𑀘𑁆𑀘𑀢𑁄 𑀲𑀩𑁆𑀩𑀪𑀯𑀁 𑀯𑀺𑀧𑀲𑁆𑀲𑀁,_  
_𑀢𑀁 𑀫𑁂 𑀇𑀤𑀁 𑀢𑀁 𑀦𑀼 𑀓𑀤𑀸 𑀪𑀯𑀺𑀲𑁆𑀲𑀢𑀺𑁇_  


(1095.)

1454\. _𑀓𑀤𑀸 𑀦𑀼𑀳𑀁 𑀪𑀺𑀦𑁆𑀦𑀧𑀝𑀦𑁆𑀥𑀭𑁄 𑀫𑀼𑀦𑀺,_  
_𑀓𑀸𑀲𑀸𑀯𑀯𑀢𑁆𑀣𑁄 𑀅𑀫𑀫𑁄 𑀦𑀺𑀭𑀸𑀲𑁄;_  
_𑀭𑀸𑀕𑀜𑁆𑀘 𑀤𑁄𑀲𑀜𑁆𑀘 𑀢𑀣𑁂𑀯 𑀫𑁄𑀳𑀁,_  
_𑀳𑀦𑁆𑀢𑁆𑀯𑀸 𑀲𑀼𑀔𑀻 𑀧𑀯𑀦𑀕𑀢𑁄 𑀯𑀺𑀳𑀲𑁆𑀲𑀁𑁇_  


(1096.)

1455\. _𑀓𑀤𑀸 𑀅𑀦𑀺𑀘𑁆𑀘𑀁 𑀯𑀥𑀭𑁄𑀕𑀦𑀻𑀍𑀅𑀁,_  
_𑀓𑀸𑀬𑀁 𑀇𑀫𑀁 𑀫𑀘𑁆𑀘𑀼𑀚𑀭𑀸𑀬𑀼𑀧𑀤𑁆𑀤𑀼𑀢𑀁;_  
_𑀯𑀺𑀧𑀲𑁆𑀲𑀫𑀸𑀦𑁄 𑀯𑀻𑀢𑀪𑀬𑁄 𑀯𑀺𑀳𑀲𑁆𑀲𑀁,_  
_𑀏𑀓𑁄 𑀯𑀦𑁂 𑀢𑀁 𑀦𑀼 𑀓𑀤𑀸 𑀪𑀯𑀺𑀲𑁆𑀲𑀢𑀺𑁇_  


(1097.)

1456\. _𑀓𑀤𑀸 𑀦𑀼𑀳𑀁 𑀪𑀬𑀚𑀦𑀦𑀺𑀁 𑀤𑀼𑀔𑀸𑀯𑀳𑀁,_  
_𑀢𑀡𑁆𑀳𑀸𑀮𑀢𑀁 𑀩𑀳𑀼𑀯𑀺𑀥𑀸𑀦𑀼𑀯𑀢𑁆𑀢𑀦𑀺𑀁;_  
_𑀧𑀜𑁆𑀜𑀸𑀫𑀬𑀁 𑀢𑀺𑀔𑀺𑀡𑀫𑀲𑀺𑀁 𑀕𑀳𑁂𑀢𑁆𑀯𑀸,_  
_𑀙𑁂𑀢𑁆𑀯𑀸 𑀯𑀲𑁂 𑀢𑀫𑁆𑀧𑀺 𑀓𑀤𑀸 𑀪𑀯𑀺𑀲𑁆𑀲𑀢𑀺𑁇_  


(1098.)

1457\. _𑀓𑀤𑀸 𑀦𑀼 𑀧𑀜𑁆𑀜𑀸𑀫𑀬𑀫𑀼𑀕𑁆𑀕𑀢𑁂𑀚𑀁,_  
_𑀲𑀢𑁆𑀣𑀁 𑀇𑀲𑀻𑀦𑀁 𑀲𑀳𑀲𑀸𑀤𑀺𑀬𑀺𑀢𑁆𑀯𑀸;_  
_𑀫𑀸𑀭𑀁 𑀲𑀲𑁂𑀦𑀁 𑀲𑀳𑀲𑀸 𑀪𑀜𑁆𑀚𑀺𑀲𑁆𑀲𑀁,_  
_𑀲𑀻𑀳𑀸𑀲𑀦𑁂 𑀢𑀁 𑀦𑀼 𑀓𑀤𑀸 𑀪𑀯𑀺𑀲𑁆𑀲𑀢𑀺𑁇_  


(1099.)

1458\. _𑀓𑀤𑀸 𑀦𑀼𑀳𑀁 𑀲𑀩𑁆𑀪𑀺 𑀲𑀫𑀸𑀕𑀫𑁂𑀲𑀼,_  
_𑀤𑀺𑀝𑁆𑀞𑁄 𑀪𑀯𑁂 𑀥𑀫𑁆𑀫𑀕𑀭𑀽𑀳𑀺 𑀢𑀸𑀤𑀺𑀪𑀺;_  
_𑀬𑀸𑀣𑀸𑀯𑀤𑀲𑁆𑀲𑀻𑀳𑀺 𑀚𑀺𑀢𑀺𑀦𑁆𑀤𑁆𑀭𑀺𑀬𑁂𑀳𑀺,_  
_𑀧𑀥𑀸𑀦𑀺𑀬𑁄 𑀢𑀁 𑀦𑀼 𑀓𑀤𑀸 𑀪𑀯𑀺𑀲𑁆𑀲𑀢𑀺𑁇_  


(1100.)

1459\. _𑀓𑀤𑀸 𑀦𑀼 𑀫𑀁 𑀢𑀦𑁆𑀤𑀺 𑀔𑀼𑀤𑀸 𑀧𑀺𑀧𑀸𑀲𑀸,_  
_𑀯𑀸𑀢𑀸𑀢𑀧𑀸 𑀓𑀻𑀝𑀲𑀭𑀻𑀲𑀧𑀸 𑀯𑀸;_  
_𑀦 𑀩𑀸𑀥𑀬𑀺𑀲𑁆𑀲𑀦𑁆𑀢𑀺 𑀦 𑀢𑀁 𑀕𑀺𑀭𑀺𑀩𑁆𑀩𑀚𑁂,_  
_𑀅𑀢𑁆𑀣𑀢𑁆𑀣𑀺𑀬𑀁 𑀢𑀁 𑀦𑀼 𑀓𑀤𑀸 𑀪𑀯𑀺𑀲𑁆𑀲𑀢𑀺𑁇_  


(1101.)

1460\. _𑀓𑀤𑀸 𑀦𑀼 𑀔𑁄 𑀬𑀁 𑀯𑀺𑀤𑀺𑀢𑀁 𑀫𑀳𑁂𑀲𑀺𑀦𑀸,_  
_𑀘𑀢𑁆𑀢𑀸𑀭𑀺 𑀲𑀘𑁆𑀘𑀸𑀦𑀺 𑀲𑀼𑀤𑀼𑀤𑁆𑀤𑀲𑀸𑀦𑀺;_  
_𑀲𑀫𑀸𑀳𑀺𑀢𑀢𑁆𑀢𑁄 𑀲𑀢𑀺𑀫𑀸 𑀅𑀕𑀘𑁆𑀙𑀁,_  
_𑀧𑀜𑁆𑀜𑀸𑀬 𑀢𑀁 𑀢𑀁 𑀦𑀼 𑀓𑀤𑀸 𑀪𑀯𑀺𑀲𑁆𑀲𑀢𑀺𑁇_  


(1102.)

1461\. _𑀓𑀤𑀸 𑀦𑀼 𑀭𑀽𑀧𑁂 𑀅𑀫𑀺𑀢𑁂 𑀘 𑀲𑀤𑁆𑀤𑁂,_  
_𑀕𑀦𑁆𑀥𑁂 𑀭𑀲𑁂 𑀨𑀼𑀲𑀺𑀢𑀩𑁆𑀩𑁂 𑀘 𑀥𑀫𑁆𑀫𑁂;_  
_𑀆𑀤𑀺𑀢𑁆𑀢𑀢𑁄𑀳𑀁 𑀲𑀫𑀣𑁂𑀳𑀺 𑀬𑀼𑀢𑁆𑀢𑁄,_  
_𑀧𑀜𑁆𑀜𑀸𑀬 𑀤𑀘𑁆𑀙𑀁 𑀢𑀤𑀺𑀤𑀁 𑀓𑀤𑀸 𑀫𑁂𑁇_  


(1103.)

1462\. _𑀓𑀤𑀸 𑀦𑀼𑀳𑀁 𑀤𑀼𑀩𑁆𑀩𑀘𑀦𑁂𑀦 𑀯𑀼𑀢𑁆𑀢𑁄,_  
_𑀢𑀢𑁄 𑀦𑀺𑀫𑀺𑀢𑁆𑀢𑀁 𑀯𑀺𑀫𑀦𑁄 𑀦 𑀳𑁂𑀲𑁆𑀲𑀁;_  
_𑀅𑀣𑁄 𑀧𑀲𑀢𑁆𑀣𑁄𑀧𑀺 𑀢𑀢𑁄 𑀦𑀺𑀫𑀺𑀢𑁆𑀢𑀁,_  
_𑀢𑀼𑀝𑁆𑀞𑁄 𑀦 𑀳𑁂𑀲𑁆𑀲𑀁 𑀢𑀤𑀺𑀤𑀁 𑀓𑀤𑀸 𑀫𑁂𑁇_  


(1104.)

1463\. _𑀓𑀤𑀸 𑀦𑀼 𑀓𑀝𑁆𑀞𑁂 𑀘 𑀢𑀺𑀡𑁂 𑀮𑀢𑀸 𑀘,_  
_𑀔𑀦𑁆𑀥𑁂 𑀇𑀫𑁂𑀳𑀁 𑀅𑀫𑀺𑀢𑁂 𑀘 𑀥𑀫𑁆𑀫𑁂;_  
_𑀅𑀚𑁆𑀛𑀢𑁆𑀢𑀺𑀓𑀸𑀦𑁂𑀯 𑀘 𑀩𑀸𑀳𑀺𑀭𑀸𑀦𑀺 𑀘,_  
_𑀲𑀫𑀁 𑀢𑀼𑀮𑁂𑀬𑁆𑀬𑀁 𑀢𑀤𑀺𑀤𑀁 𑀓𑀤𑀸 𑀫𑁂𑁇_  


(1105.)

1464\. _𑀓𑀤𑀸 𑀦𑀼 𑀫𑀁 𑀧𑀸𑀯𑀼𑀲𑀓𑀸𑀮𑀫𑁂𑀖𑁄,_  
_𑀦𑀯𑁂𑀦 𑀢𑁄𑀬𑁂𑀦 𑀲𑀘𑀻𑀯𑀭𑀁 𑀯𑀦𑁂;_  
_𑀇𑀲𑀺𑀧𑁆𑀧𑀬𑀸𑀢𑀫𑁆𑀳𑀺 𑀧𑀣𑁂 𑀯𑀚𑀦𑁆𑀢𑀁,_  
_𑀑𑀯𑀲𑁆𑀲𑀢𑁂 𑀢𑀁 𑀦𑀼 𑀓𑀤𑀸 𑀪𑀯𑀺𑀲𑁆𑀲𑀢𑀺𑁇_  


(1106.)

1465\. _𑀓𑀤𑀸 𑀫𑀬𑀽𑀭𑀲𑁆𑀲 𑀲𑀺𑀔𑀡𑁆𑀟𑀺𑀦𑁄 𑀯𑀦𑁂,_  
_𑀤𑀺𑀚𑀲𑁆𑀲 𑀲𑀼𑀢𑁆𑀯𑀸 𑀕𑀺𑀭𑀺𑀕𑀩𑁆𑀪𑀭𑁂 𑀭𑀼𑀢𑀁;_  
_𑀧𑀘𑁆𑀘𑀼𑀝𑁆𑀞𑀳𑀺𑀢𑁆𑀯𑀸 𑀅𑀫𑀢𑀲𑁆𑀲 𑀧𑀢𑁆𑀢𑀺𑀬𑀸,_  
_𑀲𑀜𑁆𑀘𑀺𑀦𑁆𑀢𑀬𑁂 𑀢𑀁 𑀦𑀼 𑀓𑀤𑀸 𑀪𑀯𑀺𑀲𑁆𑀲𑀢𑀺𑁇_  


(1107.)

1466\. _𑀓𑀤𑀸 𑀦𑀼 𑀕𑀗𑁆𑀕𑀁 𑀬𑀫𑀼𑀦𑀁 𑀲𑀭𑀲𑁆𑀲𑀢𑀺𑀁,_  
_𑀧𑀸𑀢𑀸𑀮𑀔𑀺𑀢𑁆𑀢𑀁 𑀯𑀍𑀅𑀯𑀸𑀫𑀼𑀔𑀜𑁆𑀘;_  
_𑀅𑀲𑀚𑁆𑀚𑀫𑀸𑀦𑁄 𑀧𑀢𑀭𑁂𑀬𑁆𑀬𑀫𑀺𑀤𑁆𑀥𑀺𑀬𑀸,_  
_𑀯𑀺𑀪𑀺𑀁𑀲𑀦𑀁 𑀢𑀁 𑀦𑀼 𑀓𑀤𑀸 𑀪𑀯𑀺𑀲𑁆𑀲𑀢𑀺𑁇_  


(1108.)

1467\. _𑀓𑀤𑀸 𑀦𑀼 𑀦𑀸𑀕𑁄𑀯 𑀅𑀲𑀗𑁆𑀕𑀘𑀸𑀭𑀻,_  
_𑀧𑀤𑀸𑀮𑀬𑁂 𑀓𑀸𑀫𑀕𑀼𑀡𑁂𑀲𑀼 𑀙𑀦𑁆𑀤𑀁;_  
_𑀦𑀺𑀩𑁆𑀩𑀚𑁆𑀚𑀬𑀁 𑀲𑀩𑁆𑀩𑀲𑀼𑀪𑀁 𑀦𑀺𑀫𑀺𑀢𑁆𑀢𑀁,_  
_𑀛𑀸𑀦𑁂 𑀬𑀼𑀢𑁄 𑀢𑀁 𑀦𑀼 𑀓𑀤𑀸 𑀪𑀯𑀺𑀲𑁆𑀲𑀢𑀺𑁇_  


(1109.)

1468\. _𑀓𑀤𑀸 𑀇𑀡𑀝𑁆𑀝𑁄𑀯 𑀤𑀮𑀺𑀤𑁆𑀤𑀓𑁄 𑀦𑀺𑀥𑀺𑀁,_  
_𑀆𑀭𑀸𑀥𑀬𑀺𑀢𑁆𑀯𑀸 𑀥𑀦𑀺𑀓𑁂𑀳𑀺 𑀧𑀻𑀍𑀇𑀢𑁄;_  
_𑀢𑀼𑀝𑁆𑀞𑁄 𑀪𑀯𑀺𑀲𑁆𑀲𑀁 𑀅𑀥𑀺𑀕𑀫𑁆𑀫 𑀲𑀸𑀲𑀦𑀁,_  
_𑀫𑀳𑁂𑀲𑀺𑀦𑁄 𑀢𑀁 𑀦𑀼 𑀓𑀤𑀸 𑀪𑀯𑀺𑀲𑁆𑀲𑀢𑀺𑁇_  


(1110.)

1469\. _𑀩𑀳𑀽𑀦𑀺 𑀯𑀲𑁆𑀲𑀸𑀦𑀺 𑀢𑀬𑀸𑀫𑁆𑀳𑀺 𑀬𑀸𑀘𑀺𑀢𑁄,_  
_‘𑀅𑀕𑀸𑀭𑀯𑀸𑀲𑁂𑀦 𑀅𑀮𑀁 𑀦𑀼 𑀢𑁂 𑀇𑀤𑀁’;_  
_𑀢𑀁 𑀤𑀸𑀦𑀺 𑀫𑀁 𑀧𑀩𑁆𑀩𑀚𑀺𑀢𑀁 𑀲𑀫𑀸𑀦𑀁,_  
_𑀓𑀺𑀁𑀓𑀸𑀭𑀡𑀸 𑀘𑀺𑀢𑁆𑀢 𑀢𑀼𑀯𑀁 𑀦 𑀬𑀼𑀜𑁆𑀚𑀲𑀺𑁇_  


(1111.)

1470\. _𑀦𑀦𑀼 𑀅𑀳𑀁 𑀘𑀺𑀢𑁆𑀢 𑀢𑀬𑀸𑀫𑁆𑀳𑀺 𑀬𑀸𑀘𑀺𑀢𑁄,_  
_‘𑀕𑀺𑀭𑀺𑀩𑁆𑀩𑀚𑁂 𑀘𑀺𑀢𑁆𑀭𑀙𑀤𑀸 𑀯𑀺𑀳𑀗𑁆𑀕𑀫𑀸’;_  
_𑀫𑀳𑀺𑀦𑁆𑀤𑀖𑁄𑀲𑀢𑁆𑀣𑀦𑀺𑀢𑀸𑀪𑀺𑀕𑀚𑁆𑀚𑀺𑀦𑁄,_  
_𑀢𑁂 𑀢𑀁 𑀭𑀫𑁂𑀲𑁆𑀲𑀦𑁆𑀢𑀺 𑀯𑀦𑀫𑁆𑀳𑀺 𑀛𑀸𑀬𑀺𑀦𑀁𑁇_  


(1112.)

1471\. _𑀓𑀼𑀮𑀫𑁆𑀳𑀺 𑀫𑀺𑀢𑁆𑀢𑁂 𑀘 𑀧𑀺𑀬𑁂 𑀘 𑀜𑀸𑀢𑀓𑁂,_  
_𑀔𑀺𑀟𑁆𑀟𑀸𑀭𑀢𑀺𑀁 𑀓𑀸𑀫𑀕𑀼𑀡𑀜𑁆𑀘 𑀮𑁄𑀓𑁂;_  
_𑀲𑀩𑁆𑀩𑀁 𑀧𑀳𑀸𑀬 𑀇𑀫𑀫𑀚𑁆𑀛𑀼𑀧𑀸𑀕𑀢𑁄,_  
_𑀅𑀣𑁄𑀧𑀺 𑀢𑁆𑀯𑀁 𑀘𑀺𑀢𑁆𑀢 𑀦 𑀫𑀬𑁆𑀳 𑀢𑀼𑀲𑁆𑀲𑀲𑀺𑁇_  


(1113.)

1472\. _𑀫𑀫𑁂𑀯 𑀏𑀢𑀁 𑀦 𑀳𑀺 𑀢𑁆𑀯𑀁 𑀧𑀭𑁂𑀲𑀁,_  
_𑀲𑀦𑁆𑀦𑀸𑀳𑀓𑀸𑀮𑁂 𑀧𑀭𑀺𑀤𑁂𑀯𑀺𑀢𑁂𑀦 𑀓𑀺𑀁;_  
_𑀲𑀩𑁆𑀩𑀁 𑀇𑀤𑀁 𑀘𑀮𑀫𑀺𑀢𑀺 𑀧𑁂𑀓𑁆𑀔𑀫𑀸𑀦𑁄,_  
_𑀅𑀪𑀺𑀦𑀺𑀓𑁆𑀔𑀫𑀺𑀁 𑀅𑀫𑀢𑀧𑀤𑀁 𑀚𑀺𑀕𑀻𑀲𑀁𑁇_  


(1114.)

1473\. _𑀲𑀼𑀬𑀼𑀢𑁆𑀢𑀯𑀸𑀤𑀻 𑀤𑁆𑀯𑀺𑀧𑀤𑀸𑀦𑀫𑀼𑀢𑁆𑀢𑀫𑁄,_  
_𑀫𑀳𑀸𑀪𑀺𑀲𑀓𑁆𑀓𑁄 𑀦𑀭𑀤𑀫𑁆𑀫𑀲𑀸𑀭𑀣𑀺;_  
_‘𑀘𑀺𑀢𑁆𑀢𑀁 𑀘𑀮𑀁 𑀫𑀓𑁆𑀓𑀝𑀲𑀦𑁆𑀦𑀺𑀪𑀁 𑀇𑀢𑀺,_  
_𑀅𑀯𑀻𑀢𑀭𑀸𑀕𑁂𑀦 𑀲𑀼𑀤𑀼𑀦𑁆𑀦𑀺𑀯𑀸𑀭𑀬𑀁’𑁇_  


(1115.)

1474\. _𑀓𑀸𑀫𑀸 𑀳𑀺 𑀘𑀺𑀢𑁆𑀭𑀸 𑀫𑀥𑀼𑀭𑀸 𑀫𑀦𑁄𑀭𑀫𑀸,_  
_𑀅𑀯𑀺𑀤𑁆𑀤𑀲𑀽 𑀬𑀢𑁆𑀣 𑀲𑀺𑀢𑀸 𑀧𑀼𑀣𑀼𑀚𑁆𑀚𑀦𑀸;_  
_𑀢𑁂 𑀤𑀼𑀓𑁆𑀔𑀫𑀺𑀘𑁆𑀙𑀦𑁆𑀢𑀺 𑀧𑀼𑀦𑀩𑁆𑀪𑀯𑁂𑀲𑀺𑀦𑁄,_  
_𑀘𑀺𑀢𑁆𑀢𑁂𑀦 𑀦𑀻𑀢𑀸 𑀦𑀺𑀭𑀬𑁂 𑀦𑀺𑀭𑀸𑀓𑀢𑀸𑁇_  


(1116.)

1475\. _‘𑀫𑀬𑀽𑀭𑀓𑁄𑀜𑁆𑀘𑀸𑀪𑀺𑀭𑀼𑀢𑀫𑁆𑀳𑀺 𑀓𑀸𑀦𑀦𑁂,_  
_𑀤𑀻𑀧𑀻𑀳𑀺 𑀩𑁆𑀬𑀕𑁆𑀖𑁂𑀳𑀺 𑀧𑀼𑀭𑀓𑁆𑀔𑀢𑁄 𑀯𑀲𑀁;_  
_𑀓𑀸𑀬𑁂 𑀅𑀧𑁂𑀓𑁆𑀔𑀁 𑀚𑀳 𑀫𑀸 𑀯𑀺𑀭𑀸𑀥𑀬’,_  
_𑀇𑀢𑀺𑀲𑁆𑀲𑀼 𑀫𑀁 𑀘𑀺𑀢𑁆𑀢 𑀧𑀼𑀭𑁂 𑀦𑀺𑀬𑀼𑀜𑁆𑀚𑀲𑀺𑁇_  


(1117.)

1476\. _‘𑀪𑀸𑀯𑁂𑀳𑀺 𑀛𑀸𑀦𑀸𑀦𑀺 𑀘 𑀇𑀦𑁆𑀤𑁆𑀭𑀺𑀬𑀸𑀦𑀺 𑀘,_  
_𑀩𑀮𑀸𑀦𑀺 𑀩𑁄𑀚𑁆𑀛𑀗𑁆𑀕𑀲𑀫𑀸𑀥𑀺𑀪𑀸𑀯𑀦𑀸;_  
_𑀢𑀺𑀲𑁆𑀲𑁄 𑀘 𑀯𑀺𑀚𑁆𑀚𑀸 𑀨𑀼𑀲 𑀩𑀼𑀤𑁆𑀥𑀲𑀸𑀲𑀦𑁂’,_  
_𑀇𑀢𑀺𑀲𑁆𑀲𑀼 𑀫𑀁 𑀘𑀺𑀢𑁆𑀢 𑀧𑀼𑀭𑁂 𑀦𑀺𑀬𑀼𑀜𑁆𑀚𑀲𑀺𑁇_  


(1118.)

1477\. _‘𑀪𑀸𑀯𑁂𑀳𑀺 𑀫𑀕𑁆𑀕𑀁 𑀅𑀫𑀢𑀲𑁆𑀲 𑀧𑀢𑁆𑀢𑀺𑀬𑀸,_  
_𑀦𑀺𑀬𑁆𑀬𑀸𑀦𑀺𑀓𑀁 𑀲𑀩𑁆𑀩𑀤𑀼𑀔𑀓𑁆𑀔𑀬𑁄𑀕𑀥𑀁;_  
_𑀅𑀝𑁆𑀞𑀗𑁆𑀕𑀺𑀓𑀁 𑀲𑀩𑁆𑀩𑀓𑀺𑀮𑁂𑀲𑀲𑁄𑀥𑀦𑀁’,_  
_𑀇𑀢𑀺𑀲𑁆𑀲𑀼 𑀫𑀁 𑀘𑀺𑀢𑁆𑀢 𑀧𑀼𑀭𑁂 𑀦𑀺𑀬𑀼𑀜𑁆𑀚𑀲𑀺𑁇_  


(1119.)

1478\. _‘𑀤𑀼𑀓𑁆𑀔𑀦𑁆𑀢𑀺 𑀔𑀦𑁆𑀥𑁂 𑀧𑀝𑀺𑀧𑀲𑁆𑀲 𑀬𑁄𑀦𑀺𑀲𑁄,_  
_𑀬𑀢𑁄 𑀘 𑀤𑀼𑀓𑁆𑀔𑀁 𑀲𑀫𑀼𑀤𑁂𑀢𑀺 𑀢𑀁 𑀚𑀳;_  
_𑀇𑀥𑁂𑀯 𑀤𑀼𑀓𑁆𑀔𑀲𑁆𑀲 𑀓𑀭𑁄𑀳𑀺 𑀅𑀦𑁆𑀢𑀁’,_  
_𑀇𑀢𑀺𑀲𑁆𑀲𑀼 𑀫𑀁 𑀘𑀺𑀢𑁆𑀢 𑀧𑀼𑀭𑁂 𑀦𑀺𑀬𑀼𑀜𑁆𑀚𑀲𑀺𑁇_  


(1120.)

1479\. _‘𑀅𑀦𑀺𑀘𑁆𑀘𑀁 𑀤𑀼𑀓𑁆𑀔𑀦𑁆𑀢𑀺 𑀯𑀺𑀧𑀲𑁆𑀲 𑀬𑁄𑀦𑀺𑀲𑁄,_  
_𑀲𑀼𑀜𑁆𑀜𑀁 𑀅𑀦𑀢𑁆𑀢𑀸𑀢𑀺 𑀅𑀖𑀁 𑀯𑀥𑀦𑁆𑀢𑀺 𑀘;_  
_𑀫𑀦𑁄𑀯𑀺𑀘𑀸𑀭𑁂 𑀉𑀧𑀭𑀼𑀦𑁆𑀥 𑀘𑁂𑀢𑀲𑁄’,_  
_𑀇𑀢𑀺𑀲𑁆𑀲𑀼 𑀫𑀁 𑀘𑀺𑀢𑁆𑀢 𑀧𑀼𑀭𑁂 𑀦𑀺𑀬𑀼𑀜𑁆𑀚𑀲𑀺𑁇_  


(1121.)

1480\. _‘𑀫𑀼𑀡𑁆𑀟𑁄 𑀯𑀺𑀭𑀽𑀧𑁄 𑀅𑀪𑀺𑀲𑀸𑀧𑀫𑀸𑀕𑀢𑁄,_  
_𑀓𑀧𑀸𑀮𑀳𑀢𑁆𑀣𑁄𑀯 𑀓𑀼𑀮𑁂𑀲𑀼 𑀪𑀺𑀓𑁆𑀔𑀲𑀼;_  
_𑀬𑀼𑀜𑁆𑀚𑀲𑁆𑀲𑀼 𑀲𑀢𑁆𑀣𑀼𑀯𑀘𑀦𑁂 𑀫𑀳𑁂𑀲𑀺𑀦𑁄’,_  
_𑀇𑀢𑀺𑀲𑁆𑀲𑀼 𑀫𑀁 𑀘𑀺𑀢𑁆𑀢 𑀧𑀼𑀭𑁂 𑀦𑀺𑀬𑀼𑀜𑁆𑀚𑀲𑀺𑁇_  


(1122.)

1481\. _‘𑀲𑀼𑀲𑀁𑀯𑀼𑀢𑀢𑁆𑀢𑁄 𑀯𑀺𑀲𑀺𑀔𑀦𑁆𑀢𑀭𑁂 𑀘𑀭𑀁,_  
_𑀓𑀼𑀮𑁂𑀲𑀼 𑀓𑀸𑀫𑁂𑀲𑀼 𑀅𑀲𑀗𑁆𑀕𑀫𑀸𑀦𑀲𑁄;_  
_𑀘𑀦𑁆𑀤𑁄 𑀬𑀣𑀸 𑀤𑁄𑀲𑀺𑀦𑀧𑀼𑀡𑁆𑀡𑀫𑀸𑀲𑀺𑀬𑀸’,_  
_𑀇𑀢𑀺𑀲𑁆𑀲𑀼 𑀫𑀁 𑀘𑀺𑀢𑁆𑀢 𑀧𑀼𑀭𑁂 𑀦𑀺𑀬𑀼𑀜𑁆𑀚𑀲𑀺𑁇_  


(1123.)

1482\. _‘𑀆𑀭𑀜𑁆𑀜𑀺𑀓𑁄 𑀳𑁄𑀳𑀺 𑀘 𑀧𑀺𑀡𑁆𑀟𑀧𑀸𑀢𑀺𑀓𑁄,_  
_𑀲𑁄𑀲𑀸𑀦𑀺𑀓𑁄 𑀳𑁄𑀳𑀺 𑀘 𑀧𑀁𑀲𑀼𑀓𑀽𑀮𑀺𑀓𑁄;_  
_𑀦𑁂𑀲𑀚𑁆𑀚𑀺𑀓𑁄 𑀳𑁄𑀳𑀺 𑀲𑀤𑀸 𑀥𑀼𑀢𑁂 𑀭𑀢𑁄’,_  
_𑀇𑀢𑀺𑀲𑁆𑀲𑀼 𑀫𑀁 𑀘𑀺𑀢𑁆𑀢 𑀧𑀼𑀭𑁂 𑀦𑀺𑀬𑀼𑀜𑁆𑀚𑀲𑀺𑁇_  


(1124.)

1483\. _𑀭𑁄𑀧𑁂𑀢𑁆𑀯 𑀭𑀼𑀓𑁆𑀔𑀸𑀦𑀺 𑀬𑀣𑀸 𑀨𑀮𑁂𑀲𑀻,_  
_𑀫𑀽𑀮𑁂 𑀢𑀭𑀼𑀁 𑀙𑁂𑀢𑁆𑀢𑀼 𑀢𑀫𑁂𑀯 𑀇𑀘𑁆𑀙𑀲𑀺;_  
_𑀢𑀣𑀽𑀧𑀫𑀁 𑀘𑀺𑀢𑁆𑀢𑀫𑀺𑀤𑀁 𑀓𑀭𑁄𑀲𑀺,_  
_𑀬𑀁 𑀫𑀁 𑀅𑀦𑀺𑀘𑁆𑀘𑀫𑁆𑀳𑀺 𑀘𑀮𑁂 𑀦𑀺𑀬𑀼𑀜𑁆𑀚𑀲𑀺𑁇_  


(1125.)

1484\. _𑀅𑀭𑀽𑀧 𑀤𑀽𑀭𑀗𑁆𑀕𑀫 𑀏𑀓𑀘𑀸𑀭𑀺,_  
_𑀦 𑀢𑁂 𑀓𑀭𑀺𑀲𑁆𑀲𑀁 𑀯𑀘𑀦𑀁 𑀇𑀤𑀸𑀦𑀺𑀳𑀁;_  
_𑀤𑀼𑀓𑁆𑀔𑀸 𑀳𑀺 𑀓𑀸𑀫𑀸 𑀓𑀝𑀼𑀓𑀸 𑀫𑀳𑀩𑁆𑀪𑀬𑀸,_  
_𑀦𑀺𑀩𑁆𑀩𑀸𑀦𑀫𑁂𑀯𑀸𑀪𑀺𑀫𑀦𑁄 𑀘𑀭𑀺𑀲𑁆𑀲𑀁𑁇_  


(1126.)

1485\. _𑀦𑀸𑀳𑀁 𑀅𑀮𑀓𑁆𑀔𑁆𑀬𑀸 𑀅𑀳𑀺𑀭𑀺𑀓𑁆𑀓𑀢𑀸𑀬 𑀯𑀸,_  
_𑀦 𑀘𑀺𑀢𑁆𑀢𑀳𑁂𑀢𑀽 𑀦 𑀘 𑀤𑀽𑀭𑀓𑀦𑁆𑀢𑀦𑀸;_  
_𑀆𑀚𑀻𑀯𑀳𑁂𑀢𑀽 𑀘 𑀅𑀳𑀁 𑀦 𑀦𑀺𑀓𑁆𑀔𑀫𑀺𑀁,_  
_𑀓𑀢𑁄 𑀘 𑀢𑁂 𑀘𑀺𑀢𑁆𑀢 𑀧𑀝𑀺𑀲𑁆𑀲𑀯𑁄 𑀫𑀬𑀸𑁇_  


(1127.)

1486\. _‘𑀅𑀧𑁆𑀧𑀺𑀘𑁆𑀙𑀢𑀸 𑀲𑀧𑁆𑀧𑀼𑀭𑀺𑀲𑁂𑀳𑀺 𑀯𑀡𑁆𑀡𑀺𑀢𑀸,_  
_𑀫𑀓𑁆𑀔𑀧𑁆𑀧𑀳𑀸𑀦𑀁 𑀯𑀼𑀧𑀲𑀫𑁄 𑀤𑀼𑀔𑀲𑁆𑀲’;_  
_𑀇𑀢𑀺𑀲𑁆𑀲𑀼 𑀫𑀁 𑀘𑀺𑀢𑁆𑀢 𑀢𑀤𑀸 𑀦𑀺𑀬𑀼𑀜𑁆𑀚𑀲𑀺,_  
_𑀇𑀤𑀸𑀦𑀺 𑀢𑁆𑀯𑀁 𑀕𑀘𑁆𑀙𑀲𑀺 𑀧𑀼𑀩𑁆𑀩𑀘𑀺𑀡𑁆𑀡𑀁𑁇_  


(1128.)

1487\. _𑀢𑀡𑁆𑀳𑀸 𑀅𑀯𑀺𑀚𑁆𑀚𑀸 𑀘 𑀧𑀺𑀬𑀸𑀧𑀺𑀬𑀜𑁆𑀘,_  
_𑀲𑀼𑀪𑀸𑀦𑀺 𑀭𑀽𑀧𑀸𑀦𑀺 𑀲𑀼𑀔𑀸 𑀘 𑀯𑁂𑀤𑀦𑀸;_  
_𑀫𑀦𑀸𑀧𑀺𑀬𑀸 𑀓𑀸𑀫𑀕𑀼𑀡𑀸 𑀘 𑀯𑀦𑁆𑀢𑀸,_  
_𑀯𑀦𑁆𑀢𑁂 𑀅𑀳𑀁 𑀆𑀯𑀫𑀺𑀢𑀼𑀁 𑀦 𑀉𑀲𑁆𑀲𑀳𑁂𑁇_  


(1129.)

1488\. _𑀲𑀩𑁆𑀩𑀢𑁆𑀣 𑀢𑁂 𑀘𑀺𑀢𑁆𑀢 𑀯𑀘𑁄 𑀓𑀢𑀁 𑀫𑀬𑀸,_  
_𑀩𑀳𑀽𑀲𑀼 𑀚𑀸𑀢𑀻𑀲𑀼 𑀦 𑀫𑁂𑀲𑀺 𑀓𑁄𑀧𑀺𑀢𑁄;_  
_𑀅𑀚𑁆𑀛𑀢𑁆𑀢𑀲𑀫𑁆𑀪𑀯𑁄 𑀓𑀢𑀜𑁆𑀜𑀼𑀢𑀸𑀬 𑀢𑁂,_  
_𑀤𑀼𑀓𑁆𑀔𑁂 𑀘𑀺𑀭𑀁 𑀲𑀁𑀲𑀭𑀺𑀢𑀁 𑀢𑀬𑀸 𑀓𑀢𑁂𑁇_  


(1130.)

1489\. _𑀢𑁆𑀯𑀜𑁆𑀜𑁂𑀯 𑀦𑁄 𑀘𑀺𑀢𑁆𑀢 𑀓𑀭𑁄𑀲𑀺 𑀩𑁆𑀭𑀸𑀳𑁆𑀫𑀡𑁄,_  
_𑀢𑁆𑀯𑀁 𑀔𑀢𑁆𑀢𑀺𑀬𑁄 𑀭𑀸𑀚𑀤𑀲𑀻 𑀓𑀭𑁄𑀲𑀺;_  
_𑀯𑁂𑀲𑁆𑀲𑀸 𑀘 𑀲𑀼𑀤𑁆𑀤𑀸 𑀘 𑀪𑀯𑀸𑀫 𑀏𑀓𑀤𑀸,_  
_𑀤𑁂𑀯𑀢𑁆𑀢𑀦𑀁 𑀯𑀸𑀧𑀺 𑀢𑀯𑁂𑀯 𑀯𑀸𑀳𑀲𑀸𑁇_  


(1131.)

1490\. _𑀢𑀯𑁂𑀯 𑀳𑁂𑀢𑀽 𑀅𑀲𑀼𑀭𑀸 𑀪𑀯𑀸𑀫𑀲𑁂,_  
_𑀢𑁆𑀯𑀁𑀫𑀽𑀮𑀓𑀁 𑀦𑁂𑀭𑀬𑀺𑀓𑀸 𑀪𑀯𑀸𑀫𑀲𑁂;_  
_𑀅𑀣𑁄 𑀢𑀺𑀭𑀘𑁆𑀙𑀸𑀦𑀕𑀢𑀸𑀧𑀺 𑀏𑀓𑀤𑀸,_  
_𑀧𑁂𑀢𑀢𑁆𑀢𑀦𑀁 𑀯𑀸𑀧𑀺 𑀢𑀯𑁂𑀯 𑀯𑀸𑀳𑀲𑀸𑁇_  


(1132.)

1491\. _𑀦𑀦𑀼 𑀤𑀼𑀩𑁆𑀪𑀺𑀲𑁆𑀲𑀲𑀺 𑀫𑀁 𑀧𑀼𑀦𑀧𑁆𑀧𑀼𑀦𑀁,_  
_𑀫𑀼𑀳𑀼𑀁 𑀫𑀼𑀳𑀼𑀁 𑀘𑀸𑀭𑀡𑀺𑀓𑀁𑀯 𑀤𑀲𑁆𑀲𑀬𑀁;_  
_𑀉𑀫𑁆𑀫𑀢𑁆𑀢𑀓𑁂𑀦𑁂𑀯 𑀫𑀬𑀸 𑀧𑀮𑁄𑀪𑀲𑀺,_  
_𑀓𑀺𑀜𑁆𑀘𑀸𑀧𑀺 𑀢𑁂 𑀘𑀺𑀢𑁆𑀢 𑀯𑀺𑀭𑀸𑀥𑀺𑀢𑀁 𑀫𑀬𑀸𑁇_  


(1133.)

1492\. _𑀇𑀤𑀁 𑀧𑀼𑀭𑁂 𑀘𑀺𑀢𑁆𑀢𑀫𑀘𑀸𑀭𑀺 𑀘𑀸𑀭𑀺𑀓𑀁,_  
_𑀬𑁂𑀦𑀺𑀘𑁆𑀙𑀓𑀁 𑀬𑀢𑁆𑀣𑀓𑀸𑀫𑀁 𑀬𑀣𑀸𑀲𑀼𑀔𑀁;_  
_𑀢𑀤𑀚𑁆𑀚𑀳𑀁 𑀦𑀺𑀕𑁆𑀕𑀳𑁂𑀲𑁆𑀲𑀸𑀫𑀺 𑀬𑁄𑀦𑀺𑀲𑁄,_  
_𑀳𑀢𑁆𑀣𑀺𑀧𑁆𑀧𑀪𑀺𑀦𑁆𑀦𑀁 𑀯𑀺𑀬 𑀅𑀗𑁆𑀓𑀼𑀲𑀕𑁆𑀕𑀳𑁄𑁇_  


(1134.)

1493\. _𑀲𑀢𑁆𑀣𑀸 𑀘 𑀫𑁂 𑀮𑁄𑀓𑀫𑀺𑀫𑀁 𑀅𑀥𑀺𑀝𑁆𑀞𑀳𑀺,_  
_𑀅𑀦𑀺𑀘𑁆𑀘𑀢𑁄 𑀅𑀤𑁆𑀥𑀼𑀯𑀢𑁄 𑀅𑀲𑀸𑀭𑀢𑁄;_  
_𑀧𑀓𑁆𑀔𑀦𑁆𑀤 𑀫𑀁 𑀘𑀺𑀢𑁆𑀢 𑀚𑀺𑀦𑀲𑁆𑀲 𑀲𑀸𑀲𑀦𑁂,_  
_𑀢𑀸𑀭𑁂𑀳𑀺 𑀑𑀖𑀸 𑀫𑀳𑀢𑀸 𑀲𑀼𑀤𑀼𑀢𑁆𑀢𑀭𑀸𑁇_  


(1135.)

1494\. _𑀦 𑀢𑁂 𑀇𑀤𑀁 𑀘𑀺𑀢𑁆𑀢 𑀬𑀣𑀸 𑀧𑀼𑀭𑀸𑀡𑀓𑀁,_  
_𑀦𑀸𑀳𑀁 𑀅𑀮𑀁 𑀢𑀼𑀬𑁆𑀳 𑀯𑀲𑁂 𑀦𑀺𑀯𑀢𑁆𑀢𑀺𑀢𑀼𑀁;_  
_𑀫𑀳𑁂𑀲𑀺𑀦𑁄 𑀧𑀩𑁆𑀩𑀚𑀺𑀢𑁄𑀫𑁆𑀳𑀺 𑀲𑀸𑀲𑀦𑁂,_  
_𑀦 𑀫𑀸𑀤𑀺𑀲𑀸 𑀳𑁄𑀦𑁆𑀢𑀺 𑀯𑀺𑀦𑀸𑀲𑀥𑀸𑀭𑀺𑀦𑁄𑁇_  


(1136.)

1495\. _𑀦𑀕𑀸 𑀲𑀫𑀼𑀤𑁆𑀤𑀸 𑀲𑀭𑀺𑀢𑀸 𑀯𑀲𑀼𑀦𑁆𑀥𑀭𑀸,_  
_𑀤𑀺𑀲𑀸 𑀘𑀢𑀲𑁆𑀲𑁄 𑀯𑀺𑀤𑀺𑀲𑀸 𑀅𑀥𑁄 𑀤𑀺𑀯𑀸;_  
_𑀲𑀩𑁆𑀩𑁂 𑀅𑀦𑀺𑀘𑁆𑀘𑀸 𑀢𑀺𑀪𑀯𑀸 𑀉𑀧𑀤𑁆𑀤𑀼𑀢𑀸,_  
_𑀓𑀼𑀳𑀺𑀁 𑀕𑀢𑁄 𑀘𑀺𑀢𑁆𑀢 𑀲𑀼𑀔𑀁 𑀭𑀫𑀺𑀲𑁆𑀲𑀲𑀺𑁇_  


(1137.)

1496\. _𑀥𑀺𑀢𑀺𑀧𑁆𑀧𑀭𑀁 𑀓𑀺𑀁 𑀫𑀫 𑀘𑀺𑀢𑁆𑀢 𑀓𑀸𑀳𑀺𑀲𑀺,_  
_𑀦 𑀢𑁂 𑀅𑀮𑀁 𑀘𑀺𑀢𑁆𑀢 𑀯𑀲𑀸𑀦𑀼𑀯𑀢𑁆𑀢𑀓𑁄;_  
_𑀦 𑀚𑀸𑀢𑀼 𑀪𑀲𑁆𑀢𑀁 𑀉𑀪𑀢𑁄𑀫𑀼𑀔𑀁 𑀙𑀼𑀧𑁂,_  
_𑀥𑀺𑀭𑀢𑁆𑀣𑀼 𑀧𑀽𑀭𑀁 𑀦𑀯 𑀲𑁄𑀢𑀲𑀦𑁆𑀤𑀦𑀺𑀁𑁇_  


(1138.)

1497\. _𑀯𑀭𑀸𑀳𑀏𑀡𑁂𑀬𑁆𑀬𑀯𑀺𑀕𑀸𑀍𑀳𑀲𑁂𑀯𑀺𑀢𑁂,_  
_𑀧𑀩𑁆𑀪𑀸𑀭𑀓𑀼𑀝𑁆𑀝𑁂 𑀧𑀓𑀢𑁂𑀯 𑀲𑀼𑀦𑁆𑀤𑀭𑁂;_  
_𑀦𑀯𑀫𑁆𑀩𑀼𑀦𑀸 𑀧𑀸𑀯𑀼𑀲𑀲𑀺𑀢𑁆𑀣𑀓𑀸𑀦𑀦𑁂,_  
_𑀢𑀳𑀺𑀁 𑀕𑀼𑀳𑀸𑀕𑁂𑀳𑀕𑀢𑁄 𑀭𑀫𑀺𑀲𑁆𑀲𑀲𑀺𑁇_  


(1139.)

1498\. _𑀲𑀼𑀦𑀻𑀮𑀕𑀻𑀯𑀸 𑀲𑀼𑀲𑀺𑀔𑀸 𑀲𑀼𑀧𑁂𑀔𑀼𑀦𑀸,_  
_𑀲𑀼𑀘𑀺𑀢𑁆𑀢𑀧𑀢𑁆𑀢𑀘𑁆𑀙𑀤𑀦𑀸 𑀯𑀺𑀳𑀗𑁆𑀕𑀫𑀸;_  
_𑀲𑀼𑀫𑀜𑁆𑀚𑀼𑀖𑁄𑀲𑀢𑁆𑀣𑀦𑀺𑀢𑀸𑀪𑀺𑀕𑀚𑁆𑀚𑀺𑀦𑁄,_  
_𑀢𑁂 𑀢𑀁 𑀭𑀫𑁂𑀲𑁆𑀲𑀦𑁆𑀢𑀺 𑀯𑀦𑀫𑁆𑀳𑀺 𑀛𑀸𑀬𑀺𑀦𑀁𑁇_  


(1140.)

1499\. _𑀯𑀼𑀝𑁆𑀞𑀫𑁆𑀳𑀺 𑀤𑁂𑀯𑁂 𑀘𑀢𑀼𑀭𑀗𑁆𑀕𑀼𑀮𑁂 𑀢𑀺𑀡𑁂,_  
_𑀲𑀫𑁆𑀧𑀼𑀧𑁆𑀨𑀺𑀢𑁂 𑀫𑁂𑀖𑀦𑀺𑀪𑀫𑁆𑀳𑀺 𑀓𑀸𑀦𑀦𑁂;_  
_𑀦𑀕𑀦𑁆𑀢𑀭𑁂 𑀯𑀺𑀝𑀧𑀺𑀲𑀫𑁄 𑀲𑀬𑀺𑀲𑁆𑀲𑀁,_  
_𑀢𑀁 𑀫𑁂 𑀫𑀼𑀤𑀽 𑀳𑁂𑀳𑀺𑀢𑀺 𑀢𑀽𑀮𑀲𑀦𑁆𑀦𑀺𑀪𑀁𑁇_  


(1141.)

1500\. _𑀢𑀣𑀸 𑀢𑀼 𑀓𑀲𑁆𑀲𑀸𑀫𑀺 𑀬𑀣𑀸𑀧𑀺 𑀇𑀲𑁆𑀲𑀭𑁄,_  
_𑀬𑀁 𑀮𑀩𑁆𑀪𑀢𑀺 𑀢𑁂𑀦𑀧𑀺 𑀳𑁄𑀢𑀼 𑀫𑁂 𑀅𑀮𑀁;_  
_𑀦 𑀢𑀸𑀳𑀁 𑀓𑀲𑁆𑀲𑀸𑀫𑀺 𑀬𑀣𑀸 𑀅𑀢𑀦𑁆𑀤𑀺𑀢𑁄,_  
_𑀩𑀺𑀍𑀆𑀭𑀪𑀲𑁆𑀢𑀁𑀯 𑀬𑀣𑀸 𑀲𑀼𑀫𑀤𑁆𑀤𑀺𑀢𑀁𑁇_  


(1142.)

1501\. _𑀢𑀣𑀸 𑀢𑀼 𑀓𑀲𑁆𑀲𑀸𑀫𑀺 𑀬𑀣𑀸𑀧𑀺 𑀇𑀲𑁆𑀲𑀭𑁄,_  
_𑀬𑀁 𑀮𑀩𑁆𑀪𑀢𑀺 𑀢𑁂𑀦𑀧𑀺 𑀳𑁄𑀢𑀼 𑀫𑁂 𑀅𑀮𑀁;_  
_𑀯𑀺𑀭𑀺𑀬𑁂𑀦 𑀢𑀁 𑀫𑀬𑁆𑀳 𑀯𑀲𑀸𑀦𑀬𑀺𑀲𑁆𑀲𑀁,_  
_𑀕𑀚𑀁𑀯 𑀫𑀢𑁆𑀢𑀁 𑀓𑀼𑀲𑀮𑀗𑁆𑀓𑀼𑀲𑀕𑁆𑀕𑀳𑁄𑁇_  


(1143.)

1502\. _𑀢𑀬𑀸 𑀲𑀼𑀤𑀦𑁆𑀢𑁂𑀦 𑀅𑀯𑀝𑁆𑀞𑀺𑀢𑁂𑀦 𑀳𑀺,_  
_𑀳𑀬𑁂𑀦 𑀬𑁄𑀕𑁆𑀕𑀸𑀘𑀭𑀺𑀬𑁄𑀯 𑀉𑀚𑁆𑀚𑀼𑀦𑀸;_  
_𑀧𑀳𑁄𑀫𑀺 𑀫𑀕𑁆𑀕𑀁 𑀧𑀝𑀺𑀧𑀚𑁆𑀚𑀺𑀢𑀼𑀁 𑀲𑀺𑀯𑀁,_  
_𑀘𑀺𑀢𑁆𑀢𑀸𑀦𑀼𑀭𑀓𑁆𑀔𑀻𑀳𑀺 𑀲𑀤𑀸 𑀦𑀺𑀲𑁂𑀯𑀺𑀢𑀁𑁇_  


(1144.)

1503\. _𑀆𑀭𑀫𑁆𑀫𑀡𑁂 𑀢𑀁 𑀩𑀮𑀲𑀸 𑀦𑀺𑀩𑀦𑁆𑀥𑀺𑀲𑀁,_  
_𑀦𑀸𑀕𑀁𑀯 𑀣𑀫𑁆𑀪𑀫𑁆𑀳𑀺 𑀤𑀍𑀳𑀸𑀬 𑀭𑀚𑁆𑀚𑀼𑀬𑀸;_  
_𑀢𑀁 𑀫𑁂 𑀲𑀼𑀕𑀼𑀢𑁆𑀢𑀁 𑀲𑀢𑀺𑀬𑀸 𑀲𑀼𑀪𑀸𑀯𑀺𑀢𑀁,_  
_𑀅𑀦𑀺𑀲𑁆𑀲𑀺𑀢𑀁 𑀲𑀩𑁆𑀩𑀪𑀯𑁂𑀲𑀼 𑀳𑁂𑀳𑀺𑀲𑀺𑁇_  


(1145.)

1504\. _𑀧𑀜𑁆𑀜𑀸𑀬 𑀙𑁂𑀢𑁆𑀯𑀸 𑀯𑀺𑀧𑀣𑀸𑀦𑀼𑀲𑀸𑀭𑀺𑀦𑀁,_  
_𑀬𑁄𑀕𑁂𑀦 𑀦𑀺𑀕𑁆𑀕𑀬𑁆𑀳 𑀧𑀣𑁂 𑀦𑀺𑀯𑁂𑀲𑀺𑀬;_  
_𑀤𑀺𑀲𑁆𑀯𑀸 𑀲𑀫𑀼𑀤𑀬𑀁 𑀯𑀺𑀪𑀯𑀜𑁆𑀘 𑀲𑀫𑁆𑀪𑀯𑀁,_  
_𑀤𑀸𑀬𑀸𑀤𑀓𑁄 𑀳𑁂𑀳𑀺𑀲𑀺 𑀅𑀕𑁆𑀕𑀯𑀸𑀤𑀺𑀦𑁄𑁇_  


(1146.)

1505\. _𑀘𑀢𑀼𑀩𑁆𑀩𑀺𑀧𑀮𑁆𑀮𑀸𑀲𑀯𑀲𑀁 𑀅𑀥𑀺𑀝𑁆𑀞𑀺𑀢𑀁,_  
_𑀕𑀸𑀫𑀡𑁆𑀟𑀮𑀁𑀯 𑀧𑀭𑀺𑀦𑁂𑀲𑀺 𑀘𑀺𑀢𑁆𑀢 𑀫𑀁;_  
_𑀦𑀦𑀼 𑀲𑀁𑀬𑁄𑀚𑀦𑀩𑀦𑁆𑀥𑀦𑀘𑁆𑀙𑀺𑀤𑀁,_  
_𑀲𑀁𑀲𑁂𑀯𑀲𑁂 𑀓𑀸𑀭𑀼𑀡𑀺𑀓𑀁 𑀫𑀳𑀸𑀫𑀼𑀦𑀺𑀁𑁇_  


(1147.)

1506\. _𑀫𑀺𑀕𑁄 𑀬𑀣𑀸 𑀲𑁂𑀭𑀺 𑀲𑀼𑀘𑀺𑀢𑁆𑀢𑀓𑀸𑀦𑀦𑁂,_  
_𑀭𑀫𑁆𑀫𑀁 𑀕𑀺𑀭𑀺𑀁 𑀧𑀸𑀯𑀼𑀲𑀅𑀩𑁆𑀪𑀫𑀸𑀮𑀺𑀦𑀺𑀁;_  
_𑀅𑀦𑀸𑀓𑀼𑀮𑁂 𑀢𑀢𑁆𑀣 𑀦𑀕𑁂 𑀭𑀫𑀺𑀲𑁆𑀲𑀁,_  
_𑀅𑀲𑀁𑀲𑀬𑀁 𑀘𑀺𑀢𑁆𑀢 𑀧𑀭𑀸 𑀪𑀯𑀺𑀲𑁆𑀲𑀲𑀺𑁇_  


(1148.)

1507\. _𑀬𑁂 𑀢𑀼𑀬𑁆𑀳 𑀙𑀦𑁆𑀤𑁂𑀦 𑀯𑀲𑁂𑀦 𑀯𑀢𑁆𑀢𑀺𑀦𑁄,_  
_𑀦𑀭𑀸 𑀘 𑀦𑀸𑀭𑀻 𑀘 𑀅𑀦𑀼𑀪𑁄𑀦𑁆𑀢𑀺 𑀬𑀁 𑀲𑀼𑀔𑀁;_  
_𑀅𑀯𑀺𑀤𑁆𑀤𑀲𑀽 𑀫𑀸𑀭𑀯𑀲𑀸𑀦𑀼𑀯𑀢𑁆𑀢𑀺𑀦𑁄,_  
_𑀪𑀯𑀸𑀪𑀺𑀦𑀦𑁆𑀤𑀻 𑀢𑀯 𑀘𑀺𑀢𑁆𑀢 𑀲𑀸𑀯𑀓𑀸”𑀢𑀺𑁇_  


---

1508\. …  𑀢𑀸𑀮𑀧𑀼𑀝𑁄 𑀣𑁂𑀭𑁄… 𑁇



---

1509\. 𑀧𑀜𑁆𑀜𑀸𑀲𑀦𑀺𑀧𑀸𑀢𑁄 𑀦𑀺𑀝𑁆𑀞𑀺𑀢𑁄𑁇



---

1510\. 𑀢𑀢𑁆𑀭𑀼𑀤𑁆𑀤𑀸𑀦𑀁



1511\. _𑀧𑀜𑁆𑀜𑀸𑀲𑀫𑁆𑀳𑀺 𑀦𑀺𑀧𑀸𑀢𑀫𑁆𑀳𑀺,_  
_𑀏𑀓𑁄 𑀢𑀸𑀮𑀧𑀼𑀝𑁄 𑀲𑀼𑀘𑀺;_  
_𑀕𑀸𑀣𑀸𑀬𑁄 𑀢𑀢𑁆𑀣 𑀧𑀜𑁆𑀜𑀸𑀲,_  
_𑀧𑀼𑀦 𑀧𑀜𑁆𑀘 𑀘 𑀉𑀢𑁆𑀢𑀭𑀻𑀢𑀺𑁇_  


[Go to previous page (19.1 Paṭhamavagga)](../19.1.md) / [Go to parent page (19.1 Paṭhamavagga)](../19.1.md) / [Go to next page (20 Saṭṭhinipāta)](../../20.md)


