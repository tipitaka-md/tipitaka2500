
[Home](/) / [19Th1 Theragāthāpāḷi](/tipitaka/19Th1.md) / [14 Cuddasakanipāta](/tipitaka/19Th1/14.md) / [14.1 Paṭhamavagga](/tipitaka/19Th1/14/14.1.md)

# 𑁧𑁪𑁇𑁧𑁇𑁨 𑀕𑁄𑀤𑀢𑁆𑀢𑀢𑁆𑀣𑁂𑀭𑀕𑀸𑀣𑀸

### 𑀘𑀼𑀤𑁆𑀤𑀲𑀓𑀦𑀺𑀧𑀸𑀢

### 𑀧𑀞𑀫𑀯𑀕𑁆𑀕

### 𑀕𑁄𑀤𑀢𑁆𑀢𑀢𑁆𑀣𑁂𑀭𑀕𑀸𑀣𑀸

(659.)

986. _“𑀬𑀣𑀸𑀧𑀺 𑀪𑀤𑁆𑀤𑁄 𑀆𑀚𑀜𑁆𑀜𑁄,_  
_𑀥𑀼𑀭𑁂 𑀬𑀼𑀢𑁆𑀢𑁄 𑀥𑀼𑀭𑀲𑁆𑀲𑀳𑁄;_  
_𑀫𑀣𑀺𑀢𑁄 𑀅𑀢𑀺𑀪𑀸𑀭𑁂𑀦,_  
_𑀲𑀁𑀬𑀼𑀕𑀁 𑀦𑀸𑀢𑀺𑀯𑀢𑁆𑀢𑀢𑀺𑁇_  


(660.)

987. _𑀏𑀯𑀁 𑀧𑀜𑁆𑀜𑀸𑀬 𑀬𑁂 𑀢𑀺𑀢𑁆𑀢𑀸,_  
_𑀲𑀫𑀼𑀤𑁆𑀤𑁄 𑀯𑀸𑀭𑀺𑀦𑀸 𑀬𑀣𑀸;_  
_𑀦 𑀧𑀭𑁂 𑀅𑀢𑀺𑀫𑀜𑁆𑀜𑀦𑁆𑀢𑀺,_  
_𑀅𑀭𑀺𑀬𑀥𑀫𑁆𑀫𑁄𑀯 𑀧𑀸𑀡𑀺𑀦𑀁𑁇_  


(661.)

988. _𑀓𑀸𑀮𑁂 𑀓𑀸𑀮𑀯𑀲𑀁 𑀧𑀢𑁆𑀢𑀸,_  
_𑀪𑀯𑀸𑀪𑀯𑀯𑀲𑀁 𑀕𑀢𑀸;_  
_𑀦𑀭𑀸 𑀤𑀼𑀓𑁆𑀔𑀁 𑀦𑀺𑀕𑀘𑁆𑀙𑀦𑁆𑀢𑀺,_  
_𑀢𑁂𑀥 𑀲𑁄𑀘𑀦𑁆𑀢𑀺 𑀫𑀸𑀡𑀯𑀸𑁇_  


(662.)

989. _𑀉𑀦𑁆𑀦𑀢𑀸 𑀲𑀼𑀔𑀥𑀫𑁆𑀫𑁂𑀦,_  
_𑀤𑀼𑀓𑁆𑀔𑀥𑀫𑁆𑀫𑁂𑀦 𑀘𑁄𑀦𑀢𑀸;_  
_𑀤𑁆𑀯𑀬𑁂𑀦 𑀩𑀸𑀮𑀸 𑀳𑀜𑁆𑀜𑀦𑁆𑀢𑀺,_  
_𑀬𑀣𑀸𑀪𑀽𑀢𑀁 𑀅𑀤𑀲𑁆𑀲𑀺𑀦𑁄𑁇_  


(663.)

990. _𑀬𑁂 𑀘 𑀤𑀼𑀓𑁆𑀔𑁂 𑀲𑀼𑀔𑀲𑁆𑀫𑀺𑀜𑁆𑀘,_  
_𑀫𑀚𑁆𑀛𑁂 𑀲𑀺𑀩𑁆𑀩𑀺𑀦𑀺𑀫𑀘𑁆𑀘𑀕𑀽;_  
_𑀞𑀺𑀢𑀸 𑀢𑁂 𑀇𑀦𑁆𑀤𑀔𑀻𑀮𑁄𑀯,_  
_𑀦 𑀢𑁂 𑀉𑀦𑁆𑀦𑀢𑀑𑀦𑀢𑀸𑁇_  


(664.)

991. _𑀦 𑀳𑁂𑀯 𑀮𑀸𑀪𑁂 𑀦𑀸𑀮𑀸𑀪𑁂,_  
_𑀦 𑀬𑀲𑁂 𑀦 𑀘 𑀓𑀺𑀢𑁆𑀢𑀺𑀬𑀸;_  
_𑀦 𑀦𑀺𑀦𑁆𑀤𑀸𑀬𑀁 𑀧𑀲𑀁𑀲𑀸𑀬,_  
_𑀦 𑀢𑁂 𑀤𑀼𑀓𑁆𑀔𑁂 𑀲𑀼𑀔𑀫𑁆𑀳𑀺 𑀘𑁇_  


(665.)

992. _𑀲𑀩𑁆𑀩𑀢𑁆𑀣 𑀢𑁂 𑀦 𑀮𑀺𑀫𑁆𑀧𑀦𑁆𑀢𑀺,_  
_𑀉𑀤𑀩𑀺𑀦𑁆𑀤𑀼𑀯 𑀧𑁄𑀓𑁆𑀔𑀭𑁂;_  
_𑀲𑀩𑁆𑀩𑀢𑁆𑀣 𑀲𑀼𑀔𑀺𑀢𑀸 𑀥𑀻𑀭𑀸,_  
_𑀲𑀩𑁆𑀩𑀢𑁆𑀣 𑀅𑀧𑀭𑀸𑀚𑀺𑀢𑀸𑁇_  


(666.)

993. _𑀥𑀫𑁆𑀫𑁂𑀦 𑀘 𑀅𑀮𑀸𑀪𑁄 𑀬𑁄,_  
_𑀬𑁄 𑀘 𑀮𑀸𑀪𑁄 𑀅𑀥𑀫𑁆𑀫𑀺𑀓𑁄;_  
_𑀅𑀮𑀸𑀪𑁄 𑀥𑀫𑁆𑀫𑀺𑀓𑁄 𑀲𑁂𑀬𑁆𑀬𑁄,_  
_𑀬𑀜𑁆𑀘𑁂 𑀮𑀸𑀪𑁄 𑀅𑀥𑀫𑁆𑀫𑀺𑀓𑁄𑁇_  


(667.)

994. _𑀬𑀲𑁄 𑀘 𑀅𑀧𑁆𑀧𑀩𑀼𑀤𑁆𑀥𑀻𑀦𑀁,_  
_𑀯𑀺𑀜𑁆𑀜𑀽𑀦𑀁 𑀅𑀬𑀲𑁄 𑀘 𑀬𑁄;_  
_𑀅𑀬𑀲𑁄𑀯 𑀲𑁂𑀬𑁆𑀬𑁄 𑀯𑀺𑀜𑁆𑀜𑀽𑀦𑀁,_  
_𑀦 𑀬𑀲𑁄 𑀅𑀧𑁆𑀧𑀩𑀼𑀤𑁆𑀥𑀺𑀦𑀁𑁇_  


(668.)

995. _𑀤𑀼𑀫𑁆𑀫𑁂𑀥𑁂𑀳𑀺 𑀧𑀲𑀁𑀲𑀸 𑀘,_  
_𑀯𑀺𑀜𑁆𑀜𑀽𑀳𑀺 𑀕𑀭𑀳𑀸 𑀘 𑀬𑀸;_  
_𑀕𑀭𑀳𑀸𑀯 𑀲𑁂𑀬𑁆𑀬𑁄 𑀯𑀺𑀜𑁆𑀜𑀽𑀳𑀺,_  
_𑀬𑀜𑁆𑀘𑁂 𑀩𑀸𑀮𑀧𑁆𑀧𑀲𑀁𑀲𑀦𑀸𑁇_  


(669.)

996. _𑀲𑀼𑀔𑀜𑁆𑀘 𑀓𑀸𑀫𑀫𑀬𑀺𑀓𑀁,_  
_𑀤𑀼𑀓𑁆𑀔𑀜𑁆𑀘 𑀧𑀯𑀺𑀯𑁂𑀓𑀺𑀬𑀁;_  
_𑀧𑀯𑀺𑀯𑁂𑀓𑀤𑀼𑀓𑁆𑀔𑀁 𑀲𑁂𑀬𑁆𑀬𑁄,_  
_𑀬𑀜𑁆𑀘𑁂 𑀓𑀸𑀫𑀫𑀬𑀁 𑀲𑀼𑀔𑀁𑁇_  


(670.)

997. _𑀚𑀻𑀯𑀺𑀢𑀜𑁆𑀘 𑀅𑀥𑀫𑁆𑀫𑁂𑀦,_  
_𑀥𑀫𑁆𑀫𑁂𑀦 𑀫𑀭𑀡𑀜𑁆𑀘 𑀬𑀁;_  
_𑀫𑀭𑀡𑀁 𑀥𑀫𑁆𑀫𑀺𑀓𑀁 𑀲𑁂𑀬𑁆𑀬𑁄,_  
_𑀬𑀜𑁆𑀘𑁂 𑀚𑀻𑀯𑁂 𑀅𑀥𑀫𑁆𑀫𑀺𑀓𑀁𑁇_  


(671.)

998. _𑀓𑀸𑀫𑀓𑁄𑀧𑀧𑁆𑀧𑀳𑀻𑀦𑀸 𑀬𑁂,_  
_𑀲𑀦𑁆𑀢𑀘𑀺𑀢𑁆𑀢𑀸 𑀪𑀯𑀸𑀪𑀯𑁂;_  
_𑀘𑀭𑀦𑁆𑀢𑀺 𑀮𑁄𑀓𑁂 𑀅𑀲𑀺𑀢𑀸,_  
_𑀦𑀢𑁆𑀣𑀺 𑀢𑁂𑀲𑀁 𑀧𑀺𑀬𑀸𑀧𑀺𑀬𑀁𑁇_  


(672.)

999. _𑀪𑀸𑀯𑀬𑀺𑀢𑁆𑀯𑀸𑀦 𑀩𑁄𑀚𑁆𑀛𑀗𑁆𑀕𑁂,_  
_𑀇𑀦𑁆𑀤𑁆𑀭𑀺𑀬𑀸𑀦𑀺 𑀩𑀮𑀸𑀦𑀺 𑀘;_  
_𑀧𑀧𑁆𑀧𑀼𑀬𑁆𑀬 𑀧𑀭𑀫𑀁 𑀲𑀦𑁆𑀢𑀺𑀁,_  
_𑀧𑀭𑀺𑀦𑀺𑀩𑁆𑀩𑀦𑁆𑀢𑀺𑀦𑀸𑀲𑀯𑀸”𑀢𑀺𑁇_  


---

1000. …  𑀕𑁄𑀤𑀢𑁆𑀢𑁄 𑀣𑁂𑀭𑁄… 𑁇



---

1001. 𑀘𑀼𑀤𑁆𑀤𑀲𑀓𑀦𑀺𑀧𑀸𑀢𑁄 𑀦𑀺𑀝𑁆𑀞𑀺𑀢𑁄𑁇



---

1002. 𑀢𑀢𑁆𑀭𑀼𑀤𑁆𑀤𑀸𑀦𑀁



1003. _𑀭𑁂𑀯𑀢𑁄 𑀘𑁂𑀯 𑀕𑁄𑀤𑀢𑁆𑀢𑁄,_  
_𑀣𑁂𑀭𑀸 𑀤𑁆𑀯𑁂 𑀢𑁂 𑀫𑀳𑀺𑀤𑁆𑀥𑀺𑀓𑀸;_  
_𑀘𑀼𑀤𑁆𑀤𑀲𑀫𑁆𑀳𑀺 𑀦𑀺𑀧𑀸𑀢𑀫𑁆𑀳𑀺,_  
_𑀕𑀸𑀣𑀸𑀬𑁄 𑀅𑀝𑁆𑀞𑀯𑀻𑀲𑀢𑀻𑀢𑀺𑁇_  


[Go to previous page (14.1.1 Khadiravaniyarevatattheragāthā)](/tipitaka/19Th1/14/14.1/14.1.1.md) / [Go to parent page (14.1 Paṭhamavagga)](/tipitaka/19Th1/14/14.1.md) / [Go to next page (15 Soḷasakanipāta)](/tipitaka/19Th1/15.md)


