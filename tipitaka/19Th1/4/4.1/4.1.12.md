
[Home](/) / [19Th1 Theragāthāpāḷi](/tipitaka/19Th1.md) / [4 Catukkanipāta](/tipitaka/19Th1/4.md) / [4.1 Paṭhamavagga](/tipitaka/19Th1/4/4.1.md)

# 4.1.12 Muditattheragāthā

### Catukkanipāta

### Paṭhamavagga

### Muditattheragāthā

(311.)

558. _“Pabbajiṃ jīvikatthohaṃ,_  
_laddhāna upasampadaṃ;_  
_Tato saddhaṃ paṭilabhiṃ,_  
_daḷhavīriyo parakkamiṃ._  


(312.)

559. _Kāmaṃ bhijjatuyaṃ kāyo,_  
_maṃsapesī visīyaruṃ;_  
_Ubho jaṇṇukasandhīhi,_  
_jaṅghāyo papatantu me._  


(313.)

560. _Nāsissaṃ na pivissāmi,_  
_vihārā ca na nikkhame;_  
_Napi passaṃ nipātessaṃ,_  
_taṇhāsalle anūhate._  


(314.)

561. _Tassa mevaṃ viharato,_  
_passa vīriyaparakkamaṃ;_  
_Tisso vijjā anuppattā,_  
_kataṃ buddhassa sāsanan”ti._  


===

562. …  Mudito thero… .



===

563. Catukkanipāto niṭṭhito.



===

564. Tatruddānaṃ



565. _Nāgasamālo bhagu ca,_  
_sabhiyo nandakopi ca;_  
_Jambuko senako thero,_  
_sambhūto rāhulopi ca._  


566. _Bhavati candano thero,_  
_dasete buddhasāvakā;_  
_Dhammiko sappako thero,_  
_mudito cāpi te tayo;_  
_Gāthāyo dve ca paññāsa,_  
_therā sabbepi terasāti._  


[Go to previous page](/tipitaka/19Th1/4/4.1/4.1.11.md) / [Go to parent page](/tipitaka/19Th1/4/4.1.md) / [Go to next page](/tipitaka/19Th1/5.md)


