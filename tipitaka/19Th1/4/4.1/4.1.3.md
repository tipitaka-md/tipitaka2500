
[Home](/) / [19Th1 Theragāthāpāḷi](../../../19Th1.md) / [4 Catukkanipāta](../../4.md) / [4.1 Paṭhamavagga](../4.1.md)

# 4.1.3 Sabhiyattheragāthā

* Catukkanipāta

* Paṭhamavagga

* Sabhiyattheragāthā

(275.)

513\. _“Pare ca na vijānanti,_  
_mayamettha yamāmase;_  
_Ye ca tattha vijānanti,_  
_tato sammanti medhagā._  


(276.)

514\. _Yadā ca avijānantā,_  
_iriyantyamarā viya;_  
_Vijānanti ca ye dhammaṃ,_  
_āturesu anāturā._  


(277.)

515\. _Yaṃ kiñci sithilaṃ kammaṃ,_  
_saṃkiliṭṭhañca yaṃ vataṃ;_  
_Saṅkassaraṃ brahmacariyaṃ,_  
_na taṃ hoti mahapphalaṃ._  


(278.)

516\. _Yassa sabrahmacārīsu,_  
_gāravo nūpalabbhati;_  
_Ārakā hoti saddhammā,_  
_nabhaṃ puthaviyā yathā”ti._  


---

517\. …  Sabhiyo thero… .



[Go to previous page (4.1.2 Bhaguttheragāthā)](4.1.2.md) / [Go to parent page (4.1 Paṭhamavagga)](../4.1.md) / [Go to next page (4.1.4 Nandakattheragāthā)](4.1.4.md)


