---
title: 2.2.6 Mahākāḷattheragāthā
path: /tipitaka/19Th1/2/2.2/2.2.6
ref: 268708
breadcrumbs:
  - name: Home
    link: /
  - name: 19Th1 Theragāthāpāḷi
    link: /tipitaka/19Th1
  - name: 2 Dukanipāta
    link: /tipitaka/19Th1/2
  - name: 2.2 Dutiyavagga
    link: /tipitaka/19Th1/2/2.2
prevL: /tipitaka/19Th1/2/2.2/2.2.5
upL: /tipitaka/19Th1/2/2.2
nextL: /tipitaka/19Th1/2/2.2/2.2.7
---

# 2.2.6 Mahākāḷattheragāthā

### Dukanipāta

### Dutiyavagga

### Mahākāḷattheragāthā

(151.)

321. _“Kāḷī itthī brahatī dhaṅkarūpā,_  
_Satthiñca bhetvā aparañca satthiṃ;_  
_Bāhañca bhetvā aparañca bāhaṃ,_  
_Sīsañca bhetvā dadhithālakaṃva;_  
_Esā nisinnā abhisandahitvā._  


(152.)

322. _Yo ve avidvā upadhiṃ karoti,_  
_Punappunaṃ dukkhamupeti mando;_  
_Tasmā pajānaṃ upadhiṃ na kayirā,_  
_Māhaṃ puna bhinnasiro sayissan”ti._  


===

323. …  Mahākāḷo thero… .




