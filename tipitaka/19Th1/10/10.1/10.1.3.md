
[Home](/) / [19Th1 Theragāthāpāḷi](../...md) / [10 Dasakanipāta](...md) / [10.1 Paṭhamavagga](../19Th1/10/10.1.md)

# 𑁧𑁦𑁇𑁧𑁇𑁩 𑀫𑀳𑀸𑀓𑀧𑁆𑀧𑀺𑀦𑀢𑁆𑀣𑁂𑀭𑀕𑀸𑀣𑀸

* 𑀤𑀲𑀓𑀦𑀺𑀧𑀸𑀢

* 𑀧𑀞𑀫𑀯𑀕𑁆𑀕

* 𑀫𑀳𑀸𑀓𑀧𑁆𑀧𑀺𑀦𑀢𑁆𑀣𑁂𑀭𑀕𑀸𑀣𑀸

(547.)

852\. _“𑀅𑀦𑀸𑀕𑀢𑀁 𑀬𑁄 𑀧𑀝𑀺𑀓𑀘𑁆𑀘 𑀧𑀲𑁆𑀲𑀢𑀺,_  
_𑀳𑀺𑀢𑀜𑁆𑀘 𑀅𑀢𑁆𑀣𑀁 𑀅𑀳𑀺𑀢𑀜𑁆𑀘 𑀢𑀁 𑀤𑁆𑀯𑀬𑀁;_  
_𑀯𑀺𑀤𑁆𑀤𑁂𑀲𑀺𑀦𑁄 𑀢𑀲𑁆𑀲 𑀳𑀺𑀢𑁂𑀲𑀺𑀦𑁄 𑀯𑀸,_  
_𑀭𑀦𑁆𑀥𑀁 𑀦 𑀧𑀲𑁆𑀲𑀦𑁆𑀢𑀺 𑀲𑀫𑁂𑀓𑁆𑀔𑀫𑀸𑀦𑀸𑁇_  


(548.)

853\. _𑀆𑀦𑀸𑀧𑀸𑀦𑀲𑀢𑀻 𑀬𑀲𑁆𑀲,_  
_𑀧𑀭𑀺𑀧𑀼𑀡𑁆𑀡𑀸 𑀲𑀼𑀪𑀸𑀯𑀺𑀢𑀸;_  
_𑀅𑀦𑀼𑀧𑀼𑀩𑁆𑀩𑀁 𑀧𑀭𑀺𑀘𑀺𑀢𑀸,_  
_𑀬𑀣𑀸 𑀩𑀼𑀤𑁆𑀥𑁂𑀦 𑀤𑁂𑀲𑀺𑀢𑀸;_  
_𑀲𑁄𑀫𑀁 𑀮𑁄𑀓𑀁 𑀧𑀪𑀸𑀲𑁂𑀢𑀺,_  
_𑀅𑀩𑁆𑀪𑀸 𑀫𑀼𑀢𑁆𑀢𑁄𑀯 𑀘𑀦𑁆𑀤𑀺𑀫𑀸𑁇_  


(549.)

854\. _𑀑𑀤𑀸𑀢𑀁 𑀯𑀢 𑀫𑁂 𑀘𑀺𑀢𑁆𑀢𑀁,_  
_𑀅𑀧𑁆𑀧𑀫𑀸𑀡𑀁 𑀲𑀼𑀪𑀸𑀯𑀺𑀢𑀁;_  
_𑀦𑀺𑀩𑁆𑀩𑀺𑀤𑁆𑀥𑀁 𑀧𑀕𑁆𑀕𑀳𑀻𑀢𑀜𑁆𑀘,_  
_𑀲𑀩𑁆𑀩𑀸 𑀑𑀪𑀸𑀲𑀢𑁂 𑀤𑀺𑀲𑀸𑁇_  


(550.)

855\. _𑀚𑀻𑀯𑀢𑁂 𑀯𑀸𑀧𑀺 𑀲𑀧𑁆𑀧𑀜𑁆𑀜𑁄,_  
_𑀅𑀧𑀺 𑀯𑀺𑀢𑁆𑀢𑀧𑀭𑀺𑀓𑁆𑀔𑀬𑁄;_  
_𑀧𑀜𑁆𑀜𑀸𑀬 𑀘 𑀅𑀮𑀸𑀪𑁂𑀦,_  
_𑀯𑀺𑀢𑁆𑀢𑀯𑀸𑀧𑀺 𑀦 𑀚𑀻𑀯𑀢𑀺𑁇_  


(551.)

856\. _𑀧𑀜𑁆𑀜𑀸 𑀲𑀼𑀢𑀯𑀺𑀦𑀺𑀘𑁆𑀙𑀺𑀦𑀻,_  
_𑀧𑀜𑁆𑀜𑀸 𑀓𑀺𑀢𑁆𑀢𑀺𑀲𑀺𑀮𑁄𑀓𑀯𑀤𑁆𑀥𑀦𑀻;_  
_𑀧𑀜𑁆𑀜𑀸𑀲𑀳𑀺𑀢𑁄 𑀦𑀭𑁄 𑀇𑀥,_  
_𑀅𑀧𑀺 𑀤𑀼𑀓𑁆𑀔𑁂𑀲𑀼 𑀲𑀼𑀔𑀸𑀦𑀺 𑀯𑀺𑀦𑁆𑀤𑀢𑀺𑁇_  


(552.)

857\. _𑀦𑀸𑀬𑀁 𑀅𑀚𑁆𑀚𑀢𑀦𑁄 𑀥𑀫𑁆𑀫𑁄,_  
_𑀦𑀘𑁆𑀙𑁂𑀭𑁄 𑀦𑀧𑀺 𑀅𑀩𑁆𑀪𑀼𑀢𑁄;_  
_𑀬𑀢𑁆𑀣 𑀚𑀸𑀬𑁂𑀣 𑀫𑀻𑀬𑁂𑀣,_  
_𑀢𑀢𑁆𑀣 𑀓𑀺𑀁 𑀯𑀺𑀬 𑀅𑀩𑁆𑀪𑀼𑀢𑀁𑁇_  


(553.)

858\. _𑀅𑀦𑀦𑁆𑀢𑀭𑀁 𑀳𑀺 𑀚𑀸𑀢𑀲𑁆𑀲,_  
_𑀚𑀻𑀯𑀺𑀢𑀸 𑀫𑀭𑀡𑀁 𑀥𑀼𑀯𑀁;_  
_𑀚𑀸𑀢𑀸 𑀚𑀸𑀢𑀸 𑀫𑀭𑀦𑁆𑀢𑀻𑀥,_  
_𑀏𑀯𑀁𑀥𑀫𑁆𑀫𑀸 𑀳𑀺 𑀧𑀸𑀡𑀺𑀦𑁄𑁇_  


(554.)

859\. _𑀦 𑀳𑁂𑀢𑀤𑀢𑁆𑀣𑀸𑀬 𑀫𑀢𑀲𑁆𑀲 𑀳𑁄𑀢𑀺,_  
_𑀬𑀁 𑀚𑀻𑀯𑀺𑀢𑀢𑁆𑀣𑀁 𑀧𑀭𑀧𑁄𑀭𑀺𑀲𑀸𑀦𑀁;_  
_𑀫𑀢𑀫𑁆𑀳𑀺 𑀭𑀼𑀡𑁆𑀡𑀁 𑀦 𑀬𑀲𑁄 𑀦 𑀮𑁄𑀓𑁆𑀬𑀁,_  
_𑀦 𑀯𑀡𑁆𑀡𑀺𑀢𑀁 𑀲𑀫𑀡𑀩𑁆𑀭𑀸𑀳𑁆𑀫𑀡𑁂𑀳𑀺𑁇_  


(555.)

860\. _𑀘𑀓𑁆𑀔𑀼𑀁 𑀲𑀭𑀻𑀭𑀁 𑀉𑀧𑀳𑀦𑁆𑀢𑀺 𑀢𑁂𑀦,_  
_𑀦𑀺𑀳𑀻𑀬𑀢𑀺 𑀯𑀡𑁆𑀡𑀩𑀮𑀁 𑀫𑀢𑀻 𑀘;_  
_𑀆𑀦𑀦𑁆𑀤𑀺𑀦𑁄 𑀢𑀲𑁆𑀲 𑀤𑀺𑀲𑀸 𑀪𑀯𑀦𑁆𑀢𑀺,_  
_𑀳𑀺𑀢𑁂𑀲𑀺𑀦𑁄 𑀦𑀸𑀲𑁆𑀲 𑀲𑀼𑀔𑀻 𑀪𑀯𑀦𑁆𑀢𑀺𑁇_  


(556.)

861\. _𑀢𑀲𑁆𑀫𑀸 𑀳𑀺 𑀇𑀘𑁆𑀙𑁂𑀬𑁆𑀬 𑀓𑀼𑀮𑁂 𑀯𑀲𑀦𑁆𑀢𑁂,_  
_𑀫𑁂𑀥𑀸𑀯𑀺𑀦𑁄 𑀘𑁂𑀯 𑀩𑀳𑀼𑀲𑁆𑀲𑀼𑀢𑁂 𑀘;_  
_𑀬𑁂𑀲𑀁 𑀳𑀺 𑀧𑀜𑁆𑀜𑀸𑀯𑀺𑀪𑀯𑁂𑀦 𑀓𑀺𑀘𑁆𑀘𑀁,_  
_𑀢𑀭𑀦𑁆𑀢𑀺 𑀦𑀸𑀯𑀸𑀬 𑀦𑀤𑀺𑀁𑀯 𑀧𑀼𑀡𑁆𑀡𑀦𑁆”𑀢𑀺𑁇_  


---

862\. …  𑀫𑀳𑀸𑀓𑀧𑁆𑀧𑀺𑀦𑁄 𑀣𑁂𑀭𑁄… 𑁇



[Go to previous page (10.1.2 Ekavihāriyattheragāthā)](10.1.2.md) / [Go to parent page (10.1 Paṭhamavagga)](../19Th1/10/10.1.md) / [Go to next page (10.1.4 Cūḷapanthakattheragāthā)](10.1.4.md)


