
[Home](/) / [19Th1 Theragāthāpāḷi](../../../19Th1.md) / [10 Dasakanipāta](../../10.md) / [10.1 Paṭhamavagga](../10.1.md)

# 𑁧𑁦𑁇𑁧𑁇𑁪 𑀘𑀽𑀍𑀅𑀧𑀦𑁆𑀣𑀓𑀢𑁆𑀣𑁂𑀭𑀕𑀸𑀣𑀸

### 𑀤𑀲𑀓𑀦𑀺𑀧𑀸𑀢

### 𑀧𑀞𑀫𑀯𑀕𑁆𑀕

### 𑀘𑀽𑀍𑀅𑀧𑀦𑁆𑀣𑀓𑀢𑁆𑀣𑁂𑀭𑀕𑀸𑀣𑀸

(557.)

863\. _“𑀤𑀦𑁆𑀥𑀸 𑀫𑀬𑁆𑀳𑀁 𑀕𑀢𑀻 𑀆𑀲𑀺,_  
_𑀧𑀭𑀺𑀪𑀽𑀢𑁄 𑀧𑀼𑀭𑁂 𑀅𑀳𑀁;_  
_𑀪𑀸𑀢𑀸 𑀘 𑀫𑀁 𑀧𑀡𑀸𑀫𑁂𑀲𑀺,_  
_‘𑀕𑀘𑁆𑀙 𑀤𑀸𑀦𑀺 𑀢𑀼𑀯𑀁 𑀖𑀭𑀁’𑁇_  


(558.)

864\. _𑀲𑁄𑀳𑀁 𑀧𑀡𑀸𑀫𑀺𑀢𑁄 𑀲𑀦𑁆𑀢𑁄,_  
_𑀲𑀁𑀖𑀸𑀭𑀸𑀫𑀲𑁆𑀲 𑀓𑁄𑀝𑁆𑀞𑀓𑁂;_  
_𑀤𑀼𑀫𑁆𑀫𑀦𑁄 𑀢𑀢𑁆𑀣 𑀅𑀝𑁆𑀞𑀸𑀲𑀺𑀁,_  
_𑀲𑀸𑀲𑀦𑀲𑁆𑀫𑀺𑀁 𑀅𑀧𑁂𑀓𑁆𑀔𑀯𑀸𑁇_  


(559.)

865\. _𑀪𑀕𑀯𑀸 𑀢𑀢𑁆𑀣 𑀆𑀕𑀘𑁆𑀙𑀺,_  
_𑀲𑀻𑀲𑀁 𑀫𑀬𑁆𑀳𑀁 𑀧𑀭𑀸𑀫𑀲𑀺;_  
_𑀩𑀸𑀳𑀸𑀬 𑀫𑀁 𑀕𑀳𑁂𑀢𑁆𑀯𑀸𑀦,_  
_𑀲𑀁𑀖𑀸𑀭𑀸𑀫𑀁 𑀧𑀯𑁂𑀲𑀬𑀺𑁇_  


(560.)

866\. _𑀅𑀦𑀼𑀓𑀫𑁆𑀧𑀸𑀬 𑀫𑁂 𑀲𑀢𑁆𑀣𑀸,_  
_𑀧𑀸𑀤𑀸𑀲𑀺 𑀧𑀸𑀤𑀧𑀼𑀜𑁆𑀙𑀦𑀺𑀁;_  
_‘𑀏𑀢𑀁 𑀲𑀼𑀤𑁆𑀥𑀁 𑀅𑀥𑀺𑀝𑁆𑀞𑁂𑀳𑀺,_  
_𑀏𑀓𑀫𑀦𑁆𑀢𑀁 𑀲𑁆𑀯𑀥𑀺𑀝𑁆𑀞𑀺𑀢𑀁’𑁇_  


(561.)

867\. _𑀢𑀲𑁆𑀲𑀸𑀳𑀁 𑀯𑀘𑀦𑀁 𑀲𑀼𑀢𑁆𑀯𑀸,_  
_𑀯𑀺𑀳𑀸𑀲𑀺𑀁 𑀲𑀸𑀲𑀦𑁂 𑀭𑀢𑁄;_  
_𑀲𑀫𑀸𑀥𑀺𑀁 𑀧𑀝𑀺𑀧𑀸𑀤𑁂𑀲𑀺𑀁,_  
_𑀉𑀢𑁆𑀢𑀫𑀢𑁆𑀣𑀲𑁆𑀲 𑀧𑀢𑁆𑀢𑀺𑀬𑀸𑁇_  


(562.)

868\. _𑀧𑀼𑀩𑁆𑀩𑁂𑀦𑀺𑀯𑀸𑀲𑀁 𑀚𑀸𑀦𑀸𑀫𑀺,_  
_𑀤𑀺𑀩𑁆𑀩𑀘𑀓𑁆𑀔𑀼 𑀯𑀺𑀲𑁄𑀥𑀺𑀢𑀁;_  
_𑀢𑀺𑀲𑁆𑀲𑁄 𑀯𑀺𑀚𑁆𑀚𑀸 𑀅𑀦𑀼𑀧𑁆𑀧𑀢𑁆𑀢𑀸,_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁𑁇_  


(563.)

869\. _𑀲𑀳𑀲𑁆𑀲𑀓𑁆𑀔𑀢𑁆𑀢𑀼𑀫𑀢𑁆𑀢𑀸𑀦𑀁,_  
_𑀦𑀺𑀫𑁆𑀫𑀺𑀦𑀺𑀢𑁆𑀯𑀸𑀦 𑀧𑀦𑁆𑀣𑀓𑁄;_  
_𑀦𑀺𑀲𑀻𑀤𑀫𑁆𑀩𑀯𑀦𑁂 𑀭𑀫𑁆𑀫𑁂,_  
_𑀬𑀸𑀯 𑀓𑀸𑀮𑀧𑁆𑀧𑀯𑁂𑀤𑀦𑀸𑁇_  


(564.)

870\. _𑀢𑀢𑁄 𑀫𑁂 𑀲𑀢𑁆𑀣𑀸 𑀧𑀸𑀳𑁂𑀲𑀺,_  
_𑀤𑀽𑀢𑀁 𑀓𑀸𑀮𑀧𑁆𑀧𑀯𑁂𑀤𑀓𑀁;_  
_𑀧𑀯𑁂𑀤𑀺𑀢𑀫𑁆𑀳𑀺 𑀓𑀸𑀮𑀫𑁆𑀳𑀺,_  
_𑀯𑁂𑀳𑀸𑀲𑀸𑀤𑀼𑀧𑀲𑀗𑁆𑀓𑀫𑀺𑀁𑁇_  


(565.)

871\. _𑀯𑀦𑁆𑀤𑀺𑀢𑁆𑀯𑀸 𑀲𑀢𑁆𑀣𑀼𑀦𑁄 𑀧𑀸𑀤𑁂,_  
_𑀏𑀓𑀫𑀦𑁆𑀢𑀁 𑀦𑀺𑀲𑀻𑀤𑀳𑀁;_  
_𑀦𑀺𑀲𑀺𑀦𑁆𑀦𑀁 𑀫𑀁 𑀯𑀺𑀤𑀺𑀢𑁆𑀯𑀸𑀦,_  
_𑀅𑀣 𑀲𑀢𑁆𑀣𑀸 𑀧𑀝𑀺𑀕𑁆𑀕𑀳𑀺𑁇_  


(566.)

872\. _𑀆𑀬𑀸𑀕𑁄 𑀲𑀩𑁆𑀩𑀮𑁄𑀓𑀲𑁆𑀲,_  
_𑀆𑀳𑀼𑀢𑀻𑀦𑀁 𑀧𑀝𑀺𑀕𑁆𑀕𑀳𑁄;_  
_𑀧𑀼𑀜𑁆𑀜𑀓𑁆𑀔𑁂𑀢𑁆𑀢𑀁 𑀫𑀦𑀼𑀲𑁆𑀲𑀸𑀦𑀁,_  
_𑀧𑀝𑀺𑀕𑁆𑀕𑀡𑁆𑀳𑀺𑀢𑁆𑀣 𑀤𑀓𑁆𑀔𑀺𑀡𑀦𑁆”𑀢𑀺𑁇_  


---

873\. …  𑀘𑀽𑀍𑀅𑀧𑀦𑁆𑀣𑀓𑁄 𑀣𑁂𑀭𑁄… 𑁇



[Go to previous page (10.1.3 Mahākappinattheragāthā)](10.1.3.md) / [Go to parent page (10.1 Paṭhamavagga)](../10.1.md) / [Go to next page (10.1.5 Kappattheragāthā)](10.1.5.md)


