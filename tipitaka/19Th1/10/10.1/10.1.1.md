
[Home](/) / [19Th1 Theragāthāpāḷi](../../../19Th1.md) / [10 Dasakanipāta](../../10.md) / [10.1 Paṭhamavagga](../10.1.md)

# 𑁧𑁦𑁇𑁧𑁇𑁧 𑀓𑀸𑀍𑀉𑀤𑀸𑀬𑀺𑀢𑁆𑀣𑁂𑀭𑀕𑀸𑀣𑀸

* 𑀤𑀲𑀓𑀦𑀺𑀧𑀸𑀢

* 𑀧𑀞𑀫𑀯𑀕𑁆𑀕

* 𑀓𑀸𑀍𑀉𑀤𑀸𑀬𑀺𑀢𑁆𑀣𑁂𑀭𑀕𑀸𑀣𑀸

(527.)

830\. _“𑀅𑀗𑁆𑀕𑀸𑀭𑀺𑀦𑁄 𑀤𑀸𑀦𑀺 𑀤𑀼𑀫𑀸 𑀪𑀤𑀦𑁆𑀢𑁂,_  
_𑀨𑀮𑁂𑀲𑀺𑀦𑁄 𑀙𑀤𑀦𑀁 𑀯𑀺𑀧𑁆𑀧𑀳𑀸𑀬;_  
_𑀢𑁂 𑀅𑀘𑁆𑀘𑀺𑀫𑀦𑁆𑀢𑁄𑀯 𑀧𑀪𑀸𑀲𑀬𑀦𑁆𑀢𑀺,_  
_𑀲𑀫𑀬𑁄 𑀫𑀳𑀸𑀯𑀻𑀭 𑀪𑀸𑀕𑀻 𑀭𑀲𑀸𑀦𑀁𑁇_  


(528.)

831\. _𑀤𑀼𑀫𑀸𑀦𑀺 𑀨𑀼𑀮𑁆𑀮𑀸𑀦𑀺 𑀫𑀦𑁄𑀭𑀫𑀸𑀦𑀺,_  
_𑀲𑀫𑀦𑁆𑀢𑀢𑁄 𑀲𑀩𑁆𑀩𑀤𑀺𑀲𑀸 𑀧𑀯𑀦𑁆𑀢𑀺;_  
_𑀧𑀢𑁆𑀢𑀁 𑀧𑀳𑀸𑀬 𑀨𑀮𑀫𑀸𑀲𑀲𑀸𑀦𑀸,_  
_𑀓𑀸𑀮𑁄 𑀇𑀢𑁄 𑀧𑀓𑁆𑀓𑀫𑀦𑀸𑀬 𑀯𑀻𑀭𑁇_  


(529.)

832\. _𑀦𑁂𑀯𑀸𑀢𑀺𑀲𑀻𑀢𑀁 𑀦 𑀧𑀦𑀸𑀢𑀺𑀉𑀡𑁆𑀳𑀁,_  
_𑀲𑀼𑀔𑀸 𑀉𑀢𑀼 𑀅𑀤𑁆𑀥𑀦𑀺𑀬𑀸 𑀪𑀤𑀦𑁆𑀢𑁂;_  
_𑀧𑀲𑁆𑀲𑀦𑁆𑀢𑀼 𑀢𑀁 𑀲𑀸𑀓𑀺𑀬𑀸 𑀓𑁄𑀍𑀇𑀬𑀸 𑀘,_  
_𑀧𑀘𑁆𑀙𑀸𑀫𑀼𑀔𑀁 𑀭𑁄𑀳𑀺𑀦𑀺𑀬𑀁 𑀢𑀭𑀦𑁆𑀢𑀁𑁇_  


(530.)

833\. _𑀆𑀲𑀸𑀬 𑀓𑀲𑀢𑁂 𑀔𑁂𑀢𑁆𑀢𑀁,_  
_𑀩𑀻𑀚𑀁 𑀆𑀲𑀸𑀬 𑀯𑀧𑁆𑀧𑀢𑀺;_  
_𑀆𑀲𑀸𑀬 𑀯𑀸𑀡𑀺𑀚𑀸 𑀬𑀦𑁆𑀢𑀺,_  
_𑀲𑀫𑀼𑀤𑁆𑀤𑀁 𑀥𑀦𑀳𑀸𑀭𑀓𑀸;_  
_𑀬𑀸𑀬 𑀆𑀲𑀸𑀬 𑀢𑀺𑀝𑁆𑀞𑀸𑀫𑀺,_  
_𑀲𑀸 𑀫𑁂 𑀆𑀲𑀸 𑀲𑀫𑀺𑀚𑁆𑀛𑀢𑀼𑁇_  


(531.)

834\. _𑀧𑀼𑀦𑀧𑁆𑀧𑀼𑀦𑀁 𑀘𑁂𑀯 𑀯𑀧𑀦𑁆𑀢𑀺 𑀩𑀻𑀚𑀁,_  
_𑀧𑀼𑀦𑀧𑁆𑀧𑀼𑀦𑀁 𑀯𑀲𑁆𑀲𑀢𑀺 𑀤𑁂𑀯𑀭𑀸𑀚𑀸;_  
_𑀧𑀼𑀦𑀧𑁆𑀧𑀼𑀦𑀁 𑀔𑁂𑀢𑁆𑀢𑀁 𑀓𑀲𑀦𑁆𑀢𑀺 𑀓𑀲𑁆𑀲𑀓𑀸,_  
_𑀧𑀼𑀦𑀧𑁆𑀧𑀼𑀦𑀁 𑀥𑀜𑁆𑀜𑀫𑀼𑀧𑁂𑀢𑀺 𑀭𑀝𑁆𑀞𑀁𑁇_  


(532.)

835\. _𑀧𑀼𑀦𑀧𑁆𑀧𑀼𑀦𑀁 𑀬𑀸𑀘𑀦𑀓𑀸 𑀘𑀭𑀦𑁆𑀢𑀺,_  
_𑀧𑀼𑀦𑀧𑁆𑀧𑀼𑀦𑀁 𑀤𑀸𑀦𑀧𑀢𑀻 𑀤𑀤𑀦𑁆𑀢𑀺;_  
_𑀧𑀼𑀦𑀧𑁆𑀧𑀼𑀦𑀁 𑀤𑀸𑀦𑀧𑀢𑀻 𑀤𑀤𑀺𑀢𑁆𑀯𑀸,_  
_𑀧𑀼𑀦𑀧𑁆𑀧𑀼𑀦𑀁 𑀲𑀕𑁆𑀕𑀫𑀼𑀧𑁂𑀦𑁆𑀢𑀺 𑀞𑀸𑀦𑀁𑁇_  


(533.)

836\. _𑀯𑀻𑀭𑁄 𑀳𑀯𑁂 𑀲𑀢𑁆𑀢𑀬𑀼𑀕𑀁 𑀧𑀼𑀦𑁂𑀢𑀺,_  
_𑀬𑀲𑁆𑀫𑀺𑀁 𑀓𑀼𑀮𑁂 𑀚𑀸𑀬𑀢𑀺 𑀪𑀽𑀭𑀺𑀧𑀜𑁆𑀜𑁄;_  
_𑀫𑀜𑁆𑀜𑀸𑀫𑀳𑀁 𑀲𑀓𑁆𑀓𑀢𑀺 𑀤𑁂𑀯𑀤𑁂𑀯𑁄,_  
_𑀢𑀬𑀸 𑀳𑀺 𑀚𑀸𑀢𑁄 𑀫𑀼𑀦𑀺 𑀲𑀘𑁆𑀘𑀦𑀸𑀫𑁄𑁇_  


(534.)

837\. _𑀲𑀼𑀤𑁆𑀥𑁄𑀤𑀦𑁄 𑀦𑀸𑀫 𑀧𑀺𑀢𑀸 𑀫𑀳𑁂𑀲𑀺𑀦𑁄,_  
_𑀩𑀼𑀤𑁆𑀥𑀲𑁆𑀲 𑀫𑀸𑀢𑀸 𑀧𑀦 𑀫𑀸𑀬𑀦𑀸𑀫𑀸;_  
_𑀬𑀸 𑀩𑁄𑀥𑀺𑀲𑀢𑁆𑀢𑀁 𑀧𑀭𑀺𑀳𑀭𑀺𑀬 𑀓𑀼𑀘𑁆𑀙𑀺𑀦𑀸,_  
_𑀓𑀸𑀬𑀲𑁆𑀲 𑀪𑁂𑀤𑀸 𑀢𑀺𑀤𑀺𑀯𑀫𑁆𑀳𑀺 𑀫𑁄𑀤𑀢𑀺𑁇_  


(535.)

838\. _𑀲𑀸 𑀕𑁄𑀢𑀫𑀻 𑀓𑀸𑀮𑀓𑀢𑀸 𑀇𑀢𑁄 𑀘𑀼𑀢𑀸,_  
_𑀤𑀺𑀩𑁆𑀩𑁂𑀳𑀺 𑀓𑀸𑀫𑁂𑀳𑀺 𑀲𑀫𑀗𑁆𑀕𑀺𑀪𑀽𑀢𑀸;_  
_𑀲𑀸 𑀫𑁄𑀤𑀢𑀺 𑀓𑀸𑀫𑀕𑀼𑀡𑁂𑀳𑀺 𑀧𑀜𑁆𑀘𑀳𑀺,_  
_𑀧𑀭𑀺𑀯𑀸𑀭𑀺𑀢𑀸 𑀤𑁂𑀯𑀕𑀡𑁂𑀳𑀺 𑀢𑁂𑀳𑀺”𑁇_  


(536.)

839\. _“𑀩𑀼𑀤𑁆𑀥𑀲𑁆𑀲 𑀧𑀼𑀢𑁆𑀢𑁄𑀫𑁆𑀳𑀺 𑀅𑀲𑀬𑁆𑀳𑀲𑀸𑀳𑀺𑀦𑁄,_  
_𑀅𑀗𑁆𑀕𑀻𑀭𑀲𑀲𑁆𑀲𑀧𑁆𑀧𑀝𑀺𑀫𑀲𑁆𑀲 𑀢𑀸𑀤𑀺𑀦𑁄;_  
_𑀧𑀺𑀢𑀼𑀧𑀺𑀢𑀸 𑀫𑀬𑁆𑀳𑀁 𑀢𑀼𑀯𑀁𑀲𑀺 𑀲𑀓𑁆𑀓,_  
_𑀥𑀫𑁆𑀫𑁂𑀦 𑀫𑁂 𑀕𑁄𑀢𑀫 𑀅𑀬𑁆𑀬𑀓𑁄𑀲𑀻”𑀢𑀺𑁇_  


---

840\. …  𑀓𑀸𑀍𑀉𑀤𑀸𑀬𑀻 𑀣𑁂𑀭𑁄… 𑁇



[Go to previous page (10.1 Paṭhamavagga)](../10.1.md) / [Go to parent page (10.1 Paṭhamavagga)](../10.1.md) / [Go to next page (10.1.2 Ekavihāriyattheragāthā)](10.1.2.md)


