
[Home](/) / [19Th1 Theragāthāpāḷi](../../../19Th1.md) / [10 Dasakanipāta](../../10.md) / [10.1 Paṭhamavagga](../10.1.md)

# 10.1.2 Ekavihāriyattheragāthā

* Dasakanipāta

* Paṭhamavagga

* Ekavihāriyattheragāthā

(537.)

841\. _“Purato pacchato vāpi,_  
_aparo ce na vijjati;_  
_Atīva phāsu bhavati,_  
_ekassa vasato vane._  


(538.)

842\. _Handa eko gamissāmi,_  
_araññaṃ buddhavaṇṇitaṃ;_  
_Phāsu ekavihārissa,_  
_pahitattassa bhikkhuno._  


(539.)

843\. _Yogi-pītikaraṃ rammaṃ,_  
_mattakuñjarasevitaṃ;_  
_Eko attavasī khippaṃ,_  
_pavisissāmi kānanaṃ._  


(540.)

844\. _Supupphite sītavane,_  
_sītale girikandare;_  
_Gattāni parisiñcitvā,_  
_caṅkamissāmi ekako._  


(541.)

845\. _Ekākiyo adutiyo,_  
_ramaṇīye mahāvane;_  
_Kadāhaṃ viharissāmi,_  
_katakicco anāsavo._  


(542.)

846\. _Evaṃ me kattukāmassa,_  
_adhippāyo samijjhatu;_  
_Sādhayissāmahaṃyeva,_  
_nāñño aññassa kārako._  


(543.)

847\. _Esa bandhāmi sannāhaṃ,_  
_pavisissāmi kānanaṃ;_  
_Na tato nikkhamissāmi,_  
_appatto āsavakkhayaṃ._  


(544.)

848\. _Mālute upavāyante,_  
_sīte surabhigandhike;_  
_Avijjaṃ dālayissāmi,_  
_nisinno nagamuddhani._  


(545.)

849\. _Vane kusumasañchanne,_  
_pabbhāre nūna sītale;_  
_Vimuttisukhena sukhito,_  
_ramissāmi giribbaje._  


(546.)

850\. _Sohaṃ paripuṇṇasaṅkappo,_  
_cando pannaraso yathā;_  
_Sabbāsavaparikkhīṇo,_  
_natthi dāni punabbhavo”ti._  


---

851\. …  Ekavihāriyo thero… .



[Go to previous page (10.1.1 Kāḷudāyittheragāthā)](10.1.1.md) / [Go to parent page (10.1 Paṭhamavagga)](../10.1.md) / [Go to next page (10.1.3 Mahākappinattheragāthā)](10.1.3.md)


