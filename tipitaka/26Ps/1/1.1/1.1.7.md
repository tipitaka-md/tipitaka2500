
[Home](/) / [26Ps Paṭisambhidāmaggapāḷi](../../../26Ps.md) / [1 Mahāvagga](../../1.md) / [1.1 Ñāṇakathā](../1.1.md)

# 1.1.7 Bhaṅgānupassanāñāṇaniddesa

* Mahāvagga

* Ñāṇakathā

* Bhaṅgānupassanāñāṇaniddesa

(51.)

366\. Kathaṃ ārammaṇaṃ paṭisaṅkhā bhaṅgānupassane paññā vipassane ñāṇaṃ? Rūpārammaṇatā cittaṃ uppajjitvā bhijjati. Taṃ ārammaṇaṃ paṭisaṅkhā tassa cittassa bhaṅgaṃ anupassati.

367\. **Anupassatī**ti, kathaṃ anupassati? Aniccato anupassati, no niccato. Dukkhato anupassati, no sukhato. Anattato anupassati, no attato. Nibbindati, no nandati, virajjati, no rajjati. Nirodheti, no samudeti. Paṭinissajjati, no ādiyati.

(52.)

368\. Aniccato anupassanto niccasaññaṃ pajahati. Dukkhato anupassanto sukhasaññaṃ pajahati. Anattato anupassanto attasaññaṃ pajahati. Nibbindanto nandiṃ pajahati. Virajjanto rāgaṃ pajahati. Nirodhento samudayaṃ pajahati. Paṭinissajjanto ādānaṃ pajahati.

369\. Vedanārammaṇatā…pe…  saññārammaṇatā…  saṅkhārārammaṇatā…  viññāṇārammaṇatā…  cakkhu…pe…  jarāmaraṇārammaṇatā cittaṃ uppajjitvā bhijjati. Taṃ ārammaṇaṃ paṭisaṅkhā tassa cittassa bhaṅgaṃ anupassati. Anupassatīti, kathaṃ anupassati? Aniccato anupassati, no niccato. Dukkhato anupassati, no sukhato. Anattato anupassati, no attato. Nibbindati, no nandati. Virajjati, no rajjati. Nirodheti, no samudeti. Paṭinissajjati, no ādiyati.

370\. Aniccato anupassanto niccasaññaṃ pajahati. Dukkhato anupassanto sukhasaññaṃ pajahati. Anattato anupassanto attasaññaṃ pajahati. Nibbindanto nandiṃ pajahati. Virajjanto rāgaṃ pajahati. Nirodhento samudayaṃ pajahati. Paṭinissajjanto ādānaṃ pajahati.

371\. _Vatthusaṅkamanā ceva,_  
_paññāya ca vivaṭṭanā;_  
_Āvajjanā balañceva,_  
_paṭisaṅkhā vipassanā._  


372\. _Ārammaṇaanvayena,_  
_ubho ekavavatthanā;_  
_Nirodhe adhimuttatā,_  
_vayalakkhaṇavipassanā._  


373\. _Ārammaṇañca paṭisaṅkhā,_  
_bhaṅgañca anupassati;_  
_Suññato ca upaṭṭhānaṃ,_  
_adhipaññā vipassanā._  


374\. _Kusalo tīsu anupassanāsu,_  
_Catasso ca vipassanāsu;_  
_Tayo upaṭṭhāne kusalatā,_  
_Nānādiṭṭhīsu na kampatīti._  


375\. Taṃ ñātaṭṭhena ñāṇaṃ, pajānanaṭṭhena paññā. Tena vuccati—  “ārammaṇaṃ paṭisaṅkhā bhaṅgānupassane paññā vipassane ñāṇaṃ”.

---

376\. Bhaṅgānupassanāñāṇaniddeso sattamo.



[Go to previous page (1.1.6 Udayabbayañāṇaniddesa)](1.1.6.md) / [Go to parent page (1.1 Ñāṇakathā)](../1.1.md) / [Go to next page (1.1.8 Ādīnavañāṇaniddesa)](1.1.8.md)


