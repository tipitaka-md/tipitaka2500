
[Home](/) / [26Ps Paṭisambhidāmaggapāḷi](../../../26Ps.md) / [1 Mahāvagga](../../1.md) / [1.1 Ñāṇakathā](../1.1.md)

# 1.1.33 Araṇavihārañāṇaniddesa

* Mahāvagga

* Ñāṇakathā

* Araṇavihārañāṇaniddesa

(82.)

558\. Kathaṃ dassanādhipateyyaṃ santo ca vihārādhigamo paṇītādhimuttatā paññā araṇavihāre ñāṇaṃ?

559\. **Dassanādhipateyyan**ti aniccānupassanā dassanādhipateyyaṃ, dukkhānupassanā dassanādhipateyyaṃ, anattānupassanā dassanādhipateyyaṃ, rūpe aniccānupassanā dassanādhipateyyaṃ, rūpe dukkhānupassanā dassanādhipateyyaṃ, rūpe anattānupassanā dassanādhipateyyaṃ; vedanāya…pe…  saññāya…  saṅkhāresu…  viññāṇe…  cakkhusmiṃ…pe…  jarāmaraṇe aniccānupassanā dassanādhipateyyaṃ, jarāmaraṇe dukkhānupassanā dassanādhipateyyaṃ, jarāmaraṇe anattānupassanā dassanādhipateyyaṃ.

560\. **Santo ca vihārādhigamo**ti suññato vihāro santo vihārādhigamo. Animitto vihāro santo vihārādhigamo. Appaṇihito vihāro santo vihārādhigamo.

561\. **Paṇītādhimuttatā**ti suññate adhimuttatā paṇītādhimuttatā. Animitte adhimuttatā paṇītādhimuttatā. Appaṇihite adhimuttatā paṇītādhimuttatā.

562\. **Araṇavihāro**ti paṭhamaṃ jhānaṃ araṇavihāro. Dutiyaṃ jhānaṃ araṇavihāro. Tatiyaṃ jhānaṃ araṇavihāro. Catutthaṃ jhānaṃ araṇavihāro. Ākāsānañcāyatanasamāpatti araṇavihāro…pe…  nevasaññānāsaññāyatanasamāpatti araṇavihāro.

563\. **Araṇavihāro**ti kenaṭṭhena araṇavihāro? Paṭhamena jhānena nīvaraṇe haratīti—  araṇavihāro. Dutiyena jhānena vitakkavicāre haratīti—  araṇavihāro. Tatiyena jhānena pītiṃ haratīti—  araṇavihāro. Catutthena jhānena sukhadukkhe haratīti—  araṇavihāro. Ākāsānañcāyatanasamāpattiyā rūpasaññaṃ paṭighasaññaṃ nānattasaññaṃ haratīti—  araṇavihāro. Viññāṇañcāyatanasamāpattiyā ākāsānañcāyatanasaññaṃ haratīti—  araṇavihāro. Ākiñcaññāyatanasamāpattiyā viññāṇañcāyatanasaññaṃ haratīti—  araṇavihāro. Nevasaññānāsaññāyatanasamāpattiyā ākiñcaññāyatanasaññaṃ haratīti—  araṇavihāro. Ayaṃ araṇavihāro. Taṃ ñātaṭṭhena ñāṇaṃ, pajānanaṭṭhena paññā. Tena vuccati—  “dassanādhipateyyaṃ santo ca vihārādhigamo paṇītādhimuttatā paññā araṇavihāre ñāṇaṃ”.

---

564\. Araṇavihārañāṇaniddeso tettiṃsatimo.



[Go to previous page (1.1.32 Ānantarikasamādhiñāṇaniddesa)](1.1.32.md) / [Go to parent page (1.1 Ñāṇakathā)](../1.1.md) / [Go to next page (1.1.34 Nirodhasamāpattiñāṇaniddesa)](1.1.34.md)


