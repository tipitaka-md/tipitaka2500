
[Home](/) / [26Ps Paṭisambhidāmaggapāḷi](../../../26Ps.md) / [1 Mahāvagga](../../1.md) / [1.1 Ñāṇakathā](../1.1.md)

# 1.1.72--73 Sabbaññutañāṇaniddesa

* Mahāvagga

* Ñāṇakathā

* Sabbaññutañāṇaniddesa

(119.)

692\. Katamaṃ **tathāgatassa sabbaññutaññāṇaṃ?** Sabbaṃ saṅkhatamasaṅkhataṃ anavasesaṃ jānātīti—  sabbaññutaññāṇaṃ. Tattha āvaraṇaṃ natthīti—  anāvaraṇañāṇaṃ.

(120.)

693\. Atītaṃ sabbaṃ jānātīti—  sabbaññutaññāṇaṃ. Tattha āvaraṇaṃ natthīti—  anāvaraṇañāṇaṃ. Anāgataṃ sabbaṃ jānātīti—  sabbaññutaññāṇaṃ. Tattha āvaraṇaṃ natthīti—  anāvaraṇañāṇaṃ. Paccuppannaṃ sabbaṃ jānātīti—  sabbaññutaññāṇaṃ. Tattha āvaraṇaṃ natthīti—  anāvaraṇañāṇaṃ.

694\. Cakkhu ceva rūpā ca, evaṃ taṃ sabbaṃ jānātīti—  sabbaññutaññāṇaṃ. Tattha āvaraṇaṃ natthīti—  anāvaraṇañāṇaṃ. Sotañceva saddā ca…pe…  ghānañceva gandhā ca…  jivhā ceva rasā ca…  kāyo ceva phoṭṭhabbā ca…  mano ceva dhammā ca, evaṃ taṃ sabbaṃ jānātīti—  sabbaññutaññāṇaṃ. Tattha āvaraṇaṃ natthīti—  anāvaraṇañāṇaṃ.

695\. Yāvatā aniccaṭṭhaṃ dukkhaṭṭhaṃ anattaṭṭhaṃ, taṃ sabbaṃ jānātīti—  sabbaññutaññāṇaṃ. Tattha āvaraṇaṃ natthīti—  anāvaraṇañāṇaṃ. Yāvatā rūpassa aniccaṭṭhaṃ dukkhaṭṭhaṃ anattaṭṭhaṃ, taṃ sabbaṃ jānātīti—  sabbaññutaññāṇaṃ. Tattha āvaraṇaṃ natthīti—  anāvaraṇañāṇaṃ. Yāvatā vedanāya…pe…  yāvatā saññāya…pe…  yāvatā saṅkhārānaṃ…pe…  yāvatā viññāṇassa…pe…  yāvatā cakkhussa…pe…  jarāmaraṇassa aniccaṭṭhaṃ dukkhaṭṭhaṃ anattaṭṭhaṃ, taṃ sabbaṃ jānātīti—  sabbaññutaññāṇaṃ. Tattha āvaraṇaṃ natthīti—  anāvaraṇañāṇaṃ.

696\. Yāvatā abhiññāya abhiññaṭṭhaṃ, taṃ sabbaṃ jānātīti—  sabbaññutaññāṇaṃ. Tattha āvaraṇaṃ natthīti—  anāvaraṇañāṇaṃ. Yāvatā pariññāya pariññaṭṭhaṃ…pe…  yāvatā pahānassa pahānaṭṭhaṃ…pe…  yāvatā bhāvanāya bhāvanaṭṭhaṃ…pe…  yāvatā sacchikiriyāya sacchikiriyaṭṭhaṃ, taṃ sabbaṃ jānātīti—  sabbaññutaññāṇaṃ. Tattha āvaraṇaṃ natthīti—  anāvaraṇañāṇaṃ.

697\. Yāvatā khandhānaṃ khandhaṭṭhaṃ, taṃ sabbaṃ jānātīti—  sabbaññutaññāṇaṃ. Tattha āvaraṇaṃ natthīti—  anāvaraṇañāṇaṃ. Yāvatā dhātūnaṃ dhātuṭṭhaṃ…pe…  yāvatā āyatanānaṃ āyatanaṭṭhaṃ…pe…  yāvatā saṅkhatānaṃ saṅkhataṭṭhaṃ…pe…  yāvatā asaṅkhatassa asaṅkhataṭṭhaṃ, taṃ sabbaṃ jānātīti—  sabbaññutaññāṇaṃ. Tattha āvaraṇaṃ natthīti—  anāvaraṇañāṇaṃ.

698\. Yāvatā kusale dhamme, sabbaṃ jānātīti—  sabbaññutaññāṇaṃ. Tattha āvaraṇaṃ natthīti—  anāvaraṇañāṇaṃ. Yāvatā akusale dhamme…pe…  yāvatā abyākate dhamme…  yāvatā kāmāvacare dhamme…  yāvatā rūpāvacare dhamme…  yāvatā arūpāvacare dhamme…  yāvatā apariyāpanne dhamme, sabbaṃ jānātīti—  sabbaññutaññāṇaṃ. Tattha āvaraṇaṃ natthīti—  anāvaraṇañāṇaṃ.

699\. Yāvatā dukkhassa dukkhaṭṭhaṃ, taṃ sabbaṃ jānātīti—  sabbaññutaññāṇaṃ. Tattha āvaraṇaṃ natthīti—  anāvaraṇañāṇaṃ. Yāvatā samudayassa samudayaṭṭhaṃ…pe…  yāvatā nirodhassa nirodhaṭṭhaṃ…pe…  yāvatā maggassa maggaṭṭhaṃ, taṃ sabbaṃ jānātīti—  sabbaññutaññāṇaṃ. Tattha āvaraṇaṃ natthīti—  anāvaraṇañāṇaṃ.

700\. Yāvatā atthapaṭisambhidāya atthapaṭisambhidaṭṭhaṃ, taṃ sabbaṃ jānātīti—  sabbaññutaññāṇaṃ. Tattha āvaraṇaṃ natthīti—  anāvaraṇañāṇaṃ. Yāvatā dhammapaṭisambhidāya dhammapaṭisambhidaṭṭhaṃ…pe…  yāvatā niruttipaṭisambhidāya niruttipaṭisambhidaṭṭhaṃ…pe…  yāvatā paṭibhānapaṭisambhidāya paṭibhānapaṭisambhidaṭṭhaṃ, taṃ sabbaṃ jānātīti—  sabbaññutaññāṇaṃ. Tattha āvaraṇaṃ natthīti—  anāvaraṇañāṇaṃ.

701\. Yāvatā indriyaparopariyattañāṇaṃ, taṃ sabbaṃ jānātīti—  sabbaññutaññāṇaṃ. Tattha āvaraṇaṃ natthīti—  anāvaraṇañāṇaṃ. Yāvatā sattānaṃ āsayānusaye ñāṇaṃ…pe…  yāvatā yamakapāṭihīre ñāṇaṃ…pe…  yāvatā mahākaruṇāsamāpattiyā ñāṇaṃ, taṃ sabbaṃ jānātīti—  sabbaññutaññāṇaṃ. Tattha āvaraṇaṃ natthīti—  anāvaraṇañāṇaṃ.

702\. Yāvatā sadevakassa lokassa samārakassa sabrahmakassa sassamaṇabrāhmaṇiyā pajāya sadevamanussāya diṭṭhaṃ sutaṃ mutaṃ viññātaṃ pattaṃ pariyesitaṃ anuvicaritaṃ manasā, taṃ sabbaṃ jānātīti—  sabbaññutaññāṇaṃ. Tattha āvaraṇaṃ natthīti—  anāvaraṇañāṇaṃ.

(121.)

703\. _Na tassa addiṭṭhamidhatthi kiñci,_  
_Atho aviññātamajānitabbaṃ;_  
_Sabbaṃ abhiññāsi yadatthi neyyaṃ,_  
_Tathāgato tena samantacakkhūti._  


704\. **Samantacakkhū**ti kenaṭṭhena samantacakkhu? Cuddasa buddhañāṇāni. Dukkhe ñāṇaṃ buddhañāṇaṃ, dukkhasamudaye ñāṇaṃ buddhañāṇaṃ, dukkhanirodhe ñāṇaṃ buddhañāṇaṃ, dukkhanirodhagāminiyā paṭipadāya ñāṇaṃ buddhañāṇaṃ, atthapaṭisambhide ñāṇaṃ buddhañāṇaṃ, dhammapaṭisambhide ñāṇaṃ buddhañāṇaṃ, niruttipaṭisambhide ñāṇaṃ buddhañāṇaṃ, paṭibhānapaṭisambhide ñāṇaṃ buddhañāṇaṃ, indriyaparopariyattañāṇaṃ buddhañāṇaṃ, sattānaṃ āsayānusaye ñāṇaṃ buddhañāṇaṃ, yamakapāṭihīre ñāṇaṃ buddhañāṇaṃ, mahākaruṇāsamāpattiyā ñāṇaṃ buddhañāṇaṃ, sabbaññutaññāṇaṃ buddhañāṇaṃ, anāvaraṇañāṇaṃ buddhañāṇaṃ—  imāni cuddasa buddhañāṇāni. Imesaṃ cuddasannaṃ buddhañāṇānaṃ aṭṭha ñāṇāni sāvakasādhāraṇāni; cha ñāṇāni asādhāraṇāni sāvakehi.

705\. Yāvatā dukkhassa dukkhaṭṭho, sabbo ñāto; aññāto dukkhaṭṭho natthīti—  sabbaññutaññāṇaṃ. Tattha āvaraṇaṃ natthīti—  anāvaraṇañāṇaṃ. Yāvatā dukkhassa dukkhaṭṭho, sabbo ñāto, sabbo diṭṭho, sabbo vidito, sabbo sacchikato, sabbo phassito paññāya; aphassito paññāya dukkhaṭṭho natthīti—  sabbaññutaññāṇaṃ. Tattha āvaraṇaṃ natthīti—  anāvaraṇañāṇaṃ. Yāvatā samudayassa samudayaṭṭho…  yāvatā nirodhassa nirodhaṭṭho…  yāvatā maggassa maggaṭṭho…pe…  yāvatā atthapaṭisambhidāya atthapaṭisambhidaṭṭho…  yāvatā dhammapaṭisambhidāya dhammapaṭisambhidaṭṭho…  yāvatā niruttipaṭisambhidāya niruttipaṭisambhidaṭṭho…  yāvatā paṭibhānapaṭisambhidāya paṭibhānapaṭisambhidaṭṭho, sabbo ñāto, sabbo diṭṭho, sabbo vidito, sabbo sacchikato, sabbo phassito paññāya; aphassito paññāya paṭibhānapaṭisambhidaṭṭho natthīti—  sabbaññutaññāṇaṃ. Tattha āvaraṇaṃ natthīti—  anāvaraṇañāṇaṃ.

706\. Yāvatā indriyaparopariyattañāṇaṃ…  yāvatā sattānaṃ āsayānusaye ñāṇaṃ…  yāvatā yamakapāṭihīre ñāṇaṃ…  yāvatā mahākaruṇāsamāpattiyā ñāṇaṃ; sabbaṃ ñātaṃ, sabbaṃ diṭṭhaṃ, sabbaṃ viditaṃ, sabbaṃ sacchikataṃ, sabbaṃ phassitaṃ paññāya; aphassitaṃ paññāya mahākaruṇāsamāpattiyā ñāṇaṃ natthīti—  sabbaññutaññāṇaṃ. Tattha āvaraṇaṃ natthīti—  anāvaraṇañāṇaṃ.

707\. Yāvatā sadevakassa lokassa samārakassa sabrahmakassa sassamaṇabrāhmaṇiyā pajāya sadevamanussāya diṭṭhaṃ sutaṃ mutaṃ viññātaṃ pattaṃ pariyesitaṃ anuvicaritaṃ manasā, sabbaṃ ñātaṃ, sabbaṃ diṭṭhaṃ, sabbaṃ viditaṃ, sabbaṃ sacchikataṃ, sabbaṃ phassitaṃ paññāya; aphassitaṃ paññāya natthīti—  sabbaññutaññāṇaṃ. Tattha āvaraṇaṃ natthīti—  anāvaraṇañāṇaṃ.

708\. _Na tassa addiṭṭhamidhatthi kiñci,_  
_Atho aviññātamajānitabbaṃ;_  
_Sabbaṃ abhiññāsi yadatthi neyyaṃ,_  
_Tathāgato tena samantacakkhūti._  


---

709\. Ñāṇakathā niṭṭhitā.



[Go to previous page (1.1.71 Mahākaruṇāñāṇaniddesa)](1.1.71.md) / [Go to parent page (1.1 Ñāṇakathā)](../1.1.md) / [Go to next page (1.2 Diṭṭhikathā)](../1.2.md)


