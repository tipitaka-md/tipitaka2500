---
title: 1.1.18 Bhūminānattañāṇaniddesa
path: /tipitaka/26Ps/1/1.1/1.1.18
ref: 269490
breadcrumbs:
  - name: Home
    link: /
  - name: 26Ps Paṭisambhidāmaggapāḷi
    link: /tipitaka/26Ps
  - name: 1 Mahāvagga
    link: /tipitaka/26Ps/1
  - name: 1.1 Ñāṇakathā
    link: /tipitaka/26Ps/1/1.1
prevL: /tipitaka/26Ps/1/1.1/1.1.17
upL: /tipitaka/26Ps/1/1.1
nextL: /tipitaka/26Ps/1/1.1/1.1.19
---

# 1.1.18 Bhūminānattañāṇaniddesa

### Mahāvagga

### Ñāṇakathā

### Bhūminānattañāṇaniddesa

(72.)

505. Kathaṃ catudhammavavatthāne paññā bhūminānatte ñāṇaṃ? Catasso bhūmiyo—  kāmāvacarā bhūmi, rūpāvacarā bhūmi, arūpāvacarā bhūmi, apariyāpannā bhūmi. Katamā kāmāvacarā bhūmi? Heṭṭhato avīcinirayaṃ pariyantaṃ karitvā uparito paranimmitavasavattī deve antokaritvā yaṃ etasmiṃ antare etthāvacarā ettha pariyāpannā khandhadhātuāyatanā rūpaṃ vedanā saññā saṅkhārā viññāṇaṃ—  ayaṃ kāmāvacarā bhūmi.

506. Katamā rūpāvacarā bhūmi? Heṭṭhato brahmalokaṃ pariyantaṃ karitvā uparito akaniṭṭhe deve antokaritvā yaṃ etasmiṃ antare etthāvacarā ettha pariyāpannā samāpannassa vā upapannassa vā diṭṭhadhammasukhavihārissa vā cittacetasikā dhammā—  ayaṃ rūpāvacarā bhūmi.

507. Katamā arūpāvacarā bhūmi? Heṭṭhato ākāsānañcāyatanūpage deve pariyantaṃ karitvā uparito nevasaññānāsaññāyatanūpage deve antokaritvā yaṃ etasmiṃ antare etthāvacarā ettha pariyāpannā samāpannassa vā upapannassa vā diṭṭhadhammasukhavihārissa vā cittacetasikā dhammā—  ayaṃ arūpāvacarā bhūmi.

508. Katamā apariyāpannā bhūmi? Apariyāpannā maggā ca maggaphalāni ca asaṅkhatā ca dhātu—  ayaṃ apariyāpannā bhūmi. Imā catasso bhūmiyo.

509. Aparāpi catasso bhūmiyo cattāro satipaṭṭhānā cattāro sammappadhānā, cattāro iddhipādā, cattāri jhānāni, catasso appamaññāyo, catasso arūpasamāpattiyo, catasso paṭisambhidā, catasso paṭipadā, cattāri ārammaṇāni, cattāro ariyavaṃsā, cattāri saṅgahavatthūni, cattāri cakkāni, cattāri dhammapadāni—  imā catasso bhūmiyo. Taṃ ñātaṭṭhena ñāṇaṃ, pajānanaṭṭhena paññā. Tena vuccati—  “catudhammavavatthāne paññā bhūminānatte ñāṇaṃ”.

===

510. Bhūminānattañāṇaniddeso aṭṭhārasamo.




