---
title: 1.1.20--24 Ñāṇapañcakaniddesa
path: /tipitaka/26Ps/1/1.1/1.1.20--24
ref: 269492
breadcrumbs:
  - name: Home
    link: /
  - name: 26Ps Paṭisambhidāmaggapāḷi
    link: /tipitaka/26Ps
  - name: 1 Mahāvagga
    link: /tipitaka/26Ps/1
  - name: 1.1 Ñāṇakathā
    link: /tipitaka/26Ps/1/1.1
prevL: /tipitaka/26Ps/1/1.1/1.1.19
upL: /tipitaka/26Ps/1/1.1
nextL: /tipitaka/26Ps/1/1.1/1.1.25--28
---

# 1.1.20--24 Ñāṇapañcakaniddesa

### Mahāvagga

### Ñāṇakathā

### Ñāṇapañcakaniddesa

(75.)

522. Kathaṃ abhiññāpaññā ñātaṭṭhe ñāṇaṃ, pariññāpaññā tīraṇaṭṭhe ñāṇaṃ, pahāne paññā pariccāgaṭṭhe ñāṇaṃ, bhāvanā paññā ekarasaṭṭhe ñāṇaṃ, sacchikiriyāpaññā phassanaṭṭhe ñāṇaṃ? Ye ye dhammā abhiññātā honti, te te dhammā ñātā honti. Ye ye dhammā pariññātā honti, te te dhammā tīritā honti. Ye ye dhammā pahīnā honti, te te dhammā pariccattā honti. Ye ye dhammā bhāvitā honti, te te dhammā ekarasā honti. Ye ye dhammā sacchikatā honti, te te dhammā phassitā honti. Taṃ ñātaṭṭhena ñāṇaṃ, pajānanaṭṭhena paññā. Tena vuccati—  “abhiññā paññā ñātaṭṭhe ñāṇaṃ, pariññā paññā tīraṇaṭṭhe ñāṇaṃ, pahāne paññā pariccāgaṭṭhe ñāṇaṃ, bhāvanā paññā ekarasaṭṭhe ñāṇaṃ, sacchikiriyā paññā phassanaṭṭhe ñāṇaṃ”.

===

523. Ñāṇapañcakaniddeso catuvīsatimo.




