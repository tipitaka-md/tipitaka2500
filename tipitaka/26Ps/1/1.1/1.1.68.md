
[Home](/) / [26Ps Paṭisambhidāmaggapāḷi](../../../26Ps.md) / [1 Mahāvagga](../../1.md) / [1.1 Ñāṇakathā](../1.1.md)

# 1.1.68 Indriyaparopariyattañāṇaniddesa

* Mahāvagga

* Ñāṇakathā

* Indriyaparopariyattañāṇaniddesa

(111.)

649\. Katamaṃ **tathāgatassa indriyaparopariyattañāṇaṃ?** Idha tathāgato satte passati apparajakkhe mahārajakkhe tikkhindriye mudindriye svākāre dvākāre suviññāpaye duviññāpaye appekacce paralokavajjabhayadassāvino appekacce na paralokavajjabhayadassāvino.

650\. **Apparajakkhe mahārajakkhe**ti saddho puggalo apparajakkho, assaddho puggalo mahārajakkho. Āraddhavīriyo puggalo apparajakkho, kusīto puggalo mahārajakkho. Upaṭṭhitassati puggalo apparajakkho, muṭṭhassati puggalo mahārajakkho. Samāhito puggalo apparajakkho, asamāhito puggalo mahārajakkho. Paññavā puggalo apparajakkho, duppañño puggalo mahārajakkho.

651\. **Tikkhindriye mudindriye**ti saddho puggalo tikkhindriyo, assaddho puggalo mudindriyo. Āraddhavīriyo puggalo tikkhindriyo, kusīto puggalo mudindriyo. Upaṭṭhitassati puggalo tikkhindriyo, muṭṭhassati puggalo mudindriyo. Samāhito puggalo tikkhindriyo, asamāhito puggalo mudindriyo. Paññavā puggalo tikkhindriyo, duppañño puggalo mudindriyo.

652\. **Svākāre dvākāre**ti saddho puggalo svākāro, assaddho puggalo dvākāro. Āraddhavīriyo puggalo svākāro, kusīto puggalo dvākāro. Upaṭṭhitassati puggalo svākāro, muṭṭhassati puggalo dvākāro. Samāhito puggalo svākāro, asamāhito puggalo dvākāro. Paññavā puggalo svākāro, duppañño puggalo dvākāro.

653\. **Suviññāpaye duviññāpaye**ti saddho puggalo suviññāpayo, assaddho puggalo duviññāpayo. Āraddhavīriyo puggalo suviññāpayo, kusīto puggalo duviññāpayo. Upaṭṭhitassati puggalo suviññāpayo, muṭṭhassati puggalo duviññāpayo. Samāhito puggalo suviññāpayo, asamāhito puggalo duviññāpayo. Paññavā puggalo suviññāpayo, duppañño puggalo duviññāpayo.

654\. **Appekacce paralokavajjabhayadassāvino, appekacce na paralokavajjabhayadassāvino**ti saddho puggalo paralokavajjabhayadassāvī, assaddho puggalo na paralokavajjabhayadassāvī. Āraddhavīriyo puggalo paralokavajjabhayadassāvī, kusīto puggalo na paralokavajjabhayadassāvī. Upaṭṭhitassati puggalo paralokavajjabhayadassāvī, muṭṭhassati puggalo na paralokavajjabhayadassāvī. Samāhito puggalo paralokavajjabhayadassāvī, asamāhito puggalo na paralokavajjabhayadassāvī. Paññavā puggalo paralokavajjabhayadassāvī, duppañño puggalo na paralokavajjabhayadassāvī.

(112.)

655\. **Loko**ti—  khandhaloko, dhātuloko, āyatanaloko, vipattibhavaloko, vipattisambhavaloko, sampattibhavaloko, sampattisambhavaloko.

656\. Eko loko—  sabbe sattā āhāraṭṭhitikā.

657\. Dve lokā—  nāmañca, rūpañca.

658\. Tayo lokā—  tisso vedanā.

659\. Cattāro lokā—  cattāro āhārā.

660\. Pañca lokā—  pañcupādānakkhandhā.

661\. Cha lokā—  cha ajjhattikāni āyatanāni.

662\. Satta lokā—  satta viññāṇaṭṭhitiyo.

663\. Aṭṭha lokā—  aṭṭha lokadhammā.

664\. Nava lokā—  nava sattāvāsā.

665\. Dasa lokā—  dasāyatanāni.

666\. Dvādasa lokā—  dvādasāyatanāni.

667\. Aṭṭhārasa lokā—  aṭṭhārasa dhātuyo.

668\. **Vajjan**ti sabbe kilesā vajjā, sabbe duccaritā vajjā, sabbe abhisaṅkhārā vajjā, sabbe bhavagāmikammā vajjā. Iti imasmiñca loke imasmiñca vajje tibbā bhayasaññā paccupaṭṭhitā hoti, seyyathāpi ukkhittāsike vadhake. Imehi paññāsāya ākārehi imāni pañcindriyāni jānāti passati aññāti paṭivijjhati—  idaṃ tathāgatassa indriyaparopariyattañāṇaṃ.

---

669\. Indriyaparopariyattañāṇaniddeso aṭṭhasaṭṭhimo.



[Go to previous page (1.1.64--67 Suddhikapaṭisambhidāñāṇaniddesa)](1.1.64--67.md) / [Go to parent page (1.1 Ñāṇakathā)](../1.1.md) / [Go to next page (1.1.69 Āsayānusayañāṇaniddesa)](1.1.69.md)


