---
title: 1.4.3 Tatiyasuttantaniddesa
path: /tipitaka/26Ps/1/1.4/1.4.3
ref: 269544
breadcrumbs:
  - name: Home
    link: /
  - name: 26Ps Paṭisambhidāmaggapāḷi
    link: /tipitaka/26Ps
  - name: 1 Mahāvagga
    link: /tipitaka/26Ps/1
  - name: 1.4 Indriyakathā
    link: /tipitaka/26Ps/1/1.4
prevL: /tipitaka/26Ps/1/1.4/1.4.2/1.4.2.3
upL: /tipitaka/26Ps/1/1.4
nextL: /tipitaka/26Ps/1/1.4/1.4.3/1.4.3.1
---

# 1.4.3 Tatiyasuttantaniddesa

### Mahāvagga

### Indriyakathā

### Tatiyasuttantaniddesa

(194.)

1050. Sāvatthinidānaṃ. “Pañcimāni, bhikkhave, indriyāni. Katamāni pañca? Saddhindriyaṃ, vīriyindriyaṃ, satindriyaṃ, samādhindriyaṃ, paññindriyaṃ. Kattha ca, bhikkhave, saddhindriyaṃ daṭṭhabbaṃ? Catūsu sotāpattiyaṅgesu—  ettha saddhindriyaṃ daṭṭhabbaṃ. Kattha ca, bhikkhave, vīriyindriyaṃ daṭṭhabbaṃ? Catūsu sammappadhānesu—  ettha vīriyindriyaṃ daṭṭhabbaṃ. Kattha ca, bhikkhave, satindriyaṃ daṭṭhabbaṃ? Catūsu satipaṭṭhānesu—  ettha satindriyaṃ daṭṭhabbaṃ. Kattha ca, bhikkhave, samādhindriyaṃ daṭṭhabbaṃ? Catūsu jhānesu—  ettha samādhindriyaṃ daṭṭhabbaṃ. Kattha ca, bhikkhave, paññindriyaṃ daṭṭhabbaṃ? Catūsu ariyasaccesu—  ettha paññindriyaṃ daṭṭhabbaṃ”.

### Mahāvagga

### Indriyakathā

### Tatiyasuttantaniddesa

1051. Catūsu sotāpattiyaṅgesu saddhindriyassa vasena katihākārehi pañcindriyāni daṭṭhabbāni? Catūsu sammappadhānesu vīriyindriyassa vasena katihākārehi pañcindriyāni daṭṭhabbāni? Catūsu satipaṭṭhānesu satindriyassa vasena katihākārehi pañcindriyāni daṭṭhabbāni? Catūsu jhānesu samādhindriyassa vasena katihākārehi pañcindriyāni daṭṭhabbāni? Catūsu ariyasaccesu paññindriyassa vasena katihākārehi pañcindriyāni daṭṭhabbāni?

### Mahāvagga

### Indriyakathā

### Tatiyasuttantaniddesa

1052. Catūsu sotāpattiyaṅgesu saddhindriyassa vasena vīsatiyā ākārehi pañcindriyāni daṭṭhabbāni. Catūsu sammappadhānesu vīriyindriyassa vasena vīsatiyā ākārehi pañcindriyāni daṭṭhabbāni. Catūsu satipaṭṭhānesu satindriyassa vasena vīsatiyā ākārehi pañcindriyāni daṭṭhabbāni. Catūsu jhānesu samādhindriyassa vasena vīsatiyā ākārehi pañcindriyāni daṭṭhabbāni. Catūsu ariyasaccesu paññindriyassa vasena vīsatiyā ākārehi pañcindriyāni daṭṭhabbāni.

* [1.4.3.1 Pabhedagaṇananiddesa](/tipitaka/26Ps/1/1.4/1.4.3/1.4.3.1)
* [1.4.3.2 Cariyavāra](/tipitaka/26Ps/1/1.4/1.4.3/1.4.3.2)
* [1.4.3.3 Cāravihāraniddesa](/tipitaka/26Ps/1/1.4/1.4.3/1.4.3.3)


