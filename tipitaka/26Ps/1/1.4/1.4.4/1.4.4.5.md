
[Home](/) / [26Ps Paṭisambhidāmaggapāḷi](../../../../26Ps.md) / [1 Mahāvagga](../../../1.md) / [1.4 Indriyakathā](../../1.4.md) / [1.4.4 Catutthasuttantaniddesa](../1.4.4.md)

# 1.4.4.5 Pariyādānaṭṭhaniddesa

* Mahāvagga

* Indriyakathā

* Catutthasuttantaniddesa

* Pariyādānaṭṭhaniddesa

1084\. Kathaṃ **pariyādānaṭṭhena indriyāni daṭṭhabbāni?** Adhimokkhaṭṭhena saddhindriyaṃ assaddhiyaṃ pariyādiyati, assaddhiyapariḷāhaṃ pariyādiyati. Paggahaṭṭhena vīriyindriyaṃ kosajjaṃ pariyādiyati, kosajjapariḷāhaṃ pariyādiyati. Upaṭṭhānaṭṭhena satindriyaṃ pamādaṃ pariyādiyati, pamādapariḷāhaṃ pariyādiyati. Avikkhepaṭṭhena samādhindriyaṃ uddhaccaṃ pariyādiyati, uddhaccapariḷāhaṃ pariyādiyati. Dassanaṭṭhena paññindriyaṃ avijjaṃ pariyādiyati, avijjāpariḷāhaṃ pariyādiyati. Nekkhamme pañcindriyāni kāmacchandaṃ pariyādiyanti. Abyāpāde pañcindriyāni byāpādaṃ pariyādiyanti. Ālokasaññāya pañcindriyāni thinamiddhaṃ pariyādiyanti. Avikkhepe pañcindriyāni uddhaccaṃ pariyādiyanti…pe…  arahattamagge pañcindriyāni sabbakilese pariyādiyanti. Evaṃ pariyādānaṭṭhena indriyāni daṭṭhabbāni.

[Go to previous page (1.4.4.4 Adhiṭṭhānaṭṭhaniddesa)](1.4.4.4.md) / [Go to parent page (1.4.4 Catutthasuttantaniddesa)](../1.4.4.md) / [Go to next page (1.4.4.6 Patiṭṭhāpakaṭṭhaniddesa)](1.4.4.6.md)


