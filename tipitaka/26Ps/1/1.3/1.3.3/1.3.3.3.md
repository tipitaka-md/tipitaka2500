
[Home](/) / [26Ps Paṭisambhidāmaggapāḷi](/tipitaka/26Ps.md) / [1 Mahāvagga](/tipitaka/26Ps/1.md) / [1.3 Ānāpānassatikathā](/tipitaka/26Ps/1/1.3.md) / [1.3.3 Upakkilesañāṇaniddesa](/tipitaka/26Ps/1/1.3/1.3.3.md)

# 𑁧𑁇𑁩𑁇𑁩𑁇𑁩 𑀢𑀢𑀺𑀬𑀘𑁆𑀙𑀓𑁆𑀓

### 𑀫𑀳𑀸𑀯𑀕𑁆𑀕

### 𑀆𑀦𑀸𑀧𑀸𑀦𑀲𑁆𑀲𑀢𑀺𑀓𑀣𑀸

### 𑀉𑀧𑀓𑁆𑀓𑀺𑀮𑁂𑀲𑀜𑀸𑀡𑀦𑀺𑀤𑁆𑀤𑁂𑀲

### 𑀢𑀢𑀺𑀬𑀘𑁆𑀙𑀓𑁆𑀓

(156.)

878\. 𑀅𑀢𑀻𑀢𑀸𑀦𑀼𑀥𑀸𑀯𑀦𑀁 𑀘𑀺𑀢𑁆𑀢𑀁 𑀯𑀺𑀓𑁆𑀔𑁂𑀧𑀸𑀦𑀼𑀧𑀢𑀺𑀢𑀁—  𑀲𑀫𑀸𑀥𑀺𑀲𑁆𑀲 𑀧𑀭𑀺𑀧𑀦𑁆𑀣𑁄𑁇 𑀅𑀦𑀸𑀕𑀢𑀧𑀝𑀺𑀓𑀗𑁆𑀔𑀦𑀁 𑀘𑀺𑀢𑁆𑀢𑀁 𑀯𑀺𑀓𑀫𑁆𑀧𑀺𑀢𑀁—  𑀲𑀫𑀸𑀥𑀺𑀲𑁆𑀲 𑀧𑀭𑀺𑀧𑀦𑁆𑀣𑁄𑁇 𑀮𑀻𑀦𑀁 𑀘𑀺𑀢𑁆𑀢𑀁 𑀓𑁄𑀲𑀚𑁆𑀚𑀸𑀦𑀼𑀧𑀢𑀺𑀢𑀁—  𑀲𑀫𑀸𑀥𑀺𑀲𑁆𑀲 𑀧𑀭𑀺𑀧𑀦𑁆𑀣𑁄𑁇 𑀅𑀢𑀺𑀧𑀕𑁆𑀕𑀳𑀺𑀢𑀁 𑀘𑀺𑀢𑁆𑀢𑀁 𑀉𑀤𑁆𑀥𑀘𑁆𑀘𑀸𑀦𑀼𑀧𑀢𑀺𑀢𑀁—  𑀲𑀫𑀸𑀥𑀺𑀲𑁆𑀲 𑀧𑀭𑀺𑀧𑀦𑁆𑀣𑁄𑁇 𑀅𑀪𑀺𑀦𑀢𑀁 𑀘𑀺𑀢𑁆𑀢𑀁 𑀭𑀸𑀕𑀸𑀦𑀼𑀧𑀢𑀺𑀢𑀁—  𑀲𑀫𑀸𑀥𑀺𑀲𑁆𑀲 𑀧𑀭𑀺𑀧𑀦𑁆𑀣𑁄𑁇 𑀅𑀧𑀦𑀢𑀁 𑀘𑀺𑀢𑁆𑀢𑀁 𑀩𑁆𑀬𑀸𑀧𑀸𑀤𑀸𑀦𑀼𑀧𑀢𑀺𑀢𑀁—  𑀲𑀫𑀸𑀥𑀺𑀲𑁆𑀲 𑀧𑀭𑀺𑀧𑀦𑁆𑀣𑁄𑁇

879\. _𑀅𑀢𑀻𑀢𑀸𑀦𑀼𑀥𑀸𑀯𑀦𑀁 𑀘𑀺𑀢𑁆𑀢𑀁,_  
_𑀅𑀦𑀸𑀕𑀢𑀧𑀝𑀺𑀓𑀗𑁆𑀔𑀦𑀁 𑀮𑀻𑀦𑀁;_  
_𑀅𑀢𑀺𑀧𑀕𑁆𑀕𑀳𑀺𑀢𑀁 𑀅𑀪𑀺𑀦𑀢𑀁,_  
_𑀅𑀧𑀦𑀢𑀁 𑀘𑀺𑀢𑁆𑀢𑀁 𑀦 𑀲𑀫𑀸𑀥𑀺𑀬𑀢𑀺𑁇_  


880\. _𑀙 𑀏𑀢𑁂 𑀉𑀧𑀓𑁆𑀓𑀺𑀮𑁂𑀲𑀸,_  
_𑀆𑀦𑀸𑀧𑀸𑀦𑀲𑁆𑀲𑀢𑀺𑀲𑀫𑀸𑀥𑀺𑀲𑁆𑀲;_  
_𑀬𑁂𑀳𑀺 𑀉𑀧𑀓𑁆𑀓𑀺𑀮𑀺𑀝𑁆𑀞𑀲𑀗𑁆𑀓𑀧𑁆𑀧𑁄,_  
_𑀅𑀥𑀺𑀘𑀺𑀢𑁆𑀢𑀁 𑀦𑀧𑁆𑀧𑀚𑀸𑀦𑀸𑀢𑀻𑀢𑀺𑁇_  


(157.)

881\. 𑀅𑀲𑁆𑀲𑀸𑀲𑀸𑀤𑀺𑀫𑀚𑁆𑀛𑀧𑀭𑀺𑀬𑁄𑀲𑀸𑀦𑀁 𑀲𑀢𑀺𑀬𑀸 𑀅𑀦𑀼𑀕𑀘𑁆𑀙𑀢𑁄 𑀅𑀚𑁆𑀛𑀢𑁆𑀢𑀁 𑀯𑀺𑀓𑁆𑀔𑁂𑀧𑀕𑀢𑁂𑀦 𑀘𑀺𑀢𑁆𑀢𑁂𑀦 𑀓𑀸𑀬𑁄𑀧𑀺 𑀘𑀺𑀢𑁆𑀢𑀫𑁆𑀧𑀺 𑀲𑀸𑀭𑀤𑁆𑀥𑀸 𑀘 𑀳𑁄𑀦𑁆𑀢𑀺 𑀇𑀜𑁆𑀚𑀺𑀢𑀸 𑀘 𑀨𑀦𑁆𑀤𑀺𑀢𑀸 𑀘𑁇 𑀧𑀲𑁆𑀲𑀸𑀲𑀸𑀤𑀺𑀫𑀚𑁆𑀛𑀧𑀭𑀺𑀬𑁄𑀲𑀸𑀦𑀁 𑀲𑀢𑀺𑀬𑀸 𑀅𑀦𑀼𑀕𑀘𑁆𑀙𑀢𑁄 𑀩𑀳𑀺𑀤𑁆𑀥𑀸𑀯𑀺𑀓𑁆𑀔𑁂𑀧𑀕𑀢𑁂𑀦 𑀘𑀺𑀢𑁆𑀢𑁂𑀦 𑀓𑀸𑀬𑁄𑀧𑀺 𑀘𑀺𑀢𑁆𑀢𑀫𑁆𑀧𑀺 𑀲𑀸𑀭𑀤𑁆𑀥𑀸 𑀘 𑀳𑁄𑀦𑁆𑀢𑀺 𑀇𑀜𑁆𑀚𑀺𑀢𑀸 𑀘 𑀨𑀦𑁆𑀤𑀺𑀢𑀸 𑀘𑁇 𑀅𑀲𑁆𑀲𑀸𑀲𑀧𑀝𑀺𑀓𑀗𑁆𑀔𑀦𑀸𑀬 𑀦𑀺𑀓𑀦𑁆𑀢𑀺𑀬𑀸 𑀢𑀡𑁆𑀳𑀸𑀘𑀭𑀺𑀬𑀸𑀬 𑀓𑀸𑀬𑁄𑀧𑀺 𑀘𑀺𑀢𑁆𑀢𑀫𑁆𑀧𑀺 𑀲𑀸𑀭𑀤𑁆𑀥𑀸 𑀘 𑀳𑁄𑀦𑁆𑀢𑀺 𑀇𑀜𑁆𑀚𑀺𑀢𑀸 𑀘 𑀨𑀦𑁆𑀤𑀺𑀢𑀸 𑀘𑁇 𑀧𑀲𑁆𑀲𑀸𑀲𑀧𑀝𑀺𑀓𑀗𑁆𑀔𑀦𑀸𑀬 𑀦𑀺𑀓𑀦𑁆𑀢𑀺𑀬𑀸 𑀢𑀡𑁆𑀳𑀸𑀘𑀭𑀺𑀬𑀸𑀬 𑀓𑀸𑀬𑁄𑀧𑀺 𑀘𑀺𑀢𑁆𑀢𑀫𑁆𑀧𑀺 𑀲𑀸𑀭𑀤𑁆𑀥𑀸 𑀘 𑀳𑁄𑀦𑁆𑀢𑀺 𑀇𑀜𑁆𑀚𑀺𑀢𑀸 𑀘 𑀨𑀦𑁆𑀤𑀺𑀢𑀸 𑀘𑁇 𑀅𑀲𑁆𑀲𑀸𑀲𑁂𑀦𑀸𑀪𑀺𑀢𑀼𑀦𑁆𑀦𑀲𑁆𑀲 𑀧𑀲𑁆𑀲𑀸𑀲𑀧𑀝𑀺𑀮𑀸𑀪𑁂 𑀫𑀼𑀘𑁆𑀙𑀺𑀢𑀢𑁆𑀢𑀸 𑀓𑀸𑀬𑁄𑀧𑀺 𑀘𑀺𑀢𑁆𑀢𑀫𑁆𑀧𑀺 𑀲𑀸𑀭𑀤𑁆𑀥𑀸 𑀘 𑀳𑁄𑀦𑁆𑀢𑀺 𑀇𑀜𑁆𑀚𑀺𑀢𑀸 𑀘 𑀨𑀦𑁆𑀤𑀺𑀢𑀸 𑀘𑁇 𑀧𑀲𑁆𑀲𑀸𑀲𑁂𑀦𑀸𑀪𑀺𑀢𑀼𑀦𑁆𑀦𑀲𑁆𑀲 𑀅𑀲𑁆𑀲𑀸𑀲𑀧𑀝𑀺𑀮𑀸𑀪𑁂 𑀫𑀼𑀘𑁆𑀙𑀺𑀢𑀢𑁆𑀢𑀸 𑀓𑀸𑀬𑁄𑀧𑀺 𑀘𑀺𑀢𑁆𑀢𑀫𑁆𑀧𑀺 𑀲𑀸𑀭𑀤𑁆𑀥𑀸 𑀘 𑀳𑁄𑀦𑁆𑀢𑀺 𑀇𑀜𑁆𑀚𑀺𑀢𑀸 𑀘 𑀨𑀦𑁆𑀤𑀺𑀢𑀸 𑀘𑁇

882\. 𑀦𑀺𑀫𑀺𑀢𑁆𑀢𑀁 𑀆𑀯𑀚𑁆𑀚𑀢𑁄 𑀅𑀲𑁆𑀲𑀸𑀲𑁂 𑀘𑀺𑀢𑁆𑀢𑀁 𑀯𑀺𑀓𑀫𑁆𑀧𑀺𑀢𑀢𑁆𑀢𑀸 𑀓𑀸𑀬𑁄𑀧𑀺 𑀘𑀺𑀢𑁆𑀢𑀫𑁆𑀧𑀺 𑀲𑀸𑀭𑀤𑁆𑀥𑀸 𑀘 𑀳𑁄𑀦𑁆𑀢𑀺 𑀇𑀜𑁆𑀚𑀺𑀢𑀸 𑀘 𑀨𑀦𑁆𑀤𑀺𑀢𑀸 𑀘𑁇 𑀅𑀲𑁆𑀲𑀸𑀲𑀁 𑀆𑀯𑀚𑁆𑀚𑀢𑁄 𑀦𑀺𑀫𑀺𑀢𑁆𑀢𑁂 𑀘𑀺𑀢𑁆𑀢𑀁 𑀯𑀺𑀓𑀫𑁆𑀧𑀺𑀢𑀢𑁆𑀢𑀸 𑀓𑀸𑀬𑁄𑀧𑀺 𑀘𑀺𑀢𑁆𑀢𑀫𑁆𑀧𑀺 𑀲𑀸𑀭𑀤𑁆𑀥𑀸 𑀘 𑀳𑁄𑀦𑁆𑀢𑀺 𑀇𑀜𑁆𑀚𑀺𑀢𑀸 𑀘 𑀨𑀦𑁆𑀤𑀺𑀢𑀸 𑀘𑁇 𑀦𑀺𑀫𑀺𑀢𑁆𑀢𑀁 𑀆𑀯𑀚𑁆𑀚𑀢𑁄 𑀧𑀲𑁆𑀲𑀸𑀲𑁂 𑀘𑀺𑀢𑁆𑀢𑀁 𑀯𑀺𑀓𑀫𑁆𑀧𑀺𑀢𑀢𑁆𑀢𑀸 𑀓𑀸𑀬𑁄𑀧𑀺 𑀘𑀺𑀢𑁆𑀢𑀫𑁆𑀧𑀺 𑀲𑀸𑀭𑀤𑁆𑀥𑀸 𑀘 𑀳𑁄𑀦𑁆𑀢𑀺 𑀇𑀜𑁆𑀚𑀺𑀢𑀸 𑀘 𑀨𑀦𑁆𑀤𑀺𑀢𑀸 𑀘𑁇 𑀧𑀲𑁆𑀲𑀸𑀲𑀁 𑀆𑀯𑀚𑁆𑀚𑀢𑁄 𑀦𑀺𑀫𑀺𑀢𑁆𑀢𑁂 𑀘𑀺𑀢𑁆𑀢𑀁 𑀯𑀺𑀓𑀫𑁆𑀧𑀺𑀢𑀢𑁆𑀢𑀸 𑀓𑀸𑀬𑁄𑀧𑀺 𑀘𑀺𑀢𑁆𑀢𑀫𑁆𑀧𑀺 𑀲𑀸𑀭𑀤𑁆𑀥𑀸 𑀘 𑀳𑁄𑀦𑁆𑀢𑀺 𑀇𑀜𑁆𑀚𑀺𑀢𑀸 𑀘 𑀨𑀦𑁆𑀤𑀺𑀢𑀸 𑀘𑁇 𑀅𑀲𑁆𑀲𑀸𑀲𑀁 𑀆𑀯𑀚𑁆𑀚𑀢𑁄 𑀧𑀲𑁆𑀲𑀸𑀲𑁂 𑀘𑀺𑀢𑁆𑀢𑀁 𑀯𑀺𑀓𑀫𑁆𑀧𑀺𑀢𑀢𑁆𑀢𑀸 𑀓𑀸𑀬𑁄𑀧𑀺 𑀘𑀺𑀢𑁆𑀢𑀫𑁆𑀧𑀺 𑀲𑀸𑀭𑀤𑁆𑀥𑀸 𑀘 𑀳𑁄𑀦𑁆𑀢𑀺 𑀇𑀜𑁆𑀚𑀺𑀢𑀸 𑀘 𑀨𑀦𑁆𑀤𑀺𑀢𑀸 𑀘𑁇 𑀧𑀲𑁆𑀲𑀸𑀲𑀁 𑀆𑀯𑀚𑁆𑀚𑀢𑁄 𑀅𑀲𑁆𑀲𑀸𑀲𑁂 𑀘𑀺𑀢𑁆𑀢𑀁 𑀯𑀺𑀓𑀫𑁆𑀧𑀺𑀢𑀢𑁆𑀢𑀸 𑀓𑀸𑀬𑁄𑀧𑀺 𑀘𑀺𑀢𑁆𑀢𑀫𑁆𑀧𑀺 𑀲𑀸𑀭𑀤𑁆𑀥𑀸 𑀘 𑀳𑁄𑀦𑁆𑀢𑀺 𑀇𑀜𑁆𑀚𑀺𑀢𑀸 𑀘 𑀨𑀦𑁆𑀤𑀺𑀢𑀸 𑀘𑁇 𑀅𑀢𑀻𑀢𑀸𑀦𑀼𑀥𑀸𑀯𑀦𑁂𑀦 𑀘𑀺𑀢𑁆𑀢𑁂𑀦 𑀯𑀺𑀓𑁆𑀔𑁂𑀧𑀸𑀦𑀼𑀧𑀢𑀺𑀢𑁂𑀦 𑀓𑀸𑀬𑁄𑀧𑀺 𑀘𑀺𑀢𑁆𑀢𑀫𑁆𑀧𑀺 𑀲𑀸𑀭𑀤𑁆𑀥𑀸 𑀘 𑀳𑁄𑀦𑁆𑀢𑀺 𑀇𑀜𑁆𑀚𑀺𑀢𑀸 𑀘 𑀨𑀦𑁆𑀤𑀺𑀢𑀸 𑀘𑁇 𑀅𑀦𑀸𑀕𑀢𑀧𑀝𑀺𑀓𑀗𑁆𑀔𑀦𑁂𑀦 𑀘𑀺𑀢𑁆𑀢𑁂𑀦 𑀯𑀺𑀓𑀫𑁆𑀧𑀺𑀢𑁂𑀦 𑀓𑀸𑀬𑁄𑀧𑀺 𑀘𑀺𑀢𑁆𑀢𑀫𑁆𑀧𑀺 𑀲𑀸𑀭𑀤𑁆𑀥𑀸 𑀘 𑀳𑁄𑀦𑁆𑀢𑀺 𑀇𑀜𑁆𑀚𑀺𑀢𑀸 𑀘 𑀨𑀦𑁆𑀤𑀺𑀢𑀸 𑀘𑁇 𑀮𑀻𑀦𑁂𑀦 𑀘𑀺𑀢𑁆𑀢𑁂𑀦 𑀓𑁄𑀲𑀚𑁆𑀚𑀸𑀦𑀼𑀧𑀢𑀺𑀢𑁂𑀦 𑀓𑀸𑀬𑁄𑀧𑀺 𑀘𑀺𑀢𑁆𑀢𑀫𑁆𑀧𑀺 𑀲𑀸𑀭𑀤𑁆𑀥𑀸 𑀘 𑀳𑁄𑀦𑁆𑀢𑀺 𑀇𑀜𑁆𑀚𑀺𑀢𑀸 𑀘 𑀨𑀦𑁆𑀤𑀺𑀢𑀸 𑀘𑁇 𑀅𑀢𑀺𑀧𑀕𑁆𑀕𑀳𑀺𑀢𑁂𑀦 𑀘𑀺𑀢𑁆𑀢𑁂𑀦 𑀉𑀤𑁆𑀥𑀘𑁆𑀘𑀸𑀦𑀼𑀧𑀢𑀺𑀢𑁂𑀦 𑀓𑀸𑀬𑁄𑀧𑀺 𑀘𑀺𑀢𑁆𑀢𑀫𑁆𑀧𑀺 𑀲𑀸𑀭𑀤𑁆𑀥𑀸 𑀘 𑀳𑁄𑀦𑁆𑀢𑀺 𑀇𑀜𑁆𑀚𑀺𑀢𑀸 𑀘 𑀨𑀦𑁆𑀤𑀺𑀢𑀸 𑀘𑁇 𑀅𑀪𑀺𑀦𑀢𑁂𑀦 𑀘𑀺𑀢𑁆𑀢𑁂𑀦 𑀭𑀸𑀕𑀸𑀦𑀼𑀧𑀢𑀺𑀢𑁂𑀦 𑀓𑀸𑀬𑁄𑀧𑀺 𑀘𑀺𑀢𑁆𑀢𑀫𑁆𑀧𑀺 𑀲𑀸𑀭𑀤𑁆𑀥𑀸 𑀘 𑀳𑁄𑀦𑁆𑀢𑀺 𑀇𑀜𑁆𑀚𑀺𑀢𑀸 𑀘 𑀨𑀦𑁆𑀤𑀺𑀢𑀸 𑀘𑁇 𑀅𑀧𑀦𑀢𑁂𑀦 𑀘𑀺𑀢𑁆𑀢𑁂𑀦 𑀩𑁆𑀬𑀸𑀧𑀸𑀤𑀸𑀦𑀼𑀧𑀢𑀺𑀢𑁂𑀦 𑀓𑀸𑀬𑁄𑀧𑀺 𑀘𑀺𑀢𑁆𑀢𑀫𑁆𑀧𑀺 𑀲𑀸𑀭𑀤𑁆𑀥𑀸 𑀘 𑀳𑁄𑀦𑁆𑀢𑀺 𑀇𑀜𑁆𑀚𑀺𑀢𑀸 𑀘 𑀨𑀦𑁆𑀤𑀺𑀢𑀸 𑀘𑁇

883\. _𑀆𑀦𑀸𑀧𑀸𑀦𑀲𑁆𑀲𑀢𑀺 𑀬𑀲𑁆𑀲,_  
_𑀧𑀭𑀺𑀧𑀼𑀡𑁆𑀡𑀸 𑀅𑀪𑀸𑀯𑀺𑀢𑀸;_  
_𑀓𑀸𑀬𑁄𑀧𑀺 𑀇𑀜𑁆𑀚𑀺𑀢𑁄 𑀳𑁄𑀢𑀺,_  
_𑀘𑀺𑀢𑁆𑀢𑀫𑁆𑀧𑀺 𑀳𑁄𑀢𑀺 𑀇𑀜𑁆𑀚𑀺𑀢𑀁;_  
_𑀓𑀸𑀬𑁄𑀧𑀺 𑀨𑀦𑁆𑀤𑀺𑀢𑁄 𑀳𑁄𑀢𑀺,_  
_𑀘𑀺𑀢𑁆𑀢𑀫𑁆𑀧𑀺 𑀳𑁄𑀢𑀺 𑀨𑀦𑁆𑀤𑀺𑀢𑀁𑁇_  


884\. _𑀆𑀦𑀸𑀧𑀸𑀦𑀲𑁆𑀲𑀢𑀺 𑀬𑀲𑁆𑀲,_  
_𑀧𑀭𑀺𑀧𑀼𑀡𑁆𑀡𑀸 𑀲𑀼𑀪𑀸𑀯𑀺𑀢𑀸;_  
_𑀓𑀸𑀬𑁄𑀧𑀺 𑀅𑀦𑀺𑀜𑁆𑀚𑀺𑀢𑁄 𑀳𑁄𑀢𑀺,_  
_𑀘𑀺𑀢𑁆𑀢𑀫𑁆𑀧𑀺 𑀳𑁄𑀢𑀺 𑀅𑀦𑀺𑀜𑁆𑀚𑀺𑀢𑀁;_  
_𑀓𑀸𑀬𑁄𑀧𑀺 𑀅𑀨𑀦𑁆𑀤𑀺𑀢𑁄 𑀳𑁄𑀢𑀺,_  
_𑀘𑀺𑀢𑁆𑀢𑀫𑁆𑀧𑀺 𑀳𑁄𑀢𑀺 𑀅𑀨𑀦𑁆𑀤𑀺𑀢𑀦𑁆𑀢𑀺𑁇_  


885\. 𑀇𑀫𑁂𑀳𑀺 𑀘 𑀧𑀦 𑀦𑀻𑀯𑀭𑀡𑁂𑀳𑀺 𑀯𑀺𑀲𑀼𑀤𑁆𑀥𑀘𑀺𑀢𑁆𑀢𑀲𑁆𑀲 𑀲𑁄𑀍𑀅𑀲𑀯𑀢𑁆𑀣𑀼𑀓𑀁 𑀆𑀦𑀸𑀧𑀸𑀦𑀲𑁆𑀲𑀢𑀺𑀲𑀫𑀸𑀥𑀺𑀁 𑀪𑀸𑀯𑀬𑀢𑁄 𑀔𑀡𑀺𑀓𑀲𑀫𑁄𑀥𑀸𑀦𑀸 𑀇𑀫𑁂 𑀅𑀝𑁆𑀞𑀸𑀭𑀲 𑀉𑀧𑀓𑁆𑀓𑀺𑀮𑁂𑀲𑀸 𑀉𑀧𑁆𑀧𑀚𑁆𑀚𑀦𑁆𑀢𑀺𑁇

---

886\. 𑀉𑀧𑀓𑁆𑀓𑀺𑀮𑁂𑀲𑀜𑀸𑀡𑀦𑀺𑀤𑁆𑀤𑁂𑀲𑁄 𑀢𑀢𑀺𑀬𑁄𑁇



[Go to previous page (1.3.3.2 Dutiyacchakka)](/tipitaka/26Ps/1/1.3/1.3.3/1.3.3.2.md) / [Go to parent page (1.3.3 Upakkilesañāṇaniddesa)](/tipitaka/26Ps/1/1.3/1.3.3.md) / [Go to next page (1.3.4 Vodānañāṇaniddesa)](/tipitaka/26Ps/1/1.3/1.3.4.md)


