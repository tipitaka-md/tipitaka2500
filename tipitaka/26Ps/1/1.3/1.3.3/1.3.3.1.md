
[Home](/) / [26Ps Paṭisambhidāmaggapāḷi](../../../../26Ps.md) / [1 Mahāvagga](../../../1.md) / [1.3 Ānāpānassatikathā](../../1.3.md) / [1.3.3 Upakkilesañāṇaniddesa](../1.3.3.md)

# 1.3.3.1 Paṭhamacchakka

* Mahāvagga

* Ānāpānassatikathā

* Upakkilesañāṇaniddesa

* Paṭhamacchakka

(154.)

869\. Imehi ca pana nīvaraṇehi visuddhacittassa soḷasavatthukaṃ ānāpānassatisamādhiṃ bhāvayato khaṇikasamodhānā katame aṭṭhārasa upakkilesā uppajjanti? Assāsādimajjhapariyosānaṃ satiyā anugacchato ajjhattavikkhepagataṃ cittaṃ samādhissa paripantho. Passāsādimajjhapariyosānaṃ satiyā anugacchato bahiddhāvikkhepagataṃ cittaṃ samādhissa paripantho. Assāsapaṭikaṅkhanā nikanti taṇhācariyā samādhissa paripantho. Passāsapaṭikaṅkhanā nikanti taṇhācariyā samādhissa paripantho. Assāsenābhitunnassa passāsapaṭilābhe mucchanā samādhissa paripantho. Passāsenābhitunnassa assāsapaṭilābhe mucchanā samādhissa paripantho.

870\. _Anugacchanā ca assāsaṃ,_  
_Passāsaṃ anugacchanā;_  
_Sati ajjhattavikkhepā-_  
_Kaṅkhanā bahiddhāvikkhepapatthanā._  


871\. _Assāsenābhitunnassa,_  
_Passāsapaṭilābhe mucchanā;_  
_Passāsenābhitunnassa,_  
_Assāsapaṭilābhe mucchanā._  


872\. _Cha ete upakkilesā,_  
_Ānāpānassatisamādhissa;_  
_Yehi vikkhippamānassa,_  
_No ca cittaṃ vimuccati;_  
_Vimokkhaṃ appajānantā,_  
_Te honti parapattiyāti._  


[Go to previous page (1.3.3 Upakkilesañāṇaniddesa)](../1.3.3.md) / [Go to parent page (1.3.3 Upakkilesañāṇaniddesa)](../1.3.3.md) / [Go to next page (1.3.3.2 Dutiyacchakka)](1.3.3.2.md)


