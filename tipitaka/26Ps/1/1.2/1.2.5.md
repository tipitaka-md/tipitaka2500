---
title: 1.2.5 Sassatadiṭṭhiniddesa
path: /tipitaka/26Ps/1/1.2/1.2.5
ref: 269525
breadcrumbs:
  - name: Home
    link: /
  - name: 26Ps Paṭisambhidāmaggapāḷi
    link: /tipitaka/26Ps
  - name: 1 Mahāvagga
    link: /tipitaka/26Ps/1
  - name: 1.2 Diṭṭhikathā
    link: /tipitaka/26Ps/1/1.2
prevL: /tipitaka/26Ps/1/1.2/1.2.4
upL: /tipitaka/26Ps/1/1.2
nextL: /tipitaka/26Ps/1/1.2/1.2.6
---

# 1.2.5 Sassatadiṭṭhiniddesa

### Mahāvagga

### Diṭṭhikathā

### Sassatadiṭṭhiniddesa

(138.)

780. Sakkāyavatthukāya sassatadiṭṭhiyā katamehi pannarasahi ākārehi abhiniveso hoti? Idha assutavā puthujjano ariyānaṃ adassāvī ariyadhammassa akovido ariyadhamme avinīto sappurisānaṃ adassāvī sappurisadhammassa akovido sappurisadhamme avinīto rūpavantaṃ vā attānaṃ attani vā rūpaṃ rūpasmiṃ vā attānaṃ. Vedanāvantaṃ vā attānaṃ…pe…  saññāvantaṃ vā attānaṃ…  saṅkhāravantaṃ vā attānaṃ…  viññāṇavantaṃ vā attānaṃ attani vā viññāṇaṃ viññāṇasmiṃ vā attānaṃ.

781. Kathaṃ **rūpavantaṃ attānaṃ samanupassati?** Idhekacco vedanaṃ…  saññaṃ…  saṅkhāre…  viññāṇaṃ attato samanupassati. Tassa evaṃ hoti—  “ayaṃ kho me attā. So kho pana me ayaṃ attā iminā rūpena rūpavā”ti. Rūpavantaṃ attānaṃ samanupassati. Seyyathāpi rukkho chāyāsampanno assa. Tamenaṃ puriso evaṃ vadeyya—  “ayaṃ rukkho, ayaṃ chāyā; añño rukkho, aññā chāyā. So kho panāyaṃ rukkho imāya chāyāya chāyāvā”ti. Chāyāvantaṃ rukkhaṃ samanupassati. Evamevaṃ idhekacco vedanaṃ…pe…  ayaṃ paṭhamā sakkāyavatthukā sassatadiṭṭhi. Sassatadiṭṭhi micchādiṭṭhi…pe…  imāni saññojanāni, na ca diṭṭhiyo. Evaṃ rūpavantaṃ attānaṃ samanupassati…pe…  sakkāyavatthukāya sassatadiṭṭhiyā imehi pannarasahi ākārehi abhiniveso hoti.

===

782. Sassatadiṭṭhiniddeso pañcamo.




