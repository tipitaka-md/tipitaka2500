
[Home](/) / [26Ps Paṭisambhidāmaggapāḷi](../../26Ps.md) / [2 Yuganaddhavagga](../2.md)

# 2.10 Suññakathā

* Yuganaddhavagga

* Suññakathā

(46.)

1699\. Evaṃ me sutaṃ—  ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Atha kho āyasmā ānando yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho āyasmā ānando bhagavantaṃ etadavoca—

* Yuganaddhavagga

* Suññakathā

1700\. “‘Suñño loko, suñño loko’ti, bhante, vuccati. Kittāvatā nu kho, bhante, ‘suñño loko’ti vuccatī”ti? “Yasmā kho, ānanda, suññaṃ attena vā attaniyena vā, tasmā ‘suñño loko’ti vuccati. Kiñcānanda, suññaṃ attena vā attaniyena vā? Cakkhu kho, ānanda, suññaṃ attena vā attaniyena vā. Rūpā suññā attena vā attaniyena vā. Cakkhuviññāṇaṃ suññaṃ attena vā attaniyena vā. Cakkhusamphasso suñño attena vā attaniyena vā. Yampidaṃ cakkhusamphassapaccayā uppajjati vedayitaṃ sukhaṃ vā dukkhaṃ vā adukkhamasukhaṃ vā, tampi suññaṃ attena vā attaniyena vā.

* Yuganaddhavagga

* Suññakathā

1701\. Sotaṃ suññaṃ…pe…  saddā suññā…  ghānaṃ suññaṃ…  gandhā suññā…  jivhā suññā…  rasā suññā…  kāyo suñño…  phoṭṭhabbā suññā…  mano suñño attena vā attaniyena vā. Dhammā suññā attena vā attaniyena vā. Manoviññāṇaṃ suññaṃ attena vā attaniyena vā. Manosamphasso suñño attena vā attaniyena vā. Yampidaṃ manosamphassapaccayā uppajjati vedayitaṃ sukhaṃ vā dukkhaṃ vā adukkhamasukhaṃ vā, tampi suññaṃ attena vā attaniyena vā. Yasmā kho, ānanda, suññaṃ attena vā attaniyena vā tasmā ‘suñño loko’ti vuccatī”ti.

* [2.10.1 Mātikā](2.10/2.10.1.md)
* [2.10.2 Niddesa](2.10/2.10.2.md)

[Go to previous page (2.9 Balakathā)](2.9.md) / [Go to parent page (2 Yuganaddhavagga)](../2.md) / [Go to next page (2.10.1 Mātikā)](2.10/2.10.1.md)


