---
title: 2.1 Yuganaddhakathā
path: /tipitaka/26Ps/2/2.1
ref: 267837
breadcrumbs:
  - name: Home
    link: /
  - name: 26Ps Paṭisambhidāmaggapāḷi
    link: /tipitaka/26Ps
  - name: 2 Yuganaddhavagga
    link: /tipitaka/26Ps/2
prevL: /tipitaka/26Ps/2
upL: /tipitaka/26Ps/2
nextL: /tipitaka/26Ps/2/2.1/2.1.1
---

# 2.1 Yuganaddhakathā

### Yuganaddhavagga

### Yuganaddhakathā

(1.)

1329. Evaṃ me sutaṃ—  ekaṃ samayaṃ āyasmā ānando kosambiyaṃ viharati ghositārāme. Tatra kho āyasmā ānando bhikkhū āmantesi—  “āvuso bhikkhavo”ti. “Āvuso”ti kho te bhikkhū āyasmato ānandassa paccassosuṃ. Āyasmā ānando etadavoca—

### Yuganaddhavagga

### Yuganaddhakathā

1330. “Yo hi koci, āvuso, bhikkhu vā bhikkhunī vā mama santike arahattappattaṃ byākaroti, sabbaso catūhi maggehi etesaṃ vā aññatarena. Katamehi catūhi?

### Yuganaddhavagga

### Yuganaddhakathā

1331. Idhāvuso, bhikkhu samathapubbaṅgamaṃ vipassanaṃ bhāveti. Tassa samathapubbaṅgamaṃ vipassanaṃ bhāvayato maggo sañjāyati. So taṃ maggaṃ āsevati bhāveti bahulīkaroti. Tassa taṃ maggaṃ āsevato bhāvayato bahulīkaroto saññojanāni pahīyanti, anusayā byantīhonti.

### Yuganaddhavagga

### Yuganaddhakathā

1332. Puna caparaṃ, āvuso, bhikkhu vipassanāpubbaṅgamaṃ samathaṃ bhāveti. Tassa vipassanāpubbaṅgamaṃ samathaṃ bhāvayato maggo sañjāyati. So taṃ maggaṃ āsevati bhāveti bahulīkaroti. Tassa taṃ maggaṃ āsevato bhāvayato bahulīkaroto saññojanāni pahīyanti, anusayā byantīhonti.

### Yuganaddhavagga

### Yuganaddhakathā

1333. Puna caparaṃ, āvuso, bhikkhu samathavipassanaṃ yuganaddhaṃ bhāveti. Tassa samathavipassanaṃ yuganaddhaṃ bhāvayato maggo sañjāyati. So taṃ maggaṃ āsevati bhāveti bahulīkaroti. Tassa taṃ maggaṃ āsevato bhāvayato bahulīkaroto saññojanāni pahīyanti, anusayā byantīhonti.

### Yuganaddhavagga

### Yuganaddhakathā

1334. Puna caparaṃ, āvuso, bhikkhuno dhammuddhaccaviggahitaṃ mānasaṃ hoti; hoti so, āvuso, samayo yaṃ taṃ cittaṃ ajjhattameva santiṭṭhati sannisīdati ekodi hoti samādhiyati. Tassa maggo sañjāyati. So taṃ maggaṃ āsevati bhāveti bahulīkaroti. Tassa taṃ maggaṃ āsevato bhāvayato bahulīkaroto saññojanāni pahīyanti, anusayā byantīhonti.

### Yuganaddhavagga

### Yuganaddhakathā

1335. Yo hi koci, āvuso, bhikkhu vā bhikkhunī vā mama santike arahattappattaṃ byākaroti, sabbaso imehi catūhi maggehi, etesaṃ vā aññatarenā”ti.

* [2.1.1 Suttantaniddesa](/tipitaka/26Ps/2/2.1/2.1.1)
* [2.1.2 Dhammuddhaccavāraniddesa](/tipitaka/26Ps/2/2.1/2.1.2)


