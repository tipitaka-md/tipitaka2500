
[Home](/) / [26Ps Paṭisambhidāmaggapāḷi](../...md) / [2 Yuganaddhavagga](...md) / [2.3 Bojjhaṅgakathā](../26Ps/2/2.3.md)

# 𑁨𑁇𑁩𑁇𑁨 𑀲𑀼𑀢𑁆𑀢𑀦𑁆𑀢𑀦𑀺𑀤𑁆𑀤𑁂𑀲

* 𑀬𑀼𑀕𑀦𑀤𑁆𑀥𑀯𑀕𑁆𑀕

* 𑀩𑁄𑀚𑁆𑀛𑀗𑁆𑀕𑀓𑀣𑀸

* 𑀲𑀼𑀢𑁆𑀢𑀦𑁆𑀢𑀦𑀺𑀤𑁆𑀤𑁂𑀲

(21.)

1457\. 𑀓𑀣𑀁 **𑀲𑀢𑀺𑀲𑀫𑁆𑀩𑁄𑀚𑁆𑀛𑀗𑁆𑀕𑁄 𑀇𑀢𑀺 𑀘𑁂 𑀫𑁂 𑀳𑁄𑀢𑀻**𑀢𑀺 𑀩𑁄𑀚𑁆𑀛𑀗𑁆𑀕𑁄? 𑀬𑀸𑀯𑀢𑀸 𑀦𑀺𑀭𑁄𑀥𑀽𑀧𑀝𑁆𑀞𑀸𑀢𑀺 𑀢𑀸𑀯𑀢𑀸 𑀲𑀢𑀺𑀲𑀫𑁆𑀩𑁄𑀚𑁆𑀛𑀗𑁆𑀕𑁄𑁇 𑀇𑀢𑀺 𑀘𑁂 𑀫𑁂 𑀳𑁄𑀢𑀻𑀢𑀺 𑀩𑁄𑀚𑁆𑀛𑀗𑁆𑀕𑁄𑁇 𑀲𑁂𑀬𑁆𑀬𑀣𑀸𑀧𑀺 𑀢𑁂𑀮𑀧𑁆𑀧𑀤𑀻𑀧𑀲𑁆𑀲 𑀛𑀸𑀬𑀢𑁄 𑀬𑀸𑀯𑀢𑀸 𑀅𑀘𑁆𑀘𑀺 𑀢𑀸𑀯𑀢𑀸 𑀯𑀡𑁆𑀡𑁄, 𑀬𑀸𑀯𑀢𑀸 𑀯𑀡𑁆𑀡𑁄 𑀢𑀸𑀯𑀢𑀸 𑀅𑀘𑁆𑀘𑀺𑁇 𑀏𑀯𑀫𑁂𑀯 𑀬𑀸𑀯𑀢𑀸 𑀦𑀺𑀭𑁄𑀥𑀽𑀧𑀝𑁆𑀞𑀸𑀢𑀺 𑀢𑀸𑀯𑀢𑀸 𑀲𑀢𑀺𑀲𑀫𑁆𑀩𑁄𑀚𑁆𑀛𑀗𑁆𑀕𑁄𑁇 𑀇𑀢𑀺 𑀘𑁂 𑀫𑁂 𑀳𑁄𑀢𑀻𑀢𑀺 𑀩𑁄𑀚𑁆𑀛𑀗𑁆𑀕𑁄𑁇

1458\. 𑀓𑀣𑀁 **𑀅𑀧𑁆𑀧𑀫𑀸𑀡𑁄 𑀇𑀢𑀺 𑀘𑁂 𑀫𑁂 𑀳𑁄𑀢𑀻**𑀢𑀺 𑀩𑁄𑀚𑁆𑀛𑀗𑁆𑀕𑁄? 𑀧𑀫𑀸𑀡𑀩𑀤𑁆𑀥𑀸 𑀓𑀺𑀮𑁂𑀲𑀸, 𑀲𑀩𑁆𑀩𑁂 𑀘 𑀧𑀭𑀺𑀬𑀼𑀝𑁆𑀞𑀸𑀦𑀸, 𑀬𑁂 𑀘 𑀲𑀗𑁆𑀔𑀸𑀭𑀸 𑀧𑁄𑀦𑁄𑀪𑀯𑀺𑀓𑀸 𑀅𑀧𑁆𑀧𑀫𑀸𑀡𑁄 𑀦𑀺𑀭𑁄𑀥𑁄 𑀅𑀘𑀮𑀝𑁆𑀞𑁂𑀦 𑀅𑀲𑀗𑁆𑀔𑀢𑀝𑁆𑀞𑁂𑀦𑁇 𑀬𑀸𑀯𑀢𑀸 𑀦𑀺𑀭𑁄𑀥𑀽𑀧𑀝𑁆𑀞𑀸𑀢𑀺 𑀢𑀸𑀯𑀢𑀸 𑀅𑀧𑁆𑀧𑀫𑀸𑀡𑁄𑁇 𑀇𑀢𑀺 𑀘𑁂 𑀫𑁂 𑀳𑁄𑀢𑀻𑀢𑀺 𑀩𑁄𑀚𑁆𑀛𑀗𑁆𑀕𑁄𑁇

1459\. 𑀓𑀣𑀁 **𑀲𑀼𑀲𑀫𑀸𑀭𑀤𑁆𑀥𑁄 𑀇𑀢𑀺 𑀘𑁂 𑀫𑁂 𑀳𑁄𑀢𑀻**𑀢𑀺 𑀩𑁄𑀚𑁆𑀛𑀗𑁆𑀕𑁄? 𑀯𑀺𑀲𑀫𑀸 𑀓𑀺𑀮𑁂𑀲𑀸, 𑀲𑀩𑁆𑀩𑁂 𑀘 𑀧𑀭𑀺𑀬𑀼𑀝𑁆𑀞𑀸𑀦𑀸, 𑀬𑁂 𑀘 𑀲𑀗𑁆𑀔𑀸𑀭𑀸 𑀧𑁄𑀦𑁄𑀪𑀯𑀺𑀓𑀸, 𑀲𑀫𑀥𑀫𑁆𑀫𑁄 𑀦𑀺𑀭𑁄𑀥𑁄 𑀲𑀦𑁆𑀢𑀝𑁆𑀞𑁂𑀦 𑀧𑀡𑀻𑀢𑀝𑁆𑀞𑁂𑀦𑁇 𑀬𑀸𑀯𑀢𑀸 𑀦𑀺𑀭𑁄𑀥𑀽𑀧𑀝𑁆𑀞𑀸𑀢𑀺 𑀢𑀸𑀯𑀢𑀸 𑀲𑀼𑀲𑀫𑀸𑀭𑀤𑁆𑀥𑁄 𑀇𑀢𑀺 𑀘𑁂 𑀫𑁂 𑀳𑁄𑀢𑀻𑀢𑀺 𑀩𑁄𑀚𑁆𑀛𑀗𑁆𑀕𑁄𑁇

1460\. 𑀓𑀣𑀁 **“𑀢𑀺𑀝𑁆𑀞𑀦𑁆𑀢𑀜𑁆𑀘 𑀦𑀁 𑀢𑀺𑀝𑁆𑀞𑀢𑀻”𑀢𑀺 𑀧𑀚𑀸𑀦𑀸𑀫𑀺; 𑀲𑀘𑁂𑀧𑀺 𑀘𑀯𑀢𑀺 “𑀇𑀤𑀧𑁆𑀧𑀘𑁆𑀘𑀬𑀸 𑀘𑀯𑀢𑀻”𑀢𑀺 𑀧𑀚𑀸𑀦𑀸𑀫𑀺?** 𑀓𑀢𑀺𑀳𑀸𑀓𑀸𑀭𑁂𑀳𑀺 𑀲𑀢𑀺𑀲𑀫𑁆𑀩𑁄𑀚𑁆𑀛𑀗𑁆𑀕𑁄 𑀢𑀺𑀝𑁆𑀞𑀢𑀺? 𑀓𑀢𑀺𑀳𑀸𑀓𑀸𑀭𑁂𑀳𑀺 𑀲𑀢𑀺𑀲𑀫𑁆𑀩𑁄𑀚𑁆𑀛𑀗𑁆𑀕𑁄 𑀘𑀯𑀢𑀺? 𑀅𑀝𑁆𑀞𑀳𑀸𑀓𑀸𑀭𑁂𑀳𑀺 𑀲𑀢𑀺𑀲𑀫𑁆𑀩𑁄𑀚𑁆𑀛𑀗𑁆𑀕𑁄 𑀢𑀺𑀝𑁆𑀞𑀢𑀺𑁇 𑀅𑀝𑁆𑀞𑀳𑀸𑀓𑀸𑀭𑁂𑀳𑀺 𑀲𑀢𑀺𑀲𑀫𑁆𑀩𑁄𑀚𑁆𑀛𑀗𑁆𑀕𑁄 𑀘𑀯𑀢𑀺𑁇

1461\. 𑀓𑀢𑀫𑁂𑀳𑀺 **𑀅𑀝𑁆𑀞𑀳𑀸𑀓𑀸𑀭𑁂𑀳𑀺 𑀲𑀢𑀺𑀲𑀫𑁆𑀩𑁄𑀚𑁆𑀛𑀗𑁆𑀕𑁄 𑀢𑀺𑀝𑁆𑀞𑀢𑀺?** 𑀅𑀦𑀼𑀧𑁆𑀧𑀸𑀤𑀁 𑀆𑀯𑀚𑁆𑀚𑀺𑀢𑀢𑁆𑀢𑀸 𑀲𑀢𑀺𑀲𑀫𑁆𑀩𑁄𑀚𑁆𑀛𑀗𑁆𑀕𑁄 𑀢𑀺𑀝𑁆𑀞𑀢𑀺, 𑀉𑀧𑁆𑀧𑀸𑀤𑀁 𑀅𑀦𑀸𑀯𑀚𑁆𑀚𑀺𑀢𑀢𑁆𑀢𑀸 𑀲𑀢𑀺𑀲𑀫𑁆𑀩𑁄𑀚𑁆𑀛𑀗𑁆𑀕𑁄 𑀢𑀺𑀝𑁆𑀞𑀢𑀺, 𑀅𑀧𑁆𑀧𑀯𑀢𑁆𑀢𑀁 𑀆𑀯𑀚𑁆𑀚𑀺𑀢𑀢𑁆𑀢𑀸 𑀲𑀢𑀺𑀲𑀫𑁆𑀩𑁄𑀚𑁆𑀛𑀗𑁆𑀕𑁄 𑀢𑀺𑀝𑁆𑀞𑀢𑀺, 𑀧𑀯𑀢𑁆𑀢𑀁 𑀅𑀦𑀸𑀯𑀚𑁆𑀚𑀺𑀢𑀢𑁆𑀢𑀸 𑀲𑀢𑀺𑀲𑀫𑁆𑀩𑁄𑀚𑁆𑀛𑀗𑁆𑀕𑁄 𑀢𑀺𑀝𑁆𑀞𑀢𑀺, 𑀅𑀦𑀺𑀫𑀺𑀢𑁆𑀢𑀁 𑀆𑀯𑀚𑁆𑀚𑀺𑀢𑀢𑁆𑀢𑀸 𑀲𑀢𑀺𑀲𑀫𑁆𑀩𑁄𑀚𑁆𑀛𑀗𑁆𑀕𑁄 𑀢𑀺𑀝𑁆𑀞𑀢𑀺, 𑀦𑀺𑀫𑀺𑀢𑁆𑀢𑀁 𑀅𑀦𑀸𑀯𑀚𑁆𑀚𑀺𑀢𑀢𑁆𑀢𑀸 𑀲𑀢𑀺𑀲𑀫𑁆𑀩𑁄𑀚𑁆𑀛𑀗𑁆𑀕𑁄 𑀢𑀺𑀝𑁆𑀞𑀢𑀺, 𑀦𑀺𑀭𑁄𑀥𑀁 𑀆𑀯𑀚𑁆𑀚𑀺𑀢𑀢𑁆𑀢𑀸 𑀲𑀢𑀺𑀲𑀫𑁆𑀩𑁄𑀚𑁆𑀛𑀗𑁆𑀕𑁄 𑀢𑀺𑀝𑁆𑀞𑀢𑀺, 𑀲𑀗𑁆𑀔𑀸𑀭𑁂 𑀅𑀦𑀸𑀯𑀚𑁆𑀚𑀺𑀢𑀢𑁆𑀢𑀸 𑀲𑀢𑀺𑀲𑀫𑁆𑀩𑁄𑀚𑁆𑀛𑀗𑁆𑀕𑁄 𑀢𑀺𑀝𑁆𑀞𑀢𑀺—  𑀇𑀫𑁂𑀳𑀺 𑀅𑀝𑁆𑀞𑀳𑀸𑀓𑀸𑀭𑁂𑀳𑀺 𑀲𑀢𑀺𑀲𑀫𑁆𑀩𑁄𑀚𑁆𑀛𑀗𑁆𑀕𑁄 𑀢𑀺𑀝𑁆𑀞𑀢𑀺𑁇

1462\. 𑀓𑀢𑀫𑁂𑀳𑀺 **𑀅𑀝𑁆𑀞𑀳𑀸𑀓𑀸𑀭𑁂𑀳𑀺 𑀲𑀢𑀺𑀲𑀫𑁆𑀩𑁄𑀚𑁆𑀛𑀗𑁆𑀕𑁄 𑀘𑀯𑀢𑀺?** 𑀉𑀧𑁆𑀧𑀸𑀤𑀁 𑀆𑀯𑀚𑁆𑀚𑀺𑀢𑀢𑁆𑀢𑀸 𑀲𑀢𑀺𑀲𑀫𑁆𑀩𑁄𑀚𑁆𑀛𑀗𑁆𑀕𑁄 𑀘𑀯𑀢𑀺, 𑀅𑀦𑀼𑀧𑁆𑀧𑀸𑀤𑀁 𑀅𑀦𑀸𑀯𑀚𑁆𑀚𑀺𑀢𑀢𑁆𑀢𑀸 𑀲𑀢𑀺𑀲𑀫𑁆𑀩𑁄𑀚𑁆𑀛𑀗𑁆𑀕𑁄 𑀘𑀯𑀢𑀺, 𑀧𑀯𑀢𑁆𑀢𑀁 𑀆𑀯𑀚𑁆𑀚𑀺𑀢𑀢𑁆𑀢𑀸 𑀲𑀢𑀺𑀲𑀫𑁆𑀩𑁄𑀚𑁆𑀛𑀗𑁆𑀕𑁄 𑀘𑀯𑀢𑀺, 𑀅𑀧𑁆𑀧𑀯𑀢𑁆𑀢𑀁 𑀅𑀦𑀸𑀯𑀚𑁆𑀚𑀺𑀢𑀢𑁆𑀢𑀸 𑀲𑀢𑀺𑀲𑀫𑁆𑀩𑁄𑀚𑁆𑀛𑀗𑁆𑀕𑁄 𑀘𑀯𑀢𑀺, 𑀦𑀺𑀫𑀺𑀢𑁆𑀢𑀁 𑀆𑀯𑀚𑁆𑀚𑀺𑀢𑀢𑁆𑀢𑀸 𑀲𑀢𑀺𑀲𑀫𑁆𑀩𑁄𑀚𑁆𑀛𑀗𑁆𑀕𑁄 𑀘𑀯𑀢𑀺, 𑀅𑀦𑀺𑀫𑀺𑀢𑁆𑀢𑀁 𑀅𑀦𑀸𑀯𑀚𑁆𑀚𑀺𑀢𑀢𑁆𑀢𑀸 𑀲𑀢𑀺𑀲𑀫𑁆𑀩𑁄𑀚𑁆𑀛𑀗𑁆𑀕𑁄 𑀘𑀯𑀢𑀺, 𑀲𑀗𑁆𑀔𑀸𑀭𑁂 𑀆𑀯𑀚𑁆𑀚𑀺𑀢𑀢𑁆𑀢𑀸 𑀲𑀢𑀺𑀲𑀫𑁆𑀩𑁄𑀚𑁆𑀛𑀗𑁆𑀕𑁄 𑀘𑀯𑀢𑀺, 𑀦𑀺𑀭𑁄𑀥𑀁 𑀅𑀦𑀸𑀯𑀚𑁆𑀚𑀺𑀢𑀢𑁆𑀢𑀸 𑀲𑀢𑀺𑀲𑀫𑁆𑀩𑁄𑀚𑁆𑀛𑀗𑁆𑀕𑁄 𑀘𑀯𑀢𑀺—  𑀇𑀫𑁂𑀳𑀺 𑀅𑀝𑁆𑀞𑀳𑀸𑀓𑀸𑀭𑁂𑀳𑀺 𑀲𑀢𑀺𑀲𑀫𑁆𑀩𑁄𑀚𑁆𑀛𑀗𑁆𑀕𑁄 𑀘𑀯𑀢𑀺𑁇 𑀏𑀯𑀁 “𑀢𑀺𑀝𑁆𑀞𑀦𑁆𑀢𑀜𑁆𑀘 𑀦𑀁 𑀢𑀺𑀝𑁆𑀞𑀢𑀻”𑀢𑀺 𑀧𑀚𑀸𑀦𑀸𑀫𑀺𑁇 𑀲𑀘𑁂𑀧𑀺 𑀘𑀯𑀢𑀺, “𑀇𑀤𑀧𑁆𑀧𑀘𑁆𑀘𑀬𑀸 𑀫𑁂 𑀘𑀯𑀢𑀻”𑀢𑀺 𑀧𑀚𑀸𑀦𑀸𑀫𑀺…𑀧𑁂… 𑁇

1463\. 𑀓𑀣𑀁 **𑀉𑀧𑁂𑀓𑁆𑀔𑀸𑀲𑀫𑁆𑀩𑁄𑀚𑁆𑀛𑀗𑁆𑀕𑁄 𑀇𑀢𑀺 𑀘𑁂 𑀫𑁂 𑀳𑁄𑀢𑀻**𑀢𑀺 𑀩𑁄𑀚𑁆𑀛𑀗𑁆𑀕𑁄? 𑀬𑀸𑀯𑀢𑀸 𑀦𑀺𑀭𑁄𑀥𑀽𑀧𑀝𑁆𑀞𑀸𑀢𑀺 𑀢𑀸𑀯𑀢𑀸 𑀉𑀧𑁂𑀓𑁆𑀔𑀸𑀲𑀫𑁆𑀩𑁄𑀚𑁆𑀛𑀗𑁆𑀕𑁄 𑀇𑀢𑀺 𑀘𑁂 𑀫𑁂 𑀳𑁄𑀢𑀻𑀢𑀺 𑀩𑁄𑀚𑁆𑀛𑀗𑁆𑀕𑁄𑁇 𑀲𑁂𑀬𑁆𑀬𑀣𑀸𑀧𑀺 𑀢𑁂𑀮𑀧𑁆𑀧𑀤𑀻𑀧𑀲𑁆𑀲 𑀛𑀸𑀬𑀢𑁄 𑀬𑀸𑀯𑀢𑀸 𑀅𑀘𑁆𑀘𑀺 𑀢𑀸𑀯𑀢𑀸 𑀯𑀡𑁆𑀡𑁄, 𑀬𑀸𑀯𑀢𑀸 𑀯𑀡𑁆𑀡𑁄 𑀢𑀸𑀯𑀢𑀸 𑀅𑀘𑁆𑀘𑀺𑁇 𑀏𑀯𑀫𑁂𑀯 𑀬𑀸𑀯𑀢𑀸 𑀦𑀺𑀭𑁄𑀥𑀽𑀧𑀝𑁆𑀞𑀸𑀢𑀺 𑀢𑀸𑀯𑀢𑀸 𑀉𑀧𑁂𑀓𑁆𑀔𑀸𑀲𑀫𑁆𑀩𑁄𑀚𑁆𑀛𑀗𑁆𑀕𑁄 𑀇𑀢𑀺 𑀘𑁂 𑀳𑁄𑀢𑀻𑀢𑀺 𑀩𑁄𑀚𑁆𑀛𑀗𑁆𑀕𑁄𑁇

1464\. 𑀓𑀣𑀁 **𑀅𑀧𑁆𑀧𑀫𑀸𑀡𑁄 𑀇𑀢𑀺 𑀘𑁂 𑀳𑁄𑀢𑀻**𑀢𑀺 𑀩𑁄𑀚𑁆𑀛𑀗𑁆𑀕𑁄? 𑀧𑀫𑀸𑀡𑀩𑀤𑁆𑀥𑀸 𑀓𑀺𑀮𑁂𑀲𑀸, 𑀲𑀩𑁆𑀩𑁂 𑀘 𑀧𑀭𑀺𑀬𑀼𑀝𑁆𑀞𑀸𑀦𑀸, 𑀬𑁂 𑀘 𑀲𑀗𑁆𑀔𑀸𑀭𑀸 𑀧𑁄𑀦𑁄𑀪𑀯𑀺𑀓𑀸 𑀅𑀧𑁆𑀧𑀫𑀸𑀡𑁄 𑀦𑀺𑀭𑁄𑀥𑁄 𑀅𑀘𑀮𑀝𑁆𑀞𑁂𑀦 𑀅𑀲𑀗𑁆𑀔𑀢𑀝𑁆𑀞𑁂𑀦𑁇 𑀬𑀸𑀯𑀢𑀸 𑀦𑀺𑀭𑁄𑀥𑀽𑀧𑀝𑁆𑀞𑀸𑀢𑀺 𑀢𑀸𑀯𑀢𑀸 𑀅𑀧𑁆𑀧𑀫𑀸𑀡𑁄 𑀇𑀢𑀺 𑀘𑁂 𑀳𑁄𑀢𑀻𑀢𑀺 𑀩𑁄𑀚𑁆𑀛𑀗𑁆𑀕𑁄𑁇

1465\. 𑀓𑀣𑀁 **𑀲𑀼𑀲𑀫𑀸𑀭𑀤𑁆𑀥𑁄 𑀇𑀢𑀺 𑀘𑁂 𑀳𑁄𑀢𑀻**𑀢𑀺 𑀩𑁄𑀚𑁆𑀛𑀗𑁆𑀕𑁄? 𑀯𑀺𑀲𑀫𑀸 𑀓𑀺𑀮𑁂𑀲𑀸, 𑀲𑀩𑁆𑀩𑁂 𑀘 𑀧𑀭𑀺𑀬𑀼𑀝𑁆𑀞𑀸𑀦𑀸, 𑀬𑁂 𑀘 𑀲𑀗𑁆𑀔𑀸𑀭𑀸 𑀧𑁄𑀦𑁄𑀪𑀯𑀺𑀓𑀸 𑀲𑀫𑀥𑀫𑁆𑀫𑁄 𑀦𑀺𑀭𑁄𑀥𑁄 𑀲𑀦𑁆𑀢𑀝𑁆𑀞𑁂𑀦 𑀧𑀡𑀻𑀢𑀝𑁆𑀞𑁂𑀦𑁇 𑀬𑀸𑀯𑀢𑀸 𑀦𑀺𑀭𑁄𑀥𑀽𑀧𑀝𑁆𑀞𑀸𑀢𑀺 𑀢𑀸𑀯𑀢𑀸 𑀲𑀼𑀲𑀫𑀸𑀭𑀤𑁆𑀥𑁄 𑀇𑀢𑀺 𑀘𑁂 𑀳𑁄𑀢𑀻𑀢𑀺 𑀩𑁄𑀚𑁆𑀛𑀗𑁆𑀕𑁄𑁇

1466\. 𑀓𑀣𑀁 **“𑀢𑀺𑀝𑁆𑀞𑀦𑁆𑀢𑀜𑁆𑀘 𑀦𑀁 𑀢𑀺𑀝𑁆𑀞𑀢𑀻”𑀢𑀺 𑀧𑀚𑀸𑀦𑀸𑀫𑀺; 𑀲𑀘𑁂𑀧𑀺 𑀘𑀯𑀢𑀺 “𑀇𑀤𑀧𑁆𑀧𑀘𑁆𑀘𑀬𑀸 𑀫𑁂 𑀘𑀯𑀢𑀻”𑀢𑀺 𑀧𑀚𑀸𑀦𑀸𑀫𑀺?** 𑀓𑀢𑀺𑀳𑀸𑀓𑀸𑀭𑁂𑀳𑀺 𑀉𑀧𑁂𑀓𑁆𑀔𑀸𑀲𑀫𑁆𑀩𑁄𑀚𑁆𑀛𑀗𑁆𑀕𑁄 𑀢𑀺𑀝𑁆𑀞𑀢𑀺? 𑀓𑀢𑀺𑀳𑀸𑀓𑀸𑀭𑁂𑀳𑀺 𑀉𑀧𑁂𑀓𑁆𑀔𑀸𑀲𑀫𑁆𑀩𑁄𑀚𑁆𑀛𑀗𑁆𑀕𑁄 𑀘𑀯𑀢𑀺? 𑀅𑀝𑁆𑀞𑀳𑀸𑀓𑀸𑀭𑁂𑀳𑀺 𑀉𑀧𑁂𑀓𑁆𑀔𑀸𑀲𑀫𑁆𑀩𑁄𑀚𑁆𑀛𑀗𑁆𑀕𑁄 𑀢𑀺𑀝𑁆𑀞𑀢𑀺𑁇 𑀅𑀝𑁆𑀞𑀳𑀸𑀓𑀸𑀭𑁂𑀳𑀺 𑀉𑀧𑁂𑀓𑁆𑀔𑀸𑀲𑀫𑁆𑀩𑁄𑀚𑁆𑀛𑀗𑁆𑀕𑁄 𑀘𑀯𑀢𑀺𑁇

1467\. 𑀓𑀢𑀫𑁂𑀳𑀺 **𑀅𑀝𑁆𑀞𑀳𑀸𑀓𑀸𑀭𑁂𑀳𑀺 𑀉𑀧𑁂𑀓𑁆𑀔𑀸𑀲𑀫𑁆𑀩𑁄𑀚𑁆𑀛𑀗𑁆𑀕𑁄 𑀢𑀺𑀝𑁆𑀞𑀢𑀺?** 𑀅𑀦𑀼𑀧𑁆𑀧𑀸𑀤𑀁 𑀆𑀯𑀚𑁆𑀚𑀺𑀢𑀢𑁆𑀢𑀸 𑀉𑀧𑁂𑀓𑁆𑀔𑀸𑀲𑀫𑁆𑀩𑁄𑀚𑁆𑀛𑀗𑁆𑀕𑁄 𑀢𑀺𑀝𑁆𑀞𑀢𑀺, 𑀉𑀧𑁆𑀧𑀸𑀤𑀁 𑀅𑀦𑀸𑀯𑀚𑁆𑀚𑀺𑀢𑀢𑁆𑀢𑀸 𑀉𑀧𑁂𑀓𑁆𑀔𑀸𑀲𑀫𑁆𑀩𑁄𑀚𑁆𑀛𑀗𑁆𑀕𑁄 𑀢𑀺𑀝𑁆𑀞𑀢𑀺, 𑀅𑀧𑁆𑀧𑀯𑀢𑁆𑀢𑀁 𑀆𑀯𑀚𑁆𑀚𑀺𑀢𑀢𑁆𑀢𑀸 𑀉𑀧𑁂𑀓𑁆𑀔𑀸𑀲𑀫𑁆𑀩𑁄𑀚𑁆𑀛𑀗𑁆𑀕𑁄 𑀢𑀺𑀝𑁆𑀞𑀢𑀺, 𑀧𑀯𑀢𑁆𑀢𑀁 𑀅𑀦𑀸𑀯𑀚𑁆𑀚𑀺𑀢𑀢𑁆𑀢𑀸 𑀉𑀧𑁂𑀓𑁆𑀔𑀸𑀲𑀫𑁆𑀩𑁄𑀚𑁆𑀛𑀗𑁆𑀕𑁄 𑀢𑀺𑀝𑁆𑀞𑀢𑀺, 𑀅𑀦𑀺𑀫𑀺𑀢𑁆𑀢𑀁 𑀆𑀯𑀚𑁆𑀚𑀺𑀢𑀢𑁆𑀢𑀸 𑀉𑀧𑁂𑀓𑁆𑀔𑀸𑀲𑀫𑁆𑀩𑁄𑀚𑁆𑀛𑀗𑁆𑀕𑁄 𑀢𑀺𑀝𑁆𑀞𑀢𑀺, 𑀦𑀺𑀫𑀺𑀢𑁆𑀢𑀁 𑀅𑀦𑀸𑀯𑀚𑁆𑀚𑀺𑀢𑀢𑁆𑀢𑀸 𑀉𑀧𑁂𑀓𑁆𑀔𑀸𑀲𑀫𑁆𑀩𑁄𑀚𑁆𑀛𑀗𑁆𑀕𑁄 𑀢𑀺𑀝𑁆𑀞𑀢𑀺, 𑀦𑀺𑀭𑁄𑀥𑀁 𑀆𑀯𑀚𑁆𑀚𑀺𑀢𑀢𑁆𑀢𑀸 𑀉𑀧𑁂𑀓𑁆𑀔𑀸𑀲𑀫𑁆𑀩𑁄𑀚𑁆𑀛𑀗𑁆𑀕𑁄 𑀢𑀺𑀝𑁆𑀞𑀢𑀺, 𑀲𑀗𑁆𑀔𑀸𑀭𑁂 𑀅𑀦𑀸𑀯𑀚𑁆𑀚𑀺𑀢𑀢𑁆𑀢𑀸 𑀉𑀧𑁂𑀓𑁆𑀔𑀸𑀲𑀫𑁆𑀩𑁄𑀚𑁆𑀛𑀗𑁆𑀕𑁄 𑀢𑀺𑀝𑁆𑀞𑀢𑀺—  𑀇𑀫𑁂𑀳𑀺 𑀅𑀝𑁆𑀞𑀳𑀸𑀓𑀸𑀭𑁂𑀳𑀺 𑀉𑀧𑁂𑀓𑁆𑀔𑀸𑀲𑀫𑁆𑀩𑁄𑀚𑁆𑀛𑀗𑁆𑀕𑁄 𑀢𑀺𑀝𑁆𑀞𑀢𑀺𑁇

1468\. 𑀓𑀢𑀫𑁂𑀳𑀺 **𑀅𑀝𑁆𑀞𑀳𑀸𑀓𑀸𑀭𑁂𑀳𑀺 𑀉𑀧𑁂𑀓𑁆𑀔𑀸𑀲𑀫𑁆𑀩𑁄𑀚𑁆𑀛𑀗𑁆𑀕𑁄 𑀘𑀯𑀢𑀺?** 𑀉𑀧𑁆𑀧𑀸𑀤𑀁 𑀆𑀯𑀚𑁆𑀚𑀺𑀢𑀢𑁆𑀢𑀸 𑀉𑀧𑁂𑀓𑁆𑀔𑀸𑀲𑀫𑁆𑀩𑁄𑀚𑁆𑀛𑀗𑁆𑀕𑁄 𑀘𑀯𑀢𑀺, 𑀅𑀦𑀼𑀧𑁆𑀧𑀸𑀤𑀁 𑀅𑀦𑀸𑀯𑀚𑁆𑀚𑀺𑀢𑀢𑁆𑀢𑀸 𑀉𑀧𑁂𑀓𑁆𑀔𑀸𑀲𑀫𑁆𑀩𑁄𑀚𑁆𑀛𑀗𑁆𑀕𑁄 𑀘𑀯𑀢𑀺, 𑀧𑀯𑀢𑁆𑀢𑀁 𑀆𑀯𑀚𑁆𑀚𑀺𑀢𑀢𑁆𑀢𑀸 𑀉𑀧𑁂𑀓𑁆𑀔𑀸𑀲𑀫𑁆𑀩𑁄𑀚𑁆𑀛𑀗𑁆𑀕𑁄 𑀘𑀯𑀢𑀺, 𑀅𑀧𑁆𑀧𑀯𑀢𑁆𑀢𑀁 𑀅𑀦𑀸𑀯𑀚𑁆𑀚𑀺𑀢𑀢𑁆𑀢𑀸 𑀉𑀧𑁂𑀓𑁆𑀔𑀸𑀲𑀫𑁆𑀩𑁄𑀚𑁆𑀛𑀗𑁆𑀕𑁄 𑀘𑀯𑀢𑀺, 𑀦𑀺𑀫𑀺𑀢𑁆𑀢𑀁 𑀆𑀯𑀚𑁆𑀚𑀺𑀢𑀢𑁆𑀢𑀸 𑀉𑀧𑁂𑀓𑁆𑀔𑀸𑀲𑀫𑁆𑀩𑁄𑀚𑁆𑀛𑀗𑁆𑀕𑁄 𑀘𑀯𑀢𑀺, 𑀅𑀦𑀺𑀫𑀺𑀢𑁆𑀢𑀁 𑀅𑀦𑀸𑀯𑀚𑁆𑀚𑀺𑀢𑀢𑁆𑀢𑀸 𑀉𑀧𑁂𑀓𑁆𑀔𑀸𑀲𑀫𑁆𑀩𑁄𑀚𑁆𑀛𑀗𑁆𑀕𑁄 𑀘𑀯𑀢𑀺, 𑀲𑀗𑁆𑀔𑀸𑀭𑁂 𑀆𑀯𑀚𑁆𑀚𑀺𑀢𑀢𑁆𑀢𑀸 𑀉𑀧𑁂𑀓𑁆𑀔𑀸𑀲𑀫𑁆𑀩𑁄𑀚𑁆𑀛𑀗𑁆𑀕𑁄 𑀘𑀯𑀢𑀺, 𑀦𑀺𑀭𑁄𑀥𑀁 𑀅𑀦𑀸𑀯𑀚𑁆𑀚𑀺𑀢𑀢𑁆𑀢𑀸 𑀉𑀧𑁂𑀓𑁆𑀔𑀸𑀲𑀫𑁆𑀩𑁄𑀚𑁆𑀛𑀗𑁆𑀕𑁄 𑀘𑀯𑀢𑀺—  𑀇𑀫𑁂𑀳𑀺 𑀅𑀝𑁆𑀞𑀳𑀸𑀓𑀸𑀭𑁂𑀳𑀺 𑀉𑀧𑁂𑀓𑁆𑀔𑀸𑀲𑀫𑁆𑀩𑁄𑀚𑁆𑀛𑀗𑁆𑀕𑁄 𑀘𑀯𑀢𑀺𑁇 𑀏𑀯𑀁 “𑀢𑀺𑀝𑁆𑀞𑀦𑁆𑀢𑀜𑁆𑀘 𑀦𑀁 𑀢𑀺𑀝𑁆𑀞𑀢𑀻”𑀢𑀺 𑀧𑀚𑀸𑀦𑀸𑀫𑀺; 𑀲𑀘𑁂𑀧𑀺 𑀘𑀯𑀢𑀺, “𑀇𑀤𑀧𑁆𑀧𑀘𑁆𑀘𑀬𑀸 𑀫𑁂 𑀘𑀯𑀢𑀻”𑀢𑀺 𑀧𑀚𑀸𑀦𑀸𑀫𑀺𑁇

---

1469\. 𑀩𑁄𑀚𑁆𑀛𑀗𑁆𑀕𑀓𑀣𑀸 𑀦𑀺𑀝𑁆𑀞𑀺𑀢𑀸𑁇



[Go to previous page (2.3.1 Mūlamūlakādidasaka)](2.3.1.md) / [Go to parent page (2.3 Bojjhaṅgakathā)](../26Ps/2/2.3.md) / [Go to next page (2.4 Mettākathā)](../2.4.md)


