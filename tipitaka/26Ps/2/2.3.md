---
title: 2.3 Bojjhaṅgakathā
path: /tipitaka/26Ps/2/2.3
ref: 267839
breadcrumbs:
  - name: Home
    link: /
  - name: 26Ps Paṭisambhidāmaggapāḷi
    link: /tipitaka/26Ps
  - name: 2 Yuganaddhavagga
    link: /tipitaka/26Ps/2
prevL: /tipitaka/26Ps/2/2.2/2.2.3
upL: /tipitaka/26Ps/2
nextL: /tipitaka/26Ps/2/2.3/2.3.1
---

# 2.3 Bojjhaṅgakathā

### Yuganaddhavagga

### Bojjhaṅgakathā

(17.)

1416. Sāvatthinidānaṃ. “Sattime, bhikkhave, bojjhaṅgā. Katame satta? Satisambojjhaṅgo, dhammavicayasambojjhaṅgo, vīriyasambojjhaṅgo, pītisambojjhaṅgo, passaddhisambojjhaṅgo, samādhisambojjhaṅgo, upekkhāsambojjhaṅgo—  ime kho, bhikkhave, satta bojjhaṅgā”.

### Yuganaddhavagga

### Bojjhaṅgakathā

1417. **Bojjhaṅgā**ti kenaṭṭhena bojjhaṅgā? Bodhāya saṃvattantīti—  bojjhaṅgā. Bujjhantīti—  bojjhaṅgā. Anubujjhantīti—  bojjhaṅgā. Paṭibujjhantīti—  bojjhaṅgā. Sambujjhantīti—  bojjhaṅgā. (1)

### Yuganaddhavagga

### Bojjhaṅgakathā

1418. Bujjhanaṭṭhena bojjhaṅgā, anubujjhanaṭṭhena bojjhaṅgā, paṭibujjhanaṭṭhena bojjhaṅgā, sambujjhanaṭṭhena bojjhaṅgā. (2)

### Yuganaddhavagga

### Bojjhaṅgakathā

1419. Bodhentīti—  bojjhaṅgā. Anubodhentīti—  bojjhaṅgā. Paṭibodhentīti—  bojjhaṅgā. Sambodhentīti—  bojjhaṅgā. (3)

### Yuganaddhavagga

### Bojjhaṅgakathā

1420. Bodhanaṭṭhena bojjhaṅgā, anubodhanaṭṭhena bojjhaṅgā, paṭibodhanaṭṭhena bojjhaṅgā, sambodhanaṭṭhena bojjhaṅgā. (4)

### Yuganaddhavagga

### Bojjhaṅgakathā

1421. Bodhipakkhiyaṭṭhena bojjhaṅgā, anubodhipakkhiyaṭṭhena bojjhaṅgā, paṭibodhipakkhiyaṭṭhena bojjhaṅgā, sambodhipakkhiyaṭṭhena bojjhaṅgā. (5) (Pañcamacatukkaṃ)

### Yuganaddhavagga

### Bojjhaṅgakathā

1422. Buddhilabhanaṭṭhena bojjhaṅgā, buddhipaṭilabhanaṭṭhena bojjhaṅgā, buddhiropanaṭṭhena bojjhaṅgā, buddhiabhiropanaṭṭhena bojjhaṅgā, buddhipāpanaṭṭhena bojjhaṅgā, buddhisampāpanaṭṭhena bojjhaṅgā. (Chakkaṃ)

* [2.3.1 Mūlamūlakādidasaka](/tipitaka/26Ps/2/2.3/2.3.1)
* [2.3.2 Suttantaniddesa](/tipitaka/26Ps/2/2.3/2.3.2)


