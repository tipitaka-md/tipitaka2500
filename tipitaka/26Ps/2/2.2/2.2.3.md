
[Home](/) / [26Ps Paṭisambhidāmaggapāḷi](../...md) / [2 Yuganaddhavagga](...md) / [2.2 Saccakathā](../26Ps/2/2.2.md)

# 𑁨𑁇𑁨𑁇𑁩 𑀤𑀼𑀢𑀺𑀬𑀲𑀼𑀢𑁆𑀢𑀦𑁆𑀢𑀦𑀺𑀤𑁆𑀤𑁂𑀲

* 𑀬𑀼𑀕𑀦𑀤𑁆𑀥𑀯𑀕𑁆𑀕

* 𑀲𑀘𑁆𑀘𑀓𑀣𑀸

* 𑀤𑀼𑀢𑀺𑀬𑀲𑀼𑀢𑁆𑀢𑀦𑁆𑀢𑀦𑀺𑀤𑁆𑀤𑁂𑀲

(14.)

1400\. 𑀬𑀁 𑀭𑀽𑀧𑀁 𑀧𑀝𑀺𑀘𑁆𑀘 𑀉𑀧𑁆𑀧𑀚𑁆𑀚𑀢𑀺 𑀲𑀼𑀔𑀁 𑀲𑁄𑀫𑀦𑀲𑁆𑀲𑀁, 𑀅𑀬𑀁 𑀭𑀽𑀧𑀲𑁆𑀲 𑀅𑀲𑁆𑀲𑀸𑀤𑁄𑀢𑀺—  𑀧𑀳𑀸𑀦𑀧𑁆𑀧𑀝𑀺𑀯𑁂𑀥𑁄 𑀲𑀫𑀼𑀤𑀬𑀲𑀘𑁆𑀘𑀁𑁇 𑀬𑀁 𑀭𑀽𑀧𑀁 𑀅𑀦𑀺𑀘𑁆𑀘𑀁 𑀢𑀁 𑀤𑀼𑀓𑁆𑀔𑀁 𑀯𑀺𑀧𑀭𑀺𑀡𑀸𑀫𑀥𑀫𑁆𑀫𑀁, 𑀅𑀬𑀁 𑀭𑀽𑀧𑀲𑁆𑀲 𑀆𑀤𑀻𑀦𑀯𑁄𑀢𑀺—  𑀧𑀭𑀺𑀜𑁆𑀜𑀸𑀧𑀝𑀺𑀯𑁂𑀥𑁄 𑀤𑀼𑀓𑁆𑀔𑀲𑀘𑁆𑀘𑀁𑁇 𑀬𑁄 𑀭𑀽𑀧𑀲𑁆𑀫𑀺𑀁 𑀙𑀦𑁆𑀤𑀭𑀸𑀕𑀯𑀺𑀦𑀬𑁄 𑀙𑀦𑁆𑀤𑀭𑀸𑀕𑀧𑁆𑀧𑀳𑀸𑀦𑀁, 𑀇𑀤𑀁 𑀭𑀽𑀧𑀲𑁆𑀲 𑀦𑀺𑀲𑁆𑀲𑀭𑀡𑀦𑁆𑀢𑀺—  𑀲𑀘𑁆𑀙𑀺𑀓𑀺𑀭𑀺𑀬𑀸𑀧𑀝𑀺𑀯𑁂𑀥𑁄 𑀦𑀺𑀭𑁄𑀥𑀲𑀘𑁆𑀘𑀁𑁇 𑀬𑀸 𑀇𑀫𑁂𑀲𑀼 𑀢𑀻𑀲𑀼 𑀞𑀸𑀦𑁂𑀲𑀼 𑀤𑀺𑀝𑁆𑀞𑀺 𑀲𑀗𑁆𑀓𑀧𑁆𑀧𑁄 𑀯𑀸𑀘𑀸 𑀓𑀫𑁆𑀫𑀦𑁆𑀢𑁄 𑀆𑀚𑀻𑀯𑁄 𑀯𑀸𑀬𑀸𑀫𑁄 𑀲𑀢𑀺 𑀲𑀫𑀸𑀥𑀺—  𑀪𑀸𑀯𑀦𑀸𑀧𑀝𑀺𑀯𑁂𑀥𑁄 𑀫𑀕𑁆𑀕𑀲𑀘𑁆𑀘𑀁𑁇

1401\. 𑀬𑀁 𑀯𑁂𑀤𑀦𑀁 𑀧𑀝𑀺𑀘𑁆𑀘…𑀧𑁂…  𑀬𑀁 𑀲𑀜𑁆𑀜𑀁 𑀧𑀝𑀺𑀘𑁆𑀘…  𑀬𑀁 𑀲𑀗𑁆𑀔𑀸𑀭𑁂 𑀧𑀝𑀺𑀘𑁆𑀘…  𑀬𑀁 𑀯𑀺𑀜𑁆𑀜𑀸𑀡𑀁 𑀧𑀝𑀺𑀘𑁆𑀘 𑀉𑀧𑁆𑀧𑀚𑁆𑀚𑀢𑀺 𑀲𑀼𑀔𑀁 𑀲𑁄𑀫𑀦𑀲𑁆𑀲𑀁, 𑀅𑀬𑀁 𑀯𑀺𑀜𑁆𑀜𑀸𑀡𑀲𑁆𑀲 𑀅𑀲𑁆𑀲𑀸𑀤𑁄𑀢𑀺—  𑀧𑀳𑀸𑀦𑀧𑁆𑀧𑀝𑀺𑀯𑁂𑀥𑁄 𑀲𑀫𑀼𑀤𑀬𑀲𑀘𑁆𑀘𑀁𑁇 𑀬𑀁 𑀯𑀺𑀜𑁆𑀜𑀸𑀡𑀁 𑀅𑀦𑀺𑀘𑁆𑀘𑀁 𑀢𑀁 𑀤𑀼𑀓𑁆𑀔𑀁 𑀯𑀺𑀧𑀭𑀺𑀡𑀸𑀫𑀥𑀫𑁆𑀫𑀁, 𑀅𑀬𑀁 𑀯𑀺𑀜𑁆𑀜𑀸𑀡𑀲𑁆𑀲 𑀆𑀤𑀻𑀦𑀯𑁄𑀢𑀺—  𑀧𑀭𑀺𑀜𑁆𑀜𑀸𑀧𑀝𑀺𑀯𑁂𑀥𑁄 𑀤𑀼𑀓𑁆𑀔𑀲𑀘𑁆𑀘𑀁𑁇 𑀬𑁄 𑀯𑀺𑀜𑁆𑀜𑀸𑀡𑀲𑁆𑀫𑀺𑀁 𑀙𑀦𑁆𑀤𑀭𑀸𑀕𑀯𑀺𑀦𑀬𑁄 𑀙𑀦𑁆𑀤𑀭𑀸𑀕𑀧𑁆𑀧𑀳𑀸𑀦𑀁, 𑀇𑀤𑀁 𑀯𑀺𑀜𑁆𑀜𑀸𑀡𑀲𑁆𑀲 𑀦𑀺𑀲𑁆𑀲𑀭𑀡𑀦𑁆𑀢𑀺—  𑀲𑀘𑁆𑀙𑀺𑀓𑀺𑀭𑀺𑀬𑀸𑀧𑀝𑀺𑀯𑁂𑀥𑁄 𑀦𑀺𑀭𑁄𑀥𑀲𑀘𑁆𑀘𑀁𑁇 𑀬𑀸 𑀇𑀫𑁂𑀲𑀼 𑀢𑀻𑀲𑀼 𑀞𑀸𑀦𑁂𑀲𑀼 𑀤𑀺𑀝𑁆𑀞𑀺 𑀲𑀗𑁆𑀓𑀧𑁆𑀧𑁄 𑀯𑀸𑀘𑀸 𑀓𑀫𑁆𑀫𑀦𑁆𑀢𑁄 𑀆𑀚𑀻𑀯𑁄 𑀯𑀸𑀬𑀸𑀫𑁄 𑀲𑀢𑀺 𑀲𑀫𑀸𑀥𑀺—  𑀪𑀸𑀯𑀦𑀸𑀧𑀝𑀺𑀯𑁂𑀥𑁄 𑀫𑀕𑁆𑀕𑀲𑀘𑁆𑀘𑀁𑁇

(15.)

1402\. **𑀲𑀘𑁆𑀘𑀦𑁆**𑀢𑀺 𑀓𑀢𑀺𑀳𑀸𑀓𑀸𑀭𑁂𑀳𑀺 𑀲𑀘𑁆𑀘𑀁? 𑀏𑀲𑀦𑀝𑁆𑀞𑁂𑀦, 𑀧𑀭𑀺𑀕𑁆𑀕𑀳𑀝𑁆𑀞𑁂𑀦, 𑀧𑀝𑀺𑀯𑁂𑀥𑀝𑁆𑀞𑁂𑀦𑁇 𑀓𑀣𑀁 𑀏𑀲𑀦𑀝𑁆𑀞𑁂𑀦 𑀲𑀘𑁆𑀘𑀁? 𑀚𑀭𑀸𑀫𑀭𑀡𑀁 𑀓𑀺𑀁𑀦𑀺𑀤𑀸𑀦𑀁, 𑀓𑀺𑀁𑀲𑀫𑀼𑀤𑀬𑀁, 𑀓𑀺𑀁𑀚𑀸𑀢𑀺𑀓𑀁, 𑀓𑀺𑀁𑀧𑀪𑀯𑀦𑁆𑀢𑀺—  𑀏𑀯𑀁 𑀏𑀲𑀦𑀝𑁆𑀞𑁂𑀦 𑀲𑀘𑁆𑀘𑀁𑁇 𑀚𑀭𑀸𑀫𑀭𑀡𑀁 𑀚𑀸𑀢𑀺𑀦𑀺𑀤𑀸𑀦𑀁, 𑀚𑀸𑀢𑀺𑀲𑀫𑀼𑀤𑀬𑀁, 𑀚𑀸𑀢𑀺𑀚𑀸𑀢𑀺𑀓𑀁, 𑀚𑀸𑀢𑀺𑀧𑁆𑀧𑀪𑀯𑀦𑁆𑀢𑀺—  𑀏𑀯𑀁 𑀧𑀭𑀺𑀕𑁆𑀕𑀳𑀝𑁆𑀞𑁂𑀦 𑀲𑀘𑁆𑀘𑀁𑁇 𑀚𑀭𑀸𑀫𑀭𑀡𑀜𑁆𑀘 𑀧𑀚𑀸𑀦𑀸𑀢𑀺, 𑀚𑀭𑀸𑀫𑀭𑀡𑀲𑀫𑀼𑀤𑀬𑀜𑁆𑀘 𑀧𑀚𑀸𑀦𑀸𑀢𑀺, 𑀚𑀭𑀸𑀫𑀭𑀡𑀦𑀺𑀭𑁄𑀥𑀜𑁆𑀘 𑀧𑀚𑀸𑀦𑀸𑀢𑀺, 𑀚𑀭𑀸𑀫𑀭𑀡𑀦𑀺𑀭𑁄𑀥𑀕𑀸𑀫𑀺𑀦𑀺𑀁 𑀧𑀝𑀺𑀧𑀤𑀜𑁆𑀘 𑀧𑀚𑀸𑀦𑀸𑀢𑀺—  𑀏𑀯𑀁 𑀧𑀝𑀺𑀯𑁂𑀥𑀝𑁆𑀞𑁂𑀦 𑀲𑀘𑁆𑀘𑀁𑁇

1403\. 𑀚𑀸𑀢𑀺 𑀓𑀺𑀁𑀦𑀺𑀤𑀸𑀦𑀸, 𑀓𑀺𑀁𑀲𑀫𑀼𑀤𑀬𑀸, 𑀓𑀺𑀁𑀚𑀸𑀢𑀺𑀓𑀸, 𑀓𑀺𑀁𑀧𑀪𑀯𑀸𑀢𑀺—  𑀏𑀯𑀁 𑀏𑀲𑀦𑀝𑁆𑀞𑁂𑀦 𑀲𑀘𑁆𑀘𑀁𑁇 𑀚𑀸𑀢𑀺 𑀪𑀯𑀦𑀺𑀤𑀸𑀦𑀸, 𑀪𑀯𑀲𑀫𑀼𑀤𑀬𑀸, 𑀪𑀯𑀚𑀸𑀢𑀺𑀓𑀸, 𑀪𑀯𑀧𑁆𑀧𑀪𑀯𑀸𑀢𑀺—  𑀏𑀯𑀁 𑀧𑀭𑀺𑀕𑁆𑀕𑀳𑀝𑁆𑀞𑁂𑀦 𑀲𑀘𑁆𑀘𑀁𑁇 𑀚𑀸𑀢𑀺𑀜𑁆𑀘 𑀧𑀚𑀸𑀦𑀸𑀢𑀺, 𑀚𑀸𑀢𑀺𑀲𑀫𑀼𑀤𑀬𑀜𑁆𑀘 𑀧𑀚𑀸𑀦𑀸𑀢𑀺, 𑀚𑀸𑀢𑀺𑀦𑀺𑀭𑁄𑀥𑀜𑁆𑀘 𑀧𑀚𑀸𑀦𑀸𑀢𑀺, 𑀚𑀸𑀢𑀺𑀦𑀺𑀭𑁄𑀥𑀕𑀸𑀫𑀺𑀦𑀺𑀁 𑀧𑀝𑀺𑀧𑀤𑀜𑁆𑀘 𑀧𑀚𑀸𑀦𑀸𑀢𑀺—  𑀏𑀯𑀁 𑀧𑀝𑀺𑀯𑁂𑀥𑀝𑁆𑀞𑁂𑀦 𑀲𑀘𑁆𑀘𑀁𑁇

1404\. 𑀪𑀯𑁄 𑀓𑀺𑀁𑀦𑀺𑀤𑀸𑀦𑁄, 𑀓𑀺𑀁𑀲𑀫𑀼𑀤𑀬𑁄, 𑀓𑀺𑀁𑀚𑀸𑀢𑀺𑀓𑁄, 𑀓𑀺𑀁𑀧𑀪𑀯𑁄𑀢𑀺—  𑀏𑀯𑀁 𑀏𑀲𑀦𑀝𑁆𑀞𑁂𑀦 𑀲𑀘𑁆𑀘𑀁𑁇 𑀪𑀯𑁄 𑀉𑀧𑀸𑀤𑀸𑀦𑀦𑀺𑀤𑀸𑀦𑁄, 𑀉𑀧𑀸𑀤𑀸𑀦𑀲𑀫𑀼𑀤𑀬𑁄, 𑀉𑀧𑀸𑀤𑀸𑀦𑀚𑀸𑀢𑀺𑀓𑁄, 𑀉𑀧𑀸𑀤𑀸𑀦𑀧𑁆𑀧𑀪𑀯𑁄𑀢𑀺—  𑀏𑀯𑀁 𑀧𑀭𑀺𑀕𑁆𑀕𑀳𑀝𑁆𑀞𑁂𑀦 𑀲𑀘𑁆𑀘𑀁𑁇 𑀪𑀯𑀁 𑀘 𑀧𑀚𑀸𑀦𑀸𑀢𑀺, 𑀪𑀯𑀲𑀫𑀼𑀤𑀬𑀜𑁆𑀘 𑀧𑀚𑀸𑀦𑀸𑀢𑀺, 𑀪𑀯𑀦𑀺𑀭𑁄𑀥𑀜𑁆𑀘 𑀧𑀚𑀸𑀦𑀸𑀢𑀺, 𑀪𑀯𑀦𑀺𑀭𑁄𑀥𑀕𑀸𑀫𑀺𑀦𑀺𑀁 𑀧𑀝𑀺𑀧𑀤𑀜𑁆𑀘 𑀧𑀚𑀸𑀦𑀸𑀢𑀺—  𑀏𑀯𑀁 𑀧𑀝𑀺𑀯𑁂𑀥𑀝𑁆𑀞𑁂𑀦 𑀲𑀘𑁆𑀘𑀁𑁇

1405\. 𑀉𑀧𑀸𑀤𑀸𑀦𑀁 𑀓𑀺𑀁𑀦𑀺𑀤𑀸𑀦𑀁, 𑀓𑀺𑀁𑀲𑀫𑀼𑀤𑀬𑀁, 𑀓𑀺𑀁𑀚𑀸𑀢𑀺𑀓𑀁, 𑀓𑀺𑀁𑀧𑀪𑀯𑀦𑁆𑀢𑀺—  𑀏𑀯𑀁 𑀏𑀲𑀦𑀝𑁆𑀞𑁂𑀦 𑀲𑀘𑁆𑀘𑀁𑁇 𑀉𑀧𑀸𑀤𑀸𑀦𑀁 𑀢𑀡𑁆𑀳𑀸𑀦𑀺𑀤𑀸𑀦𑀁, 𑀢𑀡𑁆𑀳𑀸𑀲𑀫𑀼𑀤𑀬𑀁, 𑀢𑀡𑁆𑀳𑀸𑀚𑀸𑀢𑀺𑀓𑀁, 𑀢𑀡𑁆𑀳𑀸𑀧𑀪𑀯𑀦𑁆𑀢𑀺—  𑀏𑀯𑀁 𑀧𑀭𑀺𑀕𑁆𑀕𑀳𑀝𑁆𑀞𑁂𑀦 𑀲𑀘𑁆𑀘𑀁𑁇 𑀉𑀧𑀸𑀤𑀸𑀦𑀜𑁆𑀘 𑀧𑀚𑀸𑀦𑀸𑀢𑀺, 𑀉𑀧𑀸𑀤𑀸𑀦𑀲𑀫𑀼𑀤𑀬𑀜𑁆𑀘 𑀧𑀚𑀸𑀦𑀸𑀢𑀺, 𑀉𑀧𑀸𑀤𑀸𑀦𑀦𑀺𑀭𑁄𑀥𑀜𑁆𑀘 𑀧𑀚𑀸𑀦𑀸𑀢𑀺 𑀉𑀧𑀸𑀤𑀸𑀦𑀦𑀺𑀭𑁄𑀥𑀕𑀸𑀫𑀺𑀦𑀺𑀁 𑀧𑀝𑀺𑀧𑀤𑀜𑁆𑀘 𑀧𑀚𑀸𑀦𑀸𑀢𑀺—  𑀏𑀯𑀁 𑀧𑀝𑀺𑀯𑁂𑀥𑀝𑁆𑀞𑁂𑀦 𑀲𑀘𑁆𑀘𑀁𑁇

1406\. 𑀢𑀡𑁆𑀳𑀸 𑀓𑀺𑀁𑀦𑀺𑀤𑀸𑀦𑀸, 𑀓𑀺𑀁𑀲𑀫𑀼𑀤𑀬𑀸, 𑀓𑀺𑀁𑀚𑀸𑀢𑀺𑀓𑀸, 𑀓𑀺𑀁𑀧𑀪𑀯𑀸𑀢𑀺—  𑀏𑀯𑀁 𑀏𑀲𑀦𑀝𑁆𑀞𑁂𑀦 𑀲𑀘𑁆𑀘𑀁𑁇 𑀢𑀡𑁆𑀳𑀸 𑀯𑁂𑀤𑀦𑀸𑀦𑀺𑀤𑀸𑀦𑀸, 𑀯𑁂𑀤𑀦𑀸𑀲𑀫𑀼𑀤𑀬𑀸, 𑀯𑁂𑀤𑀦𑀸𑀚𑀸𑀢𑀺𑀓𑀸, 𑀯𑁂𑀤𑀦𑀸𑀧𑀪𑀯𑀸𑀢𑀺—  𑀏𑀯𑀁 𑀧𑀭𑀺𑀕𑁆𑀕𑀳𑀝𑁆𑀞𑁂𑀦 𑀲𑀘𑁆𑀘𑀁𑁇 𑀢𑀡𑁆𑀳𑀜𑁆𑀘 𑀧𑀚𑀸𑀦𑀸𑀢𑀺, 𑀢𑀡𑁆𑀳𑀸𑀲𑀫𑀼𑀤𑀬𑀜𑁆𑀘 𑀧𑀚𑀸𑀦𑀸𑀢𑀺, 𑀢𑀡𑁆𑀳𑀸𑀦𑀺𑀭𑁄𑀥𑀜𑁆𑀘 𑀧𑀚𑀸𑀦𑀸𑀢𑀺, 𑀢𑀡𑁆𑀳𑀸𑀦𑀺𑀭𑁄𑀥𑀕𑀸𑀫𑀺𑀦𑀺𑀁 𑀧𑀝𑀺𑀧𑀤𑀜𑁆𑀘 𑀧𑀚𑀸𑀦𑀸𑀢𑀺—  𑀏𑀯𑀁 𑀧𑀝𑀺𑀯𑁂𑀥𑀝𑁆𑀞𑁂𑀦 𑀲𑀘𑁆𑀘𑀁𑁇

1407\. 𑀯𑁂𑀤𑀦𑀸 𑀓𑀺𑀁𑀦𑀺𑀤𑀸𑀦𑀸, 𑀓𑀺𑀁𑀲𑀫𑀼𑀤𑀬𑀸, 𑀓𑀺𑀁𑀚𑀸𑀢𑀺𑀓𑀸, 𑀓𑀺𑀁𑀧𑀪𑀯𑀸𑀢𑀺—  𑀏𑀯𑀁 𑀏𑀲𑀦𑀝𑁆𑀞𑁂𑀦 𑀲𑀘𑁆𑀘𑀁𑁇 𑀯𑁂𑀤𑀦𑀸 𑀨𑀲𑁆𑀲𑀦𑀺𑀤𑀸𑀦𑀸, 𑀨𑀲𑁆𑀲𑀲𑀫𑀼𑀤𑀬𑀸, 𑀨𑀲𑁆𑀲𑀚𑀸𑀢𑀺𑀓𑀸, 𑀨𑀲𑁆𑀲𑀧𑁆𑀧𑀪𑀯𑀸𑀢𑀺—  𑀏𑀯𑀁 𑀧𑀭𑀺𑀕𑁆𑀕𑀳𑀝𑁆𑀞𑁂𑀦 𑀲𑀘𑁆𑀘𑀁𑁇 𑀯𑁂𑀤𑀦𑀜𑁆𑀘 𑀧𑀚𑀸𑀦𑀸𑀢𑀺, 𑀯𑁂𑀤𑀦𑀸𑀲𑀫𑀼𑀤𑀬𑀜𑁆𑀘 𑀧𑀚𑀸𑀦𑀸𑀢𑀺, 𑀯𑁂𑀤𑀦𑀸𑀦𑀺𑀭𑁄𑀥𑀜𑁆𑀘 𑀧𑀚𑀸𑀦𑀸𑀢𑀺, 𑀯𑁂𑀤𑀦𑀸𑀦𑀺𑀭𑁄𑀥𑀕𑀸𑀫𑀺𑀦𑀺𑀁 𑀧𑀝𑀺𑀧𑀤𑀜𑁆𑀘 𑀧𑀚𑀸𑀦𑀸𑀢𑀺—  𑀏𑀯𑀁 𑀧𑀝𑀺𑀯𑁂𑀥𑀝𑁆𑀞𑁂𑀦 𑀲𑀘𑁆𑀘𑀁𑁇

1408\. 𑀨𑀲𑁆𑀲𑁄 𑀓𑀺𑀁𑀦𑀺𑀤𑀸𑀦𑁄, 𑀓𑀺𑀁𑀲𑀫𑀼𑀤𑀬𑁄, 𑀓𑀺𑀁𑀚𑀸𑀢𑀺𑀓𑁄, 𑀓𑀺𑀁𑀧𑀪𑀯𑁄𑀢𑀺—  𑀏𑀯𑀁 𑀏𑀲𑀦𑀝𑁆𑀞𑁂𑀦 𑀲𑀘𑁆𑀘𑀁𑁇 𑀨𑀲𑁆𑀲𑁄 𑀲𑀍𑀆𑀬𑀢𑀦𑀦𑀺𑀤𑀸𑀦𑁄, 𑀲𑀍𑀆𑀬𑀢𑀦𑀲𑀫𑀼𑀤𑀬𑁄, 𑀲𑀍𑀆𑀬𑀢𑀦𑀚𑀸𑀢𑀺𑀓𑁄, 𑀲𑀍𑀆𑀬𑀢𑀦𑀧𑁆𑀧𑀪𑀯𑁄𑀢𑀺—  𑀏𑀯𑀁 𑀧𑀭𑀺𑀕𑁆𑀕𑀳𑀝𑁆𑀞𑁂𑀦 𑀲𑀘𑁆𑀘𑀁𑁇 𑀨𑀲𑁆𑀲𑀜𑁆𑀘 𑀧𑀚𑀸𑀦𑀸𑀢𑀺, 𑀨𑀲𑁆𑀲𑀲𑀫𑀼𑀤𑀬𑀜𑁆𑀘 𑀧𑀚𑀸𑀦𑀸𑀢𑀺, 𑀨𑀲𑁆𑀲𑀦𑀺𑀭𑁄𑀥𑀜𑁆𑀘 𑀧𑀚𑀸𑀦𑀸𑀢𑀺, 𑀨𑀲𑁆𑀲𑀦𑀺𑀭𑁄𑀥𑀕𑀸𑀫𑀺𑀦𑀺𑀁 𑀧𑀝𑀺𑀧𑀤𑀜𑁆𑀘 𑀧𑀚𑀸𑀦𑀸𑀢𑀺—  𑀏𑀯𑀁 𑀧𑀝𑀺𑀯𑁂𑀥𑀝𑁆𑀞𑁂𑀦 𑀲𑀘𑁆𑀘𑀁𑁇

1409\. 𑀲𑀍𑀆𑀬𑀢𑀦𑀁 𑀓𑀺𑀁𑀦𑀺𑀤𑀸𑀦𑀁, 𑀓𑀺𑀁𑀲𑀫𑀼𑀤𑀬𑀁, 𑀓𑀺𑀁𑀚𑀸𑀢𑀺𑀓𑀁, 𑀓𑀺𑀁𑀧𑀪𑀯𑀦𑁆𑀢𑀺—  𑀏𑀯𑀁 𑀏𑀲𑀦𑀝𑁆𑀞𑁂𑀦 𑀲𑀘𑁆𑀘𑀁𑁇 𑀲𑀍𑀆𑀬𑀢𑀦𑀁 𑀦𑀸𑀫𑀭𑀽𑀧𑀦𑀺𑀤𑀸𑀦𑀁, 𑀦𑀸𑀫𑀭𑀽𑀧𑀲𑀫𑀼𑀤𑀬𑀁, 𑀦𑀸𑀫𑀭𑀽𑀧𑀚𑀸𑀢𑀺𑀓𑀁, 𑀦𑀸𑀫𑀭𑀽𑀧𑀧𑁆𑀧𑀪𑀯𑀦𑁆𑀢𑀺—  𑀏𑀯𑀁 𑀧𑀭𑀺𑀕𑁆𑀕𑀳𑀝𑁆𑀞𑁂𑀦 𑀲𑀘𑁆𑀘𑀁𑁇 𑀲𑀍𑀆𑀬𑀢𑀦𑀜𑁆𑀘 𑀧𑀚𑀸𑀦𑀸𑀢𑀺, 𑀲𑀍𑀆𑀬𑀢𑀦𑀲𑀫𑀼𑀤𑀬𑀜𑁆𑀘 𑀧𑀚𑀸𑀦𑀸𑀢𑀺, 𑀲𑀍𑀆𑀬𑀢𑀦𑀦𑀺𑀭𑁄𑀥𑀜𑁆𑀘 𑀧𑀚𑀸𑀦𑀸𑀢𑀺, 𑀲𑀍𑀆𑀬𑀢𑀦𑀦𑀺𑀭𑁄𑀥𑀕𑀸𑀫𑀺𑀦𑀺𑀁 𑀧𑀝𑀺𑀧𑀤𑀜𑁆𑀘 𑀧𑀚𑀸𑀦𑀸𑀢𑀺—  𑀏𑀯𑀁 𑀧𑀝𑀺𑀯𑁂𑀥𑀝𑁆𑀞𑁂𑀦 𑀲𑀘𑁆𑀘𑀁𑁇

1410\. 𑀦𑀸𑀫𑀭𑀽𑀧𑀁 𑀓𑀺𑀁𑀦𑀺𑀤𑀸𑀦𑀁, 𑀓𑀺𑀁𑀲𑀫𑀼𑀤𑀬𑀁, 𑀓𑀺𑀁𑀚𑀸𑀢𑀺𑀓𑀁, 𑀓𑀺𑀁𑀧𑀪𑀯𑀦𑁆𑀢𑀺—  𑀏𑀯𑀁 𑀏𑀲𑀦𑀝𑁆𑀞𑁂𑀦 𑀲𑀘𑁆𑀘𑀁𑁇 𑀦𑀸𑀫𑀭𑀽𑀧𑀁 𑀯𑀺𑀜𑁆𑀜𑀸𑀡𑀦𑀺𑀤𑀸𑀦𑀁, 𑀯𑀺𑀜𑁆𑀜𑀸𑀡𑀲𑀫𑀼𑀤𑀬𑀁, 𑀯𑀺𑀜𑁆𑀜𑀸𑀡𑀚𑀸𑀢𑀺𑀓𑀁, 𑀯𑀺𑀜𑁆𑀜𑀸𑀡𑀧𑁆𑀧𑀪𑀯𑀦𑁆𑀢𑀺—  𑀏𑀯𑀁 𑀧𑀭𑀺𑀕𑁆𑀕𑀳𑀝𑁆𑀞𑁂𑀦 𑀲𑀘𑁆𑀘𑀁𑁇 𑀦𑀸𑀫𑀭𑀽𑀧𑀜𑁆𑀘 𑀧𑀚𑀸𑀦𑀸𑀢𑀺, 𑀦𑀸𑀫𑀭𑀽𑀧𑀲𑀫𑀼𑀤𑀬𑀜𑁆𑀘 𑀧𑀚𑀸𑀦𑀸𑀢𑀺, 𑀦𑀸𑀫𑀭𑀽𑀧𑀦𑀺𑀭𑁄𑀥𑀜𑁆𑀘 𑀧𑀚𑀸𑀦𑀸𑀢𑀺, 𑀦𑀸𑀫𑀭𑀽𑀧𑀦𑀺𑀭𑁄𑀥𑀕𑀸𑀫𑀺𑀦𑀺𑀁 𑀧𑀝𑀺𑀧𑀤𑀜𑁆𑀘 𑀧𑀚𑀸𑀦𑀸𑀢𑀺—  𑀏𑀯𑀁 𑀧𑀝𑀺𑀯𑁂𑀥𑀝𑁆𑀞𑁂𑀦 𑀲𑀘𑁆𑀘𑀁𑁇

1411\. 𑀯𑀺𑀜𑁆𑀜𑀸𑀡𑀁 𑀓𑀺𑀁𑀦𑀺𑀤𑀸𑀦𑀁, 𑀓𑀺𑀁𑀲𑀫𑀼𑀤𑀬𑀁, 𑀓𑀺𑀁𑀚𑀸𑀢𑀺𑀓𑀁, 𑀓𑀺𑀁𑀧𑀪𑀯𑀦𑁆𑀢𑀺—  𑀏𑀯𑀁 𑀏𑀲𑀦𑀝𑁆𑀞𑁂𑀦 𑀲𑀘𑁆𑀘𑀁𑁇 𑀯𑀺𑀜𑁆𑀜𑀸𑀡𑀁 𑀲𑀗𑁆𑀔𑀸𑀭𑀦𑀺𑀤𑀸𑀦𑀁, 𑀲𑀗𑁆𑀔𑀸𑀭𑀲𑀫𑀼𑀤𑀬𑀁, 𑀲𑀗𑁆𑀔𑀸𑀭𑀚𑀸𑀢𑀺𑀓𑀁, 𑀲𑀗𑁆𑀔𑀸𑀭𑀧𑁆𑀧𑀪𑀯𑀦𑁆𑀢𑀺—  𑀏𑀯𑀁 𑀧𑀭𑀺𑀕𑁆𑀕𑀳𑀝𑁆𑀞𑁂𑀦 𑀲𑀘𑁆𑀘𑀁𑁇 𑀯𑀺𑀜𑁆𑀜𑀸𑀡𑀜𑁆𑀘 𑀧𑀚𑀸𑀦𑀸𑀢𑀺, 𑀯𑀺𑀜𑁆𑀜𑀸𑀡𑀲𑀫𑀼𑀤𑀬𑀜𑁆𑀘 𑀧𑀚𑀸𑀦𑀸𑀢𑀺, 𑀯𑀺𑀜𑁆𑀜𑀸𑀡𑀦𑀺𑀭𑁄𑀥𑀜𑁆𑀘 𑀧𑀚𑀸𑀦𑀸𑀢𑀺, 𑀯𑀺𑀜𑁆𑀜𑀸𑀡𑀦𑀺𑀭𑁄𑀥𑀕𑀸𑀫𑀺𑀦𑀺𑀁 𑀧𑀝𑀺𑀧𑀤𑀜𑁆𑀘 𑀧𑀚𑀸𑀦𑀸𑀢𑀺—  𑀏𑀯𑀁 𑀧𑀝𑀺𑀯𑁂𑀥𑀝𑁆𑀞𑁂𑀦 𑀲𑀘𑁆𑀘𑀁𑁇

1412\. 𑀲𑀗𑁆𑀔𑀸𑀭𑀸 𑀓𑀺𑀁𑀦𑀺𑀤𑀸𑀦𑀸, 𑀓𑀺𑀁𑀲𑀫𑀼𑀤𑀬𑀸, 𑀓𑀺𑀁𑀚𑀸𑀢𑀺𑀓𑀸, 𑀓𑀺𑀁𑀧𑀪𑀯𑀸𑀢𑀺—  𑀏𑀯𑀁 𑀏𑀲𑀦𑀝𑁆𑀞𑁂𑀦 𑀲𑀘𑁆𑀘𑀁𑁇 𑀲𑀗𑁆𑀔𑀸𑀭𑀸 𑀅𑀯𑀺𑀚𑁆𑀚𑀸𑀦𑀺𑀤𑀸𑀦𑀸, 𑀅𑀯𑀺𑀚𑁆𑀚𑀸𑀲𑀫𑀼𑀤𑀬𑀸, 𑀅𑀯𑀺𑀚𑁆𑀚𑀸𑀚𑀸𑀢𑀺𑀓𑀸, 𑀅𑀯𑀺𑀚𑁆𑀚𑀸𑀧𑀪𑀯𑀸𑀢𑀺—  𑀏𑀯𑀁 𑀧𑀭𑀺𑀕𑁆𑀕𑀳𑀝𑁆𑀞𑁂𑀦 𑀲𑀘𑁆𑀘𑀁𑁇 𑀲𑀗𑁆𑀔𑀸𑀭𑁂 𑀘 𑀧𑀚𑀸𑀦𑀸𑀢𑀺, 𑀲𑀗𑁆𑀔𑀸𑀭𑀲𑀫𑀼𑀤𑀬𑀜𑁆𑀘 𑀧𑀚𑀸𑀦𑀸𑀢𑀺, 𑀲𑀗𑁆𑀔𑀸𑀭𑀦𑀺𑀭𑁄𑀥𑀜𑁆𑀘 𑀧𑀚𑀸𑀦𑀸𑀢𑀺, 𑀲𑀗𑁆𑀔𑀸𑀭𑀦𑀺𑀭𑁄𑀥𑀕𑀸𑀫𑀺𑀦𑀺𑀁 𑀧𑀝𑀺𑀧𑀤𑀜𑁆𑀘 𑀧𑀚𑀸𑀦𑀸𑀢𑀺—  𑀏𑀯𑀁 𑀧𑀝𑀺𑀯𑁂𑀥𑀝𑁆𑀞𑁂𑀦 𑀲𑀘𑁆𑀘𑀁𑁇

(16.)

1413\. 𑀚𑀭𑀸𑀫𑀭𑀡𑀁 𑀤𑀼𑀓𑁆𑀔𑀲𑀘𑁆𑀘𑀁, 𑀚𑀸𑀢𑀺 𑀲𑀫𑀼𑀤𑀬𑀲𑀘𑁆𑀘𑀁, 𑀉𑀪𑀺𑀦𑁆𑀦𑀫𑁆𑀧𑀺 𑀦𑀺𑀲𑁆𑀲𑀭𑀡𑀁 𑀦𑀺𑀭𑁄𑀥𑀲𑀘𑁆𑀘𑀁, 𑀦𑀺𑀭𑁄𑀥𑀧𑁆𑀧𑀚𑀸𑀦𑀦𑀸 𑀫𑀕𑁆𑀕𑀲𑀘𑁆𑀘𑀁𑁇 𑀚𑀸𑀢𑀺 𑀤𑀼𑀓𑁆𑀔𑀲𑀘𑁆𑀘𑀁, 𑀪𑀯𑁄 𑀲𑀫𑀼𑀤𑀬𑀲𑀘𑁆𑀘𑀁, 𑀉𑀪𑀺𑀦𑁆𑀦𑀫𑁆𑀧𑀺 𑀦𑀺𑀲𑁆𑀲𑀭𑀡𑀁 𑀦𑀺𑀭𑁄𑀥𑀲𑀘𑁆𑀘𑀁, 𑀦𑀺𑀭𑁄𑀥𑀧𑁆𑀧𑀚𑀸𑀦𑀦𑀸 𑀫𑀕𑁆𑀕𑀲𑀘𑁆𑀘𑀁𑁇 𑀪𑀯𑁄 𑀤𑀼𑀓𑁆𑀔𑀲𑀘𑁆𑀘𑀁, 𑀉𑀧𑀸𑀤𑀸𑀦𑀁 𑀲𑀫𑀼𑀤𑀬𑀲𑀘𑁆𑀘𑀁, 𑀉𑀪𑀺𑀦𑁆𑀦𑀫𑁆𑀧𑀺 𑀦𑀺𑀲𑁆𑀲𑀭𑀡𑀁 𑀦𑀺𑀭𑁄𑀥𑀲𑀘𑁆𑀘𑀁, 𑀦𑀺𑀭𑁄𑀥𑀧𑁆𑀧𑀚𑀸𑀦𑀦𑀸 𑀫𑀕𑁆𑀕𑀲𑀘𑁆𑀘𑀁𑁇 𑀉𑀧𑀸𑀤𑀸𑀦𑀁 𑀤𑀼𑀓𑁆𑀔𑀲𑀘𑁆𑀘𑀁, 𑀢𑀡𑁆𑀳𑀸 𑀲𑀫𑀼𑀤𑀬𑀲𑀘𑁆𑀘𑀁, 𑀉𑀪𑀺𑀦𑁆𑀦𑀫𑁆𑀧𑀺 𑀦𑀺𑀲𑁆𑀲𑀭𑀡𑀁 𑀦𑀺𑀭𑁄𑀥𑀲𑀘𑁆𑀘𑀁, 𑀦𑀺𑀭𑁄𑀥𑀧𑁆𑀧𑀚𑀸𑀦𑀦𑀸 𑀫𑀕𑁆𑀕𑀲𑀘𑁆𑀘𑀁𑁇 𑀢𑀡𑁆𑀳𑀸 𑀤𑀼𑀓𑁆𑀔𑀲𑀘𑁆𑀘𑀁, 𑀯𑁂𑀤𑀦𑀸 𑀲𑀫𑀼𑀤𑀬𑀲𑀘𑁆𑀘𑀁, 𑀉𑀪𑀺𑀦𑁆𑀦𑀫𑁆𑀧𑀺 𑀦𑀺𑀲𑁆𑀲𑀭𑀡𑀁 𑀦𑀺𑀭𑁄𑀥𑀲𑀘𑁆𑀘𑀁, 𑀦𑀺𑀭𑁄𑀥𑀧𑁆𑀧𑀚𑀸𑀦𑀦𑀸 𑀫𑀕𑁆𑀕𑀲𑀘𑁆𑀘𑀁𑁇 𑀯𑁂𑀤𑀦𑀸 𑀤𑀼𑀓𑁆𑀔𑀲𑀘𑁆𑀘𑀁, 𑀨𑀲𑁆𑀲𑁄 𑀲𑀫𑀼𑀤𑀬𑀲𑀘𑁆𑀘𑀁, 𑀉𑀪𑀺𑀦𑁆𑀦𑀫𑁆𑀧𑀺 𑀦𑀺𑀲𑁆𑀲𑀭𑀡𑀁 𑀦𑀺𑀭𑁄𑀥𑀲𑀘𑁆𑀘𑀁, 𑀦𑀺𑀭𑁄𑀥𑀧𑁆𑀧𑀚𑀸𑀦𑀦𑀸 𑀫𑀕𑁆𑀕𑀲𑀘𑁆𑀘𑀁𑁇 𑀨𑀲𑁆𑀲𑁄 𑀤𑀼𑀓𑁆𑀔𑀲𑀘𑁆𑀘𑀁, 𑀲𑀍𑀆𑀬𑀢𑀦𑀁 𑀲𑀫𑀼𑀤𑀬𑀲𑀘𑁆𑀘𑀁, 𑀉𑀪𑀺𑀦𑁆𑀦𑀫𑁆𑀧𑀺 𑀦𑀺𑀲𑁆𑀲𑀭𑀡𑀁 𑀦𑀺𑀭𑁄𑀥𑀲𑀘𑁆𑀘𑀁, 𑀦𑀺𑀭𑁄𑀥𑀧𑁆𑀧𑀚𑀸𑀦𑀦𑀸 𑀫𑀕𑁆𑀕𑀲𑀘𑁆𑀘𑀁𑁇 𑀲𑀍𑀆𑀬𑀢𑀦𑀁 𑀤𑀼𑀓𑁆𑀔𑀲𑀘𑁆𑀘𑀁, 𑀦𑀸𑀫𑀭𑀽𑀧𑀁 𑀲𑀫𑀼𑀤𑀬𑀲𑀘𑁆𑀘𑀁, 𑀉𑀪𑀺𑀦𑁆𑀦𑀫𑁆𑀧𑀺 𑀦𑀺𑀲𑁆𑀲𑀭𑀡𑀁 𑀦𑀺𑀭𑁄𑀥𑀲𑀘𑁆𑀘𑀁, 𑀦𑀺𑀭𑁄𑀥𑀧𑁆𑀧𑀚𑀸𑀦𑀦𑀸 𑀫𑀕𑁆𑀕𑀲𑀘𑁆𑀘𑀁𑁇 𑀦𑀸𑀫𑀭𑀽𑀧𑀁 𑀤𑀼𑀓𑁆𑀔𑀲𑀘𑁆𑀘𑀁, 𑀯𑀺𑀜𑁆𑀜𑀸𑀡𑀁 𑀲𑀫𑀼𑀤𑀬𑀲𑀘𑁆𑀘𑀁, 𑀉𑀪𑀺𑀦𑁆𑀦𑀫𑁆𑀧𑀺 𑀦𑀺𑀲𑁆𑀲𑀭𑀡𑀁 𑀦𑀺𑀭𑁄𑀥𑀲𑀘𑁆𑀘𑀁, 𑀦𑀺𑀭𑁄𑀥𑀧𑁆𑀧𑀚𑀸𑀦𑀦𑀸 𑀫𑀕𑁆𑀕𑀲𑀘𑁆𑀘𑀁𑁇 𑀯𑀺𑀜𑁆𑀜𑀸𑀡𑀁 𑀤𑀼𑀓𑁆𑀔𑀲𑀘𑁆𑀘𑀁, 𑀲𑀗𑁆𑀔𑀸𑀭𑀸 𑀲𑀫𑀼𑀤𑀬𑀲𑀘𑁆𑀘𑀁, 𑀉𑀪𑀺𑀦𑁆𑀦𑀫𑁆𑀧𑀺 𑀦𑀺𑀲𑁆𑀲𑀭𑀡𑀁 𑀦𑀺𑀭𑁄𑀥𑀲𑀘𑁆𑀘𑀁, 𑀦𑀺𑀭𑁄𑀥𑀧𑁆𑀧𑀚𑀸𑀦𑀦𑀸 𑀫𑀕𑁆𑀕𑀲𑀘𑁆𑀘𑀁𑁇 𑀲𑀗𑁆𑀔𑀸𑀭𑀸 𑀤𑀼𑀓𑁆𑀔𑀲𑀘𑁆𑀘𑀁, 𑀅𑀯𑀺𑀚𑁆𑀚𑀸 𑀲𑀫𑀼𑀤𑀬𑀲𑀘𑁆𑀘𑀁, 𑀉𑀪𑀺𑀦𑁆𑀦𑀫𑁆𑀧𑀺 𑀦𑀺𑀲𑁆𑀲𑀭𑀡𑀁 𑀦𑀺𑀭𑁄𑀥𑀲𑀘𑁆𑀘𑀁, 𑀦𑀺𑀭𑁄𑀥𑀧𑁆𑀧𑀚𑀸𑀦𑀦𑀸 𑀫𑀕𑁆𑀕𑀲𑀘𑁆𑀘𑀁𑁇

1414\. 𑀚𑀭𑀸𑀫𑀭𑀡𑀁 𑀲𑀺𑀬𑀸 𑀤𑀼𑀓𑁆𑀔𑀲𑀘𑁆𑀘𑀁, 𑀲𑀺𑀬𑀸 𑀲𑀫𑀼𑀤𑀬𑀲𑀘𑁆𑀘𑀁, 𑀉𑀪𑀺𑀦𑁆𑀦𑀫𑁆𑀧𑀺 𑀦𑀺𑀲𑁆𑀲𑀭𑀡𑀁 𑀦𑀺𑀭𑁄𑀥𑀲𑀘𑁆𑀘𑀁, 𑀦𑀺𑀭𑁄𑀥𑀧𑁆𑀧𑀚𑀸𑀦𑀦𑀸 𑀫𑀕𑁆𑀕𑀲𑀘𑁆𑀘𑀁𑁇 𑀚𑀸𑀢𑀺 𑀲𑀺𑀬𑀸 𑀤𑀼𑀓𑁆𑀔𑀲𑀘𑁆𑀘𑀁, 𑀲𑀺𑀬𑀸 𑀲𑀫𑀼𑀤𑀬𑀲𑀘𑁆𑀘𑀁…𑀧𑁂…  𑀪𑀯𑁄 𑀲𑀺𑀬𑀸 𑀤𑀼𑀓𑁆𑀔𑀲𑀘𑁆𑀘𑀁, 𑀲𑀺𑀬𑀸 𑀲𑀫𑀼𑀤𑀬𑀲𑀘𑁆𑀘𑀁, 𑀉𑀪𑀺𑀦𑁆𑀦𑀫𑁆𑀧𑀺 𑀦𑀺𑀲𑁆𑀲𑀭𑀡𑀁 𑀦𑀺𑀭𑁄𑀥𑀲𑀘𑁆𑀘𑀁, 𑀦𑀺𑀭𑁄𑀥𑀧𑁆𑀧𑀚𑀸𑀦𑀦𑀸 𑀫𑀕𑁆𑀕𑀲𑀘𑁆𑀘𑀦𑁆𑀢𑀺𑁇

---

1415\. 𑀲𑀘𑁆𑀘𑀓𑀣𑀸 𑀦𑀺𑀝𑁆𑀞𑀺𑀢𑀸𑁇

  
𑀪𑀸𑀡𑀯𑀸𑀭𑁄𑁇



[Go to previous page (2.2.2 Dutiyasuttantapāḷi)](2.2.2.md) / [Go to parent page (2.2 Saccakathā)](../26Ps/2/2.2.md) / [Go to next page (2.3 Bojjhaṅgakathā)](../2.3.md)


