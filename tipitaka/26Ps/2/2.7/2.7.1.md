
[Home](/) / [26Ps Paṭisambhidāmaggapāḷi](../../../26Ps.md) / [2 Yuganaddhavagga](../../2.md) / [2.7 Dhammacakkakathā](../2.7.md)

# 2.7.1 Saccavāra

* Yuganaddhavagga

* Dhammacakkakathā

* Saccavāra

(39.)

1623\. Ekaṃ samayaṃ bhagavā bārāṇasiyaṃ viharati…pe…  iti hidaṃ āyasmato koṇḍaññassa “aññāsikoṇḍañño” tveva nāmaṃ ahosi.

1624\. “Idaṃ dukkhaṃ ariyasaccan”ti pubbe ananussutesu dhammesu cakkhuṃ udapādi, ñāṇaṃ udapādi, paññā udapādi, vijjā udapādi, āloko udapādi.

1625\. Cakkhuṃ udapādīti—  kenaṭṭhena? Ñāṇaṃ udapādīti—  kenaṭṭhena? Paññā udapādīti—  kenaṭṭhena? Vijjā udapādīti—  kenaṭṭhena? Āloko udapādīti—  kenaṭṭhena? **Cakkhuṃ udapādī**ti—  dassanaṭṭhena. **Ñāṇaṃ udapādī**ti—  ñātaṭṭhena. **Paññā udapādī**ti—  pajānanaṭṭhena. **Vijjā udapādī**ti—  paṭivedhaṭṭhena. **Āloko udapādī**ti—  obhāsaṭṭhena.

1626\. Cakkhuṃ dhammo, dassanaṭṭho attho. Ñāṇaṃ dhammo, ñātaṭṭho attho. Paññā dhammo, pajānanaṭṭho attho. Vijjā dhammo, paṭivedhaṭṭho attho. Āloko dhammo, obhāsaṭṭho attho. Ime pañca dhammā pañca atthā dukkhavatthukā saccavatthukā saccārammaṇā saccagocarā saccasaṅgahitā saccapariyāpannā sacce samudāgatā sacce ṭhitā sacce patiṭṭhitā.

(40.)

1627\. **Dhammacakkan**ti kenaṭṭhena dhammacakkaṃ? Dhammañca pavatteti cakkañcāti—  dhammacakkaṃ. Cakkañca pavatteti dhammañcāti—  dhammacakkaṃ. Dhammena pavattetīti—  dhammacakkaṃ. Dhammacariyāya pavattetīti—  dhammacakkaṃ. Dhamme ṭhito pavattetīti—  dhammacakkaṃ. Dhamme patiṭṭhito pavattetīti—  dhammacakkaṃ. Dhamme patiṭṭhāpento pavattetīti—  dhammacakkaṃ. Dhamme vasippatto pavattetīti—  dhammacakkaṃ. Dhamme vasiṃ pāpento pavattetīti—  dhammacakkaṃ. Dhamme pāramippatto pavattetīti—  dhammacakkaṃ. Dhamme pāramiṃ pāpento pavattetīti—  dhammacakkaṃ. Dhamme vesārajjappatto pavattetīti—  dhammacakkaṃ. Dhamme vesārajjaṃ pāpento pavattetīti—  dhammacakkaṃ. Dhammaṃ sakkaronto pavattetīti—  dhammacakkaṃ. Dhammaṃ garuṃ karonto pavattetīti—  dhammacakkaṃ. Dhammaṃ mānento pavattetīti—  dhammacakkaṃ. Dhammaṃ pūjento pavattetīti—  dhammacakkaṃ. Dhammaṃ apacāyamāno pavattetīti—  dhammacakkaṃ. Dhammaddhajo pavattetīti—  dhammacakkaṃ. Dhammaketu pavattetīti—  dhammacakkaṃ. Dhammādhipateyyo pavattetīti—  dhammacakkaṃ. Taṃ kho pana dhammacakkaṃ appaṭivattiyaṃ samaṇena vā brāhmaṇena vā devena vā mārena vā brahmunā vā kenaci vā lokasminti—  dhammacakkaṃ.

1628\. Saddhindriyaṃ dhammo taṃ dhammaṃ pavattetīti—  dhammacakkaṃ. Vīriyindriyaṃ dhammo taṃ dhammaṃ pavattetīti—  dhammacakkaṃ. Satindriyaṃ dhammo taṃ dhammaṃ pavattetīti—  dhammacakkaṃ. Samādhindriyaṃ dhammo taṃ dhammaṃ pavattetīti—  dhammacakkaṃ. Paññindriyaṃ dhammo taṃ dhammaṃ pavattetīti—  dhammacakkaṃ. Saddhābalaṃ dhammo taṃ dhammaṃ pavattetīti—  dhammacakkaṃ. Vīriyabalaṃ dhammo taṃ dhammaṃ pavattetīti—  dhammacakkaṃ. Satibalaṃ dhammo taṃ dhammaṃ pavattetīti—  dhammacakkaṃ. Samādhibalaṃ dhammo taṃ dhammaṃ pavattetīti—  dhammacakkaṃ. Paññābalaṃ dhammo taṃ dhammaṃ pavattetīti—  dhammacakkaṃ. Satisambojjhaṅgo dhammo taṃ dhammaṃ pavattetīti—  dhammacakkaṃ. Dhammavicayasambojjhaṅgo dhammo taṃ dhammaṃ pavattetīti—  dhammacakkaṃ. Vīriyasambojjhaṅgo dhammo taṃ dhammaṃ pavattetīti—  dhammacakkaṃ. Pītisambojjhaṅgo dhammo taṃ dhammaṃ pavattetīti—  dhammacakkaṃ. Passaddhisambojjhaṅgo dhammo taṃ dhammaṃ pavattetīti—  dhammacakkaṃ. Samādhisambojjhaṅgo dhammo taṃ dhammaṃ pavattetīti—  dhammacakkaṃ. Upekkhāsambojjhaṅgo dhammo taṃ dhammaṃ pavattetīti—  dhammacakkaṃ. Sammādiṭṭhi dhammo taṃ dhammaṃ pavattetīti—  dhammacakkaṃ. Sammāsaṅkappo dhammo taṃ dhammaṃ pavattetīti—  dhammacakkaṃ. Sammāvācā dhammo taṃ dhammaṃ pavattetīti—  dhammacakkaṃ. Sammākammanto dhammo taṃ dhammaṃ pavattetīti—  dhammacakkaṃ. Sammāājīvo dhammo taṃ dhammaṃ pavattetīti—  dhammacakkaṃ. Sammāvāyāmo dhammo taṃ dhammaṃ pavattetīti—  dhammacakkaṃ. Sammāsati dhammo taṃ dhammaṃ pavattetīti—  dhammacakkaṃ. Sammāsamādhi dhammo taṃ dhammaṃ pavattetīti—  dhammacakkaṃ.

1629\. Ādhipateyyaṭṭhena indriyaṃ dhammo taṃ dhammaṃ pavattetīti—  dhammacakkaṃ. Akampiyaṭṭhena balaṃ dhammo taṃ dhammaṃ pavattetīti—  dhammacakkaṃ. Niyyānikaṭṭhena bojjhaṅgo dhammo taṃ dhammaṃ pavattetīti—  dhammacakkaṃ. Hetuṭṭhena maggo dhammo taṃ dhammaṃ pavattetīti—  dhammacakkaṃ. Upaṭṭhānaṭṭhena satipaṭṭhānā dhammo taṃ dhammaṃ pavattetīti—  dhammacakkaṃ. Padahanaṭṭhena sammappadhānā dhammo taṃ dhammaṃ pavattetīti—  dhammacakkaṃ. Ijjhanaṭṭhena iddhipādā dhammo taṃ dhammaṃ pavattetīti—  dhammacakkaṃ. Tathaṭṭhena saccā dhammo taṃ dhammaṃ pavattetīti—  dhammacakkaṃ. Avikkhepaṭṭhena samatho dhammo taṃ dhammaṃ pavattetīti—  dhammacakkaṃ. Anupassanaṭṭhena vipassanā dhammo taṃ dhammaṃ pavattetīti—  dhammacakkaṃ. Ekarasaṭṭhena samathavipassanā dhammo taṃ dhammaṃ pavattetīti—  dhammacakkaṃ. Anativattanaṭṭhena yuganaddhaṃ dhammo taṃ dhammaṃ pavattetīti—  dhammacakkaṃ. Saṃvaraṭṭhena sīlavisuddhi dhammo taṃ dhammaṃ pavattetīti—  dhammacakkaṃ. Avikkhepaṭṭhena cittavisuddhi dhammo taṃ dhammaṃ pavattetīti—  dhammacakkaṃ. Dassanaṭṭhena diṭṭhivisuddhi dhammo taṃ dhammaṃ pavattetīti—  dhammacakkaṃ. Muttaṭṭhena vimokkho dhammo taṃ dhammaṃ pavattetīti—  dhammacakkaṃ. Paṭivedhaṭṭhena vijjā dhammo taṃ dhammaṃ pavattetīti—  dhammacakkaṃ. Pariccāgaṭṭhena vimutti dhammo taṃ dhammaṃ pavattetīti—  dhammacakkaṃ. Samucchedaṭṭhena khaye ñāṇaṃ dhammo taṃ dhammaṃ pavattetīti—  dhammacakkaṃ. Paṭippassaddhaṭṭhena anuppāde ñāṇaṃ dhammo taṃ dhammaṃ pavattetīti—  dhammacakkaṃ. Chando mūlaṭṭhena dhammo taṃ dhammaṃ pavattetīti—  dhammacakkaṃ. Manasikāro samuṭṭhānaṭṭhena dhammo taṃ dhammaṃ pavattetīti—  dhammacakkaṃ. Phasso samodhānaṭṭhena dhammo taṃ dhammaṃ pavattetīti—  dhammacakkaṃ. Vedanā samosaraṇaṭṭhena dhammo taṃ dhammaṃ pavattetīti—  dhammacakkaṃ. Samādhi pamukhaṭṭhena dhammo taṃ dhammaṃ pavattetīti—  dhammacakkaṃ. Sati ādhipateyyaṭṭhena dhammo taṃ dhammaṃ pavattetīti—  dhammacakkaṃ. Paññā taduttaraṭṭhena dhammo taṃ dhammaṃ pavattetīti—  dhammacakkaṃ. Vimutti sāraṭṭhena dhammo taṃ dhammaṃ pavattetīti—  dhammacakkaṃ. Amatogadhaṃ nibbānaṃ pariyosānaṭṭhena dhammo taṃ dhammaṃ pavattetīti—  dhammacakkaṃ.

1630\. “Taṃ kho panidaṃ dukkhaṃ ariyasaccaṃ pariññeyyan”ti…pe…  pariññātanti pubbe ananussutesu dhammesu cakkhuṃ udapādi…pe…  āloko udapādi.

1631\. Cakkhuṃ udapādīti—  kenaṭṭhena…pe…  āloko udapādīti—  kenaṭṭhena? **Cakkhuṃ udapādī**ti—  dassanaṭṭhena…pe…  **āloko udapādī**ti—  obhāsaṭṭhena. Cakkhuṃ dhammo, dassanaṭṭho attho…pe…  āloko dhammo, obhāsaṭṭho attho. Ime pañca dhammā pañca atthā dukkhavatthukā saccavatthukā saccārammaṇā saccagocarā saccasaṅgahitā saccapariyāpannā sacce samudāgatā sacce ṭhitā sacce patiṭṭhitā.

1632\. **Dhammacakkan**ti kenaṭṭhena dhammacakkaṃ? Dhammañca pavatteti cakkañcāti—  dhammacakkaṃ. Cakkañca pavatteti dhammañcāti—  dhammacakkaṃ. Dhammena pavattetīti—  dhammacakkaṃ. Dhammacariyāya pavattetīti—  dhammacakkaṃ. Dhamme ṭhito pavattetīti—  dhammacakkaṃ. Dhamme patiṭṭhito pavattetīti—  dhammacakkaṃ…pe…  amatogadhaṃ nibbānaṃ pariyosānaṭṭhena dhammo taṃ dhammaṃ pavattetīti—  dhammacakkaṃ.

1633\. “Idaṃ dukkhasamudayaṃ ariyasaccan”ti pubbe ananussutesu dhammesu cakkhuṃ udapādi…pe…  āloko udapādi…pe…  “taṃ kho panidaṃ dukkhasamudayaṃ ariyasaccaṃ pahātabban”ti…pe…  “pahīnan”ti pubbe ananussutesu dhammesu cakkhuṃ udapādi…pe…  āloko udapādi.

1634\. Cakkhuṃ udapādīti—  kenaṭṭhena…pe…  āloko udapādīti—  kenaṭṭhena? **Cakkhuṃ udapādī**ti—  dassanaṭṭhena…pe…  **āloko udapādī**ti—  obhāsaṭṭhena.

1635\. Cakkhuṃ dhammo, dassanaṭṭho attho…pe…  āloko dhammo, obhāsaṭṭho attho. Ime pañca dhammā pañca atthā samudayavatthukā saccavatthukā…pe…  nirodhavatthukā saccavatthukā…pe…  maggavatthukā saccavatthukā saccārammaṇā saccagocarā saccasaṅgahitā saccapariyāpannā sacce samudāgatā sacce ṭhitā sacce patiṭṭhitā.

1636\. **Dhammacakkan**ti kenaṭṭhena dhammacakkaṃ? Dhammañca pavatteti cakkañcāti—  dhammacakkaṃ. Cakkañca pavatteti dhammañcāti—  dhammacakkaṃ. Dhammena pavattetīti—  dhammacakkaṃ. Dhammacariyāya pavattetīti—  dhammacakkaṃ. Dhamme ṭhito pavattetīti—  dhammacakkaṃ. Dhamme patiṭṭhito pavattetīti—  dhammacakkaṃ…pe…  amatogadhaṃ nibbānaṃ pariyosānaṭṭhena dhammo taṃ dhammaṃ pavattetīti—  dhammacakkaṃ.

[Go to previous page (2.7 Dhammacakkakathā)](../2.7.md) / [Go to parent page (2.7 Dhammacakkakathā)](../2.7.md) / [Go to next page (2.7.2 Satipaṭṭhānavāra)](2.7.2.md)


