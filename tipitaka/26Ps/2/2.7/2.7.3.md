
[Home](/) / [26Ps Paṭisambhidāmaggapāḷi](/tipitaka/26Ps.md) / [2 Yuganaddhavagga](/tipitaka/26Ps/2.md) / [2.7 Dhammacakkakathā](/tipitaka/26Ps/2/2.7.md)

# 𑁨𑁇𑁭𑁇𑁩 𑀇𑀤𑁆𑀥𑀺𑀧𑀸𑀤𑀯𑀸𑀭

### 𑀬𑀼𑀕𑀦𑀤𑁆𑀥𑀯𑀕𑁆𑀕

### 𑀥𑀫𑁆𑀫𑀘𑀓𑁆𑀓𑀓𑀣𑀸

### 𑀇𑀤𑁆𑀥𑀺𑀧𑀸𑀤𑀯𑀸𑀭

(42.)

1643. “‘𑀅𑀬𑀁 𑀙𑀦𑁆𑀤𑀲𑀫𑀸𑀥𑀺𑀧𑀥𑀸𑀦𑀲𑀗𑁆𑀔𑀸𑀭𑀲𑀫𑀦𑁆𑀦𑀸𑀕𑀢𑁄 𑀇𑀤𑁆𑀥𑀺𑀧𑀸𑀤𑁄’𑀢𑀺 𑀫𑁂, 𑀪𑀺𑀓𑁆𑀔𑀯𑁂 𑀧𑀼𑀩𑁆𑀩𑁂 𑀅𑀦𑀦𑀼𑀲𑁆𑀲𑀼𑀢𑁂𑀲𑀼 𑀥𑀫𑁆𑀫𑁂𑀲𑀼 𑀘𑀓𑁆𑀔𑀼𑀁 𑀉𑀤𑀧𑀸𑀤𑀺…𑀧𑁂…  𑀆𑀮𑁄𑀓𑁄 𑀉𑀤𑀧𑀸𑀤𑀺𑁇 ‘𑀲𑁄 𑀔𑁄 𑀧𑀦𑀸𑀬𑀁 𑀙𑀦𑁆𑀤𑀲𑀫𑀸𑀥𑀺𑀧𑀥𑀸𑀦𑀲𑀗𑁆𑀔𑀸𑀭𑀲𑀫𑀦𑁆𑀦𑀸𑀕𑀢𑁄 𑀇𑀤𑁆𑀥𑀺𑀧𑀸𑀤𑁄 𑀪𑀸𑀯𑁂𑀢𑀩𑁆𑀩𑁄’𑀢𑀺 𑀫𑁂, 𑀪𑀺𑀓𑁆𑀔𑀯𑁂…𑀧𑁂…  𑀪𑀸𑀯𑀺𑀢𑁄𑀢𑀺 𑀫𑁂, 𑀪𑀺𑀓𑁆𑀔𑀯𑁂, 𑀧𑀼𑀩𑁆𑀩𑁂 𑀅𑀦𑀦𑀼𑀲𑁆𑀲𑀼𑀢𑁂𑀲𑀼 𑀥𑀫𑁆𑀫𑁂𑀲𑀼 𑀘𑀓𑁆𑀔𑀼𑀁 𑀉𑀤𑀧𑀸𑀤𑀺…𑀧𑁂…  𑀆𑀮𑁄𑀓𑁄 𑀉𑀤𑀧𑀸𑀤𑀺𑁇

1644. 𑀅𑀬𑀁 𑀯𑀻𑀭𑀺𑀬𑀲𑀫𑀸𑀥𑀺…𑀧𑁂…  𑀅𑀬𑀁 𑀘𑀺𑀢𑁆𑀢𑀲𑀫𑀸𑀥𑀺…𑀧𑁂…  𑀅𑀬𑀁 𑀯𑀻𑀫𑀁𑀲𑀸𑀲𑀫𑀸𑀥𑀺𑀧𑀥𑀸𑀦𑀲𑀗𑁆𑀔𑀸𑀭𑀲𑀫𑀦𑁆𑀦𑀸𑀕𑀢𑁄 𑀇𑀤𑁆𑀥𑀺𑀧𑀸𑀤𑁄𑀢𑀺 𑀫𑁂, 𑀪𑀺𑀓𑁆𑀔𑀯𑁂, 𑀧𑀼𑀩𑁆𑀩𑁂 𑀅𑀦𑀦𑀼𑀲𑁆𑀲𑀼𑀢𑁂𑀲𑀼 𑀥𑀫𑁆𑀫𑁂𑀲𑀼 𑀘𑀓𑁆𑀔𑀼𑀁 𑀉𑀤𑀧𑀸𑀤𑀺…𑀧𑁂…  𑀆𑀮𑁄𑀓𑁄 𑀉𑀤𑀧𑀸𑀤𑀺𑁇 𑀲𑁄 𑀔𑁄 𑀧𑀦𑀸𑀬𑀁 𑀯𑀻𑀫𑀁𑀲𑀸𑀲𑀫𑀸𑀥𑀺𑀧𑀥𑀸𑀦𑀲𑀗𑁆𑀔𑀸𑀭𑀲𑀫𑀦𑁆𑀦𑀸𑀕𑀢𑁄 𑀇𑀤𑁆𑀥𑀺𑀧𑀸𑀤𑁄 𑀪𑀸𑀯𑁂𑀢𑀩𑁆𑀩𑁄𑀢𑀺 𑀫𑁂, 𑀪𑀺𑀓𑁆𑀔𑀯𑁂…𑀧𑁂…  𑀪𑀸𑀯𑀺𑀢𑁄𑀢𑀺 𑀫𑁂, 𑀪𑀺𑀓𑁆𑀔𑀯𑁂, 𑀧𑀼𑀩𑁆𑀩𑁂 𑀅𑀦𑀦𑀼𑀲𑁆𑀲𑀼𑀢𑁂𑀲𑀼 𑀥𑀫𑁆𑀫𑁂𑀲𑀼 𑀘𑀓𑁆𑀔𑀼𑀁 𑀉𑀤𑀧𑀸𑀤𑀺…𑀧𑁂…  𑀆𑀮𑁄𑀓𑁄 𑀉𑀤𑀧𑀸𑀤𑀺”𑁇

1645. “𑀅𑀬𑀁 𑀙𑀦𑁆𑀤𑀲𑀫𑀸𑀥𑀺𑀧𑀥𑀸𑀦𑀲𑀗𑁆𑀔𑀸𑀭𑀲𑀫𑀦𑁆𑀦𑀸𑀕𑀢𑁄 𑀇𑀤𑁆𑀥𑀺𑀧𑀸𑀤𑁄”𑀢𑀺 𑀧𑀼𑀩𑁆𑀩𑁂 𑀅𑀦𑀦𑀼𑀲𑁆𑀲𑀼𑀢𑁂𑀲𑀼 𑀥𑀫𑁆𑀫𑁂𑀲𑀼 𑀘𑀓𑁆𑀔𑀼𑀁 𑀉𑀤𑀧𑀸𑀤𑀺…𑀧𑁂…  𑀆𑀮𑁄𑀓𑁄 𑀉𑀤𑀧𑀸𑀤𑀺…𑀧𑁂…  𑀲𑁄 𑀔𑁄 𑀧𑀦𑀸𑀬𑀁 𑀙𑀦𑁆𑀤𑀲𑀫𑀸𑀥𑀺𑀧𑀥𑀸𑀦𑀲𑀗𑁆𑀔𑀸𑀭𑀲𑀫𑀦𑁆𑀦𑀸𑀕𑀢𑁄 𑀇𑀤𑁆𑀥𑀺𑀧𑀸𑀤𑁄 𑀪𑀸𑀯𑁂𑀢𑀩𑁆𑀩𑁄𑀢𑀺…𑀧𑁂…  𑀪𑀸𑀯𑀺𑀢𑁄𑀢𑀺 𑀧𑀼𑀩𑁆𑀩𑁂 𑀅𑀦𑀦𑀼𑀲𑁆𑀲𑀼𑀢𑁂𑀲𑀼 𑀥𑀫𑁆𑀫𑁂𑀲𑀼 𑀘𑀓𑁆𑀔𑀼𑀁 𑀉𑀤𑀧𑀸𑀤𑀺, 𑀜𑀸𑀡𑀁 𑀉𑀤𑀧𑀸𑀤𑀺, 𑀧𑀜𑁆𑀜𑀸 𑀉𑀤𑀧𑀸𑀤𑀺, 𑀯𑀺𑀚𑁆𑀚𑀸 𑀉𑀤𑀧𑀸𑀤𑀺, 𑀆𑀮𑁄𑀓𑁄 𑀉𑀤𑀧𑀸𑀤𑀺𑁇

1646. 𑀘𑀓𑁆𑀔𑀼𑀁 𑀉𑀤𑀧𑀸𑀤𑀻𑀢𑀺—  𑀓𑁂𑀦𑀝𑁆𑀞𑁂𑀦? 𑀜𑀸𑀡𑀁 𑀉𑀤𑀧𑀸𑀤𑀻𑀢𑀺—  𑀓𑁂𑀦𑀝𑁆𑀞𑁂𑀦? 𑀧𑀜𑁆𑀜𑀸 𑀉𑀤𑀧𑀸𑀤𑀻𑀢𑀺—  𑀓𑁂𑀦𑀝𑁆𑀞𑁂𑀦? 𑀯𑀺𑀚𑁆𑀚𑀸 𑀉𑀤𑀧𑀸𑀤𑀻𑀢𑀺—  𑀓𑁂𑀦𑀝𑁆𑀞𑁂𑀦? 𑀆𑀮𑁄𑀓𑁄 𑀉𑀤𑀧𑀸𑀤𑀻𑀢𑀺—  𑀓𑁂𑀦𑀝𑁆𑀞𑁂𑀦? **𑀘𑀓𑁆𑀔𑀼𑀁 𑀉𑀤𑀧𑀸𑀤𑀻**𑀢𑀺—  𑀤𑀲𑁆𑀲𑀦𑀝𑁆𑀞𑁂𑀦𑁇 **𑀜𑀸𑀡𑀁 𑀉𑀤𑀧𑀸𑀤𑀻**𑀢𑀺—  𑀜𑀸𑀢𑀝𑁆𑀞𑁂𑀦𑁇 **𑀧𑀜𑁆𑀜𑀸** **𑀉𑀤𑀧𑀸𑀤𑀻**𑀢𑀺—  𑀧𑀚𑀸𑀦𑀦𑀝𑁆𑀞𑁂𑀦𑁇 **𑀯𑀺𑀚𑁆𑀚𑀸 𑀉𑀤𑀧𑀸𑀤𑀻**𑀢𑀺—  𑀧𑀝𑀺𑀯𑁂𑀥𑀝𑁆𑀞𑁂𑀦𑁇 **𑀆𑀮𑁄𑀓𑁄 𑀉𑀤𑀧𑀸𑀤𑀻**𑀢𑀺—  𑀑𑀪𑀸𑀲𑀝𑁆𑀞𑁂𑀦𑁇

1647. 𑀘𑀓𑁆𑀔𑀼𑀁 𑀥𑀫𑁆𑀫𑁄, 𑀤𑀲𑁆𑀲𑀦𑀝𑁆𑀞𑁄 𑀅𑀢𑁆𑀣𑁄𑁇 𑀜𑀸𑀡𑀁 𑀥𑀫𑁆𑀫𑁄, 𑀜𑀸𑀢𑀝𑁆𑀞𑁄 𑀅𑀢𑁆𑀣𑁄𑁇 𑀧𑀜𑁆𑀜𑀸 𑀥𑀫𑁆𑀫𑁄, 𑀧𑀚𑀸𑀦𑀦𑀝𑁆𑀞𑁄 𑀅𑀢𑁆𑀣𑁄𑁇 𑀯𑀺𑀚𑁆𑀚𑀸 𑀥𑀫𑁆𑀫𑁄, 𑀧𑀝𑀺𑀯𑁂𑀥𑀝𑁆𑀞𑁄 𑀅𑀢𑁆𑀣𑁄𑁇 𑀆𑀮𑁄𑀓𑁄 𑀥𑀫𑁆𑀫𑁄, 𑀑𑀪𑀸𑀲𑀝𑁆𑀞𑁄 𑀅𑀢𑁆𑀣𑁄𑁇 𑀇𑀫𑁂 𑀧𑀜𑁆𑀘 𑀥𑀫𑁆𑀫𑀸 𑀧𑀜𑁆𑀘 𑀅𑀢𑁆𑀣𑀸 𑀙𑀦𑁆𑀤𑀯𑀢𑁆𑀣𑀼𑀓𑀸 𑀇𑀤𑁆𑀥𑀺𑀧𑀸𑀤𑀯𑀢𑁆𑀣𑀼𑀓𑀸 𑀇𑀤𑁆𑀥𑀺𑀧𑀸𑀤𑀸𑀭𑀫𑁆𑀫𑀡𑀸 𑀇𑀤𑁆𑀥𑀺𑀧𑀸𑀤𑀕𑁄𑀘𑀭𑀸 𑀇𑀤𑁆𑀥𑀺𑀧𑀸𑀤𑀲𑀗𑁆𑀕𑀳𑀺𑀢𑀸 𑀇𑀤𑁆𑀥𑀺𑀧𑀸𑀤𑀧𑀭𑀺𑀬𑀸𑀧𑀦𑁆𑀦𑀸 𑀇𑀤𑁆𑀥𑀺𑀧𑀸𑀤𑁂 𑀲𑀫𑀼𑀤𑀸𑀕𑀢𑀸 𑀇𑀤𑁆𑀥𑀺𑀧𑀸𑀤𑁂 𑀞𑀺𑀢𑀸 𑀇𑀤𑁆𑀥𑀺𑀧𑀸𑀤𑁂 𑀧𑀢𑀺𑀝𑁆𑀞𑀺𑀢𑀸𑁇

1648. **𑀥𑀫𑁆𑀫𑀘𑀓𑁆𑀓𑀦𑁆**𑀢𑀺 𑀓𑁂𑀦𑀝𑁆𑀞𑁂𑀦 𑀥𑀫𑁆𑀫𑀘𑀓𑁆𑀓𑀁? 𑀥𑀫𑁆𑀫𑀜𑁆𑀘 𑀧𑀯𑀢𑁆𑀢𑁂𑀢𑀺 𑀘𑀓𑁆𑀓𑀜𑁆𑀘𑀸𑀢𑀺—  𑀥𑀫𑁆𑀫𑀘𑀓𑁆𑀓𑀁𑁇 𑀘𑀓𑁆𑀓𑀜𑁆𑀘 𑀧𑀯𑀢𑁆𑀢𑁂𑀢𑀺 𑀥𑀫𑁆𑀫𑀜𑁆𑀘𑀸𑀢𑀺—  𑀥𑀫𑁆𑀫𑀘𑀓𑁆𑀓𑀁𑁇 𑀥𑀫𑁆𑀫𑁂𑀦 𑀧𑀯𑀢𑁆𑀢𑁂𑀢𑀻𑀢𑀺—  𑀥𑀫𑁆𑀫𑀘𑀓𑁆𑀓𑀁𑁇 𑀥𑀫𑁆𑀫𑀘𑀭𑀺𑀬𑀸𑀬 𑀧𑀯𑀢𑁆𑀢𑁂𑀢𑀻𑀢𑀺—  𑀥𑀫𑁆𑀫𑀘𑀓𑁆𑀓𑀁𑁇 𑀥𑀫𑁆𑀫𑁂 𑀞𑀺𑀢𑁄 𑀧𑀯𑀢𑁆𑀢𑁂𑀢𑀻𑀢𑀺—  𑀥𑀫𑁆𑀫𑀘𑀓𑁆𑀓𑀁𑁇 𑀥𑀫𑁆𑀫𑁂 𑀧𑀢𑀺𑀝𑁆𑀞𑀺𑀢𑁄 𑀧𑀯𑀢𑁆𑀢𑁂𑀢𑀻𑀢𑀺—  𑀥𑀫𑁆𑀫𑀘𑀓𑁆𑀓𑀁𑁇 𑀥𑀫𑁆𑀫𑁂 𑀧𑀢𑀺𑀝𑁆𑀞𑀸𑀧𑁂𑀦𑁆𑀢𑁄 𑀧𑀯𑀢𑁆𑀢𑁂𑀢𑀻𑀢𑀺—  𑀥𑀫𑁆𑀫𑀘𑀓𑁆𑀓𑀁𑁇 𑀥𑀫𑁆𑀫𑁂 𑀯𑀲𑀺𑀧𑁆𑀧𑀢𑁆𑀢𑁄 𑀧𑀯𑀢𑁆𑀢𑁂𑀢𑀻𑀢𑀺—  𑀥𑀫𑁆𑀫𑀘𑀓𑁆𑀓𑀁𑁇 𑀥𑀫𑁆𑀫𑁂 𑀯𑀲𑀺𑀁 𑀧𑀸𑀧𑁂𑀦𑁆𑀢𑁄 𑀧𑀯𑀢𑁆𑀢𑁂𑀢𑀻𑀢𑀺—  𑀥𑀫𑁆𑀫𑀘𑀓𑁆𑀓𑀁𑁇 𑀥𑀫𑁆𑀫𑁂 𑀧𑀸𑀭𑀫𑀺𑀧𑁆𑀧𑀢𑁆𑀢𑁄 𑀧𑀯𑀢𑁆𑀢𑁂𑀢𑀻𑀢𑀺—  𑀥𑀫𑁆𑀫𑀘𑀓𑁆𑀓𑀁𑁇 𑀥𑀫𑁆𑀫𑁂 𑀧𑀸𑀭𑀫𑀺𑀁 𑀧𑀸𑀧𑁂𑀦𑁆𑀢𑁄 𑀧𑀯𑀢𑁆𑀢𑁂𑀢𑀻𑀢𑀺—  𑀥𑀫𑁆𑀫𑀘𑀓𑁆𑀓𑀁…𑀧𑁂…  𑀥𑀫𑁆𑀫𑀁 𑀅𑀧𑀘𑀸𑀬𑀫𑀸𑀦𑁄 𑀧𑀯𑀢𑁆𑀢𑁂𑀢𑀻𑀢𑀺—  𑀥𑀫𑁆𑀫𑀘𑀓𑁆𑀓𑀁𑁇 𑀥𑀫𑁆𑀫𑀤𑁆𑀥𑀚𑁄 𑀧𑀯𑀢𑁆𑀢𑁂𑀢𑀻𑀢𑀺—  𑀥𑀫𑁆𑀫𑀘𑀓𑁆𑀓𑀁𑁇 𑀥𑀫𑁆𑀫𑀓𑁂𑀢𑀼 𑀧𑀯𑀢𑁆𑀢𑁂𑀢𑀻𑀢𑀺—  𑀥𑀫𑁆𑀫𑀘𑀓𑁆𑀓𑀁𑁇 𑀥𑀫𑁆𑀫𑀸𑀥𑀺𑀧𑀢𑁂𑀬𑁆𑀬𑁄 𑀧𑀯𑀢𑁆𑀢𑁂𑀢𑀻𑀢𑀺—  𑀥𑀫𑁆𑀫𑀘𑀓𑁆𑀓𑀁𑁇 𑀢𑀁 𑀔𑁄 𑀧𑀦 𑀥𑀫𑁆𑀫𑀘𑀓𑁆𑀓𑀁 𑀅𑀧𑁆𑀧𑀝𑀺𑀯𑀢𑁆𑀢𑀺𑀬𑀁 𑀲𑀫𑀡𑁂𑀦 𑀯𑀸 𑀩𑁆𑀭𑀸𑀳𑁆𑀫𑀡𑁂𑀦 𑀯𑀸 𑀤𑁂𑀯𑁂𑀦 𑀯𑀸 𑀫𑀸𑀭𑁂𑀦 𑀯𑀸 𑀩𑁆𑀭𑀳𑁆𑀫𑀼𑀦𑀸 𑀯𑀸 𑀓𑁂𑀦𑀘𑀺 𑀯𑀸 𑀮𑁄𑀓𑀲𑁆𑀫𑀺𑀦𑁆𑀢𑀺—  𑀥𑀫𑁆𑀫𑀘𑀓𑁆𑀓𑀁𑁇

1649. “𑀲𑀤𑁆𑀥𑀺𑀦𑁆𑀤𑁆𑀭𑀺𑀬𑀁 𑀥𑀫𑁆𑀫𑁄𑁇 𑀢𑀁 𑀥𑀫𑁆𑀫𑀁 𑀧𑀯𑀢𑁆𑀢𑁂𑀢𑀻”𑀢𑀺—  𑀥𑀫𑁆𑀫𑀘𑀓𑁆𑀓𑀁…𑀧𑁂…  𑀅𑀫𑀢𑁄𑀕𑀥𑀁 𑀦𑀺𑀩𑁆𑀩𑀸𑀦𑀁 𑀧𑀭𑀺𑀬𑁄𑀲𑀸𑀦𑀝𑁆𑀞𑁂𑀦 𑀥𑀫𑁆𑀫𑁄𑁇 𑀢𑀁 𑀥𑀫𑁆𑀫𑀁 𑀧𑀯𑀢𑁆𑀢𑁂𑀢𑀻𑀢𑀺—  𑀥𑀫𑁆𑀫𑀘𑀓𑁆𑀓𑀁𑁇

1650. 𑀅𑀬𑀁 𑀯𑀻𑀭𑀺𑀬𑀲𑀫𑀸𑀥𑀺𑀧𑀥𑀸𑀦𑀲𑀗𑁆𑀔𑀸𑀭𑀲𑀫𑀦𑁆𑀦𑀸𑀕𑀢𑁄 𑀇𑀤𑁆𑀥𑀺𑀧𑀸𑀤𑁄𑀢𑀺 𑀧𑀼𑀩𑁆𑀩𑁂 𑀅𑀦𑀦𑀼𑀲𑁆𑀲𑀼𑀢𑁂𑀲𑀼 𑀥𑀫𑁆𑀫𑁂𑀲𑀼 𑀘𑀓𑁆𑀔𑀼𑀁 𑀉𑀤𑀧𑀸𑀤𑀺…𑀧𑁂…  𑀆𑀮𑁄𑀓𑁄 𑀉𑀤𑀧𑀸𑀤𑀺…𑀧𑁂…  𑀲𑁄 𑀔𑁄 𑀧𑀦𑀸𑀬𑀁 𑀯𑀻𑀭𑀺𑀬𑀲𑀫𑀸𑀥𑀺𑀧𑀥𑀸𑀦𑀲𑀗𑁆𑀔𑀸𑀭𑀲𑀫𑀦𑁆𑀦𑀸𑀕𑀢𑁄 𑀇𑀤𑁆𑀥𑀺𑀧𑀸𑀤𑁄 𑀪𑀸𑀯𑁂𑀢𑀩𑁆𑀩𑁄𑀢𑀺…𑀧𑁂…  𑀪𑀸𑀯𑀺𑀢𑁄𑀢𑀺 𑀧𑀼𑀩𑁆𑀩𑁂 𑀅𑀦𑀦𑀼𑀲𑁆𑀲𑀼𑀢𑁂𑀲𑀼 𑀥𑀫𑁆𑀫𑁂𑀲𑀼 𑀘𑀓𑁆𑀔𑀼𑀁 𑀉𑀤𑀧𑀸𑀤𑀺…𑀧𑁂…  𑀆𑀮𑁄𑀓𑁄 𑀉𑀤𑀧𑀸𑀤𑀺𑁇

1651. 𑀘𑀓𑁆𑀔𑀼𑀁 𑀉𑀤𑀧𑀸𑀤𑀻𑀢𑀺—  𑀓𑁂𑀦𑀝𑁆𑀞𑁂𑀦…𑀧𑁂…  𑀆𑀮𑁄𑀓𑁄 𑀉𑀤𑀧𑀸𑀤𑀻𑀢𑀺—  𑀓𑁂𑀦𑀝𑁆𑀞𑁂𑀦? **𑀘𑀓𑁆𑀔𑀼𑀁 𑀉𑀤𑀧𑀸𑀤𑀻**𑀢𑀺—  𑀤𑀲𑁆𑀲𑀦𑀝𑁆𑀞𑁂𑀦…𑀧𑁂…  **𑀆𑀮𑁄𑀓𑁄 𑀉𑀤𑀧𑀸𑀤𑀻**𑀢𑀺—  𑀑𑀪𑀸𑀲𑀝𑁆𑀞𑁂𑀦𑁇

1652. 𑀘𑀓𑁆𑀔𑀼𑀁 𑀥𑀫𑁆𑀫𑁄, 𑀤𑀲𑁆𑀲𑀦𑀝𑁆𑀞𑁄 𑀅𑀢𑁆𑀣𑁄…𑀧𑁂…  𑀆𑀮𑁄𑀓𑁄 𑀥𑀫𑁆𑀫𑁄, 𑀑𑀪𑀸𑀲𑀝𑁆𑀞𑁄 𑀅𑀢𑁆𑀣𑁄𑁇 𑀇𑀫𑁂 𑀧𑀜𑁆𑀘 𑀥𑀫𑁆𑀫𑀸 𑀧𑀜𑁆𑀘 𑀅𑀢𑁆𑀣𑀸 𑀯𑀻𑀭𑀺𑀬𑀯𑀢𑁆𑀣𑀼𑀓𑀸 𑀇𑀤𑁆𑀥𑀺𑀧𑀸𑀤𑀯𑀢𑁆𑀣𑀼𑀓𑀸…𑀧𑁂…  𑀘𑀺𑀢𑁆𑀢𑀯𑀢𑁆𑀣𑀼𑀓𑀸 𑀇𑀤𑁆𑀥𑀺𑀧𑀸𑀤𑀯𑀢𑁆𑀣𑀼𑀓𑀸…  𑀯𑀻𑀫𑀁𑀲𑀸𑀯𑀢𑁆𑀣𑀼𑀓𑀸 𑀇𑀤𑁆𑀥𑀺𑀧𑀸𑀤𑀯𑀢𑁆𑀣𑀼𑀓𑀸 𑀇𑀤𑁆𑀥𑀺𑀧𑀸𑀤𑀸𑀭𑀫𑁆𑀫𑀡𑀸 𑀇𑀤𑁆𑀥𑀺𑀧𑀸𑀤𑀕𑁄𑀘𑀭𑀸 𑀇𑀤𑁆𑀥𑀺𑀧𑀸𑀤𑀲𑀗𑁆𑀕𑀳𑀺𑀢𑀸 𑀇𑀤𑁆𑀥𑀺𑀧𑀸𑀤𑀧𑀭𑀺𑀬𑀸𑀧𑀦𑁆𑀦𑀸 𑀇𑀤𑁆𑀥𑀺𑀧𑀸𑀤𑁂 𑀲𑀫𑀼𑀤𑀸𑀕𑀢𑀸 𑀇𑀤𑁆𑀥𑀺𑀧𑀸𑀤𑁂 𑀞𑀺𑀢𑀸 𑀇𑀤𑁆𑀥𑀺𑀧𑀸𑀤𑁂 𑀧𑀢𑀺𑀝𑁆𑀞𑀺𑀢𑀸𑁇

1653. **𑀥𑀫𑁆𑀫𑀘𑀓𑁆𑀓𑀦𑁆**𑀢𑀺 𑀓𑁂𑀦𑀝𑁆𑀞𑁂𑀦 𑀥𑀫𑁆𑀫𑀘𑀓𑁆𑀓𑀁? 𑀥𑀫𑁆𑀫𑀜𑁆𑀘 𑀧𑀯𑀢𑁆𑀢𑁂𑀢𑀺 𑀘𑀓𑁆𑀓𑀜𑁆𑀘𑀸𑀢𑀺—  𑀥𑀫𑁆𑀫𑀘𑀓𑁆𑀓𑀁𑁇 𑀘𑀓𑁆𑀓𑀜𑁆𑀘 𑀧𑀯𑀢𑁆𑀢𑁂𑀢𑀺 𑀥𑀫𑁆𑀫𑀜𑁆𑀘𑀸𑀢𑀺—  𑀥𑀫𑁆𑀫𑀘𑀓𑁆𑀓𑀁𑁇 𑀥𑀫𑁆𑀫𑁂𑀦 𑀧𑀯𑀢𑁆𑀢𑁂𑀢𑀻𑀢𑀺—  𑀥𑀫𑁆𑀫𑀘𑀓𑁆𑀓𑀁𑁇 𑀥𑀫𑁆𑀫𑀘𑀭𑀺𑀬𑀸𑀬 𑀧𑀯𑀢𑁆𑀢𑁂𑀢𑀻𑀢𑀺—  𑀥𑀫𑁆𑀫𑀘𑀓𑁆𑀓𑀁𑁇 𑀥𑀫𑁆𑀫𑁂 𑀞𑀺𑀢𑁄 𑀧𑀯𑀢𑁆𑀢𑁂𑀢𑀻𑀢𑀺—  𑀥𑀫𑁆𑀫𑀘𑀓𑁆𑀓𑀁𑁇 𑀥𑀫𑁆𑀫𑁂 𑀧𑀢𑀺𑀝𑁆𑀞𑀺𑀢𑁄 𑀧𑀯𑀢𑁆𑀢𑁂𑀢𑀻𑀢𑀺—  𑀥𑀫𑁆𑀫𑀘𑀓𑁆𑀓𑀁…𑀧𑁂…  𑀅𑀫𑀢𑁄𑀕𑀥𑀁 𑀦𑀺𑀩𑁆𑀩𑀸𑀦𑀁 𑀧𑀭𑀺𑀬𑁄𑀲𑀸𑀦𑀝𑁆𑀞𑁂𑀦 𑀥𑀫𑁆𑀫𑁄𑁇 𑀢𑀁 𑀥𑀫𑁆𑀫𑀁 𑀧𑀯𑀢𑁆𑀢𑁂𑀢𑀻𑀢𑀺—  𑀥𑀫𑁆𑀫𑀘𑀓𑁆𑀓𑀦𑁆𑀢𑀺𑁇

---

1654. 𑀥𑀫𑁆𑀫𑀘𑀓𑁆𑀓𑀓𑀣𑀸 𑀦𑀺𑀝𑁆𑀞𑀺𑀢𑀸𑁇



[Go to previous page (2.7.2 Satipaṭṭhānavāra)](/tipitaka/26Ps/2/2.7/2.7.2.md) / [Go to parent page (2.7 Dhammacakkakathā)](/tipitaka/26Ps/2/2.7.md) / [Go to next page (2.8 Lokuttarakathā)](/tipitaka/26Ps/2/2.8.md)


