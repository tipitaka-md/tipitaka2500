
[Home](/) / [26Ps Paṭisambhidāmaggapāḷi](../../26Ps.md) / [2 Yuganaddhavagga](../2.md)

# 2.9 Balakathā

* Yuganaddhavagga

* Balakathā

(44.)

1658\. Sāvatthinidānaṃ. “Pañcimāni, bhikkhave, balāni. Katamāni pañca? Saddhābalaṃ, vīriyabalaṃ, satibalaṃ, samādhibalaṃ, paññābalaṃ—  imāni kho, bhikkhave, pañca balāni.

1659\. Api ca aṭṭhasaṭṭhi balāni—  saddhābalaṃ, vīriyabalaṃ, satibalaṃ, samādhibalaṃ, paññābalaṃ, hiribalaṃ, ottappabalaṃ, paṭisaṅkhānabalaṃ, bhāvanābalaṃ, anavajjabalaṃ, saṅgahabalaṃ, khantibalaṃ, paññattibalaṃ, nijjhattibalaṃ, issariyabalaṃ, adhiṭṭhānabalaṃ, samathabalaṃ, vipassanābalaṃ, dasa sekhabalāni, dasa asekhabalāni, dasa khīṇāsavabalāni, dasa iddhibalāni, dasa tathāgatabalāni”.

1660\. Katamaṃ **saddhābalaṃ?** Assaddhiye na kampatīti—  saddhābalaṃ. Sahajātānaṃ dhammānaṃ upatthambhanaṭṭhena saddhābalaṃ, kilesānaṃ pariyādānaṭṭhena saddhābalaṃ, paṭivedhādivisodhanaṭṭhena saddhābalaṃ, cittassa adhiṭṭhānaṭṭhena saddhābalaṃ, cittassa vodānaṭṭhena saddhābalaṃ, visesādhigamaṭṭhena saddhābalaṃ, uttaripaṭivedhaṭṭhena saddhābalaṃ, saccābhisamayaṭṭhena saddhābalaṃ, nirodhe patiṭṭhāpakaṭṭhena saddhābalaṃ. Idaṃ saddhābalaṃ. (1)

1661\. Katamaṃ **vīriyabalaṃ?** Kosajje na kampatīti—  vīriyabalaṃ. Sahajātānaṃ dhammānaṃ upatthambhanaṭṭhena vīriyabalaṃ, kilesānaṃ pariyādānaṭṭhena vīriyabalaṃ, paṭivedhādivisodhanaṭṭhena vīriyabalaṃ, cittassa adhiṭṭhānaṭṭhena vīriyabalaṃ, cittassa vodānaṭṭhena vīriyabalaṃ, visesādhigamaṭṭhena vīriyabalaṃ, uttaripaṭivedhaṭṭhena vīriyabalaṃ, saccābhisamayaṭṭhena vīriyabalaṃ, nirodhe patiṭṭhāpakaṭṭhena vīriyabalaṃ. Idaṃ vīriyabalaṃ. (2)

1662\. Katamaṃ **satibalaṃ?** Pamāde na kampatīti—  satibalaṃ. Sahajātānaṃ dhammānaṃ upatthambhanaṭṭhena satibalaṃ…pe…  nirodhe patiṭṭhāpakaṭṭhena satibalaṃ. Idaṃ satibalaṃ. (3)

1663\. Katamaṃ **samādhibalaṃ?** Uddhacce na kampatīti—  samādhibalaṃ. Sahajātānaṃ dhammānaṃ upatthambhanaṭṭhena samādhibalaṃ…pe…  nirodhe patiṭṭhāpakaṭṭhena samādhibalaṃ. Idaṃ samādhibalaṃ. (4)

1664\. Katamaṃ **paññābalaṃ?** Avijjāya na kampatīti—  paññābalaṃ. Sahajātānaṃ dhammānaṃ upatthambhanaṭṭhena paññābalaṃ…pe…  nirodhe patiṭṭhāpakaṭṭhena paññābalaṃ. Idaṃ paññābalaṃ. (5)

1665\. Katamaṃ **hiribalaṃ?** Nekkhammena kāmacchandaṃ hirīyatīti—  hiribalaṃ. Abyāpādena byāpādaṃ hirīyatīti—  hiribalaṃ. Ālokasaññāya thinamiddhaṃ hirīyatīti—  hiribalaṃ. Avikkhepena uddhaccaṃ hirīyatīti—  hiribalaṃ. Dhammavavatthānena vicikicchaṃ hirīyatīti—  hiribalaṃ. Ñāṇena avijjaṃ hirīyatīti—  hiribalaṃ. Pāmojjena aratiṃ hirīyatīti—  hiribalaṃ. Paṭhamena jhānena nīvaraṇe hirīyatīti—  hiribalaṃ…pe…  arahattamaggena sabbakilese hirīyatīti—  hiribalaṃ. Idaṃ hiribalaṃ. (6)

1666\. Katamaṃ **ottappabalaṃ?** Nekkhammena kāmacchandaṃ ottappatīti—  ottappabalaṃ. Abyāpādena byāpādaṃ ottappatīti—  ottappabalaṃ. Ālokasaññāya thinamiddhaṃ ottappatīti—  ottappabalaṃ. Avikkhepena uddhaccaṃ ottappatīti—  ottappabalaṃ. Dhammavavatthānena vicikicchaṃ ottappatīti—  ottappabalaṃ. Ñāṇena avijjaṃ ottappatīti—  ottappabalaṃ. Pāmojjena aratiṃ ottappatīti—  ottappabalaṃ. Paṭhamena jhānena nīvaraṇe ottappatīti—  ottappabalaṃ…pe…  arahattamaggena sabbakilese ottappatīti—  ottappabalaṃ. Idaṃ ottappabalaṃ. (7)

1667\. Katamaṃ **paṭisaṅkhānabalaṃ?** Nekkhammena kāmacchandaṃ paṭisaṅkhātīti—  paṭisaṅkhānabalaṃ. Abyāpādena byāpādaṃ paṭisaṅkhātīti—  paṭisaṅkhānabalaṃ. Ālokasaññāya thinamiddhaṃ paṭisaṅkhātīti—  paṭisaṅkhānabalaṃ. Avikkhepena uddhaccaṃ paṭisaṅkhātīti—  paṭisaṅkhānabalaṃ. Dhammavavatthānena vicikicchaṃ paṭisaṅkhātīti—  paṭisaṅkhānabalaṃ. Ñāṇena avijjaṃ paṭisaṅkhātīti—  paṭisaṅkhānabalaṃ. Pāmojjena aratiṃ paṭisaṅkhātīti—  paṭisaṅkhānabalaṃ. Paṭhamena jhānena nīvaraṇe paṭisaṅkhātīti—  paṭisaṅkhānabalaṃ…pe…  arahattamaggena sabbakilese paṭisaṅkhātīti—  paṭisaṅkhānabalaṃ. Idaṃ paṭisaṅkhānabalaṃ. (8)

1668\. Katamaṃ **bhāvanābalaṃ?** Kāmacchandaṃ pajahanto nekkhammaṃ bhāvetīti—  bhāvanābalaṃ. Byāpādaṃ pajahanto abyāpādaṃ bhāvetīti—  bhāvanābalaṃ. Thinamiddhaṃ pajahanto ālokasaññaṃ bhāvetīti—  bhāvanābalaṃ. Uddhaccaṃ pajahanto avikkhepaṃ bhāvetīti—  bhāvanābalaṃ. Vicikicchaṃ pajahanto dhammavavatthānaṃ bhāvetīti—  bhāvanābalaṃ. Avijjaṃ pajahanto ñāṇaṃ bhāvetīti—  bhāvanābalaṃ. Aratiṃ pajahanto pāmojjaṃ bhāvetīti—  bhāvanābalaṃ. Nīvaraṇe pajahanto paṭhamaṃ jhānaṃ bhāvetīti—  bhāvanābalaṃ…pe…  sabbakilese pajahanto arahattamaggaṃ bhāvetīti—  bhāvanābalaṃ. Idaṃ bhāvanābalaṃ. (9)

1669\. Katamaṃ **anavajjabalaṃ?** Kāmacchandassa pahīnattā nekkhamme natthi kiñci vajjanti—  anavajjabalaṃ. Byāpādassa pahīnattā abyāpāde natthi kiñci vajjanti—  anavajjabalaṃ. Thinamiddhassa pahīnattā ālokasaññāya natthi kiñci vajjanti—  anavajjabalaṃ. Uddhaccassa pahīnattā avikkhepe natthi kiñci vajjanti—  anavajjabalaṃ. Vicikicchāya pahīnattā dhammavavatthāne natthi kiñci vajjanti—  anavajjabalaṃ. Avijjāya pahīnattā ñāṇe natthi kiñci vajjanti—  anavajjabalaṃ. Aratiyā pahīnattā pāmojje natthi kiñci vajjanti anavajjabalaṃ. Nīvaraṇānaṃ pahīnattā paṭhamajjhāne natthi kiñci vajjanti—  anavajjabalaṃ…pe…  sabbakilesānaṃ pahīnattā arahattamagge natthi kiñci vajjanti—  anavajjabalaṃ. Idaṃ anavajjabalaṃ. (10)

1670\. Katamaṃ **saṅgahabalaṃ?** Kāmacchandaṃ pajahanto nekkhammavasena cittaṃ saṅgaṇhātīti—  saṅgahabalaṃ. Byāpādaṃ pajahanto abyāpādavasena cittaṃ saṅgaṇhātīti—  saṅgahabalaṃ. Thinamiddhaṃ pajahanto ālokasaññāvasena cittaṃ saṅgaṇhātīti—  saṅgahabalaṃ…pe…  sabbakilese pajahanto arahattamaggavasena cittaṃ saṅgaṇhātīti—  saṅgahabalaṃ. Idaṃ saṅgahabalaṃ. (11)

1671\. Katamaṃ **khantibalaṃ?** Kāmacchandassa pahīnattā nekkhammaṃ khamatīti—  khantibalaṃ. Byāpādassa pahīnattā abyāpādo khamatīti—  khantibalaṃ. Thinamiddhassa pahīnattā ālokasaññā khamatīti—  khantibalaṃ. Uddhaccassa pahīnattā avikkhepo khamatīti—  khantibalaṃ. Vicikicchāya pahīnattā dhammavavatthānaṃ khamatīti—  khantibalaṃ. Avijjāya pahīnattā ñāṇaṃ khamatīti—  khantibalaṃ. Aratiyā pahīnattā pāmojjaṃ khamatīti—  khantibalaṃ. Nīvaraṇānaṃ pahīnattā paṭhamaṃ jhānaṃ khamatīti—  khantibalaṃ…pe…  sabbakilesānaṃ pahīnattā arahattamaggo khamatīti—  khantibalaṃ. Idaṃ khantibalaṃ. (12)

1672\. Katamaṃ **paññattibalaṃ?** Kāmacchandaṃ pajahanto nekkhammavasena cittaṃ paññāpetīti—  paññattibalaṃ. Byāpādaṃ pajahanto abyāpādavasena cittaṃ paññāpetīti—  paññattibalaṃ. Thinamiddhaṃ pajahanto ālokasaññāvasena cittaṃ paññāpetīti—  paññattibalaṃ…pe…  sabbakilese pajahanto arahattamaggavasena cittaṃ paññāpetīti—  paññattibalaṃ. Idaṃ paññattibalaṃ. (13)

1673\. Katamaṃ **nijjhattibalaṃ?** Kāmacchandaṃ pajahanto nekkhammavasena cittaṃ nijjhāpetīti—  nijjhattibalaṃ. Byāpādaṃ pajahanto abyāpādavasena cittaṃ nijjhāpetīti—  nijjhattibalaṃ. Thinamiddhaṃ pajahanto ālokasaññāvasena cittaṃ nijjhāpetīti—  nijjhattibalaṃ…pe…  sabbakilese pajahanto arahattamaggavasena cittaṃ nijjhāpetīti—  nijjhattibalaṃ. Idaṃ nijjhattibalaṃ. (14)

1674\. Katamaṃ **issariyabalaṃ?** Kāmacchandaṃ pajahanto nekkhammavasena cittaṃ vasaṃ vattetīti—  issariyabalaṃ. Byāpādaṃ pajahanto abyāpādavasena cittaṃ vasaṃ vattetīti—  issariyabalaṃ. Thinamiddhaṃ pajahanto ālokasaññāvasena cittaṃ vasaṃ vattetīti—  issariyabalaṃ…pe…  sabbakilese pajahanto arahattamaggavasena cittaṃ vasaṃ vattetīti—  issariyabalaṃ. Idaṃ issariyabalaṃ. (15)

1675\. Katamaṃ **adhiṭṭhānabalaṃ?** Kāmacchandaṃ pajahanto nekkhammavasena cittaṃ adhiṭṭhātīti—  adhiṭṭhānabalaṃ. Byāpādaṃ pajahanto abyāpādavasena cittaṃ adhiṭṭhātīti—  adhiṭṭhānabalaṃ. Thinamiddhaṃ pajahanto ālokasaññāvasena cittaṃ adhiṭṭhātīti—  adhiṭṭhānabalaṃ…pe…  sabbakilese pajahanto arahattamaggavasena cittaṃ adhiṭṭhātīti—  adhiṭṭhānabalaṃ. Idaṃ adhiṭṭhānabalaṃ. (16)

1676\. Katamaṃ **samathabalaṃ?** Nekkhammavasena cittassa ekaggatā avikkhepo samathabalaṃ, abyāpādavasena cittassa ekaggatā avikkhepo samathabalaṃ, ālokasaññāvasena cittassa ekaggatā avikkhepo samathabalaṃ…pe…  paṭinissaggānupassī assāsavasena cittassa ekaggatā avikkhepo samathabalaṃ, paṭinissaggānupassī passāsavasena cittassa ekaggatā avikkhepo samathabalaṃ.

1677\. **Samathabalan**ti kenaṭṭhena samathabalaṃ? Paṭhamena jhānena nīvaraṇe na kampatīti—  samathabalaṃ. Dutiyena jhānena vitakkavicāre na kampatīti—  samathabalaṃ. Tatiyena jhānena pītiyā na kampatīti—  samathabalaṃ. Catutthena jhānena sukhadukkhe na kampatīti—  samathabalaṃ. Ākāsānañcāyatanasamāpattiyā rūpasaññāya paṭighasaññāya nānattasaññāya na kampatīti—  samathabalaṃ. Viññāṇañcāyatanasamāpattiyā ākāsānañcāyatanasaññāya na kampatīti—  samathabalaṃ. Ākiñcaññāyatanasamāpattiyā viññāṇañcāyatanasaññāya na kampatīti—  samathabalaṃ. Nevasaññānāsaññāyatanasamāpattiyā ākiñcaññāyatanasaññāya na kampatīti—  samathabalaṃ. Uddhacce ca uddhaccasahagatakilese ca khandhe ca na kampati na calati na vedhatīti—  samathabalaṃ. Idaṃ samathabalaṃ. (17)

1678\. Katamaṃ **vipassanābalaṃ**? Aniccānupassanā vipassanābalaṃ, dukkhānupassanā vipassanābalaṃ…pe…  paṭinissaggānupassanā vipassanābalaṃ, rūpe aniccānupassanā vipassanābalaṃ, rūpe dukkhānupassanā vipassanābalaṃ…pe…  rūpe paṭinissaggānupassanā vipassanābalaṃ, vedanāya…pe…  saññāya…  saṅkhāresu…  viññāṇe…  cakkhusmiṃ…pe…  jarāmaraṇe aniccānupassanā vipassanābalaṃ, jarāmaraṇe dukkhānupassanā vipassanābalaṃ…pe…  jarāmaraṇe paṭinissaggānupassanā vipassanābalaṃ. **Vipassanābalan**ti kenaṭṭhena vipassanābalaṃ? Aniccānupassanāya niccasaññāya na kampatīti—  vipassanābalaṃ. Dukkhānupassanāya sukhasaññāya na kampatīti—  vipassanābalaṃ. Anattānupassanāya attasaññāya kampatīti—  vipassanābalaṃ. Nibbidānupassanāya nandiyā na kampatīti—  vipassanābalaṃ. Virāgānupassanāya rāge na kampatīti—  vipassanābalaṃ. Nirodhānupassanāya samudaye na kampatīti—  vipassanābalaṃ. Paṭinissaggānupassanāya ādāne na kampatīti—  vipassanābalaṃ. Avijjāya ca avijjāsahagatakilese ca khandhe ca na kampati na calati na vedhatīti—  vipassanābalaṃ. Idaṃ vipassanābalaṃ. (18:*18*)

1679\. Katamāni **dasa sekhabalāni, dasa asekhabalāni?** Sammādiṭṭhiṃ sikkhatīti—  sekhabalaṃ. Tattha sikkhitattā asekhabalaṃ. Sammāsaṅkappaṃ sikkhatīti—  sekhabalaṃ. Tattha sikkhitattā—  asekhabalaṃ. Sammāvācaṃ…pe…  sammākammantaṃ…  sammāājīvaṃ…  sammāvāyāmaṃ…  sammāsatiṃ…  sammāsamādhiṃ…  sammāñāṇaṃ…pe…  sammāvimuttiṃ sikkhatīti—  sekhabalaṃ. Tattha sikkhitattā—  asekhabalaṃ. Imāni dasa sekhabalāni, dasa asekhabalāni. (1--20:*38*)

1680\. Katamāni **dasa khīṇāsavabalāni?** Idha khīṇāsavassa bhikkhuno aniccato sabbe saṅkhārā yathābhūtaṃ sammappaññāya sudiṭṭhā honti. Yampi khīṇāsavassa bhikkhuno aniccato sabbe saṅkhārā yathābhūtaṃ sammappaññāya sudiṭṭhā honti, idampi khīṇāsavassa bhikkhuno balaṃ hoti, yaṃ balaṃ āgamma khīṇāsavo bhikkhu āsavānaṃ khayaṃ paṭijānāti—  “khīṇā me āsavā”ti. (1)

1681\. Puna caparaṃ khīṇāsavassa bhikkhuno aṅgārakāsūpamā kāmā yathābhūtaṃ sammappaññāya sudiṭṭhā honti. Yampi khīṇāsavassa bhikkhuno aṅgārakāsūpamā kāmā yathābhūtaṃ sammappaññāya sudiṭṭhā honti, idampi khīṇāsavassa bhikkhuno balaṃ hoti, yaṃ balaṃ āgamma khīṇāsavo bhikkhu āsavānaṃ khayaṃ paṭijānāti—  “khīṇā me āsavā”ti. (2)

1682\. Puna caparaṃ khīṇāsavassa bhikkhuno vivekaninnaṃ cittaṃ hoti vivekapoṇaṃ vivekapabbhāraṃ vivekaṭṭhaṃ nekkhammābhirataṃ byantībhūtaṃ sabbaso āsavaṭṭhāniyehi dhammehi. Yampi khīṇāsavassa bhikkhuno vivekaninnaṃ cittaṃ hoti vivekapoṇaṃ vivekapabbhāraṃ vivekaṭṭhaṃ nekkhammābhirataṃ byantībhūtaṃ sabbaso āsavaṭṭhāniyehi dhammehi, idampi khīṇāsavassa bhikkhuno balaṃ hoti, yaṃ balaṃ āgamma khīṇāsavo bhikkhu āsavānaṃ khayaṃ paṭijānāti—  “khīṇā me āsavā”ti. (3)

1683\. Puna caparaṃ khīṇāsavassa bhikkhuno cattāro satipaṭṭhānā bhāvitā honti subhāvitā. Yampi khīṇāsavassa bhikkhuno cattāro satipaṭṭhānā bhāvitā honti subhāvitā, idampi khīṇāsavassa bhikkhuno balaṃ hoti, yaṃ balaṃ āgamma khīṇāsavo bhikkhu āsavānaṃ khayaṃ paṭijānāti—  “khīṇā me āsavā”ti. (4)

1684\. Puna caparaṃ khīṇāsavassa bhikkhuno cattāro sammappadhānā bhāvitā honti subhāvitā…pe…  cattāro iddhipādā bhāvitā honti subhāvitā…  pañcindriyāni bhāvitāni honti subhāvitāni…  pañca balāni bhāvitāni honti subhāvitāni…  satta bojjhaṅgā bhāvitā honti subhāvitā…pe…  ariyo aṭṭhaṅgiko maggo bhāvito hoti subhāvito. Yampi khīṇāsavassa bhikkhuno aṭṭhaṅgiko maggo bhāvito hoti subhāvito, idampi khīṇāsavassa bhikkhuno balaṃ hoti, yaṃ balaṃ āgamma khīṇāsavo bhikkhu āsavānaṃ khayaṃ paṭijānāti—  “khīṇā me āsavā”ti. Imāni dasa khīṇāsavabalāni. (5--10:*48*)

1685\. Katamāni **dasa iddhibalāni?** Adhiṭṭhānā iddhi, vikubbanā iddhi, manomayā iddhi, ñāṇavipphārā iddhi, samādhivipphārā iddhi, ariyā iddhi, kammavipākajā iddhi, puññavato iddhi, vijjāmayā iddhi, tattha tattha sammā payogappaccayā ijjhanaṭṭhena iddhi—  imāni dasa iddhibalāni. (1--10:*58*)

1686\. Katamāni **dasa tathāgatabalāni?** Idha tathāgato ṭhānañca ṭhānato aṭṭhānañca aṭṭhānato yathābhūtaṃ pajānāti. Yampi tathāgato ṭhānañca ṭhānato aṭṭhānañca aṭṭhānato yathābhūtaṃ pajānāti, idampi tathāgatassa tathāgatabalaṃ hoti, yaṃ balaṃ āgamma tathāgato āsabhaṃ ṭhānaṃ paṭijānāti parisāsu sīhanādaṃ nadati, brahmacakkaṃ pavatteti. (1)

1687\. Puna caparaṃ tathāgato atītānāgatapaccuppannānaṃ kammasamādānānaṃ ṭhānaso hetuso vipākaṃ yathābhūtaṃ pajānāti. Yampi tathāgato atītānāgatapaccuppannānaṃ kammasamādānānaṃ ṭhānaso hetuso vipākaṃ yathābhūtaṃ pajānāti, idampi tathāgatassa tathāgatabalaṃ hoti, yaṃ balaṃ āgamma tathāgato āsabhaṃ ṭhānaṃ paṭijānāti, parisāsu sīhanādaṃ, nadati, brahmacakkaṃ pavatteti. (2)

1688\. Puna caparaṃ tathāgato sabbatthagāminiṃ paṭipadaṃ yathābhūtaṃ pajānāti. Yampi tathāgato sabbatthagāminiṃ paṭipadaṃ yathābhūtaṃ pajānāti, idampi tathāgatassa tathāgatabalaṃ hoti, yaṃ balaṃ āgamma tathāgato āsabhaṃ ṭhānaṃ paṭijānāti, parisāsu sīhanādaṃ nadati, brahmacakkaṃ pavatteti. (3)

1689\. Puna caparaṃ tathāgato anekadhātuṃ nānādhātuṃ lokaṃ yathābhūtaṃ pajānāti. Yampi tathāgato anekadhātuṃ nānādhātuṃ lokaṃ yathābhūtaṃ pajānāti, idampi tathāgatassa…pe… . (4)

1690\. Puna caparaṃ tathāgato sattānaṃ nānādhimuttikataṃ yathābhūtaṃ pajānāti. Yampi tathāgato sattānaṃ nānādhimuttikataṃ yathābhūtaṃ pajānāti, idampi tathāgatassa…pe… . (5)

1691\. Puna caparaṃ tathāgato parasattānaṃ parapuggalānaṃ indriyaparopariyattaṃ yathābhūtaṃ pajānāti. Yampi tathāgato parasattānaṃ parapuggalānaṃ indriyaparopariyattaṃ yathābhūtaṃ pajānāti, idampi tathāgatassa…pe… . (6)

1692\. Puna caparaṃ tathāgato jhānavimokkhasamādhisamāpattīnaṃ saṃkilesaṃ vodānaṃ vuṭṭhānaṃ yathābhūtaṃ pajānāti. Yampi tathāgato jhānavimokkhasamādhisamāpattīnaṃ saṃkilesaṃ vodānaṃ vuṭṭhānaṃ yathābhūtaṃ pajānāti, idampi tathāgatassa…pe… . (7)

1693\. Puna caparaṃ tathāgato anekavihitaṃ pubbenivāsaṃ anussarati, seyyathidaṃ—  ekampi jātiṃ dvepi jātiyo…pe…  iti sākāraṃ sauddesaṃ anekavihitaṃ pubbenivāsaṃ anussarati. Yampi tathāgato anekavihitaṃ pubbenivāsaṃ anussarati. Seyyathidaṃ—  ekampi jātiṃ dvepi jātiyo…pe…  idampi tathāgatassa…pe… . (8)

1694\. Puna caparaṃ tathāgato dibbena cakkhunā visuddhena atikkantamānusakena satte passati cavamāne upapajjamāne…pe…  yampi tathāgato dibbena cakkhunā visuddhena atikkantamānusakena satte passati cavamāne upapajjamāne…pe…  idampi tathāgatassa…pe… . (9)

1695\. Puna caparaṃ tathāgato āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharati. Yampi tathāgato āsavānaṃ khayā anāsavaṃ cetovimuttiṃ paññāvimuttiṃ diṭṭheva dhamme sayaṃ abhiññā sacchikatvā upasampajja viharati, idampi tathāgatassa tathāgatabalaṃ hoti, yaṃ balaṃ āgamma tathāgato āsabhaṃ ṭhānaṃ paṭijānāti, parisāsu sīhanādaṃ nadati, brahmacakkaṃ pavatteti. Imāni dasa tathāgatabalāni. (10:*68*)

(45.)

1696\. Kenaṭṭhena saddhābalaṃ? Kenaṭṭhena vīriyabalaṃ? Kenaṭṭhena satibalaṃ? Kenaṭṭhena samādhibalaṃ? Kenaṭṭhena paññābalaṃ? Kenaṭṭhena hiribalaṃ? Kenaṭṭhena ottappabalaṃ? Kenaṭṭhena paṭisaṅkhānabalaṃ…pe…  kenaṭṭhena tathāgatabalaṃ?

1697\. Assaddhiye akampiyaṭṭhena saddhābalaṃ. Kosajje akampiyaṭṭhena vīriyabalaṃ. Pamāde akampiyaṭṭhena satibalaṃ. Uddhacce akampiyaṭṭhena samādhibalaṃ. Avijjāya akampiyaṭṭhena paññābalaṃ. Hirīyati pāpake akusale dhammeti—  hiribalaṃ. Ottappati pāpake akusale dhammeti—  ottappabalaṃ. Ñāṇena kilese paṭisaṅkhātīti—  paṭisaṅkhānabalaṃ. Tattha jātā dhammā ekarasā hontīti—  bhāvanābalaṃ. Tattha natthi kiñci vajjanti—  anavajjabalaṃ. Tena cittaṃ saṅgaṇhātīti—  saṅgahabalaṃ. Taṃ tassa khamatīti—  khantibalaṃ. Tena cittaṃ paññapetīti—  paññattibalaṃ. Tena cittaṃ nijjhāpetīti—  nijjhattibalaṃ. Tena cittaṃ vasaṃ vattetīti—  issariyabalaṃ. Tena cittaṃ adhiṭṭhātīti—  adhiṭṭhānabalaṃ. Tena cittaṃ ekagganti—  samathabalaṃ. Tattha jāte dhamme anupassatīti—  vipassanābalaṃ. Tattha sikkhatīti—  sekhabalaṃ. Tattha sikkhitattā—  asekhabalaṃ. Tena āsavā khīṇāti—  khīṇāsavabalaṃ. Tassa ijjhatīti—  iddhibalaṃ. Appameyyaṭṭhena tathāgatabalanti.

---

1698\. Balakathā niṭṭhitā.



[Go to previous page (2.8 Lokuttarakathā)](2.8.md) / [Go to parent page (2 Yuganaddhavagga)](../2.md) / [Go to next page (2.10 Suññakathā)](2.10.md)


