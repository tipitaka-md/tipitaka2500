
[Home](/) / [26Ps Paṭisambhidāmaggapāḷi](../...md) / [2 Yuganaddhavagga](...md) / [2.10 Suññakathā](../26Ps/2/2.10.md)

# 𑁨𑁇𑁧𑁦𑁇𑁨 𑀦𑀺𑀤𑁆𑀤𑁂𑀲

* 𑀬𑀼𑀕𑀦𑀤𑁆𑀥𑀯𑀕𑁆𑀕

* 𑀲𑀼𑀜𑁆𑀜𑀓𑀣𑀸

* 𑀦𑀺𑀤𑁆𑀤𑁂𑀲

(48.)

1703\. 𑀓𑀢𑀫𑀁 **𑀲𑀼𑀜𑁆𑀜𑀲𑀼𑀜𑁆𑀜𑀁?** 𑀘𑀓𑁆𑀔𑀼 𑀲𑀼𑀜𑁆𑀜𑀁 𑀅𑀢𑁆𑀢𑁂𑀦 𑀯𑀸 𑀅𑀢𑁆𑀢𑀦𑀺𑀬𑁂𑀦 𑀯𑀸 𑀦𑀺𑀘𑁆𑀘𑁂𑀦 𑀯𑀸 𑀥𑀼𑀯𑁂𑀦 𑀯𑀸 𑀲𑀲𑁆𑀲𑀢𑁂𑀦 𑀯𑀸 𑀅𑀯𑀺𑀧𑀭𑀺𑀡𑀸𑀫𑀥𑀫𑁆𑀫𑁂𑀦 𑀯𑀸𑁇 𑀲𑁄𑀢𑀁 𑀲𑀼𑀜𑁆𑀜𑀁…𑀧𑁂…  𑀖𑀸𑀦𑀁 𑀲𑀼𑀜𑁆𑀜𑀁…  𑀚𑀺𑀯𑁆𑀳𑀸 𑀲𑀼𑀜𑁆𑀜𑀸…  𑀓𑀸𑀬𑁄 𑀲𑀼𑀜𑁆𑀜𑁄…  𑀫𑀦𑁄 𑀲𑀼𑀜𑁆𑀜𑁄 𑀅𑀢𑁆𑀢𑁂𑀦 𑀯𑀸 𑀅𑀢𑁆𑀢𑀦𑀺𑀬𑁂𑀦 𑀯𑀸 𑀦𑀺𑀘𑁆𑀘𑁂𑀦 𑀯𑀸 𑀥𑀼𑀯𑁂𑀦 𑀯𑀸 𑀲𑀲𑁆𑀲𑀢𑁂𑀦 𑀯𑀸 𑀅𑀯𑀺𑀧𑀭𑀺𑀡𑀸𑀫𑀥𑀫𑁆𑀫𑁂𑀦 𑀯𑀸𑁇 𑀇𑀤𑀁 𑀲𑀼𑀜𑁆𑀜𑀲𑀼𑀜𑁆𑀜𑀁𑁇 (𑁧)

1704\. 𑀓𑀢𑀫𑀁 **𑀲𑀗𑁆𑀔𑀸𑀭𑀲𑀼𑀜𑁆𑀜𑀁?** 𑀢𑀬𑁄 𑀲𑀗𑁆𑀔𑀸𑀭𑀸—  𑀧𑀼𑀜𑁆𑀜𑀸𑀪𑀺𑀲𑀗𑁆𑀔𑀸𑀭𑁄, 𑀅𑀧𑀼𑀜𑁆𑀜𑀸𑀪𑀺𑀲𑀗𑁆𑀔𑀸𑀭𑁄, 𑀆𑀦𑁂𑀜𑁆𑀚𑀸𑀪𑀺𑀲𑀗𑁆𑀔𑀸𑀭𑁄𑁇 𑀧𑀼𑀜𑁆𑀜𑀸𑀪𑀺𑀲𑀗𑁆𑀔𑀸𑀭𑁄 𑀅𑀧𑀼𑀜𑁆𑀜𑀸𑀪𑀺𑀲𑀗𑁆𑀔𑀸𑀭𑁂𑀦 𑀘 𑀆𑀦𑁂𑀜𑁆𑀚𑀸𑀪𑀺𑀲𑀗𑁆𑀔𑀸𑀭𑁂𑀦 𑀘 𑀲𑀼𑀜𑁆𑀜𑁄𑁇 𑀅𑀧𑀼𑀜𑁆𑀜𑀸𑀪𑀺𑀲𑀗𑁆𑀔𑀸𑀭𑁄 𑀧𑀼𑀜𑁆𑀜𑀸𑀪𑀺𑀲𑀗𑁆𑀔𑀸𑀭𑁂𑀦 𑀘 𑀆𑀦𑁂𑀜𑁆𑀚𑀸𑀪𑀺𑀲𑀗𑁆𑀔𑀸𑀭𑁂𑀦 𑀘 𑀲𑀼𑀜𑁆𑀜𑁄𑁇 𑀆𑀦𑁂𑀜𑁆𑀚𑀸𑀪𑀺𑀲𑀗𑁆𑀔𑀸𑀭𑁄 𑀧𑀼𑀜𑁆𑀜𑀸𑀪𑀺𑀲𑀗𑁆𑀔𑀸𑀭𑁂𑀦 𑀘 𑀅𑀧𑀼𑀜𑁆𑀜𑀸𑀪𑀺𑀲𑀗𑁆𑀔𑀸𑀭𑁂𑀦 𑀘 𑀲𑀼𑀜𑁆𑀜𑁄𑁇 𑀇𑀫𑁂 𑀢𑀬𑁄 𑀲𑀗𑁆𑀔𑀸𑀭𑀸𑁇

1705\. 𑀅𑀧𑀭𑁂𑀧𑀺 𑀢𑀬𑁄 𑀲𑀗𑁆𑀔𑀸𑀭𑀸—  𑀓𑀸𑀬𑀲𑀗𑁆𑀔𑀸𑀭𑁄, 𑀯𑀘𑀻𑀲𑀗𑁆𑀔𑀸𑀭𑁄, 𑀘𑀺𑀢𑁆𑀢𑀲𑀗𑁆𑀔𑀸𑀭𑁄𑁇 𑀓𑀸𑀬𑀲𑀗𑁆𑀔𑀸𑀭𑁄 𑀯𑀘𑀻𑀲𑀗𑁆𑀔𑀸𑀭𑁂𑀦 𑀘 𑀘𑀺𑀢𑁆𑀢𑀲𑀗𑁆𑀔𑀸𑀭𑁂𑀦 𑀘 𑀲𑀼𑀜𑁆𑀜𑁄𑁇 𑀯𑀘𑀻𑀲𑀗𑁆𑀔𑀸𑀭𑁄 𑀓𑀸𑀬𑀲𑀗𑁆𑀔𑀸𑀭𑁂𑀦 𑀘 𑀘𑀺𑀢𑁆𑀢𑀲𑀗𑁆𑀔𑀸𑀭𑁂𑀦 𑀘 𑀲𑀼𑀜𑁆𑀜𑁄𑁇 𑀘𑀺𑀢𑁆𑀢𑀲𑀗𑁆𑀔𑀸𑀭𑁄 𑀓𑀸𑀬𑀲𑀗𑁆𑀔𑀸𑀭𑁂𑀦 𑀘 𑀯𑀘𑀻𑀲𑀗𑁆𑀔𑀸𑀭𑁂𑀦 𑀘 𑀲𑀼𑀜𑁆𑀜𑁄𑁇 𑀇𑀫𑁂 𑀢𑀬𑁄 𑀲𑀗𑁆𑀔𑀸𑀭𑀸𑁇

1706\. 𑀅𑀧𑀭𑁂𑀧𑀺 𑀢𑀬𑁄 𑀲𑀗𑁆𑀔𑀸𑀭𑀸—  𑀅𑀢𑀻𑀢𑀸 𑀲𑀗𑁆𑀔𑀸𑀭𑀸, 𑀅𑀦𑀸𑀕𑀢𑀸 𑀲𑀗𑁆𑀔𑀸𑀭𑀸, 𑀧𑀘𑁆𑀘𑀼𑀧𑁆𑀧𑀦𑁆𑀦𑀸 𑀲𑀗𑁆𑀔𑀸𑀭𑀸𑁇 𑀅𑀢𑀻𑀢𑀸 𑀲𑀗𑁆𑀔𑀸𑀭𑀸 𑀅𑀦𑀸𑀕𑀢𑁂𑀳𑀺 𑀘 𑀧𑀘𑁆𑀘𑀼𑀧𑁆𑀧𑀦𑁆𑀦𑁂𑀳𑀺 𑀘 𑀲𑀗𑁆𑀔𑀸𑀭𑁂𑀳𑀺 𑀲𑀼𑀜𑁆𑀜𑀸𑁇 𑀅𑀦𑀸𑀕𑀢𑀸 𑀲𑀗𑁆𑀔𑀸𑀭𑀸 𑀅𑀢𑀻𑀢𑁂𑀳𑀺 𑀘 𑀧𑀘𑁆𑀘𑀼𑀧𑁆𑀧𑀦𑁆𑀦𑁂𑀳𑀺 𑀘 𑀲𑀗𑁆𑀔𑀸𑀭𑁂𑀳𑀺 𑀲𑀼𑀜𑁆𑀜𑀸 𑀧𑀘𑁆𑀘𑀼𑀧𑁆𑀧𑀦𑁆𑀦𑀸 𑀲𑀗𑁆𑀔𑀸𑀭𑀸 𑀅𑀢𑀻𑀢𑁂𑀳𑀺 𑀘 𑀅𑀦𑀸𑀕𑀢𑁂𑀳𑀺 𑀘 𑀲𑀗𑁆𑀔𑀸𑀭𑁂𑀳𑀺 𑀲𑀼𑀜𑁆𑀜𑀸𑁇 𑀇𑀫𑁂 𑀢𑀬𑁄 𑀲𑀗𑁆𑀔𑀸𑀭𑀸; 𑀇𑀤𑀁 𑀲𑀗𑁆𑀔𑀸𑀭𑀲𑀼𑀜𑁆𑀜𑀁𑁇 (𑁨)

1707\. 𑀓𑀢𑀫𑀁 **𑀯𑀺𑀧𑀭𑀺𑀡𑀸𑀫𑀲𑀼𑀜𑁆𑀜𑀁?** 𑀚𑀸𑀢𑀁 𑀭𑀽𑀧𑀁 𑀲𑀪𑀸𑀯𑁂𑀦 𑀲𑀼𑀜𑁆𑀜𑀁𑁇 𑀯𑀺𑀕𑀢𑀁 𑀭𑀽𑀧𑀁 𑀯𑀺𑀧𑀭𑀺𑀡𑀢𑀜𑁆𑀘𑁂𑀯 𑀲𑀼𑀜𑁆𑀜𑀜𑁆𑀘𑁇 𑀚𑀸𑀢𑀸 𑀯𑁂𑀤𑀦𑀸 𑀲𑀪𑀸𑀯𑁂𑀦 𑀲𑀼𑀜𑁆𑀜𑀸𑁇 𑀯𑀺𑀕𑀢𑀸 𑀯𑁂𑀤𑀦𑀸 𑀯𑀺𑀧𑀭𑀺𑀡𑀢𑀸 𑀘𑁂𑀯 𑀲𑀼𑀜𑁆𑀜𑀸 𑀘…𑀧𑁂…  𑀚𑀸𑀢𑀸 𑀲𑀜𑁆𑀜𑀸…  𑀚𑀸𑀢𑀸 𑀲𑀗𑁆𑀔𑀸𑀭𑀸…  𑀚𑀸𑀢𑀁 𑀯𑀺𑀜𑁆𑀜𑀸𑀡𑀁…  𑀚𑀸𑀢𑀁 𑀘𑀓𑁆𑀔𑀼…𑀧𑁂…  𑀚𑀸𑀢𑁄 𑀪𑀯𑁄 𑀲𑀪𑀸𑀯𑁂𑀦 𑀲𑀼𑀜𑁆𑀜𑁄𑁇 𑀯𑀺𑀕𑀢𑁄 𑀪𑀯𑁄 𑀯𑀺𑀧𑀭𑀺𑀡𑀢𑁄 𑀘𑁂𑀯 𑀲𑀼𑀜𑁆𑀜𑁄 𑀘𑁇 𑀇𑀤𑀁 𑀯𑀺𑀧𑀭𑀺𑀡𑀸𑀫𑀲𑀼𑀜𑁆𑀜𑀁𑁇 (𑁩)

1708\. 𑀓𑀢𑀫𑀁 **𑀅𑀕𑁆𑀕𑀲𑀼𑀜𑁆𑀜𑀁?** 𑀅𑀕𑁆𑀕𑀫𑁂𑀢𑀁 𑀧𑀤𑀁 𑀲𑁂𑀝𑁆𑀞𑀫𑁂𑀢𑀁 𑀧𑀤𑀁 𑀯𑀺𑀲𑀺𑀝𑁆𑀞𑀫𑁂𑀢𑀁 𑀧𑀤𑀁 𑀬𑀤𑀺𑀤𑀁 𑀲𑀩𑁆𑀩𑀲𑀗𑁆𑀔𑀸𑀭𑀲𑀫𑀣𑁄 𑀲𑀩𑁆𑀩𑀽𑀧𑀥𑀺𑀧𑀝𑀺𑀦𑀺𑀲𑁆𑀲𑀕𑁆𑀕𑁄 𑀢𑀡𑁆𑀳𑀓𑁆𑀔𑀬𑁄 𑀯𑀺𑀭𑀸𑀕𑁄 𑀦𑀺𑀭𑁄𑀥𑁄 𑀦𑀺𑀩𑁆𑀩𑀸𑀦𑀁𑁇 𑀇𑀤𑀁 𑀅𑀕𑁆𑀕𑀲𑀼𑀜𑁆𑀜𑀁𑁇 (𑁪)

1709\. 𑀓𑀢𑀫𑀁 **𑀮𑀓𑁆𑀔𑀡𑀲𑀼𑀜𑁆𑀜𑀁?** 𑀤𑁆𑀯𑁂 𑀮𑀓𑁆𑀔𑀡𑀸𑀦𑀺—  𑀩𑀸𑀮𑀮𑀓𑁆𑀔𑀡𑀜𑁆𑀘 𑀧𑀡𑁆𑀟𑀺𑀢𑀮𑀓𑁆𑀔𑀡𑀜𑁆𑀘𑁇 𑀩𑀸𑀮𑀮𑀓𑁆𑀔𑀡𑀁 𑀧𑀡𑁆𑀟𑀺𑀢𑀮𑀓𑁆𑀔𑀡𑁂𑀦 𑀲𑀼𑀜𑁆𑀜𑀁𑁇 𑀧𑀡𑁆𑀟𑀺𑀢𑀮𑀓𑁆𑀔𑀡𑀁 𑀩𑀸𑀮𑀮𑀓𑁆𑀔𑀡𑁂𑀦 𑀲𑀼𑀜𑁆𑀜𑀁𑁇 𑀢𑀻𑀡𑀺 𑀮𑀓𑁆𑀔𑀡𑀸𑀦𑀺—  𑀉𑀧𑁆𑀧𑀸𑀤𑀮𑀓𑁆𑀔𑀡𑀁, 𑀯𑀬𑀮𑀓𑁆𑀔𑀡𑀁, 𑀞𑀺𑀢𑀜𑁆𑀜𑀣𑀢𑁆𑀢𑀮𑀓𑁆𑀔𑀡𑀁𑁇 𑀉𑀧𑁆𑀧𑀸𑀤𑀮𑀓𑁆𑀔𑀡𑀁 𑀯𑀬𑀮𑀓𑁆𑀔𑀡𑁂𑀦 𑀘 𑀞𑀺𑀢𑀜𑁆𑀜𑀣𑀢𑁆𑀢𑀮𑀓𑁆𑀔𑀡𑁂𑀦 𑀘 𑀲𑀼𑀜𑁆𑀜𑀁𑁇 𑀯𑀬𑀮𑀓𑁆𑀔𑀡𑀁 𑀉𑀧𑁆𑀧𑀸𑀤𑀮𑀓𑁆𑀔𑀡𑁂𑀦 𑀘 𑀞𑀺𑀢𑀜𑁆𑀜𑀣𑀢𑁆𑀢𑀮𑀓𑁆𑀔𑀡𑁂𑀦 𑀘 𑀲𑀼𑀜𑁆𑀜𑀁, 𑀞𑀺𑀢𑀜𑁆𑀜𑀣𑀢𑁆𑀢𑀮𑀓𑁆𑀔𑀡𑀁 𑀉𑀧𑁆𑀧𑀸𑀤𑀮𑀓𑁆𑀔𑀡𑁂𑀦 𑀘 𑀯𑀬𑀮𑀓𑁆𑀔𑀡𑁂𑀦 𑀘 𑀲𑀼𑀜𑁆𑀜𑀁𑁇

1710\. 𑀭𑀽𑀧𑀲𑁆𑀲 𑀉𑀧𑁆𑀧𑀸𑀤𑀮𑀓𑁆𑀔𑀡𑀁 𑀯𑀬𑀮𑀓𑁆𑀔𑀡𑁂𑀦 𑀘 𑀞𑀺𑀢𑀜𑁆𑀜𑀣𑀢𑁆𑀢𑀮𑀓𑁆𑀔𑀡𑁂𑀦 𑀘 𑀲𑀼𑀜𑁆𑀜𑀁𑁇 𑀭𑀽𑀧𑀲𑁆𑀲 𑀯𑀬𑀮𑀓𑁆𑀔𑀡𑀁 𑀉𑀧𑁆𑀧𑀸𑀤𑀮𑀓𑁆𑀔𑀡𑁂𑀦 𑀘 𑀞𑀺𑀢𑀜𑁆𑀜𑀣𑀢𑁆𑀢𑀮𑀓𑁆𑀔𑀡𑁂𑀦 𑀘 𑀲𑀼𑀜𑁆𑀜𑀁𑁇 𑀭𑀽𑀧𑀲𑁆𑀲 𑀞𑀺𑀢𑀜𑁆𑀜𑀣𑀢𑁆𑀢𑀮𑀓𑁆𑀔𑀡𑀁 𑀉𑀧𑁆𑀧𑀸𑀤𑀮𑀓𑁆𑀔𑀡𑁂𑀦 𑀘 𑀯𑀬𑀮𑀓𑁆𑀔𑀡𑁂𑀦 𑀘 𑀲𑀼𑀜𑁆𑀜𑀁𑁇 𑀯𑁂𑀤𑀦𑀸𑀬…𑀧𑁂…  𑀲𑀜𑁆𑀜𑀸𑀬…  𑀲𑀗𑁆𑀔𑀸𑀭𑀸𑀦𑀁…  𑀯𑀺𑀜𑁆𑀜𑀸𑀡𑀲𑁆𑀲…  𑀘𑀓𑁆𑀔𑀼𑀲𑁆𑀲…  𑀚𑀭𑀸𑀫𑀭𑀡𑀲𑁆𑀲 𑀉𑀧𑁆𑀧𑀸𑀤𑀮𑀓𑁆𑀔𑀡𑀁 𑀯𑀬𑀮𑀓𑁆𑀔𑀡𑁂𑀦 𑀘 𑀞𑀺𑀢𑀜𑁆𑀜𑀣𑀢𑁆𑀢𑀮𑀓𑁆𑀔𑀡𑁂𑀦 𑀘 𑀲𑀼𑀜𑁆𑀜𑀁𑁇 𑀚𑀭𑀸𑀫𑀭𑀡𑀲𑁆𑀲 𑀯𑀬𑀮𑀓𑁆𑀔𑀡𑀁 𑀉𑀧𑁆𑀧𑀸𑀤𑀮𑀓𑁆𑀔𑀡𑁂𑀦 𑀘 𑀞𑀺𑀢𑀜𑁆𑀜𑀣𑀢𑁆𑀢𑀮𑀓𑁆𑀔𑀡𑁂𑀦 𑀘 𑀲𑀼𑀜𑁆𑀜𑀁𑁇 𑀚𑀭𑀸𑀫𑀭𑀡𑀲𑁆𑀲 𑀞𑀺𑀢𑀜𑁆𑀜𑀣𑀢𑁆𑀢𑀮𑀓𑁆𑀔𑀡𑀁 𑀉𑀧𑁆𑀧𑀸𑀤𑀮𑀓𑁆𑀔𑀡𑁂𑀦 𑀘 𑀯𑀬𑀮𑀓𑁆𑀔𑀡𑁂𑀦 𑀘 𑀲𑀼𑀜𑁆𑀜𑀁𑁇 𑀇𑀤𑀁 𑀮𑀓𑁆𑀔𑀡𑀲𑀼𑀜𑁆𑀜𑀁𑁇 (𑁫)

1711\. 𑀓𑀢𑀫𑀁 **𑀯𑀺𑀓𑁆𑀔𑀫𑁆𑀪𑀦𑀲𑀼𑀜𑁆𑀜𑀁?** 𑀦𑁂𑀓𑁆𑀔𑀫𑁆𑀫𑁂𑀦 𑀓𑀸𑀫𑀘𑁆𑀙𑀦𑁆𑀤𑁄 𑀯𑀺𑀓𑁆𑀔𑀫𑁆𑀪𑀺𑀢𑁄 𑀘𑁂𑀯 𑀲𑀼𑀜𑁆𑀜𑁄 𑀘𑁇 𑀅𑀩𑁆𑀬𑀸𑀧𑀸𑀤𑁂𑀦 𑀩𑁆𑀬𑀸𑀧𑀸𑀤𑁄 𑀯𑀺𑀓𑁆𑀔𑀫𑁆𑀪𑀺𑀢𑁄 𑀘𑁂𑀯 𑀲𑀼𑀜𑁆𑀜𑁄 𑀘𑁇 𑀆𑀮𑁄𑀓𑀲𑀜𑁆𑀜𑀸𑀬 𑀣𑀺𑀦𑀫𑀺𑀤𑁆𑀥𑀁 𑀯𑀺𑀓𑁆𑀔𑀫𑁆𑀪𑀺𑀢𑀜𑁆𑀘𑁂𑀯 𑀲𑀼𑀜𑁆𑀜𑀜𑁆𑀘𑁇 𑀅𑀯𑀺𑀓𑁆𑀔𑁂𑀧𑁂𑀦 𑀉𑀤𑁆𑀥𑀘𑁆𑀘𑀁 𑀯𑀺𑀓𑁆𑀔𑀫𑁆𑀪𑀺𑀢𑀜𑁆𑀘𑁂𑀯 𑀲𑀼𑀜𑁆𑀜𑀜𑁆𑀘𑁇 𑀥𑀫𑁆𑀫𑀯𑀯𑀢𑁆𑀣𑀸𑀦𑁂𑀦 𑀯𑀺𑀘𑀺𑀓𑀺𑀘𑁆𑀙𑀸 𑀯𑀺𑀓𑁆𑀔𑀫𑁆𑀪𑀺𑀢𑀸 𑀘𑁂𑀯 𑀲𑀼𑀜𑁆𑀜𑀸 𑀘𑁇 𑀜𑀸𑀡𑁂𑀦 𑀅𑀯𑀺𑀚𑁆𑀚𑀸 𑀯𑀺𑀓𑁆𑀔𑀫𑁆𑀪𑀺𑀢𑀸 𑀘𑁂𑀯 𑀲𑀼𑀜𑁆𑀜𑀸 𑀘𑁇 𑀧𑀸𑀫𑁄𑀚𑁆𑀚𑁂𑀦 𑀅𑀭𑀢𑀺 𑀯𑀺𑀓𑁆𑀔𑀫𑁆𑀪𑀺𑀢𑀸 𑀘𑁂𑀯 𑀲𑀼𑀜𑁆𑀜𑀸 𑀘𑁇 𑀧𑀞𑀫𑁂𑀦 𑀛𑀸𑀦𑁂𑀦 𑀦𑀻𑀯𑀭𑀡𑀸 𑀯𑀺𑀓𑁆𑀔𑀫𑁆𑀪𑀺𑀢𑀸 𑀘𑁂𑀯 𑀲𑀼𑀜𑁆𑀜𑀸 𑀘…𑀧𑁂…  𑀅𑀭𑀳𑀢𑁆𑀢𑀫𑀕𑁆𑀕𑁂𑀦 𑀲𑀩𑁆𑀩𑀓𑀺𑀮𑁂𑀲𑀸 𑀯𑀺𑀓𑁆𑀔𑀫𑁆𑀪𑀺𑀢𑀸 𑀘𑁂𑀯 𑀲𑀼𑀜𑁆𑀜𑀸 𑀘𑁇 𑀇𑀤𑀁 𑀯𑀺𑀓𑁆𑀔𑀫𑁆𑀪𑀦𑀲𑀼𑀜𑁆𑀜𑀁𑁇 (𑁬)

1712\. 𑀓𑀢𑀫𑀁 **𑀢𑀤𑀗𑁆𑀕𑀲𑀼𑀜𑁆𑀜𑀁?** 𑀦𑁂𑀓𑁆𑀔𑀫𑁆𑀫𑁂𑀦 𑀓𑀸𑀫𑀘𑁆𑀙𑀦𑁆𑀤𑁄 𑀢𑀤𑀗𑁆𑀕𑀲𑀼𑀜𑁆𑀜𑁄𑁇 𑀅𑀩𑁆𑀬𑀸𑀧𑀸𑀤𑁂𑀦 𑀩𑁆𑀬𑀸𑀧𑀸𑀤𑁄 𑀢𑀤𑀗𑁆𑀕𑀲𑀼𑀜𑁆𑀜𑁄𑁇 𑀆𑀮𑁄𑀓𑀲𑀜𑁆𑀜𑀸𑀬 𑀣𑀺𑀦𑀫𑀺𑀤𑁆𑀥𑀁 𑀢𑀤𑀗𑁆𑀕𑀲𑀼𑀜𑁆𑀜𑀁𑁇 𑀅𑀯𑀺𑀓𑁆𑀔𑁂𑀧𑁂𑀦 𑀉𑀤𑁆𑀥𑀘𑁆𑀘𑀁 𑀢𑀤𑀗𑁆𑀕𑀲𑀼𑀜𑁆𑀜𑀁𑁇 𑀥𑀫𑁆𑀫𑀯𑀯𑀢𑁆𑀣𑀸𑀦𑁂𑀦 𑀯𑀺𑀘𑀺𑀓𑀺𑀘𑁆𑀙𑀸 𑀢𑀤𑀗𑁆𑀕𑀲𑀼𑀜𑁆𑀜𑀸𑁇 𑀜𑀸𑀡𑁂𑀦 𑀅𑀯𑀺𑀚𑁆𑀚𑀸 𑀢𑀤𑀗𑁆𑀕𑀲𑀼𑀜𑁆𑀜𑀸𑁇 𑀧𑀸𑀫𑁄𑀚𑁆𑀚𑁂𑀦 𑀅𑀭𑀢𑀺 𑀢𑀤𑀗𑁆𑀕𑀲𑀼𑀜𑁆𑀜𑀸𑁇 𑀧𑀞𑀫𑁂𑀦 𑀛𑀸𑀦𑁂𑀦 𑀦𑀻𑀯𑀭𑀡𑀸 𑀢𑀤𑀗𑁆𑀕𑀲𑀼𑀜𑁆𑀜𑀸…𑀧𑁂…  𑀯𑀺𑀯𑀝𑁆𑀝𑀦𑀸𑀦𑀼𑀧𑀲𑁆𑀲𑀦𑀸𑀬 𑀲𑀜𑁆𑀜𑁄𑀕𑀸𑀪𑀺𑀦𑀺𑀯𑁂𑀲𑁄 𑀢𑀤𑀗𑁆𑀕𑀲𑀼𑀜𑁆𑀜𑁄𑁇 𑀇𑀤𑀁 𑀢𑀤𑀗𑁆𑀕𑀲𑀼𑀜𑁆𑀜𑀁𑁇 (𑁭)

1713\. 𑀓𑀢𑀫𑀁 **𑀲𑀫𑀼𑀘𑁆𑀙𑁂𑀤𑀲𑀼𑀜𑁆𑀜𑀁?** 𑀦𑁂𑀓𑁆𑀔𑀫𑁆𑀫𑁂𑀦 𑀓𑀸𑀫𑀘𑁆𑀙𑀦𑁆𑀤𑁄 𑀲𑀫𑀼𑀘𑁆𑀙𑀺𑀦𑁆𑀦𑁄 𑀘𑁂𑀯 𑀲𑀼𑀜𑁆𑀜𑁄 𑀘𑁇 𑀅𑀩𑁆𑀬𑀸𑀧𑀸𑀤𑁂𑀦 𑀩𑁆𑀬𑀸𑀧𑀸𑀤𑁄 𑀲𑀫𑀼𑀘𑁆𑀙𑀺𑀦𑁆𑀦𑁄 𑀘𑁂𑀯 𑀲𑀼𑀜𑁆𑀜𑁄 𑀘𑁇 𑀆𑀮𑁄𑀓𑀲𑀜𑁆𑀜𑀸𑀬 𑀣𑀺𑀦𑀫𑀺𑀤𑁆𑀥𑀁 𑀲𑀫𑀼𑀘𑁆𑀙𑀺𑀦𑁆𑀦𑀜𑁆𑀘𑁂𑀯 𑀲𑀼𑀜𑁆𑀜𑀜𑁆𑀘𑁇 𑀅𑀯𑀺𑀓𑁆𑀔𑁂𑀧𑁂𑀦 𑀉𑀤𑁆𑀥𑀘𑁆𑀘𑀁 𑀲𑀫𑀼𑀘𑁆𑀙𑀺𑀦𑁆𑀦𑀜𑁆𑀘𑁂𑀯 𑀲𑀼𑀜𑁆𑀜𑀜𑁆𑀘𑁇 𑀥𑀫𑁆𑀫𑀯𑀯𑀢𑁆𑀣𑀸𑀦𑁂𑀦 𑀯𑀺𑀘𑀺𑀓𑀺𑀘𑁆𑀙𑀸 𑀲𑀫𑀼𑀘𑁆𑀙𑀺𑀦𑁆𑀦𑀸 𑀘𑁂𑀯 𑀲𑀼𑀜𑁆𑀜𑀸 𑀘𑁇 𑀜𑀸𑀡𑁂𑀦 𑀅𑀯𑀺𑀚𑁆𑀚𑀸 𑀲𑀫𑀼𑀘𑁆𑀙𑀺𑀦𑁆𑀦𑀸 𑀘𑁂𑀯 𑀲𑀼𑀜𑁆𑀜𑀸 𑀘𑁇 𑀧𑀸𑀫𑁄𑀚𑁆𑀚𑁂𑀦 𑀅𑀭𑀢𑀺 𑀲𑀫𑀼𑀘𑁆𑀙𑀺𑀦𑁆𑀦𑀸 𑀘𑁂𑀯 𑀲𑀼𑀜𑁆𑀜𑀸 𑀘𑁇 𑀧𑀞𑀫𑁂𑀦 𑀛𑀸𑀦𑁂𑀦 𑀦𑀻𑀯𑀭𑀡𑀸 𑀲𑀫𑀼𑀘𑁆𑀙𑀺𑀦𑁆𑀦𑀸 𑀘𑁂𑀯 𑀲𑀼𑀜𑁆𑀜𑀸 𑀘…𑀧𑁂…  𑀅𑀭𑀳𑀢𑁆𑀢𑀫𑀕𑁆𑀕𑁂𑀦 𑀲𑀩𑁆𑀩𑀓𑀺𑀮𑁂𑀲𑀸 𑀲𑀫𑀼𑀘𑁆𑀙𑀺𑀦𑁆𑀦𑀸 𑀘𑁂𑀯 𑀲𑀼𑀜𑁆𑀜𑀸 𑀘𑁇 𑀇𑀤𑀁 𑀲𑀫𑀼𑀘𑁆𑀙𑁂𑀤𑀲𑀼𑀜𑁆𑀜𑀁𑁇 (𑁮)

1714\. 𑀓𑀢𑀫𑀁 **𑀧𑀝𑀺𑀧𑁆𑀧𑀲𑁆𑀲𑀤𑁆𑀥𑀺𑀲𑀼𑀜𑁆𑀜𑀁?** 𑀦𑁂𑀓𑁆𑀔𑀫𑁆𑀫𑁂𑀦 𑀓𑀸𑀫𑀘𑁆𑀙𑀦𑁆𑀤𑁄 𑀧𑀝𑀺𑀧𑁆𑀧𑀲𑁆𑀲𑀤𑁆𑀥𑁄 𑀘𑁂𑀯 𑀲𑀼𑀜𑁆𑀜𑁄 𑀘𑁇 𑀅𑀩𑁆𑀬𑀸𑀧𑀸𑀤𑁂𑀦 𑀩𑁆𑀬𑀸𑀧𑀸𑀤𑁄 𑀧𑀝𑀺𑀧𑁆𑀧𑀲𑁆𑀲𑀤𑁆𑀥𑁄 𑀘𑁂𑀯 𑀲𑀼𑀜𑁆𑀜𑁄 𑀘𑁇 𑀆𑀮𑁄𑀓𑀲𑀜𑁆𑀜𑀸𑀬 𑀣𑀺𑀦𑀫𑀺𑀤𑁆𑀥𑀁 𑀧𑀝𑀺𑀧𑁆𑀧𑀲𑁆𑀲𑀤𑁆𑀥𑀜𑁆𑀘𑁂𑀯 𑀲𑀼𑀜𑁆𑀜𑀜𑁆𑀘𑁇 𑀅𑀯𑀺𑀓𑁆𑀔𑁂𑀧𑁂𑀦 𑀉𑀤𑁆𑀥𑀘𑁆𑀘𑀁 𑀧𑀝𑀺𑀧𑁆𑀧𑀲𑁆𑀲𑀤𑁆𑀥𑀜𑁆𑀘𑁂𑀯 𑀲𑀼𑀜𑁆𑀜𑀜𑁆𑀘𑁇 𑀥𑀫𑁆𑀫𑀯𑀯𑀢𑁆𑀣𑀸𑀦𑁂𑀦 𑀯𑀺𑀘𑀺𑀓𑀺𑀘𑁆𑀙𑀸 𑀧𑀝𑀺𑀧𑁆𑀧𑀲𑁆𑀲𑀤𑁆𑀥𑀸 𑀘𑁂𑀯 𑀲𑀼𑀜𑁆𑀜𑀸 𑀘𑁇 𑀜𑀸𑀡𑁂𑀦 𑀅𑀯𑀺𑀚𑁆𑀚𑀸 𑀧𑀝𑀺𑀧𑁆𑀧𑀲𑁆𑀲𑀤𑁆𑀥𑀸 𑀘𑁂𑀯 𑀲𑀼𑀜𑁆𑀜𑀸 𑀘𑁇 𑀧𑀸𑀫𑁄𑀚𑁆𑀚𑁂𑀦 𑀅𑀭𑀢𑀺 𑀧𑀝𑀺𑀧𑁆𑀧𑀲𑁆𑀲𑀤𑁆𑀥𑀸 𑀘𑁂𑀯 𑀲𑀼𑀜𑁆𑀜𑀸 𑀘𑁇 𑀧𑀞𑀫𑁂𑀦 𑀛𑀸𑀦𑁂𑀦 𑀦𑀻𑀯𑀭𑀡𑀸 𑀧𑀝𑀺𑀧𑁆𑀧𑀲𑁆𑀲𑀤𑁆𑀥𑀸 𑀘𑁂𑀯 𑀲𑀼𑀜𑁆𑀜𑀸 𑀘…𑀧𑁂…  𑀅𑀭𑀳𑀢𑁆𑀢𑀫𑀕𑁆𑀕𑁂𑀦 𑀲𑀩𑁆𑀩𑀓𑀺𑀮𑁂𑀲𑀸 𑀧𑀝𑀺𑀧𑁆𑀧𑀲𑁆𑀲𑀤𑁆𑀥𑀸 𑀘𑁂𑀯 𑀲𑀼𑀜𑁆𑀜𑀸 𑀘𑁇 𑀇𑀤𑀁 𑀧𑀝𑀺𑀧𑁆𑀧𑀲𑁆𑀲𑀤𑁆𑀥𑀺𑀲𑀼𑀜𑁆𑀜𑀁𑁇 (𑁯)

1715\. 𑀓𑀢𑀫𑀁 **𑀦𑀺𑀲𑁆𑀲𑀭𑀡𑀲𑀼𑀜𑁆𑀜𑀁?** 𑀦𑁂𑀓𑁆𑀔𑀫𑁆𑀫𑁂𑀦 𑀓𑀸𑀫𑀘𑁆𑀙𑀦𑁆𑀤𑁄 𑀦𑀺𑀲𑁆𑀲𑀝𑁄 𑀘𑁂𑀯 𑀲𑀼𑀜𑁆𑀜𑁄 𑀘𑁇 𑀅𑀩𑁆𑀬𑀸𑀧𑀸𑀤𑁂𑀦 𑀩𑁆𑀬𑀸𑀧𑀸𑀤𑁄 𑀦𑀺𑀲𑁆𑀲𑀝𑁄 𑀘𑁂𑀯 𑀲𑀼𑀜𑁆𑀜𑁄 𑀘𑁇 𑀆𑀮𑁄𑀓𑀲𑀜𑁆𑀜𑀸𑀬 𑀣𑀺𑀦𑀫𑀺𑀤𑁆𑀥𑀁 𑀦𑀺𑀲𑁆𑀲𑀝𑀜𑁆𑀘𑁂𑀯 𑀲𑀼𑀜𑁆𑀜𑀜𑁆𑀘𑁇 𑀅𑀯𑀺𑀓𑁆𑀔𑁂𑀧𑁂𑀦 𑀉𑀤𑁆𑀥𑀘𑁆𑀘𑀁 𑀦𑀺𑀲𑁆𑀲𑀝𑀜𑁆𑀘𑁂𑀯 𑀲𑀼𑀜𑁆𑀜𑀜𑁆𑀘𑁇 𑀥𑀫𑁆𑀫𑀯𑀯𑀢𑁆𑀣𑀸𑀦𑁂𑀦 𑀯𑀺𑀘𑀺𑀓𑀺𑀘𑁆𑀙𑀸 𑀦𑀺𑀲𑁆𑀲𑀝𑀸 𑀘𑁂𑀯 𑀲𑀼𑀜𑁆𑀜𑀸 𑀘𑁇 𑀜𑀸𑀡𑁂𑀦 𑀅𑀯𑀺𑀚𑁆𑀚𑀸 𑀦𑀺𑀲𑁆𑀲𑀝𑀸 𑀘𑁂𑀯 𑀲𑀼𑀜𑁆𑀜𑀸 𑀘𑁇 𑀧𑀸𑀫𑁄𑀚𑁆𑀚𑁂𑀦 𑀅𑀭𑀢𑀺 𑀦𑀺𑀲𑁆𑀲𑀝𑀸 𑀘𑁂𑀯 𑀲𑀼𑀜𑁆𑀜𑀸 𑀘𑁇 𑀧𑀞𑀫𑁂𑀦 𑀛𑀸𑀦𑁂𑀦 𑀦𑀻𑀯𑀭𑀡𑀸 𑀦𑀺𑀲𑁆𑀲𑀝𑀸 𑀘𑁂𑀯 𑀲𑀼𑀜𑁆𑀜𑀸 𑀘 …𑀧𑁂…  𑀅𑀭𑀳𑀢𑁆𑀢𑀫𑀕𑁆𑀕𑁂𑀦 𑀲𑀩𑁆𑀩𑀓𑀺𑀮𑁂𑀲𑀸 𑀦𑀺𑀲𑁆𑀲𑀝𑀸 𑀘𑁂𑀯 𑀲𑀼𑀜𑁆𑀜𑀸 𑀘𑁇 𑀇𑀤𑀁 𑀦𑀺𑀲𑁆𑀲𑀭𑀡𑀲𑀼𑀜𑁆𑀜𑀁𑁇 (𑁧𑁦)

1716\. 𑀓𑀢𑀫𑀁 **𑀅𑀚𑁆𑀛𑀢𑁆𑀢𑀲𑀼𑀜𑁆𑀜𑀁?** 𑀅𑀚𑁆𑀛𑀢𑁆𑀢𑀁 𑀘𑀓𑁆𑀔𑀼𑀁 𑀲𑀼𑀜𑁆𑀜𑀁 𑀅𑀢𑁆𑀢𑁂𑀦 𑀯𑀸 𑀅𑀢𑁆𑀢𑀦𑀺𑀬𑁂𑀦 𑀯𑀸 𑀦𑀺𑀘𑁆𑀘𑁂𑀦 𑀯𑀸 𑀥𑀼𑀯𑁂𑀦 𑀯𑀸 𑀲𑀲𑁆𑀲𑀢𑁂𑀦 𑀯𑀸 𑀅𑀯𑀺𑀧𑀭𑀺𑀡𑀸𑀫𑀥𑀫𑁆𑀫𑁂𑀦 𑀯𑀸𑁇 𑀅𑀚𑁆𑀛𑀢𑁆𑀢𑀁 𑀲𑁄𑀢𑀁 𑀲𑀼𑀜𑁆𑀜𑀁…  𑀅𑀚𑁆𑀛𑀢𑁆𑀢𑀁 𑀖𑀸𑀦𑀁 𑀲𑀼𑀜𑁆𑀜𑀁…  𑀅𑀚𑁆𑀛𑀢𑁆𑀢𑀁 𑀚𑀺𑀯𑁆𑀳𑀸 𑀲𑀼𑀜𑁆𑀜𑀸…  𑀅𑀚𑁆𑀛𑀢𑁆𑀢𑀁 𑀓𑀸𑀬𑁄 𑀲𑀼𑀜𑁆𑀜𑁄…  𑀅𑀚𑁆𑀛𑀢𑁆𑀢𑀁 𑀫𑀦𑁄 𑀲𑀼𑀜𑁆𑀜𑁄 𑀅𑀢𑁆𑀢𑁂𑀦 𑀯𑀸 𑀅𑀢𑁆𑀢𑀦𑀺𑀬𑁂𑀦 𑀯𑀸 𑀦𑀺𑀘𑁆𑀘𑁂𑀦 𑀯𑀸 𑀥𑀼𑀯𑁂𑀦 𑀯𑀸 𑀲𑀲𑁆𑀲𑀢𑁂𑀦 𑀯𑀸 𑀅𑀯𑀺𑀧𑀭𑀺𑀡𑀸𑀫𑀥𑀫𑁆𑀫𑁂𑀦 𑀯𑀸𑁇 𑀇𑀤𑀁 𑀅𑀚𑁆𑀛𑀢𑁆𑀢𑀲𑀼𑀜𑁆𑀜𑀁𑁇 (𑁧𑁧)

1717\. 𑀓𑀢𑀫𑀁 **𑀩𑀳𑀺𑀤𑁆𑀥𑀸𑀲𑀼𑀜𑁆𑀜𑀁?** 𑀩𑀳𑀺𑀤𑁆𑀥𑀸 𑀭𑀽𑀧𑀸 𑀲𑀼𑀜𑁆𑀜𑀸…𑀧𑁂…  𑀩𑀳𑀺𑀤𑁆𑀥𑀸 𑀥𑀫𑁆𑀫𑀸 𑀲𑀼𑀜𑁆𑀜𑀸 𑀅𑀢𑁆𑀢𑁂𑀦 𑀯𑀸 𑀅𑀢𑁆𑀢𑀦𑀺𑀬𑁂𑀦 𑀯𑀸 𑀦𑀺𑀘𑁆𑀘𑁂𑀦 𑀯𑀸 𑀥𑀼𑀯𑁂𑀦 𑀯𑀸 𑀲𑀲𑁆𑀲𑀢𑁂𑀦 𑀯𑀸 𑀅𑀯𑀺𑀧𑀭𑀺𑀡𑀸𑀫𑀥𑀫𑁆𑀫𑁂𑀦 𑀯𑀸𑁇 𑀇𑀤𑀁 𑀩𑀳𑀺𑀤𑁆𑀥𑀸𑀲𑀼𑀜𑁆𑀜𑀁𑁇 (𑁧𑁨)

1718\. 𑀓𑀢𑀫𑀁 **𑀤𑀼𑀪𑀢𑁄𑀲𑀼𑀜𑁆𑀜𑀁?** 𑀬𑀜𑁆𑀘 𑀅𑀚𑁆𑀛𑀢𑁆𑀢𑀁 𑀘𑀓𑁆𑀔𑀼 𑀬𑁂 𑀘 𑀩𑀳𑀺𑀤𑁆𑀥𑀸 𑀭𑀽𑀧𑀸 𑀉𑀪𑀬𑀫𑁂𑀢𑀁 𑀲𑀼𑀜𑁆𑀜𑀁 𑀅𑀢𑁆𑀢𑁂𑀦 𑀯𑀸 𑀅𑀢𑁆𑀢𑀦𑀺𑀬𑁂𑀦 𑀯𑀸 𑀦𑀺𑀘𑁆𑀘𑁂𑀦 𑀯𑀸 𑀥𑀼𑀯𑁂𑀦 𑀯𑀸 𑀲𑀲𑁆𑀲𑀢𑁂𑀦 𑀯𑀸 𑀅𑀯𑀺𑀧𑀭𑀺𑀡𑀸𑀫𑀥𑀫𑁆𑀫𑁂𑀦 𑀯𑀸𑁇 𑀬𑀜𑁆𑀘 𑀅𑀚𑁆𑀛𑀢𑁆𑀢𑀁 𑀲𑁄𑀢𑀁 𑀬𑁂 𑀘 𑀩𑀳𑀺𑀤𑁆𑀥𑀸 𑀲𑀤𑁆𑀤𑀸…𑀧𑁂…  𑀬𑀜𑁆𑀘 𑀅𑀚𑁆𑀛𑀢𑁆𑀢𑀁 𑀖𑀸𑀦𑀁 𑀬𑁂 𑀘 𑀩𑀳𑀺𑀤𑁆𑀥𑀸 𑀕𑀦𑁆𑀥𑀸…  𑀬𑀸 𑀘 𑀅𑀚𑁆𑀛𑀢𑁆𑀢𑀁 𑀚𑀺𑀯𑁆𑀳𑀸 𑀬𑁂 𑀘 𑀩𑀳𑀺𑀤𑁆𑀥𑀸 𑀭𑀲𑀸…  𑀬𑁄 𑀘 𑀅𑀚𑁆𑀛𑀢𑁆𑀢𑀁 𑀓𑀸𑀬𑁄 𑀬𑁂 𑀘 𑀩𑀳𑀺𑀤𑁆𑀥𑀸 𑀨𑁄𑀝𑁆𑀞𑀩𑁆𑀩𑀸…  𑀬𑁄 𑀘 𑀅𑀚𑁆𑀛𑀢𑁆𑀢𑀁 𑀫𑀦𑁄 𑀬𑁂 𑀘 𑀩𑀳𑀺𑀤𑁆𑀥𑀸 𑀥𑀫𑁆𑀫𑀸 𑀉𑀪𑀬𑀫𑁂𑀢𑀁 𑀲𑀼𑀜𑁆𑀜𑀁 𑀅𑀢𑁆𑀢𑁂𑀦 𑀯𑀸 𑀅𑀢𑁆𑀢𑀦𑀺𑀬𑁂𑀦 𑀯𑀸 𑀦𑀺𑀘𑁆𑀘𑁂𑀦 𑀯𑀸 𑀥𑀼𑀯𑁂𑀦 𑀯𑀸 𑀲𑀲𑁆𑀲𑀢𑁂𑀦 𑀯𑀸 𑀅𑀯𑀺𑀧𑀭𑀺𑀡𑀸𑀫𑀥𑀫𑁆𑀫𑁂𑀦 𑀯𑀸𑁇 𑀇𑀤𑀁 𑀤𑀼𑀪𑀢𑁄𑀲𑀼𑀜𑁆𑀜𑀁𑁇 (𑁧𑁩)

1719\. 𑀓𑀢𑀫𑀁 **𑀲𑀪𑀸𑀕𑀲𑀼𑀜𑁆𑀜𑀁?** 𑀙 𑀅𑀚𑁆𑀛𑀢𑁆𑀢𑀺𑀓𑀸𑀦𑀺 𑀆𑀬𑀢𑀦𑀸𑀦𑀺 𑀲𑀪𑀸𑀕𑀸𑀦𑀺 𑀘𑁂𑀯 𑀲𑀼𑀜𑁆𑀜𑀸𑀦𑀺 𑀘𑁇 𑀙 𑀩𑀸𑀳𑀺𑀭𑀸𑀦𑀺 𑀆𑀬𑀢𑀦𑀸𑀦𑀺 𑀲𑀪𑀸𑀕𑀸𑀦𑀺 𑀘𑁂𑀯 𑀲𑀼𑀜𑁆𑀜𑀸𑀦𑀺 𑀘𑁇 𑀙 𑀯𑀺𑀜𑁆𑀜𑀸𑀡𑀓𑀸𑀬𑀸 𑀲𑀪𑀸𑀕𑀸 𑀘𑁂𑀯 𑀲𑀼𑀜𑁆𑀜𑀸 𑀘𑁇 𑀙 𑀨𑀲𑁆𑀲𑀓𑀸𑀬𑀸 𑀲𑀪𑀸𑀕𑀸 𑀘𑁂𑀯 𑀲𑀼𑀜𑁆𑀜𑀸 𑀘𑁇 𑀙 𑀯𑁂𑀤𑀦𑀸𑀓𑀸𑀬𑀸 𑀲𑀪𑀸𑀕𑀸 𑀘𑁂𑀯 𑀲𑀼𑀜𑁆𑀜𑀸 𑀘𑁇 𑀙 𑀲𑀜𑁆𑀜𑀸𑀓𑀸𑀬𑀸 𑀲𑀪𑀸𑀕𑀸 𑀘𑁂𑀯 𑀲𑀼𑀜𑁆𑀜𑀸 𑀘𑁇 𑀙 𑀘𑁂𑀢𑀦𑀸𑀓𑀸𑀬𑀸 𑀲𑀪𑀸𑀕𑀸 𑀘𑁂𑀯 𑀲𑀼𑀜𑁆𑀜𑀸 𑀘𑁇 𑀇𑀤𑀁 𑀲𑀪𑀸𑀕𑀲𑀼𑀜𑁆𑀜𑀁𑁇 (𑁧𑁪)

1720\. 𑀓𑀢𑀫𑀁 **𑀯𑀺𑀲𑀪𑀸𑀕𑀲𑀼𑀜𑁆𑀜𑀁?** 𑀙 𑀅𑀚𑁆𑀛𑀢𑁆𑀢𑀺𑀓𑀸𑀦𑀺 𑀆𑀬𑀢𑀦𑀸𑀦𑀺 𑀙𑀳𑀺 𑀩𑀸𑀳𑀺𑀭𑁂𑀳𑀺 𑀆𑀬𑀢𑀦𑁂𑀳𑀺 𑀯𑀺𑀲𑀪𑀸𑀕𑀸𑀦𑀺 𑀘𑁂𑀯 𑀲𑀼𑀜𑁆𑀜𑀸𑀦𑀺 𑀘𑁇 𑀙 𑀩𑀸𑀳𑀺𑀭𑀸𑀦𑀺 𑀆𑀬𑀢𑀦𑀸𑀦𑀺 𑀙𑀳𑀺 𑀯𑀺𑀜𑁆𑀜𑀸𑀡𑀓𑀸𑀬𑁂𑀳𑀺 𑀯𑀺𑀲𑀪𑀸𑀕𑀸𑀦𑀺 𑀘𑁂𑀯 𑀲𑀼𑀜𑁆𑀜𑀸𑀦𑀺 𑀘𑁇 𑀙 𑀯𑀺𑀜𑁆𑀜𑀸𑀡𑀓𑀸𑀬𑀸 𑀙𑀳𑀺 𑀨𑀲𑁆𑀲𑀓𑀸𑀬𑁂𑀳𑀺 𑀯𑀺𑀲𑀪𑀸𑀕𑀸 𑀘𑁂𑀯 𑀲𑀼𑀜𑁆𑀜𑀸 𑀘𑁇 𑀙 𑀨𑀲𑁆𑀲𑀓𑀸𑀬𑀸 𑀙𑀳𑀺 𑀯𑁂𑀤𑀦𑀸𑀓𑀸𑀬𑁂𑀳𑀺 𑀯𑀺𑀲𑀪𑀸𑀕𑀸 𑀘𑁂𑀯 𑀲𑀼𑀜𑁆𑀜𑀸 𑀘𑁇 𑀙 𑀯𑁂𑀤𑀦𑀸𑀓𑀸𑀬𑀸 𑀙𑀳𑀺 𑀲𑀜𑁆𑀜𑀸𑀓𑀸𑀬𑁂𑀳𑀺 𑀯𑀺𑀲𑀪𑀸𑀕𑀸 𑀘𑁂𑀯 𑀲𑀼𑀜𑁆𑀜𑀸 𑀘𑁇 𑀙 𑀲𑀜𑁆𑀜𑀸𑀓𑀸𑀬𑀸 𑀙𑀳𑀺 𑀘𑁂𑀢𑀦𑀸𑀓𑀸𑀬𑁂𑀳𑀺 𑀯𑀺𑀲𑀪𑀸𑀕𑀸 𑀘𑁂𑀯 𑀲𑀼𑀜𑁆𑀜𑀸 𑀘𑁇 𑀇𑀤𑀁 𑀯𑀺𑀲𑀪𑀸𑀕𑀲𑀼𑀜𑁆𑀜𑀁𑁇 (𑁧𑁫)

1721\. 𑀓𑀢𑀫𑀁 **𑀏𑀲𑀦𑀸𑀲𑀼𑀜𑁆𑀜𑀁?** 𑀦𑁂𑀓𑁆𑀔𑀫𑁆𑀫𑁂𑀲𑀦𑀸 𑀓𑀸𑀫𑀘𑁆𑀙𑀦𑁆𑀤𑁂𑀦 𑀲𑀼𑀜𑁆𑀜𑀸𑁇 𑀅𑀩𑁆𑀬𑀸𑀧𑀸𑀤𑁂𑀲𑀦𑀸 𑀩𑁆𑀬𑀸𑀧𑀸𑀤𑁂𑀦 𑀲𑀼𑀜𑁆𑀜𑀸𑁇 𑀆𑀮𑁄𑀓𑀲𑀜𑁆𑀜𑁂𑀲𑀦𑀸 𑀣𑀺𑀦𑀫𑀺𑀤𑁆𑀥𑁂𑀦 𑀲𑀼𑀜𑁆𑀜𑀸𑁇 𑀅𑀯𑀺𑀓𑁆𑀔𑁂𑀧𑁂𑀲𑀦𑀸 𑀉𑀤𑁆𑀥𑀘𑁆𑀘𑁂𑀦 𑀲𑀼𑀜𑁆𑀜𑀸𑁇 𑀥𑀫𑁆𑀫𑀯𑀯𑀢𑁆𑀣𑀸𑀦𑁂𑀲𑀦𑀸 𑀯𑀺𑀘𑀺𑀓𑀺𑀘𑁆𑀙𑀸𑀬 𑀲𑀼𑀜𑁆𑀜𑀸𑁇 𑀜𑀸𑀡𑁂𑀲𑀦𑀸 𑀅𑀯𑀺𑀚𑁆𑀚𑀸𑀬 𑀲𑀼𑀜𑁆𑀜𑀸𑁇 𑀧𑀸𑀫𑁄𑀚𑁆𑀚𑁂𑀲𑀦𑀸 𑀅𑀭𑀢𑀺𑀬𑀸 𑀲𑀼𑀜𑁆𑀜𑀸𑁇 𑀧𑀞𑀫𑀚𑁆𑀛𑀸𑀦𑁂𑀲𑀦𑀸 𑀦𑀻𑀯𑀭𑀡𑁂𑀳𑀺 𑀲𑀼𑀜𑁆𑀜𑀸…𑀧𑁂…  𑀅𑀭𑀳𑀢𑁆𑀢𑀫𑀕𑁆𑀕𑁂𑀲𑀦𑀸 𑀲𑀩𑁆𑀩𑀓𑀺𑀮𑁂𑀲𑁂𑀳𑀺 𑀲𑀼𑀜𑁆𑀜𑀸𑁇 𑀇𑀤𑀁 𑀏𑀲𑀦𑀸𑀲𑀼𑀜𑁆𑀜𑀁𑁇 (𑁧𑁬)

1722\. 𑀓𑀢𑀫𑀁 **𑀧𑀭𑀺𑀕𑁆𑀕𑀳𑀲𑀼𑀜𑁆𑀜𑀁?** 𑀦𑁂𑀓𑁆𑀔𑀫𑁆𑀫𑀧𑀭𑀺𑀕𑁆𑀕𑀳𑁄 𑀓𑀸𑀫𑀘𑁆𑀙𑀦𑁆𑀤𑁂𑀦 𑀲𑀼𑀜𑁆𑀜𑁄𑁇 𑀅𑀩𑁆𑀬𑀸𑀧𑀸𑀤𑀧𑀭𑀺𑀕𑁆𑀕𑀳𑁄 𑀩𑁆𑀬𑀸𑀧𑀸𑀤𑁂𑀦 𑀲𑀼𑀜𑁆𑀜𑁄𑁇 𑀆𑀮𑁄𑀓𑀲𑀜𑁆𑀜𑀸𑀧𑀭𑀺𑀕𑁆𑀕𑀳𑁄 𑀣𑀺𑀦𑀫𑀺𑀤𑁆𑀥𑁂𑀦 𑀲𑀼𑀜𑁆𑀜𑁄𑁇 𑀅𑀯𑀺𑀓𑁆𑀔𑁂𑀧𑀧𑀭𑀺𑀕𑁆𑀕𑀳𑁄 𑀉𑀤𑁆𑀥𑀘𑁆𑀘𑁂𑀦 𑀲𑀼𑀜𑁆𑀜𑁄𑁇 𑀥𑀫𑁆𑀫𑀯𑀯𑀢𑁆𑀣𑀸𑀦𑀧𑀭𑀺𑀕𑁆𑀕𑀳𑁄 𑀯𑀺𑀘𑀺𑀓𑀺𑀘𑁆𑀙𑀸𑀬 𑀲𑀼𑀜𑁆𑀜𑁄𑁇 𑀜𑀸𑀡𑀧𑀭𑀺𑀕𑁆𑀕𑀳𑁄 𑀅𑀯𑀺𑀚𑁆𑀚𑀸𑀬 𑀲𑀼𑀜𑁆𑀜𑁄𑁇 𑀧𑀸𑀫𑁄𑀚𑁆𑀚𑀧𑀭𑀺𑀕𑁆𑀕𑀳𑁄 𑀅𑀭𑀢𑀺𑀬𑀸 𑀲𑀼𑀜𑁆𑀜𑁄𑁇 𑀧𑀞𑀫𑀚𑁆𑀛𑀸𑀦𑀧𑀭𑀺𑀕𑁆𑀕𑀳𑁄 𑀦𑀻𑀯𑀭𑀡𑁂𑀳𑀺 𑀲𑀼𑀜𑁆𑀜𑁄…𑀧𑁂…  𑀅𑀭𑀳𑀢𑁆𑀢𑀫𑀕𑁆𑀕𑀧𑀭𑀺𑀕𑁆𑀕𑀳𑁄 𑀲𑀩𑁆𑀩𑀓𑀺𑀮𑁂𑀲𑁂𑀳𑀺 𑀲𑀼𑀜𑁆𑀜𑁄𑁇 𑀇𑀤𑀁 𑀧𑀭𑀺𑀕𑁆𑀕𑀳𑀲𑀼𑀜𑁆𑀜𑀁𑁇 (𑁧𑁭)

1723\. 𑀓𑀢𑀫𑀁 **𑀧𑀝𑀺𑀮𑀸𑀪𑀲𑀼𑀜𑁆𑀜𑀁?** 𑀦𑁂𑀓𑁆𑀔𑀫𑁆𑀫𑀧𑀝𑀺𑀮𑀸𑀪𑁄 𑀓𑀸𑀫𑀘𑁆𑀙𑀦𑁆𑀤𑁂𑀦 𑀲𑀼𑀜𑁆𑀜𑁄𑁇 𑀅𑀩𑁆𑀬𑀸𑀧𑀸𑀤𑀧𑀝𑀺𑀮𑀸𑀪𑁄 𑀩𑁆𑀬𑀸𑀧𑀸𑀤𑁂𑀦 𑀲𑀼𑀜𑁆𑀜𑁄𑁇 𑀆𑀮𑁄𑀓𑀲𑀜𑁆𑀜𑀸𑀧𑀝𑀺𑀮𑀸𑀪𑁄 𑀣𑀺𑀦𑀫𑀺𑀤𑁆𑀥𑁂𑀦 𑀲𑀼𑀜𑁆𑀜𑁄𑁇 𑀅𑀯𑀺𑀓𑁆𑀔𑁂𑀧𑀧𑀝𑀺𑀮𑀸𑀪𑁄 𑀉𑀤𑁆𑀥𑀘𑁆𑀘𑁂𑀦 𑀲𑀼𑀜𑁆𑀜𑁄𑁇 𑀥𑀫𑁆𑀫𑀯𑀯𑀢𑁆𑀣𑀸𑀦𑀧𑀝𑀺𑀮𑀸𑀪𑁄 𑀯𑀺𑀘𑀺𑀓𑀺𑀘𑁆𑀙𑀸𑀬 𑀲𑀼𑀜𑁆𑀜𑁄𑁇 𑀜𑀸𑀡𑀧𑀝𑀺𑀮𑀸𑀪𑁄 𑀅𑀯𑀺𑀚𑁆𑀚𑀸𑀬 𑀲𑀼𑀜𑁆𑀜𑁄𑁇 𑀧𑀸𑀫𑁄𑀚𑁆𑀚𑀧𑀝𑀺𑀮𑀸𑀪𑁄 𑀅𑀭𑀢𑀺𑀬𑀸 𑀲𑀼𑀜𑁆𑀜𑁄𑁇 𑀧𑀞𑀫𑀚𑁆𑀛𑀸𑀦𑀧𑀝𑀺𑀮𑀸𑀪𑁄 𑀦𑀻𑀯𑀭𑀡𑁂𑀳𑀺 𑀲𑀼𑀜𑁆𑀜𑁄…𑀧𑁂…  𑀅𑀭𑀳𑀢𑁆𑀢𑀫𑀕𑁆𑀕𑀧𑀝𑀺𑀮𑀸𑀪𑁄 𑀲𑀩𑁆𑀩𑀓𑀺𑀮𑁂𑀲𑁂𑀳𑀺 𑀲𑀼𑀜𑁆𑀜𑁄𑁇 𑀇𑀤𑀁 𑀧𑀝𑀺𑀮𑀸𑀪𑀲𑀼𑀜𑁆𑀜𑀁𑁇 (𑁧𑁮)

1724\. 𑀓𑀢𑀫𑀁 **𑀧𑀝𑀺𑀯𑁂𑀥𑀲𑀼𑀜𑁆𑀜𑀁?** 𑀦𑁂𑀓𑁆𑀔𑀫𑁆𑀫𑀧𑁆𑀧𑀝𑀺𑀯𑁂𑀥𑁄 𑀓𑀸𑀫𑀘𑁆𑀙𑀦𑁆𑀤𑁂𑀦 𑀲𑀼𑀜𑁆𑀜𑁄𑁇 𑀅𑀩𑁆𑀬𑀸𑀧𑀸𑀤𑀧𑁆𑀧𑀝𑀺𑀯𑁂𑀥𑁄 𑀩𑁆𑀬𑀸𑀧𑀸𑀤𑁂𑀦 𑀲𑀼𑀜𑁆𑀜𑁄𑁇 𑀆𑀮𑁄𑀓𑀲𑀜𑁆𑀜𑀸𑀧𑁆𑀧𑀝𑀺𑀯𑁂𑀥𑁄 𑀣𑀺𑀦𑀫𑀺𑀤𑁆𑀥𑁂𑀦 𑀲𑀼𑀜𑁆𑀜𑁄𑁇 𑀅𑀯𑀺𑀓𑁆𑀔𑁂𑀧𑀧𑁆𑀧𑀝𑀺𑀯𑁂𑀥𑁄 𑀉𑀤𑁆𑀥𑀘𑁆𑀘𑁂𑀦 𑀲𑀼𑀜𑁆𑀜𑁄𑁇 𑀥𑀫𑁆𑀫𑀯𑀯𑀢𑁆𑀣𑀸𑀦𑀧𑁆𑀧𑀝𑀺𑀯𑁂𑀥𑁄 𑀯𑀺𑀘𑀺𑀓𑀺𑀘𑁆𑀙𑀸𑀬 𑀲𑀼𑀜𑁆𑀜𑁄𑁇 𑀜𑀸𑀡𑀧𑁆𑀧𑀝𑀺𑀯𑁂𑀥𑁄 𑀅𑀯𑀺𑀚𑁆𑀚𑀸𑀬 𑀲𑀼𑀜𑁆𑀜𑁄𑁇 𑀧𑀸𑀫𑁄𑀚𑁆𑀚𑀧𑁆𑀧𑀝𑀺𑀯𑁂𑀥𑁄 𑀅𑀭𑀢𑀺𑀬𑀸 𑀲𑀼𑀜𑁆𑀜𑁄𑁇 𑀧𑀞𑀫𑀚𑁆𑀛𑀸𑀦𑀧𑁆𑀧𑀝𑀺𑀯𑁂𑀥𑁄 𑀦𑀻𑀯𑀭𑀡𑁂𑀳𑀺 𑀲𑀼𑀜𑁆𑀜𑁄…𑀧𑁂…  𑀅𑀭𑀳𑀢𑁆𑀢𑀫𑀕𑁆𑀕𑀧𑁆𑀧𑀝𑀺𑀯𑁂𑀥𑁄 𑀲𑀩𑁆𑀩𑀓𑀺𑀮𑁂𑀲𑁂𑀳𑀺 𑀲𑀼𑀜𑁆𑀜𑁄𑁇 𑀇𑀤𑀁 𑀧𑀝𑀺𑀯𑁂𑀥𑀲𑀼𑀜𑁆𑀜𑀁𑁇 (𑁧𑁯)

1725\. 𑀓𑀢𑀫𑀁 **𑀏𑀓𑀢𑁆𑀢𑀲𑀼𑀜𑁆𑀜𑀁, 𑀦𑀸𑀦𑀢𑁆𑀢𑀲𑀼𑀜𑁆𑀜𑀁?** 𑀓𑀸𑀫𑀘𑁆𑀙𑀦𑁆𑀤𑁄 𑀦𑀸𑀦𑀢𑁆𑀢𑀁, 𑀦𑁂𑀓𑁆𑀔𑀫𑁆𑀫𑀁 𑀏𑀓𑀢𑁆𑀢𑀁𑁇 𑀦𑁂𑀓𑁆𑀔𑀫𑁆𑀫𑁂𑀓𑀢𑁆𑀢𑀁 𑀘𑁂𑀢𑀬𑀢𑁄 𑀓𑀸𑀫𑀘𑁆𑀙𑀦𑁆𑀤𑁂𑀦 𑀲𑀼𑀜𑁆𑀜𑀁𑁇 𑀩𑁆𑀬𑀸𑀧𑀸𑀤𑁄 𑀦𑀸𑀦𑀢𑁆𑀢𑀁, 𑀅𑀩𑁆𑀬𑀸𑀧𑀸𑀤𑁄 𑀏𑀓𑀢𑁆𑀢𑀁𑁇 𑀅𑀩𑁆𑀬𑀸𑀧𑀸𑀤𑁂𑀓𑀢𑁆𑀢𑀁 𑀘𑁂𑀢𑀬𑀢𑁄 𑀩𑁆𑀬𑀸𑀧𑀸𑀤𑁂𑀦 𑀲𑀼𑀜𑁆𑀜𑀁𑁇 𑀣𑀺𑀦𑀫𑀺𑀤𑁆𑀥𑀁 𑀦𑀸𑀦𑀢𑁆𑀢𑀁, 𑀆𑀮𑁄𑀓𑀲𑀜𑁆𑀜𑀸 𑀏𑀓𑀢𑁆𑀢𑀁𑁇 𑀆𑀮𑁄𑀓𑀲𑀜𑁆𑀜𑁂𑀓𑀢𑁆𑀢𑀁 𑀘𑁂𑀢𑀬𑀢𑁄 𑀣𑀺𑀦𑀫𑀺𑀤𑁆𑀥𑁂𑀦 𑀲𑀼𑀜𑁆𑀜𑀁𑁇 𑀉𑀤𑁆𑀥𑀘𑁆𑀘𑀁 𑀦𑀸𑀦𑀢𑁆𑀢𑀁, 𑀅𑀯𑀺𑀓𑁆𑀔𑁂𑀧𑁄 𑀏𑀓𑀢𑁆𑀢𑀁𑁇 𑀅𑀯𑀺𑀓𑁆𑀔𑁂𑀧𑁂𑀓𑀢𑁆𑀢𑀁 𑀘𑁂𑀢𑀬𑀢𑁄 𑀉𑀤𑁆𑀥𑀘𑁆𑀘𑁂𑀦 𑀲𑀼𑀜𑁆𑀜𑀁𑁇 𑀯𑀺𑀘𑀺𑀓𑀺𑀘𑁆𑀙𑀸 𑀦𑀸𑀦𑀢𑁆𑀢𑀁, 𑀥𑀫𑁆𑀫𑀯𑀯𑀢𑁆𑀣𑀸𑀦𑀁 𑀏𑀓𑀢𑁆𑀢𑀁𑁇 𑀥𑀫𑁆𑀫𑀯𑀯𑀢𑁆𑀣𑀸𑀦𑁂𑀓𑀢𑁆𑀢𑀁 𑀘𑁂𑀢𑀬𑀢𑁄 𑀯𑀺𑀘𑀺𑀓𑀺𑀘𑁆𑀙𑀸𑀬 𑀲𑀼𑀜𑁆𑀜𑀁𑁇 𑀅𑀯𑀺𑀚𑁆𑀚𑀸 𑀦𑀸𑀦𑀢𑁆𑀢𑀁, 𑀜𑀸𑀡𑀁 𑀏𑀓𑀢𑁆𑀢𑀁𑁇 𑀜𑀸𑀡𑁂𑀓𑀢𑁆𑀢𑀁 𑀘𑁂𑀢𑀬𑀢𑁄 𑀅𑀯𑀺𑀚𑁆𑀚𑀸𑀬 𑀲𑀼𑀜𑁆𑀜𑀁𑁇 𑀅𑀭𑀢𑀺 𑀦𑀸𑀦𑀢𑁆𑀢𑀁, 𑀧𑀸𑀫𑁄𑀚𑁆𑀚𑀁 𑀏𑀓𑀢𑁆𑀢𑀁𑁇 𑀧𑀸𑀫𑁄𑀚𑁆𑀚𑁂𑀓𑀢𑁆𑀢𑀁 𑀘𑁂𑀢𑀬𑀢𑁄 𑀅𑀭𑀢𑀺𑀬𑀸 𑀲𑀼𑀜𑁆𑀜𑀁𑁇 𑀦𑀻𑀯𑀭𑀡𑀸 𑀦𑀸𑀦𑀢𑁆𑀢𑀁, 𑀧𑀞𑀫𑀚𑁆𑀛𑀸𑀦𑀁 𑀏𑀓𑀢𑁆𑀢𑀁𑁇 𑀧𑀞𑀫𑀚𑁆𑀛𑀸𑀦𑁂𑀓𑀢𑁆𑀢𑀁 𑀘𑁂𑀢𑀬𑀢𑁄 𑀦𑀻𑀯𑀭𑀡𑁂𑀳𑀺 𑀲𑀼𑀜𑁆𑀜𑀁…𑀧𑁂…  𑀲𑀩𑁆𑀩𑀓𑀺𑀮𑁂𑀲𑀸 𑀦𑀸𑀦𑀢𑁆𑀢𑀁, 𑀅𑀭𑀳𑀢𑁆𑀢𑀫𑀕𑁆𑀕𑁄 𑀏𑀓𑀢𑁆𑀢𑀁𑁇 𑀅𑀭𑀳𑀢𑁆𑀢𑀫𑀕𑁆𑀕𑁂𑀓𑀢𑁆𑀢𑀁 𑀘𑁂𑀢𑀬𑀢𑁄 𑀲𑀩𑁆𑀩𑀓𑀺𑀮𑁂𑀲𑁂𑀳𑀺 𑀲𑀼𑀜𑁆𑀜𑀁𑁇 𑀇𑀤𑀁 𑀏𑀓𑀢𑁆𑀢𑀲𑀼𑀜𑁆𑀜𑀁 𑀦𑀸𑀦𑀢𑁆𑀢𑀲𑀼𑀜𑁆𑀜𑀁𑁇 (𑁨𑁦--𑁨𑁧)

1726\. 𑀓𑀢𑀫𑀁 **𑀔𑀦𑁆𑀢𑀺𑀲𑀼𑀜𑁆𑀜𑀁?** 𑀦𑁂𑀓𑁆𑀔𑀫𑁆𑀫𑀔𑀦𑁆𑀢𑀺 𑀓𑀸𑀫𑀘𑁆𑀙𑀦𑁆𑀤𑁂𑀦 𑀲𑀼𑀜𑁆𑀜𑀸𑁇 𑀅𑀩𑁆𑀬𑀸𑀧𑀸𑀤𑀔𑀦𑁆𑀢𑀺 𑀩𑁆𑀬𑀸𑀧𑀸𑀤𑁂𑀦 𑀲𑀼𑀜𑁆𑀜𑀸𑁇 𑀆𑀮𑁄𑀓𑀲𑀜𑁆𑀜𑀸𑀔𑀦𑁆𑀢𑀺 𑀣𑀺𑀦𑀫𑀺𑀤𑁆𑀥𑁂𑀦 𑀲𑀼𑀜𑁆𑀜𑀸𑁇 𑀅𑀯𑀺𑀓𑁆𑀔𑁂𑀧𑀔𑀦𑁆𑀢𑀺 𑀉𑀤𑁆𑀥𑀘𑁆𑀘𑁂𑀦 𑀲𑀼𑀜𑁆𑀜𑀸𑁇 𑀥𑀫𑁆𑀫𑀯𑀯𑀢𑁆𑀣𑀸𑀦𑀔𑀦𑁆𑀢𑀺 𑀯𑀺𑀘𑀺𑀓𑀺𑀘𑁆𑀙𑀸𑀬 𑀲𑀼𑀜𑁆𑀜𑀸𑁇 𑀜𑀸𑀡𑀔𑀦𑁆𑀢𑀺 𑀅𑀯𑀺𑀚𑁆𑀚𑀸𑀬 𑀲𑀼𑀜𑁆𑀜𑀸𑁇 𑀧𑀸𑀫𑁄𑀚𑁆𑀚𑀔𑀦𑁆𑀢𑀺 𑀅𑀭𑀢𑀺𑀬𑀸 𑀲𑀼𑀜𑁆𑀜𑀸𑁇 𑀧𑀞𑀫𑀚𑁆𑀛𑀸𑀦𑀔𑀦𑁆𑀢𑀺 𑀦𑀻𑀯𑀭𑀡𑁂𑀳𑀺 𑀲𑀼𑀜𑁆𑀜𑀸…𑀧𑁂…  𑀅𑀭𑀳𑀢𑁆𑀢𑀫𑀕𑁆𑀕𑀔𑀦𑁆𑀢𑀺 𑀲𑀩𑁆𑀩𑀓𑀺𑀮𑁂𑀲𑁂𑀳𑀺 𑀲𑀼𑀜𑁆𑀜𑀸𑁇 𑀇𑀤𑀁 𑀔𑀦𑁆𑀢𑀺𑀲𑀼𑀜𑁆𑀜𑀁𑁇 (𑁨𑁨)

1727\. 𑀓𑀢𑀫𑀁 **𑀅𑀥𑀺𑀝𑁆𑀞𑀸𑀦𑀲𑀼𑀜𑁆𑀜𑀁?** 𑀦𑁂𑀓𑁆𑀔𑀫𑁆𑀫𑀸𑀥𑀺𑀝𑁆𑀞𑀸𑀦𑀁 𑀓𑀸𑀫𑀘𑁆𑀙𑀦𑁆𑀤𑁂𑀦 𑀲𑀼𑀜𑁆𑀜𑀁𑁇 𑀅𑀩𑁆𑀬𑀸𑀧𑀸𑀤𑀸𑀥𑀺𑀝𑁆𑀞𑀸𑀦𑀁 𑀩𑁆𑀬𑀸𑀧𑀸𑀤𑁂𑀦 𑀲𑀼𑀜𑁆𑀜𑀁𑁇 𑀆𑀮𑁄𑀓𑀲𑀜𑁆𑀜𑀸𑀥𑀺𑀝𑁆𑀞𑀸𑀦𑀁 𑀣𑀺𑀦𑀫𑀺𑀤𑁆𑀥𑁂𑀦 𑀲𑀼𑀜𑁆𑀜𑀁𑁇 𑀅𑀯𑀺𑀓𑁆𑀔𑁂𑀧𑀸𑀥𑀺𑀝𑁆𑀞𑀸𑀦𑀁 𑀉𑀤𑁆𑀥𑀘𑁆𑀘𑁂𑀦 𑀲𑀼𑀜𑁆𑀜𑀁𑁇 𑀥𑀫𑁆𑀫𑀯𑀯𑀢𑁆𑀣𑀸𑀦𑀸𑀥𑀺𑀝𑁆𑀞𑀸𑀦𑀁 𑀯𑀺𑀘𑀺𑀓𑀺𑀘𑁆𑀙𑀸𑀬 𑀲𑀼𑀜𑁆𑀜𑀁𑁇 𑀜𑀸𑀡𑀸𑀥𑀺𑀝𑁆𑀞𑀸𑀦𑀁 𑀅𑀯𑀺𑀚𑁆𑀚𑀸𑀬 𑀲𑀼𑀜𑁆𑀜𑀁𑁇 𑀧𑀸𑀫𑁄𑀚𑁆𑀚𑀸𑀥𑀺𑀝𑁆𑀞𑀸𑀦𑀁 𑀅𑀭𑀢𑀺𑀬𑀸 𑀲𑀼𑀜𑁆𑀜𑀁𑁇 𑀧𑀞𑀫𑀚𑁆𑀛𑀸𑀦𑀸𑀥𑀺𑀝𑁆𑀞𑀸𑀦𑀁 𑀦𑀻𑀯𑀭𑀡𑁂𑀳𑀺 𑀲𑀼𑀜𑁆𑀜𑀁…𑀧𑁂…  𑀅𑀭𑀳𑀢𑁆𑀢𑀫𑀕𑁆𑀕𑀸𑀥𑀺𑀝𑁆𑀞𑀸𑀦𑀁 𑀲𑀩𑁆𑀩𑀓𑀺𑀮𑁂𑀲𑁂𑀳𑀺 𑀲𑀼𑀜𑁆𑀜𑀁𑁇 𑀇𑀤𑀁 𑀅𑀥𑀺𑀝𑁆𑀞𑀸𑀦𑀲𑀼𑀜𑁆𑀜𑀁𑁇 (𑁨𑁩)

1728\. 𑀓𑀢𑀫𑀁 **𑀧𑀭𑀺𑀬𑁄𑀕𑀸𑀳𑀡𑀲𑀼𑀜𑁆𑀜𑀁?** 𑀦𑁂𑀓𑁆𑀔𑀫𑁆𑀫𑀧𑀭𑀺𑀬𑁄𑀕𑀸𑀳𑀡𑀁 𑀓𑀸𑀫𑀘𑁆𑀙𑀦𑁆𑀤𑁂𑀦 𑀲𑀼𑀜𑁆𑀜𑀁𑁇 𑀅𑀩𑁆𑀬𑀸𑀧𑀸𑀤𑀧𑀭𑀺𑀬𑁄𑀕𑀸𑀳𑀡𑀁 𑀩𑁆𑀬𑀸𑀧𑀸𑀤𑁂𑀦 𑀲𑀼𑀜𑁆𑀜𑀁𑁇 𑀆𑀮𑁄𑀓𑀲𑀜𑁆𑀜𑀸𑀧𑀭𑀺𑀬𑁄𑀕𑀸𑀳𑀡𑀁 𑀣𑀺𑀦𑀫𑀺𑀤𑁆𑀥𑁂𑀦 𑀲𑀼𑀜𑁆𑀜𑀁𑁇 𑀅𑀯𑀺𑀓𑁆𑀔𑁂𑀧𑀧𑀭𑀺𑀬𑁄𑀕𑀸𑀳𑀡𑀁 𑀉𑀤𑁆𑀥𑀘𑁆𑀘𑁂𑀦 𑀲𑀼𑀜𑁆𑀜𑀁𑁇 𑀥𑀫𑁆𑀫𑀯𑀯𑀢𑁆𑀣𑀸𑀦𑀧𑀭𑀺𑀬𑁄𑀕𑀸𑀳𑀡𑀁 𑀯𑀺𑀘𑀺𑀓𑀺𑀘𑁆𑀙𑀸𑀬 𑀲𑀼𑀜𑁆𑀜𑀁𑁇 𑀜𑀸𑀡𑀧𑀭𑀺𑀬𑁄𑀕𑀸𑀳𑀡𑀁 𑀅𑀯𑀺𑀚𑁆𑀚𑀸𑀬 𑀲𑀼𑀜𑁆𑀜𑀁𑁇 𑀧𑀸𑀫𑁄𑀚𑁆𑀚𑀧𑀭𑀺𑀬𑁄𑀕𑀸𑀳𑀡𑀁 𑀅𑀭𑀢𑀺𑀬𑀸 𑀲𑀼𑀜𑁆𑀜𑀁𑁇 𑀧𑀞𑀫𑀚𑁆𑀛𑀸𑀦𑀧𑀭𑀺𑀬𑁄𑀕𑀸𑀳𑀡𑀁 𑀦𑀻𑀯𑀭𑀡𑁂𑀳𑀺 𑀲𑀼𑀜𑁆𑀜𑀁…𑀧𑁂…  𑀅𑀭𑀳𑀢𑁆𑀢𑀫𑀕𑁆𑀕𑀧𑀭𑀺𑀬𑁄𑀕𑀸𑀳𑀡𑀁 𑀲𑀩𑁆𑀩𑀓𑀺𑀮𑁂𑀲𑁂𑀳𑀺 𑀲𑀼𑀜𑁆𑀜𑀁𑁇 𑀇𑀤𑀁 𑀧𑀭𑀺𑀬𑁄𑀕𑀸𑀳𑀡𑀲𑀼𑀜𑁆𑀜𑀁𑁇 (𑁨𑁪)

1729\. 𑀓𑀢𑀫𑀁 **𑀲𑀫𑁆𑀧𑀚𑀸𑀦𑀲𑁆𑀲 𑀧𑀯𑀢𑁆𑀢𑀧𑀭𑀺𑀬𑀸𑀤𑀸𑀦𑀁 𑀲𑀩𑁆𑀩𑀲𑀼𑀜𑁆𑀜𑀢𑀸𑀦𑀁 𑀧𑀭𑀫𑀢𑁆𑀣𑀲𑀼𑀜𑁆𑀜𑀁?** 𑀇𑀥 𑀲𑀫𑁆𑀧𑀚𑀸𑀦𑁄 𑀦𑁂𑀓𑁆𑀔𑀫𑁆𑀫𑁂𑀦 𑀓𑀸𑀫𑀘𑁆𑀙𑀦𑁆𑀤𑀲𑁆𑀲 𑀧𑀯𑀢𑁆𑀢𑀁 𑀧𑀭𑀺𑀬𑀸𑀤𑀺𑀬𑀢𑀺, 𑀅𑀩𑁆𑀬𑀸𑀧𑀸𑀤𑁂𑀦 𑀩𑁆𑀬𑀸𑀧𑀸𑀤𑀲𑁆𑀲 𑀧𑀯𑀢𑁆𑀢𑀁 𑀧𑀭𑀺𑀬𑀸𑀤𑀺𑀬𑀢𑀺, 𑀆𑀮𑁄𑀓𑀲𑀜𑁆𑀜𑀸𑀬 𑀣𑀺𑀦𑀫𑀺𑀤𑁆𑀥𑀲𑁆𑀲 𑀧𑀯𑀢𑁆𑀢𑀁 𑀧𑀭𑀺𑀬𑀸𑀤𑀺𑀬𑀢𑀺, 𑀅𑀯𑀺𑀓𑁆𑀔𑁂𑀧𑁂𑀦 𑀉𑀤𑁆𑀥𑀘𑁆𑀘𑀲𑁆𑀲 𑀧𑀯𑀢𑁆𑀢𑀁 𑀧𑀭𑀺𑀬𑀸𑀤𑀺𑀬𑀢𑀺, 𑀥𑀫𑁆𑀫𑀯𑀯𑀢𑁆𑀣𑀸𑀦𑁂𑀦 𑀯𑀺𑀘𑀺𑀓𑀺𑀘𑁆𑀙𑀸𑀬 𑀧𑀯𑀢𑁆𑀢𑀁 𑀧𑀭𑀺𑀬𑀸𑀤𑀺𑀬𑀢𑀺, 𑀜𑀸𑀡𑁂𑀦 𑀅𑀯𑀺𑀚𑁆𑀚𑀸𑀬 𑀧𑀯𑀢𑁆𑀢𑀁 𑀧𑀭𑀺𑀬𑀸𑀤𑀺𑀬𑀢𑀺, 𑀧𑀸𑀫𑁄𑀚𑁆𑀚𑁂𑀦 𑀅𑀭𑀢𑀺𑀬𑀸 𑀧𑀯𑀢𑁆𑀢𑀁 𑀧𑀭𑀺𑀬𑀸𑀤𑀺𑀬𑀢𑀺, 𑀧𑀞𑀫𑁂𑀦 𑀛𑀸𑀦𑁂𑀦 𑀦𑀻𑀯𑀭𑀡𑀸𑀦𑀁 𑀧𑀯𑀢𑁆𑀢𑀁 𑀧𑀭𑀺𑀬𑀸𑀤𑀺𑀬𑀢𑀺…𑀧𑁂…  𑀅𑀭𑀳𑀢𑁆𑀢𑀫𑀕𑁆𑀕𑁂𑀦 𑀲𑀩𑁆𑀩𑀓𑀺𑀮𑁂𑀲𑀸𑀦𑀁 𑀧𑀯𑀢𑁆𑀢𑀁 𑀧𑀭𑀺𑀬𑀸𑀤𑀺𑀬𑀢𑀺𑁇 𑀅𑀣 𑀯𑀸 𑀧𑀦 𑀲𑀫𑁆𑀧𑀚𑀸𑀦𑀲𑁆𑀲 𑀅𑀦𑀼𑀧𑀸𑀤𑀺𑀲𑁂𑀲𑀸𑀬 𑀦𑀺𑀩𑁆𑀩𑀸𑀦𑀥𑀸𑀢𑀼𑀬𑀸 𑀧𑀭𑀺𑀦𑀺𑀩𑁆𑀩𑀸𑀬𑀦𑁆𑀢𑀲𑁆𑀲 𑀇𑀤𑀁 𑀘𑁂𑀯 𑀘𑀓𑁆𑀔𑀼𑀧𑀯𑀢𑁆𑀢𑀁 𑀧𑀭𑀺𑀬𑀸𑀤𑀺𑀬𑀢𑀺, 𑀅𑀜𑁆𑀜𑀜𑁆𑀘 𑀘𑀓𑁆𑀔𑀼𑀧𑀯𑀢𑁆𑀢𑀁 𑀦 𑀉𑀧𑁆𑀧𑀚𑁆𑀚𑀢𑀺𑁇 𑀇𑀤𑀜𑁆𑀘𑁂𑀯 𑀲𑁄𑀢𑀧𑀯𑀢𑁆𑀢𑀁…𑀧𑁂…  𑀖𑀸𑀦𑀧𑀯𑀢𑁆𑀢𑀁…  𑀚𑀺𑀯𑁆𑀳𑀸𑀧𑀯𑀢𑁆𑀢𑀁…  𑀓𑀸𑀬𑀧𑀯𑀢𑁆𑀢𑀁…  𑀫𑀦𑁄𑀧𑀯𑀢𑁆𑀢𑀁 𑀧𑀭𑀺𑀬𑀸𑀤𑀺𑀬𑀢𑀺, 𑀅𑀜𑁆𑀜𑀜𑁆𑀘 𑀫𑀦𑁄𑀧𑀯𑀢𑁆𑀢𑀁 𑀦 𑀉𑀧𑁆𑀧𑀚𑁆𑀚𑀢𑀺𑁇 𑀇𑀤𑀁 𑀲𑀫𑁆𑀧𑀚𑀸𑀦𑀲𑁆𑀲 𑀧𑀯𑀢𑁆𑀢𑀧𑀭𑀺𑀬𑀸𑀤𑀸𑀦𑀁 𑀲𑀩𑁆𑀩𑀲𑀼𑀜𑁆𑀜𑀢𑀸𑀦𑀁 𑀧𑀭𑀫𑀢𑁆𑀣𑀲𑀼𑀜𑁆𑀜𑀦𑁆𑀢𑀺𑁇 (𑁨𑁫)

---

1730\. 𑀲𑀼𑀜𑁆𑀜𑀓𑀣𑀸 𑀦𑀺𑀝𑁆𑀞𑀺𑀢𑀸𑁇



---

1731\. 𑀬𑀼𑀕𑀦𑀤𑁆𑀥𑀯𑀕𑁆𑀕𑁄 𑀤𑀼𑀢𑀺𑀬𑁄𑁇



---

1732\. 𑀢𑀲𑁆𑀲𑀼𑀤𑁆𑀤𑀸𑀦𑀁



1733\. _𑀬𑀼𑀕𑀦𑀤𑁆𑀥𑀸 𑀲𑀘𑁆𑀘𑀩𑁄𑀚𑁆𑀛𑀗𑁆𑀕𑀸,_  
_𑀫𑁂𑀢𑁆𑀢𑀸 𑀯𑀺𑀭𑀸𑀕𑀧𑀜𑁆𑀘𑀫𑀸;_  
_𑀧𑀝𑀺𑀲𑀫𑁆𑀪𑀺𑀤𑀸 𑀥𑀫𑁆𑀫𑀘𑀓𑁆𑀓𑀁,_  
_𑀮𑁄𑀓𑀼𑀢𑁆𑀢𑀭𑀩𑀮𑀲𑀼𑀜𑁆𑀜𑀸𑀢𑀺𑁇_  


---

1734\. 𑀏𑀲 𑀦𑀺𑀓𑀸𑀬𑀥𑀭𑁂𑀳𑀺 𑀞𑀧𑀺𑀢𑁄, 𑀅𑀲𑀫𑁄 𑀤𑀼𑀢𑀺𑀬𑁄 𑀧𑀯𑀭𑁄 𑀯𑀭𑀯𑀕𑁆𑀕𑁄𑀢𑀺𑁇



[Go to previous page (2.10.1 Mātikā)](2.10.1.md) / [Go to parent page (2.10 Suññakathā)](../26Ps/2/2.10.md) / [Go to next page (3 Paññāvagga)](../../3.md)


