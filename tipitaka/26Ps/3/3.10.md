
[Home](/) / [26Ps Paṭisambhidāmaggapāḷi](../../26Ps.md) / [3 Paññāvagga](../3.md)

# 3.10 Mātikākathā

* Paññāvagga

* Mātikākathā

(40.)

1924\. Nicchāto, mokkho vimokkho, vijjāvimutti, adhisīlaṃ, adhicittaṃ, adhipaññā, passaddhi, ñāṇaṃ, dassanaṃ, visuddhi, nekkhammaṃ, nissaraṇaṃ, paviveko, vosaggo, cariyā, jhānavimokkho, bhāvanā, adhiṭṭhānaṃ, jīvitaṃ. [19]

(41.)

1925\. **Nicchāto**ti nekkhammena kāmacchandato nicchāto, abyāpādena byāpādato nicchāto…pe…  paṭhamena jhānena nīvaraṇehi nicchāto…pe…  arahattamaggena sabbakilesehi nicchāto. (1)

1926\. **Mokkho vimokkho**ti nekkhammena kāmacchandato muccatīti—  mokkho vimokkho. Abyāpādena byāpādato muccatīti—  mokkho vimokkho…pe…  paṭhamena jhānena nīvaraṇehi muccatīti—  mokkho vimokkho…pe…  arahattamaggena sabbakilesehi muccatīti—  mokkho vimokkho. (2)

1927\. **Vijjāvimuttī**ti nekkhammaṃ vijjatīti vijjā, kāmacchandato muccatīti vimutti. Vijjanto muccati, muccanto vijjatīti—  vijjāvimutti. Abyāpādo vijjatīti vijjā, byāpādato vimuccatīti vimutti. Vijjanto muccati, muccanto vijjatīti—  vijjāvimutti…pe…  arahattamaggo vijjatīti vijjā, sabbakilesehi muccatīti vimutti. Vijjanto muccati, muccanto vijjatīti—  vijjāvimutti. (3)

1928\. **Adhisīlaṃ adhicittaṃ adhipaññā**ti nekkhammena kāmacchandaṃ, saṃvaraṭṭhena sīlavisuddhi, avikkhepaṭṭhena cittavisuddhi, dassanaṭṭhena diṭṭhivisuddhi. Yo tattha saṃvaraṭṭho, ayaṃ adhisīlasikkhā. Yo tattha avikkhepaṭṭho, ayaṃ adhicittasikkhā. Yo tattha dassanaṭṭho, ayaṃ adhipaññāsikkhā. Abyāpādena byāpādaṃ saṃvaraṭṭhena sīlavisuddhi…pe…  arahattamaggena sabbakilese saṃvaraṭṭhena sīlavisuddhi, avikkhepaṭṭhena cittavisuddhi. Dassanaṭṭhena diṭṭhivisuddhi. Yo tattha saṃvaraṭṭho, ayaṃ adhisīlasikkhā. Yo tattha avikkhepaṭṭho, ayaṃ adhicittasikkhā. Yo tattha dassanaṭṭho, ayaṃ adhipaññāsikkhā. (4--6)

1929\. **Passaddhī**ti nekkhammena kāmacchandaṃ paṭippassambheti, abyāpādena byāpādaṃ paṭippassambheti…pe…  arahattamaggena sabbakilese paṭippassambheti. (7)

1930\. **Ñāṇan**ti kāmacchandassa pahīnattā nekkhammaṃ ñātaṭṭhena ñāṇaṃ; byāpādassa pahīnattā abyāpādo ñātaṭṭhena ñāṇaṃ…pe…  sabbakilesānaṃ pahīnattā arahattamaggo ñātaṭṭhena ñāṇaṃ. (8)

1931\. **Dassanan**ti kāmacchandassa pahīnattā nekkhammaṃ diṭṭhattā dassanaṃ. Byāpādassa pahīnattā abyāpādo diṭṭhattā dassanaṃ…pe…  sabbakilesānaṃ pahīnattā arahattamaggo diṭṭhattā dassanaṃ. (9)

1932\. **Visuddhī**ti kāmacchandaṃ pajahanto nekkhammena visujjhati. Byāpādaṃ pajahanto abyāpādena visujjhati…pe…  sabbakilese pajahanto arahattamaggena visujjhati. (10)

1933\. **Nekkhamman**ti kāmānametaṃ nissaraṇaṃ, yadidaṃ nekkhammaṃ. Rūpānametaṃ nissaraṇaṃ, yadidaṃ āruppaṃ. Yaṃ kho pana kiñci bhūtaṃ saṅkhataṃ paṭiccasamuppannaṃ, nirodho tassa nekkhammaṃ. Byāpādassa abyāpādo nekkhammaṃ. Thinamiddhassa ālokasaññā nekkhammaṃ…pe…  sabbakilesānaṃ arahattamaggo nekkhammaṃ. (11)

1934\. **Nissaraṇan**ti kāmānametaṃ nissaraṇaṃ, yadidaṃ nekkhammaṃ. Rūpānametaṃ nissaraṇaṃ, yadidaṃ āruppaṃ. Yaṃ kho pana kiñci bhūtaṃ saṅkhataṃ paṭiccasamuppannaṃ, nirodho tassa nissaraṇaṃ. Kāmacchandassa nekkhammaṃ nissaraṇaṃ. Byāpādassa abyāpādo nissaraṇaṃ…pe…  sabbakilesānaṃ arahattamaggo nissaraṇaṃ. (12)

1935\. **Paviveko**ti kāmacchandassa nekkhammaṃ paviveko …pe…  sabbakilesānaṃ arahattamaggo paviveko. (13)

1936\. **Vosaggo**ti nekkhammena kāmacchandaṃ vosajjatīti—  vosaggo. Abyāpādena byāpādaṃ vosajjatīti—  vosaggo…pe…  arahattamaggena sabbakilese vosajjatīti—  vosaggo. (14)

1937\. **Cariyā**ti kāmacchandaṃ pajahanto nekkhammena carati. Byāpādaṃ pajahanto abyāpādena carati…pe…  sabbakilese pajahanto arahattamaggena carati. (15)

1938\. **Jhānavimokkho**ti nekkhammaṃ jhāyatīti—  jhānaṃ. Kāmacchandaṃ jhāpetīti—  jhānaṃ. Jhāyanto muccatīti—  jhānavimokkho. Jhāpento muccatīti—  jhānavimokkho. Jhāyantīti dhammā. Jhāpentīti kilese. Jhāte ca jhāpe ca jānātīti—  jhānajhāyī. Abyāpādo jhāyatīti jhānaṃ. Byāpādaṃ jhāpetīti—  jhānaṃ…pe…  ālokasaññā jhāyatīti—  jhānaṃ. Thinamiddhaṃ jhāpetīti—  jhānaṃ…pe…  arahattamaggo jhāyatīti—  jhānaṃ. Sabbakilese jhāpetīti—  jhānaṃ. Jhāyanto muccatīti—  jhānavimokkho. Jhāpento muccatīti—  jhānavimokkho. Jhāyantīti—  dhammā. Jhāpentīti—  kilese. Jhāte ca jhāpe ca jānātīti—  jhānajhāyī. (16)

(42.)

1939\. **Bhāvanā adhiṭṭhānaṃ jīvitan**ti kāmacchandaṃ pajahanto nekkhammaṃ bhāvetīti—  bhāvanāsampanno. Nekkhammavasena cittaṃ adhiṭṭhātīti—  adhiṭṭhānasampanno. Svāyaṃ evaṃ bhāvanāsampanno adhiṭṭhānasampanno samaṃ jīvati, no visamaṃ; sammā jīvati, no micchā; visuddhaṃ jīvati, no kiliṭṭhanti—  ājīvasampanno. Svāyaṃ evaṃ bhāvanāsampanno adhiṭṭhānasampanno ājīvasampanno yaññadeva parisaṃ upasaṅkamati—  yadi khattiyaparisaṃ yadi brāhmaṇaparisaṃ yadi gahapatiparisaṃ yadi samaṇaparisaṃ—  visārado upasaṅkamati amaṅkubhūto. Taṃ kissa hetu? Tathā hi so bhāvanāsampanno adhiṭṭhānasampanno ājīvasampanno.

1940\. Byāpādaṃ pajahanto abyāpādaṃ bhāvetīti—  bhāvanāsampanno…pe…  thinamiddhaṃ pajahanto ālokasaññaṃ bhāvetīti—  bhāvanāsampanno…pe…  uddhaccaṃ pajahanto avikkhepaṃ bhāvetīti—  bhāvanāsampanno…pe…  vicikicchaṃ pajahanto dhammavavatthānaṃ bhāvetīti—  bhāvanāsampanno…pe…  avijjaṃ pajahanto vijjaṃ bhāvetīti—  bhāvanāsampanno…pe…  aratiṃ pajahanto pāmojjaṃ bhāvetīti—  bhāvanāsampanno…pe…  nīvaraṇe pajahanto paṭhamaṃ jhānaṃ bhāvetīti—  bhāvanāsampanno…pe…  sabbakilese pajahanto arahattamaggaṃ bhāvetīti—  bhāvanāsampanno. Arahattamaggavasena cittaṃ adhiṭṭhātīti—  adhiṭṭhānasampanno. Svāyaṃ evaṃ bhāvanāsampanno adhiṭṭhānasampanno samaṃ jīvati, no visamaṃ; sammā jīvati, no micchā; visuddhaṃ jīvati, no kiliṭṭhanti—  ājīvasampanno. Svāyaṃ evaṃ bhāvanāsampanno adhiṭṭhānasampanno ājīvasampanno yaññadeva parisaṃ upasaṅkamati—  yadi khattiyaparisaṃ yadi brāhmaṇaparisaṃ yadi gahapatiparisaṃ yadi samaṇaparisaṃ—  visārado upasaṅkamati amaṅkubhūto. Taṃ kissa hetu? Tathā hi so bhāvanāsampanno adhiṭṭhānasampanno ājīvasampannoti. (17--19)

---

1941\. Mātikākathā niṭṭhitā.



---

1942\. Paññāvaggo tatiyo.



---

1943\. Tassuddānaṃ



1944\. _Paññā iddhi abhisamayo,_  
_viveko cariyapañcamo;_  
_Pāṭihāri samasīsi,_  
_satipaṭṭhānā vipassanā;_  
_Tatiye paññāvaggamhi,_  
_mātikāya ca te dasāti._  


1945\. _Mahāvaggo yuganaddho,_  
_paññāvaggo ca nāmato;_  
_Tayova vaggā imamhi,_  
_paṭisambhidāpakaraṇe._  


1946\. _Anantanayamaggesu,_  
_gambhīro sāgarūpamo;_  
_Nabhañca tārakākiṇṇaṃ,_  
_thūlo jātassaro yathā;_  
_Kathikānaṃ visālāya,_  
_yogīnaṃ ñāṇajotananti._  


---

1947\. Paṭisambhidāmaggapāḷi niṭṭhitā.



[Go to previous page (3.9 Vipassanākathā)](3.9.md) / [Go to parent page (3 Paññāvagga)](../3.md)


