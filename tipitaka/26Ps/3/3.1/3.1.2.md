
[Home](/) / [26Ps Paṭisambhidāmaggapāḷi](../../../26Ps.md) / [3 Paññāvagga](../../3.md) / [3.1 Mahāpaññākathā](../3.1.md)

# 𑁩𑁇𑁧𑁇𑁨 𑀧𑀼𑀕𑁆𑀕𑀮𑀯𑀺𑀲𑁂𑀲𑀦𑀺𑀤𑁆𑀤𑁂𑀲

* 𑀧𑀜𑁆𑀜𑀸𑀯𑀕𑁆𑀕

* 𑀫𑀳𑀸𑀧𑀜𑁆𑀜𑀸𑀓𑀣𑀸

* 𑀧𑀼𑀕𑁆𑀕𑀮𑀯𑀺𑀲𑁂𑀲𑀦𑀺𑀤𑁆𑀤𑁂𑀲

(8.)

1775\. 𑀤𑁆𑀯𑁂 𑀧𑀼𑀕𑁆𑀕𑀮𑀸 𑀧𑀝𑀺𑀲𑀫𑁆𑀪𑀺𑀤𑀧𑁆𑀧𑀢𑁆𑀢𑀸—  𑀏𑀓𑁄 𑀧𑀼𑀩𑁆𑀩𑀬𑁄𑀕𑀲𑀫𑁆𑀧𑀦𑁆𑀦𑁄, 𑀏𑀓𑁄 𑀦 𑀧𑀼𑀩𑁆𑀩𑀬𑁄𑀕𑀲𑀫𑁆𑀧𑀦𑁆𑀦𑁄𑁇 𑀬𑁄 𑀧𑀼𑀩𑁆𑀩𑀬𑁄𑀕𑀲𑀫𑁆𑀧𑀦𑁆𑀦𑁄 𑀲𑁄 𑀢𑁂𑀦 𑀅𑀢𑀺𑀭𑁂𑀓𑁄 𑀳𑁄𑀢𑀺, 𑀅𑀥𑀺𑀓𑁄 𑀳𑁄𑀢𑀺, 𑀯𑀺𑀲𑁂𑀲𑁄 𑀳𑁄𑀢𑀺𑁇 𑀢𑀲𑁆𑀲 𑀜𑀸𑀡𑀁 𑀧𑀪𑀺𑀚𑁆𑀚𑀢𑀺𑁇

1776\. 𑀤𑁆𑀯𑁂 𑀧𑀼𑀕𑁆𑀕𑀮𑀸 𑀧𑀝𑀺𑀲𑀫𑁆𑀪𑀺𑀤𑀧𑁆𑀧𑀢𑁆𑀢𑀸, 𑀤𑁆𑀯𑁂𑀧𑀺 𑀧𑀼𑀩𑁆𑀩𑀬𑁄𑀕𑀲𑀫𑁆𑀧𑀦𑁆𑀦𑀸—  𑀏𑀓𑁄 𑀩𑀳𑀼𑀲𑁆𑀲𑀼𑀢𑁄, 𑀏𑀓𑁄 𑀦 𑀩𑀳𑀼𑀲𑁆𑀲𑀼𑀢𑁄𑁇 𑀬𑁄 𑀩𑀳𑀼𑀲𑁆𑀲𑀼𑀢𑁄, 𑀲𑁄 𑀢𑁂𑀦 𑀅𑀢𑀺𑀭𑁂𑀓𑁄 𑀳𑁄𑀢𑀺, 𑀅𑀥𑀺𑀓𑁄 𑀳𑁄𑀢𑀺, 𑀯𑀺𑀲𑁂𑀲𑁄 𑀳𑁄𑀢𑀺𑁇 𑀢𑀲𑁆𑀲 𑀜𑀸𑀡𑀁 𑀧𑀪𑀺𑀚𑁆𑀚𑀢𑀺𑁇

1777\. 𑀤𑁆𑀯𑁂 𑀧𑀼𑀕𑁆𑀕𑀮𑀸 𑀧𑀝𑀺𑀲𑀫𑁆𑀪𑀺𑀤𑀧𑁆𑀧𑀢𑁆𑀢𑀸, 𑀤𑁆𑀯𑁂𑀧𑀺 𑀧𑀼𑀩𑁆𑀩𑀬𑁄𑀕𑀲𑀫𑁆𑀧𑀦𑁆𑀦𑀸, 𑀤𑁆𑀯𑁂𑀧𑀺 𑀩𑀳𑀼𑀲𑁆𑀲𑀼𑀢𑀸—  𑀏𑀓𑁄 𑀤𑁂𑀲𑀦𑀸𑀩𑀳𑀼𑀮𑁄, 𑀏𑀓𑁄 𑀦 𑀤𑁂𑀲𑀦𑀸𑀩𑀳𑀼𑀮𑁄𑁇 𑀬𑁄 𑀤𑁂𑀲𑀦𑀸𑀩𑀳𑀼𑀮𑁄, 𑀲𑁄 𑀢𑁂𑀦 𑀅𑀢𑀺𑀭𑁂𑀓𑁄 𑀳𑁄𑀢𑀺, 𑀅𑀥𑀺𑀓𑁄 𑀳𑁄𑀢𑀺, 𑀯𑀺𑀲𑁂𑀲𑁄 𑀳𑁄𑀢𑀺𑁇 𑀢𑀲𑁆𑀲 𑀜𑀸𑀡𑀁 𑀧𑀪𑀺𑀚𑁆𑀚𑀢𑀺𑁇

1778\. 𑀤𑁆𑀯𑁂 𑀧𑀼𑀕𑁆𑀕𑀮𑀸 𑀧𑀝𑀺𑀲𑀫𑁆𑀪𑀺𑀤𑀧𑁆𑀧𑀢𑁆𑀢𑀸, 𑀤𑁆𑀯𑁂𑀧𑀺 𑀧𑀼𑀩𑁆𑀩𑀬𑁄𑀕𑀲𑀫𑁆𑀧𑀦𑁆𑀦𑀸, 𑀤𑁆𑀯𑁂𑀧𑀺 𑀩𑀳𑀼𑀲𑁆𑀲𑀼𑀢𑀸, 𑀤𑁆𑀯𑁂𑀧𑀺 𑀤𑁂𑀲𑀦𑀸𑀩𑀳𑀼𑀮𑀸—  𑀏𑀓𑁄 𑀕𑀭𑀽𑀧𑀦𑀺𑀲𑁆𑀲𑀺𑀢𑁄, 𑀏𑀓𑁄 𑀦 𑀕𑀭𑀽𑀧𑀦𑀺𑀲𑁆𑀲𑀺𑀢𑁄𑁇 𑀬𑁄 𑀕𑀭𑀽𑀧𑀦𑀺𑀲𑁆𑀲𑀺𑀢𑁄, 𑀲𑁄 𑀢𑁂𑀦 𑀅𑀢𑀺𑀭𑁂𑀓𑁄 𑀳𑁄𑀢𑀺, 𑀅𑀥𑀺𑀓𑁄 𑀳𑁄𑀢𑀺, 𑀯𑀺𑀲𑁂𑀲𑁄 𑀳𑁄𑀢𑀺𑁇 𑀢𑀲𑁆𑀲 𑀜𑀸𑀡𑀁 𑀧𑀪𑀺𑀚𑁆𑀚𑀢𑀺𑁇

1779\. 𑀤𑁆𑀯𑁂 𑀧𑀼𑀕𑁆𑀕𑀮𑀸 𑀧𑀝𑀺𑀲𑀫𑁆𑀪𑀺𑀤𑀧𑁆𑀧𑀢𑁆𑀢𑀸, 𑀤𑁆𑀯𑁂𑀧𑀺 𑀧𑀼𑀩𑁆𑀩𑀬𑁄𑀕𑀲𑀫𑁆𑀧𑀦𑁆𑀦𑀸, 𑀤𑁆𑀯𑁂𑀧𑀺 𑀩𑀳𑀼𑀲𑁆𑀲𑀼𑀢𑀸, 𑀤𑁆𑀯𑁂𑀧𑀺 𑀤𑁂𑀲𑀦𑀸𑀩𑀳𑀼𑀮𑀸, 𑀤𑁆𑀯𑁂𑀧𑀺 𑀕𑀭𑀽𑀧𑀦𑀺𑀲𑁆𑀲𑀺𑀢𑀸—  𑀏𑀓𑁄 𑀯𑀺𑀳𑀸𑀭𑀩𑀳𑀼𑀮𑁄, 𑀏𑀓𑁄 𑀦 𑀯𑀺𑀳𑀸𑀭𑀩𑀳𑀼𑀮𑁄𑁇 𑀬𑁄 𑀯𑀺𑀳𑀸𑀭𑀩𑀳𑀼𑀮𑁄, 𑀲𑁄 𑀢𑁂𑀦 𑀅𑀢𑀺𑀭𑁂𑀓𑁄 𑀳𑁄𑀢𑀺, 𑀅𑀥𑀺𑀓𑁄 𑀳𑁄𑀢𑀺, 𑀯𑀺𑀲𑁂𑀲𑁄 𑀳𑁄𑀢𑀺𑁇 𑀢𑀲𑁆𑀲 𑀜𑀸𑀡𑀁 𑀧𑀪𑀺𑀚𑁆𑀚𑀢𑀺𑁇

1780\. 𑀤𑁆𑀯𑁂 𑀧𑀼𑀕𑁆𑀕𑀮𑀸 𑀧𑀝𑀺𑀲𑀫𑁆𑀪𑀺𑀤𑀧𑁆𑀧𑀢𑁆𑀢𑀸, 𑀤𑁆𑀯𑁂𑀧𑀺 𑀧𑀼𑀩𑁆𑀩𑀬𑁄𑀕𑀲𑀫𑁆𑀧𑀦𑁆𑀦𑀸, 𑀤𑁆𑀯𑁂𑀧𑀺 𑀩𑀳𑀼𑀲𑁆𑀲𑀼𑀢𑀸, 𑀤𑁆𑀯𑁂𑀧𑀺 𑀤𑁂𑀲𑀦𑀸𑀩𑀳𑀼𑀮𑀸, 𑀤𑁆𑀯𑁂𑀧𑀺 𑀕𑀭𑀽𑀧𑀦𑀺𑀲𑁆𑀲𑀺𑀢𑀸, 𑀤𑁆𑀯𑁂𑀧𑀺 𑀯𑀺𑀳𑀸𑀭𑀩𑀳𑀼𑀮𑀸—  𑀏𑀓𑁄 𑀧𑀘𑁆𑀘𑀯𑁂𑀓𑁆𑀔𑀡𑀸𑀩𑀳𑀼𑀮𑁄, 𑀏𑀓𑁄 𑀦 𑀧𑀘𑁆𑀘𑀯𑁂𑀓𑁆𑀔𑀡𑀸𑀩𑀳𑀼𑀮𑁄𑁇 𑀬𑁄 𑀧𑀘𑁆𑀘𑀯𑁂𑀓𑁆𑀔𑀡𑀸𑀩𑀳𑀼𑀮𑁄, 𑀲𑁄 𑀢𑁂𑀦 𑀅𑀢𑀺𑀭𑁂𑀓𑁄 𑀳𑁄𑀢𑀺, 𑀅𑀥𑀺𑀓𑁄 𑀳𑁄𑀢𑀺, 𑀯𑀺𑀲𑁂𑀲𑁄 𑀳𑁄𑀢𑀺𑁇 𑀢𑀲𑁆𑀲 𑀜𑀸𑀡𑀁 𑀧𑀪𑀺𑀚𑁆𑀚𑀢𑀺𑁇

1781\. 𑀤𑁆𑀯𑁂 𑀧𑀼𑀕𑁆𑀕𑀮𑀸 𑀧𑀝𑀺𑀲𑀫𑁆𑀪𑀺𑀤𑀧𑁆𑀧𑀢𑁆𑀢𑀸, 𑀤𑁆𑀯𑁂𑀧𑀺 𑀧𑀼𑀩𑁆𑀩𑀬𑁄𑀕𑀲𑀫𑁆𑀧𑀦𑁆𑀦𑀸, 𑀤𑁆𑀯𑁂𑀧𑀺 𑀩𑀳𑀼𑀲𑁆𑀲𑀼𑀢𑀸, 𑀤𑁆𑀯𑁂𑀧𑀺 𑀤𑁂𑀲𑀦𑀸𑀩𑀳𑀼𑀮𑀸, 𑀤𑁆𑀯𑁂𑀧𑀺 𑀕𑀭𑀽𑀧𑀦𑀺𑀲𑁆𑀲𑀺𑀢𑀸, 𑀤𑁆𑀯𑁂𑀧𑀺 𑀯𑀺𑀳𑀸𑀭𑀩𑀳𑀼𑀮𑀸, 𑀤𑁆𑀯𑁂𑀧𑀺 𑀧𑀘𑁆𑀘𑀯𑁂𑀓𑁆𑀔𑀡𑀸𑀩𑀳𑀼𑀮𑀸—  𑀏𑀓𑁄 𑀲𑁂𑀔𑀧𑀝𑀺𑀲𑀫𑁆𑀪𑀺𑀤𑀧𑁆𑀧𑀢𑁆𑀢𑁄, 𑀏𑀓𑁄 𑀅𑀲𑁂𑀔𑀧𑀝𑀺𑀲𑀫𑁆𑀪𑀺𑀤𑀧𑁆𑀧𑀢𑁆𑀢𑁄𑁇 𑀬𑁄 𑀅𑀲𑁂𑀔𑀧𑀝𑀺𑀲𑀫𑁆𑀪𑀺𑀤𑀧𑁆𑀧𑀢𑁆𑀢𑁄, 𑀲𑁄 𑀢𑁂𑀦 𑀅𑀢𑀺𑀭𑁂𑀓𑁄 𑀳𑁄𑀢𑀺, 𑀅𑀥𑀺𑀓𑁄 𑀳𑁄𑀢𑀺, 𑀯𑀺𑀲𑁂𑀲𑁄 𑀳𑁄𑀢𑀺𑁇 𑀢𑀲𑁆𑀲 𑀜𑀸𑀡𑀁 𑀧𑀪𑀺𑀚𑁆𑀚𑀢𑀺𑁇

1782\. 𑀤𑁆𑀯𑁂 𑀧𑀼𑀕𑁆𑀕𑀮𑀸 𑀧𑀝𑀺𑀲𑀫𑁆𑀪𑀺𑀤𑀧𑁆𑀧𑀢𑁆𑀢𑀸, 𑀤𑁆𑀯𑁂𑀧𑀺 𑀧𑀼𑀩𑁆𑀩𑀬𑁄𑀕𑀲𑀫𑁆𑀧𑀦𑁆𑀦𑀸, 𑀤𑁆𑀯𑁂𑀧𑀺 𑀩𑀳𑀼𑀲𑁆𑀲𑀼𑀢𑀸, 𑀤𑁆𑀯𑁂𑀧𑀺 𑀤𑁂𑀲𑀦𑀸𑀩𑀳𑀼𑀮𑀸, 𑀤𑁆𑀯𑁂𑀧𑀺 𑀕𑀭𑀽𑀧𑀦𑀺𑀲𑁆𑀲𑀺𑀢𑀸, 𑀤𑁆𑀯𑁂𑀧𑀺 𑀯𑀺𑀳𑀸𑀭𑀩𑀳𑀼𑀮𑀸, 𑀤𑁆𑀯𑁂𑀧𑀺 𑀧𑀘𑁆𑀘𑀯𑁂𑀓𑁆𑀔𑀡𑀸𑀩𑀳𑀼𑀮𑀸, 𑀤𑁆𑀯𑁂𑀧𑀺 𑀅𑀲𑁂𑀔𑀧𑀝𑀺𑀲𑀫𑁆𑀪𑀺𑀤𑀧𑁆𑀧𑀢𑁆𑀢𑀸—  𑀏𑀓𑁄 𑀲𑀸𑀯𑀓𑀧𑀸𑀭𑀫𑀺𑀧𑁆𑀧𑀢𑁆𑀢𑁄, 𑀏𑀓𑁄 𑀦 𑀲𑀸𑀯𑀓𑀧𑀸𑀭𑀫𑀺𑀧𑁆𑀧𑀢𑁆𑀢𑁄𑁇 𑀬𑁄 𑀲𑀸𑀯𑀓𑀧𑀸𑀭𑀫𑀺𑀧𑁆𑀧𑀢𑁆𑀢𑁄, 𑀲𑁄 𑀢𑁂𑀦 𑀅𑀢𑀺𑀭𑁂𑀓𑁄 𑀳𑁄𑀢𑀺, 𑀅𑀥𑀺𑀓𑁄 𑀳𑁄𑀢𑀺, 𑀯𑀺𑀲𑁂𑀲𑁄 𑀳𑁄𑀢𑀺𑁇 𑀢𑀲𑁆𑀲 𑀜𑀸𑀡𑀁 𑀧𑀪𑀺𑀚𑁆𑀚𑀢𑀺𑁇

1783\. 𑀤𑁆𑀯𑁂 𑀧𑀼𑀕𑁆𑀕𑀮𑀸 𑀧𑀝𑀺𑀲𑀫𑁆𑀪𑀺𑀤𑀧𑁆𑀧𑀢𑁆𑀢𑀸, 𑀤𑁆𑀯𑁂𑀧𑀺 𑀧𑀼𑀩𑁆𑀩𑀬𑁄𑀕𑀲𑀫𑁆𑀧𑀦𑁆𑀦𑀸, 𑀤𑁆𑀯𑁂𑀧𑀺 𑀩𑀳𑀼𑀲𑁆𑀲𑀼𑀢𑀸, 𑀤𑁆𑀯𑁂𑀧𑀺 𑀤𑁂𑀲𑀦𑀸𑀩𑀳𑀼𑀮𑀸, 𑀤𑁆𑀯𑁂𑀧𑀺 𑀕𑀭𑀽𑀧𑀦𑀺𑀲𑁆𑀲𑀺𑀢𑀸, 𑀤𑁆𑀯𑁂𑀧𑀺 𑀯𑀺𑀳𑀸𑀭𑀩𑀳𑀼𑀮𑀸, 𑀤𑁆𑀯𑁂𑀧𑀺 𑀧𑀘𑁆𑀘𑀯𑁂𑀓𑁆𑀔𑀡𑀸𑀩𑀳𑀼𑀮𑀸, 𑀤𑁆𑀯𑁂𑀧𑀺 𑀅𑀲𑁂𑀔𑀧𑀝𑀺𑀲𑀫𑁆𑀪𑀺𑀤𑀧𑁆𑀧𑀢𑁆𑀢𑀸—  𑀏𑀓𑁄 𑀲𑀸𑀯𑀓𑀧𑀸𑀭𑀫𑀺𑀧𑁆𑀧𑀢𑁆𑀢𑁄, 𑀏𑀓𑁄 𑀧𑀘𑁆𑀘𑁂𑀓𑀲𑀫𑁆𑀩𑀼𑀤𑁆𑀥𑁄𑁇 𑀬𑁄 𑀧𑀘𑁆𑀘𑁂𑀓𑀲𑀫𑁆𑀩𑀼𑀤𑁆𑀥𑁄, 𑀲𑁄 𑀢𑁂𑀦 𑀅𑀢𑀺𑀭𑁂𑀓𑁄 𑀳𑁄𑀢𑀺, 𑀅𑀥𑀺𑀓𑁄 𑀳𑁄𑀢𑀺, 𑀯𑀺𑀲𑁂𑀲𑁄 𑀳𑁄𑀢𑀺𑁇 𑀢𑀲𑁆𑀲 𑀜𑀸𑀡𑀁 𑀧𑀪𑀺𑀚𑁆𑀚𑀢𑀺𑁇

1784\. 𑀧𑀘𑁆𑀘𑁂𑀓𑀩𑀼𑀤𑁆𑀥𑀜𑁆𑀘 𑀲𑀤𑁂𑀯𑀓𑀜𑁆𑀘 𑀮𑁄𑀓𑀁 𑀉𑀧𑀸𑀤𑀸𑀬 𑀢𑀣𑀸𑀕𑀢𑁄 𑀅𑀭𑀳𑀁 𑀲𑀫𑁆𑀫𑀸𑀲𑀫𑁆𑀩𑀼𑀤𑁆𑀥𑁄 𑀅𑀕𑁆𑀕𑁄 𑀧𑀝𑀺𑀲𑀫𑁆𑀪𑀺𑀤𑀧𑁆𑀧𑀢𑁆𑀢𑁄 𑀧𑀜𑁆𑀜𑀸𑀧𑀪𑁂𑀤𑀓𑀼𑀲𑀮𑁄 𑀧𑀪𑀺𑀦𑁆𑀦𑀜𑀸𑀡𑁄 𑀅𑀥𑀺𑀕𑀢𑀧𑀝𑀺𑀲𑀫𑁆𑀪𑀺𑀤𑁄 𑀘𑀢𑀼𑀯𑁂𑀲𑀸𑀭𑀚𑁆𑀚𑀧𑁆𑀧𑀢𑁆𑀢𑁄 𑀤𑀲𑀩𑀮𑀥𑀸𑀭𑀻 𑀧𑀼𑀭𑀺𑀲𑀸𑀲𑀪𑁄 𑀧𑀼𑀭𑀺𑀲𑀲𑀻𑀳𑁄…𑀧𑁂…  𑀬𑁂𑀧𑀺 𑀢𑁂 𑀔𑀢𑁆𑀢𑀺𑀬𑀧𑀡𑁆𑀟𑀺𑀢𑀸 𑀩𑁆𑀭𑀸𑀳𑁆𑀫𑀡𑀧𑀡𑁆𑀟𑀺𑀢𑀸 𑀕𑀳𑀧𑀢𑀺𑀧𑀡𑁆𑀟𑀺𑀢𑀸 𑀲𑀫𑀡𑀧𑀡𑁆𑀟𑀺𑀢𑀸 𑀦𑀺𑀧𑀼𑀡𑀸 𑀓𑀢𑀧𑀭𑀧𑁆𑀧𑀯𑀸𑀤𑀸 𑀯𑀸𑀮𑀯𑁂𑀥𑀺𑀭𑀽𑀧𑀸 𑀯𑁄𑀪𑀺𑀦𑁆𑀤𑀦𑁆𑀢𑀸 𑀫𑀜𑁆𑀜𑁂 𑀘𑀭𑀦𑁆𑀢𑀺 𑀧𑀜𑁆𑀜𑀸𑀕𑀢𑁂𑀦 𑀤𑀺𑀝𑁆𑀞𑀺𑀕𑀢𑀸𑀦𑀺, 𑀢𑁂 𑀧𑀜𑁆𑀳𑀁 𑀅𑀪𑀺𑀲𑀗𑁆𑀔𑀭𑀺𑀢𑁆𑀯𑀸 𑀅𑀪𑀺𑀲𑀗𑁆𑀔𑀭𑀺𑀢𑁆𑀯𑀸 𑀢𑀣𑀸𑀕𑀢𑀁 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀧𑀼𑀘𑁆𑀙𑀦𑁆𑀢𑀺 𑀕𑀽𑀍𑀳𑀸𑀦𑀺 𑀘 𑀧𑀝𑀺𑀘𑁆𑀙𑀦𑁆𑀦𑀸𑀦𑀺 𑀘𑁇 𑀓𑀣𑀺𑀢𑀸 𑀯𑀺𑀲𑀚𑁆𑀚𑀺𑀢𑀸 𑀘 𑀢𑁂 𑀧𑀜𑁆𑀳𑀸 𑀪𑀕𑀯𑀢𑀸 𑀳𑁄𑀦𑁆𑀢𑀺 𑀦𑀺𑀤𑁆𑀤𑀺𑀝𑁆𑀞𑀓𑀸𑀭𑀡𑀸, 𑀉𑀧𑀓𑁆𑀔𑀺𑀢𑁆𑀢𑀓𑀸 𑀘 𑀢𑁂 𑀪𑀕𑀯𑀢𑁄 𑀲𑀫𑁆𑀧𑀚𑁆𑀚𑀦𑁆𑀢𑀺𑁇 𑀅𑀣 𑀔𑁄 𑀪𑀕𑀯𑀸 𑀢𑀢𑁆𑀣 𑀅𑀢𑀺𑀭𑁄𑀘𑀢𑀺, 𑀬𑀤𑀺𑀤𑀁 𑀧𑀜𑁆𑀜𑀸𑀬𑀸𑀢𑀺 𑀅𑀕𑁆𑀕𑁄 𑀧𑀝𑀺𑀲𑀫𑁆𑀪𑀺𑀤𑀧𑁆𑀧𑀢𑁆𑀢𑁄𑀢𑀺𑁇

---

1785\. 𑀫𑀳𑀸𑀧𑀜𑁆𑀜𑀸𑀓𑀣𑀸 𑀦𑀺𑀝𑁆𑀞𑀺𑀢𑀸𑁇



[Go to previous page (3.1.1 Soḷasapaññāniddesa)](3.1.1.md) / [Go to parent page (3.1 Mahāpaññākathā)](../3.1.md) / [Go to next page (3.2 Iddhikathā)](../3.2.md)


