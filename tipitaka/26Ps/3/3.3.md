
[Home](/) / [26Ps Paṭisambhidāmaggapāḷi](../../26Ps.md) / [3 Paññāvagga](../3.md)

# 𑁩𑁇𑁩 𑀅𑀪𑀺𑀲𑀫𑀬𑀓𑀣𑀸

### 𑀧𑀜𑁆𑀜𑀸𑀯𑀕𑁆𑀕

### 𑀅𑀪𑀺𑀲𑀫𑀬𑀓𑀣𑀸

(19.)

1815\. **𑀅𑀪𑀺𑀲𑀫𑀬𑁄**𑀢𑀺𑁇 𑀓𑁂𑀦 𑀅𑀪𑀺𑀲𑀫𑁂𑀢𑀺? 𑀘𑀺𑀢𑁆𑀢𑁂𑀦 𑀅𑀪𑀺𑀲𑀫𑁂𑀢𑀺𑁇

1816\. 𑀳𑀜𑁆𑀘𑀺 𑀘𑀺𑀢𑁆𑀢𑁂𑀦 𑀅𑀪𑀺𑀲𑀫𑁂𑀢𑀺, 𑀢𑁂𑀦 𑀳𑀺 𑀅𑀜𑁆𑀜𑀸𑀡𑀻 𑀅𑀪𑀺𑀲𑀫𑁂𑀢𑀺? 𑀦 𑀅𑀜𑁆𑀜𑀸𑀡𑀻 𑀅𑀪𑀺𑀲𑀫𑁂𑀢𑀺𑁇 𑀜𑀸𑀡𑁂𑀦 𑀅𑀪𑀺𑀲𑀫𑁂𑀢𑀺𑁇

1817\. 𑀳𑀜𑁆𑀘𑀺 𑀜𑀸𑀡𑁂𑀦 𑀅𑀪𑀺𑀲𑀫𑁂𑀢𑀺, 𑀢𑁂𑀦 𑀳𑀺 𑀅𑀘𑀺𑀢𑁆𑀢𑁂𑀦 𑀘 𑀜𑀸𑀡𑁂𑀦 𑀘 𑀅𑀘𑀺𑀢𑁆𑀢𑀓𑁄 𑀅𑀪𑀺𑀲𑀫𑁂𑀢𑀺? 𑀦 𑀅𑀘𑀺𑀢𑁆𑀢𑀓𑁄 𑀅𑀪𑀺𑀲𑀫𑁂𑀢𑀺𑁇 𑀘𑀺𑀢𑁆𑀢𑁂𑀦 𑀘 𑀜𑀸𑀡𑁂𑀦 𑀘 𑀅𑀪𑀺𑀲𑀫𑁂𑀢𑀺𑁇

1818\. 𑀳𑀜𑁆𑀘𑀺 𑀘𑀺𑀢𑁆𑀢𑁂𑀦 𑀘 𑀜𑀸𑀡𑁂𑀦 𑀘 𑀅𑀪𑀺𑀲𑀫𑁂𑀢𑀺, 𑀢𑁂𑀦 𑀳𑀺 𑀓𑀸𑀫𑀸𑀯𑀘𑀭𑀘𑀺𑀢𑁆𑀢𑁂𑀦 𑀘 𑀜𑀸𑀡𑁂𑀦 𑀘 𑀅𑀪𑀺𑀲𑀫𑁂𑀢𑀺? 𑀦 𑀓𑀸𑀫𑀸𑀯𑀘𑀭𑀘𑀺𑀢𑁆𑀢𑁂𑀦 𑀘 𑀜𑀸𑀡𑁂𑀦 𑀘 𑀅𑀪𑀺𑀲𑀫𑁂𑀢𑀺𑁇

1819\. 𑀢𑁂𑀦 𑀳𑀺 𑀭𑀽𑀧𑀸𑀯𑀘𑀭𑀘𑀺𑀢𑁆𑀢𑁂𑀦 𑀘 𑀜𑀸𑀡𑁂𑀦 𑀘 𑀅𑀪𑀺𑀲𑀫𑁂𑀢𑀺? 𑀦 𑀭𑀽𑀧𑀸𑀯𑀘𑀭𑀘𑀺𑀢𑁆𑀢𑁂𑀦 𑀘 𑀜𑀸𑀡𑁂𑀦 𑀘 𑀅𑀪𑀺𑀲𑀫𑁂𑀢𑀺𑁇

1820\. 𑀢𑁂𑀦 𑀳𑀺 𑀅𑀭𑀽𑀧𑀸𑀯𑀘𑀭𑀘𑀺𑀢𑁆𑀢𑁂𑀦 𑀘 𑀜𑀸𑀡𑁂𑀦 𑀘 𑀅𑀪𑀺𑀲𑀫𑁂𑀢𑀺? 𑀦 𑀅𑀭𑀽𑀧𑀸𑀯𑀘𑀭𑀘𑀺𑀢𑁆𑀢𑁂𑀦 𑀘 𑀜𑀸𑀡𑁂𑀦 𑀘 𑀅𑀪𑀺𑀲𑀫𑁂𑀢𑀺𑁇

1821\. 𑀢𑁂𑀦 𑀳𑀺 𑀓𑀫𑁆𑀫𑀲𑁆𑀲𑀓𑀢𑀘𑀺𑀢𑁆𑀢𑁂𑀦 𑀘 𑀜𑀸𑀡𑁂𑀦 𑀘 𑀅𑀪𑀺𑀲𑀫𑁂𑀢𑀺? 𑀦 𑀓𑀫𑁆𑀫𑀲𑁆𑀲𑀓𑀢𑀘𑀺𑀢𑁆𑀢𑁂𑀦 𑀘 𑀜𑀸𑀡𑁂𑀦 𑀘 𑀅𑀪𑀺𑀲𑀫𑁂𑀢𑀺𑁇

1822\. 𑀢𑁂𑀦 𑀳𑀺 𑀲𑀘𑁆𑀘𑀸𑀦𑀼𑀮𑁄𑀫𑀺𑀓𑀘𑀺𑀢𑁆𑀢𑁂𑀦 𑀘 𑀜𑀸𑀡𑁂𑀦 𑀘 𑀅𑀪𑀺𑀲𑀫𑁂𑀢𑀺? 𑀦 𑀲𑀘𑁆𑀘𑀸𑀦𑀼𑀮𑁄𑀫𑀺𑀓𑀘𑀺𑀢𑁆𑀢𑁂𑀦 𑀘 𑀜𑀸𑀡𑁂𑀦 𑀘 𑀅𑀪𑀺𑀲𑀫𑁂𑀢𑀺𑁇

1823\. 𑀢𑁂𑀦 𑀳𑀺 𑀅𑀢𑀻𑀢𑀘𑀺𑀢𑁆𑀢𑁂𑀦 𑀘 𑀜𑀸𑀡𑁂𑀦 𑀘 𑀅𑀪𑀺𑀲𑀫𑁂𑀢𑀺? 𑀦 𑀅𑀢𑀻𑀢𑀘𑀺𑀢𑁆𑀢𑁂𑀦 𑀘 𑀜𑀸𑀡𑁂𑀦 𑀘 𑀅𑀪𑀺𑀲𑀫𑁂𑀢𑀺𑁇

1824\. 𑀢𑁂𑀦 𑀳𑀺 𑀅𑀦𑀸𑀕𑀢𑀘𑀺𑀢𑁆𑀢𑁂𑀦 𑀘 𑀜𑀸𑀡𑁂𑀦 𑀘 𑀅𑀪𑀺𑀲𑀫𑁂𑀢𑀺? 𑀦 𑀅𑀦𑀸𑀕𑀢𑀘𑀺𑀢𑁆𑀢𑁂𑀦 𑀘 𑀜𑀸𑀡𑁂𑀦 𑀘 𑀅𑀪𑀺𑀲𑀫𑁂𑀢𑀺𑁇

1825\. 𑀢𑁂𑀦 𑀳𑀺 𑀧𑀘𑁆𑀘𑀼𑀧𑁆𑀧𑀦𑁆𑀦𑀮𑁄𑀓𑀺𑀬𑀘𑀺𑀢𑁆𑀢𑁂𑀦 𑀘 𑀜𑀸𑀡𑁂𑀦 𑀘 𑀅𑀪𑀺𑀲𑀫𑁂𑀢𑀺? 𑀦 𑀧𑀘𑁆𑀘𑀼𑀧𑁆𑀧𑀦𑁆𑀦𑀮𑁄𑀓𑀺𑀬𑀘𑀺𑀢𑁆𑀢𑁂𑀦 𑀘 𑀜𑀸𑀡𑁂𑀦 𑀘 𑀅𑀪𑀺𑀲𑀫𑁂𑀢𑀺𑁇 𑀮𑁄𑀓𑀼𑀢𑁆𑀢𑀭𑀫𑀕𑁆𑀕𑀓𑁆𑀔𑀡𑁂 𑀧𑀘𑁆𑀘𑀼𑀧𑁆𑀧𑀦𑁆𑀦𑀘𑀺𑀢𑁆𑀢𑁂𑀦 𑀘 𑀜𑀸𑀡𑁂𑀦 𑀘 𑀅𑀪𑀺𑀲𑀫𑁂𑀢𑀺𑁇

1826\. 𑀓𑀣𑀁 𑀮𑁄𑀓𑀼𑀢𑁆𑀢𑀭𑀫𑀕𑁆𑀕𑀓𑁆𑀔𑀡𑁂 𑀧𑀘𑁆𑀘𑀼𑀧𑁆𑀧𑀦𑁆𑀦𑀘𑀺𑀢𑁆𑀢𑁂𑀦 𑀘 𑀜𑀸𑀡𑁂𑀦 𑀘 𑀅𑀪𑀺𑀲𑀫𑁂𑀢𑀺? 𑀮𑁄𑀓𑀼𑀢𑁆𑀢𑀭𑀫𑀕𑁆𑀕𑀓𑁆𑀔𑀡𑁂 𑀉𑀧𑁆𑀧𑀸𑀤𑀸𑀥𑀺𑀧𑀢𑁂𑀬𑁆𑀬𑀁 𑀘𑀺𑀢𑁆𑀢𑀁 𑀜𑀸𑀡𑀲𑁆𑀲 𑀳𑁂𑀢𑀼 𑀧𑀘𑁆𑀘𑀬𑁄 𑀘 𑀢𑀁𑀲𑀫𑁆𑀧𑀬𑀼𑀢𑁆𑀢𑀁 𑀦𑀺𑀭𑁄𑀥𑀕𑁄𑀘𑀭𑀁 𑀤𑀲𑁆𑀲𑀦𑀸𑀥𑀺𑀧𑀢𑁂𑀬𑁆𑀬𑀁 𑀜𑀸𑀡𑀁 𑀘𑀺𑀢𑁆𑀢𑀲𑁆𑀲 𑀳𑁂𑀢𑀼 𑀧𑀘𑁆𑀘𑀬𑁄 𑀘 𑀢𑀁𑀲𑀫𑁆𑀧𑀬𑀼𑀢𑁆𑀢𑀁 𑀜𑀸𑀡𑀁 𑀦𑀺𑀭𑁄𑀥𑀕𑁄𑀘𑀭𑀁𑁇 𑀏𑀯𑀁 𑀮𑁄𑀓𑀼𑀢𑁆𑀢𑀭𑀫𑀕𑁆𑀕𑀓𑁆𑀔𑀡𑁂 𑀧𑀘𑁆𑀘𑀼𑀧𑁆𑀧𑀦𑁆𑀦𑀘𑀺𑀢𑁆𑀢𑁂𑀦 𑀘 𑀜𑀸𑀡𑁂𑀦 𑀘 𑀅𑀪𑀺𑀲𑀫𑁂𑀢𑀺𑁇

(20.)

1827\. 𑀓𑀺𑀁 𑀦𑀼 𑀏𑀢𑁆𑀢𑀓𑁄𑀬𑁂𑀯 𑀅𑀪𑀺𑀲𑀫𑀬𑁄𑀢𑀺? 𑀦 𑀳𑀺𑁇 𑀮𑁄𑀓𑀼𑀢𑁆𑀢𑀭𑀫𑀕𑁆𑀕𑀓𑁆𑀔𑀡𑁂 𑀤𑀲𑁆𑀲𑀦𑀸𑀪𑀺𑀲𑀫𑀬𑁄 𑀲𑀫𑁆𑀫𑀸𑀤𑀺𑀝𑁆𑀞𑀺, 𑀅𑀪𑀺𑀦𑀺𑀭𑁄𑀧𑀦𑀸𑀪𑀺𑀲𑀫𑀬𑁄 𑀲𑀫𑁆𑀫𑀸𑀲𑀗𑁆𑀓𑀧𑁆𑀧𑁄, 𑀧𑀭𑀺𑀕𑁆𑀕𑀳𑀸𑀪𑀺𑀲𑀫𑀬𑁄 𑀲𑀫𑁆𑀫𑀸𑀯𑀸𑀘𑀸, 𑀲𑀫𑀼𑀝𑁆𑀞𑀸𑀦𑀸𑀪𑀺𑀲𑀫𑀬𑁄 𑀲𑀫𑁆𑀫𑀸𑀓𑀫𑁆𑀫𑀦𑁆𑀢𑁄, 𑀯𑁄𑀤𑀸𑀦𑀸𑀪𑀺𑀲𑀫𑀬𑁄 𑀲𑀫𑁆𑀫𑀸𑀆𑀚𑀻𑀯𑁄, 𑀧𑀕𑁆𑀕𑀳𑀸𑀪𑀺𑀲𑀫𑀬𑁄 𑀲𑀫𑁆𑀫𑀸𑀯𑀸𑀬𑀸𑀫𑁄, 𑀉𑀧𑀝𑁆𑀞𑀸𑀦𑀸𑀪𑀺𑀲𑀫𑀬𑁄 𑀲𑀫𑁆𑀫𑀸𑀲𑀢𑀺, 𑀅𑀯𑀺𑀓𑁆𑀔𑁂𑀧𑀸𑀪𑀺𑀲𑀫𑀬𑁄 𑀲𑀫𑁆𑀫𑀸𑀲𑀫𑀸𑀥𑀺; 𑀉𑀧𑀝𑁆𑀞𑀸𑀦𑀸𑀪𑀺𑀲𑀫𑀬𑁄 𑀲𑀢𑀺𑀲𑀫𑁆𑀩𑁄𑀚𑁆𑀛𑀗𑁆𑀕𑁄, 𑀧𑀯𑀺𑀘𑀬𑀸𑀪𑀺𑀲𑀫𑀬𑁄 𑀥𑀫𑁆𑀫𑀯𑀺𑀘𑀬𑀲𑀫𑁆𑀩𑁄𑀚𑁆𑀛𑀗𑁆𑀕𑁄, 𑀧𑀕𑁆𑀕𑀳𑀸𑀪𑀺𑀲𑀫𑀬𑁄 𑀯𑀻𑀭𑀺𑀬𑀲𑀫𑁆𑀩𑁄𑀚𑁆𑀛𑀗𑁆𑀕𑁄, 𑀨𑀭𑀡𑀸𑀪𑀺𑀲𑀫𑀬𑁄 𑀧𑀻𑀢𑀺𑀲𑀫𑁆𑀩𑁄𑀚𑁆𑀛𑀗𑁆𑀕𑁄, 𑀉𑀧𑀲𑀫𑀸𑀪𑀺𑀲𑀫𑀬𑁄 𑀧𑀲𑁆𑀲𑀤𑁆𑀥𑀺𑀲𑀫𑁆𑀩𑁄𑀚𑁆𑀛𑀗𑁆𑀕𑁄, 𑀅𑀯𑀺𑀓𑁆𑀔𑁂𑀧𑀸𑀪𑀺𑀲𑀫𑀬𑁄 𑀲𑀫𑀸𑀥𑀺𑀲𑀫𑁆𑀩𑁄𑀚𑁆𑀛𑀗𑁆𑀕𑁄, 𑀧𑀝𑀺𑀲𑀗𑁆𑀔𑀸𑀦𑀸𑀪𑀺𑀲𑀫𑀬𑁄 𑀉𑀧𑁂𑀓𑁆𑀔𑀸𑀲𑀫𑁆𑀩𑁄𑀚𑁆𑀛𑀗𑁆𑀕𑁄; 𑀅𑀲𑁆𑀲𑀤𑁆𑀥𑀺𑀬𑁂 𑀅𑀓𑀫𑁆𑀧𑀺𑀬𑀸𑀪𑀺𑀲𑀫𑀬𑁄 𑀲𑀤𑁆𑀥𑀸𑀩𑀮𑀁, 𑀓𑁄𑀲𑀚𑁆𑀚𑁂 𑀅𑀓𑀫𑁆𑀧𑀺𑀬𑀸𑀪𑀺𑀲𑀫𑀬𑁄 𑀯𑀻𑀭𑀺𑀬𑀩𑀮𑀁, 𑀧𑀫𑀸𑀤𑁂 𑀅𑀓𑀫𑁆𑀧𑀺𑀬𑀸𑀪𑀺𑀲𑀫𑀬𑁄 𑀲𑀢𑀺𑀩𑀮𑀁, 𑀉𑀤𑁆𑀥𑀘𑁆𑀘𑁂 𑀅𑀓𑀫𑁆𑀧𑀺𑀬𑀸𑀪𑀺𑀲𑀫𑀬𑁄 𑀲𑀫𑀸𑀥𑀺𑀩𑀮𑀁, 𑀅𑀯𑀺𑀚𑁆𑀚𑀸𑀬 𑀅𑀓𑀫𑁆𑀧𑀺𑀬𑀸𑀪𑀺𑀲𑀫𑀬𑁄 𑀧𑀜𑁆𑀜𑀸𑀩𑀮𑀁; 𑀅𑀥𑀺𑀫𑁄𑀓𑁆𑀔𑀸𑀪𑀺𑀲𑀫𑀬𑁄 𑀲𑀤𑁆𑀥𑀺𑀦𑁆𑀤𑁆𑀭𑀺𑀬𑀁, 𑀧𑀕𑁆𑀕𑀳𑀸𑀪𑀺𑀲𑀫𑀬𑁄 𑀯𑀻𑀭𑀺𑀬𑀺𑀦𑁆𑀤𑁆𑀭𑀺𑀬𑀁, 𑀉𑀧𑀝𑁆𑀞𑀸𑀦𑀸𑀪𑀺𑀲𑀫𑀬𑁄 𑀲𑀢𑀺𑀦𑁆𑀤𑁆𑀭𑀺𑀬𑀁, 𑀅𑀯𑀺𑀓𑁆𑀔𑁂𑀧𑀸𑀪𑀺𑀲𑀫𑀬𑁄 𑀲𑀫𑀸𑀥𑀺𑀦𑁆𑀤𑁆𑀭𑀺𑀬𑀁, 𑀤𑀲𑁆𑀲𑀦𑀸𑀪𑀺𑀲𑀫𑀬𑁄 𑀧𑀜𑁆𑀜𑀺𑀦𑁆𑀤𑁆𑀭𑀺𑀬𑀁𑁇 𑀆𑀥𑀺𑀧𑀢𑁂𑀬𑁆𑀬𑀝𑁆𑀞𑁂𑀦 𑀇𑀦𑁆𑀤𑁆𑀭𑀺𑀬𑀸𑀪𑀺𑀲𑀫𑀬𑁄, 𑀅𑀓𑀫𑁆𑀧𑀺𑀬𑀝𑁆𑀞𑁂𑀦 𑀩𑀮𑀸𑀪𑀺𑀲𑀫𑀬𑁄, 𑀦𑀺𑀬𑁆𑀬𑀸𑀦𑀝𑁆𑀞𑁂𑀦 𑀩𑁄𑀚𑁆𑀛𑀗𑁆𑀕𑀸𑀪𑀺𑀲𑀫𑀬𑁄, 𑀳𑁂𑀢𑀼𑀝𑁆𑀞𑁂𑀦 𑀫𑀕𑁆𑀕𑀸𑀪𑀺𑀲𑀫𑀬𑁄, 𑀉𑀧𑀝𑁆𑀞𑀸𑀦𑀝𑁆𑀞𑁂𑀦 𑀲𑀢𑀺𑀧𑀝𑁆𑀞𑀸𑀦𑀸𑀪𑀺𑀲𑀫𑀬𑁄, 𑀧𑀤𑀳𑀝𑁆𑀞𑁂𑀦 𑀲𑀫𑁆𑀫𑀧𑁆𑀧𑀥𑀸𑀦𑀸𑀪𑀺𑀲𑀫𑀬𑁄, 𑀇𑀚𑁆𑀛𑀦𑀝𑁆𑀞𑁂𑀦 𑀇𑀤𑁆𑀥𑀺𑀧𑀸𑀤𑀸𑀪𑀺𑀲𑀫𑀬𑁄, 𑀢𑀣𑀝𑁆𑀞𑁂𑀦 𑀲𑀘𑁆𑀘𑀸𑀪𑀺𑀲𑀫𑀬𑁄, 𑀅𑀯𑀺𑀓𑁆𑀔𑁂𑀧𑀝𑁆𑀞𑁂𑀦 𑀲𑀫𑀣𑀸𑀪𑀺𑀲𑀫𑀬𑁄, 𑀅𑀦𑀼𑀧𑀲𑁆𑀲𑀦𑀝𑁆𑀞𑁂𑀦 𑀯𑀺𑀧𑀲𑁆𑀲𑀦𑀸𑀪𑀺𑀲𑀫𑀬𑁄, 𑀏𑀓𑀭𑀲𑀝𑁆𑀞𑁂𑀦 𑀲𑀫𑀣𑀯𑀺𑀧𑀲𑁆𑀲𑀦𑀸𑀪𑀺𑀲𑀫𑀬𑁄, 𑀅𑀦𑀢𑀺𑀯𑀢𑁆𑀢𑀦𑀝𑁆𑀞𑁂𑀦 𑀬𑀼𑀕𑀦𑀤𑁆𑀥𑀸𑀪𑀺𑀲𑀫𑀬𑁄, 𑀲𑀁𑀯𑀭𑀝𑁆𑀞𑁂𑀦 𑀲𑀻𑀮𑀯𑀺𑀲𑀼𑀤𑁆𑀥𑀺𑀅𑀪𑀺𑀲𑀫𑀬𑁄, 𑀅𑀯𑀺𑀓𑁆𑀔𑁂𑀧𑀝𑁆𑀞𑁂𑀦 𑀯𑀺𑀲𑀼𑀤𑁆𑀥𑀺𑀅𑀪𑀺𑀲𑀫𑀬𑁄, 𑀤𑀲𑁆𑀲𑀦𑀝𑁆𑀞𑁂𑀦 𑀤𑀺𑀝𑁆𑀞𑀺𑀯𑀺𑀲𑀼𑀤𑁆𑀥𑀺𑀅𑀪𑀺𑀲𑀫𑀬𑁄, 𑀫𑀼𑀢𑁆𑀢𑀝𑁆𑀞𑁂𑀦 𑀯𑀺𑀫𑁄𑀓𑁆𑀔𑀸𑀪𑀺𑀲𑀫𑀬𑁄, 𑀧𑀝𑀺𑀯𑁂𑀥𑀝𑁆𑀞𑁂𑀦 𑀯𑀺𑀚𑁆𑀚𑀸𑀪𑀺𑀲𑀫𑀬𑁄, 𑀧𑀭𑀺𑀘𑁆𑀘𑀸𑀕𑀝𑁆𑀞𑁂𑀦 𑀯𑀺𑀫𑀼𑀢𑁆𑀢𑀺𑀅𑀪𑀺𑀲𑀫𑀬𑁄, 𑀲𑀫𑀼𑀘𑁆𑀙𑁂𑀤𑀝𑁆𑀞𑁂𑀦 𑀔𑀬𑁂 𑀜𑀸𑀡𑀁 𑀅𑀪𑀺𑀲𑀫𑀬𑁄𑁇 𑀙𑀦𑁆𑀤𑁄 𑀫𑀽𑀮𑀝𑁆𑀞𑁂𑀦 𑀅𑀪𑀺𑀲𑀫𑀬𑁄, 𑀫𑀦𑀲𑀺𑀓𑀸𑀭𑁄 𑀲𑀫𑀼𑀝𑁆𑀞𑀸𑀦𑀝𑁆𑀞𑁂𑀦 𑀅𑀪𑀺𑀲𑀫𑀬𑁄, 𑀨𑀲𑁆𑀲𑁄 𑀲𑀫𑁄𑀥𑀸𑀦𑀝𑁆𑀞𑁂𑀦 𑀅𑀪𑀺𑀲𑀫𑀬𑁄, 𑀯𑁂𑀤𑀦𑀸 𑀲𑀫𑁄𑀲𑀭𑀡𑀝𑁆𑀞𑁂𑀦 𑀅𑀪𑀺𑀲𑀫𑀬𑁄, 𑀲𑀫𑀸𑀥𑀺 𑀧𑀫𑀼𑀔𑀝𑁆𑀞𑁂𑀦 𑀅𑀪𑀺𑀲𑀫𑀬𑁄, 𑀲𑀢𑀺 𑀆𑀥𑀺𑀧𑀢𑁂𑀬𑁆𑀬𑀝𑁆𑀞𑁂𑀦 𑀅𑀪𑀺𑀲𑀫𑀬𑁄, 𑀧𑀜𑁆𑀜𑀸 𑀢𑀤𑀼𑀢𑁆𑀢𑀭𑀝𑁆𑀞𑁂𑀦 𑀅𑀪𑀺𑀲𑀫𑀬𑁄, 𑀯𑀺𑀫𑀼𑀢𑁆𑀢𑀺 𑀲𑀸𑀭𑀝𑁆𑀞𑁂𑀦 𑀅𑀪𑀺𑀲𑀫𑀬𑁄, 𑀅𑀫𑀢𑁄𑀕𑀥𑀁 𑀦𑀺𑀩𑁆𑀩𑀸𑀦𑀁 𑀧𑀭𑀺𑀬𑁄𑀲𑀸𑀦𑀝𑁆𑀞𑁂𑀦 𑀅𑀪𑀺𑀲𑀫𑀬𑁄𑁇

(21.)

1828\. 𑀓𑀺𑀁 𑀦𑀼 𑀏𑀢𑁆𑀢𑀓𑁄𑀬𑁂𑀯 𑀅𑀪𑀺𑀲𑀫𑀬𑁄𑀢𑀺? 𑀦 𑀳𑀺𑁇 𑀲𑁄𑀢𑀸𑀧𑀢𑁆𑀢𑀺𑀫𑀕𑁆𑀕𑀓𑁆𑀔𑀡𑁂 𑀤𑀲𑁆𑀲𑀦𑀸𑀪𑀺𑀲𑀫𑀬𑁄 𑀲𑀫𑁆𑀫𑀸𑀤𑀺𑀝𑁆𑀞𑀺…𑀧𑁂…  𑀅𑀫𑀢𑁄𑀕𑀥𑀁 𑀦𑀺𑀩𑁆𑀩𑀸𑀦𑀁 𑀧𑀭𑀺𑀬𑁄𑀲𑀸𑀦𑀝𑁆𑀞𑁂𑀦 𑀅𑀪𑀺𑀲𑀫𑀬𑁄𑁇

1829\. 𑀓𑀺𑀁 𑀦𑀼 𑀏𑀢𑁆𑀢𑀓𑁄𑀬𑁂𑀯 𑀅𑀪𑀺𑀲𑀫𑀬𑁄𑀢𑀺? 𑀦 𑀳𑀺𑁇 𑀲𑁄𑀢𑀸𑀧𑀢𑁆𑀢𑀺𑀨𑀮𑀓𑁆𑀔𑀡𑁂 𑀤𑀲𑁆𑀲𑀦𑀸𑀪𑀺𑀲𑀫𑀬𑁄 𑀲𑀫𑁆𑀫𑀸𑀤𑀺𑀝𑁆𑀞𑀺…𑀧𑁂…  𑀧𑀝𑀺𑀧𑁆𑀧𑀲𑁆𑀲𑀤𑁆𑀥𑀝𑁆𑀞𑁂𑀦 𑀅𑀦𑀼𑀧𑁆𑀧𑀸𑀤𑁂 𑀜𑀸𑀡𑀁 𑀅𑀪𑀺𑀲𑀫𑀬𑁄𑁇 𑀙𑀦𑁆𑀤𑁄 𑀫𑀽𑀮𑀝𑁆𑀞𑁂𑀦 𑀅𑀪𑀺𑀲𑀫𑀬𑁄…𑀧𑁂…  𑀅𑀫𑀢𑁄𑀕𑀥𑀁 𑀦𑀺𑀩𑁆𑀩𑀸𑀦𑀁 𑀧𑀭𑀺𑀬𑁄𑀲𑀸𑀦𑀝𑁆𑀞𑁂𑀦 𑀅𑀪𑀺𑀲𑀫𑀬𑁄𑁇

1830\. 𑀓𑀺𑀁 𑀦𑀼 𑀏𑀢𑁆𑀢𑀓𑁄𑀬𑁂𑀯 𑀅𑀪𑀺𑀲𑀫𑀬𑁄𑀢𑀺? 𑀦 𑀳𑀺𑁇 𑀲𑀓𑀤𑀸𑀕𑀸𑀫𑀺𑀫𑀕𑁆𑀕𑀓𑁆𑀔𑀡𑁂…𑀧𑁂…  𑀲𑀓𑀤𑀸𑀕𑀸𑀫𑀺𑀨𑀮𑀓𑁆𑀔𑀡𑁂…  𑀅𑀦𑀸𑀕𑀸𑀫𑀺𑀫𑀕𑁆𑀕𑀓𑁆𑀔𑀡𑁂…  𑀅𑀦𑀸𑀕𑀸𑀫𑀺𑀨𑀮𑀓𑁆𑀔𑀡𑁂…  𑀅𑀭𑀳𑀢𑁆𑀢𑀫𑀕𑁆𑀕𑀓𑁆𑀔𑀡𑁂…𑀧𑁂…  𑀅𑀭𑀳𑀢𑁆𑀢𑀨𑀮𑀓𑁆𑀔𑀡𑁂 𑀤𑀲𑁆𑀲𑀦𑀸𑀪𑀺𑀲𑀫𑀬𑁄 𑀲𑀫𑁆𑀫𑀸𑀤𑀺𑀝𑁆𑀞𑀺, 𑀅𑀪𑀺𑀦𑀺𑀭𑁄𑀧𑀦𑀸𑀪𑀺𑀲𑀫𑀬𑁄 𑀲𑀫𑁆𑀫𑀸𑀲𑀗𑁆𑀓𑀧𑁆𑀧𑁄…𑀧𑁂…  𑀧𑀝𑀺𑀧𑁆𑀧𑀲𑁆𑀲𑀤𑁆𑀥𑀝𑁆𑀞𑁂𑀦 𑀅𑀦𑀼𑀧𑁆𑀧𑀸𑀤𑁂 𑀜𑀸𑀡𑀁 𑀅𑀪𑀺𑀲𑀫𑀬𑁄𑁇 𑀙𑀦𑁆𑀤𑁄 𑀫𑀽𑀮𑀝𑁆𑀞𑁂𑀦 𑀅𑀪𑀺𑀲𑀫𑀬𑁄…𑀧𑁂…  𑀅𑀫𑀢𑁄𑀕𑀥𑀁 𑀦𑀺𑀩𑁆𑀩𑀸𑀦𑀁 𑀧𑀭𑀺𑀬𑁄𑀲𑀸𑀦𑀝𑁆𑀞𑁂𑀦 𑀅𑀪𑀺𑀲𑀫𑀬𑁄𑁇

1831\. 𑀬𑁆𑀯𑀸𑀬𑀁 𑀓𑀺𑀮𑁂𑀲𑁂 𑀧𑀚𑀳𑀢𑀺, 𑀅𑀢𑀻𑀢𑁂 𑀓𑀺𑀮𑁂𑀲𑁂 𑀧𑀚𑀳𑀢𑀺…𑀧𑁂…  𑀅𑀦𑀸𑀕𑀢𑁂 𑀓𑀺𑀮𑁂𑀲𑁂 𑀧𑀚𑀳𑀢𑀺, 𑀧𑀘𑁆𑀘𑀼𑀧𑁆𑀧𑀦𑁆𑀦𑁂 𑀓𑀺𑀮𑁂𑀲𑁂 𑀧𑀚𑀳𑀢𑀺, 𑀅𑀢𑀻𑀢𑁂 𑀓𑀺𑀮𑁂𑀲𑁂 𑀧𑀚𑀳𑀢𑀻𑀢𑀺𑁇 𑀳𑀜𑁆𑀘𑀺 𑀅𑀢𑀻𑀢𑁂 𑀓𑀺𑀮𑁂𑀲𑁂 𑀧𑀚𑀳𑀢𑀺, 𑀢𑁂𑀦 𑀳𑀺 𑀔𑀻𑀡𑀁 𑀔𑁂𑀧𑁂𑀢𑀺, 𑀦𑀺𑀭𑀼𑀤𑁆𑀥𑀁 𑀦𑀺𑀭𑁄𑀥𑁂𑀢𑀺, 𑀯𑀺𑀕𑀢𑀁 𑀯𑀺𑀕𑀫𑁂𑀢𑀺, 𑀅𑀢𑁆𑀣𑀗𑁆𑀕𑀢𑀁 𑀅𑀢𑁆𑀣𑀗𑁆𑀕𑀫𑁂𑀢𑀺, 𑀅𑀢𑀻𑀢𑀁 𑀬𑀁 𑀦 𑀅𑀢𑁆𑀣𑀺 𑀢𑀁 𑀧𑀚𑀳𑀢𑀻𑀢𑀺? 𑀦 𑀅𑀢𑀻𑀢𑁂 𑀓𑀺𑀮𑁂𑀲𑁂 𑀧𑀚𑀳𑀢𑀻𑀢𑀺𑁇 𑀅𑀦𑀸𑀕𑀢𑁂 𑀓𑀺𑀮𑁂𑀲𑁂 𑀧𑀚𑀳𑀢𑀻𑀢𑀺𑁇 𑀳𑀜𑁆𑀘𑀺 𑀅𑀦𑀸𑀕𑀢𑁂 𑀓𑀺𑀮𑁂𑀲𑁂 𑀧𑀚𑀳𑀢𑀺, 𑀢𑁂𑀦 𑀳𑀺 𑀅𑀚𑀸𑀢𑀁 𑀧𑀚𑀳𑀢𑀺, 𑀅𑀦𑀺𑀩𑁆𑀩𑀢𑁆𑀢𑀁 𑀧𑀚𑀳𑀢𑀺, 𑀅𑀦𑀼𑀧𑁆𑀧𑀦𑁆𑀦𑀁 𑀧𑀚𑀳𑀢𑀺, 𑀅𑀧𑀸𑀢𑀼𑀪𑀽𑀢𑀁 𑀧𑀚𑀳𑀢𑀺, 𑀅𑀦𑀸𑀕𑀢𑀁 𑀬𑀁 𑀦 𑀅𑀢𑁆𑀣𑀺 𑀢𑀁 𑀧𑀚𑀳𑀢𑀻𑀢𑀺? 𑀦 𑀅𑀦𑀸𑀕𑀢𑁂 𑀓𑀺𑀮𑁂𑀲𑁂 𑀧𑀚𑀳𑀢𑀻𑀢𑀺𑁇 𑀧𑀘𑁆𑀘𑀼𑀧𑁆𑀧𑀦𑁆𑀦𑁂 𑀓𑀺𑀮𑁂𑀲𑁂 𑀧𑀚𑀳𑀢𑀻𑀢𑀺𑁇 𑀳𑀜𑁆𑀘𑀺 𑀧𑀘𑁆𑀘𑀼𑀧𑁆𑀧𑀦𑁆𑀦𑁂 𑀓𑀺𑀮𑁂𑀲𑁂 𑀧𑀚𑀳𑀢𑀺, 𑀢𑁂𑀦 𑀳𑀺 𑀭𑀢𑁆𑀢𑁄 𑀭𑀸𑀕𑀁 𑀧𑀚𑀳𑀢𑀺, 𑀤𑀼𑀝𑁆𑀞𑁄 𑀤𑁄𑀲𑀁 𑀧𑀚𑀳𑀢𑀺, 𑀫𑀽𑀍𑀳𑁄 𑀫𑁄𑀳𑀁 𑀧𑀚𑀳𑀢𑀺, 𑀯𑀺𑀦𑀺𑀩𑀤𑁆𑀥𑁄 𑀫𑀸𑀦𑀁 𑀧𑀚𑀳𑀢𑀺, 𑀧𑀭𑀸𑀫𑀝𑁆𑀞𑁄 𑀤𑀺𑀝𑁆𑀞𑀺𑀁 𑀧𑀚𑀳𑀢𑀺, 𑀯𑀺𑀓𑁆𑀔𑁂𑀧𑀕𑀢𑁄 𑀉𑀤𑁆𑀥𑀘𑁆𑀘𑀁 𑀧𑀚𑀳𑀢𑀺, 𑀅𑀦𑀺𑀝𑁆𑀞𑀗𑁆𑀕𑀢𑁄 𑀯𑀺𑀘𑀺𑀓𑀺𑀘𑁆𑀙𑀁 𑀧𑀚𑀳𑀢𑀺, 𑀣𑀸𑀫𑀕𑀢𑁄 𑀅𑀦𑀼𑀲𑀬𑀁 𑀧𑀚𑀳𑀢𑀺, 𑀓𑀡𑁆𑀳𑀲𑀼𑀓𑁆𑀓𑀥𑀫𑁆𑀫𑀸 𑀬𑀼𑀕𑀦𑀤𑁆𑀥𑀸 𑀲𑀫𑀫𑁂𑀯 𑀯𑀢𑁆𑀢𑀦𑁆𑀢𑀺, 𑀲𑀁𑀓𑀺𑀮𑁂𑀲𑀺𑀓𑀸 𑀫𑀕𑁆𑀕𑀪𑀸𑀯𑀦𑀸 𑀳𑁄𑀢𑀺?

1832\. 𑀦 𑀳𑀺 𑀅𑀢𑀻𑀢𑁂 𑀓𑀺𑀮𑁂𑀲𑁂 𑀧𑀚𑀳𑀢𑀺, 𑀦 𑀅𑀦𑀸𑀕𑀢𑁂 𑀓𑀺𑀮𑁂𑀲𑁂 𑀧𑀚𑀳𑀢𑀺, 𑀦 𑀧𑀘𑁆𑀘𑀼𑀧𑁆𑀧𑀦𑁆𑀦𑁂 𑀓𑀺𑀮𑁂𑀲𑁂 𑀧𑀚𑀳𑀢𑀻𑀢𑀺𑁇 𑀳𑀜𑁆𑀘𑀺 𑀦 𑀅𑀢𑀻𑀢𑁂 𑀓𑀺𑀮𑁂𑀲𑁂 𑀧𑀚𑀳𑀢𑀺, 𑀦 𑀅𑀦𑀸𑀕𑀢𑁂…𑀧𑁂…  𑀦 𑀧𑀘𑁆𑀘𑀼𑀧𑁆𑀧𑀦𑁆𑀦𑁂 𑀓𑀺𑀮𑁂𑀲𑁂 𑀧𑀚𑀳𑀢𑀺, 𑀢𑁂𑀦 𑀳𑀺 𑀦𑀢𑁆𑀣𑀺 𑀫𑀕𑁆𑀕𑀪𑀸𑀯𑀦𑀸, 𑀦𑀢𑁆𑀣𑀺 𑀨𑀮𑀲𑀘𑁆𑀙𑀺𑀓𑀺𑀭𑀺𑀬𑀸, 𑀦𑀢𑁆𑀣𑀺 𑀓𑀺𑀮𑁂𑀲𑀧𑁆𑀧𑀳𑀸𑀦𑀁, 𑀦𑀢𑁆𑀣𑀺 𑀥𑀫𑁆𑀫𑀸𑀪𑀺𑀲𑀫𑀬𑁄𑀢𑀺? 𑀅𑀢𑁆𑀣𑀺 𑀫𑀕𑁆𑀕𑀪𑀸𑀯𑀦𑀸, 𑀅𑀢𑁆𑀣𑀺 𑀨𑀮𑀲𑀘𑁆𑀙𑀺𑀓𑀺𑀭𑀺𑀬𑀸, 𑀅𑀢𑁆𑀣𑀺 𑀓𑀺𑀮𑁂𑀲𑀧𑁆𑀧𑀳𑀸𑀦𑀁, 𑀅𑀢𑁆𑀣𑀺 𑀥𑀫𑁆𑀫𑀸𑀪𑀺𑀲𑀫𑀬𑁄𑁇 𑀬𑀣𑀸 𑀓𑀣𑀁 𑀯𑀺𑀬? 𑀲𑁂𑀬𑁆𑀬𑀣𑀸𑀧𑀺 𑀢𑀭𑀼𑀡𑁄 𑀭𑀼𑀓𑁆𑀔𑁄 𑀅𑀚𑀸𑀢𑀨𑀮𑁄𑁇 𑀢𑀫𑁂𑀦𑀁 𑀧𑀼𑀭𑀺𑀲𑁄 𑀫𑀽𑀮𑀁 𑀙𑀺𑀦𑁆𑀤𑁂𑀬𑁆𑀬𑁇 𑀬𑁂 𑀢𑀲𑁆𑀲 𑀭𑀼𑀓𑁆𑀔𑀲𑁆𑀲 𑀅𑀚𑀸𑀢𑀨𑀮𑀸, 𑀢𑁂 𑀅𑀚𑀸𑀢𑀸𑀬𑁂𑀯 𑀦 𑀚𑀸𑀬𑀦𑁆𑀢𑀺, 𑀅𑀦𑀺𑀩𑁆𑀩𑀢𑁆𑀢𑀸𑀬𑁂𑀯 𑀦 𑀦𑀺𑀩𑁆𑀩𑀢𑁆𑀢𑀦𑁆𑀢𑀺, 𑀅𑀦𑀼𑀧𑁆𑀧𑀦𑁆𑀦𑀸𑀬𑁂𑀯 𑀦 𑀉𑀧𑁆𑀧𑀚𑁆𑀚𑀦𑁆𑀢𑀺, 𑀅𑀧𑀸𑀢𑀼𑀪𑀽𑀢𑀸𑀬𑁂𑀯 𑀦 𑀧𑀸𑀢𑀼𑀪𑀯𑀦𑁆𑀢𑀺𑁇 𑀏𑀯𑀫𑁂𑀯𑀁 𑀉𑀧𑁆𑀧𑀸𑀤𑁄 𑀳𑁂𑀢𑀼, 𑀉𑀧𑁆𑀧𑀸𑀤𑁄 𑀧𑀘𑁆𑀘𑀬𑁄 𑀓𑀺𑀮𑁂𑀲𑀸𑀦𑀁 𑀦𑀺𑀩𑁆𑀩𑀢𑁆𑀢𑀺𑀬𑀸𑀢𑀺𑁇 𑀉𑀧𑁆𑀧𑀸𑀤𑁂 𑀆𑀤𑀻𑀦𑀯𑀁 𑀤𑀺𑀲𑁆𑀯𑀸 𑀅𑀦𑀼𑀧𑁆𑀧𑀸𑀤𑁂 𑀘𑀺𑀢𑁆𑀢𑀁 𑀧𑀓𑁆𑀔𑀦𑁆𑀤𑀢𑀺𑁇 𑀅𑀦𑀼𑀧𑁆𑀧𑀸𑀤𑁂 𑀘𑀺𑀢𑁆𑀢𑀲𑁆𑀲 𑀧𑀓𑁆𑀔𑀦𑁆𑀤𑀢𑁆𑀢𑀸 𑀬𑁂 𑀉𑀧𑁆𑀧𑀸𑀤𑀧𑀘𑁆𑀘𑀬𑀸 𑀓𑀺𑀮𑁂𑀲𑀸 𑀦𑀺𑀩𑁆𑀩𑀢𑁆𑀢𑁂𑀬𑁆𑀬𑀼𑀁, 𑀢𑁂 𑀅𑀚𑀸𑀢𑀸𑀬𑁂𑀯 𑀦 𑀚𑀸𑀬𑀦𑁆𑀢𑀺, 𑀅𑀦𑀺𑀩𑁆𑀩𑀢𑁆𑀢𑀸𑀬𑁂𑀯 𑀦 𑀦𑀺𑀩𑁆𑀩𑀢𑁆𑀢𑀦𑁆𑀢𑀺, 𑀅𑀦𑀼𑀧𑁆𑀧𑀦𑁆𑀦𑀸𑀬𑁂𑀯 𑀦 𑀉𑀧𑁆𑀧𑀚𑁆𑀚𑀦𑁆𑀢𑀺, 𑀅𑀧𑀸𑀢𑀼𑀪𑀽𑀢𑀸𑀬𑁂𑀯 𑀦 𑀧𑀸𑀢𑀼𑀪𑀯𑀦𑁆𑀢𑀺𑁇 𑀏𑀯𑀁 𑀳𑁂𑀢𑀼𑀦𑀺𑀭𑁄𑀥𑀸 𑀤𑀼𑀓𑁆𑀔𑀦𑀺𑀭𑁄𑀥𑁄𑁇 𑀧𑀯𑀢𑁆𑀢𑀁 𑀳𑁂𑀢𑀼, 𑀦𑀺𑀫𑀺𑀢𑁆𑀢𑀁 𑀳𑁂𑀢𑀼, 𑀆𑀬𑀽𑀳𑀦𑀸 𑀳𑁂𑀢𑀼𑁇 𑀆𑀬𑀽𑀳𑀦𑀸 𑀧𑀘𑁆𑀘𑀬𑁄 𑀓𑀺𑀮𑁂𑀲𑀸𑀦𑀁 𑀦𑀺𑀩𑁆𑀩𑀢𑁆𑀢𑀺𑀬𑀸𑀢𑀺𑁇 𑀆𑀬𑀽𑀳𑀦𑁂 𑀆𑀤𑀻𑀦𑀯𑀁 𑀤𑀺𑀲𑁆𑀯𑀸 𑀅𑀦𑀸𑀬𑀽𑀳𑀦𑁂 𑀘𑀺𑀢𑁆𑀢𑀁 𑀧𑀓𑁆𑀔𑀦𑁆𑀤𑀢𑀺𑁇 𑀅𑀦𑀸𑀬𑀽𑀳𑀦𑁂 𑀘𑀺𑀢𑁆𑀢𑀲𑁆𑀲 𑀧𑀓𑁆𑀔𑀦𑁆𑀤𑀢𑁆𑀢𑀸, 𑀬𑁂 𑀆𑀬𑀽𑀳𑀦𑀧𑀘𑁆𑀘𑀬𑀸 𑀓𑀺𑀮𑁂𑀲𑀸 𑀦𑀺𑀩𑁆𑀩𑀢𑁆𑀢𑁂𑀬𑁆𑀬𑀼𑀁, 𑀢𑁂 𑀅𑀚𑀸𑀢𑀸𑀬𑁂𑀯 𑀦 𑀚𑀸𑀬𑀦𑁆𑀢𑀺, 𑀅𑀦𑀺𑀩𑁆𑀩𑀢𑁆𑀢𑀸𑀬𑁂𑀯 𑀦 𑀦𑀺𑀩𑁆𑀩𑀢𑁆𑀢𑀦𑁆𑀢𑀺, 𑀅𑀦𑀼𑀧𑁆𑀧𑀦𑁆𑀦𑀸𑀬𑁂𑀯 𑀦 𑀉𑀧𑁆𑀧𑀚𑁆𑀚𑀦𑁆𑀢𑀺, 𑀅𑀧𑀸𑀢𑀼𑀪𑀽𑀢𑀸𑀬𑁂𑀯 𑀦 𑀧𑀸𑀢𑀼𑀪𑀯𑀦𑁆𑀢𑀺𑁇 𑀏𑀯𑀁 𑀳𑁂𑀢𑀼𑀦𑀺𑀭𑁄𑀥𑀸 𑀤𑀼𑀓𑁆𑀔𑀦𑀺𑀭𑁄𑀥𑁄𑁇 𑀏𑀯𑀁 𑀅𑀢𑁆𑀣𑀺 𑀫𑀕𑁆𑀕𑀪𑀸𑀯𑀦𑀸, 𑀅𑀢𑁆𑀣𑀺 𑀨𑀮𑀲𑀘𑁆𑀙𑀺𑀓𑀺𑀭𑀺𑀬𑀸, 𑀅𑀢𑁆𑀣𑀺 𑀓𑀺𑀮𑁂𑀲𑀧𑁆𑀧𑀳𑀸𑀦𑀁, 𑀅𑀢𑁆𑀣𑀺 𑀥𑀫𑁆𑀫𑀸𑀪𑀺𑀲𑀫𑀬𑁄𑀢𑀺𑁇

---

1833\. 𑀅𑀪𑀺𑀲𑀫𑀬𑀓𑀣𑀸 𑀦𑀺𑀝𑁆𑀞𑀺𑀢𑀸𑁇



[Go to previous page (3.2.1 Dasaiddhiniddesa)](3.2/3.2.1.md) / [Go to parent page (3 Paññāvagga)](../3.md) / [Go to next page (3.4 Vivekakathā)](3.4.md)


