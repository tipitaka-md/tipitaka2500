
[Home](/) / [9M Mūlapaṇṇāsapāḷi](../../9M.md) / [5 Cūḷayamakavagga](../5.md)

# 5.10 Māratajjanīyasutta

* Cūḷayamakavagga

* Māratajjanīyasutta

(506.)

1733\. Evaṃ me sutaṃ—  ekaṃ samayaṃ āyasmā mahāmoggallāno bhaggesu viharati susumāragire bhesakaḷāvane migadāye. Tena kho pana samayena āyasmā mahāmoggallāno abbhokāse caṅkamati. Tena kho pana samayena māro pāpimā āyasmato mahāmoggallānassa kucchigato hoti koṭṭhamanupaviṭṭho. Atha kho āyasmato mahāmoggallānassa etadahosi—  “kiṃ nu kho me kucchi garugaro viya? Māsācitaṃ maññe”ti. Atha kho āyasmā mahāmoggallāno caṅkamā orohitvā vihāraṃ pavisitvā paññatte āsane nisīdi. Nisajja kho āyasmā mahāmoggallāno paccattaṃ yoniso manasākāsi.

1734\. Addasā kho āyasmā mahāmoggallāno māraṃ pāpimantaṃ kucchigataṃ koṭṭhamanupaviṭṭhaṃ. Disvāna māraṃ pāpimantaṃ etadavoca—  “nikkhama, pāpima; nikkhama, pāpima. Mā tathāgataṃ vihesesi, mā tathāgatasāvakaṃ. Mā te ahosi dīgharattaṃ ahitāya dukkhāyā”ti.

1735\. Atha kho mārassa pāpimato etadahosi—  “ajānameva kho maṃ ayaṃ samaṇo apassaṃ evamāha—  ‘nikkhama, pāpima; nikkhama, pāpima. Mā tathāgataṃ vihesesi, mā tathāgatasāvakaṃ. Mā te ahosi dīgharattaṃ ahitāya dukkhāyā’ti. Yopissa so satthā sopi maṃ neva khippaṃ jāneyya, kuto pana maṃ ayaṃ sāvako jānissatī”ti?

1736\. Atha kho āyasmā mahāmoggallāno māraṃ pāpimantaṃ etadavoca—  “evampi kho tāhaṃ, pāpima, jānāmi, mā tvaṃ maññittho—  ‘na maṃ jānātī’ti. Māro tvamasi, pāpima; tuyhañhi, pāpima, evaṃ hoti—  ‘ajānameva kho maṃ ayaṃ samaṇo apassaṃ evamāha—  nikkhama, pāpima; nikkhama, pāpima. Mā tathāgataṃ vihesesi, mā tathāgatasāvakaṃ. Mā te ahosi dīgharattaṃ ahitāya dukkhāyāti. Yopissa so satthā sopi maṃ neva khippaṃ jāneyya, kuto pana maṃ ayaṃ sāvako jānissatī’”ti?

1737\. Atha kho mārassa pāpimato etadahosi—  “jānameva kho maṃ ayaṃ samaṇo passaṃ evamāha—  ‘nikkhama, pāpima; nikkhama, pāpima. Mā tathāgataṃ vihesesi, mā tathāgatasāvakaṃ. Mā te ahosi dīgharattaṃ ahitāya dukkhāyā’”ti. Atha kho māro pāpimā āyasmato mahāmoggallānassa mukhato uggantvā paccaggaḷe aṭṭhāsi.

(507.)

1738\. Addasā kho āyasmā mahāmoggallāno māraṃ pāpimantaṃ paccaggaḷe ṭhitaṃ; disvāna māraṃ pāpimantaṃ etadavoca—  “etthāpi kho tāhaṃ, pāpima, passāmi; mā tvaṃ maññittho ‘na maṃ passatī’ti. Eso tvaṃ, pāpima, paccaggaḷe ṭhito. Bhūtapubbāhaṃ, pāpima, dūsī nāma māro ahosiṃ, tassa me kāḷī nāma bhaginī. Tassā tvaṃ putto. So me tvaṃ bhāgineyyo ahosi. Tena kho pana, pāpima, samayena kakusandho bhagavā arahaṃ sammāsambuddho loke uppanno hoti. Kakusandhassa kho pana, pāpima, bhagavato arahato sammāsambuddhassa vidhurasañjīvaṃ nāma sāvakayugaṃ ahosi aggaṃ bhaddayugaṃ. Yāvatā kho pana, pāpima, kakusandhassa bhagavato arahato sammāsambuddhassa sāvakā. Tesu na ca koci āyasmatā vidhurena samasamo hoti yadidaṃ dhammadesanāya. Iminā kho evaṃ, pāpima, pariyāyena āyasmato vidhurassa vidhuroteva samaññā udapādi.

1739\. Āyasmā pana, pāpima, sañjīvo araññagatopi rukkhamūlagatopi suññāgāragatopi appakasireneva saññāvedayitanirodhaṃ samāpajjati. Bhūtapubbaṃ, pāpima, āyasmā sañjīvo aññatarasmiṃ rukkhamūle saññāvedayitanirodhaṃ samāpanno nisinno hoti. Addasaṃsu kho, pāpima, gopālakā pasupālakā kassakā pathāvino āyasmantaṃ sañjīvaṃ aññatarasmiṃ rukkhamūle saññāvedayitanirodhaṃ samāpannaṃ nisinnaṃ; disvāna tesaṃ etadahosi—  ‘acchariyaṃ vata bho, abbhutaṃ vata, bho. Ayaṃ samaṇo nisinnakova kālaṅkato. Handa naṃ dahāmā’ti. Atha kho te, pāpima, gopālakā pasupālakā kassakā pathāvino tiṇañca kaṭṭhañca gomayañca saṅkaḍḍhitvā āyasmato sañjīvassa kāye upacinitvā aggiṃ datvā pakkamiṃsu. Atha kho, pāpima, āyasmā sañjīvo tassā rattiyā accayena tāya samāpattiyā vuṭṭhahitvā cīvarāni papphoṭetvā pubbaṇhasamayaṃ nivāsetvā pattacīvaramādāya gāmaṃ piṇḍāya pāvisi. Addasaṃsu kho te, pāpima, gopālakā pasupālakā kassakā pathāvino āyasmantaṃ sañjīvaṃ piṇḍāya carantaṃ; disvāna nesaṃ etadahosi—  ‘acchariyaṃ vata bho, abbhutaṃ vata, bho. Ayaṃ samaṇo nisinnakova kālaṅkato, svāyaṃ paṭisañjīvito’ti. Iminā kho evaṃ, pāpima, pariyāyena āyasmato sañjīvassa sañjīvoteva samaññā udapādi.

(508.)

1740\. Atha kho, pāpima, dūsissa mārassa etadahosi—  ‘imesaṃ kho ahaṃ bhikkhūnaṃ sīlavantānaṃ kalyāṇadhammānaṃ neva jānāmi āgatiṃ vā gatiṃ vā. Yannūnāhaṃ brāhmaṇagahapatike anvāviseyyaṃ—  etha, tumhe bhikkhū sīlavante kalyāṇadhamme akkosatha paribhāsatha rosetha vihesetha. Appeva nāma tumhehi akkosiyamānānaṃ paribhāsiyamānānaṃ rosiyamānānaṃ vihesiyamānānaṃ siyā cittassa aññathattaṃ, yathā taṃ dūsī māro labhetha otāran’ti. Atha kho te, pāpima, dūsī māro brāhmaṇagahapatike anvāvisi—  ‘etha, tumhe bhikkhū sīlavante kalyāṇadhamme akkosatha paribhāsatha rosetha vihesetha. Appeva nāma tumhehi akkosiyamānānaṃ paribhāsiyamānānaṃ rosiyamānānaṃ vihesiyamānānaṃ siyā cittassa aññathattaṃ, yathā taṃ dūsī māro labhetha otāran’ti.

1741\. Atha kho te, pāpima, brāhmaṇagahapatikā anvāvisiṭṭhā dūsinā mārena bhikkhū sīlavante kalyāṇadhamme akkosanti paribhāsanti rosenti vihesenti—  ‘ime pana muṇḍakā samaṇakā ibbhā kiṇhā bandhupādāpaccā “jhāyinosmā jhāyinosmā”ti pattakkhandhā adhomukhā madhurakajātā jhāyanti pajjhāyanti nijjhāyanti apajjhāyanti. Seyyathāpi nāma ulūko rukkhasākhāyaṃ mūsikaṃ maggayamāno jhāyati pajjhāyati nijjhāyati apajjhāyati; evamevime muṇḍakā samaṇakā ibbhā kiṇhā bandhupādāpaccā “jhāyinosmā jhāyinosmā”ti pattakkhandhā adhomukhā madhurakajātā jhāyanti pajjhāyanti nijjhāyanti apajjhāyanti. Seyyathāpi nāma kotthu nadītīre macche maggayamāno jhāyati pajjhāyati nijjhāyati apajjhāyati; evamevime muṇḍakā samaṇakā ibbhā kiṇhā bandhupādāpaccā “jhāyinosmā jhāyinosmā”ti pattakkhandhā adhomukhā madhurakajātā jhāyanti pajjhāyanti nijjhāyanti apajjhāyanti. Seyyathāpi nāma biḷāro sandhisamalasaṅkaṭīre mūsikaṃ maggayamāno jhāyati pajjhāyati nijjhāyati apajjhāyati; evamevime muṇḍakā samaṇakā ibbhā kiṇhā bandhupādāpaccā “jhāyinosmā jhāyinosmā”ti pattakkhandhā adhomukhā madhurakajātā jhāyanti pajjhāyanti nijjhāyanti apajjhāyanti. Seyyathāpi nāma gadrabho vahacchinno sandhisamalasaṅkaṭīre jhāyati pajjhāyati nijjhāyati apajjhāyati; evamevime muṇḍakā samaṇakā ibbhā kiṇhā bandhupādāpaccā “jhāyinosmā jhāyinosmā”ti pattakkhandhā adhomukhā madhurakajātā jhāyanti pajjhāyanti nijjhāyanti apajjhāyantī’ti.

1742\. Ye kho pana, pāpima, tena samayena manussā kālaṃ karonti yebhuyyena kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjanti.

(509.)

1743\. Atha kho, pāpima, kakusandho bhagavā arahaṃ sammāsambuddho bhikkhū āmantesi—  ‘anvāviṭṭhā kho, bhikkhave, brāhmaṇagahapatikā dūsinā mārena—  etha, tumhe bhikkhū sīlavante kalyāṇadhamme akkosatha paribhāsatha rosetha vihesetha, appeva nāma tumhehi akkosiyamānānaṃ paribhāsiyamānānaṃ rosiyamānānaṃ vihesiyamānānaṃ siyā cittassa aññathattaṃ, yathā taṃ dūsī māro labhetha otāran’ti. Etha, tumhe, bhikkhave, mettāsahagatena cetasā ekaṃ disaṃ pharitvā viharatha, tathā dutiyaṃ, tathā tatiyaṃ, tathā catutthaṃ. Iti uddhamadho tiriyaṃ sabbadhi sabbattatāya sabbāvantaṃ lokaṃ mettāsahagatena cetasā vipulena mahaggatena appamāṇena averena abyābajjhena pharitvā viharatha. Karuṇāsahagatena cetasā…pe…  muditāsahagatena cetasā…pe…  upekkhāsahagatena cetasā ekaṃ disaṃ pharitvā viharatha, tathā dutiyaṃ, tathā tatiyaṃ, tathā catutthaṃ. Iti uddhamadho tiriyaṃ sabbadhi sabbattatāya sabbāvantaṃ lokaṃ upekkhāsahagatena cetasā vipulena mahaggatena appamāṇena averena abyābajjhena pharitvā viharathā’ti.

1744\. Atha kho te, pāpima, bhikkhū kakusandhena bhagavatā arahatā sammāsambuddhena evaṃ ovadiyamānā evaṃ anusāsiyamānā araññagatāpi rukkhamūlagatāpi suññāgāragatāpi mettāsahagatena cetasā ekaṃ disaṃ pharitvā vihariṃsu, tathā dutiyaṃ, tathā tatiyaṃ, tathā catutthaṃ. Iti uddhamadho tiriyaṃ sabbadhi sabbattatāya sabbāvantaṃ lokaṃ mettāsahagatena cetasā vipulena mahaggatena appamāṇena averena abyābajjhena pharitvā vihariṃsu. Karuṇāsahagatena cetasā…pe…  muditāsahagatena cetasā…pe…  upekkhāsahagatena cetasā ekaṃ disaṃ pharitvā vihariṃsu, tathā dutiyaṃ, tathā tatiyaṃ, tathā catutthaṃ. Iti uddhamadho tiriyaṃ sabbadhi sabbattatāya sabbāvantaṃ lokaṃ upekkhāsahagatena cetasā vipulena mahaggatena appamāṇena averena abyābajjhena pharitvā vihariṃsu.

(510.)

1745\. Atha kho, pāpima, dūsissa mārassa etadahosi—  ‘evampi kho ahaṃ karonto imesaṃ bhikkhūnaṃ sīlavantānaṃ kalyāṇadhammānaṃ neva jānāmi āgatiṃ vā gatiṃ vā, yannūnāhaṃ brāhmaṇagahapatike anvāviseyyaṃ—  “etha, tumhe bhikkhū sīlavante kalyāṇadhamme sakkarotha garuṃ karotha mānetha pūjetha, appeva nāma tumhehi sakkariyamānānaṃ garukariyamānānaṃ māniyamānānaṃ pūjiyamānānaṃ siyā cittassa aññathattaṃ, yathā taṃ dūsī māro labhetha otāran”’ti.

1746\. Atha kho te, pāpima, dūsī māro brāhmaṇagahapatike anvāvisi—  ‘etha, tumhe bhikkhū sīlavante kalyāṇadhamme sakkarotha garuṃ karotha mānetha pūjetha, appeva nāma tumhehi sakkariyamānānaṃ garukariyamānānaṃ māniyamānānaṃ pūjiyamānānaṃ siyā cittassa aññathattaṃ, yathā taṃ dūsī māro labhetha otāran’ti. Atha kho te, pāpima, brāhmaṇagahapatikā anvāviṭṭhā dūsinā mārena bhikkhū sīlavante kalyāṇadhamme sakkaronti garuṃ karonti mānenti pūjenti.

1747\. Ye kho pana, pāpima, tena samayena manussā kālaṃ karonti yebhuyyena kāyassa bhedā paraṃ maraṇā sugatiṃ saggaṃ lokaṃ upapajjanti.

(511.)

1748\. Atha kho, pāpima, kakusandho bhagavā arahaṃ sammāsambuddho bhikkhū āmantesi—  ‘anvāviṭṭhā kho, bhikkhave, brāhmaṇagahapatikā dūsinā mārena—  “etha, tumhe bhikkhū sīlavante kalyāṇadhamme sakkarotha garuṃ karotha mānetha pūjetha, appeva nāma tumhehi sakkariyamānānaṃ garukariyamānānaṃ māniyamānānaṃ pūjiyamānānaṃ siyā cittassa aññathattaṃ, yathā taṃ dūsī māro labhetha otāran”ti. Etha, tumhe, bhikkhave, asubhānupassino kāye viharatha, āhāre paṭikūlasaññino, sabbaloke anabhiratisaññino, sabbasaṅkhāresu aniccānupassino’ti.

1749\. Atha kho te, pāpima, bhikkhū kakusandhena bhagavatā arahatā sammāsambuddhena evaṃ ovadiyamānā evaṃ anusāsiyamānā araññagatāpi rukkhamūlagatāpi suññāgāragatāpi asubhānupassino kāye vihariṃsu, āhāre paṭikūlasaññino, sabbaloke anabhiratisaññino, sabbasaṅkhāresu aniccānupassino.

(512.)

1750\. Atha kho, pāpima, kakusandho bhagavā arahaṃ sammāsambuddho pubbaṇhasamayaṃ nivāsetvā pattacīvaramādāya āyasmatā vidhurena pacchāsamaṇena gāmaṃ piṇḍāya pāvisi. Atha kho, pāpima, dūsī māro aññataraṃ kumārakaṃ anvāvisitvā sakkharaṃ gahetvā āyasmato vidhurassa sīse pahāramadāsi; sīsaṃ vobhindi. Atha kho, pāpima, āyasmā vidhuro bhinnena sīsena lohitena gaḷantena kakusandhaṃyeva bhagavantaṃ arahantaṃ sammāsambuddhaṃ piṭṭhito piṭṭhito anubandhi. Atha kho, pāpima, kakusandho bhagavā arahaṃ sammāsambuddho nāgāpalokitaṃ apalokesi—  ‘na vāyaṃ dūsī māro mattamaññāsī’ti. Sahāpalokanāya ca pana, pāpima, dūsī māro tamhā ca ṭhānā cavi mahānirayañca upapajji.

1751\. Tassa kho pana, pāpima, mahānirayassa tayo nāmadheyyā honti—  chaphassāyataniko itipi, saṅkusamāhato itipi, paccattavedaniyo itipi. Atha kho maṃ, pāpima, nirayapālā upasaṅkamitvā etadavocuṃ—  ‘yadā kho te, mārisa, saṅkunā saṅku hadaye samāgaccheyya. Atha naṃ tvaṃ jāneyyāsi—  “vassasahassaṃ me niraye paccamānassā”’ti.

1752\. So kho ahaṃ, pāpima, bahūni vassāni bahūni vassasatāni bahūni vassasahassāni tasmiṃ mahāniraye apacciṃ. Dasavassasahassāni tasseva mahānirayassa ussade apacciṃ vuṭṭhānimaṃ nāma vedanaṃ vediyamāno. Tassa mayhaṃ, pāpima, evarūpo kāyo hoti, seyyathāpi manussassa. Evarūpaṃ sīsaṃ hoti, seyyathāpi macchassa.

(513.)

1753\. _Kīdiso nirayo āsi,_  
_yattha dūsī apaccatha;_  
_Vidhuraṃ sāvakamāsajja,_  
_kakusandhañca brāhmaṇaṃ._  


1754\. _Sataṃ āsi ayosaṅkū,_  
_sabbe paccattavedanā;_  
_Īdiso nirayo āsi,_  
_yattha dūsī apaccatha;_  
_Vidhuraṃ sāvakamāsajja,_  
_kakusandhañca brāhmaṇaṃ._  


1755\. _Yo etamabhijānāti,_  
_bhikkhu buddhassa sāvako;_  
_Tādisaṃ bhikkhumāsajja,_  
_kaṇha dukkhaṃ nigacchasi._  


1756\. _Majjhe sarassa tiṭṭhanti,_  
_vimānā kappaṭṭhāyino;_  
_Veḷuriyavaṇṇā rucirā,_  
_accimanto pabhassarā;_  
_Accharā tattha naccanti,_  
_puthu nānattavaṇṇiyo._  


1757\. _Yo etamabhijānāti,_  
_bhikkhu buddhassa sāvako;_  
_Tādisaṃ bhikkhumāsajja,_  
_kaṇha dukkhaṃ nigacchasi._  


1758\. _Yo ve buddhena codito,_  
_bhikkhu saṃghassa pekkhato;_  
_Migāramātupāsādaṃ,_  
_pādaṅguṭṭhena kampayi._  


1759\. _Yo etamabhijānāti,_  
_bhikkhu buddhassa sāvako;_  
_Tādisaṃ bhikkhumāsajja,_  
_kaṇha dukkhaṃ nigacchasi._  


1760\. _Yo vejayantaṃ pāsādaṃ,_  
_pādaṅguṭṭhena kampayi;_  
_Iddhibalenupatthaddho,_  
_saṃvejesi ca devatā._  


1761\. _Yo etamabhijānāti,_  
_bhikkhu buddhassa sāvako;_  
_Tādisaṃ bhikkhumāsajja,_  
_kaṇha dukkhaṃ nigacchasi._  


1762\. _Yo vejayantapāsāde,_  
_sakkaṃ so paripucchati;_  
_Api vāsava jānāsi,_  
_taṇhākkhayavimuttiyo;_  
_Tassa sakko viyākāsi,_  
_pañhaṃ puṭṭho yathātathaṃ._  


1763\. _Yo etamabhijānāti,_  
_bhikkhu buddhassa sāvako;_  
_Tādisaṃ bhikkhumāsajja,_  
_kaṇha dukkhaṃ nigacchasi._  


1764\. _Yo brahmaṃ paripucchati,_  
_sudhammāyābhito sabhaṃ;_  
_Ajjāpi tyāvuso diṭṭhi,_  
_yā te diṭṭhi pure ahu;_  
_Passasi vītivattantaṃ,_  
_brahmaloke pabhassaraṃ._  


1765\. _Tassa brahmā viyākāsi,_  
_anupubbaṃ yathātathaṃ;_  
_Na me mārisa sā diṭṭhi,_  
_yā me diṭṭhi pure ahu._  


1766\. _Passāmi vītivattantaṃ,_  
_brahmaloke pabhassaraṃ;_  
_Sohaṃ ajja kathaṃ vajjaṃ,_  
_ahaṃ niccomhi sassato._  


1767\. _Yo etamabhijānāti,_  
_bhikkhu buddhassa sāvako;_  
_Tādisaṃ bhikkhumāsajja,_  
_kaṇha dukkhaṃ nigacchasi._  


1768\. _Yo mahāmeruno kūṭaṃ,_  
_vimokkhena aphassayi;_  
_Vanaṃ pubbavidehānaṃ,_  
_ye ca bhūmisayā narā._  


1769\. _Yo etamabhijānāti,_  
_bhikkhu buddhassa sāvako;_  
_Tādisaṃ bhikkhumāsajja,_  
_kaṇha dukkhaṃ nigacchasi._  


1770\. _Na ve aggi cetayati,_  
_‘ahaṃ bālaṃ ḍahāmī’ti;_  
_Bālo ca jalitaṃ aggiṃ,_  
_āsajja naṃ sa ḍayhati._  


1771\. _Evameva tuvaṃ māra,_  
_āsajja naṃ tathāgataṃ;_  
_Sayaṃ ḍahissasi attānaṃ,_  
_bālo aggiṃva samphusaṃ._  


1772\. _Apuññaṃ pasavī māro,_  
_āsajja naṃ tathāgataṃ;_  
_Kiṃ nu maññasi pāpima,_  
_na me pāpaṃ vipaccati._  


1773\. _Karoto cīyati pāpaṃ,_  
_cirarattāya antaka;_  
_Māra nibbinda buddhamhā,_  
_āsaṃ mākāsi bhikkhusu._  


1774\. _Iti māraṃ atajjesi,_  
_bhikkhu bhesakaḷāvane;_  
_Tato so dummano yakkho,_  
_tatthevantaradhāyathā”ti._  


---

1775\. Māratajjanīyasuttaṃ niṭṭhitaṃ dasamaṃ.



---

1776\. Cūḷayamakavaggo niṭṭhito pañcamo.



---

1777\. Tassuddānaṃ



1778\. _Sāleyya verañjaduve ca tuṭṭhi,_  
_Cūḷamahādhammasamādānañca;_  
_Vīmaṃsakā kosambi ca brāhmaṇo,_  
_Dūsī ca māro dasamo ca vaggo._  


---

1779\. Idaṃ vaggānamuddānaṃ



1780\. _Mūlapariyāyo ceva,_  
_sīhanādo ca uttamo;_  
_Kakaco ceva gosiṅgo,_  
_sāleyyo ca ime pañca._  


---

1781\. Mūlapaṇṇāsakaṃ samattaṃ.



[Go to previous page (5.9 Brahmanimantanikasutta)](5.9.md) / [Go to parent page (5 Cūḷayamakavagga)](../5.md)


