
[Home](/) / [9M Mūlapaṇṇāsapāḷi](...md) / [1 Mūlapariyāyavagga](../9M/1.md)

# 𑁧𑁇𑁧 𑀫𑀽𑀮𑀧𑀭𑀺𑀬𑀸𑀬𑀲𑀼𑀢𑁆𑀢

* 𑀫𑀽𑀮𑀧𑀭𑀺𑀬𑀸𑀬𑀯𑀕𑁆𑀕

* 𑀫𑀽𑀮𑀧𑀭𑀺𑀬𑀸𑀬𑀲𑀼𑀢𑁆𑀢

(1.)

2\. 𑀏𑀯𑀁 𑀫𑁂 𑀲𑀼𑀢𑀁—  𑀏𑀓𑀁 𑀲𑀫𑀬𑀁 𑀪𑀕𑀯𑀸 𑀉𑀓𑁆𑀓𑀝𑁆𑀞𑀸𑀬𑀁 𑀯𑀺𑀳𑀭𑀢𑀺 𑀲𑀼𑀪𑀕𑀯𑀦𑁂 𑀲𑀸𑀮𑀭𑀸𑀚𑀫𑀽𑀮𑁂𑁇 𑀢𑀢𑁆𑀭 𑀔𑁄 𑀪𑀕𑀯𑀸 𑀪𑀺𑀓𑁆𑀔𑀽 𑀆𑀫𑀦𑁆𑀢𑁂𑀲𑀺—  “𑀪𑀺𑀓𑁆𑀔𑀯𑁄”𑀢𑀺𑁇 “𑀪𑀤𑀦𑁆𑀢𑁂”𑀢𑀺 𑀢𑁂 𑀪𑀺𑀓𑁆𑀔𑀽 𑀪𑀕𑀯𑀢𑁄 𑀧𑀘𑁆𑀘𑀲𑁆𑀲𑁄𑀲𑀼𑀁𑁇 𑀪𑀕𑀯𑀸 𑀏𑀢𑀤𑀯𑁄𑀘—  “𑀲𑀩𑁆𑀩𑀥𑀫𑁆𑀫𑀫𑀽𑀮𑀧𑀭𑀺𑀬𑀸𑀬𑀁 𑀯𑁄, 𑀪𑀺𑀓𑁆𑀔𑀯𑁂, 𑀤𑁂𑀲𑁂𑀲𑁆𑀲𑀸𑀫𑀺𑁇 𑀢𑀁 𑀲𑀼𑀡𑀸𑀣, 𑀲𑀸𑀥𑀼𑀓𑀁 𑀫𑀦𑀲𑀺 𑀓𑀭𑁄𑀣, 𑀪𑀸𑀲𑀺𑀲𑁆𑀲𑀸𑀫𑀻”𑀢𑀺𑁇 “𑀏𑀯𑀁, 𑀪𑀦𑁆𑀢𑁂”𑀢𑀺 𑀔𑁄 𑀢𑁂 𑀪𑀺𑀓𑁆𑀔𑀽 𑀪𑀕𑀯𑀢𑁄 𑀧𑀘𑁆𑀘𑀲𑁆𑀲𑁄𑀲𑀼𑀁𑁇 𑀪𑀕𑀯𑀸 𑀏𑀢𑀤𑀯𑁄𑀘—

(2.)

3\. “𑀇𑀥, 𑀪𑀺𑀓𑁆𑀔𑀯𑁂, 𑀅𑀲𑁆𑀲𑀼𑀢𑀯𑀸 𑀧𑀼𑀣𑀼𑀚𑁆𑀚𑀦𑁄 𑀅𑀭𑀺𑀬𑀸𑀦𑀁 𑀅𑀤𑀲𑁆𑀲𑀸𑀯𑀻 𑀅𑀭𑀺𑀬𑀥𑀫𑁆𑀫𑀲𑁆𑀲 𑀅𑀓𑁄𑀯𑀺𑀤𑁄 𑀅𑀭𑀺𑀬𑀥𑀫𑁆𑀫𑁂 𑀅𑀯𑀺𑀦𑀻𑀢𑁄, 𑀲𑀧𑁆𑀧𑀼𑀭𑀺𑀲𑀸𑀦𑀁 𑀅𑀤𑀲𑁆𑀲𑀸𑀯𑀻 𑀲𑀧𑁆𑀧𑀼𑀭𑀺𑀲𑀥𑀫𑁆𑀫𑀲𑁆𑀲 𑀅𑀓𑁄𑀯𑀺𑀤𑁄 𑀲𑀧𑁆𑀧𑀼𑀭𑀺𑀲𑀥𑀫𑁆𑀫𑁂 𑀅𑀯𑀺𑀦𑀻𑀢𑁄—  𑀧𑀣𑀯𑀺𑀁 𑀧𑀣𑀯𑀺𑀢𑁄 𑀲𑀜𑁆𑀚𑀸𑀦𑀸𑀢𑀺; 𑀧𑀣𑀯𑀺𑀁 𑀧𑀣𑀯𑀺𑀢𑁄 𑀲𑀜𑁆𑀜𑀢𑁆𑀯𑀸 𑀧𑀣𑀯𑀺𑀁 𑀫𑀜𑁆𑀜𑀢𑀺, 𑀧𑀣𑀯𑀺𑀬𑀸 𑀫𑀜𑁆𑀜𑀢𑀺, 𑀧𑀣𑀯𑀺𑀢𑁄 𑀫𑀜𑁆𑀜𑀢𑀺, 𑀧𑀣𑀯𑀺𑀁 𑀫𑁂𑀢𑀺 𑀫𑀜𑁆𑀜𑀢𑀺, 𑀧𑀣𑀯𑀺𑀁 𑀅𑀪𑀺𑀦𑀦𑁆𑀤𑀢𑀺𑁇 𑀢𑀁 𑀓𑀺𑀲𑁆𑀲 𑀳𑁂𑀢𑀼? ‘𑀅𑀧𑀭𑀺𑀜𑁆𑀜𑀸𑀢𑀁 𑀢𑀲𑁆𑀲𑀸’𑀢𑀺 𑀯𑀤𑀸𑀫𑀺𑁇 (𑁧)

4\. 𑀆𑀧𑀁 𑀆𑀧𑀢𑁄 𑀲𑀜𑁆𑀚𑀸𑀦𑀸𑀢𑀺; 𑀆𑀧𑀁 𑀆𑀧𑀢𑁄 𑀲𑀜𑁆𑀜𑀢𑁆𑀯𑀸 𑀆𑀧𑀁 𑀫𑀜𑁆𑀜𑀢𑀺, 𑀆𑀧𑀲𑁆𑀫𑀺𑀁 𑀫𑀜𑁆𑀜𑀢𑀺, 𑀆𑀧𑀢𑁄 𑀫𑀜𑁆𑀜𑀢𑀺, 𑀆𑀧𑀁 𑀫𑁂𑀢𑀺 𑀫𑀜𑁆𑀜𑀢𑀺, 𑀆𑀧𑀁 𑀅𑀪𑀺𑀦𑀦𑁆𑀤𑀢𑀺𑁇 𑀢𑀁 𑀓𑀺𑀲𑁆𑀲 𑀳𑁂𑀢𑀼? ‘𑀅𑀧𑀭𑀺𑀜𑁆𑀜𑀸𑀢𑀁 𑀢𑀲𑁆𑀲𑀸’𑀢𑀺 𑀯𑀤𑀸𑀫𑀺𑁇 (𑁨)

5\. 𑀢𑁂𑀚𑀁 𑀢𑁂𑀚𑀢𑁄 𑀲𑀜𑁆𑀚𑀸𑀦𑀸𑀢𑀺; 𑀢𑁂𑀚𑀁 𑀢𑁂𑀚𑀢𑁄 𑀲𑀜𑁆𑀜𑀢𑁆𑀯𑀸 𑀢𑁂𑀚𑀁 𑀫𑀜𑁆𑀜𑀢𑀺, 𑀢𑁂𑀚𑀲𑁆𑀫𑀺𑀁 𑀫𑀜𑁆𑀜𑀢𑀺, 𑀢𑁂𑀚𑀢𑁄 𑀫𑀜𑁆𑀜𑀢𑀺, 𑀢𑁂𑀚𑀁 𑀫𑁂𑀢𑀺 𑀫𑀜𑁆𑀜𑀢𑀺, 𑀢𑁂𑀚𑀁 𑀅𑀪𑀺𑀦𑀦𑁆𑀤𑀢𑀺𑁇 𑀢𑀁 𑀓𑀺𑀲𑁆𑀲 𑀳𑁂𑀢𑀼? ‘𑀅𑀧𑀭𑀺𑀜𑁆𑀜𑀸𑀢𑀁 𑀢𑀲𑁆𑀲𑀸’𑀢𑀺 𑀯𑀤𑀸𑀫𑀺𑁇 (𑁩)

6\. 𑀯𑀸𑀬𑀁 𑀯𑀸𑀬𑀢𑁄 𑀲𑀜𑁆𑀚𑀸𑀦𑀸𑀢𑀺; 𑀯𑀸𑀬𑀁 𑀯𑀸𑀬𑀢𑁄 𑀲𑀜𑁆𑀜𑀢𑁆𑀯𑀸 𑀯𑀸𑀬𑀁 𑀫𑀜𑁆𑀜𑀢𑀺, 𑀯𑀸𑀬𑀲𑁆𑀫𑀺𑀁 𑀫𑀜𑁆𑀜𑀢𑀺, 𑀯𑀸𑀬𑀢𑁄 𑀫𑀜𑁆𑀜𑀢𑀺, 𑀯𑀸𑀬𑀁 𑀫𑁂𑀢𑀺 𑀫𑀜𑁆𑀜𑀢𑀺, 𑀯𑀸𑀬𑀁 𑀅𑀪𑀺𑀦𑀦𑁆𑀤𑀢𑀺𑁇 𑀢𑀁 𑀓𑀺𑀲𑁆𑀲 𑀳𑁂𑀢𑀼? ‘𑀅𑀧𑀭𑀺𑀜𑁆𑀜𑀸𑀢𑀁 𑀢𑀲𑁆𑀲𑀸’𑀢𑀺 𑀯𑀤𑀸𑀫𑀺𑁇 (𑁪)

(3.)

7\. 𑀪𑀽𑀢𑁂 𑀪𑀽𑀢𑀢𑁄 𑀲𑀜𑁆𑀚𑀸𑀦𑀸𑀢𑀺; 𑀪𑀽𑀢𑁂 𑀪𑀽𑀢𑀢𑁄 𑀲𑀜𑁆𑀜𑀢𑁆𑀯𑀸 𑀪𑀽𑀢𑁂 𑀫𑀜𑁆𑀜𑀢𑀺, 𑀪𑀽𑀢𑁂𑀲𑀼 𑀫𑀜𑁆𑀜𑀢𑀺, 𑀪𑀽𑀢𑀢𑁄 𑀫𑀜𑁆𑀜𑀢𑀺, 𑀪𑀽𑀢𑁂 𑀫𑁂𑀢𑀺 𑀫𑀜𑁆𑀜𑀢𑀺, 𑀪𑀽𑀢𑁂 𑀅𑀪𑀺𑀦𑀦𑁆𑀤𑀢𑀺𑁇 𑀢𑀁 𑀓𑀺𑀲𑁆𑀲 𑀳𑁂𑀢𑀼? ‘𑀅𑀧𑀭𑀺𑀜𑁆𑀜𑀸𑀢𑀁 𑀢𑀲𑁆𑀲𑀸’𑀢𑀺 𑀯𑀤𑀸𑀫𑀺𑁇 (𑁫)

8\. 𑀤𑁂𑀯𑁂 𑀤𑁂𑀯𑀢𑁄 𑀲𑀜𑁆𑀚𑀸𑀦𑀸𑀢𑀺; 𑀤𑁂𑀯𑁂 𑀤𑁂𑀯𑀢𑁄 𑀲𑀜𑁆𑀜𑀢𑁆𑀯𑀸 𑀤𑁂𑀯𑁂 𑀫𑀜𑁆𑀜𑀢𑀺, 𑀤𑁂𑀯𑁂𑀲𑀼 𑀫𑀜𑁆𑀜𑀢𑀺, 𑀤𑁂𑀯𑀢𑁄 𑀫𑀜𑁆𑀜𑀢𑀺, 𑀤𑁂𑀯𑁂 𑀫𑁂𑀢𑀺 𑀫𑀜𑁆𑀜𑀢𑀺, 𑀤𑁂𑀯𑁂 𑀅𑀪𑀺𑀦𑀦𑁆𑀤𑀢𑀺𑁇 𑀢𑀁 𑀓𑀺𑀲𑁆𑀲 𑀳𑁂𑀢𑀼? ‘𑀅𑀧𑀭𑀺𑀜𑁆𑀜𑀸𑀢𑀁 𑀢𑀲𑁆𑀲𑀸’𑀢𑀺 𑀯𑀤𑀸𑀫𑀺𑁇 (𑁬)

9\. 𑀧𑀚𑀸𑀧𑀢𑀺𑀁 𑀧𑀚𑀸𑀧𑀢𑀺𑀢𑁄 𑀲𑀜𑁆𑀚𑀸𑀦𑀸𑀢𑀺; 𑀧𑀚𑀸𑀧𑀢𑀺𑀁 𑀧𑀚𑀸𑀧𑀢𑀺𑀢𑁄 𑀲𑀜𑁆𑀜𑀢𑁆𑀯𑀸 𑀧𑀚𑀸𑀧𑀢𑀺𑀁 𑀫𑀜𑁆𑀜𑀢𑀺, 𑀧𑀚𑀸𑀧𑀢𑀺𑀲𑁆𑀫𑀺𑀁 𑀫𑀜𑁆𑀜𑀢𑀺, 𑀧𑀚𑀸𑀧𑀢𑀺𑀢𑁄 𑀫𑀜𑁆𑀜𑀢𑀺, 𑀧𑀚𑀸𑀧𑀢𑀺𑀁 𑀫𑁂𑀢𑀺 𑀫𑀜𑁆𑀜𑀢𑀺, 𑀧𑀚𑀸𑀧𑀢𑀺𑀁 𑀅𑀪𑀺𑀦𑀦𑁆𑀤𑀢𑀺𑁇 𑀢𑀁 𑀓𑀺𑀲𑁆𑀲 𑀳𑁂𑀢𑀼? ‘𑀅𑀧𑀭𑀺𑀜𑁆𑀜𑀸𑀢𑀁 𑀢𑀲𑁆𑀲𑀸’𑀢𑀺 𑀯𑀤𑀸𑀫𑀺𑁇 (𑁭)

10\. 𑀩𑁆𑀭𑀳𑁆𑀫𑀁 𑀩𑁆𑀭𑀳𑁆𑀫𑀢𑁄 𑀲𑀜𑁆𑀚𑀸𑀦𑀸𑀢𑀺; 𑀩𑁆𑀭𑀳𑁆𑀫𑀁 𑀩𑁆𑀭𑀳𑁆𑀫𑀢𑁄 𑀲𑀜𑁆𑀜𑀢𑁆𑀯𑀸 𑀩𑁆𑀭𑀳𑁆𑀫𑀁 𑀫𑀜𑁆𑀜𑀢𑀺, 𑀩𑁆𑀭𑀳𑁆𑀫𑀲𑁆𑀫𑀺𑀁 𑀫𑀜𑁆𑀜𑀢𑀺, 𑀩𑁆𑀭𑀳𑁆𑀫𑀢𑁄 𑀫𑀜𑁆𑀜𑀢𑀺, 𑀩𑁆𑀭𑀳𑁆𑀫𑀁 𑀫𑁂𑀢𑀺 𑀫𑀜𑁆𑀜𑀢𑀺, 𑀩𑁆𑀭𑀳𑁆𑀫𑀁 𑀅𑀪𑀺𑀦𑀦𑁆𑀤𑀢𑀺𑁇 𑀢𑀁 𑀓𑀺𑀲𑁆𑀲 𑀳𑁂𑀢𑀼? ‘𑀅𑀧𑀭𑀺𑀜𑁆𑀜𑀸𑀢𑀁 𑀢𑀲𑁆𑀲𑀸’𑀢𑀺 𑀯𑀤𑀸𑀫𑀺𑁇 (𑁮)

11\. 𑀆𑀪𑀲𑁆𑀲𑀭𑁂 𑀆𑀪𑀲𑁆𑀲𑀭𑀢𑁄 𑀲𑀜𑁆𑀚𑀸𑀦𑀸𑀢𑀺; 𑀆𑀪𑀲𑁆𑀲𑀭𑁂 𑀆𑀪𑀲𑁆𑀲𑀭𑀢𑁄 𑀲𑀜𑁆𑀜𑀢𑁆𑀯𑀸 𑀆𑀪𑀲𑁆𑀲𑀭𑁂 𑀫𑀜𑁆𑀜𑀢𑀺, 𑀆𑀪𑀲𑁆𑀲𑀭𑁂𑀲𑀼 𑀫𑀜𑁆𑀜𑀢𑀺, 𑀆𑀪𑀲𑁆𑀲𑀭𑀢𑁄 𑀫𑀜𑁆𑀜𑀢𑀺, 𑀆𑀪𑀲𑁆𑀲𑀭𑁂 𑀫𑁂𑀢𑀺 𑀫𑀜𑁆𑀜𑀢𑀺, 𑀆𑀪𑀲𑁆𑀲𑀭𑁂 𑀅𑀪𑀺𑀦𑀦𑁆𑀤𑀢𑀺𑁇 𑀢𑀁 𑀓𑀺𑀲𑁆𑀲 𑀳𑁂𑀢𑀼? ‘𑀅𑀧𑀭𑀺𑀜𑁆𑀜𑀸𑀢𑀁 𑀢𑀲𑁆𑀲𑀸’𑀢𑀺 𑀯𑀤𑀸𑀫𑀺𑁇 (𑁯)

12\. 𑀲𑀼𑀪𑀓𑀺𑀡𑁆𑀳𑁂 𑀲𑀼𑀪𑀓𑀺𑀡𑁆𑀳𑀢𑁄 𑀲𑀜𑁆𑀚𑀸𑀦𑀸𑀢𑀺; 𑀲𑀼𑀪𑀓𑀺𑀡𑁆𑀳𑁂 𑀲𑀼𑀪𑀓𑀺𑀡𑁆𑀳𑀢𑁄 𑀲𑀜𑁆𑀜𑀢𑁆𑀯𑀸 𑀲𑀼𑀪𑀓𑀺𑀡𑁆𑀳𑁂 𑀫𑀜𑁆𑀜𑀢𑀺, 𑀲𑀼𑀪𑀓𑀺𑀡𑁆𑀳𑁂𑀲𑀼 𑀫𑀜𑁆𑀜𑀢𑀺, 𑀲𑀼𑀪𑀓𑀺𑀡𑁆𑀳𑀢𑁄 𑀫𑀜𑁆𑀜𑀢𑀺, 𑀲𑀼𑀪𑀓𑀺𑀡𑁆𑀳𑁂 𑀫𑁂𑀢𑀺 𑀫𑀜𑁆𑀜𑀢𑀺, 𑀲𑀼𑀪𑀓𑀺𑀡𑁆𑀳𑁂 𑀅𑀪𑀺𑀦𑀦𑁆𑀤𑀢𑀺𑁇 𑀢𑀁 𑀓𑀺𑀲𑁆𑀲 𑀳𑁂𑀢𑀼? ‘𑀅𑀧𑀭𑀺𑀜𑁆𑀜𑀸𑀢𑀁 𑀢𑀲𑁆𑀲𑀸’𑀢𑀺 𑀯𑀤𑀸𑀫𑀺𑁇 (𑁧𑁦)

13\. 𑀯𑁂𑀳𑀧𑁆𑀨𑀮𑁂 𑀯𑁂𑀳𑀧𑁆𑀨𑀮𑀢𑁄 𑀲𑀜𑁆𑀚𑀸𑀦𑀸𑀢𑀺; 𑀯𑁂𑀳𑀧𑁆𑀨𑀮𑁂 𑀯𑁂𑀳𑀧𑁆𑀨𑀮𑀢𑁄 𑀲𑀜𑁆𑀜𑀢𑁆𑀯𑀸 𑀯𑁂𑀳𑀧𑁆𑀨𑀮𑁂 𑀫𑀜𑁆𑀜𑀢𑀺, 𑀯𑁂𑀳𑀧𑁆𑀨𑀮𑁂𑀲𑀼 𑀫𑀜𑁆𑀜𑀢𑀺, 𑀯𑁂𑀳𑀧𑁆𑀨𑀮𑀢𑁄 𑀫𑀜𑁆𑀜𑀢𑀺, 𑀯𑁂𑀳𑀧𑁆𑀨𑀮𑁂 𑀫𑁂𑀢𑀺 𑀫𑀜𑁆𑀜𑀢𑀺, 𑀯𑁂𑀳𑀧𑁆𑀨𑀮𑁂 𑀅𑀪𑀺𑀦𑀦𑁆𑀤𑀢𑀺𑁇 𑀢𑀁 𑀓𑀺𑀲𑁆𑀲 𑀳𑁂𑀢𑀼? ‘𑀅𑀧𑀭𑀺𑀜𑁆𑀜𑀸𑀢𑀁 𑀢𑀲𑁆𑀲𑀸’𑀢𑀺 𑀯𑀤𑀸𑀫𑀺𑁇 (𑁧𑁧)

14\. 𑀅𑀪𑀺𑀪𑀼𑀁 𑀅𑀪𑀺𑀪𑀼𑀢𑁄 𑀲𑀜𑁆𑀚𑀸𑀦𑀸𑀢𑀺; 𑀅𑀪𑀺𑀪𑀼𑀁 𑀅𑀪𑀺𑀪𑀼𑀢𑁄 𑀲𑀜𑁆𑀜𑀢𑁆𑀯𑀸 𑀅𑀪𑀺𑀪𑀼𑀁 𑀫𑀜𑁆𑀜𑀢𑀺, 𑀅𑀪𑀺𑀪𑀼𑀲𑁆𑀫𑀺𑀁 𑀫𑀜𑁆𑀜𑀢𑀺, 𑀅𑀪𑀺𑀪𑀼𑀢𑁄 𑀫𑀜𑁆𑀜𑀢𑀺, 𑀅𑀪𑀺𑀪𑀼𑀁 𑀫𑁂𑀢𑀺 𑀫𑀜𑁆𑀜𑀢𑀺, 𑀅𑀪𑀺𑀪𑀼𑀁 𑀅𑀪𑀺𑀦𑀦𑁆𑀤𑀢𑀺𑁇 𑀢𑀁 𑀓𑀺𑀲𑁆𑀲 𑀳𑁂𑀢𑀼? ‘𑀅𑀧𑀭𑀺𑀜𑁆𑀜𑀸𑀢𑀁 𑀢𑀲𑁆𑀲𑀸’𑀢𑀺 𑀯𑀤𑀸𑀫𑀺𑁇 (𑁧𑁨)

(4.)

15\. 𑀆𑀓𑀸𑀲𑀸𑀦𑀜𑁆𑀘𑀸𑀬𑀢𑀦𑀁 𑀆𑀓𑀸𑀲𑀸𑀦𑀜𑁆𑀘𑀸𑀬𑀢𑀦𑀢𑁄 𑀲𑀜𑁆𑀚𑀸𑀦𑀸𑀢𑀺; 𑀆𑀓𑀸𑀲𑀸𑀦𑀜𑁆𑀘𑀸𑀬𑀢𑀦𑀁 𑀆𑀓𑀸𑀲𑀸𑀦𑀜𑁆𑀘𑀸𑀬𑀢𑀦𑀢𑁄 𑀲𑀜𑁆𑀜𑀢𑁆𑀯𑀸 𑀆𑀓𑀸𑀲𑀸𑀦𑀜𑁆𑀘𑀸𑀬𑀢𑀦𑀁 𑀫𑀜𑁆𑀜𑀢𑀺, 𑀆𑀓𑀸𑀲𑀸𑀦𑀜𑁆𑀘𑀸𑀬𑀢𑀦𑀲𑁆𑀫𑀺𑀁 𑀫𑀜𑁆𑀜𑀢𑀺, 𑀆𑀓𑀸𑀲𑀸𑀦𑀜𑁆𑀘𑀸𑀬𑀢𑀦𑀢𑁄 𑀫𑀜𑁆𑀜𑀢𑀺, 𑀆𑀓𑀸𑀲𑀸𑀦𑀜𑁆𑀘𑀸𑀬𑀢𑀦𑀁 𑀫𑁂𑀢𑀺 𑀫𑀜𑁆𑀜𑀢𑀺, 𑀆𑀓𑀸𑀲𑀸𑀦𑀜𑁆𑀘𑀸𑀬𑀢𑀦𑀁 𑀅𑀪𑀺𑀦𑀦𑁆𑀤𑀢𑀺𑁇 𑀢𑀁 𑀓𑀺𑀲𑁆𑀲 𑀳𑁂𑀢𑀼? ‘𑀅𑀧𑀭𑀺𑀜𑁆𑀜𑀸𑀢𑀁 𑀢𑀲𑁆𑀲𑀸’𑀢𑀺 𑀯𑀤𑀸𑀫𑀺𑁇 (𑁧𑁩)

16\. 𑀯𑀺𑀜𑁆𑀜𑀸𑀡𑀜𑁆𑀘𑀸𑀬𑀢𑀦𑀁 𑀯𑀺𑀜𑁆𑀜𑀸𑀡𑀜𑁆𑀘𑀸𑀬𑀢𑀦𑀢𑁄 𑀲𑀜𑁆𑀚𑀸𑀦𑀸𑀢𑀺; 𑀯𑀺𑀜𑁆𑀜𑀸𑀡𑀜𑁆𑀘𑀸𑀬𑀢𑀦𑀁 𑀯𑀺𑀜𑁆𑀜𑀸𑀡𑀜𑁆𑀘𑀸𑀬𑀢𑀦𑀢𑁄 𑀲𑀜𑁆𑀜𑀢𑁆𑀯𑀸 𑀯𑀺𑀜𑁆𑀜𑀸𑀡𑀜𑁆𑀘𑀸𑀬𑀢𑀦𑀁 𑀫𑀜𑁆𑀜𑀢𑀺, 𑀯𑀺𑀜𑁆𑀜𑀸𑀡𑀜𑁆𑀘𑀸𑀬𑀢𑀦𑀲𑁆𑀫𑀺𑀁 𑀫𑀜𑁆𑀜𑀢𑀺, 𑀯𑀺𑀜𑁆𑀜𑀸𑀡𑀜𑁆𑀘𑀸𑀬𑀢𑀦𑀢𑁄 𑀫𑀜𑁆𑀜𑀢𑀺, 𑀯𑀺𑀜𑁆𑀜𑀸𑀡𑀜𑁆𑀘𑀸𑀬𑀢𑀦𑀁 𑀫𑁂𑀢𑀺 𑀫𑀜𑁆𑀜𑀢𑀺, 𑀯𑀺𑀜𑁆𑀜𑀸𑀡𑀜𑁆𑀘𑀸𑀬𑀢𑀦𑀁 𑀅𑀪𑀺𑀦𑀦𑁆𑀤𑀢𑀺𑁇 𑀢𑀁 𑀓𑀺𑀲𑁆𑀲 𑀳𑁂𑀢𑀼? ‘𑀅𑀧𑀭𑀺𑀜𑁆𑀜𑀸𑀢𑀁 𑀢𑀲𑁆𑀲𑀸’𑀢𑀺 𑀯𑀤𑀸𑀫𑀺𑁇 (𑁧𑁪)

17\. 𑀆𑀓𑀺𑀜𑁆𑀘𑀜𑁆𑀜𑀸𑀬𑀢𑀦𑀁 𑀆𑀓𑀺𑀜𑁆𑀘𑀜𑁆𑀜𑀸𑀬𑀢𑀦𑀢𑁄 𑀲𑀜𑁆𑀚𑀸𑀦𑀸𑀢𑀺; 𑀆𑀓𑀺𑀜𑁆𑀘𑀜𑁆𑀜𑀸𑀬𑀢𑀦𑀁 𑀆𑀓𑀺𑀜𑁆𑀘𑀜𑁆𑀜𑀸𑀬𑀢𑀦𑀢𑁄 𑀲𑀜𑁆𑀜𑀢𑁆𑀯𑀸 𑀆𑀓𑀺𑀜𑁆𑀘𑀜𑁆𑀜𑀸𑀬𑀢𑀦𑀁 𑀫𑀜𑁆𑀜𑀢𑀺, 𑀆𑀓𑀺𑀜𑁆𑀘𑀜𑁆𑀜𑀸𑀬𑀢𑀦𑀲𑁆𑀫𑀺𑀁 𑀫𑀜𑁆𑀜𑀢𑀺, 𑀆𑀓𑀺𑀜𑁆𑀘𑀜𑁆𑀜𑀸𑀬𑀢𑀦𑀢𑁄 𑀫𑀜𑁆𑀜𑀢𑀺, 𑀆𑀓𑀺𑀜𑁆𑀘𑀜𑁆𑀜𑀸𑀬𑀢𑀦𑀁 𑀫𑁂𑀢𑀺 𑀫𑀜𑁆𑀜𑀢𑀺, 𑀆𑀓𑀺𑀜𑁆𑀘𑀜𑁆𑀜𑀸𑀬𑀢𑀦𑀁 𑀅𑀪𑀺𑀦𑀦𑁆𑀤𑀢𑀺𑁇 𑀢𑀁 𑀓𑀺𑀲𑁆𑀲 𑀳𑁂𑀢𑀼? ‘𑀅𑀧𑀭𑀺𑀜𑁆𑀜𑀸𑀢𑀁 𑀢𑀲𑁆𑀲𑀸’𑀢𑀺 𑀯𑀤𑀸𑀫𑀺𑁇 (𑁧𑁫)

18\. 𑀦𑁂𑀯𑀲𑀜𑁆𑀜𑀸𑀦𑀸𑀲𑀜𑁆𑀜𑀸𑀬𑀢𑀦𑀁 𑀦𑁂𑀯𑀲𑀜𑁆𑀜𑀸𑀦𑀸𑀲𑀜𑁆𑀜𑀸𑀬𑀢𑀦𑀢𑁄 𑀲𑀜𑁆𑀚𑀸𑀦𑀸𑀢𑀺; 𑀦𑁂𑀯𑀲𑀜𑁆𑀜𑀸𑀦𑀸𑀲𑀜𑁆𑀜𑀸𑀬𑀢𑀦𑀁 𑀦𑁂𑀯𑀲𑀜𑁆𑀜𑀸𑀦𑀸𑀲𑀜𑁆𑀜𑀸𑀬𑀢𑀦𑀢𑁄 𑀲𑀜𑁆𑀜𑀢𑁆𑀯𑀸 𑀦𑁂𑀯𑀲𑀜𑁆𑀜𑀸𑀦𑀸𑀲𑀜𑁆𑀜𑀸𑀬𑀢𑀦𑀁 𑀫𑀜𑁆𑀜𑀢𑀺, 𑀦𑁂𑀯𑀲𑀜𑁆𑀜𑀸𑀦𑀸𑀲𑀜𑁆𑀜𑀸𑀬𑀢𑀦𑀲𑁆𑀫𑀺𑀁 𑀫𑀜𑁆𑀜𑀢𑀺, 𑀦𑁂𑀯𑀲𑀜𑁆𑀜𑀸𑀦𑀸𑀲𑀜𑁆𑀜𑀸𑀬𑀢𑀦𑀢𑁄 𑀫𑀜𑁆𑀜𑀢𑀺, 𑀦𑁂𑀯𑀲𑀜𑁆𑀜𑀸𑀦𑀸𑀲𑀜𑁆𑀜𑀸𑀬𑀢𑀦𑀁 𑀫𑁂𑀢𑀺 𑀫𑀜𑁆𑀜𑀢𑀺, 𑀦𑁂𑀯𑀲𑀜𑁆𑀜𑀸𑀦𑀸𑀲𑀜𑁆𑀜𑀸𑀬𑀢𑀦𑀁 𑀅𑀪𑀺𑀦𑀦𑁆𑀤𑀢𑀺𑁇 𑀢𑀁 𑀓𑀺𑀲𑁆𑀲 𑀳𑁂𑀢𑀼? ‘𑀅𑀧𑀭𑀺𑀜𑁆𑀜𑀸𑀢𑀁 𑀢𑀲𑁆𑀲𑀸’𑀢𑀺 𑀯𑀤𑀸𑀫𑀺𑁇 (𑁧𑁬)

(5.)

19\. 𑀤𑀺𑀝𑁆𑀞𑀁 𑀤𑀺𑀝𑁆𑀞𑀢𑁄 𑀲𑀜𑁆𑀚𑀸𑀦𑀸𑀢𑀺; 𑀤𑀺𑀝𑁆𑀞𑀁 𑀤𑀺𑀝𑁆𑀞𑀢𑁄 𑀲𑀜𑁆𑀜𑀢𑁆𑀯𑀸 𑀤𑀺𑀝𑁆𑀞𑀁 𑀫𑀜𑁆𑀜𑀢𑀺, 𑀤𑀺𑀝𑁆𑀞𑀲𑁆𑀫𑀺𑀁 𑀫𑀜𑁆𑀜𑀢𑀺, 𑀤𑀺𑀝𑁆𑀞𑀢𑁄 𑀫𑀜𑁆𑀜𑀢𑀺, 𑀤𑀺𑀝𑁆𑀞𑀁 𑀫𑁂𑀢𑀺 𑀫𑀜𑁆𑀜𑀢𑀺, 𑀤𑀺𑀝𑁆𑀞𑀁 𑀅𑀪𑀺𑀦𑀦𑁆𑀤𑀢𑀺𑁇 𑀢𑀁 𑀓𑀺𑀲𑁆𑀲 𑀳𑁂𑀢𑀼? ‘𑀅𑀧𑀭𑀺𑀜𑁆𑀜𑀸𑀢𑀁 𑀢𑀲𑁆𑀲𑀸’𑀢𑀺 𑀯𑀤𑀸𑀫𑀺𑁇 (𑁧𑁭)

20\. 𑀲𑀼𑀢𑀁 𑀲𑀼𑀢𑀢𑁄 𑀲𑀜𑁆𑀚𑀸𑀦𑀸𑀢𑀺; 𑀲𑀼𑀢𑀁 𑀲𑀼𑀢𑀢𑁄 𑀲𑀜𑁆𑀜𑀢𑁆𑀯𑀸 𑀲𑀼𑀢𑀁 𑀫𑀜𑁆𑀜𑀢𑀺, 𑀲𑀼𑀢𑀲𑁆𑀫𑀺𑀁 𑀫𑀜𑁆𑀜𑀢𑀺, 𑀲𑀼𑀢𑀢𑁄 𑀫𑀜𑁆𑀜𑀢𑀺, 𑀲𑀼𑀢𑀁 𑀫𑁂𑀢𑀺 𑀫𑀜𑁆𑀜𑀢𑀺, 𑀲𑀼𑀢𑀁 𑀅𑀪𑀺𑀦𑀦𑁆𑀤𑀢𑀺𑁇 𑀢𑀁 𑀓𑀺𑀲𑁆𑀲 𑀳𑁂𑀢𑀼? ‘𑀅𑀧𑀭𑀺𑀜𑁆𑀜𑀸𑀢𑀁 𑀢𑀲𑁆𑀲𑀸’𑀢𑀺 𑀯𑀤𑀸𑀫𑀺𑁇 (𑁧𑁮)

21\. 𑀫𑀼𑀢𑀁 𑀫𑀼𑀢𑀢𑁄 𑀲𑀜𑁆𑀚𑀸𑀦𑀸𑀢𑀺; 𑀫𑀼𑀢𑀁 𑀫𑀼𑀢𑀢𑁄 𑀲𑀜𑁆𑀜𑀢𑁆𑀯𑀸 𑀫𑀼𑀢𑀁 𑀫𑀜𑁆𑀜𑀢𑀺, 𑀫𑀼𑀢𑀲𑁆𑀫𑀺𑀁 𑀫𑀜𑁆𑀜𑀢𑀺, 𑀫𑀼𑀢𑀢𑁄 𑀫𑀜𑁆𑀜𑀢𑀺, 𑀫𑀼𑀢𑀁 𑀫𑁂𑀢𑀺 𑀫𑀜𑁆𑀜𑀢𑀺, 𑀫𑀼𑀢𑀁 𑀅𑀪𑀺𑀦𑀦𑁆𑀤𑀢𑀺𑁇 𑀢𑀁 𑀓𑀺𑀲𑁆𑀲 𑀳𑁂𑀢𑀼? ‘𑀅𑀧𑀭𑀺𑀜𑁆𑀜𑀸𑀢𑀁 𑀢𑀲𑁆𑀲𑀸’𑀢𑀺 𑀯𑀤𑀸𑀫𑀺𑁇 (𑁧𑁯)

22\. 𑀯𑀺𑀜𑁆𑀜𑀸𑀢𑀁 𑀯𑀺𑀜𑁆𑀜𑀸𑀢𑀢𑁄 𑀲𑀜𑁆𑀚𑀸𑀦𑀸𑀢𑀺; 𑀯𑀺𑀜𑁆𑀜𑀸𑀢𑀁 𑀯𑀺𑀜𑁆𑀜𑀸𑀢𑀢𑁄 𑀲𑀜𑁆𑀜𑀢𑁆𑀯𑀸 𑀯𑀺𑀜𑁆𑀜𑀸𑀢𑀁 𑀫𑀜𑁆𑀜𑀢𑀺, 𑀯𑀺𑀜𑁆𑀜𑀸𑀢𑀲𑁆𑀫𑀺𑀁 𑀫𑀜𑁆𑀜𑀢𑀺, 𑀯𑀺𑀜𑁆𑀜𑀸𑀢𑀢𑁄 𑀫𑀜𑁆𑀜𑀢𑀺, 𑀯𑀺𑀜𑁆𑀜𑀸𑀢𑀁 𑀫𑁂𑀢𑀺 𑀫𑀜𑁆𑀜𑀢𑀺, 𑀯𑀺𑀜𑁆𑀜𑀸𑀢𑀁 𑀅𑀪𑀺𑀦𑀦𑁆𑀤𑀢𑀺𑁇 𑀢𑀁 𑀓𑀺𑀲𑁆𑀲 𑀳𑁂𑀢𑀼? ‘𑀅𑀧𑀭𑀺𑀜𑁆𑀜𑀸𑀢𑀁 𑀢𑀲𑁆𑀲𑀸’𑀢𑀺 𑀯𑀤𑀸𑀫𑀺𑁇 (𑁨𑁦)

(6.)

23\. 𑀏𑀓𑀢𑁆𑀢𑀁 𑀏𑀓𑀢𑁆𑀢𑀢𑁄 𑀲𑀜𑁆𑀚𑀸𑀦𑀸𑀢𑀺; 𑀏𑀓𑀢𑁆𑀢𑀁 𑀏𑀓𑀢𑁆𑀢𑀢𑁄 𑀲𑀜𑁆𑀜𑀢𑁆𑀯𑀸 𑀏𑀓𑀢𑁆𑀢𑀁 𑀫𑀜𑁆𑀜𑀢𑀺, 𑀏𑀓𑀢𑁆𑀢𑀲𑁆𑀫𑀺𑀁 𑀫𑀜𑁆𑀜𑀢𑀺, 𑀏𑀓𑀢𑁆𑀢𑀢𑁄 𑀫𑀜𑁆𑀜𑀢𑀺, 𑀏𑀓𑀢𑁆𑀢𑀁 𑀫𑁂𑀢𑀺 𑀫𑀜𑁆𑀜𑀢𑀺, 𑀏𑀓𑀢𑁆𑀢𑀁 𑀅𑀪𑀺𑀦𑀦𑁆𑀤𑀢𑀺𑁇 𑀢𑀁 𑀓𑀺𑀲𑁆𑀲 𑀳𑁂𑀢𑀼? ‘𑀅𑀧𑀭𑀺𑀜𑁆𑀜𑀸𑀢𑀁 𑀢𑀲𑁆𑀲𑀸’𑀢𑀺 𑀯𑀤𑀸𑀫𑀺𑁇 (𑁨𑁧)

24\. 𑀦𑀸𑀦𑀢𑁆𑀢𑀁 𑀦𑀸𑀦𑀢𑁆𑀢𑀢𑁄 𑀲𑀜𑁆𑀚𑀸𑀦𑀸𑀢𑀺; 𑀦𑀸𑀦𑀢𑁆𑀢𑀁 𑀦𑀸𑀦𑀢𑁆𑀢𑀢𑁄 𑀲𑀜𑁆𑀜𑀢𑁆𑀯𑀸 𑀦𑀸𑀦𑀢𑁆𑀢𑀁 𑀫𑀜𑁆𑀜𑀢𑀺, 𑀦𑀸𑀦𑀢𑁆𑀢𑀲𑁆𑀫𑀺𑀁 𑀫𑀜𑁆𑀜𑀢𑀺, 𑀦𑀸𑀦𑀢𑁆𑀢𑀢𑁄 𑀫𑀜𑁆𑀜𑀢𑀺, 𑀦𑀸𑀦𑀢𑁆𑀢𑀁 𑀫𑁂𑀢𑀺 𑀫𑀜𑁆𑀜𑀢𑀺, 𑀦𑀸𑀦𑀢𑁆𑀢𑀁 𑀅𑀪𑀺𑀦𑀦𑁆𑀤𑀢𑀺𑁇 𑀢𑀁 𑀓𑀺𑀲𑁆𑀲 𑀳𑁂𑀢𑀼? ‘𑀅𑀧𑀭𑀺𑀜𑁆𑀜𑀸𑀢𑀁 𑀢𑀲𑁆𑀲𑀸’𑀢𑀺 𑀯𑀤𑀸𑀫𑀺𑁇 (𑁨𑁨)

25\. 𑀲𑀩𑁆𑀩𑀁 𑀲𑀩𑁆𑀩𑀢𑁄 𑀲𑀜𑁆𑀚𑀸𑀦𑀸𑀢𑀺; 𑀲𑀩𑁆𑀩𑀁 𑀲𑀩𑁆𑀩𑀢𑁄 𑀲𑀜𑁆𑀜𑀢𑁆𑀯𑀸 𑀲𑀩𑁆𑀩𑀁 𑀫𑀜𑁆𑀜𑀢𑀺, 𑀲𑀩𑁆𑀩𑀲𑁆𑀫𑀺𑀁 𑀫𑀜𑁆𑀜𑀢𑀺, 𑀲𑀩𑁆𑀩𑀢𑁄 𑀫𑀜𑁆𑀜𑀢𑀺, 𑀲𑀩𑁆𑀩𑀁 𑀫𑁂𑀢𑀺 𑀫𑀜𑁆𑀜𑀢𑀺, 𑀲𑀩𑁆𑀩𑀁 𑀅𑀪𑀺𑀦𑀦𑁆𑀤𑀢𑀺𑁇 𑀢𑀁 𑀓𑀺𑀲𑁆𑀲 𑀳𑁂𑀢𑀼? ‘𑀅𑀧𑀭𑀺𑀜𑁆𑀜𑀸𑀢𑀁 𑀢𑀲𑁆𑀲𑀸’𑀢𑀺 𑀯𑀤𑀸𑀫𑀺𑁇 (𑁨𑁩)

26\. 𑀦𑀺𑀩𑁆𑀩𑀸𑀦𑀁 𑀦𑀺𑀩𑁆𑀩𑀸𑀦𑀢𑁄 𑀲𑀜𑁆𑀚𑀸𑀦𑀸𑀢𑀺; 𑀦𑀺𑀩𑁆𑀩𑀸𑀦𑀁 𑀦𑀺𑀩𑁆𑀩𑀸𑀦𑀢𑁄 𑀲𑀜𑁆𑀜𑀢𑁆𑀯𑀸 𑀦𑀺𑀩𑁆𑀩𑀸𑀦𑀁 𑀫𑀜𑁆𑀜𑀢𑀺, 𑀦𑀺𑀩𑁆𑀩𑀸𑀦𑀲𑁆𑀫𑀺𑀁 𑀫𑀜𑁆𑀜𑀢𑀺, 𑀦𑀺𑀩𑁆𑀩𑀸𑀦𑀢𑁄 𑀫𑀜𑁆𑀜𑀢𑀺, 𑀦𑀺𑀩𑁆𑀩𑀸𑀦𑀁 𑀫𑁂𑀢𑀺 𑀫𑀜𑁆𑀜𑀢𑀺, 𑀦𑀺𑀩𑁆𑀩𑀸𑀦𑀁 𑀅𑀪𑀺𑀦𑀦𑁆𑀤𑀢𑀺𑁇 𑀢𑀁 𑀓𑀺𑀲𑁆𑀲 𑀳𑁂𑀢𑀼? ‘𑀅𑀧𑀭𑀺𑀜𑁆𑀜𑀸𑀢𑀁 𑀢𑀲𑁆𑀲𑀸’𑀢𑀺 𑀯𑀤𑀸𑀫𑀺𑁇 (𑁨𑁪)

---

27\. 𑀧𑀼𑀣𑀼𑀚𑁆𑀚𑀦𑀯𑀲𑁂𑀦 𑀧𑀞𑀫𑀦𑀬𑀪𑀽𑀫𑀺𑀧𑀭𑀺𑀘𑁆𑀙𑁂𑀤𑁄 𑀦𑀺𑀝𑁆𑀞𑀺𑀢𑁄𑁇



(7.)

28\. 𑀬𑁄𑀧𑀺 𑀲𑁄, 𑀪𑀺𑀓𑁆𑀔𑀯𑁂, 𑀪𑀺𑀓𑁆𑀔𑀼 𑀲𑁂𑀓𑁆𑀔𑁄 𑀅𑀧𑁆𑀧𑀢𑁆𑀢𑀫𑀸𑀦𑀲𑁄 𑀅𑀦𑀼𑀢𑁆𑀢𑀭𑀁 𑀬𑁄𑀕𑀓𑁆𑀔𑁂𑀫𑀁 𑀧𑀢𑁆𑀣𑀬𑀫𑀸𑀦𑁄 𑀯𑀺𑀳𑀭𑀢𑀺, 𑀲𑁄𑀧𑀺 𑀧𑀣𑀯𑀺𑀁 𑀧𑀣𑀯𑀺𑀢𑁄 𑀅𑀪𑀺𑀚𑀸𑀦𑀸𑀢𑀺; 𑀧𑀣𑀯𑀺𑀁 𑀧𑀣𑀯𑀺𑀢𑁄 𑀅𑀪𑀺𑀜𑁆𑀜𑀸𑀬 𑀧𑀣𑀯𑀺𑀁 𑀫𑀸 𑀫𑀜𑁆𑀜𑀺, 𑀧𑀣𑀯𑀺𑀬𑀸 𑀫𑀸 𑀫𑀜𑁆𑀜𑀺, 𑀧𑀣𑀯𑀺𑀢𑁄 𑀫𑀸 𑀫𑀜𑁆𑀜𑀺, 𑀧𑀣𑀯𑀺𑀁 𑀫𑁂𑀢𑀺 𑀫𑀸 𑀫𑀜𑁆𑀜𑀺, 𑀧𑀣𑀯𑀺𑀁 𑀫𑀸𑀪𑀺𑀦𑀦𑁆𑀤𑀺𑁇 𑀢𑀁 𑀓𑀺𑀲𑁆𑀲 𑀳𑁂𑀢𑀼? ‘𑀧𑀭𑀺𑀜𑁆𑀜𑁂𑀬𑁆𑀬𑀁 𑀢𑀲𑁆𑀲𑀸’𑀢𑀺 𑀯𑀤𑀸𑀫𑀺𑁇

29\. 𑀆𑀧𑀁…𑀧𑁂…  𑀢𑁂𑀚𑀁…  𑀯𑀸𑀬𑀁…  𑀪𑀽𑀢𑁂…  𑀤𑁂𑀯𑁂…  𑀧𑀚𑀸𑀧𑀢𑀺𑀁…  𑀩𑁆𑀭𑀳𑁆𑀫𑀁…  𑀆𑀪𑀲𑁆𑀲𑀭𑁂…  𑀲𑀼𑀪𑀓𑀺𑀡𑁆𑀳𑁂…  𑀯𑁂𑀳𑀧𑁆𑀨𑀮𑁂…  𑀅𑀪𑀺𑀪𑀼𑀁…  𑀆𑀓𑀸𑀲𑀸𑀦𑀜𑁆𑀘𑀸𑀬𑀢𑀦𑀁…  𑀯𑀺𑀜𑁆𑀜𑀸𑀡𑀜𑁆𑀘𑀸𑀬𑀢𑀦𑀁…  𑀆𑀓𑀺𑀜𑁆𑀘𑀜𑁆𑀜𑀸𑀬𑀢𑀦𑀁…  𑀦𑁂𑀯𑀲𑀜𑁆𑀜𑀸𑀦𑀸𑀲𑀜𑁆𑀜𑀸𑀬𑀢𑀦𑀁…  𑀤𑀺𑀝𑁆𑀞𑀁…  𑀲𑀼𑀢𑀁…  𑀫𑀼𑀢𑀁…  𑀯𑀺𑀜𑁆𑀜𑀸𑀢𑀁…  𑀏𑀓𑀢𑁆𑀢𑀁…  𑀦𑀸𑀦𑀢𑁆𑀢𑀁…  𑀲𑀩𑁆𑀩𑀁…  𑀦𑀺𑀩𑁆𑀩𑀸𑀦𑀁 𑀦𑀺𑀩𑁆𑀩𑀸𑀦𑀢𑁄 𑀅𑀪𑀺𑀚𑀸𑀦𑀸𑀢𑀺; 𑀦𑀺𑀩𑁆𑀩𑀸𑀦𑀁 𑀦𑀺𑀩𑁆𑀩𑀸𑀦𑀢𑁄 𑀅𑀪𑀺𑀜𑁆𑀜𑀸𑀬 𑀦𑀺𑀩𑁆𑀩𑀸𑀦𑀁 𑀫𑀸 𑀫𑀜𑁆𑀜𑀺, 𑀦𑀺𑀩𑁆𑀩𑀸𑀦𑀲𑁆𑀫𑀺𑀁 𑀫𑀸 𑀫𑀜𑁆𑀜𑀺, 𑀦𑀺𑀩𑁆𑀩𑀸𑀦𑀢𑁄 𑀫𑀸 𑀫𑀜𑁆𑀜𑀺, 𑀦𑀺𑀩𑁆𑀩𑀸𑀦𑀁 𑀫𑁂𑀢𑀺 𑀫𑀸 𑀫𑀜𑁆𑀜𑀺, 𑀦𑀺𑀩𑁆𑀩𑀸𑀦𑀁 𑀫𑀸𑀪𑀺𑀦𑀦𑁆𑀤𑀺𑁇 𑀢𑀁 𑀓𑀺𑀲𑁆𑀲 𑀳𑁂𑀢𑀼? ‘𑀧𑀭𑀺𑀜𑁆𑀜𑁂𑀬𑁆𑀬𑀁 𑀢𑀲𑁆𑀲𑀸’𑀢𑀺 𑀯𑀤𑀸𑀫𑀺𑁇

---

30\. 𑀲𑁂𑀓𑁆𑀔𑀯𑀲𑁂𑀦 𑀤𑀼𑀢𑀺𑀬𑀦𑀬𑀪𑀽𑀫𑀺𑀧𑀭𑀺𑀘𑁆𑀙𑁂𑀤𑁄 𑀦𑀺𑀝𑁆𑀞𑀺𑀢𑁄𑁇



(8.)

31\. 𑀬𑁄𑀧𑀺 𑀲𑁄, 𑀪𑀺𑀓𑁆𑀔𑀯𑁂, 𑀪𑀺𑀓𑁆𑀔𑀼 𑀅𑀭𑀳𑀁 𑀔𑀻𑀡𑀸𑀲𑀯𑁄 𑀯𑀼𑀲𑀺𑀢𑀯𑀸 𑀓𑀢𑀓𑀭𑀡𑀻𑀬𑁄 𑀑𑀳𑀺𑀢𑀪𑀸𑀭𑁄 𑀅𑀦𑀼𑀧𑁆𑀧𑀢𑁆𑀢𑀲𑀤𑀢𑁆𑀣𑁄 𑀧𑀭𑀺𑀓𑁆𑀔𑀻𑀡𑀪𑀯𑀲𑀁𑀬𑁄𑀚𑀦𑁄 𑀲𑀫𑁆𑀫𑀤𑀜𑁆𑀜𑀸𑀯𑀺𑀫𑀼𑀢𑁆𑀢𑁄, 𑀲𑁄𑀧𑀺 𑀧𑀣𑀯𑀺𑀁 𑀧𑀣𑀯𑀺𑀢𑁄 𑀅𑀪𑀺𑀚𑀸𑀦𑀸𑀢𑀺; 𑀧𑀣𑀯𑀺𑀁 𑀧𑀣𑀯𑀺𑀢𑁄 𑀅𑀪𑀺𑀜𑁆𑀜𑀸𑀬 𑀧𑀣𑀯𑀺𑀁 𑀦 𑀫𑀜𑁆𑀜𑀢𑀺, 𑀧𑀣𑀯𑀺𑀬𑀸 𑀦 𑀫𑀜𑁆𑀜𑀢𑀺, 𑀧𑀣𑀯𑀺𑀢𑁄 𑀦 𑀫𑀜𑁆𑀜𑀢𑀺, 𑀧𑀣𑀯𑀺𑀁 𑀫𑁂𑀢𑀺 𑀦 𑀫𑀜𑁆𑀜𑀢𑀺, 𑀧𑀣𑀯𑀺𑀁 𑀦𑀸𑀪𑀺𑀦𑀦𑁆𑀤𑀢𑀺𑁇 𑀢𑀁 𑀓𑀺𑀲𑁆𑀲 𑀳𑁂𑀢𑀼? ‘𑀧𑀭𑀺𑀜𑁆𑀜𑀸𑀢𑀁 𑀢𑀲𑁆𑀲𑀸’𑀢𑀺 𑀯𑀤𑀸𑀫𑀺𑁇

32\. 𑀆𑀧𑀁…𑀧𑁂…  𑀢𑁂𑀚𑀁…  𑀯𑀸𑀬𑀁…  𑀪𑀽𑀢𑁂…  𑀤𑁂𑀯𑁂…  𑀧𑀚𑀸𑀧𑀢𑀺𑀁…  𑀩𑁆𑀭𑀳𑁆𑀫𑀁…  𑀆𑀪𑀲𑁆𑀲𑀭𑁂…  𑀲𑀼𑀪𑀓𑀺𑀡𑁆𑀳𑁂…  𑀯𑁂𑀳𑀧𑁆𑀨𑀮𑁂…  𑀅𑀪𑀺𑀪𑀼𑀁…  𑀆𑀓𑀸𑀲𑀸𑀦𑀜𑁆𑀘𑀸𑀬𑀢𑀦𑀁…  𑀯𑀺𑀜𑁆𑀜𑀸𑀡𑀜𑁆𑀘𑀸𑀬𑀢𑀦𑀁…  𑀆𑀓𑀺𑀜𑁆𑀘𑀜𑁆𑀜𑀸𑀬𑀢𑀦𑀁…  𑀦𑁂𑀯𑀲𑀜𑁆𑀜𑀸𑀦𑀸𑀲𑀜𑁆𑀜𑀸𑀬𑀢𑀦𑀁…  𑀤𑀺𑀝𑁆𑀞𑀁…  𑀲𑀼𑀢𑀁…  𑀫𑀼𑀢𑀁…  𑀯𑀺𑀜𑁆𑀜𑀸𑀢𑀁…  𑀏𑀓𑀢𑁆𑀢𑀁…  𑀦𑀸𑀦𑀢𑁆𑀢𑀁…  𑀲𑀩𑁆𑀩𑀁…  𑀦𑀺𑀩𑁆𑀩𑀸𑀦𑀁 𑀦𑀺𑀩𑁆𑀩𑀸𑀦𑀢𑁄 𑀅𑀪𑀺𑀚𑀸𑀦𑀸𑀢𑀺; 𑀦𑀺𑀩𑁆𑀩𑀸𑀦𑀁 𑀦𑀺𑀩𑁆𑀩𑀸𑀦𑀢𑁄 𑀅𑀪𑀺𑀜𑁆𑀜𑀸𑀬 𑀦𑀺𑀩𑁆𑀩𑀸𑀦𑀁 𑀦 𑀫𑀜𑁆𑀜𑀢𑀺, 𑀦𑀺𑀩𑁆𑀩𑀸𑀦𑀲𑁆𑀫𑀺𑀁 𑀦 𑀫𑀜𑁆𑀜𑀢𑀺, 𑀦𑀺𑀩𑁆𑀩𑀸𑀦𑀢𑁄 𑀦 𑀫𑀜𑁆𑀜𑀢𑀺, 𑀦𑀺𑀩𑁆𑀩𑀸𑀦𑀁 𑀫𑁂𑀢𑀺 𑀦 𑀫𑀜𑁆𑀜𑀢𑀺, 𑀦𑀺𑀩𑁆𑀩𑀸𑀦𑀁 𑀦𑀸𑀪𑀺𑀦𑀦𑁆𑀤𑀢𑀺𑁇 𑀢𑀁 𑀓𑀺𑀲𑁆𑀲 𑀳𑁂𑀢𑀼? ‘𑀧𑀭𑀺𑀜𑁆𑀜𑀸𑀢𑀁 𑀢𑀲𑁆𑀲𑀸’𑀢𑀺 𑀯𑀤𑀸𑀫𑀺𑁇

---

33\. 𑀔𑀻𑀡𑀸𑀲𑀯𑀯𑀲𑁂𑀦 𑀢𑀢𑀺𑀬𑀦𑀬𑀪𑀽𑀫𑀺𑀧𑀭𑀺𑀘𑁆𑀙𑁂𑀤𑁄 𑀦𑀺𑀝𑁆𑀞𑀺𑀢𑁄𑁇



(9.)

34\. 𑀬𑁄𑀧𑀺 𑀲𑁄, 𑀪𑀺𑀓𑁆𑀔𑀯𑁂, 𑀪𑀺𑀓𑁆𑀔𑀼 𑀅𑀭𑀳𑀁 𑀔𑀻𑀡𑀸𑀲𑀯𑁄 𑀯𑀼𑀲𑀺𑀢𑀯𑀸 𑀓𑀢𑀓𑀭𑀡𑀻𑀬𑁄 𑀑𑀳𑀺𑀢𑀪𑀸𑀭𑁄 𑀅𑀦𑀼𑀧𑁆𑀧𑀢𑁆𑀢𑀲𑀤𑀢𑁆𑀣𑁄 𑀧𑀭𑀺𑀓𑁆𑀔𑀻𑀡𑀪𑀯𑀲𑀁𑀬𑁄𑀚𑀦𑁄 𑀲𑀫𑁆𑀫𑀤𑀜𑁆𑀜𑀸 𑀯𑀺𑀫𑀼𑀢𑁆𑀢𑁄, 𑀲𑁄𑀧𑀺 𑀧𑀣𑀯𑀺𑀁 𑀧𑀣𑀯𑀺𑀢𑁄 𑀅𑀪𑀺𑀚𑀸𑀦𑀸𑀢𑀺; 𑀧𑀣𑀯𑀺𑀁 𑀧𑀣𑀯𑀺𑀢𑁄 𑀅𑀪𑀺𑀜𑁆𑀜𑀸𑀬 𑀧𑀣𑀯𑀺𑀁 𑀦 𑀫𑀜𑁆𑀜𑀢𑀺, 𑀧𑀣𑀯𑀺𑀬𑀸 𑀦 𑀫𑀜𑁆𑀜𑀢𑀺, 𑀧𑀣𑀯𑀺𑀢𑁄 𑀦 𑀫𑀜𑁆𑀜𑀢𑀺, 𑀧𑀣𑀯𑀺𑀁 𑀫𑁂𑀢𑀺 𑀦 𑀫𑀜𑁆𑀜𑀢𑀺, 𑀧𑀣𑀯𑀺𑀁 𑀦𑀸𑀪𑀺𑀦𑀦𑁆𑀤𑀢𑀺𑁇 𑀢𑀁 𑀓𑀺𑀲𑁆𑀲 𑀳𑁂𑀢𑀼? 𑀔𑀬𑀸 𑀭𑀸𑀕𑀲𑁆𑀲, 𑀯𑀻𑀢𑀭𑀸𑀕𑀢𑁆𑀢𑀸𑁇

35\. 𑀆𑀧𑀁…𑀧𑁂…  𑀢𑁂𑀚𑀁…  𑀯𑀸𑀬𑀁…  𑀪𑀽𑀢𑁂…  𑀤𑁂𑀯𑁂…  𑀧𑀚𑀸𑀧𑀢𑀺𑀁…  𑀩𑁆𑀭𑀳𑁆𑀫𑀁…  𑀆𑀪𑀲𑁆𑀲𑀭𑁂…  𑀲𑀼𑀪𑀓𑀺𑀡𑁆𑀳𑁂…  𑀯𑁂𑀳𑀧𑁆𑀨𑀮𑁂…  𑀅𑀪𑀺𑀪𑀼𑀁…  𑀆𑀓𑀸𑀲𑀸𑀦𑀜𑁆𑀘𑀸𑀬𑀢𑀦𑀁…  𑀯𑀺𑀜𑁆𑀜𑀸𑀡𑀜𑁆𑀘𑀸𑀬𑀢𑀦𑀁…  𑀆𑀓𑀺𑀜𑁆𑀘𑀜𑁆𑀜𑀸𑀬𑀢𑀦𑀁…  𑀦𑁂𑀯𑀲𑀜𑁆𑀜𑀸𑀦𑀸𑀲𑀜𑁆𑀜𑀸𑀬𑀢𑀦𑀁…  𑀤𑀺𑀝𑁆𑀞𑀁…  𑀲𑀼𑀢𑀁…  𑀫𑀼𑀢𑀁…  𑀯𑀺𑀜𑁆𑀜𑀸𑀢𑀁…  𑀏𑀓𑀢𑁆𑀢𑀁…  𑀦𑀸𑀦𑀢𑁆𑀢𑀁…  𑀲𑀩𑁆𑀩𑀁…  𑀦𑀺𑀩𑁆𑀩𑀸𑀦𑀁 𑀦𑀺𑀩𑁆𑀩𑀸𑀦𑀢𑁄 𑀅𑀪𑀺𑀚𑀸𑀦𑀸𑀢𑀺; 𑀦𑀺𑀩𑁆𑀩𑀸𑀦𑀁 𑀦𑀺𑀩𑁆𑀩𑀸𑀦𑀢𑁄 𑀅𑀪𑀺𑀜𑁆𑀜𑀸𑀬 𑀦𑀺𑀩𑁆𑀩𑀸𑀦𑀁 𑀦 𑀫𑀜𑁆𑀜𑀢𑀺, 𑀦𑀺𑀩𑁆𑀩𑀸𑀦𑀲𑁆𑀫𑀺𑀁 𑀦 𑀫𑀜𑁆𑀜𑀢𑀺, 𑀦𑀺𑀩𑁆𑀩𑀸𑀦𑀢𑁄 𑀦 𑀫𑀜𑁆𑀜𑀢𑀺, 𑀦𑀺𑀩𑁆𑀩𑀸𑀦𑀁 𑀫𑁂𑀢𑀺 𑀦 𑀫𑀜𑁆𑀜𑀢𑀺, 𑀦𑀺𑀩𑁆𑀩𑀸𑀦𑀁 𑀦𑀸𑀪𑀺𑀦𑀦𑁆𑀤𑀢𑀺𑁇 𑀢𑀁 𑀓𑀺𑀲𑁆𑀲 𑀳𑁂𑀢𑀼? 𑀔𑀬𑀸 𑀭𑀸𑀕𑀲𑁆𑀲, 𑀯𑀻𑀢𑀭𑀸𑀕𑀢𑁆𑀢𑀸𑁇

---

36\. 𑀔𑀻𑀡𑀸𑀲𑀯𑀯𑀲𑁂𑀦 𑀘𑀢𑀼𑀢𑁆𑀣𑀦𑀬𑀪𑀽𑀫𑀺𑀧𑀭𑀺𑀘𑁆𑀙𑁂𑀤𑁄 𑀦𑀺𑀝𑁆𑀞𑀺𑀢𑁄𑁇



(10.)

37\. 𑀬𑁄𑀧𑀺 𑀲𑁄, 𑀪𑀺𑀓𑁆𑀔𑀯𑁂, 𑀪𑀺𑀓𑁆𑀔𑀼 𑀅𑀭𑀳𑀁 𑀔𑀻𑀡𑀸𑀲𑀯𑁄 𑀯𑀼𑀲𑀺𑀢𑀯𑀸 𑀓𑀢𑀓𑀭𑀡𑀻𑀬𑁄 𑀑𑀳𑀺𑀢𑀪𑀸𑀭𑁄 𑀅𑀦𑀼𑀧𑁆𑀧𑀢𑁆𑀢𑀲𑀤𑀢𑁆𑀣𑁄 𑀧𑀭𑀺𑀓𑁆𑀔𑀻𑀡𑀪𑀯𑀲𑀁𑀬𑁄𑀚𑀦𑁄 𑀲𑀫𑁆𑀫𑀤𑀜𑁆𑀜𑀸𑀯𑀺𑀫𑀼𑀢𑁆𑀢𑁄, 𑀲𑁄𑀧𑀺 𑀧𑀣𑀯𑀺𑀁 𑀧𑀣𑀯𑀺𑀢𑁄 𑀅𑀪𑀺𑀚𑀸𑀦𑀸𑀢𑀺; 𑀧𑀣𑀯𑀺𑀁 𑀧𑀣𑀯𑀺𑀢𑁄 𑀅𑀪𑀺𑀜𑁆𑀜𑀸𑀬 𑀧𑀣𑀯𑀺𑀁 𑀦 𑀫𑀜𑁆𑀜𑀢𑀺, 𑀧𑀣𑀯𑀺𑀬𑀸 𑀦 𑀫𑀜𑁆𑀜𑀢𑀺, 𑀧𑀣𑀯𑀺𑀢𑁄 𑀦 𑀫𑀜𑁆𑀜𑀢𑀺, 𑀧𑀣𑀯𑀺𑀁 𑀫𑁂𑀢𑀺 𑀦 𑀫𑀜𑁆𑀜𑀢𑀺, 𑀧𑀣𑀯𑀺𑀁 𑀦𑀸𑀪𑀺𑀦𑀦𑁆𑀤𑀢𑀺𑁇 𑀢𑀁 𑀓𑀺𑀲𑁆𑀲 𑀳𑁂𑀢𑀼? 𑀔𑀬𑀸 𑀤𑁄𑀲𑀲𑁆𑀲, 𑀯𑀻𑀢𑀤𑁄𑀲𑀢𑁆𑀢𑀸𑁇

38\. 𑀆𑀧𑀁…𑀧𑁂…  𑀢𑁂𑀚𑀁…  𑀯𑀸𑀬𑀁…  𑀪𑀽𑀢𑁂…  𑀤𑁂𑀯𑁂…  𑀧𑀚𑀸𑀧𑀢𑀺𑀁…  𑀩𑁆𑀭𑀳𑁆𑀫𑀁…  𑀆𑀪𑀲𑁆𑀲𑀭𑁂…  𑀲𑀼𑀪𑀓𑀺𑀡𑁆𑀳𑁂…  𑀯𑁂𑀳𑀧𑁆𑀨𑀮𑁂…  𑀅𑀪𑀺𑀪𑀼𑀁…  𑀆𑀓𑀸𑀲𑀸𑀦𑀜𑁆𑀘𑀸𑀬𑀢𑀦𑀁…  𑀯𑀺𑀜𑁆𑀜𑀸𑀡𑀜𑁆𑀘𑀸𑀬𑀢𑀦𑀁…  𑀆𑀓𑀺𑀜𑁆𑀘𑀜𑁆𑀜𑀸𑀬𑀢𑀦𑀁…  𑀦𑁂𑀯𑀲𑀜𑁆𑀜𑀸𑀦𑀸𑀲𑀜𑁆𑀜𑀸𑀬𑀢𑀦𑀁…  𑀤𑀺𑀝𑁆𑀞𑀁…  𑀲𑀼𑀢𑀁…  𑀫𑀼𑀢𑀁…  𑀯𑀺𑀜𑁆𑀜𑀸𑀢𑀁…  𑀏𑀓𑀢𑁆𑀢𑀁…  𑀦𑀸𑀦𑀢𑁆𑀢𑀁…  𑀲𑀩𑁆𑀩𑀁…  𑀦𑀺𑀩𑁆𑀩𑀸𑀦𑀁 𑀦𑀺𑀩𑁆𑀩𑀸𑀦𑀢𑁄 𑀅𑀪𑀺𑀚𑀸𑀦𑀸𑀢𑀺; 𑀦𑀺𑀩𑁆𑀩𑀸𑀦𑀁 𑀦𑀺𑀩𑁆𑀩𑀸𑀦𑀢𑁄 𑀅𑀪𑀺𑀜𑁆𑀜𑀸𑀬 𑀦𑀺𑀩𑁆𑀩𑀸𑀦𑀁 𑀦 𑀫𑀜𑁆𑀜𑀢𑀺, 𑀦𑀺𑀩𑁆𑀩𑀸𑀦𑀲𑁆𑀫𑀺𑀁 𑀦 𑀫𑀜𑁆𑀜𑀢𑀺, 𑀦𑀺𑀩𑁆𑀩𑀸𑀦𑀢𑁄 𑀦 𑀫𑀜𑁆𑀜𑀢𑀺, 𑀦𑀺𑀩𑁆𑀩𑀸𑀦𑀁 𑀫𑁂𑀢𑀺 𑀦 𑀫𑀜𑁆𑀜𑀢𑀺, 𑀦𑀺𑀩𑁆𑀩𑀸𑀦𑀁 𑀦𑀸𑀪𑀺𑀦𑀦𑁆𑀤𑀢𑀺𑁇 𑀢𑀁 𑀓𑀺𑀲𑁆𑀲 𑀳𑁂𑀢𑀼? 𑀔𑀬𑀸 𑀤𑁄𑀲𑀲𑁆𑀲, 𑀯𑀻𑀢𑀤𑁄𑀲𑀢𑁆𑀢𑀸𑁇

---

39\. 𑀔𑀻𑀡𑀸𑀲𑀯𑀯𑀲𑁂𑀦 𑀧𑀜𑁆𑀘𑀫𑀦𑀬𑀪𑀽𑀫𑀺𑀧𑀭𑀺𑀘𑁆𑀙𑁂𑀤𑁄 𑀦𑀺𑀝𑁆𑀞𑀺𑀢𑁄𑁇



(11.)

40\. 𑀬𑁄𑀧𑀺 𑀲𑁄, 𑀪𑀺𑀓𑁆𑀔𑀯𑁂, 𑀪𑀺𑀓𑁆𑀔𑀼 𑀅𑀭𑀳𑀁 𑀔𑀻𑀡𑀸𑀲𑀯𑁄 𑀯𑀼𑀲𑀺𑀢𑀯𑀸 𑀓𑀢𑀓𑀭𑀡𑀻𑀬𑁄 𑀑𑀳𑀺𑀢𑀪𑀸𑀭𑁄 𑀅𑀦𑀼𑀧𑁆𑀧𑀢𑁆𑀢𑀲𑀤𑀢𑁆𑀣𑁄 𑀧𑀭𑀺𑀓𑁆𑀔𑀻𑀡𑀪𑀯𑀲𑀁𑀬𑁄𑀚𑀦𑁄 𑀲𑀫𑁆𑀫𑀤𑀜𑁆𑀜𑀸𑀯𑀺𑀫𑀼𑀢𑁆𑀢𑁄, 𑀲𑁄𑀧𑀺 𑀧𑀣𑀯𑀺𑀁 𑀧𑀣𑀯𑀺𑀢𑁄 𑀅𑀪𑀺𑀚𑀸𑀦𑀸𑀢𑀺; 𑀧𑀣𑀯𑀺𑀁 𑀧𑀣𑀯𑀺𑀢𑁄 𑀅𑀪𑀺𑀜𑁆𑀜𑀸𑀬 𑀧𑀣𑀯𑀺𑀁 𑀦 𑀫𑀜𑁆𑀜𑀢𑀺, 𑀧𑀣𑀯𑀺𑀬𑀸 𑀦 𑀫𑀜𑁆𑀜𑀢𑀺, 𑀧𑀣𑀯𑀺𑀢𑁄 𑀦 𑀫𑀜𑁆𑀜𑀢𑀺, 𑀧𑀣𑀯𑀺𑀁 𑀫𑁂𑀢𑀺 𑀦 𑀫𑀜𑁆𑀜𑀢𑀺, 𑀧𑀣𑀯𑀺𑀁 𑀦𑀸𑀪𑀺𑀦𑀦𑁆𑀤𑀢𑀺𑁇 𑀢𑀁 𑀓𑀺𑀲𑁆𑀲 𑀳𑁂𑀢𑀼? 𑀔𑀬𑀸 𑀫𑁄𑀳𑀲𑁆𑀲, 𑀯𑀻𑀢𑀫𑁄𑀳𑀢𑁆𑀢𑀸𑁇

41\. 𑀆𑀧𑀁…𑀧𑁂…  𑀢𑁂𑀚𑀁…  𑀯𑀸𑀬𑀁…  𑀪𑀽𑀢𑁂…  𑀤𑁂𑀯𑁂…  𑀧𑀚𑀸𑀧𑀢𑀺𑀁…  𑀩𑁆𑀭𑀳𑁆𑀫𑀁…  𑀆𑀪𑀲𑁆𑀲𑀭𑁂…  𑀲𑀼𑀪𑀓𑀺𑀡𑁆𑀳𑁂…  𑀯𑁂𑀳𑀧𑁆𑀨𑀮𑁂…  𑀅𑀪𑀺𑀪𑀼𑀁…  𑀆𑀓𑀸𑀲𑀸𑀦𑀜𑁆𑀘𑀸𑀬𑀢𑀦𑀁…  𑀯𑀺𑀜𑁆𑀜𑀸𑀡𑀜𑁆𑀘𑀸𑀬𑀢𑀦𑀁…  𑀆𑀓𑀺𑀜𑁆𑀘𑀜𑁆𑀜𑀸𑀬𑀢𑀦𑀁…  𑀦𑁂𑀯𑀲𑀜𑁆𑀜𑀸𑀦𑀸𑀲𑀜𑁆𑀜𑀸𑀬𑀢𑀦𑀁…  𑀤𑀺𑀝𑁆𑀞𑀁…  𑀲𑀼𑀢𑀁…  𑀫𑀼𑀢𑀁…  𑀯𑀺𑀜𑁆𑀜𑀸𑀢𑀁…  𑀏𑀓𑀢𑁆𑀢𑀁…  𑀦𑀸𑀦𑀢𑁆𑀢𑀁…  𑀲𑀩𑁆𑀩𑀁…  𑀦𑀺𑀩𑁆𑀩𑀸𑀦𑀁 𑀦𑀺𑀩𑁆𑀩𑀸𑀦𑀢𑁄 𑀅𑀪𑀺𑀚𑀸𑀦𑀸𑀢𑀺; 𑀦𑀺𑀩𑁆𑀩𑀸𑀦𑀁 𑀦𑀺𑀩𑁆𑀩𑀸𑀦𑀢𑁄 𑀅𑀪𑀺𑀜𑁆𑀜𑀸𑀬 𑀦𑀺𑀩𑁆𑀩𑀸𑀦𑀁 𑀦 𑀫𑀜𑁆𑀜𑀢𑀺, 𑀦𑀺𑀩𑁆𑀩𑀸𑀦𑀲𑁆𑀫𑀺𑀁 𑀦 𑀫𑀜𑁆𑀜𑀢𑀺, 𑀦𑀺𑀩𑁆𑀩𑀸𑀦𑀢𑁄 𑀦 𑀫𑀜𑁆𑀜𑀢𑀺, 𑀦𑀺𑀩𑁆𑀩𑀸𑀦𑀁 𑀫𑁂𑀢𑀺 𑀦 𑀫𑀜𑁆𑀜𑀢𑀺, 𑀦𑀺𑀩𑁆𑀩𑀸𑀦𑀁 𑀦𑀸𑀪𑀺𑀦𑀦𑁆𑀤𑀢𑀺𑁇 𑀢𑀁 𑀓𑀺𑀲𑁆𑀲 𑀳𑁂𑀢𑀼? 𑀔𑀬𑀸 𑀫𑁄𑀳𑀲𑁆𑀲, 𑀯𑀻𑀢𑀫𑁄𑀳𑀢𑁆𑀢𑀸𑁇

---

42\. 𑀔𑀻𑀡𑀸𑀲𑀯𑀯𑀲𑁂𑀦 𑀙𑀝𑁆𑀞𑀦𑀬𑀪𑀽𑀫𑀺𑀧𑀭𑀺𑀘𑁆𑀙𑁂𑀤𑁄 𑀦𑀺𑀝𑁆𑀞𑀺𑀢𑁄𑁇



(12.)

43\. 𑀢𑀣𑀸𑀕𑀢𑁄𑀧𑀺, 𑀪𑀺𑀓𑁆𑀔𑀯𑁂, 𑀅𑀭𑀳𑀁 𑀲𑀫𑁆𑀫𑀸𑀲𑀫𑁆𑀩𑀼𑀤𑁆𑀥𑁄 𑀧𑀣𑀯𑀺𑀁 𑀧𑀣𑀯𑀺𑀢𑁄 𑀅𑀪𑀺𑀚𑀸𑀦𑀸𑀢𑀺; 𑀧𑀣𑀯𑀺𑀁 𑀧𑀣𑀯𑀺𑀢𑁄 𑀅𑀪𑀺𑀜𑁆𑀜𑀸𑀬 𑀧𑀣𑀯𑀺𑀁 𑀦 𑀫𑀜𑁆𑀜𑀢𑀺, 𑀧𑀣𑀯𑀺𑀬𑀸 𑀦 𑀫𑀜𑁆𑀜𑀢𑀺, 𑀧𑀣𑀯𑀺𑀢𑁄 𑀦 𑀫𑀜𑁆𑀜𑀢𑀺, 𑀧𑀣𑀯𑀺𑀁 𑀫𑁂𑀢𑀺 𑀦 𑀫𑀜𑁆𑀜𑀢𑀺, 𑀧𑀣𑀯𑀺𑀁 𑀦𑀸𑀪𑀺𑀦𑀦𑁆𑀤𑀢𑀺𑁇 𑀢𑀁 𑀓𑀺𑀲𑁆𑀲 𑀳𑁂𑀢𑀼? ‘𑀧𑀭𑀺𑀜𑁆𑀜𑀸𑀢𑀦𑁆𑀢𑀁 𑀢𑀣𑀸𑀕𑀢𑀲𑁆𑀲𑀸’𑀢𑀺 𑀯𑀤𑀸𑀫𑀺𑁇

44\. 𑀆𑀧𑀁…𑀧𑁂…  𑀢𑁂𑀚𑀁…  𑀯𑀸𑀬𑀁…  𑀪𑀽𑀢𑁂…  𑀤𑁂𑀯𑁂…  𑀧𑀚𑀸𑀧𑀢𑀺𑀁…  𑀩𑁆𑀭𑀳𑁆𑀫𑀁…  𑀆𑀪𑀲𑁆𑀲𑀭𑁂…  𑀲𑀼𑀪𑀓𑀺𑀡𑁆𑀳𑁂…  𑀯𑁂𑀳𑀧𑁆𑀨𑀮𑁂…  𑀅𑀪𑀺𑀪𑀼𑀁…  𑀆𑀓𑀸𑀲𑀸𑀦𑀜𑁆𑀘𑀸𑀬𑀢𑀦𑀁…  𑀯𑀺𑀜𑁆𑀜𑀸𑀡𑀜𑁆𑀘𑀸𑀬𑀢𑀦𑀁…  𑀆𑀓𑀺𑀜𑁆𑀘𑀜𑁆𑀜𑀸𑀬𑀢𑀦𑀁…  𑀦𑁂𑀯𑀲𑀜𑁆𑀜𑀸𑀦𑀸𑀲𑀜𑁆𑀜𑀸𑀬𑀢𑀦𑀁…  𑀤𑀺𑀝𑁆𑀞𑀁…  𑀲𑀼𑀢𑀁…  𑀫𑀼𑀢𑀁…  𑀯𑀺𑀜𑁆𑀜𑀸𑀢𑀁…  𑀏𑀓𑀢𑁆𑀢𑀁…  𑀦𑀸𑀦𑀢𑁆𑀢𑀁…  𑀲𑀩𑁆𑀩𑀁…  𑀦𑀺𑀩𑁆𑀩𑀸𑀦𑀁 𑀦𑀺𑀩𑁆𑀩𑀸𑀦𑀢𑁄 𑀅𑀪𑀺𑀚𑀸𑀦𑀸𑀢𑀺; 𑀦𑀺𑀩𑁆𑀩𑀸𑀦𑀁 𑀦𑀺𑀩𑁆𑀩𑀸𑀦𑀢𑁄 𑀅𑀪𑀺𑀜𑁆𑀜𑀸𑀬 𑀦𑀺𑀩𑁆𑀩𑀸𑀦𑀁 𑀦 𑀫𑀜𑁆𑀜𑀢𑀺, 𑀦𑀺𑀩𑁆𑀩𑀸𑀦𑀲𑁆𑀫𑀺𑀁 𑀦 𑀫𑀜𑁆𑀜𑀢𑀺, 𑀦𑀺𑀩𑁆𑀩𑀸𑀦𑀢𑁄 𑀦 𑀫𑀜𑁆𑀜𑀢𑀺, 𑀦𑀺𑀩𑁆𑀩𑀸𑀦𑀁 𑀫𑁂𑀢𑀺 𑀦 𑀫𑀜𑁆𑀜𑀢𑀺, 𑀦𑀺𑀩𑁆𑀩𑀸𑀦𑀁 𑀦𑀸𑀪𑀺𑀦𑀦𑁆𑀤𑀢𑀺𑁇 𑀢𑀁 𑀓𑀺𑀲𑁆𑀲 𑀳𑁂𑀢𑀼? ‘𑀧𑀭𑀺𑀜𑁆𑀜𑀸𑀢𑀦𑁆𑀢𑀁 𑀢𑀣𑀸𑀕𑀢𑀲𑁆𑀲𑀸’𑀢𑀺 𑀯𑀤𑀸𑀫𑀺𑁇

---

45\. 𑀢𑀣𑀸𑀕𑀢𑀯𑀲𑁂𑀦 𑀲𑀢𑁆𑀢𑀫𑀦𑀬𑀪𑀽𑀫𑀺𑀧𑀭𑀺𑀘𑁆𑀙𑁂𑀤𑁄 𑀦𑀺𑀝𑁆𑀞𑀺𑀢𑁄𑁇



(13.)

46\. 𑀢𑀣𑀸𑀕𑀢𑁄𑀧𑀺, 𑀪𑀺𑀓𑁆𑀔𑀯𑁂, 𑀅𑀭𑀳𑀁 𑀲𑀫𑁆𑀫𑀸𑀲𑀫𑁆𑀩𑀼𑀤𑁆𑀥𑁄 𑀧𑀣𑀯𑀺𑀁 𑀧𑀣𑀯𑀺𑀢𑁄 𑀅𑀪𑀺𑀚𑀸𑀦𑀸𑀢𑀺; 𑀧𑀣𑀯𑀺𑀁 𑀧𑀣𑀯𑀺𑀢𑁄 𑀅𑀪𑀺𑀜𑁆𑀜𑀸𑀬 𑀧𑀣𑀯𑀺𑀁 𑀦 𑀫𑀜𑁆𑀜𑀢𑀺, 𑀧𑀣𑀯𑀺𑀬𑀸 𑀦 𑀫𑀜𑁆𑀜𑀢𑀺, 𑀧𑀣𑀯𑀺𑀢𑁄 𑀦 𑀫𑀜𑁆𑀜𑀢𑀺, 𑀧𑀣𑀯𑀺𑀁 𑀫𑁂𑀢𑀺 𑀦 𑀫𑀜𑁆𑀜𑀢𑀺, 𑀧𑀣𑀯𑀺𑀁 𑀦𑀸𑀪𑀺𑀦𑀦𑁆𑀤𑀢𑀺𑁇 𑀢𑀁 𑀓𑀺𑀲𑁆𑀲 𑀳𑁂𑀢𑀼? ‘𑀦𑀦𑁆𑀤𑀻 𑀤𑀼𑀓𑁆𑀔𑀲𑁆𑀲 𑀫𑀽𑀮𑀦𑁆’𑀢𑀺—  𑀇𑀢𑀺 𑀯𑀺𑀤𑀺𑀢𑁆𑀯𑀸 ‘𑀪𑀯𑀸 𑀚𑀸𑀢𑀺 𑀪𑀽𑀢𑀲𑁆𑀲 𑀚𑀭𑀸𑀫𑀭𑀡𑀦𑁆’𑀢𑀺𑁇 𑀢𑀲𑁆𑀫𑀸𑀢𑀺𑀳, 𑀪𑀺𑀓𑁆𑀔𑀯𑁂, ‘𑀢𑀣𑀸𑀕𑀢𑁄 𑀲𑀩𑁆𑀩𑀲𑁄 𑀢𑀡𑁆𑀳𑀸𑀦𑀁 𑀔𑀬𑀸 𑀯𑀺𑀭𑀸𑀕𑀸 𑀦𑀺𑀭𑁄𑀥𑀸 𑀘𑀸𑀕𑀸 𑀧𑀝𑀺𑀦𑀺𑀲𑁆𑀲𑀕𑁆𑀕𑀸 𑀅𑀦𑀼𑀢𑁆𑀢𑀭𑀁 𑀲𑀫𑁆𑀫𑀸𑀲𑀫𑁆𑀩𑁄𑀥𑀺𑀁 𑀅𑀪𑀺𑀲𑀫𑁆𑀩𑀼𑀤𑁆𑀥𑁄’𑀢𑀺 𑀯𑀤𑀸𑀫𑀺𑁇

47\. 𑀆𑀧𑀁…𑀧𑁂…  𑀢𑁂𑀚𑀁…  𑀯𑀸𑀬𑀁…  𑀪𑀽𑀢𑁂…  𑀤𑁂𑀯𑁂…  𑀧𑀚𑀸𑀧𑀢𑀺𑀁…  𑀩𑁆𑀭𑀳𑁆𑀫𑀁…  𑀆𑀪𑀲𑁆𑀲𑀭𑁂…  𑀲𑀼𑀪𑀓𑀺𑀡𑁆𑀳𑁂…  𑀯𑁂𑀳𑀧𑁆𑀨𑀮𑁂…  𑀅𑀪𑀺𑀪𑀼𑀁…  𑀆𑀓𑀸𑀲𑀸𑀦𑀜𑁆𑀘𑀸𑀬𑀢𑀦𑀁…  𑀯𑀺𑀜𑁆𑀜𑀸𑀡𑀜𑁆𑀘𑀸𑀬𑀢𑀦𑀁…  𑀆𑀓𑀺𑀜𑁆𑀘𑀜𑁆𑀜𑀸𑀬𑀢𑀦𑀁…  𑀦𑁂𑀯𑀲𑀜𑁆𑀜𑀸𑀦𑀸𑀲𑀜𑁆𑀜𑀸𑀬𑀢𑀦𑀁…  𑀤𑀺𑀝𑁆𑀞𑀁…  𑀲𑀼𑀢𑀁…  𑀫𑀼𑀢𑀁…  𑀯𑀺𑀜𑁆𑀜𑀸𑀢𑀁…  𑀏𑀓𑀢𑁆𑀢𑀁…  𑀦𑀸𑀦𑀢𑁆𑀢𑀁…  𑀲𑀩𑁆𑀩𑀁…  𑀦𑀺𑀩𑁆𑀩𑀸𑀦𑀁 𑀦𑀺𑀩𑁆𑀩𑀸𑀦𑀢𑁄 𑀅𑀪𑀺𑀚𑀸𑀦𑀸𑀢𑀺; 𑀦𑀺𑀩𑁆𑀩𑀸𑀦𑀁 𑀦𑀺𑀩𑁆𑀩𑀸𑀦𑀢𑁄 𑀅𑀪𑀺𑀜𑁆𑀜𑀸𑀬 𑀦𑀺𑀩𑁆𑀩𑀸𑀦𑀁 𑀦 𑀫𑀜𑁆𑀜𑀢𑀺, 𑀦𑀺𑀩𑁆𑀩𑀸𑀦𑀲𑁆𑀫𑀺𑀁 𑀦 𑀫𑀜𑁆𑀜𑀢𑀺, 𑀦𑀺𑀩𑁆𑀩𑀸𑀦𑀢𑁄 𑀦 𑀫𑀜𑁆𑀜𑀢𑀺, 𑀦𑀺𑀩𑁆𑀩𑀸𑀦𑀁 𑀫𑁂𑀢𑀺 𑀦 𑀫𑀜𑁆𑀜𑀢𑀺, 𑀦𑀺𑀩𑁆𑀩𑀸𑀦𑀁 𑀦𑀸𑀪𑀺𑀦𑀦𑁆𑀤𑀢𑀺𑁇 𑀢𑀁 𑀓𑀺𑀲𑁆𑀲 𑀳𑁂𑀢𑀼? ‘𑀦𑀦𑁆𑀤𑀻 𑀤𑀼𑀓𑁆𑀔𑀲𑁆𑀲 𑀫𑀽𑀮𑀦𑁆’𑀢𑀺—  𑀇𑀢𑀺 𑀯𑀺𑀤𑀺𑀢𑁆𑀯𑀸 ‘𑀪𑀯𑀸 𑀚𑀸𑀢𑀺 𑀪𑀽𑀢𑀲𑁆𑀲 𑀚𑀭𑀸𑀫𑀭𑀡𑀦𑁆’𑀢𑀺𑁇 𑀢𑀲𑁆𑀫𑀸𑀢𑀺𑀳, 𑀪𑀺𑀓𑁆𑀔𑀯𑁂, ‘𑀢𑀣𑀸𑀕𑀢𑁄 𑀲𑀩𑁆𑀩𑀲𑁄 𑀢𑀡𑁆𑀳𑀸𑀦𑀁 𑀔𑀬𑀸 𑀯𑀺𑀭𑀸𑀕𑀸 𑀦𑀺𑀭𑁄𑀥𑀸 𑀘𑀸𑀕𑀸 𑀧𑀝𑀺𑀦𑀺𑀲𑁆𑀲𑀕𑁆𑀕𑀸 𑀅𑀦𑀼𑀢𑁆𑀢𑀭𑀁 𑀲𑀫𑁆𑀫𑀸𑀲𑀫𑁆𑀩𑁄𑀥𑀺𑀁 𑀅𑀪𑀺𑀲𑀫𑁆𑀩𑀼𑀤𑁆𑀥𑁄’𑀢𑀺 𑀯𑀤𑀸𑀫𑀻”𑀢𑀺𑁇

---

48\. 𑀢𑀣𑀸𑀕𑀢𑀯𑀲𑁂𑀦 𑀅𑀝𑁆𑀞𑀫𑀦𑀬𑀪𑀽𑀫𑀺𑀧𑀭𑀺𑀘𑁆𑀙𑁂𑀤𑁄 𑀦𑀺𑀝𑁆𑀞𑀺𑀢𑁄𑁇



49\. 𑀇𑀤𑀫𑀯𑁄𑀘 𑀪𑀕𑀯𑀸𑁇 𑀦 𑀢𑁂 𑀪𑀺𑀓𑁆𑀔𑀽 𑀪𑀕𑀯𑀢𑁄 𑀪𑀸𑀲𑀺𑀢𑀁 𑀅𑀪𑀺𑀦𑀦𑁆𑀤𑀼𑀦𑁆𑀢𑀺𑁇

---

50\. 𑀫𑀽𑀮𑀧𑀭𑀺𑀬𑀸𑀬𑀲𑀼𑀢𑁆𑀢𑀁 𑀦𑀺𑀝𑁆𑀞𑀺𑀢𑀁 𑀧𑀞𑀫𑀁𑁇



[Go to previous page (1 Mūlapariyāyavagga)](../9M/1.md) / [Go to parent page (1 Mūlapariyāyavagga)](../9M/1.md) / [Go to next page (1.2 Sabbāsavasutta)](1.2.md)


