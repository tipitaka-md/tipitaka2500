---
title: 1.2.7 Bhāvanāpahātabbaāsava
path: /tipitaka/9M/1/1.2/1.2.7
ref: 273603
breadcrumbs:
  - name: Home
    link: /
  - name: 9M Mūlapaṇṇāsapāḷi
    link: /tipitaka/9M
  - name: 1 Mūlapariyāyavagga
    link: /tipitaka/9M/1
  - name: 1.2 Sabbāsavasutta
    link: /tipitaka/9M/1/1.2
prevL: /tipitaka/9M/1/1.2/1.2.6
upL: /tipitaka/9M/1/1.2
nextL: /tipitaka/9M/1/1.3
---

# 1.2.7 Bhāvanāpahātabbaāsava

### Mūlapariyāyavagga

### Sabbāsavasutta

### Bhāvanāpahātabbaāsava

(27.)

78. Katame ca, bhikkhave, āsavā bhāvanā pahātabbā? Idha, bhikkhave, bhikkhu paṭisaṅkhā yoniso satisambojjhaṅgaṃ bhāveti vivekanissitaṃ virāganissitaṃ nirodhanissitaṃ vossaggapariṇāmiṃ; paṭisaṅkhā yoniso dhammavicayasambojjhaṅgaṃ bhāveti…pe…  vīriyasambojjhaṅgaṃ bhāveti…  pītisambojjhaṅgaṃ bhāveti…  passaddhisambojjhaṅgaṃ bhāveti…  samādhisambojjhaṅgaṃ bhāveti…  upekkhāsambojjhaṅgaṃ bhāveti vivekanissitaṃ virāganissitaṃ nirodhanissitaṃ vossaggapariṇāmiṃ.

79. Yañhissa, bhikkhave, abhāvayato uppajjeyyuṃ āsavā vighātapariḷāhā, bhāvayato evaṃsa te āsavā vighātapariḷāhā na honti. Ime vuccanti, bhikkhave, āsavā bhāvanā pahātabbā.

(28.)

80. Yato kho, bhikkhave, bhikkhuno ye āsavā dassanā pahātabbā te dassanā pahīnā honti, ye āsavā saṃvarā pahātabbā te saṃvarā pahīnā honti, ye āsavā paṭisevanā pahātabbā te paṭisevanā pahīnā honti, ye āsavā adhivāsanā pahātabbā te adhivāsanā pahīnā honti, ye āsavā parivajjanā pahātabbā te parivajjanā pahīnā honti, ye āsavā vinodanā pahātabbā te vinodanā pahīnā honti, ye āsavā bhāvanā pahātabbā te bhāvanā pahīnā honti; ayaṃ vuccati, bhikkhave—  ‘bhikkhu sabbāsavasaṃvarasaṃvuto viharati, acchecchi taṇhaṃ, vivattayi saṃyojanaṃ, sammā mānābhisamayā antamakāsi dukkhassā’”ti.

81. Idamavoca bhagavā. Attamanā te bhikkhū bhagavato bhāsitaṃ abhinandunti.

===

82. Sabbāsavasuttaṃ niṭṭhitaṃ dutiyaṃ.




