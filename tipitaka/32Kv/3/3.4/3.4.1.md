
[Home](/) / [32Kv Kathāvatthupāḷi](../../../32Kv.md) / [3 Anusayapaṇṇāsaka](../../3.md) / [3.4 Cuddasamavagga](../3.4.md)

# 3.4.1 Kusalākusalapaṭisandahanakathā

* Anusayapaṇṇāsaka

* Cuddasamavagga

* Kusalākusalapaṭisandahanakathā

(686.)

2204\. Akusalamūlaṃ paṭisandahati kusalamūlanti? Āmantā. Yā akusalassa uppādāya āvaṭṭanā…pe…  paṇidhi, sāva kusalassa uppādāya āvaṭṭanā…pe…  paṇidhīti? Na hevaṃ vattabbe…pe… .

2205\. ๐ Akusalamūlaṃ paṭisandahati kusalamūlaṃ, na vattabbaṃ—  “yā akusalassa uppādāya āvaṭṭanā…pe…  paṇidhi, sāva kusalassa uppādāya āvaṭṭanā…pe…  paṇidhī”ti? Āmantā. Kusalaṃ anāvaṭṭentassa uppajjati…pe…  appaṇidahantassa uppajjatīti? Na hevaṃ vattabbe…pe…  nanu kusalaṃ āvaṭṭentassa uppajjati…pe…  paṇidahantassa uppajjatīti? Āmantā. Hañci kusalaṃ āvaṭṭentassa uppajjati…pe…  paṇidahantassa uppajjati, no ca vata re vattabbe—  “akusalamūlaṃ paṭisandahati kusalamūlan”ti.

(687.)

2206\. ๐ Akusalamūlaṃ paṭisandahati kusalamūlanti? Āmantā. Akusalamūlaṃ ayoniso manasikaroto uppajjatīti? Āmantā. Kusalaṃ ayoniso manasikaroto uppajjatīti? Na hevaṃ vattabbe…pe…  nanu kusalaṃ yoniso manasikaroto uppajjatīti? Āmantā. Hañci kusalaṃ yoniso manasikaroto uppajjati, no ca vata re vattabbe—  “akusalamūlaṃ paṭisandahati kusalamūlan”ti.

2207\. ๐ Akusalamūlaṃ paṭisandahati kusalamūlanti? Āmantā. Kāmasaññāya anantarā nekkhammasaññā uppajjati, byāpādasaññāya anantarā abyāpādasaññā uppajjati, vihiṃsāsaññāya anantarā avihiṃsāsaññā uppajjati, byāpādassa anantarā mettā uppajjati, vihiṃsāya anantarā karuṇā uppajjati, aratiyā anantarā muditā uppajjati, paṭighassa anantarā upekkhā uppajjatīti? Na hevaṃ vattabbe…pe… .

(688.)

2208\. ๐ Kusalamūlaṃ paṭisandahati akusalamūlanti? Āmantā. Yā kusalassa uppādāya āvaṭṭanā…pe…  paṇidhi, sāva akusalassa uppādāya āvaṭṭanā…pe…  paṇidhīti? Na hevaṃ vattabbe…pe… .

2209\. ๐ Kusalamūlaṃ paṭisandahati akusalamūlaṃ, na vattabbaṃ—  “yā kusalassa uppādāya āvaṭṭanā…pe…  paṇidhi, sāva akusalassa uppādāya āvaṭṭanā…pe…  paṇidhī”ti? Āmantā. Akusalaṃ anāvaṭṭentassa uppajjati…pe…  appaṇidahantassa uppajjatīti? Na hevaṃ vattabbe…pe…  nanu akusalaṃ āvaṭṭentassa uppajjati…pe…  paṇidahantassa uppajjatīti? Āmantā. Hañci akusalaṃ āvaṭṭentassa uppajjati…pe…  paṇidahantassa uppajjati, no ca vata re vattabbe—  “kusalamūlaṃ paṭisandahati akusalamūlan”ti.

(689.)

2210\. ๐ Kusalamūlaṃ paṭisandahati akusalamūlanti? Āmantā. Kusalaṃ yoniso manasikaroto uppajjatīti? Āmantā. Akusalaṃ yoniso manasikaroto uppajjatīti? Na hevaṃ vattabbe…pe…  nanu akusalaṃ ayoniso manasikaroto uppajjatīti? Āmantā. Hañci akusalaṃ ayoniso manasikaroto uppajjati, no ca vata re vattabbe—  “kusalamūlaṃ paṭisandahati akusalamūlan”ti.

2211\. ๐ Kusalamūlaṃ paṭisandahati akusalamūlanti? Āmantā. Nekkhammasaññāya anantarā kāmasaññā uppajjati, abyāpādasaññāya anantarā byāpādasaññā uppajjati, avihiṃsāsaññāya anantarā vihiṃsāsaññā uppajjati, mettāya anantarā byāpādo uppajjati, karuṇāya anantarā vihiṃsā uppajjati, muditāya anantarā arati uppajjati, upekkhāya anantarā paṭighaṃ uppajjatīti? Na hevaṃ vattabbe…pe… .

(690.)

2212\. × Na vattabbaṃ—  “akusalamūlaṃ paṭisandahati kusalamūlaṃ, kusalamūlaṃ paṭisandahati akusalamūlan”ti? Āmantā. Nanu yasmiññeva vatthusmiṃ rajjati tasmiññeva vatthusmiṃ virajjati, yasmiññeva vatthusmiṃ virajjati tasmiññeva vatthusmiṃ rajjatīti? Āmantā. Hañci yasmiññeva vatthusmiṃ rajjati tasmiññeva vatthusmiṃ virajjati, yasmiññeva vatthusmiṃ virajjati tasmiññeva vatthusmiṃ rajjati, tena vata re vattabbe—  “akusalamūlaṃ paṭisandahati kusalamūlaṃ, kusalamūlaṃ paṭisandahati akusalamūlan”ti.

---

2213\. Kusalākusalapaṭisandahanakathā niṭṭhitā.



[Go to previous page (3.4 Cuddasamavagga)](../3.4.md) / [Go to parent page (3.4 Cuddasamavagga)](../3.4.md) / [Go to next page (3.4.2 Saḷāyatanuppattikathā)](3.4.2.md)


