
[Home](/) / [32Kv Kathāvatthupāḷi](../../../32Kv.md) / [3 Anusayapaṇṇāsaka](../../3.md) / [3.4 Cuddasamavagga](../3.4.md)

# 3.4.7 Pariyāpannakathā

* Anusayapaṇṇāsaka

* Cuddasamavagga

* Pariyāpannakathā

(703.)

2253\. ๐ Rūparāgo rūpadhātuṃ anuseti, rūpadhātupariyāpannoti? Āmantā. Samāpattesiyo upapattesiyo diṭṭhadhammasukhavihāro, samāpattesiyena cittena upapattesiyena cittena diṭṭhadhammasukhavihārena cittena sahagato sahajāto saṃsaṭṭho sampayutto ekuppādo ekanirodho ekavatthuko ekārammaṇoti? Na hevaṃ vattabbe…pe…  nanu na samāpattesiyo na upapattesiyo na diṭṭhadhammasukhavihāro, na samāpattesiyena cittena na upapattesiyena cittena na diṭṭhadhammasukhavihārena cittena sahagato sahajāto saṃsaṭṭho sampayutto ekuppādo ekanirodho ekavatthuko ekārammaṇoti? Āmantā. Hañci na samāpattesiyo na upapattesiyo na diṭṭhadhammasukhavihāro…pe…  ekārammaṇo, no ca vata re vattabbe—  “rūparāgo rūpadhātuṃ anuseti, rūpadhātupariyāpanno”ti…pe… .

2254\. ๐ Rūparāgo rūpadhātuṃ anuseti, rūpadhātupariyāpannoti? Āmantā. Saddarāgo saddadhātuṃ anuseti, saddadhātupariyāpannoti? Na hevaṃ vattabbe…pe…  rūparāgo rūpadhātuṃ anuseti, rūpadhātupariyāpannoti? Āmantā. Gandharāgo…pe…  rasarāgo…pe…  phoṭṭhabbarāgo phoṭṭhabbadhātuṃ anuseti, phoṭṭhabbadhātupariyāpannoti? Na hevaṃ vattabbe…pe… .

2255\. ๐ Saddarāgo saddadhātuṃ anuseti, na vattabbaṃ—  “saddadhātupariyāpanno”ti? Āmantā. Rūparāgo rūpadhātuṃ anuseti, na vattabbaṃ—  “rūpadhātupariyāpanno”ti? Na hevaṃ vattabbe…pe…  gandharāgo…pe…  rasarāgo…pe…  phoṭṭhabbarāgo phoṭṭhabbadhātuṃ anuseti, na vattabbaṃ—  “phoṭṭhabbadhātupariyāpanno”ti? Āmantā. Rūparāgo rūpadhātuṃ anuseti, na vattabbaṃ—  “rūpadhātupariyāpanno”ti? Na hevaṃ vattabbe…pe… .

(704.)

2256\. ๐ Arūparāgo arūpadhātuṃ anuseti, arūpadhātupariyāpannoti? Āmantā. Samāpattesiyo upapattesiyo diṭṭhadhammasukhavihāro, samāpattesiyena cittena upapattesiyena cittena diṭṭhadhammasukhavihārena cittena sahagato sahajāto saṃsaṭṭho sampayutto ekuppādo ekanirodho ekavatthuko ekārammaṇoti? Na hevaṃ vattabbe…pe… . Nanu na samāpattesiyo na upapattesiyo na diṭṭhadhammasukhavihāro, na samāpattesiyena cittena…pe…  ekārammaṇoti? Āmantā. Hañci na samāpattesiyo na upapattesiyo…pe…  ekārammaṇo, no ca vata re vattabbe—  “arūparāgo arūpadhātuṃ anuseti, arūpadhātupariyāpanno”ti.

2257\. ๐ Arūparāgo arūpadhātuṃ anuseti, arūpadhātupariyāpannoti? Āmantā. Saddarāgo saddadhātuṃ anuseti, saddadhātupariyāpannoti? Na hevaṃ vattabbe…pe…  arūparāgo arūpadhātuṃ anuseti, arūpadhātupariyāpannoti? Āmantā. Gandharāgo…pe…  rasarāgo…pe…  phoṭṭhabbarāgo phoṭṭhabbadhātuṃ anuseti, phoṭṭhabbadhātupariyāpannoti? Na hevaṃ vattabbe…pe… .

2258\. ๐ Saddarāgo saddadhātuṃ anuseti, na vattabbaṃ—  “saddadhātupariyāpanno”ti? Āmantā. Arūparāgo arūpadhātuṃ anuseti, na vattabbaṃ—  “arūpadhātupariyāpanno”ti, na hevaṃ vattabbe…pe…  gandharāgo…pe…  rasarāgo…pe…  phoṭṭhabbarāgo phoṭṭhabbadhātuṃ anuseti, na vattabbaṃ—  “phoṭṭhabbadhātupariyāpanno”ti? Āmantā. Arūparāgo arūpadhātuṃ anuseti, na vattabbaṃ—  “arūpadhātupariyāpanno”ti? Na hevaṃ vattabbe…pe… .

(705.)

2259\. × Na vattabbaṃ—  “rūparāgo rūpadhātuṃ anuseti rūpadhātupariyāpanno, arūparāgo arūpadhātuṃ anuseti arūpadhātupariyāpanno”ti? Āmantā. Nanu kāmarāgo kāmadhātuṃ anuseti, kāmadhātupariyāpannoti? Āmantā. Hañci kāmarāgo kāmadhātuṃ anuseti kāmadhātupariyāpanno, tena vata re vattabbe—  “rūparāgo rūpadhātuṃ anuseti rūpadhātupariyāpanno, arūparāgo arūpadhātuṃ anuseti arūpadhātupariyāpanno”ti.

---

2260\. Pariyāpannakathā niṭṭhitā.



[Go to previous page (3.4.6 Pariyuṭṭhānaṃcittavippayuttantikathā)](3.4.6.md) / [Go to parent page (3.4 Cuddasamavagga)](../3.4.md) / [Go to next page (3.4.8 Abyākatakathā)](3.4.8.md)


