---
title: 3.4.2 Saḷāyatanuppattikathā
path: /tipitaka/32Kv/3/3.4/3.4.2
ref: 270265
breadcrumbs:
  - name: Home
    link: /
  - name: 32Kv Kathāvatthupāḷi
    link: /tipitaka/32Kv
  - name: 3 Anusayapaṇṇāsaka
    link: /tipitaka/32Kv/3
  - name: 3.4 Cuddasamavagga
    link: /tipitaka/32Kv/3/3.4
prevL: /tipitaka/32Kv/3/3.4/3.4.1
upL: /tipitaka/32Kv/3/3.4
nextL: /tipitaka/32Kv/3/3.4/3.4.3
---

# 3.4.2 Saḷāyatanuppattikathā

### Anusayapaṇṇāsaka

### Cuddasamavagga

### Saḷāyatanuppattikathā

(691.)

2214. ๐ Saḷāyatanaṃ apubbaṃ acarimaṃ mātukucchismiṃ saṇṭhātīti? Āmantā. Sabbaṅgapaccaṅgī ahīnindriyo mātukucchismiṃ okkamatīti? Na hevaṃ vattabbe…pe… .

2215. ๐ Upapattesiyena cittena cakkhāyatanaṃ saṇṭhātīti? Āmantā. Upapattesiyena cittena hatthā saṇṭhanti, pādā saṇṭhanti, sīsaṃ saṇṭhāti, kaṇṇo saṇṭhāti, nāsikā saṇṭhāti, mukhaṃ saṇṭhāti, dantā saṇṭhantīti? Na hevaṃ vattabbe…pe… .

2216. ๐ Upapattesiyena cittena sotāyatanaṃ…pe…  ghānāyatanaṃ…pe…  jivhāyatanaṃ saṇṭhātīti? Āmantā. Upapattesiyena cittena hatthā saṇṭhanti, pādā saṇṭhanti, sīsaṃ saṇṭhāti, kaṇṇo saṇṭhāti, nāsikā saṇṭhāti, mukhaṃ saṇṭhāti, dantā saṇṭhantīti? Na hevaṃ vattabbe…pe… .

(692.)

2217. × Mātukucchigatassa pacchā cakkhāyatanaṃ uppajjatīti? Āmantā. Mātukucchismiṃ cakkhupaṭilābhāya kammaṃ karotīti? Na hevaṃ vattabbe…pe…  mātukucchigatassa pacchā sotāyatanaṃ…pe…  ghānāyatanaṃ…pe…  jivhāyatanaṃ uppajjatīti? Āmantā. Mātukucchismiṃ jivhāpaṭilābhāya kammaṃ karotīti? Na hevaṃ vattabbe…pe… .

2218. × Mātukucchigatassa pacchā kesā lomā nakhā dantā aṭṭhī uppajjantīti? Āmantā. Mātukucchismiṃ aṭṭhipaṭilābhāya kammaṃ karotīti? Na hevaṃ vattabbe…pe… .

2219. ๐ Na vattabbaṃ—  “mātukucchigatassa pacchā kesā lomā nakhā dantā aṭṭhī uppajjantī”ti? Āmantā. Nanu vuttaṃ bhagavatā—

2220. _“Paṭhamaṃ kalalaṃ hoti,_  
_kalalā hoti abbudaṃ;_  
_Abbudā jāyate pesi,_  
_pesi nibbattate ghano;_  
_Ghanā pasākhā jāyanti,_  
_kesā lomā nakhāpi ca._  


2221. _Yañcassa bhuñjati mātā,_  
_annaṃ pānañca bhojanaṃ;_  
_Tena so tattha yāpeti,_  
_mātukucchigato naro”ti._  


2222. Attheva suttantoti? Āmantā. Tena hi mātukucchigatassa pacchā kesā lomā nakhā dantā aṭṭhī uppajjantīti.

===

2223. Saḷāyatanuppattikathā niṭṭhitā.




