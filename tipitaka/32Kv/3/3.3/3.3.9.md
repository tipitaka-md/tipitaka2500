
[Home](/) / [32Kv Kathāvatthupāḷi](../../../32Kv.md) / [3 Anusayapaṇṇāsaka](../../3.md) / [3.3 Terasamavagga](../3.3.md)

# 3.3.9 Dhammataṇhāabyākatātikathā

* Anusayapaṇṇāsaka

* Terasamavagga

* Dhammataṇhāabyākatātikathā

(676.)

2184\. ๐ Dhammataṇhā abyākatāti? Āmantā. Vipākābyākatā kiriyābyākatā rūpaṃ nibbānaṃ cakkhāyatanaṃ…pe…  phoṭṭhabbāyatananti? Na hevaṃ vattabbe…pe… .

2185\. ๐ Dhammataṇhā abyākatāti? Āmantā. Rūpataṇhā abyākatāti? Na hevaṃ vattabbe…pe…  dhammataṇhā abyākatāti? Āmantā. Saddataṇhā…pe…  gandhataṇhā…pe…  rasataṇhā…pe…  phoṭṭhabbataṇhā abyākatāti? Na hevaṃ vattabbe…pe… .

2186\. ๐ Rūpataṇhā akusalāti? Āmantā. Dhammataṇhā akusalāti? Na hevaṃ vattabbe…pe…  saddataṇhā…pe…  phoṭṭhabbataṇhā akusalāti? Āmantā. Dhammataṇhā akusalāti? Na hevaṃ vattabbe…pe… .

(677.)

2187\. ๐ Dhammataṇhā abyākatāti? Āmantā. Nanu taṇhā akusalā vuttā bhagavatāti? Āmantā. Hañci taṇhā akusalā vuttā bhagavatā, no ca vata re vattabbe—  “dhammataṇhā abyākatā”ti.

2188\. ๐ Dhammataṇhā abyākatāti? Āmantā. Nanu lobho akusalo vutto bhagavatā, dhammataṇhā lobhoti? Āmantā. Hañci lobho akusalo vutto bhagavatā, dhammataṇhā lobho, no ca vata re vattabbe—  “dhammataṇhā abyākatā”ti.

(678.)

2189\. ๐ Dhammataṇhā lobho abyākatoti? Āmantā. Rūpataṇhā lobho abyākatoti? Na hevaṃ vattabbe…pe…  dhammataṇhā lobho abyākatoti? Āmantā. Saddataṇhā…pe…  phoṭṭhabbataṇhā lobho abyākatoti? Na hevaṃ vattabbe…pe… .

2190\. ๐ Rūpataṇhā lobho akusaloti? Āmantā. Dhammataṇhā lobho akusaloti? Na hevaṃ vattabbe…pe…  saddataṇhā…pe…  phoṭṭhabbataṇhā lobho akusaloti? Āmantā. Dhammataṇhā lobho akusaloti? Na hevaṃ vattabbe…pe… .

(679.)

2191\. ๐ Dhammataṇhā abyākatāti? Āmantā. Nanu vuttaṃ bhagavatā—  “yāyaṃ taṇhā ponobbhavikā nandīrāgasahagatā tatratatrābhinandinī, seyyathidaṃ—  kāmataṇhā, bhavataṇhā, vibhavataṇhā”ti. Attheva suttantoti? Āmantā. Tena hi na vattabbaṃ—  “dhammataṇhā abyākatā”ti.

(680.)

2192\. × Na vattabbaṃ—  “dhammataṇhā abyākatā”ti? Āmantā. Nanu sā dhammataṇhāti? Āmantā. Hañci sā dhammataṇhā, tena vata re vattabbe—  “dhammataṇhā abyākatā”ti.

---

2193\. Dhammataṇhā abyākatātikathā niṭṭhitā.



[Go to previous page (3.3.8 Asātarāgakathā)](3.3.8.md) / [Go to parent page (3.3 Terasamavagga)](../3.3.md) / [Go to next page (3.3.10 Dhammataṇhānadukkhasamudayotikathā)](3.3.10.md)


