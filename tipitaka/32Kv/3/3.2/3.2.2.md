
[Home](/) / [32Kv Kathāvatthupāḷi](../../../32Kv.md) / [3 Anusayapaṇṇāsaka](../../3.md) / [3.2 Dvādasamavagga](../3.2.md)

# 3.2.2 Kammakathā

* Anusayapaṇṇāsaka

* Dvādasamavagga

* Kammakathā

(633.)

2089\. ๐ Sabbaṃ kammaṃ savipākanti? Āmantā. Sabbā cetanā savipākāti? Na hevaṃ vattabbe…pe…  sabbā cetanā savipākāti? Āmantā. Vipākābyākatā cetanā savipākāti? Na hevaṃ vattabbe…pe…  sabbā cetanā savipākāti? Āmantā. Kiriyābyākatā cetanā savipākāti? Na hevaṃ vattabbe…pe… .

2090\. ๐ Sabbā cetanā savipākāti? Āmantā. Kāmāvacarā vipākābyākatā cetanā savipākāti? Na hevaṃ vattabbe…pe…  sabbā cetanā savipākāti? Āmantā. Rūpāvacarā arūpāvacarā apariyāpannā vipākābyākatā cetanā savipākāti? Na hevaṃ vattabbe…pe… .

2091\. ๐ Sabbā cetanā savipākāti? Āmantā. Kāmāvacarā kiriyābyākatā cetanā savipākāti? Na hevaṃ vattabbe…pe…  sabbā cetanā savipākāti? Āmantā. Rūpāvacarā arūpāvacarā kiriyābyākatā cetanā savipākāti? Na hevaṃ vattabbe…pe… .

(634.)

2092\. ๐ Vipākābyākatā cetanā avipākāti? Āmantā. Hañci vipākābyākatā cetanā avipākā, no ca vata re vattabbe—  “sabbā cetanā savipākā”ti.

2093\. ๐ Kiriyābyākatā cetanā avipākāti? Āmantā. Hañci kiriyābyākatā cetanā avipākā, no ca vata re vattabbe—  “sabbā cetanā savipākā”ti.

2094\. ๐ Kāmāvacarā rūpāvacarā arūpāvacarā apariyāpannā vipākābyākatā cetanā avipākāti? Āmantā. Hañci apariyāpannā vipākābyākatā cetanā avipākā, no ca vata re vattabbe—  “sabbā cetanā savipākā”ti.

2095\. ๐ Kāmāvacarā rūpāvacarā arūpāvacarā kiriyābyākatā cetanā avipākāti? Āmantā. Hañci arūpāvacarā kiriyābyākatā cetanā avipākā, no ca vata re vattabbe—  “sabbā cetanā savipākā”ti.

(635.)

2096\. × Na vattabbaṃ—  “sabbaṃ kammaṃ savipākan”ti? Āmantā. Nanu vuttaṃ bhagavatā—  “nāhaṃ, bhikkhave, sañcetanikānaṃ kammānaṃ katānaṃ upacitānaṃ appaṭisaṃviditvā byantibhāvaṃ vadāmi, tañca kho diṭṭheva dhamme upapajje vā apare vā pariyāye”ti. Attheva suttantoti? Āmantā. Tena hi sabbaṃ kammaṃ savipākanti.

---

2097\. Kammakathā niṭṭhitā.



[Go to previous page (3.2.1 Saṃvarokammantikathā)](3.2.1.md) / [Go to parent page (3.2 Dvādasamavagga)](../3.2.md) / [Go to next page (3.2.3 Saddovipākotikathā)](3.2.3.md)


