
[Home](/) / [32Kv Kathāvatthupāḷi](../../../32Kv.md) / [3 Anusayapaṇṇāsaka](../../3.md) / [3.2 Dvādasamavagga](../3.2.md)

# 3.2.5 Sattakkhattuparamakathā

* Anusayapaṇṇāsaka

* Dvādasamavagga

* Sattakkhattuparamakathā

(641.)

2110\. ๐ Sattakkhattuparamo puggalo sattakkhattuparamatāniyatoti? Āmantā. Mātā jīvitā voropitā…  pitā jīvitā voropito…  arahā jīvitā voropito…  duṭṭhena cittena tathāgatassa lohitaṃ uppāditaṃ…  saṃgho bhinnoti? Na hevaṃ vattabbe…pe… .

2111\. ๐ Sattakkhattuparamo puggalo sattakkhattuparamatāniyatoti? Āmantā. Abhabbo antarā dhammaṃ abhisametunti? Na hevaṃ vattabbe…pe… . Abhabbo antarā dhammaṃ abhisametunti? Āmantā. Mātā jīvitā voropitā…  pitā jīvitā voropito…  arahā jīvitā voropito…  duṭṭhena cittena tathāgatassa lohitaṃ uppāditaṃ…  saṃgho bhinnoti? Na hevaṃ vattabbe…pe… .

(642.)

2112\. ๐ Sattakkhattuparamo puggalo sattakkhattuparamatāniyatoti? Āmantā. Atthi so niyamo yena niyamena sattakkhattuparamo puggalo sattakkhattuparamatāniyatoti? Na hevaṃ vattabbe…pe…  atthi te satipaṭṭhānā…pe…  sammappadhānā…  iddhipādā…  indriyā…  balā…  bojjhaṅgā yehi bojjhaṅgehi sattakkhattuparamo puggalo sattakkhattuparamatāniyatoti? Na hevaṃ vattabbe…pe… .

(643.)

2113\. ๐ Natthi so niyamo yena niyamena sattakkhattuparamo puggalo sattakkhattuparamatāniyatoti? Āmantā. Hañci natthi so niyamo yena niyamena sattakkhattuparamo puggalo sattakkhattuparamatāniyato, no ca vata re vattabbe—  “sattakkhattuparamo puggalo sattakkhattuparamatāniyato”ti.

2114\. ๐ Natthi te satipaṭṭhānā…pe…  bojjhaṅgā yehi bojjhaṅgehi sattakkhattuparamo puggalo sattakkhattuparamatāniyatoti? Āmantā. Hañci natthi te bojjhaṅgā yehi bojjhaṅgehi sattakkhattuparamo puggalo sattakkhattuparamatāniyato, no ca vata re vattabbe—  “sattakkhattuparamo puggalo sattakkhattuparamatāniyato”ti.

(644.)

2115\. ๐ Sattakkhattuparamo puggalo sattakkhattuparamatāniyatoti? Āmantā. Sakadāgāminiyamenāti? Na hevaṃ vattabbe…pe…  anāgāminiyamenāti? Na hevaṃ vattabbe…pe…  arahattaniyamenāti? Na hevaṃ vattabbe…pe… .

2116\. ๐ Katamena niyamenāti? Sotāpattiniyamenāti. Sattakkhattuparamo puggalo sattakkhattuparamatāniyatoti? Āmantā. Ye keci sotāpattiniyāmaṃ okkamanti, sabbe te sattakkhattuparamatāniyatāti? Na hevaṃ vattabbe…pe… .

(645.)

2117\. × Na vattabbaṃ—  “sattakkhattuparamo puggalo sattakkhattuparamatāniyato”ti? Āmantā. Nanu so sattakkhattuparamoti? Āmantā. Hañci so sattakkhattuparamo, tena vata re vattabbe—  “sattakkhattuparamo puggalo sattakkhattuparamatāniyato”ti.

---

2118\. Sattakkhattuparamakathā niṭṭhitā.



[Go to previous page (3.2.4 Saḷāyatanakathā)](3.2.4.md) / [Go to parent page (3.2 Dvādasamavagga)](../3.2.md) / [Go to next page (3.2.6 Kolaṃkolakathā)](3.2.6.md)


