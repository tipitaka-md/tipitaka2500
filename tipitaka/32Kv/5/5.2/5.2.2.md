
[Home](/) / [32Kv Kathāvatthupāḷi](../../../32Kv.md) / [5 Khuddakaaḍḍhapaṇṇāsaka](../../5.md) / [5.2 Bāvīsatimavagga](../5.2.md)

# 5.2.2 Kusalacittakathā

* Khuddakaaḍḍhapaṇṇāsaka

* Bāvīsatimavagga

* Kusalacittakathā

(894.)

2740\. ๐ Arahā kusalacitto parinibbāyatīti? Āmantā. Arahā puññābhisaṅkhāraṃ abhisaṅkharonto…  āneñjābhisaṅkhāraṃ abhisaṅkharonto…  gatisaṃvattaniyaṃ kammaṃ karonto…  bhavasaṃvattaniyaṃ kammaṃ karonto…  issariyasaṃvattaniyaṃ kammaṃ karonto…  adhipaccasaṃvattaniyaṃ kammaṃ karonto…  mahābhogasaṃvattaniyaṃ kammaṃ karonto…  mahāparivārasaṃvattaniyaṃ kammaṃ karonto…  devasobhagyasaṃvattaniyaṃ kammaṃ karonto…  manussasobhagyasaṃvattaniyaṃ kammaṃ karonto parinibbāyatīti? Na hevaṃ vattabbe…pe… .

2741\. ๐ Arahā kusalacitto parinibbāyatīti? Āmantā. Arahā ācinanto apacinanto pajahanto upādiyanto visinento ussinento vidhūpento sandhūpento parinibbāyatīti? Na hevaṃ vattabbe…pe…  nanu arahā nevācināti na apacināti apacinitvā ṭhitoti? Āmantā. Hañci arahā nevācināti na apacināti apacinitvā ṭhito, no ca vata re vattabbe—  “arahā kusalacitto parinibbāyatī”ti. Nanu arahā neva pajahati na upādiyati pajahitvā ṭhito, neva visineti na ussineti visinetvā ṭhito; nanu arahā neva vidhūpeti na sandhūpeti vidhūpetvā ṭhitoti? Āmantā. Hañci arahā neva vidhūpeti na sandhūpeti vidhūpetvā ṭhito, no ca vata re vattabbe—  “arahā kusalacitto parinibbāyatī”ti.

(895.)

2742\. × Na vattabbaṃ—  “arahā kusalacitto parinibbāyatī”ti? Āmantā. Nanu arahā upaṭṭhitassati sato sampajāno parinibbāyatīti? Āmantā. Hañci arahā upaṭṭhitassati sato sampajāno parinibbāyati, tena vata re vattabbe—  “arahā kusalacitto parinibbāyatī”ti.

---

2743\. Kusalacittakathā niṭṭhitā.



[Go to previous page (5.2.1 Parinibbānakathā)](5.2.1.md) / [Go to parent page (5.2 Bāvīsatimavagga)](../5.2.md) / [Go to next page (5.2.3 Āneñjakathā)](5.2.3.md)


