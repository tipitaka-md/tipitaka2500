---
title: 5.2.8 Abyākatakathā
path: /tipitaka/32Kv/5/5.2/5.2.8
ref: 270341
breadcrumbs:
  - name: Home
    link: /
  - name: 32Kv Kathāvatthupāḷi
    link: /tipitaka/32Kv
  - name: 5 Khuddakaaḍḍhapaṇṇāsaka
    link: /tipitaka/32Kv/5
  - name: 5.2 Bāvīsatimavagga
    link: /tipitaka/32Kv/5/5.2
prevL: /tipitaka/32Kv/5/5.2/5.2.5--7
upL: /tipitaka/32Kv/5/5.2
nextL: /tipitaka/32Kv/5/5.2/5.2.9
---

# 5.2.8 Abyākatakathā

### Khuddakaaḍḍhapaṇṇāsaka

### Bāvīsatimavagga

### Abyākatakathā

(901.)

2757. ๐ Sabbaṃ supinagatassa cittaṃ abyākatanti? Āmantā. Supinantena pāṇaṃ haneyyāti? Āmantā. Hañci supinantena pāṇaṃ haneyya, no ca vata re vattabbe—  “sabbaṃ supinagatassa cittaṃ abyākatan”ti.

2758. ๐ Supinantena adinnaṃ ādiyeyya…pe…  musā bhaṇeyya, pisuṇaṃ bhaṇeyya, pharusaṃ bhaṇeyya, samphaṃ palapeyya, sandhiṃ chindeyya, nillopaṃ hareyya, ekāgārikaṃ kareyya, paripanthe tiṭṭheyya, paradāraṃ gaccheyya, gāmaghātakaṃ kareyya, nigamaghātakaṃ kareyya, supinantena methunaṃ dhammaṃ paṭiseveyya, supinagatassa asuci mucceyya, supinantena dānaṃ dadeyya, cīvaraṃ dadeyya, piṇḍapātaṃ dadeyya, senāsanaṃ dadeyya, gilānapaccayabhesajjaparikkhāraṃ dadeyya, khādanīyaṃ dadeyya, bhojanīyaṃ dadeyya, pānīyaṃ dadeyya, cetiyaṃ vandeyya, cetiye mālaṃ āropeyya, gandhaṃ āropeyya, vilepanaṃ āropeyya…pe…  cetiyaṃ abhidakkhiṇaṃ kareyyāti? Āmantā. Hañci supinantena cetiyaṃ abhidakkhiṇaṃ kareyya, no ca vata re vattabbe—  “sabbaṃ supinagatassa cittaṃ abyākatan”ti.

(902.)

2759. × Na vattabbaṃ—  “sabbaṃ supinagatassa cittaṃ abyākatan”ti? Āmantā. Nanu supinagatassa cittaṃ abbohāriyaṃ vuttaṃ bhagavatāti? Āmantā. Hañci supinagatassa cittaṃ abbohāriyaṃ vuttaṃ bhagavatā, tena vata re vattabbe—  “sabbaṃ supinagatassa cittaṃ abyākatan”ti.

===

2760. Abyākatakathā niṭṭhitā.




