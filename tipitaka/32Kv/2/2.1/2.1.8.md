---
title: 2.1.8 Pathavīdhātusanidassanātiādikathā
path: /tipitaka/32Kv/2/2.1/2.1.8
ref: 270190
breadcrumbs:
  - name: Home
    link: /
  - name: 32Kv Kathāvatthupāḷi
    link: /tipitaka/32Kv
  - name: 2 Niyāmapaṇṇāsaka
    link: /tipitaka/32Kv/2
  - name: 2.1 Chaṭṭhavagga
    link: /tipitaka/32Kv/2/2.1
prevL: /tipitaka/32Kv/2/2.1/2.1.7
upL: /tipitaka/32Kv/2/2.1
nextL: /tipitaka/32Kv/2/2.1/2.1.9
---

# 2.1.8 Pathavīdhātusanidassanātiādikathā

### Niyāmapaṇṇāsaka

### Chaṭṭhavagga

### Pathavīdhātusanidassanātiādikathā

(465.)

1592. ๐ Pathavīdhātu sanidassanāti? Āmantā. Rūpaṃ rūpāyatanaṃ rūpadhātu nīlaṃ pītakaṃ lohitakaṃ odātaṃ cakkhuviññeyyaṃ cakkhusmiṃ paṭihaññati cakkhussa āpāthaṃ āgacchatīti? Na hevaṃ vattabbe…pe… .

1593. ๐ Pathavīdhātu sanidassanāti? Āmantā. Cakkhuñca paṭicca pathavīdhātuñca uppajjati cakkhuviññāṇanti? Na hevaṃ vattabbe…pe… .

1594. ๐ Cakkhuñca paṭicca pathavīdhātuñca uppajjati cakkhuviññāṇanti? Āmantā. “Cakkhuñca paṭicca pathavīdhātuñca uppajjati cakkhuviññāṇan”ti—  attheva suttantoti? Natthi. “Cakkhuñca paṭicca rūpe ca uppajjati cakkhuviññāṇan”ti—  attheva suttantoti? Āmantā. Hañci “cakkhuñca paṭicca rūpe ca uppajjati cakkhuviññāṇan”ti—  attheva suttanto, no ca vata re vattabbe—  “cakkhuñca paṭicca pathavīdhātuñca uppajjati cakkhuviññāṇan”ti.

(466.)

1595. × Na vattabbaṃ—  “pathavīdhātu sanidassanā”ti? Āmantā. Nanu passati bhūmiṃ pāsāṇaṃ pabbatanti? Āmantā. Hañci passati bhūmiṃ pāsāṇaṃ pabbataṃ, tena vata re vattabbe—  “pathavīdhātu sanidassanā”ti…pe… .

1596. × Na vattabbaṃ—  “āpodhātu sanidassanā”ti? Āmantā. Nanu passati udakanti? Āmantā. Hañci passati udakaṃ, tena vata re vattabbe—  “āpodhātu sanidassanāti…pe… .

1597. × Na vattabbaṃ—  tejodhātu sanidassanāti? Āmantā. Nanu passati aggiṃ jalantanti? Āmantā. Hañci passati aggiṃ jalantaṃ, tena vata re vattabbe—  “tejodhātu sanidassanā”ti…pe… .

1598. × Na vattabbaṃ—  “vāyodhātu sanidassanā”ti? Āmantā. Nanu passati vātena rukkhe sañcāliyamāneti? Āmantā. Hañci passati vātena rukkhe sañcāliyamāne, tena vata re vattabbe—  “vāyodhātu sanidassanā”ti…pe… .

===

1599. Pathavīdhātu sanidassanātiādikathā niṭṭhitā.




