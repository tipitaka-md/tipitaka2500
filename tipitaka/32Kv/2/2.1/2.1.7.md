---
title: 2.1.7 Ākāsosanidassanotikathā
path: /tipitaka/32Kv/2/2.1/2.1.7
ref: 270189
breadcrumbs:
  - name: Home
    link: /
  - name: 32Kv Kathāvatthupāḷi
    link: /tipitaka/32Kv
  - name: 2 Niyāmapaṇṇāsaka
    link: /tipitaka/32Kv/2
  - name: 2.1 Chaṭṭhavagga
    link: /tipitaka/32Kv/2/2.1
prevL: /tipitaka/32Kv/2/2.1/2.1.6
upL: /tipitaka/32Kv/2/2.1
nextL: /tipitaka/32Kv/2/2.1/2.1.8
---

# 2.1.7 Ākāsosanidassanotikathā

### Niyāmapaṇṇāsaka

### Chaṭṭhavagga

### Ākāsosanidassanotikathā

(463.)

1587. ๐ Ākāso sanidassanoti? Āmantā. Rūpaṃ rūpāyatanaṃ rūpadhātu nīlaṃ pītakaṃ lohitakaṃ odātaṃ cakkhuviññeyyaṃ cakkhusmiṃ paṭihaññati cakkhussa āpāthaṃ āgacchatīti? Na hevaṃ vattabbe…pe… .

1588. ๐ Ākāso sanidassanoti? Āmantā. Cakkhuñca paṭicca ākāsañca uppajjati cakkhuviññāṇanti? Na hevaṃ vattabbe…pe… .

1589. ๐ Cakkhuñca paṭicca ākāsañca uppajjati cakkhuviññāṇanti? Āmantā. “Cakkhuñca paṭicca ākāsañca uppajjati cakkhuviññāṇan”ti—  attheva suttantoti? Natthi. “Cakkhuñca paṭicca rūpe ca uppajjati cakkhuviññāṇan”ti—  attheva suttantoti? Āmantā. Hañci “cakkhuñca paṭicca rūpe ca uppajjati cakkhuviññāṇan”ti—  attheva suttanto, no ca vata re vattabbe—  “cakkhuñca paṭicca ākāsañca uppajjati cakkhuviññāṇan”ti.

(464.)

1590. × Na vattabbaṃ—  “ākāso sanidassano”ti? Āmantā. Nanu passati dvinnaṃ rukkhānaṃ antaraṃ, dvinnaṃ thambhānaṃ antaraṃ, tāḷacchiddaṃ vātapānacchiddanti? Āmantā. Hañci passati dvinnaṃ rukkhānaṃ antaraṃ, dvinnaṃ thambhānaṃ antaraṃ, tāḷacchiddaṃ vātapānacchiddaṃ, tena vata re vattabbe—  “ākāso sanidassano”ti.

===

1591. Ākāso sanidassanotikathā niṭṭhitā.




