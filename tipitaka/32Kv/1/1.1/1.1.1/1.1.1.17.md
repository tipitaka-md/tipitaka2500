---
title: 1.1.1.17 Abhiññānuyoga
path: /tipitaka/32Kv/1/1.1/1.1.1/1.1.1.17
ref: 271064
breadcrumbs:
  - name: Home
    link: /
  - name: 32Kv Kathāvatthupāḷi
    link: /tipitaka/32Kv
  - name: 1 Mahāpaṇṇāsaka
    link: /tipitaka/32Kv/1
  - name: 1.1 Paṭhamavagga
    link: /tipitaka/32Kv/1/1.1
  - name: 1.1.1 Puggalakathā
    link: /tipitaka/32Kv/1/1.1/1.1.1
prevL: /tipitaka/32Kv/1/1.1/1.1.1/1.1.1.16
upL: /tipitaka/32Kv/1/1.1/1.1.1
nextL: /tipitaka/32Kv/1/1.1/1.1.1/1.1.1.18--21
---

# 1.1.1.17 Abhiññānuyoga

### Mahāpaṇṇāsaka

### Paṭhamavagga

### Puggalakathā

### Abhiññānuyoga

(193.)

321. × Na vattabbaṃ—  “puggalo upalabbhati saccikaṭṭhaparamatthenā”ti? Āmantā. Nanu atthi koci iddhiṃ vikubbatīti? Āmantā. Hañci atthi koci iddhiṃ vikubbati, tena vata re vattabbe—  “puggalo upalabbhati saccikaṭṭhaparamatthenā”ti.

(194.)

322. × Na vattabbaṃ—  “puggalo upalabbhati saccikaṭṭhaparamatthenā”ti? Āmantā. Nanu atthi koci dibbāya sotadhātuyā saddaṃ suṇāti…pe…  paracittaṃ vijānāti…  pubbenivāsaṃ anussarati…  dibbena cakkhunā rūpaṃ passati…  āsavānaṃ khayaṃ sacchikarotīti? Āmantā. Hañci atthi koci āsavānaṃ khayaṃ sacchikaroti, tena vata re vattabbe—  “puggalo upalabbhati saccikaṭṭhaparamatthenā”ti.

(195.)

323. ๐ Atthi koci iddhiṃ vikubbatīti katvā tena ca kāraṇena puggalo upalabbhati saccikaṭṭhaparamatthenāti? Āmantā. Yo iddhiṃ vikubbati, sveva puggalo? Yo iddhiṃ na vikubbati, na so puggaloti? Na hevaṃ vattabbe…pe… .

(196.)

324. ๐ Yo dibbāya sotadhātuyā saddaṃ suṇāti…pe…  yo paracittaṃ vijānāti…  yo pubbenivāsaṃ anussarati…  yo dibbena cakkhunā rūpaṃ passati…  yo āsavānaṃ khayaṃ sacchikaroti, sveva puggalo? Yo āsavānaṃ khayaṃ na sacchikaroti, na so puggaloti? Na hevaṃ vattabbe…pe… .

===

325. Abhiññānuyogo.




