
[Home](/) / [32Kv Kathāvatthupāḷi](../../../../32Kv.md) / [1 Mahāpaṇṇāsaka](../../../1.md) / [1.1 Paṭhamavagga](../../1.1.md) / [1.1.1 Puggalakathā](../1.1.1.md)

# 1.1.1.8 Suddhikasaṃsandana

* Mahāpaṇṇāsaka

* Paṭhamavagga

* Puggalakathā

* Suddhikasaṃsandana

(17.)

64\. ๐ Puggalo upalabbhati saccikaṭṭhaparamatthena, rūpañca upalabbhati saccikaṭṭhaparamatthenāti? Āmantā. Aññaṃ rūpaṃ añño puggaloti? Na hevaṃ vattabbe.

65\. Ājānāhi niggahaṃ. Hañci puggalo upalabbhati saccikaṭṭhaparamatthena, rūpañca upalabbhati saccikaṭṭhaparamatthena, tena vata re vattabbe—  “aññaṃ rūpaṃ añño puggalo”ti. Yaṃ tattha vadesi—  “vattabbe kho—  ‘puggalo upalabbhati saccikaṭṭhaparamatthena, rūpañca upalabbhati saccikaṭṭhaparamatthena’, no ca vattabbe—  ‘aññaṃ rūpaṃ añño puggalo’”ti micchā.

66\. No ce pana vattabbe—  “aññaṃ rūpaṃ añño puggalo”ti, no ca vata re vattabbe—  “puggalo upalabbhati saccikaṭṭhaparamatthena, rūpañca upalabbhati saccikaṭṭhaparamatthenā”ti. Yaṃ tattha vadesi—  “vattabbe kho—  ‘puggalo upalabbhati saccikaṭṭhaparamatthena, rūpañca upalabbhati saccikaṭṭhaparamatthena’, no ca vattabbe—  ‘aññaṃ rūpaṃ añño puggalo’”ti micchā…pe… .

(18.)

67\. ๐ Puggalo upalabbhati saccikaṭṭhaparamatthena, vedanā ca upalabbhati saccikaṭṭhaparamatthena…pe…  saññā ca upalabbhati…pe…  saṅkhārā ca upalabbhanti…pe…  viññāṇañca upalabbhati saccikaṭṭhaparamatthenāti? Āmantā. Aññaṃ viññāṇaṃ añño puggaloti? Na hevaṃ vattabbe.

68\. Ājānāhi niggahaṃ. Hañci puggalo upalabbhati saccikaṭṭhaparamatthena, viññāṇañca upalabbhati saccikaṭṭhaparamatthena, tena vata re vattabbe—  “aññaṃ viññāṇaṃ añño puggalo”ti. Yaṃ tattha vadesi—  “vattabbe kho—  ‘puggalo upalabbhati saccikaṭṭhaparamatthena, viññāṇañca upalabbhati saccikaṭṭhaparamatthena’, no ca vattabbe—  ‘aññaṃ viññāṇaṃ añño puggalo’”ti micchā.

69\. No ce pana vattabbe—  “aññaṃ viññāṇaṃ añño puggalo”ti, no ca vata re vattabbe—  “puggalo upalabbhati saccikaṭṭhaparamatthena, viññāṇañca upalabbhati saccikaṭṭhaparamatthenā”ti. Yaṃ tattha vadesi—  “vattabbe kho—  ‘puggalo upalabbhati saccikaṭṭhaparamatthena, viññāṇañca upalabbhati saccikaṭṭhaparamatthena’, no ca vattabbe—  ‘aññaṃ viññāṇaṃ añño puggalo’”ti micchā…pe… .

(19.)

70\. ๐ Puggalo upalabbhati saccikaṭṭhaparamatthena, cakkhāyatanañca upalabbhati saccikaṭṭhaparamatthena…pe…  sotāyatanañca upalabbhati…  ghānāyatanañca upalabbhati…  jivhāyatanañca upalabbhati…  kāyāyatanañca upalabbhati…  rūpāyatanañca upalabbhati…  saddāyatanañca upalabbhati…  gandhāyatanañca upalabbhati…  rasāyatanañca upalabbhati…  phoṭṭhabbāyatanañca upalabbhati…  manāyatanañca upalabbhati…  dhammāyatanañca upalabbhati saccikaṭṭhaparamatthena…pe… .

(20.)

71\. ๐ Cakkhudhātu ca upalabbhati saccikaṭṭhaparamatthena…pe…  sotadhātu ca upalabbhati…  ghānadhātu ca upalabbhati…  jivhādhātu ca upalabbhati…  kāyadhātu ca upalabbhati…  rūpadhātu ca upalabbhati…  saddadhātu ca upalabbhati…  gandhadhātu ca upalabbhati…  rasadhātu ca upalabbhati…  phoṭṭhabbadhātu ca upalabbhati…  cakkhuviññāṇadhātu ca upalabbhati…  sotaviññāṇadhātu ca upalabbhati…  ghānaviññāṇadhātu ca upalabbhati…  jivhāviññāṇadhātu ca upalabbhati…  kāyaviññāṇadhātu ca upalabbhati…  manodhātu ca upalabbhati…  manoviññāṇadhātu ca upalabbhati…  dhammadhātu ca upalabbhati saccikaṭṭhaparamatthena…pe… .

(21.)

72\. ๐ Cakkhundriyañca upalabbhati saccikaṭṭhaparamatthena…pe…  sotindriyañca upalabbhati…  ghānindriyañca upalabbhati…  jivhindriyañca upalabbhati…  kāyindriyañca upalabbhati…  manindriyañca upalabbhati…  jīvitindriyañca upalabbhati…  itthindriyañca upalabbhati…  purisindriyañca upalabbhati…  sukhindriyañca upalabbhati…  dukkhindriyañca upalabbhati…  somanassindriyañca upalabbhati…  domanassindriyañca upalabbhati…  upekkhindriyañca upalabbhati…  saddhindriyañca upalabbhati…  vīriyindriyañca upalabbhati…  satindriyañca upalabbhati…  samādhindriyañca upalabbhati…  paññindriyañca upalabbhati…  anaññātaññassāmītindriyañca upalabbhati…  aññindriyañca upalabbhati…  aññātāvindriyañca upalabbhati saccikaṭṭhaparamatthenāti? Āmantā. Aññaṃ aññātāvindriyaṃ añño puggaloti? Na hevaṃ vattabbe.

73\. Ājānāhi niggahaṃ. Hañci puggalo upalabbhati saccikaṭṭhaparamatthena, aññātāvindriyañca upalabbhati saccikaṭṭhaparamatthena, tena vata re vattabbe—  “aññaṃ aññātāvindriyaṃ añño puggalo”ti. Yaṃ tattha vadesi—  “vattabbe kho—  ‘puggalo upalabbhati saccikaṭṭhaparamatthena, aññātāvindriyañca upalabbhati saccikaṭṭhaparamatthena’, no ca vattabbe—  ‘aññaṃ aññātāvindriyaṃ añño puggalo’”ti micchā.

74\. No ce pana vattabbe—  “aññaṃ aññātāvindriyaṃ añño puggalo”ti, no ca vata re vattabbe—  “puggalo upalabbhati saccikaṭṭhaparamatthena, aññātāvindriyañca upalabbhati saccikaṭṭhaparamatthenā”ti. Yaṃ tattha vadesi—  “vattabbe kho—  ‘puggalo upalabbhati saccikaṭṭhaparamatthena, aññātāvindriyañca upalabbhati saccikaṭṭhaparamatthena’, no ca vattabbe—  ‘aññaṃ aññātāvindriyaṃ añño puggalo’”ti micchā…pe… .

(22.)

75\. × Puggalo nupalabbhati saccikaṭṭhaparamatthenāti? Āmantā. Vuttaṃ bhagavatā—  “atthi puggalo attahitāya paṭipanno”, rūpañca upalabbhati saccikaṭṭhaparamatthenāti? Āmantā. Aññaṃ rūpaṃ añño puggaloti? Na hevaṃ vattabbe.

76\. Ājānāhi paṭikammaṃ. Hañci vuttaṃ bhagavatā—  “atthi puggalo attahitāya paṭipanno”, rūpañca upalabbhati saccikaṭṭhaparamatthena, tena vata re vattabbe—  “aññaṃ rūpaṃ añño puggalo”ti. Yaṃ tattha vadesi—  “vattabbe kho—  ‘vuttaṃ bhagavatā—  atthi puggalo attahitāya paṭipanno, rūpañca upalabbhati saccikaṭṭhaparamatthena’, no ca vattabbe—  ‘aññaṃ rūpaṃ añño puggalo’”ti micchā.

77\. No ce pana vattabbe—  “aññaṃ rūpaṃ añño puggalo”ti, no ca vata re vattabbe—  “vuttaṃ bhagavatā—  ‘atthi puggalo attahitāya paṭipanno’, rūpañca upalabbhati saccikaṭṭhaparamatthenā”ti. Yaṃ tattha vadesi—  “vattabbe kho—  ‘vuttaṃ bhagavatā—  atthi puggalo attahitāya paṭipanno, rūpañca upalabbhati saccikaṭṭhaparamatthena’, no ca vattabbe—  ‘aññaṃ rūpaṃ añño puggalo’”ti micchā…pe… .

(23.)

78\. × Puggalo nupalabbhati saccikaṭṭhaparamatthenāti? Āmantā. Vuttaṃ bhagavatā—  “atthi puggalo attahitāya paṭipanno”, vedanā ca upalabbhati…pe…  saññā ca upalabbhati…pe…  saṅkhārā ca upalabbhanti…pe…  viññāṇañca upalabbhati saccikaṭṭhaparamatthenāti? Āmantā. Aññaṃ viññāṇaṃ añño puggaloti? Na hevaṃ vattabbe.

79\. Ājānāhi paṭikammaṃ. Hañci vuttaṃ bhagavatā—  “atthi puggalo attahitāya paṭipanno”, viññāṇañca upalabbhati saccikaṭṭhaparamatthena, tena vata re vattabbe—  “aññaṃ viññāṇaṃ añño puggalo”ti. Yaṃ tattha vadesi—  “vattabbe kho—  ‘vuttaṃ bhagavatā—  atthi puggalo attahitāya paṭipanno, viññāṇañca upalabbhati saccikaṭṭhaparamatthena’, no ca vattabbe—  ‘aññaṃ viññāṇaṃ añño puggalo’”ti micchā.

80\. No ce pana vattabbe—  “aññaṃ viññāṇaṃ añño puggalo”ti, no ca vata re vattabbe—  “vuttaṃ bhagavatā—  ‘atthi puggalo attahitāya paṭipanno’, viññāṇañca upalabbhati saccikaṭṭhaparamatthenā”ti. Yaṃ tattha vadesi—  “vattabbe kho—  ‘vuttaṃ bhagavatā—  atthi puggalo attahitāya paṭipanno’, viññāṇañca upalabbhati saccikaṭṭhaparamatthena, no ca vattabbe—  ‘aññaṃ viññāṇaṃ añño puggalo’”ti micchā…pe… .

(24.)

81\. × Puggalo nupalabbhati saccikaṭṭhaparamatthenāti? Āmantā. Vuttaṃ bhagavatā—  “atthi puggalo attahitāya paṭipanno”, cakkhāyatanañca upalabbhati saccikaṭṭhaparamatthena…pe…  sotāyatanañca upalabbhati…pe…  dhammāyatanañca upalabbhati saccikaṭṭhaparamatthena…pe… .

(25.)

82\. × Cakkhudhātu ca upalabbhati saccikaṭṭhaparamatthena…pe…  kāyadhātu ca upalabbhati…pe…  rūpadhātu ca upalabbhati…pe…  phoṭṭhabbadhātu ca upalabbhati…pe…  cakkhuviññāṇadhātu ca upalabbhati…pe…  manoviññāṇadhātu ca upalabbhati…pe…  dhammadhātu ca upalabbhati saccikaṭṭhaparamatthena…pe… .

(26.)

83\. × Cakkhundriyañca upalabbhati saccikaṭṭhaparamatthena…pe…  sotindriyañca upalabbhati saccikaṭṭhaparamatthena…pe…  aññindriyañca upalabbhati saccikaṭṭhaparamatthena…pe… .

(27.)

84\. × Puggalo nupalabbhati saccikaṭṭhaparamatthenāti? Āmantā. Vuttaṃ bhagavatā—  “atthi puggalo attahitāya paṭipanno”, aññātāvindriyañca upalabbhati saccikaṭṭhaparamatthenāti? Āmantā. Aññaṃ aññātāvindriyaṃ añño puggaloti? Na hevaṃ vattabbe.

85\. Ājānāhi paṭikammaṃ. Hañci vuttaṃ bhagavatā—  “atthi puggalo attahitāya paṭipanno”, aññātāvindriyañca upalabbhati saccikaṭṭhaparamatthena, tena vata re vattabbe—  “aññaṃ aññātāvindriyaṃ añño puggalo”ti. Yaṃ tattha vadesi—  “vattabbe kho—  ‘vuttaṃ bhagavatā—  atthi puggalo attahitāya paṭipanno, aññātāvindriyañca upalabbhati saccikaṭṭhaparamatthena’, no ca vattabbe—  ‘aññaṃ aññātāvindriyaṃ añño puggalo’”ti micchā.

86\. No ce pana vattabbe—  “aññaṃ aññātāvindriyaṃ añño puggalo”ti, no ca vata re vattabbe—  “vuttaṃ bhagavatā—  ‘atthi puggalo attahitāya paṭipanno’, aññātāvindriyañca upalabbhati saccikaṭṭhaparamatthenā”ti. Yaṃ tattha vadesi—  “vattabbe kho—  ‘vuttaṃ bhagavatā—  atthi puggalo attahitāya paṭipanno, aññātāvindriyañca upalabbhati saccikaṭṭhaparamatthena’, no ca vattabbe—  ‘aññaṃ aññātāvindriyaṃ añño puggalo’”ti micchā…pe… .

---

87\. Suddhikasaṃsandanā.



[Go to previous page (1.1.1.7.1 Paccanīkānuloma)](1.1.1.7/1.1.1.7.1.md) / [Go to parent page (1.1.1 Puggalakathā)](../1.1.1.md) / [Go to next page (1.1.1.9 Opammasaṃsandana)](1.1.1.9.md)


