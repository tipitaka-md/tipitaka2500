
[Home](/) / [32Kv Kathāvatthupāḷi](../../../../32Kv.md) / [1 Mahāpaṇṇāsaka](../../../1.md) / [1.1 Paṭhamavagga](../../1.1.md) / [1.1.8 Ekaccaṃatthītikathā](../1.1.8.md)

# 1.1.8.1 Atītādiekaccakathā

* Mahāpaṇṇāsaka

* Paṭhamavagga

* Ekaccaṃatthītikathā

* Atītādiekaccakathā

(299.)

745\. ๐ Atītaṃ atthīti? Ekaccaṃ atthi, ekaccaṃ natthīti. Ekaccaṃ niruddhaṃ, ekaccaṃ na niruddhaṃ; ekaccaṃ vigataṃ, ekaccaṃ avigataṃ; ekaccaṃ atthaṅgataṃ, ekaccaṃ na atthaṅgataṃ; ekaccaṃ abbhatthaṅgataṃ, ekaccaṃ na abbhatthaṅgatanti? Na hevaṃ vattabbe…pe… .

746\. ๐ Atītaṃ ekaccaṃ atthi, ekaccaṃ natthīti? Āmantā. Atītā avipakkavipākā dhammā ekacce atthi, ekacce natthīti? Na hevaṃ vattabbe…pe…  atītaṃ ekaccaṃ atthi, ekaccaṃ natthīti? Āmantā. Atītā vipakkavipākā dhammā ekacce atthi, ekacce natthīti? Na hevaṃ vattabbe…pe…  atītaṃ ekaccaṃ atthi, ekaccaṃ natthīti? Āmantā. Atītā avipākā dhammā ekacce atthi ekacce natthīti? Na hevaṃ vattabbe…pe… .

747\. ๐ Atītaṃ ekaccaṃ atthi ekaccaṃ natthīti? Āmantā. Kiṃ atthi kiṃ natthīti? Atītā avipakkavipākā dhammā—  te atthi; atītā vipakkavipākā dhammā—  te natthīti. Atītā avipakkavipākā dhammā—  te atthīti? Āmantā. Atītā vipakkavipākā dhammā—  te atthīti? Na hevaṃ vattabbe…pe…  atītā avipakkavipākā dhammā—  te atthīti? Āmantā. Atītā avipākā dhammā—  te atthīti? Na hevaṃ vattabbe…pe… .

748\. ๐ Atītā vipakkavipākā dhammā—  te natthīti? Āmantā. Atītā avipakkavipākā dhammā—  te natthīti? Na hevaṃ vattabbe…pe… .

749\. ๐ Atītā avipākā dhammā—  te natthīti? Āmantā. Atītā avipakkavipākā dhammā—  te natthīti? Na hevaṃ vattabbe…pe… .

750\. ๐ Atītā avipakkavipākā dhammā—  te atthīti? Āmantā. Nanu atītā avipakkavipākā dhammā niruddhāti? Āmantā. Hañci atītā avipakkavipākā dhammā niruddhā, no ca vata re vattabbe—  “atītā avipakkavipākā dhammā—  te atthī”ti.

751\. ๐ Atītā avipakkavipākā dhammā niruddhā—  te atthīti? Āmantā. Atītā vipakkavipākā dhammā niruddhā—  te atthīti? Na hevaṃ vattabbe…pe…  atītā avipakkavipākā dhammā niruddhā—  te atthīti? Āmantā. Atītā avipākā dhammā niruddhā—  te atthīti? Na hevaṃ vattabbe…pe… .

752\. ๐ Atītā vipakkavipākā dhammā niruddhā—  te natthīti? Āmantā. Atītā avipakkavipākā dhammā niruddhā—  te natthīti? Na hevaṃ vattabbe…pe… .

753\. ๐ Atītā avipākā dhammā niruddhā—  te natthīti? Āmantā. Atītā avipakkavipākā dhammā niruddhā—  te natthīti? Na hevaṃ vattabbe…pe… .

754\. ๐ Atītā avipakkavipākā dhammā niruddhā—  te atthīti? Āmantā. Atītā vipakkavipākā dhammā niruddhā—  te natthīti? Āmantā. Atītā ekadesaṃ vipakkavipākā dhammā ekadesaṃ avipakkavipākā dhammā niruddhā—  te ekacce atthi ekacce natthīti? Na hevaṃ vattabbe…pe… .

755\. × Na vattabbaṃ—  “atītā avipakkavipākā dhammā—  te atthī”ti? Āmantā. Nanu atītā avipakkavipākā dhammā vipaccissantīti? Āmantā. Hañci atītā avipakkavipākā dhammā vipaccissanti, tena vata re vattabbe—  “atītā avipakkavipākā dhammā—  te atthī”ti.

756\. ๐ Atītā avipakkavipākā dhammā vipaccissantīti katvā te atthīti? Āmantā. Vipaccissantīti katvā paccuppannāti? Na hevaṃ vattabbe…pe…  vipaccissantīti katvā paccuppannāti? Āmantā. Paccuppannā dhammā nirujjhissantīti katvā te natthīti? Na hevaṃ vattabbe…pe… .

[Go to previous page (1.1.8 Ekaccaṃatthītikathā)](../1.1.8.md) / [Go to parent page (1.1.8 Ekaccaṃatthītikathā)](../1.1.8.md) / [Go to next page (1.1.8.2 Anāgatādiekaccakathā)](1.1.8.2.md)


