
[Home](/) / [32Kv Kathāvatthupāḷi](../../../../32Kv.md) / [1 Mahāpaṇṇāsaka](../../../1.md) / [1.1 Paṭhamavagga](../../1.1.md) / [1.1.2 Parihānikathā](../1.1.2.md)

# 1.1.2.3 Suttasādhanaparihāni

* Mahāpaṇṇāsaka

* Paṭhamavagga

* Parihānikathā

* Suttasādhanaparihāni

(265.)

498\. ๐ Parihāyati arahā arahattāti? Āmantā. Nanu vuttaṃ bhagavatā—

499\. _“Uccāvacā hi paṭipadā,_  
_Samaṇena pakāsitā;_  
_Na pāraṃ diguṇaṃ yanti,_  
_Nayidaṃ ekaguṇaṃ mutan”ti._  


500\. Attheva suttantoti? Āmantā. Tena hi na vattabbaṃ—  “parihāyati arahā arahattā”ti.

501\. ๐ Parihāyati arahā arahattāti? Āmantā. Atthi chinnassa chediyanti? Na hevaṃ vattabbe.

502\. ๐ Atthi chinnassa chediyanti? Āmantā. Nanu vuttaṃ bhagavatā—

503\. _“Vītataṇho anādāno,_  
_kiccaṃ yassa na vijjati;_  
_Chinnassa chediyaṃ natthi,_  
_oghapāso samūhato”ti._  


504\. Attheva suttantoti? Āmantā. Tena hi na vattabbaṃ—  “atthi chinnassa chediyan”ti.

(266.)

505\. ๐ Parihāyati arahā arahattāti? Āmantā. Atthi katassa paticayoti? Na hevaṃ vattabbe.

506\. ๐ Atthi katassa paticayoti? Āmantā. Nanu vuttaṃ bhagavatā—

507\. _“Tassa sammā vimuttassa,_  
_santacittassa bhikkhuno;_  
_Katassa paticayo natthi,_  
_karaṇīyaṃ na vijjati._  


508\. _Selo yathā ekagghano,_  
_vātena na samīrati;_  
_Evaṃ rūpā rasā saddā,_  
_gandhā phassā ca kevalā._  


509\. _Iṭṭhā dhammā aniṭṭhā ca,_  
_nappavedhenti tādino;_  
_Ṭhitaṃ cittaṃ vippamuttaṃ,_  
_vayaṃ cassānupassatī”ti._  


510\. Attheva suttantoti? Āmantā. Tena hi na vattabbaṃ—  “atthi katassa paticayo”ti.

(267.)

511\. × Na vattabbaṃ—  “parihāyati arahā arahattā”ti? Āmantā. Nanu vuttaṃ bhagavatā—  “pañcime, bhikkhave, dhammā samayavimuttassa bhikkhuno parihānāya saṃvattanti. Katame pañca? Kammārāmatā, bhassārāmatā, niddārāmatā, saṅgaṇikārāmatā, yathāvimuttaṃ cittaṃ na paccavekkhati. Ime kho, bhikkhave, pañca dhammā samayavimuttassa bhikkhuno parihānāya saṃvattantī”ti. Attheva suttantoti? Āmantā. Tena hi parihāyati arahā arahattāti.

512\. ๐ Atthi arahato kammārāmatāti? Na hevaṃ vattabbe.

513\. ๐ Atthi arahato kammārāmatāti? Āmantā. Atthi arahato rāgo kāmarāgo kāmarāgapariyuṭṭhānaṃ kāmarāgasaṃyojanaṃ kāmogho kāmayogo kāmacchandanīvaraṇanti? Na hevaṃ vattabbe.

514\. ๐ Atthi arahato bhassārāmatā, atthi arahato niddārāmatā, atthi arahato saṅgaṇikārāmatāti? Na hevaṃ vattabbe.

515\. ๐ Atthi arahato saṅgaṇikārāmatāti? Āmantā. Atthi arahato rāgo kāmarāgo kāmarāgapariyuṭṭhānaṃ kāmarāgasaṃyojanaṃ kāmogho kāmayogo kāmacchandanīvaraṇanti? Na hevaṃ vattabbe.

(268.)

516\. ๐ Parihāyati arahā arahattāti? Āmantā. Arahā arahattā parihāyamāno kiṃ pariyuṭṭhito parihāyatīti? Rāgapariyuṭṭhito parihāyatīti. Pariyuṭṭhānaṃ kiṃ paṭicca uppajjatīti? Anusayaṃ paṭicca uppajjatīti. Atthi arahato anusayāti? Na hevaṃ vattabbe.

517\. ๐ Atthi arahato anusayāti? Āmantā. Atthi arahato kāmarāgānusayo paṭighānusayo mānānusayo diṭṭhānusayo vicikicchānusayo bhavarāgānusayo avijjānusayoti? Na hevaṃ vattabbe.

518\. ๐ Dosapariyuṭṭhito parihāyatīti…pe…  mohapariyuṭṭhito parihāyatīti… . Pariyuṭṭhānaṃ kiṃ paṭicca uppajjatīti? Anusayaṃ paṭicca uppajjatīti. Atthi arahato anusayāti? Na hevaṃ vattabbe…pe… .

519\. ๐ Atthi arahato anusayāti? Āmantā. Atthi arahato kāmarāgānusayo…pe…  avijjānusayoti? Na hevaṃ vattabbe.

520\. ๐ Parihāyati arahā arahattāti? Āmantā. Arahato arahattā parihāyamānassa kiṃ upacayaṃ gacchatīti? Rāgo upacayaṃ gacchatīti. Sakkāyadiṭṭhi upacayaṃ gacchatīti, vicikicchā upacayaṃ gacchatīti, sīlabbataparāmāso upacayaṃ gacchatīti? Na hevaṃ vattabbe. Doso upacayaṃ gacchatīti…pe…  moho upacayaṃ gacchatīti, sakkāyadiṭṭhi upacayaṃ gacchatīti, vicikicchā upacayaṃ gacchatīti, sīlabbataparāmāso upacayaṃ gacchatīti? Na hevaṃ vattabbe.

521\. ๐ Parihāyati arahā arahattāti? Āmantā. Arahā ācinatīti? Na hevaṃ vattabbe. Arahā apacinatīti? Na hevaṃ vattabbe. Arahā pajahatīti? Na hevaṃ vattabbe. Arahā upādiyatīti? Na hevaṃ vattabbe. Arahā visinetīti? Na hevaṃ vattabbe. Arahā ussinetīti? Na hevaṃ vattabbe. Arahā vidhūpetīti? Na hevaṃ vattabbe. Arahā sandhūpetīti? Na hevaṃ vattabbe.

522\. Nanu arahā nevācinati na apacinati apacinitvā ṭhitoti? Āmantā. Hañci arahā nevācinati na apacinati apacinitvā ṭhito, no ca vata re vattabbe—  “parihāyati arahā arahattā”ti.

523\. Nanu arahā neva pajahati na upādiyati pajahitvā ṭhitoti? Āmantā. Hañci arahā neva pajahati na upādiyati pajahitvā ṭhito, no ca vata re vattabbe—  “parihāyati arahā arahattā”ti.

524\. Nanu arahā neva visineti na ussineti visinitvā ṭhitoti? Āmantā. Hañci arahā neva visineti na ussineti visinitvā ṭhito, no ca vata re vattabbe—  “parihāyati arahā arahattā”ti.

525\. Nanu arahā neva vidhūpeti na sandhūpeti vidhūpetvā ṭhitoti? Āmantā. Hañci arahā neva vidhūpeti na sandhūpeti vidhūpetvā ṭhito, no ca vata re vattabbe—  “parihāyati arahā arahattā”ti.

---

526\. Parihānikathā niṭṭhitā.



[Go to previous page (1.1.2.2 Ariyapuggalasaṃsandanaparihāni)](1.1.2.2.md) / [Go to parent page (1.1.2 Parihānikathā)](../1.1.2.md) / [Go to next page (1.1.3 Brahmacariyakathā)](../1.1.3.md)


