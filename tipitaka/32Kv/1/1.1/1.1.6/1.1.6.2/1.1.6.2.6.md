---
title: 1.1.6.2.6 Atītakkhandhādisamodhānakathā
path: /tipitaka/32Kv/1/1.1/1.1.6/1.1.6.2/1.1.6.2.6
ref: 271567
breadcrumbs:
  - name: Home
    link: /
  - name: 32Kv Kathāvatthupāḷi
    link: /tipitaka/32Kv
  - name: 1 Mahāpaṇṇāsaka
    link: /tipitaka/32Kv/1
  - name: 1.1 Paṭhamavagga
    link: /tipitaka/32Kv/1/1.1
  - name: 1.1.6 Sabbamatthītikathā
    link: /tipitaka/32Kv/1/1.1/1.1.6
  - name: 1.1.6.2 Kālasaṃsandana
    link: /tipitaka/32Kv/1/1.1/1.1.6/1.1.6.2
prevL: /tipitaka/32Kv/1/1.1/1.1.6/1.1.6.2/1.1.6.2.5
upL: /tipitaka/32Kv/1/1.1/1.1.6/1.1.6.2
nextL: /tipitaka/32Kv/1/1.1/1.1.6/1.1.6.2/1.1.6.2.7
---

# 1.1.6.2.6 Atītakkhandhādisamodhānakathā

### Mahāpaṇṇāsaka

### Paṭhamavagga

### Sabbamatthītikathā

### Kālasaṃsandana

### Atītakkhandhādisamodhānakathā

(294.)

694. ๐ Atīto rūpakkhandho atthi, anāgato rūpakkhandho atthi, paccuppanno rūpakkhandho atthīti? Āmantā. Tayo rūpakkhandhāti? Na hevaṃ vattabbe…pe…  atītā pañcakkhandhā atthi, anāgatā pañcakkhandhā atthi, paccuppannā pañcakkhandhā atthīti? Āmantā. Pannarasakkhandhāti? Na hevaṃ vattabbe…pe… .

695. ๐ Atītaṃ cakkhāyatanaṃ atthi, anāgataṃ cakkhāyatanaṃ atthi, paccuppannaṃ cakkhāyatanaṃ atthīti? Āmantā. Tīṇi cakkhāyatanānīti? Na hevaṃ vattabbe…pe…  atītāni dvādasāyatanāni atthi, anāgatāni dvādasāyatanāni atthi, paccuppannāni dvādasāyatanāni atthīti? Āmantā. Chattiṃsāyatanānīti? Na hevaṃ vattabbe…pe… .

696. ๐ Atītā cakkhudhātu atthi, anāgatā cakkhudhātu atthi, paccuppannā cakkhudhātu atthīti? Āmantā. Tisso cakkhudhātuyoti? Na hevaṃ vattabbe…pe…  atītā aṭṭhārasa dhātuyo atthi, anāgatā aṭṭhārasa dhātuyo atthi, paccuppannā aṭṭhārasa dhātuyo atthīti? Āmantā. Catupaññāsa dhātuyoti? Na hevaṃ vattabbe…pe… .

697. ๐ Atītaṃ cakkhundriyaṃ atthi, anāgataṃ cakkhundriyaṃ atthi, paccuppannaṃ cakkhundriyaṃ atthīti? Āmantā. Tīṇi cakkhundriyānīti? Na hevaṃ vattabbe…pe…  atītāni bāvīsatindriyāni atthi, anāgatāni bāvīsatindriyāni atthi, paccuppannāni bāvīsatindriyāni atthīti? Āmantā. Chasaṭṭhindriyānīti? Na hevaṃ vattabbe…pe… .

698. ๐ Atīto rājā cakkavattī atthi, anāgato rājā cakkavattī atthi, paccuppanno rājā cakkavattī atthīti? Āmantā. Tiṇṇannaṃ rājūnaṃ cakkavattīnaṃ sammukhībhāvo hotīti? Na hevaṃ vattabbe…pe… .

699. ๐ Atīto sammāsambuddho atthi, anāgato sammāsambuddho atthi, paccuppanno sammāsambuddho atthīti? Āmantā. Tiṇṇannaṃ sammāsambuddhānaṃ sammukhībhāvo hotīti? Na hevaṃ vattabbe…pe… .


