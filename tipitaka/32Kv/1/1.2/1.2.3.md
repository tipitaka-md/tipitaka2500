
[Home](/) / [32Kv Kathāvatthupāḷi](../../../32Kv.md) / [1 Mahāpaṇṇāsaka](../../1.md) / [1.2 Dutiyavagga](../1.2.md)

# 1.2.3 Kaṅkhākathā

* Mahāpaṇṇāsaka

* Dutiyavagga

* Kaṅkhākathā

(318.)

875\. ๐ Atthi arahato kaṅkhāti? Āmantā. Atthi arahato vicikicchā vicikicchāpariyuṭṭhānaṃ vicikicchāsaṃyojanaṃ vicikicchānīvaraṇanti? Na hevaṃ vattabbe…pe… .

876\. ๐ Natthi arahato vicikicchā vicikicchāpariyuṭṭhānaṃ vicikicchāsaṃyojanaṃ vicikicchānīvaraṇanti? Āmantā. Hañci natthi arahato vicikicchā vicikicchāpariyuṭṭhānaṃ vicikicchāsaṃyojanaṃ vicikicchānīvaraṇaṃ, no ca vata re vattabbe—  “atthi arahato kaṅkhā”ti.

877\. ๐ Atthi puthujjanassa kaṅkhā, atthi tassa vicikicchā vicikicchāpariyuṭṭhānaṃ vicikicchāsaṃyojanaṃ vicikicchānīvaraṇanti? Āmantā. Atthi arahato kaṅkhā, atthi tassa vicikicchā vicikicchāpariyuṭṭhānaṃ vicikicchāsaṃyojanaṃ vicikicchānīvaraṇanti? Na hevaṃ vattabbe…pe… .

878\. ๐ Atthi arahato kaṅkhā, natthi tassa vicikicchā vicikicchāpariyuṭṭhānaṃ vicikicchāsaṃyojanaṃ vicikicchānīvaraṇanti? Āmantā. Atthi puthujjanassa kaṅkhā, natthi tassa vicikicchā vicikicchāpariyuṭṭhānaṃ vicikicchāsaṃyojanaṃ vicikicchānīvaraṇanti? Na hevaṃ vattabbe…pe… .

879\. ๐ Atthi arahato kaṅkhāti? Āmantā. Atthi arahato satthari kaṅkhā, dhamme kaṅkhā, saṃghe kaṅkhā, sikkhāya kaṅkhā, pubbante kaṅkhā, aparante kaṅkhā, pubbantāparante kaṅkhā, idappaccayatāpaṭiccasamuppannesu dhammesu kaṅkhāti? Na hevaṃ vattabbe.

880\. ๐ Natthi arahato satthari kaṅkhā, dhamme kaṅkhā…pe…  idappaccayatāpaṭiccasamuppannesu dhammesu kaṅkhāti? Āmantā. Hañci natthi arahato satthari kaṅkhā, dhamme kaṅkhā…pe…  idappaccayatāpaṭiccasamuppannesu dhammesu kaṅkhā, no ca vata re vattabbe—  “atthi arahato kaṅkhā”ti.

881\. ๐ Atthi puthujjanassa kaṅkhā, atthi tassa satthari kaṅkhā, dhamme kaṅkhā…pe…  idappaccayatāpaṭiccasamuppannesu dhammesu kaṅkhāti? Āmantā. Atthi arahato kaṅkhā, atthi tassa satthari kaṅkhā, dhamme kaṅkhā…pe…  idappaccayatāpaṭiccasamuppannesu dhammesu kaṅkhāti? Na hevaṃ vattabbe.

882\. ๐ Atthi arahato kaṅkhā, natthi tassa satthari kaṅkhā, dhamme kaṅkhā…pe…  idappaccayatāpaṭiccasamuppannesu dhammesu kaṅkhāti? Āmantā. Atthi puthujjanassa kaṅkhā, natthi tassa satthari kaṅkhā, dhamme kaṅkhā…pe…  idappaccayatāpaṭiccasamuppannesu dhammesu kaṅkhāti? Na hevaṃ vattabbe.

(319.)

883\. ๐ Atthi arahato kaṅkhāti? Āmantā. Nanu arahato rāgo pahīno ucchinnamūlo tālāvatthukato anabhāvaṃkato āyatiṃ anuppādadhammoti? Āmantā. Hañci arahato rāgo pahīno ucchinnamūlo tālāvatthukato anabhāvaṃkato āyatiṃ anuppādadhammo, no ca vata re vattabbe—  “atthi arahato kaṅkhā”ti.

884\. ๐ Atthi arahato kaṅkhāti? Āmantā. Nanu arahato doso pahīno…pe…  moho pahīno…pe…  anottappaṃ pahīnaṃ…pe…  rāgappahānāya maggo bhāvito…pe…  bojjhaṅgā bhāvitā…pe…  dosappahānāya…pe…  anottappapahānāya maggo bhāvito…pe…  bojjhaṅgā bhāvitā; nanu arahā vītarāgo vītadoso vītamoho…pe…  sacchikātabbaṃ sacchikatanti? Āmantā. Hañci arahā vītarāgo vītadoso vītamoho…pe…  sacchikātabbaṃ sacchikataṃ, no ca vata re vattabbe—  “atthi arahato kaṅkhā”ti.

(320.)

885\. ๐ Atthi arahato kaṅkhāti? Sadhammakusalassa arahato atthi kaṅkhā, paradhammakusalassa arahato natthi kaṅkhāti. Sadhammakusalassa arahato atthi kaṅkhāti? Āmantā. Paradhammakusalassa arahato atthi kaṅkhāti? Na hevaṃ vattabbe…pe… .

886\. ๐ Paradhammakusalassa arahato natthi kaṅkhāti? Āmantā. Sadhammakusalassa arahato natthi kaṅkhāti? Na hevaṃ vattabbe…pe… .

887\. ๐ Sadhammakusalassa arahato rāgo pahīno, atthi tassa kaṅkhāti? Āmantā. Paradhammakusalassa arahato rāgo pahīno, atthi tassa kaṅkhāti? Na hevaṃ vattabbe…pe… .

888\. ๐ Sadhammakusalassa arahato doso pahīno…pe…  moho pahīno…pe…  anottappaṃ pahīnaṃ…pe…  rāgappahānāya maggo bhāvito…pe…  bojjhaṅgā bhāvitā…pe…  dosappahānāya…pe…  mohappahānāya…pe…  anottappapahānāya maggo bhāvito…pe…  bojjhaṅgā bhāvitā…pe…  sadhammakusalo arahā vītarāgo vītadoso vītamoho…pe…  sacchikātabbaṃ sacchikataṃ, atthi tassa kaṅkhāti? Āmantā. Paradhammakusalo arahā vītarāgo vītadoso vītamoho…pe…  sacchikātabbaṃ sacchikataṃ, atthi tassa kaṅkhāti? Na hevaṃ vattabbe…pe…  paradhammakusalassa arahato rāgo pahīno, natthi tassa kaṅkhāti? Āmantā. Sadhammakusalassa arahato rāgo pahīno, natthi tassa kaṅkhāti? Na hevaṃ vattabbe…pe… .

889\. ๐ Paradhammakusalassa arahato doso pahīno…pe…  moho pahīno…pe…  anottappaṃ pahīnaṃ…pe…  rāgappahānāya maggo bhāvito…pe…  bojjhaṅgā bhāvitā…pe…  dosappahānāya…pe…  mohappahānāya…pe…  anottappapahānāya maggo bhāvito…pe…  bojjhaṅgā bhāvitā…pe…  paradhammakusalo arahā vītarāgo vītadoso vītamoho…pe…  sacchikātabbaṃ sacchikataṃ, natthi tassa kaṅkhāti? Āmantā. Sadhammakusalo arahā vītarāgo vītadoso vītamoho…pe…  sacchikātabbaṃ sacchikataṃ, natthi tassa kaṅkhāti? Na hevaṃ vattabbe…pe… .

(321.)

890\. ๐ Atthi arahato kaṅkhāti? Āmantā. Nanu vuttaṃ bhagavatā—  “jānatohaṃ, bhikkhave, passato āsavānaṃ khayaṃ vadāmi, no ajānato no apassato. Kiñca, bhikkhave, jānato kiṃ passato āsavānaṃ khayo hoti? ‘Iti rūpaṃ’ …pe…  ‘iti viññāṇassa atthaṅgamo’ti—  evaṃ kho, bhikkhave, jānato evaṃ passato āsavānaṃ khayo hotī”ti. Attheva suttantoti? Āmantā. Tena hi na vattabbaṃ—  “atthi arahato kaṅkhā”ti.

891\. ๐ Atthi arahato kaṅkhāti? Āmantā. Nanu vuttaṃ bhagavatā—  “jānatohaṃ, bhikkhave, passato āsavānaṃ khayaṃ vadāmi, no ajānato no apassato. Kiñca, bhikkhave, jānato kiṃ passato āsavānaṃ khayo hoti? ‘Idaṃ dukkhan’ti, bhikkhave…pe…  ‘ayaṃ dukkhanirodhagāminī paṭipadā’ti jānato passato āsavānaṃ khayo hoti. Evaṃ kho, bhikkhave, jānato evaṃ passato āsavānaṃ khayo hotī”ti. Attheva suttantoti? Āmantā. Tena hi na vattabbaṃ—  “atthi arahato kaṅkhā”ti.

892\. ๐ Atthi arahato kaṅkhāti? Āmantā. Nanu vuttaṃ bhagavatā—  “sabbaṃ, bhikkhave, anabhijānaṃ aparijānaṃ avirājayaṃ appajahaṃ abhabbo dukkhakkhayāya; sabbañca kho, bhikkhave, abhijānaṃ parijānaṃ virājayaṃ pajahaṃ bhabbo dukkhakkhayāyā”ti. Attheva suttantoti? Āmantā. Tena hi na vattabbaṃ—  “atthi arahato kaṅkhā”ti.

893\. ๐ Atthi arahato kaṅkhāti? Āmantā. Nanu vuttaṃ bhagavatā—  “sahāvassa dassanasampadāya…pe…  chaccābhiṭhānāni abhabba kātun”ti. Attheva suttantoti? Āmantā. Tena hi na vattabbaṃ—  “atthi arahato kaṅkhā”ti.

894\. ๐ Atthi arahato kaṅkhāti? Āmantā. Nanu vuttaṃ bhagavatā—  “yasmiṃ, bhikkhave, samaye ariyasāvakassa virajaṃ vītamalaṃ dhammacakkhuṃ udapādi—  ‘yaṃ kiñci samudayadhammaṃ sabbaṃ taṃ nirodhadhamman’ti, saha dassanuppādā, bhikkhave, ariyasāvakassa tīṇi saṃyojanāni pahīyanti—  sakkāyadiṭṭhi, vicikicchā, sīlabbataparāmāso”ti. Attheva suttantoti? Āmantā. Tena hi na vattabbaṃ—  “atthi arahato kaṅkhā”ti.

895\. ๐ Atthi arahato kaṅkhāti? Āmantā. Nanu vuttaṃ bhagavatā—

896\. _“Yadā have pātubhavanti dhammā,_  
_Ātāpino jhāyato brāhmaṇassa;_  
_Athassa kaṅkhā vapayanti sabbā,_  
_Yato pajānāti sahetudhammanti._  


897\. _Yadā have pātubhavanti dhammā,_  
_Ātāpino jhāyato brāhmaṇassa;_  
_Athassa kaṅkhā vapayanti sabbā,_  
_Yato khayaṃ paccayānaṃ avedīti._  


898\. _Yadā have pātubhavanti dhammā,_  
_Ātāpino jhāyato brāhmaṇassa;_  
_Vidhūpayaṃ tiṭṭhati mārasenaṃ,_  
_Sūriyova obhāsayamantalikkhanti._  


899\. _Yā kāci kaṅkhā idha vā huraṃ vā,_  
_Sakavediyā vā paravediyā vā;_  
_Jhāyino tā pajahanti sabbā,_  
_Ātāpino brahmacariyaṃ carantāti._  


900\. _Ye kaṅkhāsamatikkantā,_  
_kaṅkhābhūtesu pāṇisu;_  
_Asaṃsayā visaṃyuttā,_  
_tesu dinnaṃ mahapphalanti._  


901\. _Etādisī dhammapakāsanettha,_  
_Na tattha kiṃ kaṅkhati koci sāvako;_  
_Nitthiṇṇaoghaṃ vicikicchachinnaṃ,_  
_Buddhaṃ namassāma jinaṃ janindā”ti._  


902\. Attheva suttantoti? Āmantā. Tena hi na vattabbaṃ—  “atthi arahato kaṅkhā”ti.

903\. × Na vattabbaṃ—  “atthi arahato kaṅkhā”ti? Āmantā. Nanu arahā itthipurisānaṃ nāmagotte kaṅkheyya, maggāmagge kaṅkheyya, tiṇakaṭṭhavanappatīnaṃ nāme kaṅkheyyāti? Āmantā. Hañci arahā itthipurisānaṃ nāmagotte kaṅkheyya, maggāmagge kaṅkheyya, tiṇakaṭṭhavanappatīnaṃ nāme kaṅkheyya; tena vata re vattabbe—  “atthi arahato kaṅkhā”ti.

904\. ๐ Arahā itthipurisānaṃ nāmagotte kaṅkheyya, maggāmagge kaṅkheyya, tiṇakaṭṭhavanappatīnaṃ nāme kaṅkheyyāti, atthi arahato kaṅkhāti? Āmantā. Arahā sotāpattiphale vā sakadāgāmiphale vā anāgāmiphale vā arahatte vā kaṅkheyyāti? Na hevaṃ vattabbe…pe… .

---

905\. Kaṅkhākathā niṭṭhitā.



[Go to previous page (1.2.2 Aññāṇakathā)](1.2.2.md) / [Go to parent page (1.2 Dutiyavagga)](../1.2.md) / [Go to next page (1.2.4 Paravitāraṇakathā)](1.2.4.md)


