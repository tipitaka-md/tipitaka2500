
[Home](/) / [32Kv Kathāvatthupāḷi](../../../32Kv.md) / [1 Mahāpaṇṇāsaka](../../1.md) / [1.3 Tatiyavagga](../1.3.md)

# 1.3.12 Nevasaññānāsaññāyatanakathā

* Mahāpaṇṇāsaka

* Tatiyavagga

* Nevasaññānāsaññāyatanakathā

(384.)

1268\. ๐ Nevasaññānāsaññāyatane na vattabbaṃ—  “saññā atthī”ti? Āmantā. Asaññabhavo asaññagati asaññasattāvāso asaññasaṃsāro asaññayoni asaññattabhāvapaṭilābhoti? Na hevaṃ vattabbe…pe… .

1269\. Nanu saññābhavo saññāgati saññāsattāvāso saññāsaṃsāro saññāyoni saññattabhāvapaṭilābhoti? Āmantā. Hañci saññābhavo saññāgati…pe…  saññattabhāvapaṭilābho, no ca vata re vattabbe—  “nevasaññānāsaññāyatane na vattabbaṃ—  ‘saññā atthī’”ti.

1270\. ๐ Nevasaññānāsaññāyatane na vattabbaṃ—  “saññā atthī”ti? Āmantā. Ekavokārabhavo gati…pe…  attabhāvapaṭilābhoti? Na hevaṃ vattabbe…pe… .

1271\. Nanu catuvokārabhavo gati…pe…  attabhāvapaṭilābhoti? Āmantā. Hañci catuvokārabhavo gati…pe…  attabhāvapaṭilābho, no ca vata re vattabbe—  “nevasaññānāsaññāyatane na vattabbaṃ—  ‘saññā atthī’”ti.

(385.)

1272\. ๐ Asaññasattesu na vattabbaṃ—  “saññā atthi”, so ca asaññabhavo asaññagati asaññasattāvāso asaññasaṃsāro asaññayoni asaññattabhāvapaṭilābhoti? Āmantā. Nevasaññānāsaññāyatane na vattabbaṃ—  “saññā atthi”, so ca asaññabhavo asaññagati asaññasattāvāso asaññasaṃsāro asaññayoni asaññattabhāvapaṭilābhoti? Na hevaṃ vattabbe…pe… .

1273\. ๐ Asaññasattesu na vattabbaṃ—  “saññā atthi”, so ca ekavokārabhavo gati…pe…  attabhāvapaṭilābhoti? Āmantā. Nevasaññānāsaññāyatane na vattabbaṃ—  “saññā atthi”, so ca ekavokārabhavo gati sattāvāso saṃsāro yoni attabhāvapaṭilābhoti? Na hevaṃ vattabbe…pe… .

1274\. ๐ Nevasaññānāsaññāyatane na vattabbaṃ—  “saññā atthi”, so ca saññābhavo saññāgati…pe…  saññattabhāvapaṭilābhoti? Āmantā. Asaññasattesu na vattabbaṃ—  “saññā atthi”, so ca saññābhavo saññāgati…pe…  saññattabhāvapaṭilābhoti? Na hevaṃ vattabbe…pe…

1275\. ๐ Nevasaññānāsaññāyatane na vattabbaṃ—  “saññā atthi”, so ca catuvokārabhavo gati…pe…  attabhāvapaṭilābhoti? Āmantā. Asaññasattesu na vattabbaṃ—  “saññā atthi”, so ca catuvokārabhavo gati…pe…  attabhāvapaṭilābhoti? Na hevaṃ vattabbe…pe… .

1276\. ๐ Nevasaññānāsaññāyatane na vattabbaṃ—  “saññā atthī”ti? Āmantā. Nanu nevasaññānāsaññāyatanaṃ catuvokārabhavoti? Āmantā. Hañci nevasaññānāsaññāyatanaṃ catuvokārabhavo, no ca vata re vattabbe—  “nevasaññānāsaññāyatane na vattabbaṃ—  ‘saññā atthī’”ti.

(386.)

1277\. ๐ Nevasaññānāsaññāyatanaṃ catuvokārabhavo nevasaññānāsaññāyatane na vattabbaṃ—  “saññā atthī”ti? Āmantā. Ākāsānañcāyatanaṃ catuvokārabhavo ākāsānañcāyatane na vattabbaṃ—  “saññā atthī”ti? Na hevaṃ vattabbe…pe… .

1278\. ๐ Nevasaññānāsaññāyatanaṃ catuvokārabhavo, nevasaññānāsaññāyatane na vattabbaṃ—  “saññā atthī”ti? Āmantā. Viññāṇañcāyatanaṃ…pe…  ākiñcaññāyatanaṃ catuvokārabhavo, ākiñcaññāyatane na vattabbaṃ—  “saññā atthī”ti? Na hevaṃ vattabbe…pe… .

1279\. ๐ Ākāsānañcāyatanaṃ catuvokārabhavo, atthi tattha saññāti? Āmantā. Nevasaññānāsaññāyatanaṃ catuvokārabhavo, atthi tattha saññāti? Na hevaṃ vattabbe…pe… .

1280\. ๐ Viññāṇañcāyatanaṃ…pe…  ākiñcaññāyatanaṃ catuvokārabhavo, atthi tattha saññāti? Āmantā. Nevasaññānāsaññāyatanaṃ catuvokārabhavo, atthi tattha saññāti? Na hevaṃ vattabbe…pe… .

1281\. ๐ Nevasaññānāsaññāyatane na vattabbaṃ—  “saññā atthī”ti vā “natthī”ti vāti? Āmantā. Nanu nevasaññānāsaññāyatanaṃ catuvokārabhavoti? Āmantā. Hañci nevasaññānāsaññāyatanaṃ catuvokārabhavo, no ca vata re vattabbe—  “nevasaññānāsaññāyatane na vattabbaṃ—  ‘saññā atthī’ti vā ‘natthī’ti vā”ti.

1282\. ๐ Nevasaññānāsaññāyatanaṃ catuvokārabhavo, nevasaññānāsaññāyatane na vattabbaṃ—  “saññā atthī”ti vā “natthī”ti vāti? Āmantā. Ākāsānañcāyatanaṃ…pe…  viññāṇañcāyatanaṃ…pe…  ākiñcaññāyatanaṃ catuvokārabhavo, ākiñcaññāyatane na vattabbaṃ—  “saññā atthī”ti vā “natthī”ti vāti? Na hevaṃ vattabbe…pe… .

1283\. ๐ Ākāsānañcāyatanaṃ catuvokārabhavo, atthi tattha saññāti? Āmantā. Nevasaññānāsaññāyatanaṃ catuvokārabhavo, atthi tattha saññāti? Na hevaṃ vattabbe…pe… .

1284\. ๐ Viññāṇañcāyatanaṃ…pe…  ākiñcaññāyatanaṃ catuvokārabhavo, atthi tattha saññāti? Āmantā. Nevasaññānāsaññāyatanaṃ catuvokārabhavo, atthi tattha saññāti? Na hevaṃ vattabbe…pe… .

1285\. × Nevasaññānāsaññāyatane na vattabbaṃ—  “saññā atthī”ti vā “natthī”ti vāti? Āmantā. Nanu nevasaññānāsaññāyatananti? Āmantā. Hañci nevasaññānāsaññāyatanaṃ, tena vata re vattabbe—  “nevasaññānāsaññāyatane na vattabbaṃ—  ‘saññā atthī’ti vā ‘natthī’ti vā”ti.

1286\. ๐ Nevasaññānāsaññāyatananti katvā nevasaññānāsaññāyatane na vattabbaṃ—  “saññā atthī”ti vā “natthī”ti vāti? Āmantā. Adukkhamasukhā vedanāti katvā adukkhamasukhāya vedanāya na vattabbaṃ—  “vedanā”ti vā “avedanā”ti vāti? Na hevaṃ vattabbe…pe… .

---

1287\. Nevasaññānāsaññāyatanakathā niṭṭhitā.

  
Tatiyo vaggo.



---

1288\. Tassuddānaṃ



1289\. _Balaṃ sādhāraṇaṃ ariyaṃ,_  
_sarāgaṃ cittaṃ vimuccati;_  
_Vimuttaṃ vimuccamānaṃ,_  
_atthi cittaṃ vimuccamānaṃ._  


1290\. _Aṭṭhamakassa puggalassa,_  
_Diṭṭhipariyuṭṭhānaṃ pahīnaṃ;_  
_Aṭṭhamakassa puggalassa,_  
_Natthi pañcindriyāni cakkhuṃ._  


1291\. _Sotaṃ dhammupatthaddhaṃ,_  
_Yathākammūpagataṃ ñāṇaṃ;_  
_Devesu saṃvaro asañña-_  
_Sattesu saññā evameva bhavagganti._  


[Go to previous page (1.3.11 Asaññakathā)](1.3.11.md) / [Go to parent page (1.3 Tatiyavagga)](../1.3.md) / [Go to next page (1.4 Catutthavagga)](../1.4.md)


