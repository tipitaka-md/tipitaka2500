
[Home](/) / [32Kv Kathāvatthupāḷi](../../../32Kv.md) / [1 Mahāpaṇṇāsaka](../../1.md) / [1.3 Tatiyavagga](../1.3.md)

# 1.3.3 Vimuttikathā

* Mahāpaṇṇāsaka

* Tatiyavagga

* Vimuttikathā

(363.)

1138\. ๐ Sarāgaṃ cittaṃ vimuccatīti? Āmantā. Rāgasahagataṃ rāgasahajātaṃ rāgasaṃsaṭṭhaṃ rāgasampayuttaṃ rāgasahabhu rāgānuparivatti akusalaṃ lokiyaṃ sāsavaṃ saṃyojaniyaṃ ganthaniyaṃ oghaniyaṃ yoganiyaṃ nīvaraṇiyaṃ parāmaṭṭhaṃ upādāniyaṃ saṃkilesiyaṃ cittaṃ vimuccatīti? Na hevaṃ vattabbe…pe… .

1139\. ๐ Saphassaṃ cittaṃ vimuccati, phasso ca cittañca ubho vimuccantīti? Āmantā. Sarāgaṃ cittaṃ vimuccati, rāgo ca cittañca ubho vimuccantīti? Na hevaṃ vattabbe…pe… .

1140\. ๐ Savedanaṃ…pe…  sasaññaṃ…pe…  sacetanaṃ…pe…  sapaññaṃ cittaṃ vimuccati, paññā ca cittañca ubho vimuccantīti? Āmantā. Sarāgaṃ cittaṃ vimuccati, rāgo ca cittañca ubho vimuccantīti? Na hevaṃ vattabbe…pe… .

1141\. ๐ Saphassaṃ sarāgaṃ cittaṃ vimuccati, phasso ca cittañca ubho vimuccantīti? Āmantā. Rāgo ca cittañca ubho vimuccantīti? Na hevaṃ vattabbe…pe… .

1142\. ๐ Savedanaṃ sarāgaṃ…pe…  sasaññaṃ sarāgaṃ…pe…  sacetanaṃ sarāgaṃ…pe…  sapaññaṃ sarāgaṃ cittaṃ vimuccati, paññā ca cittañca ubho vimuccantīti? Āmantā. Rāgo ca cittañca ubho vimuccantīti? Na hevaṃ vattabbe…pe… .

(364.)

1143\. ๐ Sadosaṃ cittaṃ vimuccatīti? Āmantā. Dosasahagataṃ dosasahajātaṃ dosasaṃsaṭṭhaṃ dosasampayuttaṃ dosasahabhu dosānuparivatti akusalaṃ lokiyaṃ sāsavaṃ…pe…  saṃkilesiyaṃ cittaṃ vimuccatīti? Na hevaṃ vattabbe…pe… .

1144\. ๐ Saphassaṃ cittaṃ vimuccati, phasso ca cittañca ubho vimuccantīti? Āmantā. Sadosaṃ cittaṃ vimuccati, doso ca cittañca ubho vimuccantīti? Na hevaṃ vattabbe…pe… .

1145\. ๐ Savedanaṃ…pe…  sasaññaṃ…pe…  sacetanaṃ…pe…  sapaññaṃ cittaṃ vimuccati, paññā ca cittañca ubho vimuccantīti? Āmantā. Sadosaṃ cittaṃ vimuccati, doso ca cittañca ubho vimuccantīti? Na hevaṃ vattabbe…pe… .

1146\. ๐ Saphassaṃ sadosaṃ cittaṃ vimuccati, phasso ca cittañca ubho vimuccantīti? Āmantā. Sadosaṃ cittaṃ vimuccati, doso ca cittañca ubho vimuccantīti? Na hevaṃ vattabbe…pe… .

1147\. ๐ Savedanaṃ sadosaṃ…  sasaññaṃ sadosaṃ…  sacetanaṃ sadosaṃ…  sapaññaṃ sadosaṃ cittaṃ vimuccati, paññā ca cittañca ubho vimuccantīti? Āmantā. Doso ca cittañca ubho vimuccantīti? Na hevaṃ vattabbe…pe… .

(365.)

1148\. ๐ Samohaṃ cittaṃ vimuccatīti? Āmantā. Mohasahagataṃ mohasahajātaṃ mohasaṃsaṭṭhaṃ mohasampayuttaṃ mohasahabhu mohānuparivatti akusalaṃ lokiyaṃ sāsavaṃ…pe…  saṃkilesiyaṃ cittaṃ vimuccatīti? Na hevaṃ vattabbe…pe… .

1149\. ๐ Saphassaṃ cittaṃ vimuccati, phasso ca cittañca ubho vimuccantīti? Āmantā. Samohaṃ cittaṃ vimuccati, moho ca cittañca ubho vimuccantīti? Na hevaṃ vattabbe…pe… .

1150\. ๐ Savedanaṃ…  sasaññaṃ…  sacetanaṃ…  sapaññaṃ cittaṃ vimuccati, paññā ca cittañca ubho vimuccantīti? Āmantā. Samohaṃ cittaṃ vimuccati, moho ca cittañca ubho vimuccantīti? Na hevaṃ vattabbe…pe… .

1151\. ๐ Saphassaṃ samohaṃ cittaṃ vimuccati, phasso ca cittañca ubho vimuccantīti? Āmantā. Moho ca cittañca ubho vimuccantīti? Na hevaṃ vattabbe…pe… .

1152\. ๐ Savedanaṃ samohaṃ…  sasaññaṃ samohaṃ…  sacetanaṃ samohaṃ…pe…  sapaññaṃ samohaṃ cittaṃ vimuccati, paññā ca cittañca ubho vimuccantīti? Āmantā. Moho ca cittañca ubho vimuccantīti? Na hevaṃ vattabbe…pe… .

1153\. ๐ Sarāgaṃ sadosaṃ samohaṃ cittaṃ vimuccatīti? Āmantā. Vītarāgaṃ vītadosaṃ vītamohaṃ nikkilesaṃ cittaṃ vimuccatīti? Na hevaṃ vattabbe…pe…  tena hi na vattabbaṃ—  “sarāgaṃ sadosaṃ samohaṃ cittaṃ vimuccatī”ti.

---

1154\. Vimuttikathā niṭṭhitā.



[Go to previous page (1.3.2 Ariyantikathā)](1.3.2.md) / [Go to parent page (1.3 Tatiyavagga)](../1.3.md) / [Go to next page (1.3.4 Vimuccamānakathā)](1.3.4.md)


