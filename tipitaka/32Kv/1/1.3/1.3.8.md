
[Home](/) / [32Kv Kathāvatthupāḷi](../../../32Kv.md) / [1 Mahāpaṇṇāsaka](../../1.md) / [1.3 Tatiyavagga](../1.3.md)

# 1.3.8 Dibbasotakathā

* Mahāpaṇṇāsaka

* Tatiyavagga

* Dibbasotakathā

(375.)

1213\. ๐ Maṃsasotaṃ dhammupatthaddhaṃ dibbasotaṃ hotīti? Āmantā. Maṃsasotaṃ dibbasotaṃ, dibbasotaṃ maṃsasotanti? Na hevaṃ vattabbe…pe… .

1214\. ๐ Maṃsasotaṃ dhammupatthaddhaṃ dibbasotaṃ hotīti? Āmantā. Yādisaṃ maṃsasotaṃ tādisaṃ dibbasotaṃ, yādisaṃ dibbasotaṃ tādisaṃ maṃsasotanti? Na hevaṃ vattabbe…pe… .

1215\. ๐ Maṃsasotaṃ dhammupatthaddhaṃ dibbasotaṃ hotīti? Āmantā. Taññeva maṃsasotaṃ taṃ dibbasotaṃ, taṃ dibbasotaṃ taṃ maṃsasotanti? Na hevaṃ vattabbe…pe… .

1216\. ๐ Maṃsasotaṃ dhammupatthaddhaṃ dibbasotaṃ hotīti? Āmantā. Yādiso maṃsasotassa visayo ānubhāvo gocaro tādiso dibbassa sotassa visayo ānubhāvo gocaroti? Na hevaṃ vattabbe…pe… .

1217\. ๐ Maṃsasotaṃ dhammupatthaddhaṃ dibbasotaṃ hotīti? Āmantā. Upādinnaṃ hutvā anupādinnaṃ hotīti? Na hevaṃ vattabbe…pe… .

1218\. ๐ Upādinnaṃ hutvā anupādinnaṃ hotīti? Āmantā. Kāmāvacaraṃ hutvā rūpāvacaraṃ hotīti? Na hevaṃ vattabbe…pe… .

1219\. ๐ Kāmāvacaraṃ hutvā rūpāvacaraṃ hotīti? Āmantā. Rūpāvacaraṃ hutvā arūpāvacaraṃ hotīti? Na hevaṃ vattabbe…pe… .

1220\. ๐ Rūpāvacaraṃ hutvā arūpāvacaraṃ hotīti? Āmantā. Pariyāpannaṃ hutvā apariyāpannaṃ hotīti? Na hevaṃ vattabbe…pe… .

(376.)

1221\. ๐ Maṃsasotaṃ dhammupatthaddhaṃ dibbasotaṃ hotīti? Āmantā. Dibbasotaṃ dhammupatthaddhaṃ maṃsasotaṃ hotīti? Na hevaṃ vattabbe…pe… .

1222\. ๐ Maṃsasotaṃ dhammupatthaddhaṃ dibbasotaṃ hotīti? Āmantā. Ekaṃyeva sotanti? Na hevaṃ vattabbe…pe… .

1223\. ๐ Ekaṃyeva sotanti? Āmantā. Nanu dve sotāni vuttāni bhagavatā—  “maṃsasotaṃ, dibbasotan”ti? Āmantā. Hañci dve sotāni vuttāni bhagavatā—  maṃsasotaṃ, dibbasotaṃ, no ca vata re vattabbe—  “ekaññeva sotan”ti.

---

1224\. Dibbasotakathā niṭṭhitā.



[Go to previous page (1.3.7 Dibbacakkhukathā)](1.3.7.md) / [Go to parent page (1.3 Tatiyavagga)](../1.3.md) / [Go to next page (1.3.9 Yathākammūpagatañāṇakathā)](1.3.9.md)


