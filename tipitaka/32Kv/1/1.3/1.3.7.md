
[Home](/) / [32Kv Kathāvatthupāḷi](../../../32Kv.md) / [1 Mahāpaṇṇāsaka](../../1.md) / [1.3 Tatiyavagga](../1.3.md)

# 1.3.7 Dibbacakkhukathā

* Mahāpaṇṇāsaka

* Tatiyavagga

* Dibbacakkhukathā

(373.)

1196\. ๐ Maṃsacakkhuṃ dhammupatthaddhaṃ dibbacakkhuṃ hotīti? Āmantā. Maṃsacakkhuṃ dibbacakkhuṃ, dibbacakkhuṃ maṃsacakkhunti? Na hevaṃ vattabbe…pe… .

1197\. ๐ Maṃsacakkhuṃ dhammupatthaddhaṃ dibbacakkhuṃ hotīti? Āmantā. Yādisaṃ maṃsacakkhuṃ tādisaṃ dibbacakkhuṃ, yādisaṃ dibbacakkhuṃ tādisaṃ maṃsacakkhunti? Na hevaṃ vattabbe…pe… .

1198\. ๐ Maṃsacakkhuṃ dhammupatthaddhaṃ dibbacakkhuṃ hotīti? Āmantā. Taññeva maṃsacakkhuṃ taṃ dibbacakkhuṃ, taṃ dibbacakkhuṃ taṃ maṃsacakkhunti? Na hevaṃ vattabbe…pe… .

1199\. ๐ Maṃsacakkhuṃ dhammupatthaddhaṃ dibbacakkhuṃ hotīti? Āmantā. Yādiso maṃsacakkhussa visayo ānubhāvo gocaro tādiso dibbassa cakkhussa visayo ānubhāvo gocaroti? Na hevaṃ vattabbe…pe… .

1200\. ๐ Maṃsacakkhuṃ dhammupatthaddhaṃ dibbacakkhuṃ hotīti? Āmantā. Upādinnaṃ hutvā anupādinnaṃ hotīti? Na hevaṃ vattabbe…pe… .

1201\. ๐ Upādinnaṃ hutvā anupādinnaṃ hotīti? Āmantā. Kāmāvacaraṃ hutvā rūpāvacaraṃ hotīti? Na hevaṃ vattabbe…pe… .

1202\. ๐ Kāmāvacaraṃ hutvā rūpāvacaraṃ hotīti? Āmantā. Rūpāvacaraṃ hutvā arūpāvacaraṃ hotīti? Na hevaṃ vattabbe…pe… .

1203\. ๐ Rūpāvacaraṃ hutvā arūpāvacaraṃ hotīti? Āmantā. Pariyāpannaṃ hutvā apariyāpannaṃ hotīti? Na hevaṃ vattabbe…pe… .

(374.)

1204\. ๐ Maṃsacakkhuṃ dhammupatthaddhaṃ dibbacakkhuṃ hotīti? Āmantā. Dibbacakkhuṃ dhammupatthaddhaṃ maṃsacakkhuṃ hotīti? Na hevaṃ vattabbe…pe… .

1205\. ๐ Maṃsacakkhuṃ dhammupatthaddhaṃ dibbacakkhuṃ hotīti? Āmantā. Dibbacakkhuṃ dhammupatthaddhaṃ paññācakkhuṃ hotīti? Na hevaṃ vattabbe…pe… .

1206\. ๐ Maṃsacakkhuṃ dhammupatthaddhaṃ dibbacakkhuṃ hotīti? Āmantā. Dibbacakkhuṃ dhammupatthaddhaṃ maṃsacakkhuṃ hotīti? Na hevaṃ vattabbe…pe… .

1207\. ๐ Maṃsacakkhuṃ dhammupatthaddhaṃ dibbacakkhuṃ hotīti? Āmantā. Dveva cakkhūnīti? Na hevaṃ vattabbe…pe…  dveva cakkhūnīti? Āmantā. Nanu tīṇi cakkhūni vuttāni bhagavatā—  maṃsacakkhuṃ, dibbacakkhuṃ, paññācakkhunti? Āmantā. Hañci tīṇi cakkhūni vuttāni bhagavatā—  maṃsacakkhuṃ, dibbacakkhuṃ, paññācakkhuṃ, no ca vata re vattabbe—  “dveva cakkhūnī”ti.

1208\. ๐ Dveva cakkhūnīti? Āmantā. Nanu vuttaṃ bhagavatā—  “tīṇimāni, bhikkhave, cakkhūni. Katamāni tīṇi? Maṃsacakkhuṃ, dibbacakkhuṃ, paññācakkhunti—  imāni kho, bhikkhave, tīṇi cakkhūnī”ti.

1209\. _“Maṃsacakkhuṃ dibbacakkhuṃ,_  
_Paññācakkhuṃ anuttaraṃ;_  
_Etāni tīṇi cakkhūni,_  
_Akkhāsi purisuttamo._  


1210\. _Maṃsacakkhussa uppādo,_  
_maggo dibbassa cakkhuno;_  
_Yadā ca ñāṇaṃ udapādi,_  
_paññācakkhuṃ anuttaraṃ;_  
_Tassa cakkhussa paṭilābhā,_  
_sabbadukkhā pamuccatī”ti._  


1211\. Attheva suttantoti? Āmantā. Tena hi na vattabbaṃ—  “dveva cakkhūnī”ti.

---

1212\. Dibbacakkhukathā niṭṭhitā.



[Go to previous page (1.3.6 Aṭṭhamakassaindriyakathā)](1.3.6.md) / [Go to parent page (1.3 Tatiyavagga)](../1.3.md) / [Go to next page (1.3.8 Dibbasotakathā)](1.3.8.md)


