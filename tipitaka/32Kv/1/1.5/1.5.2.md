---
title: 1.5.2 Asekhañāṇakathā
path: /tipitaka/32Kv/1/1.5/1.5.2
ref: 270174
breadcrumbs:
  - name: Home
    link: /
  - name: 32Kv Kathāvatthupāḷi
    link: /tipitaka/32Kv
  - name: 1 Mahāpaṇṇāsaka
    link: /tipitaka/32Kv/1
  - name: 1.5 Pañcamavagga
    link: /tipitaka/32Kv/1/1.5
prevL: /tipitaka/32Kv/1/1.5/1.5.1
upL: /tipitaka/32Kv/1/1.5
nextL: /tipitaka/32Kv/1/1.5/1.5.3
---

# 1.5.2 Asekhañāṇakathā

### Mahāpaṇṇāsaka

### Pañcamavagga

### Asekhañāṇakathā

(421.)

1471. ๐ Sekhassa asekhaṃ ñāṇaṃ atthīti? Āmantā. Sekho asekhaṃ dhammaṃ jānāti passati, diṭṭhaṃ viditaṃ sacchikataṃ upasampajja viharati, kāyena phusitvā viharatīti? Na hevaṃ vattabbe…pe…  nanu sekho asekhaṃ dhammaṃ na jānāti na passati, adiṭṭhaṃ aviditaṃ asacchikataṃ na upasampajja viharati, na kāyena phusitvā viharatīti? Āmantā. Hañci sekho asekhaṃ dhammaṃ na jānāti na passati, adiṭṭhaṃ aviditaṃ asacchikataṃ na upasampajja viharati, na kāyena phusitvā viharati, no ca vata re vattabbe—  “sekhassa asekhaṃ ñāṇaṃ atthī”ti.

1472. ๐ Asekhassa asekhaṃ ñāṇaṃ atthi, asekho asekhaṃ dhammaṃ jānāti passati, diṭṭhaṃ viditaṃ sacchikataṃ upasampajja viharati, kāyena phusitvā viharatīti? Āmantā. Sekhassa asekhaṃ ñāṇaṃ atthi, sekho asekhaṃ dhammaṃ jānāti passati, diṭṭhaṃ viditaṃ sacchikataṃ upasampajja viharati, kāyena phusitvā viharatīti? Na hevaṃ vattabbe…pe… .

(422.)

1473. ๐ Sekhassa asekhaṃ ñāṇaṃ atthi, sekho asekhaṃ dhammaṃ na jānāti na passati, adiṭṭhaṃ aviditaṃ asacchikataṃ na upasampajja viharati, na kāyena phusitvā viharatīti? Āmantā. Asekhassa asekhaṃ ñāṇaṃ atthi, asekho asekhaṃ dhammaṃ na jānāti na passati, adiṭṭhaṃ aviditaṃ asacchikataṃ na upasampajja viharati, na kāyena phusitvā viharatīti? Na hevaṃ vattabbe…pe… .

1474. ๐ Sekhassa asekhaṃ ñāṇaṃ atthīti? Āmantā. Gotrabhuno puggalassa sotāpattimagge ñāṇaṃ atthīti? Na hevaṃ vattabbe…pe…  sotāpattiphalasacchikiriyāya paṭipannassa puggalassa sotāpattiphale ñāṇaṃ atthīti? Na hevaṃ vattabbe…pe…  sakadāgāmiphala…  anāgāmiphala…  arahattasacchikiriyāya paṭipannassa puggalassa arahatte ñāṇaṃ atthīti? Na hevaṃ vattabbe…pe… .

(423.)

1475. × Na vattabbaṃ—  “sekhassa asekhaṃ ñāṇaṃ atthī”ti? Āmantā. Nanu āyasmā ānando sekho—  “bhagavā uḷāro”ti jānāti, “sāriputto thero, mahāmoggallāno thero uḷāro”ti jānātīti? Āmantā. Hañci āyasmā ānando sekho—  “bhagavā uḷāro”ti jānāti, “sāriputto thero, mahāmoggallāno thero uḷāro”ti jānāti, tena vata re vattabbe—  “sekhassa asekhaṃ ñāṇaṃ atthī”ti.

===

1476. Asekhañāṇakathā niṭṭhitā.




