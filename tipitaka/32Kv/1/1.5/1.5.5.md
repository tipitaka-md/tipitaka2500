
[Home](/) / [32Kv Kathāvatthupāḷi](../../../32Kv.md) / [1 Mahāpaṇṇāsaka](../../1.md) / [1.5 Pañcamavagga](../1.5.md)

# 1.5.5 Paṭisambhidākathā

* Mahāpaṇṇāsaka

* Pañcamavagga

* Paṭisambhidākathā

(432.)

1502\. ๐ Sabbaṃ ñāṇaṃ paṭisambhidāti? Āmantā. Sammutiñāṇaṃ paṭisambhidāti? Na hevaṃ vattabbe…pe…  sammutiñāṇaṃ paṭisambhidāti? Āmantā. Ye keci sammutiṃ jānanti, sabbe te paṭisambhidāpattāti? Na hevaṃ vattabbe…pe…  sabbaṃ ñāṇaṃ paṭisambhidāti? Āmantā. Cetopariyāye ñāṇaṃ paṭisambhidāti? Na hevaṃ vattabbe…pe…  cetopariyāye ñāṇaṃ paṭisambhidāti? Āmantā. Ye keci paracittaṃ jānanti, sabbe te paṭisambhidāpattāti? Na hevaṃ vattabbe…pe… .

1503\. ๐ Sabbaṃ ñāṇaṃ paṭisambhidāti? Āmantā. Sabbā paññā paṭisambhidāti? Na hevaṃ vattabbe…pe…  sabbā paññā paṭisambhidāti? Āmantā. Pathavīkasiṇaṃ samāpattiṃ samāpannassa atthi paññā, sā paññā paṭisambhidāti? Na hevaṃ vattabbe…pe…  āpokasiṇaṃ…pe…  tejokasiṇaṃ…pe…  vāyokasiṇaṃ…pe…  nīlakasiṇaṃ…pe…  pītakasiṇaṃ…pe…  lohitakasiṇaṃ…pe…  odātakasiṇaṃ…pe…  ākāsānañcāyatanaṃ…pe…  viññāṇañcāyatanaṃ…pe…  ākiñcaññāyatanaṃ…pe…  nevasaññānāsaññāyatanaṃ samāpannassa…pe…  dānaṃ dadantassa…pe…  cīvaraṃ dadantassa…pe…  piṇḍapātaṃ dadantassa…pe…  senāsanaṃ dadantassa…pe…  gilānapaccayabhesajjaparikkhāraṃ dadantassa atthi paññā, sā paññā paṭisambhidāti? Na hevaṃ vattabbe…pe… .

(433.)

1504\. × Na vattabbaṃ—  “sabbaṃ ñāṇaṃ paṭisambhidā”ti? Āmantā. Atthi lokuttarā paññā, sā paññā na paṭisambhidāti? Na hevaṃ vattabbe…pe…  tena hi sabbaṃ ñāṇaṃ paṭisambhidāti.

---

1505\. Paṭisambhidākathā niṭṭhitā.



[Go to previous page (1.5.4 Niyāmakathā)](1.5.4.md) / [Go to parent page (1.5 Pañcamavagga)](../1.5.md) / [Go to next page (1.5.6 Sammutiñāṇakathā)](1.5.6.md)


