
[Home](/) / [32Kv Kathāvatthupāḷi](/tipitaka/32Kv.md) / [4 Niggahapaṇṇāsaka](/tipitaka/32Kv/4.md) / [4.2 Sattarasamavagga](/tipitaka/32Kv/4/4.2.md)

# 4.2.6 Navattabbaṃsaṃghodakkhiṇaṃpaṭiggaṇhātikathā

### Niggahapaṇṇāsaka

### Sattarasamavagga

### Navattabbaṃsaṃghodakkhiṇaṃpaṭiggaṇhātikathā

(791.)

2465\. ๐ Na vattabbaṃ—  “saṃgho dakkhiṇaṃ paṭiggaṇhātī”ti? Āmantā. Nanu saṃgho āhuneyyo pāhuneyyo dakkhiṇeyyo añjalikaraṇīyo anuttaraṃ puññakkhettaṃ lokassāti? Āmantā. Hañci saṃgho āhuneyyo pāhuneyyo dakkhiṇeyyo añjalikaraṇīyo anuttaraṃ puññakkhettaṃ lokassa, tena vata re vattabbe—  “saṃgho dakkhiṇaṃ paṭiggaṇhātī”ti.

2466\. ๐ Na vattabbaṃ—  “saṃgho dakkhiṇaṃ paṭiggaṇhātī”ti? Āmantā. Nanu cattāro purisayugā aṭṭha purisapuggalā dakkhiṇeyyā vuttā bhagavatāti? Āmantā. Hañci cattāro purisayugā aṭṭha purisapuggalā dakkhiṇeyyā vuttā bhagavatā, tena vata re vattabbe—  “saṃgho dakkhiṇaṃ paṭiggaṇhātī”ti.

2467\. ๐ Na vattabbaṃ—  “saṃgho dakkhiṇaṃ paṭiggaṇhātī”ti? Āmantā. Nanu atthi keci saṃghassa dānaṃ dentīti? Āmantā. Hañci atthi keci saṃghassa dānaṃ denti, tena vata re vattabbe—  “saṃgho dakkhiṇaṃ paṭiggaṇhātī”ti. Nanu atthi keci saṃghassa cīvaraṃ denti…pe…  piṇḍapātaṃ denti…  senāsanaṃ denti…  gilānapaccayabhesajjaparikkhāraṃ denti…  khādanīyaṃ denti…  bhojanīyaṃ denti…pe…  pānīyaṃ dentīti? Āmantā. Hañci atthi keci saṃghassa pānīyaṃ denti, tena vata re vattabbe—  “saṃgho dakkhiṇaṃ paṭiggaṇhātī”ti.

2468\. ๐ Na vattabbaṃ—  “saṃgho dakkhiṇaṃ paṭiggaṇhātī”ti? Āmantā. Nanu vuttaṃ bhagavatā—

2469\. _“Āhutiṃ jātavedova,_  
_mahāmeghaṃva medanī;_  
_Saṃgho samādhisampanno,_  
_paṭiggaṇhāti dakkhiṇan”ti._  


2470\. Attheva suttantoti? Āmantā. Tena hi saṃgho dakkhiṇaṃ paṭiggaṇhātīti.

(792.)

2471\. × Saṃgho dakkhiṇaṃ paṭiggaṇhātīti? Āmantā. Maggo paṭiggaṇhāti, phalaṃ paṭiggaṇhātīti? Na hevaṃ vattabbe…pe… .

---

2472\. Na vattabbaṃ saṃgho dakkhiṇaṃ paṭiggaṇhātītikathā niṭṭhitā.



[Go to previous page (4.2.5 Ṭhapetvāariyamaggantikathā)](/tipitaka/32Kv/4/4.2/4.2.5.md) / [Go to parent page (4.2 Sattarasamavagga)](/tipitaka/32Kv/4/4.2.md) / [Go to next page (4.2.7 Navattabbaṃsaṃghodakkhiṇaṃvisodhetītikathā)](/tipitaka/32Kv/4/4.2/4.2.7.md)


