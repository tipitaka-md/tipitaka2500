
[Home](/) / [32Kv Kathāvatthupāḷi](../../../32Kv.md) / [4 Niggahapaṇṇāsaka](../../4.md) / [4.2 Sattarasamavagga](../4.2.md)

# 4.2.3 Sabbamidaṃkammatotikathā

* Niggahapaṇṇāsaka

* Sattarasamavagga

* Sabbamidaṃkammatotikathā

(783.)

2446\. ๐ Sabbamidaṃ kammatoti? Āmantā. Kammampi kammatoti? Na hevaṃ vattabbe…pe…  sabbamidaṃ kammatoti? Āmantā. Sabbamidaṃ pubbekatahetūti? Na hevaṃ vattabbe…pe…  sabbamidaṃ kammatoti? Āmantā. Sabbamidaṃ kammavipākatoti? Na hevaṃ vattabbe…pe… .

(784.)

2447\. ๐ Sabbamidaṃ kammavipākatoti? Āmantā. Kammavipākena pāṇaṃ haneyyāti? Āmantā. Pāṇātipāto saphaloti? Āmantā. Kammavipāko saphaloti? Na hevaṃ vattabbe…pe…  kammavipāko aphaloti? Āmantā. Pāṇātipāto aphaloti? Na hevaṃ vattabbe…pe… .

2448\. ๐ Kammavipākena adinnaṃ ādiyeyya…pe…  musā bhaṇeyya…  pisuṇaṃ bhaṇeyya…  pharusaṃ bhaṇeyya…  samphaṃ palapeyya…  sandhiṃ chindeyya…  nillopaṃ hareyya…  ekāgārikaṃ kareyya…  paripanthe tiṭṭheyya…  paradāraṃ gaccheyya…  gāmaghātakaṃ kareyya…  nigamaghātakaṃ kareyya…  kammavipākena dānaṃ dadeyya…  cīvaraṃ dadeyya…  piṇḍapātaṃ dadeyya…  senāsanaṃ dadeyya…  gilānapaccayabhesajjaparikkhāraṃ dadeyyāti? Āmantā. Gilānapaccayabhesajjaparikkhāro saphaloti? Āmantā. Kammavipāko saphaloti? Na hevaṃ vattabbe…pe…  kammavipāko aphaloti? Āmantā. Gilānapaccayabhesajjaparikkhāro aphaloti? Na hevaṃ vattabbe…pe… .

(785.)

2449\. × Na vattabbaṃ—  “sabbamidaṃ kammato”ti? Āmantā. Nanu vuttaṃ bhagavatā—

2450\. _“Kammunā vattatī loko,_  
_kammunā vattatī pajā;_  
_Kammanibandhanā sattā,_  
_rathassāṇīva yāyato._  


2451\. _Kammena kittiṃ labhate pasaṃsaṃ,_  
_Kammena jāniñca vadhañca bandhaṃ;_  
_Taṃ kammaṃ nānākaraṇaṃ viditvā,_  
_Kasmā vade natthi kammanti loke”ti._  


2452\. Attheva suttantoti? Āmantā. Tena hi “sabbamidaṃ kammato”ti.

---

2453\. Sabbamidaṃ kammatotikathā niṭṭhitā.



[Go to previous page (4.2.2 Natthiarahatoakālamaccūtikathā)](4.2.2.md) / [Go to parent page (4.2 Sattarasamavagga)](../4.2.md) / [Go to next page (4.2.4 Indriyabaddhakathā)](4.2.4.md)


