
[Home](/) / [32Kv Kathāvatthupāḷi](/tipitaka/32Kv.md) / [4 Niggahapaṇṇāsaka](/tipitaka/32Kv/4.md) / [4.2 Sattarasamavagga](/tipitaka/32Kv/4/4.2.md)

# 4.2.9 Navattabbaṃsaṃghassadinnaṃmahapphalantikathā

### Niggahapaṇṇāsaka

### Sattarasamavagga

### Navattabbaṃsaṃghassadinnaṃmahapphalantikathā

(797.)

2484. ๐ Na vattabbaṃ—  “saṃghassa dinnaṃ mahapphalan”ti? Āmantā. Nanu saṃgho āhuneyyo pāhuneyyo dakkhiṇeyyo añjalikaraṇīyo anuttaraṃ puññakkhettaṃ lokassāti? Āmantā. Hañci saṃgho āhuneyyo…pe…  anuttaraṃ puññakkhettaṃ lokassa, tena vata re vattabbe—  “saṃghassa dinnaṃ mahapphalan”ti.

2485. ๐ Na vattabbaṃ—  “saṃghassa dinnaṃ mahapphalan”ti? Āmantā. Nanu cattāro purisayugā aṭṭha purisapuggalā dakkhiṇeyyā vuttā bhagavatāti? Āmantā. Hañci cattāro purisayugā aṭṭha purisapuggalā dakkhiṇeyyā vuttā bhagavatā, tena vata re vattabbe—  “saṃghassa dinnaṃ mahapphalan”ti.

(798.)

2486. ๐ Na vattabbaṃ—  “saṃghassa dinnaṃ mahapphalan”ti? Āmantā. Nanu vuttaṃ bhagavatā—  “saṃghe, gotami, dehi, saṃghe te dinne ahañceva pūjito bhavissāmi saṃgho cā”ti. Attheva suttantoti? Āmantā. Tena hi saṃghassa dinnaṃ mahapphalanti.

2487. ๐ Na vattabbaṃ—  “saṃghassa dinnaṃ mahapphalan”ti? Āmantā. Nanu sakko devānamindo bhagavantaṃ etadavoca—

2488. _“Yajamānānaṃ manussānaṃ,_  
_puññapekkhāna pāṇinaṃ;_  
_Karotaṃ opadhikaṃ puññaṃ,_  
_kattha dinnaṃ mahapphalan”ti._  


2489. _“Cattāro ca paṭipannā,_  
_cattāro ca phale ṭhitā;_  
_Esa saṃgho ujubhūto,_  
_paññāsīlasamāhito._  


2490. _Yajamānānaṃ manussānaṃ,_  
_puññapekkhāna pāṇinaṃ;_  
_Karotaṃ opadhikaṃ puññaṃ,_  
_saṃghe dinnaṃ mahapphalanti._  


2491. _Eso hi saṃgho vipulo mahaggato,_  
_Esappameyyo udadhīva sāgaro;_  
_Ete hi seṭṭhā naravīrasāvakā,_  
_Pabhaṅkarā dhammamudīrayanti._  


2492. _Tesaṃ sudinnaṃ suhutaṃ suyiṭṭhaṃ,_  
_Ye saṃghamuddissa dadanti dānaṃ;_  
_Sā dakkhiṇā saṃghagatā patiṭṭhitā,_  
_Mahapphalā lokavidūna vaṇṇitā._  


2493. _Etādisaṃ yaññamanussarantā,_  
_Ye vedajātā vicaranti loke;_  
_Vineyya maccheramalaṃ samūlaṃ,_  
_Aninditā saggamupenti ṭhānan”ti._  


2494. Attheva suttantoti? Āmantā. Tena hi saṃghassa dinnaṃ mahapphalanti.

===

2495. Na vattabbaṃ saṃghassa dinnaṃ mahapphalantikathā niṭṭhitā.



[Go to previous page](/tipitaka/32Kv/4/4.2/4.2.8.md) / [Go to parent page](/tipitaka/32Kv/4/4.2.md) / [Go to next page](/tipitaka/32Kv/4/4.2/4.2.10.md)


