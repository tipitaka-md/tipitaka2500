---
title: 4.2.2 Natthiarahatoakālamaccūtikathā
path: /tipitaka/32Kv/4/4.2/4.2.2
ref: 270295
breadcrumbs:
  - name: Home
    link: /
  - name: 32Kv Kathāvatthupāḷi
    link: /tipitaka/32Kv
  - name: 4 Niggahapaṇṇāsaka
    link: /tipitaka/32Kv/4
  - name: 4.2 Sattarasamavagga
    link: /tipitaka/32Kv/4/4.2
prevL: /tipitaka/32Kv/4/4.2/4.2.1
upL: /tipitaka/32Kv/4/4.2
nextL: /tipitaka/32Kv/4/4.2/4.2.3
---

# 4.2.2 Natthiarahatoakālamaccūtikathā

### Niggahapaṇṇāsaka

### Sattarasamavagga

### Natthiarahatoakālamaccūtikathā

(780.)

2441. ๐ Natthi arahato akālamaccūti? Āmantā. Natthi arahantaghātakoti? Na hevaṃ vattabbe…pe…  atthi arahantaghātakoti? Āmantā. Atthi arahato akālamaccūti? Na hevaṃ vattabbe…pe…  natthi arahato akālamaccūti? Āmantā. Yo arahantaṃ jīvitā voropeti, sati jīvite jīvitāvasese jīvitā voropeti, asati jīvite jīvitāvasese jīvitā voropetīti? Sati jīvite jīvitāvasese jīvitā voropetīti. Hañci sati jīvite jīvitāvasese jīvitā voropeti, no ca vata re vattabbe—  “natthi arahato akālamaccū”ti. Asati jīvite jīvitāvasese jīvitā voropetīti, natthi arahantaghātakoti? Na hevaṃ vattabbe…pe… .

(781.)

2442. ๐ Natthi arahato akālamaccūti? Āmantā. Arahato kāye visaṃ na kameyya, satthaṃ na kameyya, aggi na kameyyāti? Na hevaṃ vattabbe…pe…  nanu arahato kāye visaṃ kameyya, satthaṃ kameyya, aggi kameyyāti? Āmantā. Hañci arahato kāye visaṃ kameyya, satthaṃ kameyya, aggi kameyya, no ca vata re vattabbe—  “natthi arahato akālamaccū”ti.

2443. ๐ Arahato kāye visaṃ na kameyya, satthaṃ na kameyya, aggi na kameyyāti? Āmantā. Natthi arahantaghātakoti? Na hevaṃ vattabbe…pe… .

(782.)

2444. × Atthi arahato akālamaccūti? Āmantā. Nanu vuttaṃ bhagavatā—  “nāhaṃ, bhikkhave, sañcetanikānaṃ kammānaṃ katānaṃ upacitānaṃ appaṭisaṃveditvā byantībhāvaṃ vadāmi; tañca kho diṭṭheva dhamme upapajjaṃ vā apare vā pariyāye”ti. Attheva suttantoti? Āmantā. Tena hi natthi arahato akālamaccūti.

===

2445. Natthi arahato akālamaccūtikathā niṭṭhitā.




