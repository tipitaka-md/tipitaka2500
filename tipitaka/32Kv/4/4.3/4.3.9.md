
[Home](/) / [32Kv Kathāvatthupāḷi](../../../32Kv.md) / [4 Niggahapaṇṇāsaka](../../4.md) / [4.3 Aṭṭhārasamavagga](../4.3.md)

# 4.3.9 Cakkhunārūpaṃpassatītikathā

* Niggahapaṇṇāsaka

* Aṭṭhārasamavagga

* Cakkhunārūpaṃpassatītikathā

(826.)

2576\. ๐ Cakkhunā rūpaṃ passatīti? Āmantā. Rūpena rūpaṃ passatīti? Na hevaṃ vattabbe…pe…  rūpena rūpaṃ passatīti? Āmantā. Rūpena rūpaṃ paṭivijānātīti? Na hevaṃ vattabbe…pe…  rūpena rūpaṃ paṭivijānātīti? Āmantā. Rūpaṃ manoviññāṇanti? Na hevaṃ vattabbe…pe…  cakkhunā rūpaṃ passatīti? Āmantā. Atthi cakkhussa āvaṭṭanā…pe…  paṇidhīti? Na hevaṃ vattabbe…pe…  nanu natthi cakkhussa āvaṭṭanā…pe…  paṇidhīti? Āmantā. Hañci natthi cakkhussa āvaṭṭanā…pe…  paṇidhi, no ca vata re vattabbe—  “cakkhunā rūpaṃ passatī”ti.

2577\. ๐ Sotena saddaṃ suṇātīti…pe…  ghānena gandhaṃ ghāyatīti…pe…  jivhāya rasaṃ sāyatīti…pe…  kāyena phoṭṭhabbaṃ phusatīti? Āmantā. Rūpena rūpaṃ phusatīti? Na hevaṃ vattabbe…pe… .

2578\. ๐ Rūpena rūpaṃ phusatīti? Āmantā. Rūpena rūpaṃ paṭivijānātīti? Na hevaṃ vattabbe…pe…  rūpena rūpaṃ paṭivijānātīti? Āmantā. Rūpaṃ manoviññāṇanti? Na hevaṃ vattabbe…pe…  kāyena phoṭṭhabbaṃ phusatīti? Āmantā. Atthi kāyassa āvaṭṭanā…pe…  paṇidhīti? Na hevaṃ vattabbe…pe…  nanu natthi kāyassa āvaṭṭanā…pe…  paṇidhīti? Āmantā. Hañci natthi kāyassa āvaṭṭanā…pe…  paṇidhi, no ca vata re vattabbe—  “kāyena phoṭṭhabbaṃ phusatī”ti…pe… .

(827.)

2579\. × Na vattabbaṃ—  “cakkhunā rūpaṃ passatī”ti…pe…  “kāyena phoṭṭhabbaṃ phusatī”ti? Āmantā. Nanu vuttaṃ bhagavatā—  “idha, bhikkhave, bhikkhu cakkhunā rūpaṃ passati…pe…  kāyena phoṭṭhabbaṃ phusatī”ti. Attheva suttantoti? Āmantā. Tena hi cakkhunā rūpaṃ passati…pe…  kāyena phoṭṭhabbaṃ phusatīti.

---

2580\. Cakkhunā rūpaṃ passatītikathā niṭṭhitā.

  
Aṭṭhārasamo vaggo.



---

2581\. Tassuddānaṃ



2582\. Buddho bhagavā manussaloke aṭṭhāsi, buddhena bhagavatā dhammo desito, natthi buddhassa bhagavato karuṇā, buddhassa bhagavato uccārapassāvo ativiya aññe gandhajāte adhiggaṇhāti, ekena ariyamaggena cattāri sāmaññaphalāni sacchikaroti, jhānā jhānaṃ saṅkamati, atthi jhānantarikā, samāpanno saddaṃ suṇāti, cakkhunā rūpaṃ passati…pe…  kāyena phoṭṭhabbaṃ phusati.

[Go to previous page (4.3.8 Saddaṃsuṇātītikathā)](4.3.8.md) / [Go to parent page (4.3 Aṭṭhārasamavagga)](../4.3.md) / [Go to next page (4.4 Ekūnavīsatimavagga)](../4.4.md)


