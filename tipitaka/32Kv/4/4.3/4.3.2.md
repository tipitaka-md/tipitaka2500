
[Home](/) / [32Kv Kathāvatthupāḷi](../../../32Kv.md) / [4 Niggahapaṇṇāsaka](../../4.md) / [4.3 Aṭṭhārasamavagga](../4.3.md)

# 4.3.2 Dhammadesanākathā

* Niggahapaṇṇāsaka

* Aṭṭhārasamavagga

* Dhammadesanākathā

(804.)

2516\. ๐ Na vattabbaṃ—  “buddhena bhagavatā dhammo desito”ti? Āmantā. Kena desitoti? Abhinimmitena desitoti. Abhinimmito jino satthā sammāsambuddho sabbaññū sabbadassāvī dhammassāmī dhammappaṭisaraṇoti? Na hevaṃ vattabbe…pe… .

2517\. ๐ Na vattabbaṃ—  “buddhena bhagavatā dhammo desito”ti? Āmantā. Kena desitoti? Āyasmatā ānandena desitoti. Āyasmā ānando jino satthā sammāsambuddho sabbaññū sabbadassāvī dhammassāmī dhammappaṭisaraṇoti? Na hevaṃ vattabbe…pe… .

(805.)

2518\. ๐ Na vattabbaṃ—  “buddhena bhagavatā dhammo desito”ti? Āmantā. Nanu vuttaṃ bhagavatā—  “saṃkhittenapi kho ahaṃ, sāriputta, dhammaṃ deseyyaṃ; vitthārenapi kho ahaṃ, sāriputta, dhammaṃ deseyyaṃ; saṃkhittavitthārenapi kho ahaṃ, sāriputta, dhammaṃ deseyyaṃ; aññātāro ca dullabhā”ti. Attheva suttantoti? Āmantā. Tena hi buddhena bhagavatā dhammo desitoti.

(806.)

2519\. ๐ Na vattabbaṃ—  “buddhena bhagavatā dhammo desito”ti? Āmantā. Nanu vuttaṃ bhagavatā—  “‘abhiññāyāhaṃ, bhikkhave, dhammaṃ desemi, no anabhiññāya; sanidānāhaṃ, bhikkhave, dhammaṃ desemi, no anidānaṃ; sappāṭihāriyāhaṃ, bhikkhave, dhammaṃ desemi, no appāṭihāriyaṃ; tassa mayhaṃ, bhikkhave, abhiññāya dhammaṃ desayato no anabhiññāya, sanidānaṃ dhammaṃ desayato no anidānaṃ, sappāṭihāriyaṃ dhammaṃ desayato no appāṭihāriyaṃ karaṇīyo ovādo karaṇīyā anusāsanī; alañca pana vo, bhikkhave, tuṭṭhiyā alaṃ attamanatāya alaṃ somanassāya—  sammāsambuddho bhagavā, svākkhāto dhammo, suppaṭipanno saṃgho’ti. Imasmiñca pana veyyākaraṇasmiṃ bhaññamāne dasasahassilokadhātu akampitthā”ti. Attheva suttantoti? Āmantā. Tena hi buddhena bhagavatā dhammo desitoti.

---

2520\. Dhammadesanākathā niṭṭhitā.



[Go to previous page (4.3.1 Manussalokakathā)](4.3.1.md) / [Go to parent page (4.3 Aṭṭhārasamavagga)](../4.3.md) / [Go to next page (4.3.3 Karuṇākathā)](4.3.3.md)


