
[Home](/) / [32Kv Kathāvatthupāḷi](../../../32Kv.md) / [4 Niggahapaṇṇāsaka](../../4.md) / [4.4 Ekūnavīsatimavagga](../4.4.md)

# 4.4.7 Accantaniyāmakathā

* Niggahapaṇṇāsaka

* Ekūnavīsatimavagga

* Accantaniyāmakathā

(847.)

2621\. ๐ Atthi puthujjanassa accantaniyāmatāti? Āmantā. Mātughātako accantaniyato, pitughātako…pe…  arahantaghātako…pe…  ruhiruppādako…pe…  saṃghabhedako accantaniyatoti? Na hevaṃ vattabbe…pe… .

(848.)

2622\. ๐ Atthi puthujjanassa accantaniyāmatāti? Āmantā. Accantaniyatassa puggalassa vicikicchā uppajjeyyāti? Āmantā. Hañci accantaniyatassa puggalassa vicikicchā uppajjeyya, no ca vata re vattabbe—  “atthi puthujjanassa accantaniyāmatā”ti.

2623\. ๐ Accantaniyatassa puggalassa vicikicchā nuppajjeyyāti? Āmantā. Pahīnāti? Na hevaṃ vattabbe…pe…  pahīnāti? Āmantā. Sotāpattimaggenāti? Na hevaṃ vattabbe…pe…  sakadāgāmimaggena…pe…  anāgāmimaggena…pe…  arahattamaggenāti? Na hevaṃ vattabbe…pe… .

2624\. ๐ Katamena maggenāti? Akusalena maggenāti. Akusalo maggo niyyāniko khayagāmī bodhagāmī anāsavo…pe…  asaṃkilesikoti? Na hevaṃ vattabbe…pe…  nanu akusalo maggo aniyyāniko…pe…  saṃkilesikoti? Āmantā. Hañci akusalo maggo aniyyāniko…pe…  saṃkilesiko, no ca vata re vattabbe—  “accantaniyatassa puggalassa vicikicchā akusalena maggena pahīnā”ti.

(849.)

2625\. ๐ Sassatadiṭṭhiyā niyatassa puggalassa ucchedadiṭṭhi uppajjeyyāti? Āmantā. Hañci sassatadiṭṭhiyā niyatassa puggalassa ucchedadiṭṭhi uppajjeyya, no ca vata re vattabbe—  “atthi puthujjanassa accantaniyāmatā”ti.

2626\. ๐ Sassatadiṭṭhiyā niyatassa puggalassa ucchedadiṭṭhi nuppajjeyyāti? Āmantā. Pahīnāti? Na hevaṃ vattabbe…pe…  pahīnāti? Āmantā. Sotāpattimaggenāti? Na hevaṃ vattabbe…pe…  sakadāgāmimaggena…pe…  anāgāmimaggena…pe…  arahattamaggenāti? Na hevaṃ vattabbe…pe… .

2627\. ๐ Katamena maggenāti? Akusalena maggena. Akusalo maggo…pe…  no ca vata re vattabbe—  “sassatadiṭṭhiyā niyatassa puggalassa ucchedadiṭṭhi akusalena maggena pahīnā”ti.

(850.)

2628\. ๐ Ucchedadiṭṭhiyā niyatassa puggalassa sassatadiṭṭhi uppajjeyyāti? Āmantā. Hañci ucchedadiṭṭhiyā niyatassa puggalassa sassatadiṭṭhi uppajjeyya, no ca vata re vattabbe—  “atthi puthujjanassa accantaniyāmatā”ti.

2629\. ๐ Ucchedadiṭṭhiyā niyatassa puggalassa sassatadiṭṭhi nuppajjeyyāti? Āmantā. Pahīnāti? Na hevaṃ vattabbe…pe…  pahīnāti? Āmantā. Sotāpattimaggenāti? Na hevaṃ vattabbe…pe…  sakadāgāmimaggena…pe…  anāgāmimaggena…pe…  arahattamaggenāti? Na hevaṃ vattabbe…pe… .

2630\. ๐ Katamena maggenāti? Akusalena maggenāti. Akusalo maggo…pe…  no ca vata re vattabbe—  “ucchedadiṭṭhiyā niyatassa puggalassa sassatadiṭṭhi akusalena maggena pahīnā”ti.

(851.)

2631\. × Na vattabbaṃ—  “atthi puthujjanassa accantaniyāmatā”ti? Āmantā. Nanu vuttaṃ bhagavatā—  “idha, bhikkhave, ekacco puggalo samannāgato hoti ekantakāḷakehi akusalehi dhammehi, so sakiṃ nimuggo nimuggova hotī”ti. Attheva suttantoti? Āmantā. Tena hi atthi puthujjanassa accantaniyāmatāti.

(852.)

2632\. ๐ Vuttaṃ bhagavatā—  “idha, bhikkhave, ekacco puggalo samannāgato hoti ekantakāḷakehi akusalehi dhammehi, so sakiṃ nimuggo nimuggova hotī”ti katvā tena ca kāraṇena atthi puthujjanassa accantaniyāmatāti? Āmantā. Vuttaṃ bhagavatā—  “idha, bhikkhave, ekacco puggalo ummujjitvā nimujjatī”ti. Attheva suttantoti? Āmantā. Sabbakālaṃ ummujjitvā nimujjatīti? Na hevaṃ vattabbe…pe… .

2633\. ๐ Vuttaṃ bhagavatā—  “idha, bhikkhave, ekacco puggalo samannāgato hoti ekantakāḷakehi akusalehi dhammehi, so sakiṃ nimuggo nimuggova hotī”ti—  katvā tena ca kāraṇena atthi puthujjanassa accantaniyāmatāti? Āmantā. Vuttaṃ bhagavatā—  “idha, bhikkhave, ekacco puggalo ummujjitvā ṭhito hoti, ummujjitvā vipassati viloketi, ummujjitvā patarati, ummujjitvā patigādhappatto hotī”ti. Attheva suttantoti? Āmantā. Sabbakālaṃ ummujjitvā patigādhappatto hotīti? Na hevaṃ vattabbe…pe… .

---

2634\. Accantaniyāmakathā niṭṭhitā.



[Go to previous page (4.4.6 Kusalakathā)](4.4.6.md) / [Go to parent page (4.4 Ekūnavīsatimavagga)](../4.4.md) / [Go to next page (4.4.8 Indriyakathā)](4.4.8.md)


