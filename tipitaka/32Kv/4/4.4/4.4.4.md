
[Home](/) / [32Kv Kathāvatthupāḷi](../../../32Kv.md) / [4 Niggahapaṇṇāsaka](../../4.md) / [4.4 Ekūnavīsatimavagga](../4.4.md)

# 4.4.4 Pattikathā

* Niggahapaṇṇāsaka

* Ekūnavīsatimavagga

* Pattikathā

(837.)

2603\. ๐ Patti asaṅkhatāti? Āmantā. Nibbānaṃ tāṇaṃ leṇaṃ saraṇaṃ parāyaṇaṃ accutaṃ amatanti? Na hevaṃ vattabbe…pe…  patti asaṅkhatā, nibbānaṃ asaṅkhatanti? Āmantā. Dve asaṅkhatānīti? Na hevaṃ vattabbe…pe…  dve asaṅkhatānīti? Āmantā. Dve tāṇāni…pe…  antarikā vāti? Na hevaṃ vattabbe…pe… .

(838.)

2604\. ๐ Cīvarassa patti asaṅkhatāti? Āmantā. Nibbānaṃ…pe…  amatanti? Na hevaṃ vattabbe…pe…  cīvarassa patti asaṅkhatā, nibbānaṃ asaṅkhatanti? Āmantā. Dve asaṅkhatānīti? Na hevaṃ vattabbe…pe…  dve asaṅkhatānīti? Āmantā. Dve tāṇāni…pe…  antarikā vāti? Na hevaṃ vattabbe…pe…  piṇḍapātassa…pe…  senāsanassa…pe…  gilānapaccayabhesajjaparikkhārassa patti asaṅkhatāti? Āmantā. Nibbānaṃ…pe…  accutaṃ amatanti? Na hevaṃ vattabbe…pe…  gilānapaccayabhesajjaparikkhārassa patti asaṅkhatā, nibbānaṃ asaṅkhatanti? Āmantā. Dve asaṅkhatānīti? Na hevaṃ vattabbe…pe…  dve asaṅkhatānīti? Āmantā. Dve tāṇāni…pe…  antarikā vāti? Na hevaṃ vattabbe…pe… .

2605\. ๐ Cīvarassa patti asaṅkhatā…pe…  piṇḍapātassa…pe…  senāsanassa…pe…  gilānapaccayabhesajjaparikkhārassa patti asaṅkhatā, nibbānaṃ asaṅkhatanti? Āmantā. Pañca asaṅkhatānīti? Na hevaṃ vattabbe…pe…  pañca asaṅkhatānīti? Āmantā. Pañca tāṇāni…pe…  antarikā vāti? Na hevaṃ vattabbe…pe… .

(839.)

2606\. ๐ Paṭhamassa jhānassa patti asaṅkhatā (evaṃ sabbaṃ vitthāretabbaṃ) dutiyassa jhānassa…  tatiyassa jhānassa…  catutthassa jhānassa…  ākāsānañcāyatanassa…  viññāṇañcāyatanassa…  ākiñcaññāyatanassa…  nevasaññānāsaññāyatanassa…  sotāpattimaggassa…  sotāpattiphalassa…  sakadāgāmimaggassa…  sakadāgāmiphalassa…  anāgāmimaggassa…  anāgāmiphalassa…  arahattamaggassa…  arahattaphalassa patti asaṅkhatāti? Āmantā. Nibbānaṃ…pe…  accutaṃ amatanti? Na hevaṃ vattabbe…pe…  arahattaphalassa patti asaṅkhatā, nibbānaṃ asaṅkhatanti? Āmantā. Dve asaṅkhatānīti? Na hevaṃ vattabbe…pe…  dve asaṅkhatānīti? Āmantā. Dve tāṇāni…pe…  antarikā vāti? Na hevaṃ vattabbe…pe… .

2607\. ๐ Sotāpattimaggassa patti asaṅkhatā…  sotāpattiphalassa patti asaṅkhatā…pe…  arahattamaggassa patti asaṅkhatā…  arahattaphalassa patti asaṅkhatā…  nibbānaṃ asaṅkhatanti? Āmantā. Nava asaṅkhatānīti? Na hevaṃ vattabbe…pe…  nava asaṅkhatānīti? Āmantā. Nava tāṇāni…pe…  antarikā vāti? Na hevaṃ vattabbe…pe… .

(840.)

2608\. × Na vattabbaṃ—  patti asaṅkhatāti? Āmantā. Patti rūpaṃ…  vedanā…  saññā…  saṅkhārā…  viññāṇanti? Na hevaṃ vattabbe. Tena hi patti asaṅkhatāti.

---

2609\. Pattikathā niṭṭhitā.



[Go to previous page (4.4.3 Sāmaññaphalakathā)](4.4.3.md) / [Go to parent page (4.4 Ekūnavīsatimavagga)](../4.4.md) / [Go to next page (4.4.5 Tathatākathā)](4.4.5.md)


