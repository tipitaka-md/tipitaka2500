
[Home](/) / [32Kv Kathāvatthupāḷi](../../../32Kv.md) / [4 Niggahapaṇṇāsaka](../../4.md) / [4.4 Ekūnavīsatimavagga](../4.4.md)

# 4.4.3 Sāmaññaphalakathā

* Niggahapaṇṇāsaka

* Ekūnavīsatimavagga

* Sāmaññaphalakathā

(835.)

2597\. ๐ Sāmaññaphalaṃ asaṅkhatanti? Āmantā. Nibbānaṃ tāṇaṃ leṇaṃ saraṇaṃ parāyaṇaṃ accutaṃ amatanti? Na hevaṃ vattabbe…pe…  sāmaññaphalaṃ asaṅkhataṃ, nibbānaṃ asaṅkhatanti? Āmantā. Dve asaṅkhatānīti? Na hevaṃ vattabbe…pe…  dve asaṅkhatānīti? Āmantā. Dve tāṇāni…pe…  antarikā vāti? Na hevaṃ vattabbe…pe… .

(836.)

2598\. ๐ Sāmaññaphalaṃ asaṅkhatanti? Āmantā. Sāmaññaṃ asaṅkhatanti? Na hevaṃ vattabbe…pe…  sāmaññaṃ saṅkhatanti? Āmantā. Sāmaññaphalaṃ saṅkhatanti? Na hevaṃ vattabbe…pe… .

2599\. ๐ Sotāpattiphalaṃ asaṅkhatanti? Āmantā. Sotāpattimaggo asaṅkhatoti? Na hevaṃ vattabbe…pe…  sotāpattimaggo saṅkhatoti? Āmantā. Sotāpattiphalaṃ saṅkhatanti? Na hevaṃ vattabbe…pe… .

2600\. ๐ Sakadāgāmiphalaṃ…pe…  anāgāmiphalaṃ…pe…  arahattaphalaṃ asaṅkhatanti? Āmantā. Arahattamaggo asaṅkhatoti? Na hevaṃ vattabbe…pe…  arahattamaggo saṅkhatoti? Āmantā. Arahattaphalaṃ saṅkhatanti? Na hevaṃ vattabbe…pe… .

2601\. ๐ Sotāpattiphalaṃ asaṅkhataṃ, sakadāgāmiphalaṃ…pe…  anāgāmiphalaṃ…pe…  arahattaphalaṃ asaṅkhataṃ, nibbānaṃ asaṅkhatanti? Āmantā. Pañca asaṅkhatānīti? Na hevaṃ vattabbe…pe…  pañca asaṅkhatānīti? Āmantā. Pañca tāṇāni…pe…  antarikā vāti? Na hevaṃ vattabbe…pe… .

---

2602\. Sāmaññaphalakathā niṭṭhitā.



[Go to previous page (4.4.2 Suññatākathā)](4.4.2.md) / [Go to parent page (4.4 Ekūnavīsatimavagga)](../4.4.md) / [Go to next page (4.4.4 Pattikathā)](4.4.4.md)


