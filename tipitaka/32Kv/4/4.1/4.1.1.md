---
title: 4.1.1 Niggahakathā
path: /tipitaka/32Kv/4/4.1/4.1.1
ref: 270284
breadcrumbs:
  - name: Home
    link: /
  - name: 32Kv Kathāvatthupāḷi
    link: /tipitaka/32Kv
  - name: 4 Niggahapaṇṇāsaka
    link: /tipitaka/32Kv/4
  - name: 4.1 Soḷasamavagga
    link: /tipitaka/32Kv/4/4.1
prevL: /tipitaka/32Kv/4/4.1
upL: /tipitaka/32Kv/4/4.1
nextL: /tipitaka/32Kv/4/4.1/4.1.2
---

# 4.1.1 Niggahakathā

### Niggahapaṇṇāsaka

### Soḷasamavagga

### Niggahakathā

(743.)

2351. ๐ Paro parassa cittaṃ niggaṇhātīti? Āmantā. Paro parassa cittaṃ “mā rajji”, “mā dussi”, “mā muyhi”, “mā kilissī”ti niggaṇhātīti? Na hevaṃ vattabbe…pe…  paro parassa cittaṃ niggaṇhātīti? Āmantā. Paro parassa uppanno phasso “mā nirujjhī”ti niggaṇhātīti? Na hevaṃ vattabbe…pe…  paro parassa uppannā vedanā…pe…  uppannā saññā…  uppannā cetanā…  uppannaṃ cittaṃ…  uppannā saddhā…  uppannaṃ vīriyaṃ…  uppannā sati…  uppanno samādhi…pe…  uppannā paññā “mā nirujjhī”ti niggaṇhātīti? Na hevaṃ vattabbe…pe… .

2352. ๐ Paro parassa cittaṃ niggaṇhātīti? Āmantā. Paro parassa atthāya rāgaṃ pajahati…  dosaṃ pajahati…pe…  anottappaṃ pajahatīti? Na hevaṃ vattabbe…pe… .

2353. ๐ Paro parassa cittaṃ niggaṇhātīti? Āmantā. Paro parassa atthāya maggaṃ bhāveti…  satipaṭṭhānaṃ bhāveti…pe…  bojjhaṅgaṃ bhāvetīti? Na hevaṃ vattabbe…pe… .

2354. ๐ Paro parassa cittaṃ niggaṇhātīti? Āmantā. Paro parassa atthāya dukkhaṃ parijānāti, samudayaṃ pajahati, nirodhaṃ sacchikaroti, maggaṃ bhāvetīti? Na hevaṃ vattabbe…pe… .

2355. ๐ Paro parassa cittaṃ niggaṇhātīti? Āmantā. Añño aññassa kārako, paraṃkataṃ sukhaṃ dukkhaṃ añño karoti añño paṭisaṃvedetīti? Na hevaṃ vattabbe…pe… .

2356. ๐ Paro parassa cittaṃ niggaṇhātīti? Āmantā. Nanu vuttaṃ bhagavatā—

2357. _“Attanāva kataṃ pāpaṃ,_  
_attanā saṅkilissati;_  
_Attanā akataṃ pāpaṃ,_  
_attanāva visujjhati;_  
_Suddhi asuddhi paccattaṃ,_  
_nāñño aññaṃ visodhaye”ti._  


2358. Attheva suttantoti? Āmantā. Tena hi na vattabbaṃ—  “paro parassa cittaṃ niggaṇhātī”ti.

(744.)

2359. × Na vattabbaṃ—  “paro parassa cittaṃ niggaṇhātī”ti? Āmantā. Nanu atthi balappattā, atthi vasībhūtāti? Āmantā. Hañci atthi balappattā, atthi vasībhūtā, tena vata re vattabbe—  “paro parassa cittaṃ niggaṇhātī”ti.

===

2360. Niggahakathā niṭṭhitā.




