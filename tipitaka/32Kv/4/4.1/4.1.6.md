
[Home](/) / [32Kv Kathāvatthupāḷi](../../../32Kv.md) / [4 Niggahapaṇṇāsaka](../../4.md) / [4.1 Soḷasamavagga](../4.1.md)

# 4.1.6 Rūpaṃsahetukantikathā

* Niggahapaṇṇāsaka

* Soḷasamavagga

* Rūpaṃsahetukantikathā

(757.)

2398\. ๐ Rūpaṃ sahetukanti? Āmantā. Alobhahetunāti? Na hevaṃ vattabbe…pe…  adosahetunāti…pe…  amohahetunāti…pe…  lobhahetunā…pe…  dosahetunā…pe…  mohahetunāti? Na hevaṃ vattabbe…pe… .

2399\. ๐ Rūpaṃ sahetukanti? Āmantā. Sārammaṇaṃ, atthi tassa āvaṭṭanā…pe…  paṇidhīti? Na hevaṃ vattabbe…pe…  nanu anārammaṇaṃ, natthi tassa āvaṭṭanā…pe…  paṇidhīti? Āmantā. Hañci anārammaṇaṃ, natthi tassa āvaṭṭanā…pe…  paṇidhi, no ca vata re vattabbe—  “rūpaṃ sahetukan”ti.

(758.)

2400\. ๐ Alobho sahetuko sārammaṇo, atthi tassa āvaṭṭanā…pe…  paṇidhīti? Āmantā. Rūpaṃ sahetukaṃ sārammaṇaṃ, atthi tassa āvaṭṭanā…pe…  paṇidhīti? Na hevaṃ vattabbe…pe…  adoso sahetuko…pe…  amoho…  saddhā…  vīriyaṃ…  sati…  samādhi…  paññā…  lobho…  doso…  moho…  māno…  diṭṭhi…  vicikicchā…  thinaṃ…  uddhaccaṃ…  ahirikaṃ…  anottappaṃ sahetukaṃ sārammaṇaṃ, atthi tassa āvaṭṭanā…pe…  paṇidhīti? Āmantā. Rūpaṃ sahetukaṃ sārammaṇaṃ, atthi tassa āvaṭṭanā…pe…  paṇidhīti? Na hevaṃ vattabbe…pe… .

2401\. ๐ Rūpaṃ sahetukaṃ anārammaṇaṃ, natthi tassa āvaṭṭanā…pe…  paṇidhīti? Āmantā. Alobho sahetuko anārammaṇo, natthi tassa āvaṭṭanā…pe…  paṇidhīti? Na hevaṃ vattabbe…pe…  rūpaṃ sahetukaṃ anārammaṇaṃ, natthi tassa āvaṭṭanā…pe…  paṇidhīti? Āmantā. Adoso sahetuko…pe…  anottappaṃ sahetukaṃ anārammaṇaṃ, natthi tassa āvaṭṭanā…pe…  paṇidhīti? Na hevaṃ vattabbe…pe… .

(759.)

2402\. × Na vattabbaṃ—  “rūpaṃ sahetukan”ti? Āmantā. Nanu rūpaṃ sappaccayanti? Āmantā. Hañci rūpaṃ sappaccayaṃ, tena vata re vattabbe—  “rūpaṃ sahetukan”ti.

---

2403\. Rūpaṃ sahetukantikathā niṭṭhitā.



[Go to previous page (4.1.5 Rūpaṃhetūtikathā)](4.1.5.md) / [Go to parent page (4.1 Soḷasamavagga)](../4.1.md) / [Go to next page (4.1.7 Rūpaṃkusalākusalantikathā)](4.1.7.md)


