---
title: 4.1.7 Rūpaṃkusalākusalantikathā
path: /tipitaka/32Kv/4/4.1/4.1.7
ref: 270290
breadcrumbs:
  - name: Home
    link: /
  - name: 32Kv Kathāvatthupāḷi
    link: /tipitaka/32Kv
  - name: 4 Niggahapaṇṇāsaka
    link: /tipitaka/32Kv/4
  - name: 4.1 Soḷasamavagga
    link: /tipitaka/32Kv/4/4.1
prevL: /tipitaka/32Kv/4/4.1/4.1.6
upL: /tipitaka/32Kv/4/4.1
nextL: /tipitaka/32Kv/4/4.1/4.1.8
---

# 4.1.7 Rūpaṃkusalākusalantikathā

### Niggahapaṇṇāsaka

### Soḷasamavagga

### Rūpaṃkusalākusalantikathā

(760.)

2404. ๐ Rūpaṃ kusalanti? Āmantā. Sārammaṇaṃ, atthi tassa āvaṭṭanā…pe…  paṇidhīti? Na hevaṃ vattabbe…pe…  nanu anārammaṇaṃ, natthi tassa āvaṭṭanā…pe…  paṇidhīti? Āmantā. Hañci anārammaṇaṃ, natthi tassa āvaṭṭanā…pe…  paṇidhi, no ca vata re vattabbe—  “rūpaṃ kusalan”ti.

(761.)

2405. ๐ Alobho kusalo sārammaṇo, atthi tassa āvaṭṭanā…pe…  paṇidhīti? Āmantā. Rūpaṃ kusalaṃ sārammaṇaṃ, atthi tassa āvaṭṭanā…pe…  paṇidhīti? Na hevaṃ vattabbe…pe… .

2406. ๐ Adoso kusalo…pe…  amoho kusalo…pe…  saddhā…  vīriyaṃ…  sati…  samādhi…pe…  paññā kusalā sārammaṇā, atthi tāya āvaṭṭanā…pe…  paṇidhīti? Āmantā. Rūpaṃ kusalaṃ sārammaṇaṃ, atthi tassa āvaṭṭanā…pe…  paṇidhīti? Na hevaṃ vattabbe…pe… .

2407. ๐ Rūpaṃ kusalaṃ anārammaṇaṃ, natthi tassa āvaṭṭanā…pe…  paṇidhīti? Āmantā. Alobho kusalo anārammaṇo, natthi tassa āvaṭṭanā…pe…  paṇidhīti? Na hevaṃ vattabbe…pe… .

2408. ๐ Rūpaṃ kusalaṃ anārammaṇaṃ, natthi tassa āvaṭṭanā…pe…  paṇidhīti? Āmantā. Adoso kusalo…pe…  paññā kusalā anārammaṇā, natthi tāya āvaṭṭanā…pe…  paṇidhīti? Na hevaṃ vattabbe…pe… .

(762.)

2409. ๐ Rūpaṃ akusalanti? Āmantā. Sārammaṇaṃ, atthi tassa āvaṭṭanā…pe…  paṇidhīti? Na hevaṃ vattabbe…pe…  nanu anārammaṇaṃ, natthi tassa āvaṭṭanā…pe…  paṇidhīti? Āmantā. Hañci anārammaṇaṃ, natthi tassa āvaṭṭanā…pe…  paṇidhi, no ca vata re vattabbe—  “rūpaṃ akusalan”ti…pe… .

(763.)

2410. ๐ Lobho akusalo sārammaṇo, atthi tassa āvaṭṭanā…pe…  paṇidhīti? Āmantā. Rūpaṃ akusalaṃ sārammaṇaṃ, atthi tassa āvaṭṭanā…pe…  paṇidhīti? Na hevaṃ vattabbe…pe…  doso…  moho…  māno…pe…  anottappaṃ akusalaṃ sārammaṇaṃ, atthi tassa āvaṭṭanā…pe…  paṇidhīti? Āmantā. Rūpaṃ akusalaṃ sārammaṇaṃ, atthi tassa āvaṭṭanā…pe…  paṇidhīti? Na hevaṃ vattabbe…pe… .

2411. ๐ Rūpaṃ akusalaṃ anārammaṇaṃ, natthi tassa āvaṭṭanā…pe…  paṇidhīti? Āmantā. Lobho akusalo anārammaṇo, natthi tassa āvaṭṭanā…pe…  paṇidhīti? Na hevaṃ vattabbe…pe…  rūpaṃ akusalaṃ anārammaṇaṃ, natthi tassa āvaṭṭanā…pe…  paṇidhīti? Āmantā. Doso…  moho…pe…  anottappaṃ akusalaṃ anārammaṇaṃ, natthi tassa āvaṭṭanā…pe…  paṇidhīti? Na hevaṃ vattabbe…pe… .

(764.)

2412. × Na vattabbaṃ—  “rūpaṃ kusalampi akusalampī”ti? Āmantā. Nanu kāyakammaṃ vacīkammaṃ kusalampi akusalampīti? Āmantā. Hañci kāyakammaṃ vacīkammaṃ kusalampi akusalampi, tena vata re vattabbe—  “rūpaṃ kusalampi akusalampī”ti.

===

2413. Rūpaṃ kusalākusalantikathā niṭṭhitā.




