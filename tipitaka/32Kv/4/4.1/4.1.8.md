
[Home](/) / [32Kv Kathāvatthupāḷi](/tipitaka/32Kv.md) / [4 Niggahapaṇṇāsaka](/tipitaka/32Kv/4.md) / [4.1 Soḷasamavagga](/tipitaka/32Kv/4/4.1.md)

# 4.1.8 Rūpaṃvipākotikathā

### Niggahapaṇṇāsaka

### Soḷasamavagga

### Rūpaṃvipākotikathā

(765.)

2414\. ๐ Rūpaṃ vipākoti? Āmantā. Rūpaṃ sukhavedaniyaṃ dukkhavedaniyaṃ adukkhamasukhavedaniyaṃ, sukhāya vedanāya sampayuttaṃ, dukkhāya vedanāya sampayuttaṃ, adukkhamasukhāya vedanāya sampayuttaṃ, phassena sampayuttaṃ…pe…  cittena sampayuttaṃ, sārammaṇaṃ, atthi tassa āvaṭṭanā…pe…  paṇidhīti? Na hevaṃ vattabbe…pe…  nanu na sukhavedaniyaṃ na dukkhavedaniyaṃ…pe…  anārammaṇaṃ, natthi tassa āvaṭṭanā…pe…  paṇidhīti? Āmantā. Hañci na sukhavedaniyaṃ na dukkhavedaniyaṃ…pe…  anārammaṇaṃ, natthi tassa āvaṭṭanā…pe…  paṇidhi, no ca vata re vattabbe—  “rūpaṃ vipāko”ti.

(766.)

2415\. ๐ Phasso vipāko, phasso sukhavedaniyo dukkhavedaniyo…pe…  sārammaṇo, atthi tassa āvaṭṭanā…pe…  paṇidhīti? Āmantā. Rūpaṃ vipāko, rūpaṃ sukhavedaniyaṃ dukkhavedaniyaṃ…pe…  sārammaṇaṃ, atthi tassa āvaṭṭanā…pe…  paṇidhīti? Na hevaṃ vattabbe…pe… .

2416\. ๐ Rūpaṃ vipāko, rūpaṃ na sukhavedaniyaṃ na dukkhavedaniyaṃ…pe…  anārammaṇaṃ, natthi tassa āvaṭṭanā…pe…  paṇidhīti? Āmantā. Phasso vipāko, phasso na sukhavedaniyo na dukkhavedaniyo…pe…  anārammaṇo, natthi tassa āvaṭṭanā…pe…  paṇidhīti? Na hevaṃ vattabbe…pe… .

(767.)

2417\. × Na vattabbaṃ—  “rūpaṃ vipāko”ti? Āmantā. Nanu kammassa katattā uppannā cittacetasikā dhammā vipākoti? Āmantā. Hañci kammassa katattā uppannā cittacetasikā dhammā vipāko, tena vata re vattabbe—  “kammassa katattā uppannaṃ rūpaṃ vipāko”ti.

---

2418\. Rūpaṃ vipākotikathā niṭṭhitā.



[Go to previous page (4.1.7 Rūpaṃkusalākusalantikathā)](/tipitaka/32Kv/4/4.1/4.1.7.md) / [Go to parent page (4.1 Soḷasamavagga)](/tipitaka/32Kv/4/4.1.md) / [Go to next page (4.1.9 Rūpaṃrūpāvacarārūpāvacarantikathā)](/tipitaka/32Kv/4/4.1/4.1.9.md)


