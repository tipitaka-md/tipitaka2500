
[Home](/) / [32Kv Kathāvatthupāḷi](../../../32Kv.md) / [4 Niggahapaṇṇāsaka](../../4.md) / [4.1 Soḷasamavagga](../4.1.md)

# 4.1.2 Paggahakathā

* Niggahapaṇṇāsaka

* Soḷasamavagga

* Paggahakathā

(745.)

2361\. ๐ Paro parassa cittaṃ paggaṇhātīti? Āmantā. Paro parassa cittaṃ “mā rajji”, “mā dussi”, “mā muyhi”, “mā kilissī”ti paggaṇhātīti? Na hevaṃ vattabbe…pe…  paro parassa cittaṃ paggaṇhātīti? Āmantā. Paro parassa alobhaṃ kusalamūlaṃ janeti…  adosaṃ kusalamūlaṃ janeti…  amohaṃ kusalamūlaṃ janeti…  saddhaṃ janeti…  vīriyaṃ janeti…  satiṃ janeti…  samādhiṃ janeti…  paññaṃ janetīti? Na hevaṃ vattabbe…pe…  paro parassa cittaṃ paggaṇhātīti? Āmantā. Paro parassa uppanno phasso “mā nirujjhī”ti paggaṇhātīti? Na hevaṃ vattabbe…pe…  paro parassa uppannā vedanā…pe…  uppannā paññā “mā nirujjhī”ti paggaṇhātīti? Na hevaṃ vattabbe…pe… .

2362\. ๐ Paro parassa cittaṃ paggaṇhātīti? Āmantā. Paro parassa atthāya rāgaṃ pajahati…  dosaṃ pajahati…  mohaṃ pajahati…pe…  anottappaṃ pajahatīti? Na hevaṃ vattabbe…pe… .

2363\. ๐ Paro parassa cittaṃ paggaṇhātīti? Āmantā. Paro parassa atthāya maggaṃ bhāveti…  satipaṭṭhānaṃ bhāveti…pe…  bojjhaṅgaṃ bhāvetīti? Na hevaṃ vattabbe…pe… .

2364\. ๐ Paro parassa cittaṃ paggaṇhātīti? Āmantā. Paro parassa atthāya dukkhaṃ parijānāti…pe…  maggaṃ bhāvetīti? Na hevaṃ vattabbe…pe… .

2365\. ๐ Paro parassa cittaṃ paggaṇhātīti? Āmantā. Añño aññassa kārako, paraṃkataṃ sukhaṃ dukkhaṃ añño karoti añño paṭisaṃvedetīti? Na hevaṃ vattabbe…pe… .

2366\. ๐ Paro parassa cittaṃ paggaṇhātīti? Āmantā. Nanu vuttaṃ bhagavatā—

2367\. _“Attanāva kataṃ pāpaṃ,_  
_…pe…_  
_Nāñño aññaṃ visodhaye”ti._  


2368\. Attheva suttantoti? Āmantā. Tena hi na vattabbaṃ—  “paro parassa cittaṃ paggaṇhātī”ti.

(746.)

2369\. × Na vattabbaṃ—  “paro parassa cittaṃ paggaṇhātī”ti? Āmantā. Nanu atthi balappattā, atthi vasībhūtāti? Āmantā. Hañci atthi balappattā, atthi vasībhūtā, tena vata re vattabbe—  “paro parassa cittaṃ paggaṇhātī”ti.

---

2370\. Paggahakathā niṭṭhitā.



[Go to previous page (4.1.1 Niggahakathā)](4.1.1.md) / [Go to parent page (4.1 Soḷasamavagga)](../4.1.md) / [Go to next page (4.1.3 Sukhānuppadānakathā)](4.1.3.md)


