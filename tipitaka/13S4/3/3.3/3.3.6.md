
[Home](/) / [13S4 Saḷāyatanavaggasaṃyuttapāḷi](../../../13S4.md) / [3 Mātugāmasaṃyutta](../../3.md) / [3.3 Balavagga](../3.3.md)

# 𑁩𑁇𑁩𑁇𑁬 𑀦𑀸𑀲𑁂𑀦𑁆𑀢𑀺𑀲𑀼𑀢𑁆𑀢

### 𑀫𑀸𑀢𑀼𑀕𑀸𑀫𑀲𑀁𑀬𑀼𑀢𑁆𑀢

### 𑀩𑀮𑀯𑀕𑁆𑀕

### 𑀦𑀸𑀲𑁂𑀦𑁆𑀢𑀺𑀲𑀼𑀢𑁆𑀢

(309.)

1309\. “𑀧𑀜𑁆𑀘𑀺𑀫𑀸𑀦𑀺, 𑀪𑀺𑀓𑁆𑀔𑀯𑁂, 𑀫𑀸𑀢𑀼𑀕𑀸𑀫𑀲𑁆𑀲 𑀩𑀮𑀸𑀦𑀺𑁇 𑀓𑀢𑀫𑀸𑀦𑀺 𑀧𑀜𑁆𑀘? 𑀭𑀽𑀧𑀩𑀮𑀁, 𑀪𑁄𑀕𑀩𑀮𑀁, 𑀜𑀸𑀢𑀺𑀩𑀮𑀁, 𑀧𑀼𑀢𑁆𑀢𑀩𑀮𑀁, 𑀲𑀻𑀮𑀩𑀮𑀁𑁇 𑀭𑀽𑀧𑀩𑀮𑁂𑀦 𑀘, 𑀪𑀺𑀓𑁆𑀔𑀯𑁂, 𑀫𑀸𑀢𑀼𑀕𑀸𑀫𑁄 𑀲𑀫𑀦𑁆𑀦𑀸𑀕𑀢𑁄 𑀳𑁄𑀢𑀺, 𑀦 𑀘 𑀲𑀻𑀮𑀩𑀮𑁂𑀦, 𑀦𑀸𑀲𑁂𑀦𑁆𑀢𑁂𑀯 𑀦𑀁, 𑀓𑀼𑀮𑁂 𑀦 𑀯𑀸𑀲𑁂𑀦𑁆𑀢𑀺𑁇 𑀭𑀽𑀧𑀩𑀮𑁂𑀦 𑀘, 𑀪𑀺𑀓𑁆𑀔𑀯𑁂, 𑀫𑀸𑀢𑀼𑀕𑀸𑀫𑁄 𑀲𑀫𑀦𑁆𑀦𑀸𑀕𑀢𑁄 𑀳𑁄𑀢𑀺, 𑀪𑁄𑀕𑀩𑀮𑁂𑀦 𑀘, 𑀦 𑀘 𑀲𑀻𑀮𑀩𑀮𑁂𑀦, 𑀦𑀸𑀲𑁂𑀦𑁆𑀢𑁂𑀯 𑀦𑀁, 𑀓𑀼𑀮𑁂 𑀦 𑀯𑀸𑀲𑁂𑀦𑁆𑀢𑀺𑁇 𑀭𑀽𑀧𑀩𑀮𑁂𑀦 𑀘, 𑀪𑀺𑀓𑁆𑀔𑀯𑁂, 𑀫𑀸𑀢𑀼𑀕𑀸𑀫𑁄 𑀲𑀫𑀦𑁆𑀦𑀸𑀕𑀢𑁄 𑀳𑁄𑀢𑀺, 𑀪𑁄𑀕𑀩𑀮𑁂𑀦 𑀘, 𑀜𑀸𑀢𑀺𑀩𑀮𑁂𑀦 𑀘, 𑀦 𑀘 𑀲𑀻𑀮𑀩𑀮𑁂𑀦, 𑀦𑀸𑀲𑁂𑀦𑁆𑀢𑁂𑀯 𑀦𑀁, 𑀓𑀼𑀮𑁂 𑀦 𑀯𑀸𑀲𑁂𑀦𑁆𑀢𑀺𑁇 𑀭𑀽𑀧𑀩𑀮𑁂𑀦 𑀘, 𑀪𑀺𑀓𑁆𑀔𑀯𑁂, 𑀫𑀸𑀢𑀼𑀕𑀸𑀫𑁄 𑀲𑀫𑀦𑁆𑀦𑀸𑀕𑀢𑁄 𑀳𑁄𑀢𑀺, 𑀪𑁄𑀕𑀩𑀮𑁂𑀦 𑀘, 𑀜𑀸𑀢𑀺𑀩𑀮𑁂𑀦 𑀘, 𑀧𑀼𑀢𑁆𑀢𑀩𑀮𑁂𑀦 𑀘, 𑀦 𑀘 𑀲𑀻𑀮𑀩𑀮𑁂𑀦, 𑀦𑀸𑀲𑁂𑀦𑁆𑀢𑁂𑀯 𑀦𑀁, 𑀓𑀼𑀮𑁂 𑀦 𑀯𑀸𑀲𑁂𑀦𑁆𑀢𑀺𑁇 𑀲𑀻𑀮𑀩𑀮𑁂𑀦 𑀘, 𑀪𑀺𑀓𑁆𑀔𑀯𑁂, 𑀫𑀸𑀢𑀼𑀕𑀸𑀫𑁄 𑀲𑀫𑀦𑁆𑀦𑀸𑀕𑀢𑁄 𑀳𑁄𑀢𑀺, 𑀦 𑀘 𑀭𑀽𑀧𑀩𑀮𑁂𑀦, 𑀯𑀸𑀲𑁂𑀦𑁆𑀢𑁂𑀯 𑀦𑀁, 𑀓𑀼𑀮𑁂 𑀦 𑀦𑀸𑀲𑁂𑀦𑁆𑀢𑀺𑁇 𑀲𑀻𑀮𑀩𑀮𑁂𑀦 𑀘, 𑀪𑀺𑀓𑁆𑀔𑀯𑁂, 𑀫𑀸𑀢𑀼𑀕𑀸𑀫𑁄 𑀲𑀫𑀦𑁆𑀦𑀸𑀕𑀢𑁄 𑀳𑁄𑀢𑀺, 𑀦 𑀘 𑀪𑁄𑀕𑀩𑀮𑁂𑀦, 𑀯𑀸𑀲𑁂𑀦𑁆𑀢𑁂𑀯 𑀦𑀁, 𑀓𑀼𑀮𑁂 𑀦 𑀦𑀸𑀲𑁂𑀦𑁆𑀢𑀺𑁇 𑀲𑀻𑀮𑀩𑀮𑁂𑀦 𑀘, 𑀪𑀺𑀓𑁆𑀔𑀯𑁂, 𑀫𑀸𑀢𑀼𑀕𑀸𑀫𑁄 𑀲𑀫𑀦𑁆𑀦𑀸𑀕𑀢𑁄 𑀳𑁄𑀢𑀺, 𑀦 𑀘 𑀜𑀸𑀢𑀺𑀩𑀮𑁂𑀦, 𑀯𑀸𑀲𑁂𑀦𑁆𑀢𑁂𑀯 𑀦𑀁, 𑀓𑀼𑀮𑁂 𑀦 𑀦𑀸𑀲𑁂𑀦𑁆𑀢𑀺𑁇 𑀲𑀻𑀮𑀩𑀮𑁂𑀦 𑀘, 𑀪𑀺𑀓𑁆𑀔𑀯𑁂, 𑀫𑀸𑀢𑀼𑀕𑀸𑀫𑁄 𑀲𑀫𑀦𑁆𑀦𑀸𑀕𑀢𑁄 𑀳𑁄𑀢𑀺, 𑀦 𑀘 𑀧𑀼𑀢𑁆𑀢𑀩𑀮𑁂𑀦, 𑀯𑀸𑀲𑁂𑀦𑁆𑀢𑁂𑀯 𑀦𑀁, 𑀓𑀼𑀮𑁂 𑀦 𑀦𑀸𑀲𑁂𑀦𑁆𑀢𑀺𑁇 𑀇𑀫𑀸𑀦𑀺 𑀔𑁄, 𑀪𑀺𑀓𑁆𑀔𑀯𑁂, 𑀧𑀜𑁆𑀘 𑀫𑀸𑀢𑀼𑀕𑀸𑀫𑀲𑁆𑀲 𑀩𑀮𑀸𑀦𑀻”𑀢𑀺𑁇

---

1310\. 𑀙𑀝𑁆𑀞𑀁𑁇



[Go to previous page (3.3.5 Aṅgasutta)](3.3.5.md) / [Go to parent page (3.3 Balavagga)](../3.3.md) / [Go to next page (3.3.7 Hetusutta)](3.3.7.md)


