
[Home](/) / [13S4 Saḷāyatanavaggasaṃyuttapāḷi](/tipitaka/13S4.md) / [1 Saḷāyatanasaṃyutta](/tipitaka/13S4/1.md) / [1.4 Catutthapaṇṇāsaka](/tipitaka/13S4/1/1.4.md) / [1.4.4 Āsīvisavagga](/tipitaka/13S4/1/1.4/1.4.4.md)

# 𑁧𑁇𑁪𑁇𑁪𑁇𑁧𑁧 𑀬𑀯𑀓𑀮𑀸𑀧𑀺𑀲𑀼𑀢𑁆𑀢

### 𑀲𑀍𑀆𑀬𑀢𑀦𑀲𑀁𑀬𑀼𑀢𑁆𑀢

### 𑀘𑀢𑀼𑀢𑁆𑀣𑀧𑀡𑁆𑀡𑀸𑀲𑀓

### 𑀆𑀲𑀻𑀯𑀺𑀲𑀯𑀕𑁆𑀕

### 𑀬𑀯𑀓𑀮𑀸𑀧𑀺𑀲𑀼𑀢𑁆𑀢

(248.)

1079\. “𑀲𑁂𑀬𑁆𑀬𑀣𑀸𑀧𑀺, 𑀪𑀺𑀓𑁆𑀔𑀯𑁂, 𑀬𑀯𑀓𑀮𑀸𑀧𑀻 𑀘𑀸𑀢𑀼𑀫𑀳𑀸𑀧𑀣𑁂 𑀦𑀺𑀓𑁆𑀔𑀺𑀢𑁆𑀢𑀸 𑀅𑀲𑁆𑀲𑁇 𑀅𑀣 𑀙 𑀧𑀼𑀭𑀺𑀲𑀸 𑀆𑀕𑀘𑁆𑀙𑁂𑀬𑁆𑀬𑀼𑀁 𑀩𑁆𑀬𑀸𑀪𑀗𑁆𑀕𑀺𑀳𑀢𑁆𑀣𑀸𑁇 𑀢𑁂 𑀬𑀯𑀓𑀮𑀸𑀧𑀺𑀁 𑀙𑀳𑀺 𑀩𑁆𑀬𑀸𑀪𑀗𑁆𑀕𑀻𑀳𑀺 𑀳𑀦𑁂𑀬𑁆𑀬𑀼𑀁𑁇 𑀏𑀯𑀜𑁆𑀳𑀺 𑀲𑀸, 𑀪𑀺𑀓𑁆𑀔𑀯𑁂, 𑀬𑀯𑀓𑀮𑀸𑀧𑀻 𑀲𑀼𑀳𑀢𑀸 𑀅𑀲𑁆𑀲 𑀙𑀳𑀺 𑀩𑁆𑀬𑀸𑀪𑀗𑁆𑀕𑀻𑀳𑀺 𑀳𑀜𑁆𑀜𑀫𑀸𑀦𑀸𑁇 𑀅𑀣 𑀲𑀢𑁆𑀢𑀫𑁄 𑀧𑀼𑀭𑀺𑀲𑁄 𑀆𑀕𑀘𑁆𑀙𑁂𑀬𑁆𑀬 𑀩𑁆𑀬𑀸𑀪𑀗𑁆𑀕𑀺𑀳𑀢𑁆𑀣𑁄𑁇 𑀲𑁄 𑀢𑀁 𑀬𑀯𑀓𑀮𑀸𑀧𑀺𑀁 𑀲𑀢𑁆𑀢𑀫𑀸𑀬 𑀩𑁆𑀬𑀸𑀪𑀗𑁆𑀕𑀺𑀬𑀸 𑀳𑀦𑁂𑀬𑁆𑀬𑁇 𑀏𑀯𑀜𑁆𑀳𑀺 𑀲𑀸 𑀪𑀺𑀓𑁆𑀔𑀯𑁂, 𑀬𑀯𑀓𑀮𑀸𑀧𑀻 𑀲𑀼𑀳𑀢𑀢𑀭𑀸 𑀅𑀲𑁆𑀲, 𑀲𑀢𑁆𑀢𑀫𑀸𑀬 𑀩𑁆𑀬𑀸𑀪𑀗𑁆𑀕𑀺𑀬𑀸 𑀳𑀜𑁆𑀜𑀫𑀸𑀦𑀸𑁇 𑀏𑀯𑀫𑁂𑀯 𑀔𑁄, 𑀪𑀺𑀓𑁆𑀔𑀯𑁂, 𑀅𑀲𑁆𑀲𑀼𑀢𑀯𑀸 𑀧𑀼𑀣𑀼𑀚𑁆𑀚𑀦𑁄 𑀘𑀓𑁆𑀔𑀼𑀲𑁆𑀫𑀺𑀁 𑀳𑀜𑁆𑀜𑀢𑀺 𑀫𑀦𑀸𑀧𑀸𑀫𑀦𑀸𑀧𑁂𑀳𑀺 𑀭𑀽𑀧𑁂𑀳𑀺…𑀧𑁂…  𑀚𑀺𑀯𑁆𑀳𑀸𑀬 𑀳𑀜𑁆𑀜𑀢𑀺 𑀫𑀦𑀸𑀧𑀸𑀫𑀦𑀸𑀧𑁂𑀳𑀺 𑀭𑀲𑁂𑀳𑀺…𑀧𑁂…  𑀫𑀦𑀲𑁆𑀫𑀺𑀁 𑀳𑀜𑁆𑀜𑀢𑀺 𑀫𑀦𑀸𑀧𑀸𑀫𑀦𑀸𑀧𑁂𑀳𑀺 𑀥𑀫𑁆𑀫𑁂𑀳𑀺𑁇 𑀲𑀘𑁂 𑀲𑁄, 𑀪𑀺𑀓𑁆𑀔𑀯𑁂, 𑀅𑀲𑁆𑀲𑀼𑀢𑀯𑀸 𑀧𑀼𑀣𑀼𑀚𑁆𑀚𑀦𑁄 𑀆𑀬𑀢𑀺𑀁 𑀧𑀼𑀦𑀩𑁆𑀪𑀯𑀸𑀬 𑀘𑁂𑀢𑁂𑀢𑀺, 𑀏𑀯𑀜𑁆𑀳𑀺 𑀲𑁄, 𑀪𑀺𑀓𑁆𑀔𑀯𑁂, 𑀫𑁄𑀖𑀧𑀼𑀭𑀺𑀲𑁄 𑀲𑀼𑀳𑀢𑀢𑀭𑁄 𑀳𑁄𑀢𑀺, 𑀲𑁂𑀬𑁆𑀬𑀣𑀸𑀧𑀺 𑀲𑀸 𑀬𑀯𑀓𑀮𑀸𑀧𑀻 𑀲𑀢𑁆𑀢𑀫𑀸𑀬 𑀩𑁆𑀬𑀸𑀪𑀗𑁆𑀕𑀺𑀬𑀸 𑀳𑀜𑁆𑀜𑀫𑀸𑀦𑀸𑁇

1080\. 𑀪𑀽𑀢𑀧𑀼𑀩𑁆𑀩𑀁, 𑀪𑀺𑀓𑁆𑀔𑀯𑁂, 𑀤𑁂𑀯𑀸𑀲𑀼𑀭𑀲𑀗𑁆𑀕𑀸𑀫𑁄 𑀲𑀫𑀼𑀧𑀩𑁆𑀬𑀽𑀍𑀳𑁄 𑀅𑀳𑁄𑀲𑀺𑁇 𑀅𑀣 𑀔𑁄, 𑀪𑀺𑀓𑁆𑀔𑀯𑁂, 𑀯𑁂𑀧𑀘𑀺𑀢𑁆𑀢𑀺 𑀅𑀲𑀼𑀭𑀺𑀦𑁆𑀤𑁄 𑀅𑀲𑀼𑀭𑁂 𑀆𑀫𑀦𑁆𑀢𑁂𑀲𑀺—  ‘𑀲𑀘𑁂, 𑀫𑀸𑀭𑀺𑀲𑀸, 𑀤𑁂𑀯𑀸𑀲𑀼𑀭𑀲𑀗𑁆𑀕𑀸𑀫𑁂 𑀲𑀫𑀼𑀧𑀩𑁆𑀬𑀽𑀍𑀳𑁂 𑀅𑀲𑀼𑀭𑀸 𑀚𑀺𑀦𑁂𑀬𑁆𑀬𑀼𑀁 𑀤𑁂𑀯𑀸 𑀧𑀭𑀸𑀚𑀺𑀦𑁂𑀬𑁆𑀬𑀼𑀁, 𑀬𑁂𑀦 𑀦𑀁 𑀲𑀓𑁆𑀓𑀁 𑀤𑁂𑀯𑀸𑀦𑀫𑀺𑀦𑁆𑀤𑀁 𑀓𑀡𑁆𑀞𑀧𑀜𑁆𑀘𑀫𑁂𑀳𑀺 𑀩𑀦𑁆𑀥𑀦𑁂𑀳𑀺 𑀩𑀦𑁆𑀥𑀺𑀢𑁆𑀯𑀸 𑀫𑀫 𑀲𑀦𑁆𑀢𑀺𑀓𑁂 𑀆𑀦𑁂𑀬𑁆𑀬𑀸𑀣 𑀅𑀲𑀼𑀭𑀧𑀼𑀭𑀦𑁆’𑀢𑀺𑁇 𑀲𑀓𑁆𑀓𑁄𑀧𑀺 𑀔𑁄, 𑀪𑀺𑀓𑁆𑀔𑀯𑁂, 𑀤𑁂𑀯𑀸𑀦𑀫𑀺𑀦𑁆𑀤𑁄 𑀤𑁂𑀯𑁂 𑀢𑀸𑀯𑀢𑀺𑀁𑀲𑁂 𑀆𑀫𑀦𑁆𑀢𑁂𑀲𑀺—  ‘𑀲𑀘𑁂, 𑀫𑀸𑀭𑀺𑀲𑀸, 𑀤𑁂𑀯𑀸𑀲𑀼𑀭𑀲𑀗𑁆𑀕𑀸𑀫𑁂 𑀲𑀫𑀼𑀧𑀩𑁆𑀬𑀽𑀍𑀳𑁂 𑀤𑁂𑀯𑀸 𑀚𑀺𑀦𑁂𑀬𑁆𑀬𑀼𑀁 𑀅𑀲𑀼𑀭𑀸 𑀧𑀭𑀸𑀚𑀺𑀦𑁂𑀬𑁆𑀬𑀼𑀁, 𑀬𑁂𑀦 𑀦𑀁 𑀯𑁂𑀧𑀘𑀺𑀢𑁆𑀢𑀺𑀁 𑀅𑀲𑀼𑀭𑀺𑀦𑁆𑀤𑀁 𑀓𑀡𑁆𑀞𑀧𑀜𑁆𑀘𑀫𑁂𑀳𑀺 𑀩𑀦𑁆𑀥𑀦𑁂𑀳𑀺 𑀩𑀦𑁆𑀥𑀺𑀢𑁆𑀯𑀸 𑀫𑀫 𑀲𑀦𑁆𑀢𑀺𑀓𑁂 𑀆𑀦𑁂𑀬𑁆𑀬𑀸𑀣 𑀲𑀼𑀥𑀫𑁆𑀫𑀁 𑀤𑁂𑀯𑀲𑀪𑀦𑁆’𑀢𑀺𑁇 𑀢𑀲𑁆𑀫𑀺𑀁 𑀔𑁄 𑀧𑀦, 𑀪𑀺𑀓𑁆𑀔𑀯𑁂, 𑀲𑀗𑁆𑀕𑀸𑀫𑁂 𑀤𑁂𑀯𑀸 𑀚𑀺𑀦𑀺𑀁𑀲𑀼, 𑀅𑀲𑀼𑀭𑀸 𑀧𑀭𑀸𑀚𑀺𑀦𑀺𑀁𑀲𑀼𑁇 𑀅𑀣 𑀔𑁄, 𑀪𑀺𑀓𑁆𑀔𑀯𑁂, 𑀤𑁂𑀯𑀸 𑀢𑀸𑀯𑀢𑀺𑀁𑀲𑀸 𑀯𑁂𑀧𑀘𑀺𑀢𑁆𑀢𑀺𑀁 𑀅𑀲𑀼𑀭𑀺𑀦𑁆𑀤𑀁 𑀓𑀡𑁆𑀞𑀧𑀜𑁆𑀘𑀫𑁂𑀳𑀺 𑀩𑀦𑁆𑀥𑀦𑁂𑀳𑀺 𑀩𑀦𑁆𑀥𑀺𑀢𑁆𑀯𑀸 𑀲𑀓𑁆𑀓𑀲𑁆𑀲 𑀤𑁂𑀯𑀸𑀦𑀫𑀺𑀦𑁆𑀤𑀲𑁆𑀲 𑀲𑀦𑁆𑀢𑀺𑀓𑁂 𑀆𑀦𑁂𑀲𑀼𑀁 𑀲𑀼𑀥𑀫𑁆𑀫𑀁 𑀤𑁂𑀯𑀲𑀪𑀁𑁇 𑀢𑀢𑁆𑀭 𑀲𑀼𑀤𑀁, 𑀪𑀺𑀓𑁆𑀔𑀯𑁂, 𑀯𑁂𑀧𑀘𑀺𑀢𑁆𑀢𑀺 𑀅𑀲𑀼𑀭𑀺𑀦𑁆𑀤𑁄 𑀓𑀡𑁆𑀞𑀧𑀜𑁆𑀘𑀫𑁂𑀳𑀺 𑀩𑀦𑁆𑀥𑀦𑁂𑀳𑀺 𑀩𑀤𑁆𑀥𑁄 𑀳𑁄𑀢𑀺𑁇 𑀬𑀤𑀸 𑀔𑁄, 𑀪𑀺𑀓𑁆𑀔𑀯𑁂, 𑀯𑁂𑀧𑀘𑀺𑀢𑁆𑀢𑀺𑀲𑁆𑀲 𑀅𑀲𑀼𑀭𑀺𑀦𑁆𑀤𑀲𑁆𑀲 𑀏𑀯𑀁 𑀳𑁄𑀢𑀺—  ‘𑀥𑀫𑁆𑀫𑀺𑀓𑀸 𑀔𑁄 𑀤𑁂𑀯𑀸, 𑀅𑀥𑀫𑁆𑀫𑀺𑀓𑀸 𑀅𑀲𑀼𑀭𑀸, 𑀇𑀥𑁂𑀯 𑀤𑀸𑀦𑀸𑀳𑀁 𑀤𑁂𑀯𑀧𑀼𑀭𑀁 𑀕𑀘𑁆𑀙𑀸𑀫𑀻’𑀢𑀺𑁇 𑀅𑀣 𑀓𑀡𑁆𑀞𑀧𑀜𑁆𑀘𑀫𑁂𑀳𑀺 𑀩𑀦𑁆𑀥𑀦𑁂𑀳𑀺 𑀫𑀼𑀢𑁆𑀢𑀁 𑀅𑀢𑁆𑀢𑀸𑀦𑀁 𑀲𑀫𑀦𑀼𑀧𑀲𑁆𑀲𑀢𑀺, 𑀤𑀺𑀩𑁆𑀩𑁂𑀳𑀺 𑀘 𑀧𑀜𑁆𑀘𑀳𑀺 𑀓𑀸𑀫𑀕𑀼𑀡𑁂𑀳𑀺 𑀲𑀫𑀧𑁆𑀧𑀺𑀢𑁄 𑀲𑀫𑀗𑁆𑀕𑀻𑀪𑀽𑀢𑁄 𑀧𑀭𑀺𑀘𑀸𑀭𑁂𑀢𑀺𑁇 𑀬𑀤𑀸 𑀘 𑀔𑁄, 𑀪𑀺𑀓𑁆𑀔𑀯𑁂, 𑀯𑁂𑀧𑀘𑀺𑀢𑁆𑀢𑀺𑀲𑁆𑀲 𑀅𑀲𑀼𑀭𑀺𑀦𑁆𑀤𑀲𑁆𑀲 𑀏𑀯𑀁 𑀳𑁄𑀢𑀺—  ‘𑀥𑀫𑁆𑀫𑀺𑀓𑀸 𑀔𑁄 𑀅𑀲𑀼𑀭𑀸, 𑀅𑀥𑀫𑁆𑀫𑀺𑀓𑀸 𑀤𑁂𑀯𑀸, 𑀢𑀢𑁆𑀣𑁂𑀯 𑀤𑀸𑀦𑀸𑀳𑀁 𑀅𑀲𑀼𑀭𑀧𑀼𑀭𑀁 𑀕𑀫𑀺𑀲𑁆𑀲𑀸𑀫𑀻’𑀢𑀺, 𑀅𑀣 𑀓𑀡𑁆𑀞𑀧𑀜𑁆𑀘𑀫𑁂𑀳𑀺 𑀩𑀦𑁆𑀥𑀦𑁂𑀳𑀺 𑀩𑀤𑁆𑀥𑀁 𑀅𑀢𑁆𑀢𑀸𑀦𑀁 𑀲𑀫𑀦𑀼𑀧𑀲𑁆𑀲𑀢𑀺𑁇 𑀤𑀺𑀩𑁆𑀩𑁂𑀳𑀺 𑀘 𑀧𑀜𑁆𑀘𑀳𑀺 𑀓𑀸𑀫𑀕𑀼𑀡𑁂𑀳𑀺 𑀧𑀭𑀺𑀳𑀸𑀬𑀢𑀺𑁇 𑀏𑀯𑀁 𑀲𑀼𑀔𑀼𑀫𑀁 𑀔𑁄, 𑀪𑀺𑀓𑁆𑀔𑀯𑁂, 𑀯𑁂𑀧𑀘𑀺𑀢𑁆𑀢𑀺𑀩𑀦𑁆𑀥𑀦𑀁𑁇 𑀢𑀢𑁄 𑀲𑀼𑀔𑀼𑀫𑀢𑀭𑀁 𑀫𑀸𑀭𑀩𑀦𑁆𑀥𑀦𑀁𑁇 𑀫𑀜𑁆𑀜𑀫𑀸𑀦𑁄 𑀔𑁄, 𑀪𑀺𑀓𑁆𑀔𑀯𑁂, 𑀩𑀤𑁆𑀥𑁄 𑀫𑀸𑀭𑀲𑁆𑀲, 𑀅𑀫𑀜𑁆𑀜𑀫𑀸𑀦𑁄 𑀫𑀼𑀢𑁆𑀢𑁄 𑀧𑀸𑀧𑀺𑀫𑀢𑁄𑁇

1081\. ‘𑀅𑀲𑁆𑀫𑀻’𑀢𑀺, 𑀪𑀺𑀓𑁆𑀔𑀯𑁂, 𑀫𑀜𑁆𑀜𑀺𑀢𑀫𑁂𑀢𑀁, ‘𑀅𑀬𑀫𑀳𑀫𑀲𑁆𑀫𑀻’𑀢𑀺 𑀫𑀜𑁆𑀜𑀺𑀢𑀫𑁂𑀢𑀁, ‘𑀪𑀯𑀺𑀲𑁆𑀲𑀦𑁆’𑀢𑀺 𑀫𑀜𑁆𑀜𑀺𑀢𑀫𑁂𑀢𑀁, ‘𑀦 𑀪𑀯𑀺𑀲𑁆𑀲𑀦𑁆’𑀢𑀺 𑀫𑀜𑁆𑀜𑀺𑀢𑀫𑁂𑀢𑀁, ‘𑀭𑀽𑀧𑀻 𑀪𑀯𑀺𑀲𑁆𑀲𑀦𑁆’𑀢𑀺 𑀫𑀜𑁆𑀜𑀺𑀢𑀫𑁂𑀢𑀁, ‘𑀅𑀭𑀽𑀧𑀻 𑀪𑀯𑀺𑀲𑁆𑀲𑀦𑁆’𑀢𑀺 𑀫𑀜𑁆𑀜𑀺𑀢𑀫𑁂𑀢𑀁, ‘𑀲𑀜𑁆𑀜𑀻 𑀪𑀯𑀺𑀲𑁆𑀲𑀦𑁆’𑀢𑀺 𑀫𑀜𑁆𑀜𑀺𑀢𑀫𑁂𑀢𑀁, ‘𑀅𑀲𑀜𑁆𑀜𑀻 𑀪𑀯𑀺𑀲𑁆𑀲𑀦𑁆’𑀢𑀺 𑀫𑀜𑁆𑀜𑀺𑀢𑀫𑁂𑀢𑀁, ‘𑀦𑁂𑀯𑀲𑀜𑁆𑀜𑀻𑀦𑀸𑀲𑀜𑁆𑀜𑀻 𑀪𑀯𑀺𑀲𑁆𑀲𑀦𑁆’𑀢𑀺 𑀫𑀜𑁆𑀜𑀺𑀢𑀫𑁂𑀢𑀁𑁇 𑀫𑀜𑁆𑀜𑀺𑀢𑀁, 𑀪𑀺𑀓𑁆𑀔𑀯𑁂, 𑀭𑁄𑀕𑁄, 𑀫𑀜𑁆𑀜𑀺𑀢𑀁 𑀕𑀡𑁆𑀟𑁄, 𑀫𑀜𑁆𑀜𑀺𑀢𑀁 𑀲𑀮𑁆𑀮𑀁𑁇 𑀢𑀲𑁆𑀫𑀸𑀢𑀺𑀳, 𑀪𑀺𑀓𑁆𑀔𑀯𑁂, ‘𑀅𑀫𑀜𑁆𑀜𑀫𑀸𑀦𑁂𑀦 𑀘𑁂𑀢𑀲𑀸 𑀯𑀺𑀳𑀭𑀺𑀲𑁆𑀲𑀸𑀫𑀸’𑀢𑀺—  𑀏𑀯𑀜𑁆𑀳𑀺 𑀯𑁄, 𑀪𑀺𑀓𑁆𑀔𑀯𑁂, 𑀲𑀺𑀓𑁆𑀔𑀺𑀢𑀩𑁆𑀩𑀁𑁇

1082\. ‘𑀅𑀲𑁆𑀫𑀻’𑀢𑀺, 𑀪𑀺𑀓𑁆𑀔𑀯𑁂, 𑀇𑀜𑁆𑀚𑀺𑀢𑀫𑁂𑀢𑀁, ‘𑀅𑀬𑀫𑀳𑀫𑀲𑁆𑀫𑀻’𑀢𑀺 𑀇𑀜𑁆𑀚𑀺𑀢𑀫𑁂𑀢𑀁, ‘𑀪𑀯𑀺𑀲𑁆𑀲𑀦𑁆’𑀢𑀺 𑀇𑀜𑁆𑀚𑀺𑀢𑀫𑁂𑀢𑀁, ‘𑀦 𑀪𑀯𑀺𑀲𑁆𑀲𑀦𑁆’𑀢𑀺 𑀇𑀜𑁆𑀚𑀺𑀢𑀫𑁂𑀢𑀁, ‘𑀭𑀽𑀧𑀻 𑀪𑀯𑀺𑀲𑁆𑀲𑀦𑁆’𑀢𑀺 𑀇𑀜𑁆𑀚𑀺𑀢𑀫𑁂𑀢𑀁, ‘𑀅𑀭𑀽𑀧𑀻 𑀪𑀯𑀺𑀲𑁆𑀲𑀦𑁆’𑀢𑀺 𑀇𑀜𑁆𑀚𑀺𑀢𑀫𑁂𑀢𑀁, ‘𑀲𑀜𑁆𑀜𑀻 𑀪𑀯𑀺𑀲𑁆𑀲𑀦𑁆’𑀢𑀺 𑀇𑀜𑁆𑀚𑀺𑀢𑀫𑁂𑀢𑀁, ‘𑀅𑀲𑀜𑁆𑀜𑀻 𑀪𑀯𑀺𑀲𑁆𑀲𑀦𑁆’𑀢𑀺 𑀇𑀜𑁆𑀚𑀺𑀢𑀫𑁂𑀢𑀁, ‘𑀦𑁂𑀯𑀲𑀜𑁆𑀜𑀻𑀦𑀸𑀲𑀜𑁆𑀜𑀻 𑀪𑀯𑀺𑀲𑁆𑀲𑀦𑁆’𑀢𑀺 𑀇𑀜𑁆𑀚𑀺𑀢𑀫𑁂𑀢𑀁𑁇 𑀇𑀜𑁆𑀚𑀺𑀢𑀁, 𑀪𑀺𑀓𑁆𑀔𑀯𑁂, 𑀭𑁄𑀕𑁄, 𑀇𑀜𑁆𑀚𑀺𑀢𑀁 𑀕𑀡𑁆𑀟𑁄, 𑀇𑀜𑁆𑀚𑀺𑀢𑀁 𑀲𑀮𑁆𑀮𑀁𑁇 𑀢𑀲𑁆𑀫𑀸𑀢𑀺𑀳, 𑀪𑀺𑀓𑁆𑀔𑀯𑁂, ‘𑀅𑀦𑀺𑀜𑁆𑀚𑀫𑀸𑀦𑁂𑀦 𑀘𑁂𑀢𑀲𑀸 𑀯𑀺𑀳𑀭𑀺𑀲𑁆𑀲𑀸𑀫𑀸’𑀢𑀺—  𑀏𑀯𑀜𑁆𑀳𑀺 𑀯𑁄, 𑀪𑀺𑀓𑁆𑀔𑀯𑁂, 𑀲𑀺𑀓𑁆𑀔𑀺𑀢𑀩𑁆𑀩𑀁𑁇

1083\. ‘𑀅𑀲𑁆𑀫𑀻’𑀢𑀺, 𑀪𑀺𑀓𑁆𑀔𑀯𑁂, 𑀨𑀦𑁆𑀤𑀺𑀢𑀫𑁂𑀢𑀁, ‘𑀅𑀬𑀫𑀳𑀫𑀲𑁆𑀫𑀻’𑀢𑀺 𑀨𑀦𑁆𑀤𑀺𑀢𑀫𑁂𑀢𑀁, ‘𑀪𑀯𑀺𑀲𑁆𑀲𑀦𑁆’𑀢𑀺…𑀧𑁂…  ‘𑀦 𑀪𑀯𑀺𑀲𑁆𑀲𑀦𑁆’𑀢𑀺…  ‘𑀭𑀽𑀧𑀻 𑀪𑀯𑀺𑀲𑁆𑀲𑀦𑁆’𑀢𑀺…  ‘𑀅𑀭𑀽𑀧𑀻 𑀪𑀯𑀺𑀲𑁆𑀲𑀦𑁆’𑀢𑀺…  ‘𑀲𑀜𑁆𑀜𑀻 𑀪𑀯𑀺𑀲𑁆𑀲𑀦𑁆’𑀢𑀺…  ‘𑀅𑀲𑀜𑁆𑀜𑀻 𑀪𑀯𑀺𑀲𑁆𑀲𑀦𑁆’𑀢𑀺…  ‘𑀦𑁂𑀯𑀲𑀜𑁆𑀜𑀻𑀦𑀸𑀲𑀜𑁆𑀜𑀻 𑀪𑀯𑀺𑀲𑁆𑀲𑀦𑁆’𑀢𑀺 𑀨𑀦𑁆𑀤𑀺𑀢𑀫𑁂𑀢𑀁𑁇 𑀨𑀦𑁆𑀤𑀺𑀢𑀁, 𑀪𑀺𑀓𑁆𑀔𑀯𑁂, 𑀭𑁄𑀕𑁄, 𑀨𑀦𑁆𑀤𑀺𑀢𑀁 𑀕𑀡𑁆𑀟𑁄, 𑀨𑀦𑁆𑀤𑀺𑀢𑀁 𑀲𑀮𑁆𑀮𑀁𑁇 𑀢𑀲𑁆𑀫𑀸𑀢𑀺𑀳, 𑀪𑀺𑀓𑁆𑀔𑀯𑁂, ‘𑀅𑀨𑀦𑁆𑀤𑀫𑀸𑀦𑁂𑀦 𑀘𑁂𑀢𑀲𑀸 𑀯𑀺𑀳𑀭𑀺𑀲𑁆𑀲𑀸𑀫𑀸’𑀢𑀺—  𑀏𑀯𑀜𑁆𑀳𑀺 𑀯𑁄, 𑀪𑀺𑀓𑁆𑀔𑀯𑁂, 𑀲𑀺𑀓𑁆𑀔𑀺𑀢𑀩𑁆𑀩𑀁𑁇

1084\. ‘𑀅𑀲𑁆𑀫𑀻’𑀢𑀺, 𑀪𑀺𑀓𑁆𑀔𑀯𑁂, 𑀧𑀧𑀜𑁆𑀘𑀺𑀢𑀫𑁂𑀢𑀁, ‘𑀅𑀬𑀫𑀳𑀫𑀲𑁆𑀫𑀻’𑀢𑀺 𑀧𑀧𑀜𑁆𑀘𑀺𑀢𑀫𑁂𑀢𑀁, ‘𑀪𑀯𑀺𑀲𑁆𑀲𑀦𑁆’𑀢𑀺…𑀧𑁂…  ‘𑀦 𑀪𑀯𑀺𑀲𑁆𑀲𑀦𑁆’𑀢𑀺…  ‘𑀭𑀽𑀧𑀻 𑀪𑀯𑀺𑀲𑁆𑀲𑀦𑁆’𑀢𑀺…  ‘𑀅𑀭𑀽𑀧𑀻 𑀪𑀯𑀺𑀲𑁆𑀲𑀦𑁆’𑀢𑀺…  ‘𑀲𑀜𑁆𑀜𑀻 𑀪𑀯𑀺𑀲𑁆𑀲𑀦𑁆’𑀢𑀺…  ‘𑀅𑀲𑀜𑁆𑀜𑀻 𑀪𑀯𑀺𑀲𑁆𑀲𑀦𑁆’𑀢𑀺…  ‘𑀦𑁂𑀯𑀲𑀜𑁆𑀜𑀻𑀦𑀸𑀲𑀜𑁆𑀜𑀻 𑀪𑀯𑀺𑀲𑁆𑀲𑀦𑁆’𑀢𑀺 𑀧𑀧𑀜𑁆𑀘𑀺𑀢𑀫𑁂𑀢𑀁𑁇 𑀧𑀧𑀜𑁆𑀘𑀺𑀢𑀁, 𑀪𑀺𑀓𑁆𑀔𑀯𑁂, 𑀭𑁄𑀕𑁄, 𑀧𑀧𑀜𑁆𑀘𑀺𑀢𑀁 𑀕𑀡𑁆𑀟𑁄, 𑀧𑀧𑀜𑁆𑀘𑀺𑀢𑀁 𑀲𑀮𑁆𑀮𑀁𑁇 𑀢𑀲𑁆𑀫𑀸𑀢𑀺𑀳, 𑀪𑀺𑀓𑁆𑀔𑀯𑁂, ‘𑀦𑀺𑀧𑁆𑀧𑀧𑀜𑁆𑀘𑁂𑀦 𑀘𑁂𑀢𑀲𑀸 𑀯𑀺𑀳𑀭𑀺𑀲𑁆𑀲𑀸𑀫𑀸’𑀢𑀺—  𑀏𑀯𑀜𑁆𑀳𑀺 𑀯𑁄, 𑀪𑀺𑀓𑁆𑀔𑀯𑁂, 𑀲𑀺𑀓𑁆𑀔𑀺𑀢𑀩𑁆𑀩𑀁𑁇

1085\. ‘𑀅𑀲𑁆𑀫𑀻’𑀢𑀺, 𑀪𑀺𑀓𑁆𑀔𑀯𑁂, 𑀫𑀸𑀦𑀕𑀢𑀫𑁂𑀢𑀁, ‘𑀅𑀬𑀫𑀳𑀫𑀲𑁆𑀫𑀻’𑀢𑀺 𑀫𑀸𑀦𑀕𑀢𑀫𑁂𑀢𑀁, ‘𑀪𑀯𑀺𑀲𑁆𑀲𑀦𑁆’𑀢𑀺 𑀫𑀸𑀦𑀕𑀢𑀫𑁂𑀢𑀁, ‘𑀦 𑀪𑀯𑀺𑀲𑁆𑀲𑀦𑁆’𑀢𑀺 𑀫𑀸𑀦𑀕𑀢𑀫𑁂𑀢𑀁, ‘𑀭𑀽𑀧𑀻 𑀪𑀯𑀺𑀲𑁆𑀲𑀦𑁆’𑀢𑀺 𑀫𑀸𑀦𑀕𑀢𑀫𑁂𑀢𑀁, ‘𑀅𑀭𑀽𑀧𑀻 𑀪𑀯𑀺𑀲𑁆𑀲𑀦𑁆’𑀢𑀺 𑀫𑀸𑀦𑀕𑀢𑀫𑁂𑀢𑀁, ‘𑀲𑀜𑁆𑀜𑀻 𑀪𑀯𑀺𑀲𑁆𑀲𑀦𑁆’𑀢𑀺 𑀫𑀸𑀦𑀕𑀢𑀫𑁂𑀢𑀁, ‘𑀅𑀲𑀜𑁆𑀜𑀻 𑀪𑀯𑀺𑀲𑁆𑀲𑀦𑁆’𑀢𑀺 𑀫𑀸𑀦𑀕𑀢𑀫𑁂𑀢𑀁, ‘𑀦𑁂𑀯𑀲𑀜𑁆𑀜𑀻𑀦𑀸𑀲𑀜𑁆𑀜𑀻 𑀪𑀯𑀺𑀲𑁆𑀲𑀦𑁆’𑀢𑀺 𑀫𑀸𑀦𑀕𑀢𑀫𑁂𑀢𑀁𑁇 𑀫𑀸𑀦𑀕𑀢𑀁, 𑀪𑀺𑀓𑁆𑀔𑀯𑁂, 𑀭𑁄𑀕𑁄, 𑀫𑀸𑀦𑀕𑀢𑀁 𑀕𑀡𑁆𑀟𑁄, 𑀫𑀸𑀦𑀕𑀢𑀁 𑀲𑀮𑁆𑀮𑀁𑁇 𑀢𑀲𑁆𑀫𑀸𑀢𑀺𑀳, 𑀪𑀺𑀓𑁆𑀔𑀯𑁂, ‘𑀦𑀺𑀳𑀢𑀫𑀸𑀦𑁂𑀦 𑀘𑁂𑀢𑀲𑀸 𑀯𑀺𑀳𑀭𑀺𑀲𑁆𑀲𑀸𑀫𑀸’𑀢𑀺—  𑀏𑀯𑀜𑁆𑀳𑀺 𑀯𑁄, 𑀪𑀺𑀓𑁆𑀔𑀯𑁂, 𑀲𑀺𑀓𑁆𑀔𑀺𑀢𑀩𑁆𑀩𑀦𑁆”𑀢𑀺𑁇

---

1086\. 𑀏𑀓𑀸𑀤𑀲𑀫𑀁𑁇



---

1087\. 𑀆𑀲𑀻𑀯𑀺𑀲𑀯𑀕𑁆𑀕𑁄 𑀘𑀢𑀼𑀢𑁆𑀣𑁄𑁇



---

1088\. 𑀢𑀲𑁆𑀲𑀼𑀤𑁆𑀤𑀸𑀦𑀁



1089\. _𑀆𑀲𑀻𑀯𑀺𑀲𑁄 𑀭𑀣𑁄 𑀓𑀼𑀫𑁆𑀫𑁄,_  
_𑀤𑁆𑀯𑁂 𑀤𑀸𑀭𑀼𑀓𑁆𑀔𑀦𑁆𑀥𑀸 𑀅𑀯𑀲𑁆𑀲𑀼𑀢𑁄;_  
_𑀤𑀼𑀓𑁆𑀔𑀥𑀫𑁆𑀫𑀸 𑀓𑀺𑀁𑀲𑀼𑀓𑀸 𑀯𑀻𑀡𑀸,_  
_𑀙𑀧𑁆𑀧𑀸𑀡𑀸 𑀬𑀯𑀓𑀮𑀸𑀧𑀻𑀢𑀺𑁇_  


---

1090\. 𑀲𑀍𑀆𑀬𑀢𑀦𑀯𑀕𑁆𑀕𑁂 𑀘𑀢𑀼𑀢𑁆𑀣𑀧𑀡𑁆𑀡𑀸𑀲𑀓𑁄 𑀲𑀫𑀢𑁆𑀢𑁄𑁇



---

1091\. 𑀢𑀲𑁆𑀲 𑀯𑀕𑁆𑀕𑀼𑀤𑁆𑀤𑀸𑀦𑀁



1092\. _𑀦𑀦𑁆𑀤𑀺𑀓𑁆𑀔𑀬𑁄 𑀲𑀝𑁆𑀞𑀺𑀦𑀬𑁄,_  
_𑀲𑀫𑀼𑀤𑁆𑀤𑁄 𑀉𑀭𑀕𑁂𑀦 𑀘;_  
_𑀘𑀢𑀼𑀧𑀡𑁆𑀡𑀸𑀲𑀓𑀸 𑀏𑀢𑁂,_  
_𑀦𑀺𑀧𑀸𑀢𑁂𑀲𑀼 𑀧𑀓𑀸𑀲𑀺𑀢𑀸𑀢𑀺𑁇_  


---

1093\. 𑀲𑀍𑀆𑀬𑀢𑀦𑀲𑀁𑀬𑀼𑀢𑁆𑀢𑀁 𑀲𑀫𑀢𑁆𑀢𑀁𑁇



[Go to previous page (1.4.4.10 Chappāṇakopamasutta)](/tipitaka/13S4/1/1.4/1.4.4/1.4.4.10.md) / [Go to parent page (1.4.4 Āsīvisavagga)](/tipitaka/13S4/1/1.4/1.4.4.md) / [Go to next page (2 Vedanāsaṃyutta)](/tipitaka/13S4/2.md)


