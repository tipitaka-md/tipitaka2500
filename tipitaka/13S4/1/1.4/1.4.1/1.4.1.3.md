---
title: 1.4.1.3 Ajjhattaaniccanandikkhayasutta
path: /tipitaka/13S4/1/1.4/1.4.1/1.4.1.3
ref: 277237
breadcrumbs:
  - name: Home
    link: /
  - name: 13S4 Saḷāyatanavaggasaṃyuttapāḷi
    link: /tipitaka/13S4
  - name: 1 Saḷāyatanasaṃyutta
    link: /tipitaka/13S4/1
  - name: 1.4 Catutthapaṇṇāsaka
    link: /tipitaka/13S4/1/1.4
  - name: 1.4.1 Nandikkhayavagga
    link: /tipitaka/13S4/1/1.4/1.4.1
prevL: /tipitaka/13S4/1/1.4/1.4.1/1.4.1.2
upL: /tipitaka/13S4/1/1.4/1.4.1
nextL: /tipitaka/13S4/1/1.4/1.4.1/1.4.1.4
---

# 1.4.1.3 Ajjhattaaniccanandikkhayasutta

### Saḷāyatanasaṃyutta

### Catutthapaṇṇāsaka

### Nandikkhayavagga

### Ajjhattaaniccanandikkhayasutta

(158.)

865. “Cakkhuṃ, bhikkhave, yoniso manasi karotha, cakkhāniccatañca yathābhūtaṃ samanupassatha. Cakkhuṃ, bhikkhave, bhikkhu yoniso manasikaronto, cakkhāniccatañca yathābhūtaṃ samanupassanto cakkhusmimpi nibbindati. Nandikkhayā rāgakkhayo; rāgakkhayā nandikkhayo. Nandirāgakkhayā cittaṃ suvimuttanti vuccati. Sotaṃ, bhikkhave, yoniso manasi karotha…  ghānaṃ…  jivhaṃ, bhikkhave, yoniso manasi karotha, jivhāniccatañca yathābhūtaṃ samanupassatha. Jivhaṃ, bhikkhave, bhikkhu yoniso manasikaronto, jivhāniccatañca yathābhūtaṃ samanupassanto jivhāyapi nibbindati. Nandikkhayā rāgakkhayo; rāgakkhayā nandikkhayo. Nandirāgakkhayā cittaṃ suvimuttanti vuccati. Kāyaṃ…  manaṃ, bhikkhave, yoniso manasi karotha, manāniccatañca yathābhūtaṃ samanupassatha. Manaṃ, bhikkhave, bhikkhu yoniso manasikaronto, manāniccatañca yathābhūtaṃ samanupassanto manasmimpi nibbindati. Nandikkhayā rāgakkhayo; rāgakkhayā nandikkhayo. Nandirāgakkhayā cittaṃ suvimuttanti vuccatī”ti.

===

866. Tatiyaṃ.




