
[Home](/) / [13S4 Saḷāyatanavaggasaṃyuttapāḷi](../../../../13S4.md) / [1 Saḷāyatanasaṃyutta](../../../1.md) / [1.4 Catutthapaṇṇāsaka](../../1.4.md) / [1.4.3 Samuddavagga](../1.4.3.md)

# 1.4.3.2 Dutiyasamuddasutta

* Saḷāyatanasaṃyutta

* Catutthapaṇṇāsaka

* Samuddavagga

* Dutiyasamuddasutta

(229.)

928\. “‘Samuddo, samuddo’ti, bhikkhave, assutavā puthujjano bhāsati. Neso, bhikkhave, ariyassa vinaye samuddo. Mahā eso, bhikkhave, udakarāsi mahāudakaṇṇavo. Santi, bhikkhave, cakkhuviññeyyā rūpā iṭṭhā kantā manāpā piyarūpā kāmūpasaṃhitā rajanīyā. Ayaṃ vuccati, bhikkhave, ariyassa vinaye samuddo. Etthāyaṃ sadevako loko samārako sabrahmako sassamaṇabrāhmaṇī pajā sadevamanussā yebhuyyena samunnā tantākulakajātā kulagaṇṭhikajātā muñjapabbajabhūtā, apāyaṃ duggatiṃ vinipātaṃ saṃsāraṃ nātivattati…pe… .

929\. Santi, bhikkhave, jivhāviññeyyā rasā…pe…  santi, bhikkhave, manoviññeyyā dhammā iṭṭhā kantā manāpā piyarūpā kāmūpasaṃhitā rajanīyā. Ayaṃ vuccati, bhikkhave, ariyassa vinaye samuddo. Etthāyaṃ sadevako loko samārako sabrahmako sassamaṇabrāhmaṇī pajā sadevamanussā yebhuyyena samunnā tantākulakajātā kulagaṇṭhikajātā muñjapabbajabhūtā apāyaṃ duggatiṃ vinipātaṃ saṃsāraṃ nātivattatīti.

930\. _Yassa rāgo ca doso ca,_  
_Avijjā ca virājitā;_  
_So imaṃ samuddaṃ sagāhaṃ sarakkhasaṃ,_  
_Saūmibhayaṃ duttaraṃ accatari._  


931\. _Saṅgātigo maccujaho nirupadhi,_  
_Pahāsi dukkhaṃ apunabbhavāya;_  
_Atthaṅgato so na puneti,_  
_Amohayī maccurājanti brūmī”ti._  


---

932\. Dutiyaṃ.



[Go to previous page (1.4.3.1 Paṭhamasamuddasutta)](1.4.3.1.md) / [Go to parent page (1.4.3 Samuddavagga)](../1.4.3.md) / [Go to next page (1.4.3.3 Bāḷisikopamasutta)](1.4.3.3.md)


