---
title: 1.3.1.1 Yogakkhemisutta
path: /tipitaka/13S4/1/1.3/1.3.1/1.3.1.1
ref: 277183
breadcrumbs:
  - name: Home
    link: /
  - name: 13S4 Saḷāyatanavaggasaṃyuttapāḷi
    link: /tipitaka/13S4
  - name: 1 Saḷāyatanasaṃyutta
    link: /tipitaka/13S4/1
  - name: 1.3 Tatiyapaṇṇāsaka
    link: /tipitaka/13S4/1/1.3
  - name: 1.3.1 Yogakkhemivagga
    link: /tipitaka/13S4/1/1.3/1.3.1
prevL: /tipitaka/13S4/1/1.3/1.3.1
upL: /tipitaka/13S4/1/1.3/1.3.1
nextL: /tipitaka/13S4/1/1.3/1.3.1/1.3.1.2
---

# 1.3.1.1 Yogakkhemisutta

### Saḷāyatanasaṃyutta

### Tatiyapaṇṇāsaka

### Yogakkhemivagga

### Yogakkhemisutta

(104.)

551. Sāvatthinidānaṃ. “Yogakkhemipariyāyaṃ vo, bhikkhave, dhammapariyāyaṃ desessāmi. Taṃ suṇātha. Katamo ca, bhikkhave, yogakkhemipariyāyo dhammapariyāyo? Santi, bhikkhave, cakkhuviññeyyā rūpā iṭṭhā kantā manāpā piyarūpā kāmūpasaṃhitā rajanīyā. Te tathāgatassa pahīnā ucchinnamūlā tālāvatthukatā anabhāvaṃkatā āyatiṃ anuppādadhammā. Tesañca pahānāya akkhāsi yogaṃ, tasmā tathāgato ‘yogakkhemī’ti vuccati…pe…  santi, bhikkhave, manoviññeyyā dhammā iṭṭhā kantā manāpā piyarūpā kāmūpasaṃhitā rajanīyā. Te tathāgatassa pahīnā ucchinnamūlā tālāvatthukatā anabhāvaṃkatā āyatiṃ anuppādadhammā. Tesañca pahānāya akkhāsi yogaṃ, tasmā tathāgato ‘yogakkhemī’ti vuccati. Ayaṃ kho, bhikkhave, yogakkhemipariyāyo dhammapariyāyo”ti.

===

552. Paṭhamaṃ.




