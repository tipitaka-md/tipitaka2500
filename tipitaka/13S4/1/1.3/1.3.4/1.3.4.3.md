
[Home](/) / [13S4 Saḷāyatanavaggasaṃyuttapāḷi](../../../../13S4.md) / [1 Saḷāyatanasaṃyutta](../../../1.md) / [1.3 Tatiyapaṇṇāsaka](../../1.3.md) / [1.3.4 Devadahavagga](../1.3.4.md)

# 1.3.4.3 Paṭhamarūpārāmasutta

* Saḷāyatanasaṃyutta

* Tatiyapaṇṇāsaka

* Devadahavagga

* Paṭhamarūpārāmasutta

(136.)

779\. “Rūpārāmā, bhikkhave, devamanussā rūparatā rūpasammuditā. Rūpavipariṇāmavirāganirodhā dukkhā, bhikkhave, devamanussā viharanti. Saddārāmā, bhikkhave, devamanussā saddaratā saddasammuditā. Saddavipariṇāmavirāganirodhā dukkhā, bhikkhave, devamanussā viharanti. Gandhārāmā…  rasārāmā…  phoṭṭhabbārāmā…  dhammārāmā, bhikkhave, devamanussā dhammaratā dhammasammuditā. Dhammavipariṇāmavirāganirodhā dukkhā, bhikkhave, devamanussā viharanti. Tathāgato ca kho, bhikkhave, arahaṃ sammāsambuddho rūpānaṃ samudayañca atthaṅgamañca assādañca ādīnavañca nissaraṇañca yathābhūtaṃ viditvā na rūpārāmo na rūparato na rūpasammudito. Rūpavipariṇāmavirāganirodhā sukho, bhikkhave, tathāgato viharati. Saddānaṃ…  gandhānaṃ…  rasānaṃ…  phoṭṭhabbānaṃ…  dhammānaṃ samudayañca atthaṅgamañca assādañca ādīnavañca nissaraṇañca yathābhūtaṃ viditvā na dhammārāmo, na dhammarato, na dhammasammudito. Dhammavipariṇāmavirāganirodhā sukho, bhikkhave, tathāgato viharati”. Idamavoca bhagavā. Idaṃ vatvāna sugato athāparaṃ etadavoca satthā—

780\. _“Rūpā saddā rasā gandhā,_  
_phassā dhammā ca kevalā;_  
_Iṭṭhā kantā manāpā ca,_  
_yāvatatthīti vuccati._  


781\. _Sadevakassa lokassa,_  
_ete vo sukhasammatā;_  
_Yattha cete nirujjhanti,_  
_taṃ tesaṃ dukkhasammataṃ._  


782\. _Sukhaṃ diṭṭhamariyebhi,_  
_sakkāyassa nirodhanaṃ;_  
_Paccanīkamidaṃ hoti,_  
_sabbalokena passataṃ._  


783\. _Yaṃ pare sukhato āhu,_  
_tadariyā āhu dukkhato;_  
_Yaṃ pare dukkhato āhu,_  
_tadariyā sukhato vidū._  


784\. _Passa dhammaṃ durājānaṃ,_  
_sammūḷhettha aviddasu;_  
_Nivutānaṃ tamo hoti,_  
_andhakāro apassataṃ._  


785\. _Satañca vivaṭaṃ hoti,_  
_āloko passatāmiva;_  
_Santike na vijānanti,_  
_maggā dhammassa akovidā._  


786\. _Bhavarāgaparetebhi,_  
_bhavarāgānusārībhi;_  
_Māradheyyānupannehi,_  
_nāyaṃ dhammo susambudho._  


787\. _Ko nu aññatra mariyebhi,_  
_Padaṃ sambuddhumarahati;_  
_Yaṃ padaṃ sammadaññāya,_  
_Parinibbanti anāsavā”ti._  


---

788\. Tatiyaṃ.



[Go to previous page (1.3.4.2 Khaṇasutta)](1.3.4.2.md) / [Go to parent page (1.3.4 Devadahavagga)](../1.3.4.md) / [Go to next page (1.3.4.4 Dutiyarūpārāmasutta)](1.3.4.4.md)


