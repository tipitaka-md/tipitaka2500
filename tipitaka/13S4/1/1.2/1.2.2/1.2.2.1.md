
[Home](/) / [13S4 Saḷāyatanavaggasaṃyuttapāḷi](../../../../13S4.md) / [1 Saḷāyatanasaṃyutta](../../../1.md) / [1.2 Dutiyapaṇṇāsaka](../../1.2.md) / [1.2.2 Migajālavagga](../1.2.2.md)

# 𑁧𑁇𑁨𑁇𑁨𑁇𑁧 𑀧𑀞𑀫𑀫𑀺𑀕𑀚𑀸𑀮𑀲𑀼𑀢𑁆𑀢

### 𑀲𑀍𑀆𑀬𑀢𑀦𑀲𑀁𑀬𑀼𑀢𑁆𑀢

### 𑀤𑀼𑀢𑀺𑀬𑀧𑀡𑁆𑀡𑀸𑀲𑀓

### 𑀫𑀺𑀕𑀚𑀸𑀮𑀯𑀕𑁆𑀕

### 𑀧𑀞𑀫𑀫𑀺𑀕𑀚𑀸𑀮𑀲𑀼𑀢𑁆𑀢

(63.)

207\. 𑀲𑀸𑀯𑀢𑁆𑀣𑀺𑀦𑀺𑀤𑀸𑀦𑀁𑁇 𑀅𑀣 𑀔𑁄 𑀆𑀬𑀲𑁆𑀫𑀸 𑀫𑀺𑀕𑀚𑀸𑀮𑁄 𑀬𑁂𑀦 𑀪𑀕𑀯𑀸…𑀧𑁂…  𑀏𑀓𑀫𑀦𑁆𑀢𑀁 𑀦𑀺𑀲𑀺𑀦𑁆𑀦𑁄 𑀔𑁄 𑀆𑀬𑀲𑁆𑀫𑀸 𑀫𑀺𑀕𑀚𑀸𑀮𑁄 𑀪𑀕𑀯𑀦𑁆𑀢𑀁 𑀏𑀢𑀤𑀯𑁄𑀘—  “‘𑀏𑀓𑀯𑀺𑀳𑀸𑀭𑀻, 𑀏𑀓𑀯𑀺𑀳𑀸𑀭𑀻’𑀢𑀺, 𑀪𑀦𑁆𑀢𑁂, 𑀯𑀼𑀘𑁆𑀘𑀢𑀺𑁇 𑀓𑀺𑀢𑁆𑀢𑀸𑀯𑀢𑀸 𑀦𑀼 𑀔𑁄, 𑀪𑀦𑁆𑀢𑁂, 𑀏𑀓𑀯𑀺𑀳𑀸𑀭𑀻 𑀳𑁄𑀢𑀺, 𑀓𑀺𑀢𑁆𑀢𑀸𑀯𑀢𑀸 𑀘 𑀧𑀦 𑀲𑀤𑀼𑀢𑀺𑀬𑀯𑀺𑀳𑀸𑀭𑀻 𑀳𑁄𑀢𑀻”𑀢𑀺?

208\. “𑀲𑀦𑁆𑀢𑀺 𑀔𑁄, 𑀫𑀺𑀕𑀚𑀸𑀮, 𑀘𑀓𑁆𑀔𑀼𑀯𑀺𑀜𑁆𑀜𑁂𑀬𑁆𑀬𑀸 𑀭𑀽𑀧𑀸 𑀇𑀝𑁆𑀞𑀸 𑀓𑀦𑁆𑀢𑀸 𑀫𑀦𑀸𑀧𑀸 𑀧𑀺𑀬𑀭𑀽𑀧𑀸 𑀓𑀸𑀫𑀽𑀧𑀲𑀁𑀳𑀺𑀢𑀸 𑀭𑀚𑀦𑀻𑀬𑀸𑁇 𑀢𑀜𑁆𑀘𑁂 𑀪𑀺𑀓𑁆𑀔𑀼 𑀅𑀪𑀺𑀦𑀦𑁆𑀤𑀢𑀺 𑀅𑀪𑀺𑀯𑀤𑀢𑀺 𑀅𑀚𑁆𑀛𑁄𑀲𑀸𑀬 𑀢𑀺𑀝𑁆𑀞𑀢𑀺𑁇 𑀢𑀲𑁆𑀲 𑀢𑀁 𑀅𑀪𑀺𑀦𑀦𑁆𑀤𑀢𑁄 𑀅𑀪𑀺𑀯𑀤𑀢𑁄 𑀅𑀚𑁆𑀛𑁄𑀲𑀸𑀬 𑀢𑀺𑀝𑁆𑀞𑀢𑁄 𑀉𑀧𑁆𑀧𑀚𑁆𑀚𑀢𑀺 𑀦𑀦𑁆𑀤𑀻𑁇 𑀦𑀦𑁆𑀤𑀺𑀬𑀸 𑀲𑀢𑀺 𑀲𑀸𑀭𑀸𑀕𑁄 𑀳𑁄𑀢𑀺; 𑀲𑀸𑀭𑀸𑀕𑁂 𑀲𑀢𑀺 𑀲𑀁𑀬𑁄𑀕𑁄 𑀳𑁄𑀢𑀺𑁇 𑀦𑀦𑁆𑀤𑀺𑀲𑀁𑀬𑁄𑀚𑀦𑀲𑀁𑀬𑀼𑀢𑁆𑀢𑁄 𑀔𑁄, 𑀫𑀺𑀕𑀚𑀸𑀮, 𑀪𑀺𑀓𑁆𑀔𑀼 𑀲𑀤𑀼𑀢𑀺𑀬𑀯𑀺𑀳𑀸𑀭𑀻𑀢𑀺 𑀯𑀼𑀘𑁆𑀘𑀢𑀺𑁇 …𑀧𑁂…  𑀲𑀦𑁆𑀢𑀺 𑀔𑁄, 𑀫𑀺𑀕𑀚𑀸𑀮, 𑀚𑀺𑀯𑁆𑀳𑀸𑀯𑀺𑀜𑁆𑀜𑁂𑀬𑁆𑀬𑀸 𑀭𑀲𑀸 𑀇𑀝𑁆𑀞𑀸 𑀓𑀦𑁆𑀢𑀸 𑀫𑀦𑀸𑀧𑀸 𑀧𑀺𑀬𑀭𑀽𑀧𑀸 𑀓𑀸𑀫𑀽𑀧𑀲𑀁𑀳𑀺𑀢𑀸 𑀭𑀚𑀦𑀻𑀬𑀸𑁇 𑀢𑀜𑁆𑀘𑁂 𑀪𑀺𑀓𑁆𑀔𑀼 𑀅𑀪𑀺𑀦𑀦𑁆𑀤𑀢𑀺 𑀅𑀪𑀺𑀯𑀤𑀢𑀺 𑀅𑀚𑁆𑀛𑁄𑀲𑀸𑀬 𑀢𑀺𑀝𑁆𑀞𑀢𑀺𑁇 𑀢𑀲𑁆𑀲 𑀢𑀁 𑀅𑀪𑀺𑀦𑀦𑁆𑀤𑀢𑁄 𑀅𑀪𑀺𑀯𑀤𑀢𑁄 𑀅𑀚𑁆𑀛𑁄𑀲𑀸𑀬 𑀢𑀺𑀝𑁆𑀞𑀢𑁄 𑀉𑀧𑁆𑀧𑀚𑁆𑀚𑀢𑀺 𑀦𑀦𑁆𑀤𑀻𑁇 𑀦𑀦𑁆𑀤𑀺𑀬𑀸 𑀲𑀢𑀺 𑀲𑀸𑀭𑀸𑀕𑁄 𑀳𑁄𑀢𑀺; 𑀲𑀸𑀭𑀸𑀕𑁂 𑀲𑀢𑀺 𑀲𑀁𑀬𑁄𑀕𑁄 𑀳𑁄𑀢𑀺𑁇 𑀦𑀦𑁆𑀤𑀺𑀲𑀁𑀬𑁄𑀚𑀦𑀲𑀁𑀬𑀼𑀢𑁆𑀢𑁄 𑀔𑁄, 𑀫𑀺𑀕𑀚𑀸𑀮, 𑀪𑀺𑀓𑁆𑀔𑀼 𑀲𑀤𑀼𑀢𑀺𑀬𑀯𑀺𑀳𑀸𑀭𑀻𑀢𑀺 𑀯𑀼𑀘𑁆𑀘𑀢𑀺𑁇 𑀏𑀯𑀁𑀯𑀺𑀳𑀸𑀭𑀻 𑀘, 𑀫𑀺𑀕𑀚𑀸𑀮, 𑀪𑀺𑀓𑁆𑀔𑀼 𑀓𑀺𑀜𑁆𑀘𑀸𑀧𑀺 𑀅𑀭𑀜𑁆𑀜𑀯𑀦𑀧𑀢𑁆𑀣𑀸𑀦𑀺 𑀧𑀦𑁆𑀢𑀸𑀦𑀺 𑀲𑁂𑀦𑀸𑀲𑀦𑀸𑀦𑀺 𑀧𑀝𑀺𑀲𑁂𑀯𑀢𑀺 𑀅𑀧𑁆𑀧𑀲𑀤𑁆𑀤𑀸𑀦𑀺 𑀅𑀧𑁆𑀧𑀦𑀺𑀕𑁆𑀖𑁄𑀲𑀸𑀦𑀺 𑀯𑀺𑀚𑀦𑀯𑀸𑀢𑀸𑀦𑀺 𑀫𑀦𑀼𑀲𑁆𑀲𑀭𑀸𑀳𑀲𑁆𑀲𑁂𑀬𑁆𑀬𑀓𑀸𑀦𑀺 𑀧𑀝𑀺𑀲𑀮𑁆𑀮𑀸𑀦𑀲𑀸𑀭𑀼𑀧𑁆𑀧𑀸𑀦𑀺; 𑀅𑀣 𑀔𑁄 𑀲𑀤𑀼𑀢𑀺𑀬𑀯𑀺𑀳𑀸𑀭𑀻𑀢𑀺 𑀯𑀼𑀘𑁆𑀘𑀢𑀺𑁇 𑀢𑀁 𑀓𑀺𑀲𑁆𑀲 𑀳𑁂𑀢𑀼? 𑀢𑀡𑁆𑀳𑀸 𑀳𑀺𑀲𑁆𑀲 𑀤𑀼𑀢𑀺𑀬𑀸, 𑀲𑀸𑀲𑁆𑀲 𑀅𑀧𑁆𑀧𑀳𑀻𑀦𑀸𑁇 𑀢𑀲𑁆𑀫𑀸 ‘𑀲𑀤𑀼𑀢𑀺𑀬𑀯𑀺𑀳𑀸𑀭𑀻’𑀢𑀺 𑀯𑀼𑀘𑁆𑀘𑀢𑀺𑁇

209\. 𑀲𑀦𑁆𑀢𑀺 𑀘 𑀔𑁄, 𑀫𑀺𑀕𑀚𑀸𑀮, 𑀘𑀓𑁆𑀔𑀼𑀯𑀺𑀜𑁆𑀜𑁂𑀬𑁆𑀬𑀸 𑀭𑀽𑀧𑀸 𑀇𑀝𑁆𑀞𑀸 𑀓𑀦𑁆𑀢𑀸 𑀫𑀦𑀸𑀧𑀸 𑀧𑀺𑀬𑀭𑀽𑀧𑀸 𑀓𑀸𑀫𑀽𑀧𑀲𑀁𑀳𑀺𑀢𑀸 𑀭𑀚𑀦𑀻𑀬𑀸𑁇 𑀢𑀜𑁆𑀘𑁂 𑀪𑀺𑀓𑁆𑀔𑀼 𑀦𑀸𑀪𑀺𑀦𑀦𑁆𑀤𑀢𑀺 𑀦𑀸𑀪𑀺𑀯𑀤𑀢𑀺 𑀦𑀸𑀚𑁆𑀛𑁄𑀲𑀸𑀬 𑀢𑀺𑀝𑁆𑀞𑀢𑀺𑁇 𑀢𑀲𑁆𑀲 𑀢𑀁 𑀅𑀦𑀪𑀺𑀦𑀦𑁆𑀤𑀢𑁄 𑀅𑀦𑀪𑀺𑀯𑀤𑀢𑁄 𑀅𑀦𑀚𑁆𑀛𑁄𑀲𑀸𑀬 𑀢𑀺𑀝𑁆𑀞𑀢𑁄 𑀦𑀦𑁆𑀤𑀻 𑀦𑀺𑀭𑀼𑀚𑁆𑀛𑀢𑀺𑁇 𑀦𑀦𑁆𑀤𑀺𑀬𑀸 𑀅𑀲𑀢𑀺 𑀲𑀸𑀭𑀸𑀕𑁄 𑀦 𑀳𑁄𑀢𑀺; 𑀲𑀸𑀭𑀸𑀕𑁂 𑀅𑀲𑀢𑀺 𑀲𑀁𑀬𑁄𑀕𑁄 𑀦 𑀳𑁄𑀢𑀺𑁇 𑀦𑀦𑁆𑀤𑀺𑀲𑀁𑀬𑁄𑀚𑀦𑀯𑀺𑀲𑀁𑀬𑀼𑀢𑁆𑀢𑁄 𑀔𑁄, 𑀫𑀺𑀕𑀚𑀸𑀮, 𑀪𑀺𑀓𑁆𑀔𑀼 𑀏𑀓𑀯𑀺𑀳𑀸𑀭𑀻𑀢𑀺 𑀯𑀼𑀘𑁆𑀘𑀢𑀺…𑀧𑁂…  𑀲𑀦𑁆𑀢𑀺 𑀘 𑀔𑁄, 𑀫𑀺𑀕𑀚𑀸𑀮, 𑀚𑀺𑀯𑁆𑀳𑀸𑀯𑀺𑀜𑁆𑀜𑁂𑀬𑁆𑀬𑀸 𑀭𑀲𑀸…𑀧𑁂…  𑀲𑀦𑁆𑀢𑀺 𑀘 𑀔𑁄, 𑀫𑀺𑀕𑀚𑀸𑀮, 𑀫𑀦𑁄𑀯𑀺𑀜𑁆𑀜𑁂𑀬𑁆𑀬𑀸 𑀥𑀫𑁆𑀫𑀸 𑀇𑀝𑁆𑀞𑀸 𑀓𑀦𑁆𑀢𑀸 𑀫𑀦𑀸𑀧𑀸 𑀧𑀺𑀬𑀭𑀽𑀧𑀸 𑀓𑀸𑀫𑀽𑀧𑀲𑀁𑀳𑀺𑀢𑀸 𑀭𑀚𑀦𑀻𑀬𑀸𑁇 𑀢𑀜𑁆𑀘𑁂 𑀪𑀺𑀓𑁆𑀔𑀼 𑀦𑀸𑀪𑀺𑀦𑀦𑁆𑀤𑀢𑀺 𑀦𑀸𑀪𑀺𑀯𑀤𑀢𑀺 𑀦𑀸𑀚𑁆𑀛𑁄𑀲𑀸𑀬 𑀢𑀺𑀝𑁆𑀞𑀢𑀺𑁇 𑀢𑀲𑁆𑀲 𑀢𑀁 𑀅𑀦𑀪𑀺𑀦𑀦𑁆𑀤𑀢𑁄 𑀅𑀦𑀪𑀺𑀯𑀤𑀢𑁄 𑀅𑀦𑀚𑁆𑀛𑁄𑀲𑀸𑀬 𑀢𑀺𑀝𑁆𑀞𑀢𑁄 𑀦𑀦𑁆𑀤𑀻 𑀦𑀺𑀭𑀼𑀚𑁆𑀛𑀢𑀺𑁇 𑀦𑀦𑁆𑀤𑀺𑀬𑀸 𑀅𑀲𑀢𑀺 𑀲𑀸𑀭𑀸𑀕𑁄 𑀦 𑀳𑁄𑀢𑀺; 𑀲𑀸𑀭𑀸𑀕𑁂 𑀅𑀲𑀢𑀺 𑀲𑀁𑀬𑁄𑀕𑁄 𑀦 𑀳𑁄𑀢𑀺𑁇 𑀦𑀦𑁆𑀤𑀺𑀲𑀁𑀬𑁄𑀚𑀦𑀯𑀺𑀧𑁆𑀧𑀬𑀼𑀢𑁆𑀢𑁄 𑀔𑁄, 𑀫𑀺𑀕𑀚𑀸𑀮, 𑀪𑀺𑀓𑁆𑀔𑀼 𑀏𑀓𑀯𑀺𑀳𑀸𑀭𑀻𑀢𑀺 𑀯𑀼𑀘𑁆𑀘𑀢𑀺𑁇 𑀏𑀯𑀁𑀯𑀺𑀳𑀸𑀭𑀻 𑀘, 𑀫𑀺𑀕𑀚𑀸𑀮, 𑀪𑀺𑀓𑁆𑀔𑀼 𑀓𑀺𑀜𑁆𑀘𑀸𑀧𑀺 𑀕𑀸𑀫𑀦𑁆𑀢𑁂 𑀯𑀺𑀳𑀭𑀢𑀺 𑀆𑀓𑀺𑀡𑁆𑀡𑁄 𑀪𑀺𑀓𑁆𑀔𑀽𑀳𑀺 𑀪𑀺𑀓𑁆𑀔𑀼𑀦𑀻𑀳𑀺 𑀉𑀧𑀸𑀲𑀓𑁂𑀳𑀺 𑀉𑀧𑀸𑀲𑀺𑀓𑀸𑀳𑀺 𑀭𑀸𑀚𑀽𑀳𑀺 𑀭𑀸𑀚𑀫𑀳𑀸𑀫𑀢𑁆𑀢𑁂𑀳𑀺 𑀢𑀺𑀢𑁆𑀣𑀺𑀬𑁂𑀳𑀺 𑀢𑀺𑀢𑁆𑀣𑀺𑀬𑀲𑀸𑀯𑀓𑁂𑀳𑀺𑁇 𑀅𑀣 𑀔𑁄 𑀏𑀓𑀯𑀺𑀳𑀸𑀭𑀻𑀢𑀺 𑀯𑀼𑀘𑁆𑀘𑀢𑀺𑁇 𑀢𑀁 𑀓𑀺𑀲𑁆𑀲 𑀳𑁂𑀢𑀼? 𑀢𑀡𑁆𑀳𑀸 𑀳𑀺𑀲𑁆𑀲 𑀤𑀼𑀢𑀺𑀬𑀸, 𑀲𑀸𑀲𑁆𑀲 𑀧𑀳𑀻𑀦𑀸𑁇 𑀢𑀲𑁆𑀫𑀸 ‘𑀏𑀓𑀯𑀺𑀳𑀸𑀭𑀻’𑀢𑀺 𑀯𑀼𑀘𑁆𑀘𑀢𑀻”𑀢𑀺𑁇

---

210\. 𑀧𑀞𑀫𑀁𑁇



[Go to previous page (1.2.2 Migajālavagga)](../1.2.2.md) / [Go to parent page (1.2.2 Migajālavagga)](../1.2.2.md) / [Go to next page (1.2.2.2 Dutiyamigajālasutta)](1.2.2.2.md)


