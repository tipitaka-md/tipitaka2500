
[Home](/) / [13S4 Saḷāyatanavaggasaṃyuttapāḷi](../../../../13S4.md) / [1 Saḷāyatanasaṃyutta](../../../1.md) / [1.2 Dutiyapaṇṇāsaka](../../1.2.md) / [1.2.2 Migajālavagga](../1.2.2.md)

# 𑁧𑁇𑁨𑁇𑁨𑁇𑁭 𑀉𑀧𑀲𑁂𑀦𑀆𑀲𑀻𑀯𑀺𑀲𑀲𑀼𑀢𑁆𑀢

### 𑀲𑀍𑀆𑀬𑀢𑀦𑀲𑀁𑀬𑀼𑀢𑁆𑀢

### 𑀤𑀼𑀢𑀺𑀬𑀧𑀡𑁆𑀡𑀸𑀲𑀓

### 𑀫𑀺𑀕𑀚𑀸𑀮𑀯𑀕𑁆𑀕

### 𑀉𑀧𑀲𑁂𑀦𑀆𑀲𑀻𑀯𑀺𑀲𑀲𑀼𑀢𑁆𑀢

(69.)

227\. 𑀏𑀓𑀁 𑀲𑀫𑀬𑀁 𑀆𑀬𑀲𑁆𑀫𑀸 𑀘 𑀲𑀸𑀭𑀺𑀧𑀼𑀢𑁆𑀢𑁄 𑀆𑀬𑀲𑁆𑀫𑀸 𑀘 𑀉𑀧𑀲𑁂𑀦𑁄 𑀭𑀸𑀚𑀕𑀳𑁂 𑀯𑀺𑀳𑀭𑀦𑁆𑀢𑀺 𑀲𑀻𑀢𑀯𑀦𑁂 𑀲𑀧𑁆𑀧𑀲𑁄𑀡𑁆𑀟𑀺𑀓𑀧𑀩𑁆𑀪𑀸𑀭𑁂𑁇 𑀢𑁂𑀦 𑀔𑁄 𑀧𑀦 𑀲𑀫𑀬𑁂𑀦 𑀆𑀬𑀲𑁆𑀫𑀢𑁄 𑀉𑀧𑀲𑁂𑀦𑀲𑁆𑀲 𑀓𑀸𑀬𑁂 𑀆𑀲𑀻𑀯𑀺𑀲𑁄 𑀧𑀢𑀺𑀢𑁄 𑀳𑁄𑀢𑀺𑁇 𑀅𑀣 𑀔𑁄 𑀆𑀬𑀲𑁆𑀫𑀸 𑀉𑀧𑀲𑁂𑀦𑁄 𑀪𑀺𑀓𑁆𑀔𑀽 𑀆𑀫𑀦𑁆𑀢𑁂𑀲𑀺—  “𑀏𑀣 𑀫𑁂, 𑀆𑀯𑀼𑀲𑁄, 𑀇𑀫𑀁 𑀓𑀸𑀬𑀁 𑀫𑀜𑁆𑀘𑀓𑀁 𑀆𑀭𑁄𑀧𑁂𑀢𑁆𑀯𑀸 𑀩𑀳𑀺𑀤𑁆𑀥𑀸 𑀦𑀻𑀳𑀭𑀣𑁇 𑀧𑀼𑀭𑀸𑀬𑀁 𑀓𑀸𑀬𑁄 𑀇𑀥𑁂𑀯 𑀯𑀺𑀓𑀺𑀭𑀢𑀺; 𑀲𑁂𑀬𑁆𑀬𑀣𑀸𑀧𑀺 𑀪𑀼𑀲𑀫𑀼𑀝𑁆𑀞𑀻”𑀢𑀺𑁇

228\. 𑀏𑀯𑀁 𑀯𑀼𑀢𑁆𑀢𑁂, 𑀆𑀬𑀲𑁆𑀫𑀸 𑀲𑀸𑀭𑀺𑀧𑀼𑀢𑁆𑀢𑁄 𑀆𑀬𑀲𑁆𑀫𑀦𑁆𑀢𑀁 𑀉𑀧𑀲𑁂𑀦𑀁 𑀏𑀢𑀤𑀯𑁄𑀘—  “𑀦 𑀔𑁄 𑀧𑀦 𑀫𑀬𑀁 𑀧𑀲𑁆𑀲𑀸𑀫 𑀆𑀬𑀲𑁆𑀫𑀢𑁄 𑀉𑀧𑀲𑁂𑀦𑀲𑁆𑀲 𑀓𑀸𑀬𑀲𑁆𑀲 𑀯𑀸 𑀅𑀜𑁆𑀜𑀣𑀢𑁆𑀢𑀁 𑀇𑀦𑁆𑀤𑁆𑀭𑀺𑀬𑀸𑀦𑀁 𑀯𑀸 𑀯𑀺𑀧𑀭𑀺𑀡𑀸𑀫𑀁𑁇 𑀅𑀣 𑀘 𑀧𑀦𑀸𑀬𑀲𑁆𑀫𑀸 𑀉𑀧𑀲𑁂𑀦𑁄 𑀏𑀯𑀫𑀸𑀳—  ‘𑀏𑀣 𑀫𑁂, 𑀆𑀯𑀼𑀲𑁄, 𑀇𑀫𑀁 𑀓𑀸𑀬𑀁 𑀫𑀜𑁆𑀘𑀓𑀁 𑀆𑀭𑁄𑀧𑁂𑀢𑁆𑀯𑀸 𑀩𑀳𑀺𑀤𑁆𑀥𑀸 𑀦𑀻𑀳𑀭𑀣𑁇 𑀧𑀼𑀭𑀸𑀬𑀁 𑀓𑀸𑀬𑁄 𑀇𑀥𑁂𑀯 𑀯𑀺𑀓𑀺𑀭𑀢𑀺; 𑀲𑁂𑀬𑁆𑀬𑀣𑀸𑀧𑀺 𑀪𑀼𑀲𑀫𑀼𑀝𑁆𑀞𑀻’”𑀢𑀺𑁇 “𑀬𑀲𑁆𑀲 𑀦𑀽𑀦, 𑀆𑀯𑀼𑀲𑁄 𑀲𑀸𑀭𑀺𑀧𑀼𑀢𑁆𑀢, 𑀏𑀯𑀫𑀲𑁆𑀲—  ‘𑀅𑀳𑀁 𑀘𑀓𑁆𑀔𑀽𑀢𑀺 𑀯𑀸 𑀫𑀫 𑀘𑀓𑁆𑀔𑀽𑀢𑀺 𑀯𑀸…𑀧𑁂…  𑀅𑀳𑀁 𑀚𑀺𑀯𑁆𑀳𑀸𑀢𑀺 𑀯𑀸 𑀫𑀫 𑀚𑀺𑀯𑁆𑀳𑀸𑀢𑀺 𑀯𑀸…  𑀅𑀳𑀁 𑀫𑀦𑁄𑀢𑀺 𑀯𑀸 𑀫𑀫 𑀫𑀦𑁄’𑀢𑀺 𑀯𑀸𑁇 𑀢𑀲𑁆𑀲, 𑀆𑀯𑀼𑀲𑁄 𑀲𑀸𑀭𑀺𑀧𑀼𑀢𑁆𑀢, 𑀲𑀺𑀬𑀸 𑀓𑀸𑀬𑀲𑁆𑀲 𑀯𑀸 𑀅𑀜𑁆𑀜𑀣𑀢𑁆𑀢𑀁 𑀇𑀦𑁆𑀤𑁆𑀭𑀺𑀬𑀸𑀦𑀁 𑀯𑀸 𑀯𑀺𑀧𑀭𑀺𑀡𑀸𑀫𑁄𑁇 𑀫𑀬𑁆𑀳𑀜𑁆𑀘 𑀔𑁄, 𑀆𑀯𑀼𑀲𑁄 𑀲𑀸𑀭𑀺𑀧𑀼𑀢𑁆𑀢, 𑀦 𑀏𑀯𑀁 𑀳𑁄𑀢𑀺—  ‘𑀅𑀳𑀁 𑀘𑀓𑁆𑀔𑀽𑀢𑀺 𑀯𑀸 𑀫𑀫 𑀘𑀓𑁆𑀔𑀽𑀢𑀺 𑀯𑀸…𑀧𑁂…  𑀅𑀳𑀁 𑀚𑀺𑀯𑁆𑀳𑀸𑀢𑀺 𑀯𑀸 𑀫𑀫 𑀚𑀺𑀯𑁆𑀳𑀸𑀢𑀺 𑀯𑀸…𑀧𑁂…  𑀅𑀳𑀁 𑀫𑀦𑁄𑀢𑀺 𑀯𑀸 𑀫𑀫 𑀫𑀦𑁄𑀢𑀺 𑀯𑀸’𑁇 𑀢𑀲𑁆𑀲 𑀫𑀬𑁆𑀳𑀜𑁆𑀘 𑀔𑁄, 𑀆𑀯𑀼𑀲𑁄 𑀲𑀸𑀭𑀺𑀧𑀼𑀢𑁆𑀢, 𑀓𑀺𑀁 𑀓𑀸𑀬𑀲𑁆𑀲 𑀯𑀸 𑀅𑀜𑁆𑀜𑀣𑀢𑁆𑀢𑀁 𑀪𑀯𑀺𑀲𑁆𑀲𑀢𑀺, 𑀇𑀦𑁆𑀤𑁆𑀭𑀺𑀬𑀸𑀦𑀁 𑀯𑀸 𑀯𑀺𑀧𑀭𑀺𑀡𑀸𑀫𑁄”𑀢𑀺𑁇

229\. 𑀢𑀣𑀸 𑀳𑀺 𑀧𑀦𑀸𑀬𑀲𑁆𑀫𑀢𑁄 𑀉𑀧𑀲𑁂𑀦𑀲𑁆𑀲 𑀤𑀻𑀖𑀭𑀢𑁆𑀢𑀁 𑀅𑀳𑀗𑁆𑀓𑀸𑀭𑀫𑀫𑀗𑁆𑀓𑀸𑀭𑀫𑀸𑀦𑀸𑀦𑀼𑀲𑀬𑁄 𑀲𑀼𑀲𑀫𑀽𑀳𑀢𑁄𑁇 𑀢𑀲𑁆𑀫𑀸 𑀆𑀬𑀲𑁆𑀫𑀢𑁄 𑀉𑀧𑀲𑁂𑀦𑀲𑁆𑀲 𑀦 𑀏𑀯𑀁 𑀳𑁄𑀢𑀺—  “‘𑀅𑀳𑀁 𑀘𑀓𑁆𑀔𑀽𑀢𑀺 𑀯𑀸 𑀫𑀫 𑀘𑀓𑁆𑀔𑀽𑀢𑀺 𑀯𑀸…𑀧𑁂…  𑀅𑀳𑀁 𑀚𑀺𑀯𑁆𑀳𑀸𑀢𑀺 𑀯𑀸 𑀫𑀫 𑀚𑀺𑀯𑁆𑀳𑀸𑀢𑀺 𑀯𑀸…𑀧𑁂…  𑀅𑀳𑀁 𑀫𑀦𑁄𑀢𑀺 𑀯𑀸 𑀫𑀫 𑀫𑀦𑁄’𑀢𑀺 𑀯𑀸”𑀢𑀺𑁇 𑀅𑀣 𑀔𑁄 𑀢𑁂 𑀪𑀺𑀓𑁆𑀔𑀽 𑀆𑀬𑀲𑁆𑀫𑀢𑁄 𑀉𑀧𑀲𑁂𑀦𑀲𑁆𑀲 𑀓𑀸𑀬𑀁 𑀫𑀜𑁆𑀘𑀓𑀁 𑀆𑀭𑁄𑀧𑁂𑀢𑁆𑀯𑀸 𑀩𑀳𑀺𑀤𑁆𑀥𑀸 𑀦𑀻𑀳𑀭𑀺𑀁𑀲𑀼𑁇 𑀅𑀣 𑀔𑁄 𑀆𑀬𑀲𑁆𑀫𑀢𑁄 𑀉𑀧𑀲𑁂𑀦𑀲𑁆𑀲 𑀓𑀸𑀬𑁄 𑀢𑀢𑁆𑀣𑁂𑀯 𑀯𑀺𑀓𑀺𑀭𑀺; 𑀲𑁂𑀬𑁆𑀬𑀣𑀸𑀧𑀺 𑀪𑀼𑀲𑀫𑀼𑀝𑁆𑀞𑀻𑀢𑀺𑁇

---

230\. 𑀲𑀢𑁆𑀢𑀫𑀁𑁇



[Go to previous page (1.2.2.6 Samiddhilokapañhāsutta)](1.2.2.6.md) / [Go to parent page (1.2.2 Migajālavagga)](../1.2.2.md) / [Go to next page (1.2.2.8 Upavāṇasandiṭṭhikasutta)](1.2.2.8.md)


