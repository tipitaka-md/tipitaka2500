---
title: 1.2.5.6 Samādhisutta
path: /tipitaka/13S4/1/1.2/1.2.5/1.2.5.6
ref: 277178
breadcrumbs:
  - name: Home
    link: /
  - name: 13S4 Saḷāyatanavaggasaṃyuttapāḷi
    link: /tipitaka/13S4
  - name: 1 Saḷāyatanasaṃyutta
    link: /tipitaka/13S4/1
  - name: 1.2 Dutiyapaṇṇāsaka
    link: /tipitaka/13S4/1/1.2
  - name: 1.2.5 Saḷavagga
    link: /tipitaka/13S4/1/1.2/1.2.5
prevL: /tipitaka/13S4/1/1.2/1.2.5/1.2.5.5
upL: /tipitaka/13S4/1/1.2/1.2.5
nextL: /tipitaka/13S4/1/1.2/1.2.5/1.2.5.7
---

# 1.2.5.6 Samādhisutta

### Saḷāyatanasaṃyutta

### Dutiyapaṇṇāsaka

### Saḷavagga

### Samādhisutta

(99.)

523. “Samādhiṃ, bhikkhave, bhāvetha. Samāhito, bhikkhave, bhikkhu yathābhūtaṃ pajānāti. Kiñca yathābhūtaṃ pajānāti? ‘Cakkhu aniccan’ti yathābhūtaṃ pajānāti; ‘rūpā aniccā’ti yathābhūtaṃ pajānāti; ‘cakkhuviññāṇaṃ aniccan’ti yathābhūtaṃ pajānāti; ‘cakkhusamphasso anicco’ti yathābhūtaṃ pajānāti. ‘Yampidaṃ cakkhusamphassapaccayā uppajjati vedayitaṃ sukhaṃ vā dukkhaṃ vā adukkhamasukhaṃ vā tampi aniccan’ti yathābhūtaṃ pajānāti…pe…  ‘mano aniccan’ti yathābhūtaṃ pajānāti. Dhammā…  manoviññāṇaṃ…  manosamphasso…  ‘yampidaṃ manosamphassapaccayā uppajjati vedayitaṃ sukhaṃ vā dukkhaṃ vā adukkhamasukhaṃ vā tampi aniccan’ti yathābhūtaṃ pajānāti. Samādhiṃ, bhikkhave, bhāvetha. Samāhito, bhikkhave, bhikkhu yathābhūtaṃ pajānātī”ti.

===

524. Chaṭṭhaṃ.




