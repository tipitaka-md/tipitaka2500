---
title: 1.2.1.1 Avijjāpahānasutta
path: /tipitaka/13S4/1/1.2/1.2.1/1.2.1.1
ref: 277132
breadcrumbs:
  - name: Home
    link: /
  - name: 13S4 Saḷāyatanavaggasaṃyuttapāḷi
    link: /tipitaka/13S4
  - name: 1 Saḷāyatanasaṃyutta
    link: /tipitaka/13S4/1
  - name: 1.2 Dutiyapaṇṇāsaka
    link: /tipitaka/13S4/1/1.2
  - name: 1.2.1 Avijjāvagga
    link: /tipitaka/13S4/1/1.2/1.2.1
prevL: /tipitaka/13S4/1/1.2/1.2.1
upL: /tipitaka/13S4/1/1.2/1.2.1
nextL: /tipitaka/13S4/1/1.2/1.2.1/1.2.1.2
---

# 1.2.1.1 Avijjāpahānasutta

### Saḷāyatanasaṃyutta

### Dutiyapaṇṇāsaka

### Avijjāvagga

### Avijjāpahānasutta

(53.)

164. Sāvatthinidānaṃ. Atha kho aññataro bhikkhu yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Ekamantaṃ nisinno kho so bhikkhu bhagavantaṃ etadavoca—  “kathaṃ nu kho, bhante, jānato kathaṃ passato avijjā pahīyati, vijjā uppajjatī”ti?

165. “Cakkhuṃ kho, bhikkhu, aniccato jānato passato avijjā pahīyati, vijjā uppajjati. Rūpe aniccato jānato passato avijjā pahīyati, vijjā uppajjati. Cakkhuviññāṇaṃ…  cakkhusamphassaṃ…  yampidaṃ cakkhusamphassapaccayā uppajjati vedayitaṃ sukhaṃ vā dukkhaṃ vā adukkhamasukhaṃ vā tampi aniccato jānato passato avijjā pahīyati, vijjā uppajjati. Sotaṃ…  ghānaṃ…  jivhaṃ…  kāyaṃ…  manaṃ aniccato jānato passato avijjā pahīyati, vijjā uppajjati. Dhamme…  manoviññāṇaṃ…  manosamphassaṃ…  yampidaṃ manosamphassapaccayā uppajjati vedayitaṃ sukhaṃ vā dukkhaṃ vā adukkhamasukhaṃ vā tampi aniccato jānato passato avijjā pahīyati, vijjā uppajjati. Evaṃ kho, bhikkhu, jānato evaṃ passato avijjā pahīyati, vijjā uppajjatī”ti.

===

166. Paṭhamaṃ.




