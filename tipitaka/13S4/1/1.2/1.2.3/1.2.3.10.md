
[Home](/) / [13S4 Saḷāyatanavaggasaṃyuttapāḷi](../../../../13S4.md) / [1 Saḷāyatanasaṃyutta](../../../1.md) / [1.2 Dutiyapaṇṇāsaka](../../1.2.md) / [1.2.3 Gilānavagga](../1.2.3.md)

# 1.2.3.10 Phaggunapañhāsutta

* Saḷāyatanasaṃyutta

* Dutiyapaṇṇāsaka

* Gilānavagga

* Phaggunapañhāsutta

(83.)

347\. Atha kho āyasmā phagguno…pe…  ekamantaṃ nisinno kho āyasmā phagguno bhagavantaṃ etadavoca—

348\. “Atthi nu kho, bhante, taṃ cakkhu, yena cakkhunā atīte buddhe parinibbute chinnapapañce chinnavaṭume pariyādinnavaṭṭe sabbadukkhavītivaṭṭe paññāpayamāno paññāpeyya…pe…  atthi nu kho, bhante, sā jivhā, yāya jivhāya atīte buddhe parinibbute chinnapapañce chinnavaṭume pariyādinnavaṭṭe sabbadukkhavītivaṭṭe paññāpayamāno paññāpeyya…pe…  atthi nu kho so, bhante, mano, yena manena atīte buddhe parinibbute chinnapapañce chinnavaṭume pariyādinnavaṭṭe sabbadukkhavītivaṭṭe paññāpayamāno paññāpeyyā”ti?

349\. “Natthi kho taṃ, phagguna, cakkhu, yena cakkhunā atīte buddhe parinibbute chinnapapañce chinnavaṭume pariyādinnavaṭṭe sabbadukkhavītivaṭṭe paññāpayamāno paññāpeyya…pe…  natthi kho sā, phagguna, jivhā, yāya jivhāya atīte buddhe parinibbute chinnapapañce chinnavaṭume pariyādinnavaṭṭe sabbadukkhavītivaṭṭe paññāpayamāno paññāpeyya…pe…  natthi kho so, phagguna, mano, yena manena atīte buddhe parinibbute chinnapapañce chinnavaṭume pariyādinnavaṭṭe sabbadukkhavītivaṭṭe paññāpayamāno paññāpeyyā”ti.

---

350\. Dasamaṃ.



---

351\. Gilānavaggo tatiyo.



---

352\. Tassuddānaṃ



353\. _Gilānena duve vuttā,_  
_rādhena apare tayo;_  
_Avijjāya ca dve vuttā,_  
_bhikkhu loko ca phaggunoti._  


[Go to previous page (1.2.3.9 Lokapañhāsutta)](1.2.3.9.md) / [Go to parent page (1.2.3 Gilānavagga)](../1.2.3.md) / [Go to next page (1.2.4 Channavagga)](../1.2.4.md)


