
[Home](/) / [13S4 Saḷāyatanavaggasaṃyuttapāḷi](../../../../13S4.md) / [1 Saḷāyatanasaṃyutta](../../../1.md) / [1.2 Dutiyapaṇṇāsaka](../../1.2.md) / [1.2.4 Channavagga](../1.2.4.md)

# 1.2.4.1 Palokadhammasutta

* Saḷāyatanasaṃyutta

* Dutiyapaṇṇāsaka

* Channavagga

* Palokadhammasutta

(84.)

354\. Sāvatthinidānaṃ. Atha kho āyasmā ānando yena bhagavā tenupasaṅkami…pe…  ekamantaṃ nisinno kho āyasmā ānando bhagavantaṃ etadavoca—

355\. “‘Loko, loko’ti, bhante, vuccati. Kittāvatā nu kho, bhante, lokoti vuccatī”ti? “Yaṃ kho, ānanda, palokadhammaṃ, ayaṃ vuccati ariyassa vinaye loko. Kiñca, ānanda, palokadhammaṃ? Cakkhu kho, ānanda, palokadhammaṃ, rūpā palokadhammā, cakkhuviññāṇaṃ palokadhammaṃ, cakkhusamphasso palokadhammo, yampidaṃ cakkhusamphassapaccayā…pe…  tampi palokadhammaṃ…pe…  jivhā palokadhammā, rasā palokadhammā, jivhāviññāṇaṃ palokadhammaṃ, jivhāsamphasso palokadhammo, yampidaṃ jivhāsamphassapaccayā…pe…  tampi palokadhammaṃ…pe…  mano palokadhammo, dhammā palokadhammā, manoviññāṇaṃ palokadhammaṃ, manosamphasso palokadhammo, yampidaṃ manosamphassapaccayā uppajjati vedayitaṃ sukhaṃ vā dukkhaṃ vā adukkhamasukhaṃ vā tampi palokadhammaṃ. Yaṃ kho, ānanda, palokadhammaṃ, ayaṃ vuccati ariyassa vinaye loko”ti.

---

356\. Paṭhamaṃ.



[Go to previous page (1.2.4 Channavagga)](../1.2.4.md) / [Go to parent page (1.2.4 Channavagga)](../1.2.4.md) / [Go to next page (1.2.4.2 Suññatalokasutta)](1.2.4.2.md)


