
[Home](/) / [13S4 Saḷāyatanavaggasaṃyuttapāḷi](../../...md) / [1 Saḷāyatanasaṃyutta](../...md) / [1.2 Dutiyapaṇṇāsaka](...md) / [1.2.4 Channavagga](../13S4/1/1.2/1.2.4.md)

# 𑁧𑁇𑁨𑁇𑁪𑁇𑁧𑁦 𑀤𑀼𑀢𑀺𑀬𑀤𑁆𑀯𑀬𑀲𑀼𑀢𑁆𑀢

* 𑀲𑀍𑀆𑀬𑀢𑀦𑀲𑀁𑀬𑀼𑀢𑁆𑀢

* 𑀤𑀼𑀢𑀺𑀬𑀧𑀡𑁆𑀡𑀸𑀲𑀓

* 𑀙𑀦𑁆𑀦𑀯𑀕𑁆𑀕

* 𑀤𑀼𑀢𑀺𑀬𑀤𑁆𑀯𑀬𑀲𑀼𑀢𑁆𑀢

(93.)

449\. “𑀤𑁆𑀯𑀬𑀁, 𑀪𑀺𑀓𑁆𑀔𑀯𑁂, 𑀧𑀝𑀺𑀘𑁆𑀘 𑀯𑀺𑀜𑁆𑀜𑀸𑀡𑀁 𑀲𑀫𑁆𑀪𑁄𑀢𑀺𑁇 𑀓𑀣𑀜𑁆𑀘, 𑀪𑀺𑀓𑁆𑀔𑀯𑁂, 𑀤𑁆𑀯𑀬𑀁 𑀧𑀝𑀺𑀘𑁆𑀘 𑀯𑀺𑀜𑁆𑀜𑀸𑀡𑀁 𑀲𑀫𑁆𑀪𑁄𑀢𑀺? 𑀘𑀓𑁆𑀔𑀼𑀜𑁆𑀘 𑀧𑀝𑀺𑀘𑁆𑀘 𑀭𑀽𑀧𑁂 𑀘 𑀉𑀧𑁆𑀧𑀚𑁆𑀚𑀢𑀺 𑀘𑀓𑁆𑀔𑀼𑀯𑀺𑀜𑁆𑀜𑀸𑀡𑀁𑁇 𑀘𑀓𑁆𑀔𑀼 𑀅𑀦𑀺𑀘𑁆𑀘𑀁 𑀯𑀺𑀧𑀭𑀺𑀡𑀸𑀫𑀺 𑀅𑀜𑁆𑀜𑀣𑀸𑀪𑀸𑀯𑀺𑁇 𑀭𑀽𑀧𑀸 𑀅𑀦𑀺𑀘𑁆𑀘𑀸 𑀯𑀺𑀧𑀭𑀺𑀡𑀸𑀫𑀺𑀦𑁄 𑀅𑀜𑁆𑀜𑀣𑀸𑀪𑀸𑀯𑀺𑀦𑁄𑁇 𑀇𑀢𑁆𑀣𑁂𑀢𑀁 𑀤𑁆𑀯𑀬𑀁 𑀘𑀮𑀜𑁆𑀘𑁂𑀯 𑀩𑁆𑀬𑀣𑀜𑁆𑀘 𑀅𑀦𑀺𑀘𑁆𑀘𑀁 𑀯𑀺𑀧𑀭𑀺𑀡𑀸𑀫𑀺 𑀅𑀜𑁆𑀜𑀣𑀸𑀪𑀸𑀯𑀺𑁇 𑀘𑀓𑁆𑀔𑀼𑀯𑀺𑀜𑁆𑀜𑀸𑀡𑀁 𑀅𑀦𑀺𑀘𑁆𑀘𑀁 𑀯𑀺𑀧𑀭𑀺𑀡𑀸𑀫𑀺 𑀅𑀜𑁆𑀜𑀣𑀸𑀪𑀸𑀯𑀺𑁇 𑀬𑁄𑀧𑀺 𑀳𑁂𑀢𑀼 𑀬𑁄𑀧𑀺 𑀧𑀘𑁆𑀘𑀬𑁄 𑀘𑀓𑁆𑀔𑀼𑀯𑀺𑀜𑁆𑀜𑀸𑀡𑀲𑁆𑀲 𑀉𑀧𑁆𑀧𑀸𑀤𑀸𑀬, 𑀲𑁄𑀧𑀺 𑀳𑁂𑀢𑀼 𑀲𑁄𑀧𑀺 𑀧𑀘𑁆𑀘𑀬𑁄 𑀅𑀦𑀺𑀘𑁆𑀘𑁄 𑀯𑀺𑀧𑀭𑀺𑀡𑀸𑀫𑀻 𑀅𑀜𑁆𑀜𑀣𑀸𑀪𑀸𑀯𑀻𑁇 𑀅𑀦𑀺𑀘𑁆𑀘𑀁 𑀔𑁄 𑀧𑀦, 𑀪𑀺𑀓𑁆𑀔𑀯𑁂, 𑀧𑀘𑁆𑀘𑀬𑀁 𑀧𑀝𑀺𑀘𑁆𑀘 𑀉𑀧𑁆𑀧𑀦𑁆𑀦𑀁 𑀘𑀓𑁆𑀔𑀼𑀯𑀺𑀜𑁆𑀜𑀸𑀡𑀁 𑀓𑀼𑀢𑁄 𑀦𑀺𑀘𑁆𑀘𑀁 𑀪𑀯𑀺𑀲𑁆𑀲𑀢𑀺𑁇 𑀬𑀸 𑀔𑁄, 𑀪𑀺𑀓𑁆𑀔𑀯𑁂, 𑀇𑀫𑁂𑀲𑀁 𑀢𑀺𑀡𑁆𑀡𑀁 𑀥𑀫𑁆𑀫𑀸𑀦𑀁 𑀲𑀗𑁆𑀕𑀢𑀺 𑀲𑀦𑁆𑀦𑀺𑀧𑀸𑀢𑁄 𑀲𑀫𑀯𑀸𑀬𑁄, 𑀅𑀬𑀁 𑀯𑀼𑀘𑁆𑀘𑀢𑀺 𑀘𑀓𑁆𑀔𑀼𑀲𑀫𑁆𑀨𑀲𑁆𑀲𑁄𑁇 𑀘𑀓𑁆𑀔𑀼𑀲𑀫𑁆𑀨𑀲𑁆𑀲𑁄𑀧𑀺 𑀅𑀦𑀺𑀘𑁆𑀘𑁄 𑀯𑀺𑀧𑀭𑀺𑀡𑀸𑀫𑀻 𑀅𑀜𑁆𑀜𑀣𑀸𑀪𑀸𑀯𑀻𑁇 𑀬𑁄𑀧𑀺 𑀳𑁂𑀢𑀼 𑀬𑁄𑀧𑀺 𑀧𑀘𑁆𑀘𑀬𑁄 𑀘𑀓𑁆𑀔𑀼𑀲𑀫𑁆𑀨𑀲𑁆𑀲𑀲𑁆𑀲 𑀉𑀧𑁆𑀧𑀸𑀤𑀸𑀬, 𑀲𑁄𑀧𑀺 𑀳𑁂𑀢𑀼 𑀲𑁄𑀧𑀺 𑀧𑀘𑁆𑀘𑀬𑁄 𑀅𑀦𑀺𑀘𑁆𑀘𑁄 𑀯𑀺𑀧𑀭𑀺𑀡𑀸𑀫𑀻 𑀅𑀜𑁆𑀜𑀣𑀸𑀪𑀸𑀯𑀻𑁇 𑀅𑀦𑀺𑀘𑁆𑀘𑀁 𑀔𑁄 𑀧𑀦, 𑀪𑀺𑀓𑁆𑀔𑀯𑁂, 𑀧𑀘𑁆𑀘𑀬𑀁 𑀧𑀝𑀺𑀘𑁆𑀘 𑀉𑀧𑁆𑀧𑀦𑁆𑀦𑁄 𑀘𑀓𑁆𑀔𑀼𑀲𑀫𑁆𑀨𑀲𑁆𑀲𑁄 𑀓𑀼𑀢𑁄 𑀦𑀺𑀘𑁆𑀘𑁄 𑀪𑀯𑀺𑀲𑁆𑀲𑀢𑀺𑁇 𑀨𑀼𑀝𑁆𑀞𑁄, 𑀪𑀺𑀓𑁆𑀔𑀯𑁂, 𑀯𑁂𑀤𑁂𑀢𑀺, 𑀨𑀼𑀝𑁆𑀞𑁄 𑀘𑁂𑀢𑁂𑀢𑀺, 𑀨𑀼𑀝𑁆𑀞𑁄 𑀲𑀜𑁆𑀚𑀸𑀦𑀸𑀢𑀺𑁇 𑀇𑀢𑁆𑀣𑁂𑀢𑁂𑀧𑀺 𑀥𑀫𑁆𑀫𑀸 𑀘𑀮𑀸 𑀘𑁂𑀯 𑀩𑁆𑀬𑀣𑀸 𑀘 𑀅𑀦𑀺𑀘𑁆𑀘𑀸 𑀯𑀺𑀧𑀭𑀺𑀡𑀸𑀫𑀺𑀦𑁄 𑀅𑀜𑁆𑀜𑀣𑀸𑀪𑀸𑀯𑀺𑀦𑁄…𑀧𑁂…

450\. 𑀚𑀺𑀯𑁆𑀳𑀜𑁆𑀘 𑀧𑀝𑀺𑀘𑁆𑀘 𑀭𑀲𑁂 𑀘 𑀉𑀧𑁆𑀧𑀚𑁆𑀚𑀢𑀺 𑀚𑀺𑀯𑁆𑀳𑀸𑀯𑀺𑀜𑁆𑀜𑀸𑀡𑀁𑁇 𑀚𑀺𑀯𑁆𑀳𑀸 𑀅𑀦𑀺𑀘𑁆𑀘𑀸 𑀯𑀺𑀧𑀭𑀺𑀡𑀸𑀫𑀻 𑀅𑀜𑁆𑀜𑀣𑀸𑀪𑀸𑀯𑀻𑁇 𑀭𑀲𑀸 𑀅𑀦𑀺𑀘𑁆𑀘𑀸 𑀯𑀺𑀧𑀭𑀺𑀡𑀸𑀫𑀺𑀦𑁄 𑀅𑀜𑁆𑀜𑀣𑀸𑀪𑀸𑀯𑀺𑀦𑁄𑁇 𑀇𑀢𑁆𑀣𑁂𑀢𑀁 𑀤𑁆𑀯𑀬𑀁 𑀘𑀮𑀜𑁆𑀘𑁂𑀯 𑀩𑁆𑀬𑀣𑀜𑁆𑀘 𑀅𑀦𑀺𑀘𑁆𑀘𑀁 𑀯𑀺𑀧𑀭𑀺𑀡𑀸𑀫𑀺 𑀅𑀜𑁆𑀜𑀣𑀸𑀪𑀸𑀯𑀺𑁇 𑀚𑀺𑀯𑁆𑀳𑀸𑀯𑀺𑀜𑁆𑀜𑀸𑀡𑀁 𑀅𑀦𑀺𑀘𑁆𑀘𑀁 𑀯𑀺𑀧𑀭𑀺𑀡𑀸𑀫𑀺 𑀅𑀜𑁆𑀜𑀣𑀸𑀪𑀸𑀯𑀺𑁇 𑀬𑁄𑀧𑀺 𑀳𑁂𑀢𑀼 𑀬𑁄𑀧𑀺 𑀧𑀘𑁆𑀘𑀬𑁄 𑀚𑀺𑀯𑁆𑀳𑀸𑀯𑀺𑀜𑁆𑀜𑀸𑀡𑀲𑁆𑀲 𑀉𑀧𑁆𑀧𑀸𑀤𑀸𑀬, 𑀲𑁄𑀧𑀺 𑀳𑁂𑀢𑀼 𑀲𑁄𑀧𑀺 𑀧𑀘𑁆𑀘𑀬𑁄 𑀅𑀦𑀺𑀘𑁆𑀘𑁄 𑀯𑀺𑀧𑀭𑀺𑀡𑀸𑀫𑀻 𑀅𑀜𑁆𑀜𑀣𑀸𑀪𑀸𑀯𑀻𑁇 𑀅𑀦𑀺𑀘𑁆𑀘𑀁 𑀔𑁄 𑀧𑀦, 𑀪𑀺𑀓𑁆𑀔𑀯𑁂, 𑀧𑀘𑁆𑀘𑀬𑀁 𑀧𑀝𑀺𑀘𑁆𑀘 𑀉𑀧𑁆𑀧𑀦𑁆𑀦𑀁 𑀚𑀺𑀯𑁆𑀳𑀸𑀯𑀺𑀜𑁆𑀜𑀸𑀡𑀁, 𑀓𑀼𑀢𑁄 𑀦𑀺𑀘𑁆𑀘𑀁 𑀪𑀯𑀺𑀲𑁆𑀲𑀢𑀺𑁇 𑀬𑀸 𑀔𑁄, 𑀪𑀺𑀓𑁆𑀔𑀯𑁂, 𑀇𑀫𑁂𑀲𑀁 𑀢𑀺𑀡𑁆𑀡𑀁 𑀥𑀫𑁆𑀫𑀸𑀦𑀁 𑀲𑀗𑁆𑀕𑀢𑀺 𑀲𑀦𑁆𑀦𑀺𑀧𑀸𑀢𑁄 𑀲𑀫𑀯𑀸𑀬𑁄, 𑀅𑀬𑀁 𑀯𑀼𑀘𑁆𑀘𑀢𑀺 𑀚𑀺𑀯𑁆𑀳𑀸𑀲𑀫𑁆𑀨𑀲𑁆𑀲𑁄𑁇 𑀚𑀺𑀯𑁆𑀳𑀸𑀲𑀫𑁆𑀨𑀲𑁆𑀲𑁄𑀧𑀺 𑀅𑀦𑀺𑀘𑁆𑀘𑁄 𑀯𑀺𑀧𑀭𑀺𑀡𑀸𑀫𑀻 𑀅𑀜𑁆𑀜𑀣𑀸𑀪𑀸𑀯𑀻𑁇 𑀬𑁄𑀧𑀺 𑀳𑁂𑀢𑀼 𑀬𑁄𑀧𑀺 𑀧𑀘𑁆𑀘𑀬𑁄 𑀚𑀺𑀯𑁆𑀳𑀸𑀲𑀫𑁆𑀨𑀲𑁆𑀲𑀲𑁆𑀲 𑀉𑀧𑁆𑀧𑀸𑀤𑀸𑀬, 𑀲𑁄𑀧𑀺 𑀳𑁂𑀢𑀼 𑀲𑁄𑀧𑀺 𑀧𑀘𑁆𑀘𑀬𑁄 𑀅𑀦𑀺𑀘𑁆𑀘𑁄 𑀯𑀺𑀧𑀭𑀺𑀡𑀸𑀫𑀻 𑀅𑀜𑁆𑀜𑀣𑀸𑀪𑀸𑀯𑀻𑁇 𑀅𑀦𑀺𑀘𑁆𑀘𑀁 𑀔𑁄 𑀧𑀦, 𑀪𑀺𑀓𑁆𑀔𑀯𑁂, 𑀧𑀘𑁆𑀘𑀬𑀁 𑀧𑀝𑀺𑀘𑁆𑀘 𑀉𑀧𑁆𑀧𑀦𑁆𑀦𑁄 𑀚𑀺𑀯𑁆𑀳𑀸𑀲𑀫𑁆𑀨𑀲𑁆𑀲𑁄, 𑀓𑀼𑀢𑁄 𑀦𑀺𑀘𑁆𑀘𑁄 𑀪𑀯𑀺𑀲𑁆𑀲𑀢𑀺𑁇 𑀨𑀼𑀝𑁆𑀞𑁄, 𑀪𑀺𑀓𑁆𑀔𑀯𑁂, 𑀯𑁂𑀤𑁂𑀢𑀺, 𑀨𑀼𑀝𑁆𑀞𑁄 𑀘𑁂𑀢𑁂𑀢𑀺, 𑀨𑀼𑀝𑁆𑀞𑁄 𑀲𑀜𑁆𑀚𑀸𑀦𑀸𑀢𑀺𑁇 𑀇𑀢𑁆𑀣𑁂𑀢𑁂𑀧𑀺 𑀥𑀫𑁆𑀫𑀸 𑀘𑀮𑀸 𑀘𑁂𑀯 𑀩𑁆𑀬𑀣𑀸 𑀘 𑀅𑀦𑀺𑀘𑁆𑀘𑀸 𑀯𑀺𑀧𑀭𑀺𑀡𑀸𑀫𑀺𑀦𑁄 𑀅𑀜𑁆𑀜𑀣𑀸𑀪𑀸𑀯𑀺𑀦𑁄…𑀧𑁂…

451\. 𑀫𑀦𑀜𑁆𑀘 𑀧𑀝𑀺𑀘𑁆𑀘 𑀥𑀫𑁆𑀫𑁂 𑀘 𑀉𑀧𑁆𑀧𑀚𑁆𑀚𑀢𑀺 𑀫𑀦𑁄𑀯𑀺𑀜𑁆𑀜𑀸𑀡𑀁𑁇 𑀫𑀦𑁄 𑀅𑀦𑀺𑀘𑁆𑀘𑁄 𑀯𑀺𑀧𑀭𑀺𑀡𑀸𑀫𑀻 𑀅𑀜𑁆𑀜𑀣𑀸𑀪𑀸𑀯𑀻𑁇 𑀥𑀫𑁆𑀫𑀸 𑀅𑀦𑀺𑀘𑁆𑀘𑀸 𑀯𑀺𑀧𑀭𑀺𑀡𑀸𑀫𑀺𑀦𑁄 𑀅𑀜𑁆𑀜𑀣𑀸𑀪𑀸𑀯𑀺𑀦𑁄𑁇 𑀇𑀢𑁆𑀣𑁂𑀢𑀁 𑀤𑁆𑀯𑀬𑀁 𑀘𑀮𑀜𑁆𑀘𑁂𑀯 𑀩𑁆𑀬𑀣𑀜𑁆𑀘 𑀅𑀦𑀺𑀘𑁆𑀘𑀁 𑀯𑀺𑀧𑀭𑀺𑀡𑀸𑀫𑀺 𑀅𑀜𑁆𑀜𑀣𑀸𑀪𑀸𑀯𑀺𑁇 𑀫𑀦𑁄𑀯𑀺𑀜𑁆𑀜𑀸𑀡𑀁 𑀅𑀦𑀺𑀘𑁆𑀘𑀁 𑀯𑀺𑀧𑀭𑀺𑀡𑀸𑀫𑀺 𑀅𑀜𑁆𑀜𑀣𑀸𑀪𑀸𑀯𑀺𑁇 𑀬𑁄𑀧𑀺 𑀳𑁂𑀢𑀼 𑀬𑁄𑀧𑀺 𑀧𑀘𑁆𑀘𑀬𑁄 𑀫𑀦𑁄𑀯𑀺𑀜𑁆𑀜𑀸𑀡𑀲𑁆𑀲 𑀉𑀧𑁆𑀧𑀸𑀤𑀸𑀬, 𑀲𑁄𑀧𑀺 𑀳𑁂𑀢𑀼 𑀲𑁄𑀧𑀺 𑀧𑀘𑁆𑀘𑀬𑁄 𑀅𑀦𑀺𑀘𑁆𑀘𑁄 𑀯𑀺𑀧𑀭𑀺𑀡𑀸𑀫𑀻 𑀅𑀜𑁆𑀜𑀣𑀸𑀪𑀸𑀯𑀻𑁇 𑀅𑀦𑀺𑀘𑁆𑀘𑀁 𑀔𑁄 𑀧𑀦, 𑀪𑀺𑀓𑁆𑀔𑀯𑁂, 𑀧𑀘𑁆𑀘𑀬𑀁 𑀧𑀝𑀺𑀘𑁆𑀘 𑀉𑀧𑁆𑀧𑀦𑁆𑀦𑀁 𑀫𑀦𑁄𑀯𑀺𑀜𑁆𑀜𑀸𑀡𑀁, 𑀓𑀼𑀢𑁄 𑀦𑀺𑀘𑁆𑀘𑀁 𑀪𑀯𑀺𑀲𑁆𑀲𑀢𑀺𑁇 𑀬𑀸 𑀔𑁄, 𑀪𑀺𑀓𑁆𑀔𑀯𑁂, 𑀇𑀫𑁂𑀲𑀁 𑀢𑀺𑀡𑁆𑀡𑀁 𑀥𑀫𑁆𑀫𑀸𑀦𑀁 𑀲𑀗𑁆𑀕𑀢𑀺 𑀲𑀦𑁆𑀦𑀺𑀧𑀸𑀢𑁄 𑀲𑀫𑀯𑀸𑀬𑁄, 𑀅𑀬𑀁 𑀯𑀼𑀘𑁆𑀘𑀢𑀺 𑀫𑀦𑁄𑀲𑀫𑁆𑀨𑀲𑁆𑀲𑁄𑁇 𑀫𑀦𑁄𑀲𑀫𑁆𑀨𑀲𑁆𑀲𑁄𑀧𑀺 𑀅𑀦𑀺𑀘𑁆𑀘𑁄 𑀯𑀺𑀧𑀭𑀺𑀡𑀸𑀫𑀻 𑀅𑀜𑁆𑀜𑀣𑀸𑀪𑀸𑀯𑀻𑁇 𑀬𑁄𑀧𑀺 𑀳𑁂𑀢𑀼 𑀬𑁄𑀧𑀺 𑀧𑀘𑁆𑀘𑀬𑁄 𑀫𑀦𑁄𑀲𑀫𑁆𑀨𑀲𑁆𑀲𑀲𑁆𑀲 𑀉𑀧𑁆𑀧𑀸𑀤𑀸𑀬, 𑀲𑁄𑀧𑀺 𑀳𑁂𑀢𑀼 𑀲𑁄𑀧𑀺 𑀧𑀘𑁆𑀘𑀬𑁄 𑀅𑀦𑀺𑀘𑁆𑀘𑁄 𑀯𑀺𑀧𑀭𑀺𑀡𑀸𑀫𑀻 𑀅𑀜𑁆𑀜𑀣𑀸𑀪𑀸𑀯𑀻𑁇 𑀅𑀦𑀺𑀘𑁆𑀘𑀁 𑀔𑁄 𑀧𑀦, 𑀪𑀺𑀓𑁆𑀔𑀯𑁂, 𑀧𑀘𑁆𑀘𑀬𑀁 𑀧𑀝𑀺𑀘𑁆𑀘 𑀉𑀧𑁆𑀧𑀦𑁆𑀦𑁄 𑀫𑀦𑁄𑀲𑀫𑁆𑀨𑀲𑁆𑀲𑁄, 𑀓𑀼𑀢𑁄 𑀦𑀺𑀘𑁆𑀘𑁄 𑀪𑀯𑀺𑀲𑁆𑀲𑀢𑀺𑁇 𑀨𑀼𑀝𑁆𑀞𑁄, 𑀪𑀺𑀓𑁆𑀔𑀯𑁂, 𑀯𑁂𑀤𑁂𑀢𑀺, 𑀨𑀼𑀝𑁆𑀞𑁄 𑀘𑁂𑀢𑁂𑀢𑀺, 𑀨𑀼𑀝𑁆𑀞𑁄 𑀲𑀜𑁆𑀚𑀸𑀦𑀸𑀢𑀺𑁇 𑀇𑀢𑁆𑀣𑁂𑀢𑁂𑀧𑀺 𑀥𑀫𑁆𑀫𑀸 𑀘𑀮𑀸 𑀘𑁂𑀯 𑀩𑁆𑀬𑀣𑀸 𑀘 𑀅𑀦𑀺𑀘𑁆𑀘𑀸 𑀯𑀺𑀧𑀭𑀺𑀡𑀸𑀫𑀺𑀦𑁄 𑀅𑀜𑁆𑀜𑀣𑀸𑀪𑀸𑀯𑀺𑀦𑁄𑁇 𑀏𑀯𑀁 𑀔𑁄, 𑀪𑀺𑀓𑁆𑀔𑀯𑁂, 𑀤𑁆𑀯𑀬𑀁 𑀧𑀝𑀺𑀘𑁆𑀘 𑀯𑀺𑀜𑁆𑀜𑀸𑀡𑀁 𑀲𑀫𑁆𑀪𑁄𑀢𑀻”𑀢𑀺𑁇

---

452\. 𑀤𑀲𑀫𑀁𑁇



---

453\. 𑀙𑀦𑁆𑀦𑀯𑀕𑁆𑀕𑁄 𑀘𑀢𑀼𑀢𑁆𑀣𑁄𑁇



---

454\. 𑀢𑀲𑁆𑀲𑀼𑀤𑁆𑀤𑀸𑀦𑀁



455\. _𑀧𑀮𑁄𑀓𑀲𑀼𑀜𑁆𑀜𑀸 𑀲𑀁𑀔𑀺𑀢𑁆𑀢𑀁,_  
_𑀙𑀦𑁆𑀦𑁄 𑀧𑀼𑀡𑁆𑀡𑁄 𑀘 𑀩𑀸𑀳𑀺𑀬𑁄;_  
_𑀏𑀚𑁂𑀦 𑀘 𑀤𑀼𑀯𑁂 𑀯𑀼𑀢𑁆𑀢𑀸,_  
_𑀤𑁆𑀯𑀬𑁂𑀳𑀺 𑀅𑀧𑀭𑁂 𑀤𑀼𑀯𑁂𑀢𑀺𑁇_  


[Go to previous page (1.2.4.9 Paṭhamadvayasutta)](1.2.4.9.md) / [Go to parent page (1.2.4 Channavagga)](../13S4/1/1.2/1.2.4.md) / [Go to next page (1.2.5 Saḷavagga)](../1.2.5.md)


