---
title: 1.1.1.2 Ajjhattadukkhasutta
path: /tipitaka/13S4/1/1.1/1.1.1/1.1.1.2
ref: 277098
breadcrumbs:
  - name: Home
    link: /
  - name: 13S4 Saḷāyatanavaggasaṃyuttapāḷi
    link: /tipitaka/13S4
  - name: 1 Saḷāyatanasaṃyutta
    link: /tipitaka/13S4/1
  - name: 1.1 Paṭhamapaṇṇāsaka
    link: /tipitaka/13S4/1/1.1
  - name: 1.1.1 Aniccavagga
    link: /tipitaka/13S4/1/1.1/1.1.1
prevL: /tipitaka/13S4/1/1.1/1.1.1/1.1.1.1
upL: /tipitaka/13S4/1/1.1/1.1.1
nextL: /tipitaka/13S4/1/1.1/1.1.1/1.1.1.3
---

# 1.1.1.2 Ajjhattadukkhasutta

### Saḷāyatanasaṃyutta

### Paṭhamapaṇṇāsaka

### Aniccavagga

### Ajjhattadukkhasutta

(2.)

5. “Cakkhuṃ, bhikkhave, dukkhaṃ. Yaṃ dukkhaṃ tadanattā; yadanattā taṃ ‘netaṃ mama, nesohamasmi, na meso attā’ti evametaṃ yathābhūtaṃ sammappaññāya daṭṭhabbaṃ. Sotaṃ dukkhaṃ…pe…  ghānaṃ dukkhaṃ…  jivhā dukkhā…  kāyo dukkho…  mano dukkho. Yaṃ dukkhaṃ tadanattā; yadanattā taṃ ‘netaṃ mama, nesohamasmi, na meso attā’ti evametaṃ yathābhūtaṃ sammappaññāya daṭṭhabbaṃ. Evaṃ passaṃ…pe…  nāparaṃ itthattāyāti pajānātī”ti.

===

6. Dutiyaṃ.




