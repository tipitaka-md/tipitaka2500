---
title: 1.1.2.7 Paṭhamābhinandasutta
path: /tipitaka/13S4/1/1.1/1.1.2/1.1.2.7
ref: 277115
breadcrumbs:
  - name: Home
    link: /
  - name: 13S4 Saḷāyatanavaggasaṃyuttapāḷi
    link: /tipitaka/13S4
  - name: 1 Saḷāyatanasaṃyutta
    link: /tipitaka/13S4/1
  - name: 1.1 Paṭhamapaṇṇāsaka
    link: /tipitaka/13S4/1/1.1
  - name: 1.1.2 Yamakavagga
    link: /tipitaka/13S4/1/1.1/1.1.2
prevL: /tipitaka/13S4/1/1.1/1.1.2/1.1.2.6
upL: /tipitaka/13S4/1/1.1/1.1.2
nextL: /tipitaka/13S4/1/1.1/1.1.2/1.1.2.8
---

# 1.1.2.7 Paṭhamābhinandasutta

### Saḷāyatanasaṃyutta

### Paṭhamapaṇṇāsaka

### Yamakavagga

### Paṭhamābhinandasutta

(19.)

48. “Yo, bhikkhave, cakkhuṃ abhinandati, dukkhaṃ so abhinandati. Yo dukkhaṃ abhinandati, aparimutto so dukkhasmāti vadāmi. Yo sotaṃ…pe…  yo ghānaṃ…pe…  yo jivhaṃ abhinandati, dukkhaṃ so abhinandati. Yo dukkhaṃ abhinandati, aparimutto so dukkhasmāti vadāmi. Yo kāyaṃ…pe…  yo manaṃ abhinandati, dukkhaṃ so abhinandati. Yo dukkhaṃ abhinandati, aparimutto so dukkhasmā”ti vadāmi.

49. “Yo ca kho, bhikkhave, cakkhuṃ nābhinandati, dukkhaṃ so nābhinandati. Yo dukkhaṃ nābhinandati, parimutto so dukkhasmāti vadāmi. Yo sotaṃ…pe…  yo ghānaṃ…pe…  yo jivhaṃ nābhinandati, dukkhaṃ so nābhinandati. Yo dukkhaṃ nābhinandati, parimutto so dukkhasmāti vadāmi. Yo kāyaṃ…pe…  yo manaṃ nābhinandati, dukkhaṃ so nābhinandati. Yo dukkhaṃ nābhinandati, parimutto so dukkhasmā”ti vadāmi.

===

50. Sattamaṃ.




