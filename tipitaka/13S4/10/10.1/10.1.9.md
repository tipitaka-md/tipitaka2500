
[Home](/) / [13S4 Saḷāyatanavaggasaṃyuttapāḷi](../../../13S4.md) / [10 Abyākatasaṃyutta](../../10.md) / [10.1 Abyākatavagga](../10.1.md)

# 𑁧𑁦𑁇𑁧𑁇𑁯 𑀓𑀼𑀢𑀽𑀳𑀮𑀲𑀸𑀮𑀸𑀲𑀼𑀢𑁆𑀢

### 𑀅𑀩𑁆𑀬𑀸𑀓𑀢𑀲𑀁𑀬𑀼𑀢𑁆𑀢

### 𑀅𑀩𑁆𑀬𑀸𑀓𑀢𑀯𑀕𑁆𑀕

### 𑀓𑀼𑀢𑀽𑀳𑀮𑀲𑀸𑀮𑀸𑀲𑀼𑀢𑁆𑀢

(418.)

1816\. 𑀅𑀣 𑀔𑁄 𑀯𑀘𑁆𑀙𑀕𑁄𑀢𑁆𑀢𑁄 𑀧𑀭𑀺𑀩𑁆𑀩𑀸𑀚𑀓𑁄 𑀬𑁂𑀦 𑀪𑀕𑀯𑀸 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀪𑀕𑀯𑀢𑀸 𑀲𑀤𑁆𑀥𑀺𑀁 𑀲𑀫𑁆𑀫𑁄𑀤𑀺𑁇 𑀲𑀫𑁆𑀫𑁄𑀤𑀦𑀻𑀬𑀁 𑀓𑀣𑀁 𑀲𑀸𑀭𑀡𑀻𑀬𑀁 𑀯𑀻𑀢𑀺𑀲𑀸𑀭𑁂𑀢𑁆𑀯𑀸 𑀏𑀓𑀫𑀦𑁆𑀢𑀁 𑀦𑀺𑀲𑀻𑀤𑀺𑁇 𑀏𑀓𑀫𑀦𑁆𑀢𑀁 𑀦𑀺𑀲𑀺𑀦𑁆𑀦𑁄 𑀔𑁄 𑀯𑀘𑁆𑀙𑀕𑁄𑀢𑁆𑀢𑁄 𑀧𑀭𑀺𑀩𑁆𑀩𑀸𑀚𑀓𑁄 𑀪𑀕𑀯𑀦𑁆𑀢𑀁 𑀏𑀢𑀤𑀯𑁄𑀘—

1817\. “𑀧𑀼𑀭𑀺𑀫𑀸𑀦𑀺, 𑀪𑁄 𑀕𑁄𑀢𑀫, 𑀤𑀺𑀯𑀲𑀸𑀦𑀺 𑀧𑀼𑀭𑀺𑀫𑀢𑀭𑀸𑀦𑀺 𑀲𑀫𑁆𑀩𑀳𑀼𑀮𑀸𑀦𑀁 𑀦𑀸𑀦𑀸𑀢𑀺𑀢𑁆𑀣𑀺𑀬𑀸𑀦𑀁 𑀲𑀫𑀡𑀩𑁆𑀭𑀸𑀳𑁆𑀫𑀡𑀸𑀦𑀁 𑀧𑀭𑀺𑀩𑁆𑀩𑀸𑀚𑀓𑀸𑀦𑀁 𑀓𑀼𑀢𑀽𑀳𑀮𑀲𑀸𑀮𑀸𑀬𑀁 𑀲𑀦𑁆𑀦𑀺𑀲𑀺𑀦𑁆𑀦𑀸𑀦𑀁 𑀲𑀦𑁆𑀦𑀺𑀧𑀢𑀺𑀢𑀸𑀦𑀁 𑀅𑀬𑀫𑀦𑁆𑀢𑀭𑀸𑀓𑀣𑀸 𑀉𑀤𑀧𑀸𑀤𑀺—  ‘𑀅𑀬𑀁 𑀔𑁄 𑀧𑀽𑀭𑀡𑁄 𑀓𑀲𑁆𑀲𑀧𑁄 𑀲𑀁𑀖𑀻 𑀘𑁂𑀯 𑀕𑀡𑀻 𑀘 𑀕𑀡𑀸𑀘𑀭𑀺𑀬𑁄 𑀘 𑀜𑀸𑀢𑁄 𑀬𑀲𑀲𑁆𑀲𑀻 𑀢𑀺𑀢𑁆𑀣𑀓𑀭𑁄 𑀲𑀸𑀥𑀼𑀲𑀫𑁆𑀫𑀢𑁄 𑀩𑀳𑀼𑀚𑀦𑀲𑁆𑀲𑁇 𑀲𑁄𑀧𑀺 𑀲𑀸𑀯𑀓𑀁 𑀅𑀩𑁆𑀪𑀢𑀻𑀢𑀁 𑀓𑀸𑀮𑀗𑁆𑀓𑀢𑀁 𑀉𑀧𑀧𑀢𑁆𑀢𑀻𑀲𑀼 𑀩𑁆𑀬𑀸𑀓𑀭𑁄𑀢𑀺—  “𑀅𑀲𑀼 𑀅𑀫𑀼𑀢𑁆𑀭 𑀉𑀧𑀧𑀦𑁆𑀦𑁄, 𑀅𑀲𑀼 𑀅𑀫𑀼𑀢𑁆𑀭 𑀉𑀧𑀧𑀦𑁆𑀦𑁄”𑀢𑀺𑁇 𑀬𑁄𑀧𑀺𑀲𑁆𑀲 𑀲𑀸𑀯𑀓𑁄 𑀉𑀢𑁆𑀢𑀫𑀧𑀼𑀭𑀺𑀲𑁄 𑀧𑀭𑀫𑀧𑀼𑀭𑀺𑀲𑁄 𑀧𑀭𑀫𑀧𑀢𑁆𑀢𑀺𑀧𑀢𑁆𑀢𑁄 𑀢𑀫𑁆𑀧𑀺 𑀲𑀸𑀯𑀓𑀁 𑀅𑀩𑁆𑀪𑀢𑀻𑀢𑀁 𑀓𑀸𑀮𑀗𑁆𑀓𑀢𑀁 𑀉𑀧𑀧𑀢𑁆𑀢𑀻𑀲𑀼 𑀩𑁆𑀬𑀸𑀓𑀭𑁄𑀢𑀺—  “𑀅𑀲𑀼 𑀅𑀫𑀼𑀢𑁆𑀭 𑀉𑀧𑀧𑀦𑁆𑀦𑁄, 𑀅𑀲𑀼 𑀅𑀫𑀼𑀢𑁆𑀭 𑀉𑀧𑀧𑀦𑁆𑀦𑁄”𑀢𑀺𑁇

1818\. 𑀅𑀬𑀫𑁆𑀧𑀺 𑀔𑁄 𑀫𑀓𑁆𑀔𑀮𑀺 𑀕𑁄𑀲𑀸𑀮𑁄…𑀧𑁂…  𑀅𑀬𑀫𑁆𑀧𑀺 𑀔𑁄 𑀦𑀺𑀕𑀡𑁆𑀞𑁄 𑀦𑀸𑀝𑀧𑀼𑀢𑁆𑀢𑁄…𑀧𑁂…  𑀅𑀬𑀫𑁆𑀧𑀺 𑀔𑁄 𑀲𑀜𑁆𑀘𑀬𑁄 𑀩𑁂𑀮𑀝𑁆𑀞𑀧𑀼𑀢𑁆𑀢𑁄…𑀧𑁂…  𑀅𑀬𑀫𑁆𑀧𑀺 𑀔𑁄 𑀧𑀓𑀼𑀥𑁄 𑀓𑀘𑁆𑀘𑀸𑀦𑁄…𑀧𑁂…  𑀅𑀬𑀫𑁆𑀧𑀺 𑀔𑁄 𑀅𑀚𑀺𑀢𑁄 𑀓𑁂𑀲𑀓𑀫𑁆𑀩𑀮𑁄 𑀲𑀁𑀖𑀻 𑀘𑁂𑀯 𑀕𑀡𑀻 𑀘 𑀕𑀡𑀸𑀘𑀭𑀺𑀬𑁄 𑀘 𑀜𑀸𑀢𑁄 𑀬𑀲𑀲𑁆𑀲𑀻 𑀢𑀺𑀢𑁆𑀣𑀓𑀭𑁄 𑀲𑀸𑀥𑀼𑀲𑀫𑁆𑀫𑀢𑁄 𑀩𑀳𑀼𑀚𑀦𑀲𑁆𑀲𑁇 𑀲𑁄𑀧𑀺 𑀲𑀸𑀯𑀓𑀁 𑀅𑀩𑁆𑀪𑀢𑀻𑀢𑀁 𑀓𑀸𑀮𑀗𑁆𑀓𑀢𑀁 𑀉𑀧𑀧𑀢𑁆𑀢𑀻𑀲𑀼 𑀩𑁆𑀬𑀸𑀓𑀭𑁄𑀢𑀺—  “𑀅𑀲𑀼 𑀅𑀫𑀼𑀢𑁆𑀭 𑀉𑀧𑀧𑀦𑁆𑀦𑁄, 𑀅𑀲𑀼 𑀅𑀫𑀼𑀢𑁆𑀭 𑀉𑀧𑀧𑀦𑁆𑀦𑁄”𑀢𑀺𑁇 𑀬𑁄𑀧𑀺𑀲𑁆𑀲 𑀲𑀸𑀯𑀓𑁄 𑀉𑀢𑁆𑀢𑀫𑀧𑀼𑀭𑀺𑀲𑁄 𑀧𑀭𑀫𑀧𑀼𑀭𑀺𑀲𑁄 𑀧𑀭𑀫𑀧𑀢𑁆𑀢𑀺𑀧𑀢𑁆𑀢𑁄 𑀢𑀫𑁆𑀧𑀺 𑀲𑀸𑀯𑀓𑀁 𑀅𑀩𑁆𑀪𑀢𑀻𑀢𑀁 𑀓𑀸𑀮𑀗𑁆𑀓𑀢𑀁 𑀉𑀧𑀧𑀢𑁆𑀢𑀻𑀲𑀼 𑀩𑁆𑀬𑀸𑀓𑀭𑁄𑀢𑀺—  “𑀅𑀲𑀼 𑀅𑀫𑀼𑀢𑁆𑀭 𑀉𑀧𑀧𑀦𑁆𑀦𑁄, 𑀅𑀲𑀼 𑀅𑀫𑀼𑀢𑁆𑀭 𑀉𑀧𑀧𑀦𑁆𑀦𑁄”’𑀢𑀺𑁇

1819\. 𑀅𑀬𑀫𑁆𑀧𑀺 𑀔𑁄 𑀲𑀫𑀡𑁄 𑀕𑁄𑀢𑀫𑁄 𑀲𑀁𑀖𑀻 𑀘𑁂𑀯 𑀕𑀡𑀻 𑀘 𑀕𑀡𑀸𑀘𑀭𑀺𑀬𑁄 𑀘 𑀜𑀸𑀢𑁄 𑀬𑀲𑀲𑁆𑀲𑀻 𑀢𑀺𑀢𑁆𑀣𑀓𑀭𑁄 𑀲𑀸𑀥𑀼𑀲𑀫𑁆𑀫𑀢𑁄 𑀩𑀳𑀼𑀚𑀦𑀲𑁆𑀲𑁇 𑀲𑁄𑀧𑀺 𑀲𑀸𑀯𑀓𑀁 𑀅𑀩𑁆𑀪𑀢𑀻𑀢𑀁 𑀓𑀸𑀮𑀗𑁆𑀓𑀢𑀁 𑀉𑀧𑀧𑀢𑁆𑀢𑀻𑀲𑀼 𑀩𑁆𑀬𑀸𑀓𑀭𑁄𑀢𑀺—  ‘𑀅𑀲𑀼 𑀅𑀫𑀼𑀢𑁆𑀭 𑀉𑀧𑀧𑀦𑁆𑀦𑁄, 𑀅𑀲𑀼 𑀅𑀫𑀼𑀢𑁆𑀭 𑀉𑀧𑀧𑀦𑁆𑀦𑁄’𑀢𑀺𑁇 𑀬𑁄𑀧𑀺𑀲𑁆𑀲 𑀲𑀸𑀯𑀓𑁄 𑀉𑀢𑁆𑀢𑀫𑀧𑀼𑀭𑀺𑀲𑁄 𑀧𑀭𑀫𑀧𑀼𑀭𑀺𑀲𑁄 𑀧𑀭𑀫𑀧𑀢𑁆𑀢𑀺𑀧𑀢𑁆𑀢𑁄 𑀢𑀜𑁆𑀘 𑀲𑀸𑀯𑀓𑀁 𑀅𑀩𑁆𑀪𑀢𑀻𑀢𑀁 𑀓𑀸𑀮𑀗𑁆𑀓𑀢𑀁 𑀉𑀧𑀧𑀢𑁆𑀢𑀻𑀲𑀼 𑀦 𑀩𑁆𑀬𑀸𑀓𑀭𑁄𑀢𑀺—  ‘𑀅𑀲𑀼 𑀅𑀫𑀼𑀢𑁆𑀭 𑀉𑀧𑀧𑀦𑁆𑀦𑁄, 𑀅𑀲𑀼 𑀅𑀫𑀼𑀢𑁆𑀭 𑀉𑀧𑀧𑀦𑁆𑀦𑁄’𑀢𑀺𑁇 𑀅𑀧𑀺 𑀘 𑀔𑁄 𑀦𑀁 𑀏𑀯𑀁 𑀩𑁆𑀬𑀸𑀓𑀭𑁄𑀢𑀺—  ‘𑀅𑀘𑁆𑀙𑁂𑀘𑁆𑀙𑀺 𑀢𑀡𑁆𑀳𑀁, 𑀯𑀺𑀯𑀢𑁆𑀢𑀬𑀺 𑀲𑀁𑀬𑁄𑀚𑀦𑀁, 𑀲𑀫𑁆𑀫𑀸 𑀫𑀸𑀦𑀸𑀪𑀺𑀲𑀫𑀬𑀸 𑀅𑀦𑁆𑀢𑀫𑀓𑀸𑀲𑀺 𑀤𑀼𑀓𑁆𑀔𑀲𑁆𑀲𑀸’𑀢𑀺𑁇 𑀢𑀲𑁆𑀲 𑀫𑀬𑁆𑀳𑀁, 𑀪𑁄 𑀕𑁄𑀢𑀫, 𑀅𑀳𑀼 𑀤𑁂𑀯 𑀓𑀗𑁆𑀔𑀸, 𑀅𑀳𑀼 𑀯𑀺𑀘𑀺𑀓𑀺𑀘𑁆𑀙𑀸—  ‘𑀓𑀣𑀁 𑀦𑀸𑀫 𑀲𑀫𑀡𑀲𑁆𑀲 𑀕𑁄𑀢𑀫𑀲𑁆𑀲 𑀥𑀫𑁆𑀫𑁄 𑀅𑀪𑀺𑀜𑁆𑀜𑁂𑀬𑁆𑀬𑁄’”𑀢𑀺?

1820\. “𑀅𑀮𑀜𑁆𑀳𑀺 𑀢𑁂, 𑀯𑀘𑁆𑀙, 𑀓𑀗𑁆𑀔𑀺𑀢𑀼𑀁, 𑀅𑀮𑀁 𑀯𑀺𑀘𑀺𑀓𑀺𑀘𑁆𑀙𑀺𑀢𑀼𑀁𑁇 𑀓𑀗𑁆𑀔𑀦𑀻𑀬𑁂 𑀘 𑀧𑀦 𑀢𑁂 𑀞𑀸𑀦𑁂 𑀯𑀺𑀘𑀺𑀓𑀺𑀘𑁆𑀙𑀸 𑀉𑀧𑁆𑀧𑀦𑁆𑀦𑀸𑁇 𑀲𑁅𑀧𑀸𑀤𑀸𑀦𑀲𑁆𑀲 𑀔𑁆𑀯𑀸𑀳𑀁, 𑀯𑀘𑁆𑀙, 𑀉𑀧𑀧𑀢𑁆𑀢𑀺𑀁 𑀧𑀜𑁆𑀜𑀸𑀧𑁂𑀫𑀺 𑀦𑁄 𑀅𑀦𑀼𑀧𑀸𑀤𑀸𑀦𑀲𑁆𑀲𑁇 𑀲𑁂𑀬𑁆𑀬𑀣𑀸𑀧𑀺, 𑀯𑀘𑁆𑀙, 𑀅𑀕𑁆𑀕𑀺 𑀲𑁅𑀧𑀸𑀤𑀸𑀦𑁄 𑀚𑀮𑀢𑀺, 𑀦𑁄 𑀅𑀦𑀼𑀧𑀸𑀤𑀸𑀦𑁄; 𑀏𑀯𑀫𑁂𑀯 𑀔𑁆𑀯𑀸𑀳𑀁, 𑀯𑀘𑁆𑀙, 𑀲𑁅𑀧𑀸𑀤𑀸𑀦𑀲𑁆𑀲 𑀉𑀧𑀧𑀢𑁆𑀢𑀺𑀁 𑀧𑀜𑁆𑀜𑀸𑀧𑁂𑀫𑀺, 𑀦𑁄 𑀅𑀦𑀼𑀧𑀸𑀤𑀸𑀦𑀲𑁆𑀲𑀸”𑀢𑀺𑁇

1821\. “𑀬𑀲𑁆𑀫𑀺𑀁, 𑀪𑁄 𑀕𑁄𑀢𑀫, 𑀲𑀫𑀬𑁂 𑀅𑀘𑁆𑀘𑀺 𑀯𑀸𑀢𑁂𑀦 𑀔𑀺𑀢𑁆𑀢𑀸 𑀤𑀽𑀭𑀫𑁆𑀧𑀺 𑀕𑀘𑁆𑀙𑀢𑀺, 𑀇𑀫𑀲𑁆𑀲 𑀧𑀦 𑀪𑀯𑀁 𑀕𑁄𑀢𑀫𑁄 𑀓𑀺𑀁 𑀉𑀧𑀸𑀤𑀸𑀦𑀲𑁆𑀫𑀺𑀁 𑀧𑀜𑁆𑀜𑀸𑀧𑁂𑀢𑀻”𑀢𑀺? “𑀬𑀲𑁆𑀫𑀺𑀁 𑀔𑁄, 𑀯𑀘𑁆𑀙, 𑀲𑀫𑀬𑁂 𑀅𑀘𑁆𑀘𑀺 𑀯𑀸𑀢𑁂𑀦 𑀔𑀺𑀢𑁆𑀢𑀸 𑀤𑀽𑀭𑀫𑁆𑀧𑀺 𑀕𑀘𑁆𑀙𑀢𑀺, 𑀢𑀫𑀳𑀁 𑀯𑀸𑀢𑀽𑀧𑀸𑀤𑀸𑀦𑀁 𑀧𑀜𑁆𑀜𑀸𑀧𑁂𑀫𑀺𑁇 𑀯𑀸𑀢𑁄 𑀳𑀺𑀲𑁆𑀲, 𑀯𑀘𑁆𑀙, 𑀢𑀲𑁆𑀫𑀺𑀁 𑀲𑀫𑀬𑁂 𑀉𑀧𑀸𑀤𑀸𑀦𑀁 𑀳𑁄𑀢𑀻”𑀢𑀺𑁇 “𑀬𑀲𑁆𑀫𑀺𑀜𑁆𑀘 𑀧𑀦, 𑀪𑁄 𑀕𑁄𑀢𑀫, 𑀲𑀫𑀬𑁂 𑀇𑀫𑀜𑁆𑀘 𑀓𑀸𑀬𑀁 𑀦𑀺𑀓𑁆𑀔𑀺𑀧𑀢𑀺, 𑀲𑀢𑁆𑀢𑁄 𑀘 𑀅𑀜𑁆𑀜𑀢𑀭𑀁 𑀓𑀸𑀬𑀁 𑀅𑀦𑀼𑀧𑀧𑀦𑁆𑀦𑁄 𑀳𑁄𑀢𑀺, 𑀇𑀫𑀲𑁆𑀲 𑀧𑀦 𑀪𑀯𑀁 𑀕𑁄𑀢𑀫𑁄 𑀓𑀺𑀁 𑀉𑀧𑀸𑀤𑀸𑀦𑀲𑁆𑀫𑀺𑀁 𑀧𑀜𑁆𑀜𑀸𑀧𑁂𑀢𑀻”𑀢𑀺? “𑀬𑀲𑁆𑀫𑀺𑀁 𑀔𑁄, 𑀯𑀘𑁆𑀙, 𑀲𑀫𑀬𑁂 𑀇𑀫𑀜𑁆𑀘 𑀓𑀸𑀬𑀁 𑀦𑀺𑀓𑁆𑀔𑀺𑀧𑀢𑀺, 𑀲𑀢𑁆𑀢𑁄 𑀘 𑀅𑀜𑁆𑀜𑀢𑀭𑀁 𑀓𑀸𑀬𑀁 𑀅𑀦𑀼𑀧𑀧𑀦𑁆𑀦𑁄 𑀳𑁄𑀢𑀺, 𑀢𑀫𑀳𑀁 𑀢𑀡𑁆𑀳𑀽𑀧𑀸𑀤𑀸𑀦𑀁 𑀯𑀤𑀸𑀫𑀺𑁇 𑀢𑀡𑁆𑀳𑀸 𑀳𑀺𑀲𑁆𑀲, 𑀯𑀘𑁆𑀙, 𑀢𑀲𑁆𑀫𑀺𑀁 𑀲𑀫𑀬𑁂 𑀉𑀧𑀸𑀤𑀸𑀦𑀁 𑀳𑁄𑀢𑀻”𑀢𑀺𑁇

---

1822\. 𑀦𑀯𑀫𑀁𑁇



[Go to previous page (10.1.8 Vacchagottasutta)](10.1.8.md) / [Go to parent page (10.1 Abyākatavagga)](../10.1.md) / [Go to next page (10.1.10 Ānandasutta)](10.1.10.md)


