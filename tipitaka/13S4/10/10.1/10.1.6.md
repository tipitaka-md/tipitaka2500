
[Home](/) / [13S4 Saḷāyatanavaggasaṃyuttapāḷi](../../../13S4.md) / [10 Abyākatasaṃyutta](../../10.md) / [10.1 Abyākatavagga](../10.1.md)

# 𑁧𑁦𑁇𑁧𑁇𑁬 𑀘𑀢𑀼𑀢𑁆𑀣𑀲𑀸𑀭𑀺𑀧𑀼𑀢𑁆𑀢𑀓𑁄𑀝𑁆𑀞𑀺𑀓𑀲𑀼𑀢𑁆𑀢

### 𑀅𑀩𑁆𑀬𑀸𑀓𑀢𑀲𑀁𑀬𑀼𑀢𑁆𑀢

### 𑀅𑀩𑁆𑀬𑀸𑀓𑀢𑀯𑀕𑁆𑀕

### 𑀘𑀢𑀼𑀢𑁆𑀣𑀲𑀸𑀭𑀺𑀧𑀼𑀢𑁆𑀢𑀓𑁄𑀝𑁆𑀞𑀺𑀓𑀲𑀼𑀢𑁆𑀢

(415.)

1791\. 𑀏𑀓𑀁 𑀲𑀫𑀬𑀁 𑀆𑀬𑀲𑁆𑀫𑀸 𑀘 𑀲𑀸𑀭𑀺𑀧𑀼𑀢𑁆𑀢𑁄, 𑀆𑀬𑀲𑁆𑀫𑀸 𑀘 𑀫𑀳𑀸𑀓𑁄𑀝𑁆𑀞𑀺𑀓𑁄 𑀩𑀸𑀭𑀸𑀡𑀲𑀺𑀬𑀁 𑀯𑀺𑀳𑀭𑀦𑁆𑀢𑀺 𑀇𑀲𑀺𑀧𑀢𑀦𑁂 𑀫𑀺𑀕𑀤𑀸𑀬𑁂𑁇 𑀅𑀣 𑀔𑁄 𑀆𑀬𑀲𑁆𑀫𑀸 𑀲𑀸𑀭𑀺𑀧𑀼𑀢𑁆𑀢𑁄 𑀲𑀸𑀬𑀦𑁆𑀳𑀲𑀫𑀬𑀁 𑀧𑀝𑀺𑀲𑀮𑁆𑀮𑀸𑀦𑀸 𑀯𑀼𑀝𑁆𑀞𑀺𑀢𑁄 𑀬𑁂𑀦𑀸𑀬𑀲𑁆𑀫𑀸 𑀫𑀳𑀸𑀓𑁄𑀝𑁆𑀞𑀺𑀓𑁄 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀆𑀬𑀲𑁆𑀫𑀢𑀸 𑀫𑀳𑀸𑀓𑁄𑀝𑁆𑀞𑀺𑀓𑁂𑀦 𑀲𑀤𑁆𑀥𑀺𑀁 𑀲𑀫𑁆𑀫𑁄𑀤𑀺𑁇 𑀲𑀫𑁆𑀫𑁄𑀤𑀦𑀻𑀬𑀁 𑀓𑀣𑀁 𑀲𑀸𑀭𑀡𑀻𑀬𑀁 𑀯𑀻𑀢𑀺𑀲𑀸𑀭𑁂𑀢𑁆𑀯𑀸 𑀏𑀓𑀫𑀦𑁆𑀢𑀁 𑀦𑀺𑀲𑀻𑀤𑀺𑁇 𑀏𑀓𑀫𑀦𑁆𑀢𑀁 𑀦𑀺𑀲𑀺𑀦𑁆𑀦𑁄 𑀔𑁄 𑀆𑀬𑀲𑁆𑀫𑀸 𑀲𑀸𑀭𑀺𑀧𑀼𑀢𑁆𑀢𑁄 𑀆𑀬𑀲𑁆𑀫𑀦𑁆𑀢𑀁 𑀫𑀳𑀸𑀓𑁄𑀝𑁆𑀞𑀺𑀓𑀁 𑀏𑀢𑀤𑀯𑁄𑀘—  “‘𑀓𑀺𑀁 𑀦𑀼 𑀔𑁄, 𑀆𑀯𑀼𑀲𑁄 𑀓𑁄𑀝𑁆𑀞𑀺𑀓, 𑀳𑁄𑀢𑀺 𑀢𑀣𑀸𑀕𑀢𑁄 𑀧𑀭𑀁 𑀫𑀭𑀡𑀸’𑀢𑀺…𑀧𑁂…  ‘𑀓𑀺𑀁 𑀧𑀦𑀸𑀯𑀼𑀲𑁄, 𑀦𑁂𑀯 𑀳𑁄𑀢𑀺 𑀦 𑀦 𑀳𑁄𑀢𑀺 𑀢𑀣𑀸𑀕𑀢𑁄 𑀧𑀭𑀁 𑀫𑀭𑀡𑀸’𑀢𑀺 𑀇𑀢𑀺 𑀧𑀼𑀝𑁆𑀞𑁄 𑀲𑀫𑀸𑀦𑁄—  ‘𑀏𑀢𑀫𑁆𑀧𑀺 𑀔𑁄, 𑀆𑀯𑀼𑀲𑁄, 𑀅𑀩𑁆𑀬𑀸𑀓𑀢𑀁 𑀪𑀕𑀯𑀢𑀸—  𑀦𑁂𑀯 𑀳𑁄𑀢𑀺 𑀦 𑀦 𑀳𑁄𑀢𑀺 𑀢𑀣𑀸𑀕𑀢𑁄 𑀧𑀭𑀁 𑀫𑀭𑀡𑀸’𑀢𑀺 𑀯𑀤𑁂𑀲𑀺𑁇 𑀓𑁄 𑀦𑀼 𑀔𑁄, 𑀆𑀯𑀼𑀲𑁄, 𑀳𑁂𑀢𑀼, 𑀓𑁄 𑀧𑀘𑁆𑀘𑀬𑁄, 𑀬𑁂𑀦𑁂𑀢𑀁 𑀅𑀩𑁆𑀬𑀸𑀓𑀢𑀁 𑀪𑀕𑀯𑀢𑀸”𑀢𑀺?

1792\. “𑀭𑀽𑀧𑀸𑀭𑀸𑀫𑀲𑁆𑀲 𑀔𑁄, 𑀆𑀯𑀼𑀲𑁄, 𑀭𑀽𑀧𑀭𑀢𑀲𑁆𑀲 𑀭𑀽𑀧𑀲𑀫𑁆𑀫𑀼𑀤𑀺𑀢𑀲𑁆𑀲 𑀭𑀽𑀧𑀦𑀺𑀭𑁄𑀥𑀁 𑀅𑀚𑀸𑀦𑀢𑁄 𑀅𑀧𑀲𑁆𑀲𑀢𑁄 𑀬𑀣𑀸𑀪𑀽𑀢𑀁, ‘𑀳𑁄𑀢𑀺 𑀢𑀣𑀸𑀕𑀢𑁄 𑀧𑀭𑀁 𑀫𑀭𑀡𑀸’𑀢𑀺𑀧𑀺𑀲𑁆𑀲 𑀳𑁄𑀢𑀺; ‘𑀦 𑀳𑁄𑀢𑀺 𑀢𑀣𑀸𑀕𑀢𑁄 𑀧𑀭𑀁 𑀫𑀭𑀡𑀸’𑀢𑀺𑀧𑀺𑀲𑁆𑀲 𑀳𑁄𑀢𑀺; ‘𑀳𑁄𑀢𑀺 𑀘 𑀦 𑀘 𑀳𑁄𑀢𑀺 𑀢𑀣𑀸𑀕𑀢𑁄 𑀧𑀭𑀁 𑀫𑀭𑀡𑀸’𑀢𑀺𑀧𑀺𑀲𑁆𑀲 𑀳𑁄𑀢𑀺; ‘𑀦𑁂𑀯 𑀳𑁄𑀢𑀺 𑀦 𑀦 𑀳𑁄𑀢𑀺 𑀢𑀣𑀸𑀕𑀢𑁄 𑀧𑀭𑀁 𑀫𑀭𑀡𑀸’𑀢𑀺𑀧𑀺𑀲𑁆𑀲 𑀳𑁄𑀢𑀺𑁇 𑀯𑁂𑀤𑀦𑀸𑀭𑀸𑀫𑀲𑁆𑀲 𑀔𑁄, 𑀆𑀯𑀼𑀲𑁄, 𑀯𑁂𑀤𑀦𑀸𑀭𑀢𑀲𑁆𑀲 𑀯𑁂𑀤𑀦𑀸𑀲𑀫𑁆𑀫𑀼𑀤𑀺𑀢𑀲𑁆𑀲, 𑀯𑁂𑀤𑀦𑀸𑀦𑀺𑀭𑁄𑀥𑀁 𑀅𑀚𑀸𑀦𑀢𑁄 𑀅𑀧𑀲𑁆𑀲𑀢𑁄 𑀬𑀣𑀸𑀪𑀽𑀢𑀁, ‘𑀳𑁄𑀢𑀺 𑀢𑀣𑀸𑀕𑀢𑁄 𑀧𑀭𑀁 𑀫𑀭𑀡𑀸’𑀢𑀺𑀧𑀺𑀲𑁆𑀲 𑀳𑁄𑀢𑀺…𑀧𑁂…  𑀲𑀜𑁆𑀜𑀸𑀭𑀸𑀫𑀲𑁆𑀲 𑀔𑁄, 𑀆𑀯𑀼𑀲𑁄…𑀧𑁂…  𑀲𑀗𑁆𑀔𑀸𑀭𑀸𑀭𑀸𑀫𑀲𑁆𑀲 𑀔𑁄 𑀆𑀯𑀼𑀲𑁄…𑀧𑁂…  𑀯𑀺𑀜𑁆𑀜𑀸𑀡𑀸𑀭𑀸𑀫𑀲𑁆𑀲 𑀔𑁄, 𑀆𑀯𑀼𑀲𑁄, 𑀯𑀺𑀜𑁆𑀜𑀸𑀡𑀭𑀢𑀲𑁆𑀲 𑀯𑀺𑀜𑁆𑀜𑀸𑀡𑀲𑀫𑁆𑀫𑀼𑀤𑀺𑀢𑀲𑁆𑀲 𑀯𑀺𑀜𑁆𑀜𑀸𑀡𑀦𑀺𑀭𑁄𑀥𑀁 𑀅𑀚𑀸𑀦𑀢𑁄 𑀅𑀧𑀲𑁆𑀲𑀢𑁄 𑀬𑀣𑀸𑀪𑀽𑀢𑀁, ‘𑀳𑁄𑀢𑀺 𑀢𑀣𑀸𑀕𑀢𑁄 𑀧𑀭𑀁 𑀫𑀭𑀡𑀸’𑀢𑀺𑀧𑀺𑀲𑁆𑀲 𑀳𑁄𑀢𑀺…𑀧𑁂…  ‘𑀦𑁂𑀯 𑀳𑁄𑀢𑀺 𑀦 𑀦 𑀳𑁄𑀢𑀺 𑀢𑀣𑀸𑀕𑀢𑁄 𑀧𑀭𑀁 𑀫𑀭𑀡𑀸’𑀢𑀺𑀧𑀺𑀲𑁆𑀲 𑀳𑁄𑀢𑀺𑁇

1793\. 𑀦 𑀭𑀽𑀧𑀸𑀭𑀸𑀫𑀲𑁆𑀲 𑀔𑁄, 𑀆𑀯𑀼𑀲𑁄, 𑀦 𑀭𑀽𑀧𑀭𑀢𑀲𑁆𑀲 𑀦 𑀭𑀽𑀧𑀲𑀫𑁆𑀫𑀼𑀤𑀺𑀢𑀲𑁆𑀲, 𑀭𑀽𑀧𑀦𑀺𑀭𑁄𑀥𑀁 𑀚𑀸𑀦𑀢𑁄 𑀧𑀲𑁆𑀲𑀢𑁄 𑀬𑀣𑀸𑀪𑀽𑀢𑀁, ‘𑀳𑁄𑀢𑀺 𑀢𑀣𑀸𑀕𑀢𑁄 𑀧𑀭𑀁 𑀫𑀭𑀡𑀸’𑀢𑀺𑀧𑀺𑀲𑁆𑀲 𑀦 𑀳𑁄𑀢𑀺…𑀧𑁂…  ‘𑀦𑁂𑀯 𑀳𑁄𑀢𑀺 𑀦 𑀦 𑀳𑁄𑀢𑀺 𑀢𑀣𑀸𑀕𑀢𑁄 𑀧𑀭𑀁 𑀫𑀭𑀡𑀸’𑀢𑀺𑀧𑀺𑀲𑁆𑀲 𑀦 𑀳𑁄𑀢𑀺𑁇 𑀦 𑀯𑁂𑀤𑀦𑀸𑀭𑀸𑀫𑀲𑁆𑀲 𑀔𑁄, 𑀆𑀯𑀼𑀲𑁄…𑀧𑁂…  𑀦 𑀲𑀜𑁆𑀜𑀸𑀭𑀸𑀫𑀲𑁆𑀲 𑀔𑁄, 𑀆𑀯𑀼𑀲𑁄…𑀧𑁂…  𑀦 𑀲𑀗𑁆𑀔𑀸𑀭𑀸𑀭𑀸𑀫𑀲𑁆𑀲 𑀔𑁄, 𑀆𑀯𑀼𑀲𑁄…𑀧𑁂…  𑀦 𑀯𑀺𑀜𑁆𑀜𑀸𑀡𑀸𑀭𑀸𑀫𑀲𑁆𑀲 𑀔𑁄, 𑀆𑀯𑀼𑀲𑁄, 𑀦 𑀯𑀺𑀜𑁆𑀜𑀸𑀡𑀭𑀢𑀲𑁆𑀲 𑀦 𑀯𑀺𑀜𑁆𑀜𑀸𑀡𑀲𑀫𑁆𑀫𑀼𑀤𑀺𑀢𑀲𑁆𑀲, 𑀯𑀺𑀜𑁆𑀜𑀸𑀡𑀦𑀺𑀭𑁄𑀥𑀁 𑀚𑀸𑀦𑀢𑁄 𑀧𑀲𑁆𑀲𑀢𑁄 𑀬𑀣𑀸𑀪𑀽𑀢𑀁, ‘𑀳𑁄𑀢𑀺 𑀢𑀣𑀸𑀕𑀢𑁄 𑀧𑀭𑀁 𑀫𑀭𑀡𑀸’𑀢𑀺𑀧𑀺𑀲𑁆𑀲 𑀦 𑀳𑁄𑀢𑀺…𑀧𑁂…  ‘𑀦𑁂𑀯 𑀳𑁄𑀢𑀺 𑀦 𑀦 𑀳𑁄𑀢𑀺 𑀢𑀣𑀸𑀕𑀢𑁄 𑀧𑀭𑀁 𑀫𑀭𑀡𑀸’𑀢𑀺𑀧𑀺𑀲𑁆𑀲 𑀦 𑀳𑁄𑀢𑀺𑁇 𑀅𑀬𑀁 𑀔𑁄, 𑀆𑀯𑀼𑀲𑁄, 𑀳𑁂𑀢𑀼, 𑀅𑀬𑀁 𑀧𑀘𑁆𑀘𑀬𑁄, 𑀬𑁂𑀦𑁂𑀢𑀁 𑀅𑀩𑁆𑀬𑀸𑀓𑀢𑀁 𑀪𑀕𑀯𑀢𑀸”𑀢𑀺𑁇

1794\. “𑀲𑀺𑀬𑀸 𑀧𑀦𑀸𑀯𑀼𑀲𑁄, 𑀅𑀜𑁆𑀜𑁄𑀧𑀺 𑀧𑀭𑀺𑀬𑀸𑀬𑁄, 𑀬𑁂𑀦𑁂𑀢𑀁 𑀅𑀩𑁆𑀬𑀸𑀓𑀢𑀁 𑀪𑀕𑀯𑀢𑀸”𑀢𑀺? “𑀲𑀺𑀬𑀸, 𑀆𑀯𑀼𑀲𑁄𑁇 𑀪𑀯𑀸𑀭𑀸𑀫𑀲𑁆𑀲 𑀔𑁄, 𑀆𑀯𑀼𑀲𑁄, 𑀪𑀯𑀭𑀢𑀲𑁆𑀲 𑀪𑀯𑀲𑀫𑁆𑀫𑀼𑀤𑀺𑀢𑀲𑁆𑀲, 𑀪𑀯𑀦𑀺𑀭𑁄𑀥𑀁 𑀅𑀚𑀸𑀦𑀢𑁄 𑀅𑀧𑀲𑁆𑀲𑀢𑁄 𑀬𑀣𑀸𑀪𑀽𑀢𑀁, ‘𑀳𑁄𑀢𑀺 𑀢𑀣𑀸𑀕𑀢𑁄 𑀧𑀭𑀁 𑀫𑀭𑀡𑀸’𑀢𑀺𑀧𑀺𑀲𑁆𑀲 𑀳𑁄𑀢𑀺…𑀧𑁂…  ‘𑀦𑁂𑀯 𑀳𑁄𑀢𑀺 𑀦 𑀦 𑀳𑁄𑀢𑀺 𑀢𑀣𑀸𑀕𑀢𑁄 𑀧𑀭𑀁 𑀫𑀭𑀡𑀸’𑀢𑀺𑀧𑀺𑀲𑁆𑀲 𑀳𑁄𑀢𑀺𑁇 𑀦 𑀪𑀯𑀸𑀭𑀸𑀫𑀲𑁆𑀲 𑀔𑁄, 𑀆𑀯𑀼𑀲𑁄, 𑀦 𑀪𑀯𑀭𑀢𑀲𑁆𑀲 𑀦 𑀪𑀯𑀲𑀫𑁆𑀫𑀼𑀤𑀺𑀢𑀲𑁆𑀲, 𑀪𑀯𑀦𑀺𑀭𑁄𑀥𑀁 𑀚𑀸𑀦𑀢𑁄 𑀧𑀲𑁆𑀲𑀢𑁄 𑀬𑀣𑀸𑀪𑀽𑀢𑀁, ‘𑀳𑁄𑀢𑀺 𑀢𑀣𑀸𑀕𑀢𑁄 𑀧𑀭𑀁 𑀫𑀭𑀡𑀸’𑀢𑀺𑀧𑀺𑀲𑁆𑀲 𑀦 𑀳𑁄𑀢𑀺…𑀧𑁂…  ‘𑀦𑁂𑀯 𑀳𑁄𑀢𑀺 𑀦 𑀦 𑀳𑁄𑀢𑀺 𑀢𑀣𑀸𑀕𑀢𑁄 𑀧𑀭𑀁 𑀫𑀭𑀡𑀸’𑀢𑀺𑀧𑀺𑀲𑁆𑀲 𑀦 𑀳𑁄𑀢𑀺𑁇 𑀅𑀬𑀫𑁆𑀧𑀺 𑀔𑁄, 𑀆𑀯𑀼𑀲𑁄, 𑀧𑀭𑀺𑀬𑀸𑀬𑁄, 𑀬𑁂𑀦𑁂𑀢𑀁 𑀅𑀩𑁆𑀬𑀸𑀓𑀢𑀁 𑀪𑀕𑀯𑀢𑀸”𑀢𑀺𑁇

1795\. “𑀲𑀺𑀬𑀸 𑀧𑀦𑀸𑀯𑀼𑀲𑁄, 𑀅𑀜𑁆𑀜𑁄𑀧𑀺 𑀧𑀭𑀺𑀬𑀸𑀬𑁄, 𑀬𑁂𑀦𑁂𑀢𑀁 𑀅𑀩𑁆𑀬𑀸𑀓𑀢𑀁 𑀪𑀕𑀯𑀢𑀸”𑀢𑀺? “𑀲𑀺𑀬𑀸, 𑀆𑀯𑀼𑀲𑁄𑁇 𑀉𑀧𑀸𑀤𑀸𑀦𑀸𑀭𑀸𑀫𑀲𑁆𑀲 𑀔𑁄, 𑀆𑀯𑀼𑀲𑁄, 𑀉𑀧𑀸𑀤𑀸𑀦𑀭𑀢𑀲𑁆𑀲 𑀉𑀧𑀸𑀤𑀸𑀦𑀲𑀫𑁆𑀫𑀼𑀤𑀺𑀢𑀲𑁆𑀲, 𑀉𑀧𑀸𑀤𑀸𑀦𑀦𑀺𑀭𑁄𑀥𑀁 𑀅𑀚𑀸𑀦𑀢𑁄 𑀅𑀧𑀲𑁆𑀲𑀢𑁄 𑀬𑀣𑀸𑀪𑀽𑀢𑀁, ‘𑀳𑁄𑀢𑀺 𑀢𑀣𑀸𑀕𑀢𑁄 𑀧𑀭𑀁 𑀫𑀭𑀡𑀸’𑀢𑀺𑀧𑀺𑀲𑁆𑀲 𑀳𑁄𑀢𑀺…𑀧𑁂…  ‘𑀦𑁂𑀯 𑀳𑁄𑀢𑀺 𑀦 𑀦 𑀳𑁄𑀢𑀺 𑀢𑀣𑀸𑀕𑀢𑁄 𑀧𑀭𑀁 𑀫𑀭𑀡𑀸’𑀢𑀺𑀧𑀺𑀲𑁆𑀲 𑀳𑁄𑀢𑀺𑁇 𑀦 𑀉𑀧𑀸𑀤𑀸𑀦𑀸𑀭𑀸𑀫𑀲𑁆𑀲 𑀔𑁄, 𑀆𑀯𑀼𑀲𑁄, 𑀦 𑀉𑀧𑀸𑀤𑀸𑀦𑀭𑀢𑀲𑁆𑀲 𑀦 𑀉𑀧𑀸𑀤𑀸𑀦𑀲𑀫𑁆𑀫𑀼𑀤𑀺𑀢𑀲𑁆𑀲, 𑀉𑀧𑀸𑀤𑀸𑀦𑀦𑀺𑀭𑁄𑀥𑀁 𑀚𑀸𑀦𑀢𑁄 𑀧𑀲𑁆𑀲𑀢𑁄 𑀬𑀣𑀸𑀪𑀽𑀢𑀁, ‘𑀳𑁄𑀢𑀺 𑀢𑀣𑀸𑀕𑀢𑁄 𑀧𑀭𑀁 𑀫𑀭𑀡𑀸’𑀢𑀺𑀧𑀺𑀲𑁆𑀲 𑀦 𑀳𑁄𑀢𑀺…𑀧𑁂…  ‘𑀦𑁂𑀯, 𑀳𑁄𑀢𑀺 𑀦 𑀦 𑀳𑁄𑀢𑀺 𑀢𑀣𑀸𑀕𑀢𑁄 𑀧𑀭𑀁 𑀫𑀭𑀡𑀸’𑀢𑀺𑀧𑀺𑀲𑁆𑀲 𑀦 𑀳𑁄𑀢𑀺𑁇 𑀅𑀬𑀫𑁆𑀧𑀺 𑀔𑁄, 𑀆𑀯𑀼𑀲𑁄, 𑀧𑀭𑀺𑀬𑀸𑀬𑁄, 𑀬𑁂𑀦𑁂𑀢𑀁 𑀅𑀩𑁆𑀬𑀸𑀓𑀢𑀁 𑀪𑀕𑀯𑀢𑀸”𑀢𑀺𑁇

1796\. “𑀲𑀺𑀬𑀸 𑀧𑀦𑀸𑀯𑀼𑀲𑁄, 𑀅𑀜𑁆𑀜𑁄𑀧𑀺 𑀧𑀭𑀺𑀬𑀸𑀬𑁄, 𑀬𑁂𑀦𑁂𑀢𑀁 𑀅𑀩𑁆𑀬𑀸𑀓𑀢𑀁 𑀪𑀕𑀯𑀢𑀸”𑀢𑀺? “𑀲𑀺𑀬𑀸, 𑀆𑀯𑀼𑀲𑁄𑁇 𑀢𑀡𑁆𑀳𑀸𑀭𑀸𑀫𑀲𑁆𑀲 𑀔𑁄, 𑀆𑀯𑀼𑀲𑁄, 𑀢𑀡𑁆𑀳𑀸𑀭𑀢𑀲𑁆𑀲 𑀢𑀡𑁆𑀳𑀸𑀲𑀫𑁆𑀫𑀼𑀤𑀺𑀢𑀲𑁆𑀲, 𑀢𑀡𑁆𑀳𑀸𑀦𑀺𑀭𑁄𑀥𑀁 𑀅𑀚𑀸𑀦𑀢𑁄 𑀅𑀧𑀲𑁆𑀲𑀢𑁄 𑀬𑀣𑀸𑀪𑀽𑀢𑀁, ‘𑀳𑁄𑀢𑀺 𑀢𑀣𑀸𑀕𑀢𑁄 𑀧𑀭𑀁 𑀫𑀭𑀡𑀸’𑀢𑀺𑀧𑀺𑀲𑁆𑀲 𑀳𑁄𑀢𑀺…𑀧𑁂…  ‘𑀦𑁂𑀯 𑀳𑁄𑀢𑀺 𑀦 𑀦 𑀳𑁄𑀢𑀺 𑀢𑀣𑀸𑀕𑀢𑁄 𑀧𑀭𑀁 𑀫𑀭𑀡𑀸’𑀢𑀺𑀧𑀺𑀲𑁆𑀲 𑀳𑁄𑀢𑀺𑁇 𑀦 𑀢𑀡𑁆𑀳𑀸𑀭𑀸𑀫𑀲𑁆𑀲 𑀔𑁄, 𑀆𑀯𑀼𑀲𑁄, 𑀦 𑀢𑀡𑁆𑀳𑀸𑀭𑀢𑀲𑁆𑀲 𑀦 𑀢𑀡𑁆𑀳𑀸𑀲𑀫𑁆𑀫𑀼𑀤𑀺𑀢𑀲𑁆𑀲, 𑀢𑀡𑁆𑀳𑀸𑀦𑀺𑀭𑁄𑀥𑀁 𑀚𑀸𑀦𑀢𑁄 𑀧𑀲𑁆𑀲𑀢𑁄 𑀬𑀣𑀸𑀪𑀽𑀢𑀁, ‘𑀳𑁄𑀢𑀺 𑀢𑀣𑀸𑀕𑀢𑁄 𑀧𑀭𑀁 𑀫𑀭𑀡𑀸’𑀢𑀺𑀧𑀺𑀲𑁆𑀲 𑀦 𑀳𑁄𑀢𑀺…𑀧𑁂…  ‘𑀦𑁂𑀯 𑀳𑁄𑀢𑀺 𑀦 𑀦 𑀳𑁄𑀢𑀺 𑀢𑀣𑀸𑀕𑀢𑁄 𑀧𑀭𑀁 𑀫𑀭𑀡𑀸’𑀢𑀺𑀧𑀺𑀲𑁆𑀲 𑀦 𑀳𑁄𑀢𑀺𑁇 𑀅𑀬𑀫𑁆𑀧𑀺 𑀔𑁄, 𑀆𑀯𑀼𑀲𑁄, 𑀧𑀭𑀺𑀬𑀸𑀬𑁄, 𑀬𑁂𑀦𑁂𑀢𑀁 𑀅𑀩𑁆𑀬𑀸𑀓𑀢𑀁 𑀪𑀕𑀯𑀢𑀸”𑀢𑀺𑁇

1797\. “𑀲𑀺𑀬𑀸 𑀧𑀦𑀸𑀯𑀼𑀲𑁄, 𑀅𑀜𑁆𑀜𑁄𑀧𑀺 𑀧𑀭𑀺𑀬𑀸𑀬𑁄, 𑀬𑁂𑀦𑁂𑀢𑀁 𑀅𑀩𑁆𑀬𑀸𑀓𑀢𑀁 𑀪𑀕𑀯𑀢𑀸”𑀢𑀺? “𑀏𑀢𑁆𑀣 𑀤𑀸𑀦𑀺, 𑀆𑀯𑀼𑀲𑁄 𑀲𑀸𑀭𑀺𑀧𑀼𑀢𑁆𑀢, 𑀇𑀢𑁄 𑀉𑀢𑁆𑀢𑀭𑀺 𑀓𑀺𑀁 𑀇𑀘𑁆𑀙𑀲𑀺? 𑀢𑀡𑁆𑀳𑀸𑀲𑀗𑁆𑀔𑀬𑀯𑀺𑀫𑀼𑀢𑁆𑀢𑀲𑁆𑀲, 𑀆𑀯𑀼𑀲𑁄 𑀲𑀸𑀭𑀺𑀧𑀼𑀢𑁆𑀢, 𑀪𑀺𑀓𑁆𑀔𑀼𑀦𑁄 𑀯𑀝𑁆𑀝𑀁 𑀦𑀢𑁆𑀣𑀺 𑀧𑀜𑁆𑀜𑀸𑀧𑀦𑀸𑀬𑀸”𑀢𑀺𑁇

---

1798\. 𑀙𑀝𑁆𑀞𑀁𑁇



[Go to previous page (10.1.5 Tatiyasāriputtakoṭṭhikasutta)](10.1.5.md) / [Go to parent page (10.1 Abyākatavagga)](../10.1.md) / [Go to next page (10.1.7 Moggallānasutta)](10.1.7.md)


