
[Home](/) / [13S4 Saḷāyatanavaggasaṃyuttapāḷi](/tipitaka/13S4.md) / [2 Vedanāsaṃyutta](/tipitaka/13S4/2.md) / [2.2 Rahogatavagga](/tipitaka/13S4/2/2.2.md)

# 2.2.4 Agārasutta

### Vedanāsaṃyutta

### Rahogatavagga

### Agārasutta

(262.)

1162\. “Seyyathāpi, bhikkhave, āgantukāgāraṃ. Tattha puratthimāyapi disāya āgantvā vāsaṃ kappenti, pacchimāyapi disāya āgantvā vāsaṃ kappenti, uttarāyapi disāya āgantvā vāsaṃ kappenti, dakkhiṇāyapi disāya āgantvā vāsaṃ kappenti. Khattiyāpi āgantvā vāsaṃ kappenti, brāhmaṇāpi āgantvā vāsaṃ kappenti, vessāpi āgantvā vāsaṃ kappenti, suddāpi āgantvā vāsaṃ kappenti. Evameva kho, bhikkhave, imasmiṃ kāyasmiṃ vividhā vedanā uppajjanti. Sukhāpi vedanā uppajjati, dukkhāpi vedanā uppajjati, adukkhamasukhāpi vedanā uppajjati. Sāmisāpi sukhā vedanā uppajjati, sāmisāpi dukkhā vedanā uppajjati, sāmisāpi adukkhamasukhā vedanā uppajjati. Nirāmisāpi sukhā vedanā uppajjati, nirāmisāpi dukkhā vedanā uppajjati, nirāmisāpi adukkhamasukhā vedanā uppajjatī”ti.

---

1163\. Catutthaṃ.



[Go to previous page (2.2.3 Dutiyaākāsasutta)](/tipitaka/13S4/2/2.2/2.2.3.md) / [Go to parent page (2.2 Rahogatavagga)](/tipitaka/13S4/2/2.2.md) / [Go to next page (2.2.5 Paṭhamaānandasutta)](/tipitaka/13S4/2/2.2/2.2.5.md)


