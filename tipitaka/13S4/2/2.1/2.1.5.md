---
title: 2.1.5 Daṭṭhabbasutta
path: /tipitaka/13S4/2/2.1/2.1.5
ref: 274348
breadcrumbs:
  - name: Home
    link: /
  - name: 13S4 Saḷāyatanavaggasaṃyuttapāḷi
    link: /tipitaka/13S4
  - name: 2 Vedanāsaṃyutta
    link: /tipitaka/13S4/2
  - name: 2.1 Sagāthāvagga
    link: /tipitaka/13S4/2/2.1
prevL: /tipitaka/13S4/2/2.1/2.1.4
upL: /tipitaka/13S4/2/2.1
nextL: /tipitaka/13S4/2/2.1/2.1.6
---

# 2.1.5 Daṭṭhabbasutta

### Vedanāsaṃyutta

### Sagāthāvagga

### Daṭṭhabbasutta

(253.)

1114. “Tisso imā, bhikkhave, vedanā. Katamā tisso? Sukhā vedanā, dukkhā vedanā, adukkhamasukhā vedanā. Sukhā, bhikkhave, vedanā dukkhato daṭṭhabbā, dukkhā vedanā sallato daṭṭhabbā, adukkhamasukhā vedanā aniccato daṭṭhabbā. Yato kho, bhikkhave, bhikkhuno sukhā vedanā dukkhato diṭṭhā hoti, dukkhā vedanā sallato diṭṭhā hoti, adukkhamasukhā vedanā aniccato diṭṭhā hoti—  ayaṃ vuccati, bhikkhave, ‘bhikkhu sammaddaso acchecchi taṇhaṃ, vivattayi saṃyojanaṃ, sammā mānābhisamayā antamakāsi dukkhassā’ti.

1115. _Yo sukhaṃ dukkhato adda,_  
_dukkhamaddakkhi sallato;_  
_Adukkhamasukhaṃ santaṃ,_  
_addakkhi naṃ aniccato._  


1116. _Sa ve sammaddaso bhikkhu,_  
_parijānāti vedanā;_  
_So vedanā pariññāya,_  
_diṭṭhe dhamme anāsavo;_  
_Kāyassa bhedā dhammaṭṭho,_  
_saṅkhyaṃ nopeti vedagū”ti._  


===

1117. Pañcamaṃ.




