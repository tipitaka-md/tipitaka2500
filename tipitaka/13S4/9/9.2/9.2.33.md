---
title: 9.2.33 Parāyanasutta
path: /tipitaka/13S4/9/9.2/9.2.33
ref: 274475
breadcrumbs:
  - name: Home
    link: /
  - name: 13S4 Saḷāyatanavaggasaṃyuttapāḷi
    link: /tipitaka/13S4
  - name: 9 Asaṅkhatasaṃyutta
    link: /tipitaka/13S4/9
  - name: 9.2 Dutiyavagga
    link: /tipitaka/13S4/9/9.2
prevL: /tipitaka/13S4/9/9.2/9.2.3--32
upL: /tipitaka/13S4/9/9.2
nextL: /tipitaka/13S4/10
---

# 9.2.33 Parāyanasutta

### Asaṅkhatasaṃyutta

### Dutiyavagga

### Parāyanasutta

(409.)

1741. “Parāyanañca vo, bhikkhave, desessāmi parāyanagāmiñca maggaṃ. Taṃ suṇātha. Katamañca, bhikkhave, parāyanaṃ? Yo, bhikkhave, rāgakkhayo dosakkhayo mohakkhayo—  idaṃ vuccati, bhikkhave, parāyanaṃ. Katamo ca, bhikkhave, parāyanagāmī maggo? Kāyagatāsati. Ayaṃ vuccati, bhikkhave, parāyanagāmimaggo. Iti kho, bhikkhave, desitaṃ vo mayā parāyanaṃ, desito parāyanagāmimaggo. Yaṃ, bhikkhave, satthārā karaṇīyaṃ sāvakānaṃ hitesinā anukampakena anukampaṃ upādāya, kataṃ vo taṃ mayā. Etāni, bhikkhave, rukkhamūlāni, etāni suññāgārāni. Jhāyatha, bhikkhave, mā pamādattha; mā pacchā vippaṭisārino ahuvattha. Ayaṃ vo amhākaṃ anusāsanī”ti. (Yathā asaṅkhataṃ tathā vitthāretabbaṃ.) (33)

===

1742. Tettiṃsatimaṃ.



===

1743. Dutiyo vaggo.



===

1744. Tassuddānaṃ



1745. _Asaṅkhataṃ anataṃ anāsavaṃ,_  
_Saccañca pāraṃ nipuṇaṃ sududdasaṃ;_  
_Ajajjaraṃ dhuvaṃ apalokitaṃ,_  
_Anidassanaṃ nippapañca santaṃ._  


1746. _Amataṃ paṇītañca sivañca khemaṃ,_  
_Taṇhākkhayo acchariyañca abbhutaṃ;_  
_Anītikaṃ anītikadhammaṃ,_  
_Nibbānametaṃ sugatena desitaṃ._  


1747. _Abyābajjho virāgo ca,_  
_suddhi mutti anālayo;_  
_Dīpo leṇañca tāṇañca,_  
_saraṇañca parāyananti._  


===

1748. Asaṅkhatasaṃyuttaṃ samattaṃ.




