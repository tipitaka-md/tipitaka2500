---
title: 2.1.1.1 Anulomapuggala
path: /tipitaka/34Y6/2/2.1/2.1.1/2.1.1.1
ref: 260114
breadcrumbs:
  - name: Home
    link: /
  - name: 34Y6 Saṅkhārayamakapāḷi
    link: /tipitaka/34Y6
  - name: 2 Pavattivāra
    link: /tipitaka/34Y6/2
  - name: 2.1 Uppādavāra
    link: /tipitaka/34Y6/2/2.1
  - name: 2.1.1 Paccuppannavāra
    link: /tipitaka/34Y6/2/2.1/2.1.1
prevL: /tipitaka/34Y6/2/2.1/2.1.1
upL: /tipitaka/34Y6/2/2.1/2.1.1
nextL: /tipitaka/34Y6/2/2.1/2.1.1/2.1.1.2
---

# 2.1.1.1 Anulomapuggala

### Pavattivāra

### Uppādavāra

### Paccuppannavāra

### Anulomapuggala

(19.)

125. »  Yassa kāyasaṅkhāro uppajjati tassa vacīsaṅkhāro uppajjatīti?

126. Vinā vitakkavicārehi assāsapassāsānaṃ uppādakkhaṇe tesaṃ kāyasaṅkhāro uppajjati, no ca tesaṃ vacīsaṅkhāro uppajjati. Paṭhamajjhānaṃ samāpannānaṃ kāmāvacarānaṃ assāsapassāsānaṃ uppādakkhaṇe tesaṃ kāyasaṅkhāro ca uppajjati vacīsaṅkhāro ca uppajjati.

127. «  Yassa vā pana vacīsaṅkhāro uppajjati tassa kāyasaṅkhāro uppajjatīti?

128. Vinā assāsapassāsehi vitakkavicārānaṃ uppādakkhaṇe tesaṃ vacīsaṅkhāro uppajjati, no ca tesaṃ kāyasaṅkhāro uppajjati. Paṭhamajjhānaṃ samāpannānaṃ kāmāvacarānaṃ assāsapassāsānaṃ uppādakkhaṇe tesaṃ vacīsaṅkhāro ca uppajjati kāyasaṅkhāro ca uppajjati.

129. »  Yassa kāyasaṅkhāro uppajjati tassa cittasaṅkhāro uppajjatīti? Āmantā.

130. «  Yassa vā pana cittasaṅkhāro uppajjati tassa kāyasaṅkhāro uppajjatīti?

131. Vinā assāsapassāsehi cittassa uppādakkhaṇe tesaṃ cittasaṅkhāro uppajjati, no ca tesaṃ kāyasaṅkhāro uppajjati. Assāsapassāsānaṃ uppādakkhaṇe tesaṃ cittasaṅkhāro ca uppajjati kāyasaṅkhāro ca uppajjati.

(20.)

132. »  Yassa vacīsaṅkhāro uppajjati tassa cittasaṅkhāro uppajjatīti? Āmantā.

133. «  Yassa vā pana cittasaṅkhāro uppajjati tassa vacīsaṅkhāro uppajjatīti?

134. Vinā vitakkavicārehi cittassa uppādakkhaṇe tesaṃ cittasaṅkhāro uppajjati, no ca tesaṃ vacīsaṅkhāro uppajjati. Vitakkavicārānaṃ uppādakkhaṇe tesaṃ cittasaṅkhāro ca uppajjati vacīsaṅkhāro ca uppajjati.


