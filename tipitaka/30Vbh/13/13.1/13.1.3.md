
[Home](/) / [30Vbh Vibhaṅgapāḷi](../../../30Vbh.md) / [13 Appamaññāvibhaṅga](../../13.md) / [13.1 Suttantabhājanīya](../13.1.md)

# 13.1.3 Muditā

* Appamaññāvibhaṅga

* Suttantabhājanīya

* Muditā

(663.)

1963\. Kathañca bhikkhu muditāsahagatena cetasā ekaṃ disaṃ pharitvā viharati? Seyyathāpi nāma ekaṃ puggalaṃ piyaṃ manāpaṃ disvā mudito assa; evameva sabbe satte muditāya pharati.

1964\. Tattha katamā muditā? Yā sattesu muditā muditāyanā muditāyitattaṃ muditācetovimutti—  ayaṃ vuccati “muditā”.

1965\. Tattha katamaṃ cittaṃ? Yaṃ cittaṃ mano mānasaṃ…pe…  tajjāmanoviññāṇadhātu—  idaṃ vuccati “cittaṃ”. Idaṃ cittaṃ imāya muditāya sahagataṃ hoti sahajātaṃ saṃsaṭṭhaṃ sampayuttaṃ. Tena vuccati “muditāsahagatena cetasā”ti.

(664.)

1966\. “Ekaṃ disan”ti puratthimaṃ vā disaṃ pacchimaṃ vā disaṃ uttaraṃ vā disaṃ dakkhiṇaṃ vā disaṃ uddhaṃ vā adho vā tiriyaṃ vā vidisaṃ vā.

(665.)

1967\. “Pharitvā”ti pharitvā adhimuccitvā.

(666.)

1968\. “Viharatī”ti…pe…  tena vuccati “viharatī”ti.

(667.)

1969\. “Tathā dutiyan”ti yatheva ekaṃ disaṃ tathā dutiyaṃ disaṃ tathā tatiyaṃ disaṃ tathā catutthaṃ disaṃ tathā uddhaṃ tathā adho tathā tiriyaṃ tathā vidisaṃ.

(668.)

1970\. “Sabbadhi sabbattatāya sabbāvantaṃ lokan”ti sabbena sabbaṃ sabbathā sabbaṃ asesaṃ nissesaṃ. Pariyādāyavacanametaṃ—  “sabbadhi sabbattatāya sabbāvantaṃ lokan”ti.

(669.)

1971\. “Muditāsahagatena cetasā”ti tattha katamā muditā? Yā sattesu muditā muditāyanā muditāyitattaṃ muditācetovimutti—  ayaṃ vuccati “muditā”.

1972\. Tattha katamaṃ cittaṃ? Yaṃ cittaṃ mano mānasaṃ…pe…  tajjāmanoviññāṇadhātu—  idaṃ vuccati “cittaṃ”. Idaṃ cittaṃ imāya muditāya sahagataṃ hoti sahajātaṃ saṃsaṭṭhaṃ sampayuttaṃ. Tena vuccati “muditāsahagatena cetasā”ti.

(670.)

1973\. “Vipulenā”ti yaṃ vipulaṃ taṃ mahaggataṃ, yaṃ mahaggataṃ taṃ appamāṇaṃ, yaṃ appamāṇaṃ so avero, yo avero so abyāpajjo.

(671.)

1974\. “Pharitvā”ti pharitvā adhimuccitvā.

(672.)

1975\. “Viharatī”ti…pe…  tena vuccati “viharatī”ti.

[Go to previous page (13.1.2 Karuṇā)](13.1.2.md) / [Go to parent page (13.1 Suttantabhājanīya)](../13.1.md) / [Go to next page (13.1.4 Upekkhā)](13.1.4.md)


