
[Home](/) / [30Vbh Vibhaṅgapāḷi](../../30Vbh.md) / [18 Dhammahadayavibhaṅga](../18.md)

# 18.5 Bhūmantaradassanavāra

* Dhammahadayavibhaṅga

* Bhūmantaradassanavāra

(1020.)

3138\. Kāmāvacarā dhammā, na kāmāvacarā dhammā, rūpāvacarā dhammā, na rūpāvacarā dhammā, arūpāvacarā dhammā, na arūpāvacarā dhammā, pariyāpannā dhammā, apariyāpannā dhammā.

3139\. Katame dhammā kāmāvacarā? Heṭṭhato avīcinirayaṃ pariyantaṃ karitvā, uparito paranimmitavasavattī deve antokaritvā, yaṃ etasmiṃ antare etthāvacarā ettha pariyāpannā khandhadhātuāyatanā; rūpaṃ, vedanā, saññā, saṅkhārā, viññāṇaṃ—  ime dhammā kāmāvacarā.

3140\. Katame dhammā na kāmāvacarā? Rūpāvacarā, arūpāvacarā, apariyāpannā—  ime dhammā na kāmāvacarā.

3141\. Katame dhammā rūpāvacarā? Heṭṭhato brahmalokaṃ pariyantaṃ karitvā, uparito akaniṭṭhe deve antokaritvā, yaṃ etasmiṃ antare etthāvacarā ettha pariyāpannā samāpannassa vā upapannassa vā diṭṭhadhammasukhavihārissa vā cittacetasikā dhammā—  ime dhammā rūpāvacarā.

3142\. Katame dhammā na rūpāvacarā? Kāmāvacarā, arūpāvacarā, apariyāpannā—  ime dhammā na rūpāvacarā.

3143\. Katame dhammā arūpāvacarā? Heṭṭhato ākāsānañcāyatanūpage deve pariyantaṃ karitvā, uparito nevasaññānāsaññāyatanūpage deve antokaritvā, yaṃ etasmiṃ antare etthāvacarā ettha pariyāpannā samāpannassa vā upapannassa vā diṭṭhadhammasukhavihārissa vā cittacetasikā dhammā—  ime dhammā arūpāvacarā.

3144\. Katame dhammā na arūpāvacarā? Kāmāvacarā, rūpāvacarā, apariyāpannā—  ime dhammā na arūpāvacarā.

3145\. Katame dhammā pariyāpannā? Sāsavā kusalākusalābyākatā dhammā kāmāvacarā, rūpāvacarā, arūpāvacarā, rūpakkhandho, vedanākkhandho, saññākkhandho, saṅkhārakkhandho, viññāṇakkhandho—  ime dhammā pariyāpannā.

3146\. Katame dhammā apariyāpannā? Maggā ca, maggaphalāni ca, asaṅkhatā ca dhātu—  ime dhammā apariyāpannā.

[Go to previous page (18.4.4 Arūpadhātu)](18.4/18.4.4.md) / [Go to parent page (18 Dhammahadayavibhaṅga)](../18.md) / [Go to next page (18.6 Uppādakakammaāyuppamāṇavāra)](18.6.md)


