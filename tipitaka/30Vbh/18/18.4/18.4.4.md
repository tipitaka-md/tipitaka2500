
[Home](/) / [30Vbh Vibhaṅgapāḷi](../../../30Vbh.md) / [18 Dhammahadayavibhaṅga](../../18.md) / [18.4 Dhammadassanavāra](../18.4.md)

# 18.4.4 Arūpadhātu

* Dhammahadayavibhaṅga

* Dhammadassanavāra

* Arūpadhātu

(1018.)

3127\. Arūpadhātuyā upapattikkhaṇe kati khandhā pātubhavanti…pe…  kati cittāni pātubhavanti?

3128\. Arūpadhātuyā upapattikkhaṇe cattāro khandhā pātubhavanti, dve āyatanāni pātubhavanti, dve dhātuyo pātubhavanti, ekaṃ saccaṃ pātubhavati, aṭṭhindriyāni pātubhavanti, tayo hetū pātubhavanti, tayo āhārā pātubhavanti, eko phasso pātubhavati, ekā vedanā…pe…  ekā saññā…pe…  ekā cetanā…pe…  ekaṃ cittaṃ pātubhavati.

(1019.)

3129\. Arūpadhātuyā upapattikkhaṇe katame cattāro khandhā pātubhavanti? Vedanākkhandho, saññākkhandho, saṅkhārakkhandho, viññāṇakkhandho—  arūpadhātuyā upapattikkhaṇe ime cattāro khandhā pātubhavanti. (1)

3130\. Arūpadhātuyā upapattikkhaṇe katamāni dve āyatanāni pātubhavanti? Manāyatanaṃ, dhammāyatanaṃ—  arūpadhātuyā upapattikkhaṇe imāni dve āyatanāni pātubhavanti. (2)

3131\. Arūpadhātuyā upapattikkhaṇe katamā dve dhātuyo pātubhavanti? Manoviññāṇadhātu, dhammadhātu—  arūpadhātuyā upapattikkhaṇe imā dve dhātuyo pātubhavanti. (3)

3132\. Arūpadhātuyā upapattikkhaṇe katamaṃ ekaṃ saccaṃ pātubhavati? Dukkhasaccaṃ—  arūpadhātuyā upapattikkhaṇe idaṃ ekaṃ saccaṃ pātubhavati. (4)

3133\. Arūpadhātuyā upapattikkhaṇe katamāni aṭṭhindriyāni pātubhavanti? Manindriyaṃ, jīvitindriyaṃ, upekkhindriyaṃ, saddhindriyaṃ, vīriyindriyaṃ, satindriyaṃ, samādhindriyaṃ, paññindriyaṃ—  arūpadhātuyā upapattikkhaṇe imāni aṭṭhindriyāni pātubhavanti. (5)

3134\. Arūpadhātuyā upapattikkhaṇe katame tayo hetū pātubhavanti? Alobho vipākahetu, adoso vipākahetu, amoho vipākahetu—  arūpadhātuyā upapattikkhaṇe ime tayo hetū pātubhavanti. (6)

3135\. Arūpadhātuyā upapattikkhaṇe katame tayo āhārā pātubhavanti? Phassāhāro, manosañcetanāhāro, viññāṇāhāro—  arūpadhātuyā upapattikkhaṇe ime tayo āhārā pātubhavanti. (7)

3136\. Arūpadhātuyā upapattikkhaṇe katamo eko phasso pātubhavati? Manoviññāṇadhātusamphasso—  arūpadhātuyā upapattikkhaṇe ayaṃ eko phasso pātubhavati. (8)

3137\. Arūpadhātuyā upapattikkhaṇe katamā ekā vedanā…pe…  ekā saññā…pe…  ekā cetanā…pe…  ekaṃ cittaṃ pātubhavati? Manoviññāṇadhātu—  arūpadhātuyā upapattikkhaṇe idaṃ ekaṃ cittaṃ pātubhavati. (9--12)

[Go to previous page (18.4.3 Asaññasatta)](18.4.3.md) / [Go to parent page (18.4 Dhammadassanavāra)](../18.4.md) / [Go to next page (18.5 Bhūmantaradassanavāra)](../18.5.md)


