---
title: 6.2.11.2.1 Cakkhu-kāyaviññāṇacitta
path: /tipitaka/30Vbh/6/6.2/6.2.11/6.2.11.2/6.2.11.2.1
ref: 271539
breadcrumbs:
  - name: Home
    link: /
  - name: 30Vbh Vibhaṅgapāḷi
    link: /tipitaka/30Vbh
  - name: 6 Paṭiccasamuppādavibhaṅga
    link: /tipitaka/30Vbh/6
  - name: 6.2 Abhidhammabhājanīya
    link: /tipitaka/30Vbh/6/6.2
  - name: 6.2.11 Abyākataniddesa
    link: /tipitaka/30Vbh/6/6.2/6.2.11
  - name: 6.2.11.2 Akusalavipākacitta
    link: /tipitaka/30Vbh/6/6.2/6.2.11/6.2.11.2
prevL: /tipitaka/30Vbh/6/6.2/6.2.11/6.2.11.2
upL: /tipitaka/30Vbh/6/6.2/6.2.11/6.2.11.2
nextL: /tipitaka/30Vbh/6/6.2/6.2.11/6.2.11.2/6.2.11.2.2
---

# 6.2.11.2.1 Cakkhu-kāyaviññāṇacitta

### Paṭiccasamuppādavibhaṅga

### Abhidhammabhājanīya

### Abyākataniddesa

### Akusalavipākacitta

### Cakkhu-kāyaviññāṇacitta

(324.)

1274. Katame dhammā abyākatā? Yasmiṃ samaye akusalassa kammassa katattā upacitattā vipākaṃ cakkhuviññāṇaṃ uppannaṃ hoti upekkhāsahagataṃ rūpārammaṇaṃ…pe…  sotaviññāṇaṃ uppannaṃ hoti upekkhāsahagataṃ saddārammaṇaṃ…pe…  ghānaviññāṇaṃ uppannaṃ hoti upekkhāsahagataṃ gandhārammaṇaṃ…pe…  jivhāviññāṇaṃ uppannaṃ hoti upekkhāsahagataṃ rasārammaṇaṃ…pe…  kāyaviññāṇaṃ uppannaṃ hoti dukkhasahagataṃ phoṭṭhabbārammaṇaṃ, tasmiṃ samaye saṅkhārapaccayā viññāṇaṃ, viññāṇapaccayā nāmaṃ, nāmapaccayā chaṭṭhāyatanaṃ, chaṭṭhāyatanapaccayā phasso, phassapaccayā vedanā, vedanāpaccayā bhavo, bhavapaccayā jāti, jātipaccayā jarāmaraṇaṃ. Evametassa kevalassa dukkhakkhandhassa samudayo hoti.

(325.)

1275. Tattha katamo saṅkhāro? Yā cetanā sañcetanā sañcetayitattaṃ—  ayaṃ vuccati “saṅkhāro”.

1276. Tattha katamaṃ saṅkhārapaccayā viññāṇaṃ? Yaṃ cittaṃ mano mānasaṃ…pe…  tajjākāyaviññāṇadhātu—  idaṃ vuccati “saṅkhārapaccayā viññāṇaṃ” …pe…  ayaṃ vuccati “chaṭṭhāyatanapaccayā phasso”.

1277. Tattha katamā phassapaccayā vedanā? Yaṃ kāyikaṃ asātaṃ kāyikaṃ dukkhaṃ kāyasamphassajaṃ asātaṃ dukkhaṃ vedayitaṃ kāyasamphassajā asātā dukkhā vedanā—  ayaṃ vuccati “phassapaccayā vedanā”.

1278. Tattha katamo vedanāpaccayā bhavo? Ṭhapetvā vedanaṃ, saññākkhandho saṅkhārakkhandho viññāṇakkhandho—  ayaṃ vuccati “vedanāpaccayā bhavo” …pe…  tena vuccati “evametassa kevalassa dukkhakkhandhassa samudayo hotī”ti.


