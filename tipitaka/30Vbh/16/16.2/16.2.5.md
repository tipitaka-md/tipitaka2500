---
title: 16.2.5 Pañcakaniddesa
path: /tipitaka/30Vbh/16/16.2/16.2.5
ref: 270055
breadcrumbs:
  - name: Home
    link: /
  - name: 30Vbh Vibhaṅgapāḷi
    link: /tipitaka/30Vbh
  - name: 16 Ñāṇavibhaṅga
    link: /tipitaka/30Vbh/16
  - name: 16.2 Niddesa
    link: /tipitaka/30Vbh/16/16.2
prevL: /tipitaka/30Vbh/16/16.2/16.2.4
upL: /tipitaka/30Vbh/16/16.2
nextL: /tipitaka/30Vbh/16/16.2/16.2.6
---

# 16.2.5 Pañcakaniddesa

### Ñāṇavibhaṅga

### Niddesa

### Pañcakaniddesa

(804.)

2544. Tattha katamo pañcaṅgiko sammāsamādhi? Pītipharaṇatā, sukhapharaṇatā, cetopharaṇatā, ālokapharaṇatā, paccavekkhaṇānimittaṃ. Dvīsu jhānesu paññā pītipharaṇatā. Tīsu jhānesu paññā sukhapharaṇatā. Paracitte ñāṇaṃ cetopharaṇatā. Dibbacakkhu ālokapharaṇatā. Tamhā tamhā samādhimhā vuṭṭhitassa paccavekkhaṇāñāṇaṃ paccavekkhaṇānimittaṃ. Ayaṃ vuccati “pañcaṅgiko sammāsamādhi”. (1)

2545. Tattha katamo pañcañāṇiko sammāsamādhi? “Ayaṃ samādhi paccuppannasukho ceva āyatiñca sukhavipāko”ti paccattaññeva ñāṇaṃ uppajjati. “Ayaṃ samādhi ariyo nirāmiso”ti paccattaññeva ñāṇaṃ uppajjati. “Ayaṃ samādhi akāpurisasevito”ti paccattaññeva ñāṇaṃ uppajjati. “Ayaṃ samādhi santo paṇīto paṭippassaddhaladdho ekodibhāvādhigato na sasaṅkhāraniggayhavāritagato”ti paccattaññeva ñāṇaṃ uppajjati. “So kho panāhaṃ imaṃ samādhiṃ sato samāpajjāmi sato vuṭṭhahāmī”ti paccattaññeva ñāṇaṃ uppajjati. Ayaṃ pañcañāṇiko sammāsamādhi. Evaṃ pañcavidhena ñāṇavatthu. (2)

===

2546. Pañcakaṃ.




