---
title: 1.1.1 Rūpakkhandha
path: /tipitaka/30Vbh/1/1.1/1.1.1
ref: 269949
breadcrumbs:
  - name: Home
    link: /
  - name: 30Vbh Vibhaṅgapāḷi
    link: /tipitaka/30Vbh
  - name: 1 Khandhavibhaṅga
    link: /tipitaka/30Vbh/1
  - name: 1.1 Suttantabhājanīya
    link: /tipitaka/30Vbh/1/1.1
prevL: /tipitaka/30Vbh/1/1.1
upL: /tipitaka/30Vbh/1/1.1
nextL: /tipitaka/30Vbh/1/1.1/1.1.2
---

# 1.1.1 Rūpakkhandha

### Khandhavibhaṅga

### Suttantabhājanīya

### Rūpakkhandha

(2.)

3. Tattha katamo rūpakkhandho? Yaṃ kiñci rūpaṃ atītānāgatapaccuppannaṃ ajjhattaṃ vā bahiddhā vā oḷārikaṃ vā sukhumaṃ vā hīnaṃ vā paṇītaṃ vā yaṃ dūre santike vā, tadekajjhaṃ abhisaññūhitvā abhisaṅkhipitvā—  ayaṃ vuccati rūpakkhandho.

(3.)

4. Tattha katamaṃ rūpaṃ atītaṃ? Yaṃ rūpaṃ atītaṃ niruddhaṃ vigataṃ vipariṇataṃ atthaṅgataṃ abbhatthaṅgataṃ uppajjitvā vigataṃ atītaṃ atītaṃsena saṅgahitaṃ, cattāro ca mahābhūtā catunnañca mahābhūtānaṃ upādāyarūpaṃ—  idaṃ vuccati rūpaṃ atītaṃ.

5. Tattha katamaṃ rūpaṃ anāgataṃ? Yaṃ rūpaṃ ajātaṃ abhūtaṃ asañjātaṃ anibbattaṃ anabhinibbattaṃ apātubhūtaṃ anuppannaṃ asamuppannaṃ anuṭṭhitaṃ asamuṭṭhitaṃ anāgataṃ anāgataṃsena saṅgahitaṃ, cattāro ca mahābhūtā catunnañca mahābhūtānaṃ upādāyarūpaṃ—  idaṃ vuccati rūpaṃ anāgataṃ.

6. Tattha katamaṃ rūpaṃ paccuppannaṃ? Yaṃ rūpaṃ jātaṃ bhūtaṃ sañjātaṃ nibbattaṃ abhinibbattaṃ pātubhūtaṃ uppannaṃ samuppannaṃ uṭṭhitaṃ samuṭṭhitaṃ paccuppannaṃ paccuppannaṃsena saṅgahitaṃ, cattāro ca mahābhūtā catunnañca mahābhūtānaṃ upādāyarūpaṃ—  idaṃ vuccati rūpaṃ paccuppannaṃ.

(4.)

7. Tattha katamaṃ rūpaṃ ajjhattaṃ? Yaṃ rūpaṃ tesaṃ tesaṃ sattānaṃ ajjhattaṃ paccattaṃ niyakaṃ pāṭipuggalikaṃ upādinnaṃ, cattāro ca mahābhūtā catunnañca mahābhūtānaṃ upādāyarūpaṃ—  idaṃ vuccati rūpaṃ ajjhattaṃ.

8. Tattha katamaṃ rūpaṃ bahiddhā? Yaṃ rūpaṃ tesaṃ tesaṃ parasattānaṃ parapuggalānaṃ ajjhattaṃ paccattaṃ niyakaṃ pāṭipuggalikaṃ upādinnaṃ, cattāro ca mahābhūtā catunnañca mahābhūtānaṃ upādāyarūpaṃ—  idaṃ vuccati rūpaṃ bahiddhā.

(5.)

9. Tattha katamaṃ rūpaṃ oḷārikaṃ? Cakkhāyatanaṃ…pe…  phoṭṭhabbāyatanaṃ—  idaṃ vuccati rūpaṃ oḷārikaṃ.

10. Tattha katamaṃ rūpaṃ sukhumaṃ? Itthindriyaṃ…pe…  kabaḷīkāro āhāro—  idaṃ vuccati rūpaṃ sukhumaṃ.

(6.)

11. Tattha katamaṃ rūpaṃ hīnaṃ? Yaṃ rūpaṃ tesaṃ tesaṃ sattānaṃ uññātaṃ avaññātaṃ hīḷitaṃ paribhūtaṃ acittīkataṃ hīnaṃ hīnamataṃ hīnasammataṃ aniṭṭhaṃ akantaṃ amanāpaṃ, rūpā saddā gandhā rasā phoṭṭhabbā—  idaṃ vuccati rūpaṃ hīnaṃ.

12. Tattha katamaṃ rūpaṃ paṇītaṃ? Yaṃ rūpaṃ tesaṃ tesaṃ sattānaṃ anuññātaṃ anavaññātaṃ ahīḷitaṃ aparibhūtaṃ cittīkataṃ paṇītaṃ paṇītamataṃ paṇītasammataṃ iṭṭhaṃ kantaṃ manāpaṃ, rūpā saddā gandhā rasā phoṭṭhabbā—  idaṃ vuccati rūpaṃ paṇītaṃ. Taṃ taṃ vā pana rūpaṃ upādāyupādāya rūpaṃ hīnaṃ paṇītaṃ daṭṭhabbaṃ.

(7.)

13. Tattha katamaṃ rūpaṃ dūre? Itthindriyaṃ…pe…  kabaḷīkāro āhāro, yaṃ vā panaññampi atthi rūpaṃ anāsanne anupakaṭṭhe dūre asantike—  idaṃ vuccati rūpaṃ dūre.

14. Tattha katamaṃ rūpaṃ santike? Cakkhāyatanaṃ…pe…  phoṭṭhabbāyatanaṃ, yaṃ vā panaññampi atthi rūpaṃ āsanne upakaṭṭhe avidūre santike—  idaṃ vuccati rūpaṃ santike. Taṃ taṃ vā pana rūpaṃ upādāyupādāya rūpaṃ dūre santike daṭṭhabbaṃ.


