---
title: 1.3.2.1 Hetugocchaka
path: /tipitaka/30Vbh/1/1.3/1.3.2/1.3.2.1
ref: 270854
breadcrumbs:
  - name: Home
    link: /
  - name: 30Vbh Vibhaṅgapāḷi
    link: /tipitaka/30Vbh
  - name: 1 Khandhavibhaṅga
    link: /tipitaka/30Vbh/1
  - name: 1.3 Pañhāpucchaka
    link: /tipitaka/30Vbh/1/1.3
  - name: 1.3.2 Duka
    link: /tipitaka/30Vbh/1/1.3/1.3.2
prevL: /tipitaka/30Vbh/1/1.3/1.3.2
upL: /tipitaka/30Vbh/1/1.3/1.3.2
nextL: /tipitaka/30Vbh/1/1.3/1.3.2/1.3.2.2
---

# 1.3.2.1 Hetugocchaka

### Khandhavibhaṅga

### Pañhāpucchaka

### Duka

### Hetugocchaka

(153.)

522. Cattāro khandhā na hetū. Saṅkhārakkhandho siyā hetu, siyā na hetu. Rūpakkhandho ahetuko. Cattāro khandhā siyā sahetukā, siyā ahetukā. Rūpakkhandho hetuvippayutto. Cattāro khandhā siyā hetusampayuttā, siyā hetuvippayuttā. Rūpakkhandho na vattabbo—  “hetu ceva sahetuko cā”tipi, “sahetuko ceva na ca hetū”tipi. Tayo khandhā na vattabbā—  “hetū ceva sahetukā cā”ti, siyā sahetukā ceva na ca hetū, siyā na vattabbā—  “sahetukā ceva na ca hetū”ti. Saṅkhārakkhandho siyā hetu ceva sahetuko ca, siyā sahetuko ceva na ca hetu, siyā na vattabbo—  “hetu ceva sahetuko cā”tipi, “sahetuko ceva na ca hetū”tipi. Rūpakkhandho na vattabbo—  “hetu ceva hetusampayutto cā”tipi, “hetusampayutto ceva na ca hetū”tipi. Tayo khandhā na vattabbā—  “hetū ceva hetusampayuttā cā”ti, siyā hetusampayuttā ceva na ca hetū, siyā na vattabbā—  “hetusampayuttā ceva na ca hetū”ti. Saṅkhārakkhandho siyā hetu ceva hetusampayutto ca, siyā hetusampayutto ceva na ca hetu, siyā na vattabbo—  “hetu ceva hetusampayutto cā”tipi, “hetusampayutto ceva na ca hetū”tipi. Rūpakkhandho na hetu ahetuko. Tayo khandhā siyā na hetū sahetukā, siyā na hetū ahetukā. Saṅkhārakkhandho siyā na hetu sahetuko, siyā na hetu ahetuko, siyā na vattabbo—  “na hetu sahetuko”tipi, “na hetu ahetuko”tipi.


