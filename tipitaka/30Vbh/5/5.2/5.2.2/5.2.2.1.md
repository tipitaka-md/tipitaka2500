
[Home](/) / [30Vbh Vibhaṅgapāḷi](../../../../30Vbh.md) / [5 Indriyavibhaṅga](../../../5.md) / [5.2 Pañhāpucchaka](../../5.2.md) / [5.2.2 Duka](../5.2.2.md)

# 5.2.2.1 Hetugocchaka

* Indriyavibhaṅga

* Pañhāpucchaka

* Duka

* Hetugocchaka

(224.)

910\. Cattārindriyā hetū. Aṭṭhārasindriyā na hetū. Sattindriyā sahetukā. Navindriyā ahetukā. Cha indriyā siyā sahetukā, siyā ahetukā. Sattindriyā hetusampayuttā. Navindriyā hetuvippayuttā. Cha indriyā siyā hetusampayuttā, siyā hetuvippayuttā. Cattārindriyā hetū ceva sahetukā ca. Navindriyā na vattabbā—  “hetū ceva sahetukā cā”tipi, “sahetukā ceva na ca hetū”tipi. Tīṇindriyā na vattabbā—  “hetū ceva sahetukā cā”ti. Sahetukā ceva na ca hetū. Cha indriyā na vattabbā—  “hetū ceva sahetukā cā”ti, siyā sahetukā ceva na ca hetū, siyā na vattabbā—  “sahetukā ceva na ca hetū”ti.

911\. Cattārindriyā hetū ceva hetusampayuttā ca. Navindriyā na vattabbā—  “hetū ceva hetusampayuttā cā”tipi, “hetusampayuttā ceva na ca hetū”tipi. Tīṇindriyā na vattabbā—  “hetū ceva hetusampayuttā cā”ti, hetusampayuttā ceva na ca hetū. Cha indriyā na vattabbā—  “hetū ceva hetusampayuttā cā”ti, siyā hetusampayuttā ceva na ca hetū, siyā na vattabbā—  “hetusampayuttā ceva na ca hetū”ti.

912\. Navindriyā na hetū ahetukā. Tīṇindriyā na hetū sahetukā. Cattārindriyā na vattabbā—  “na hetū sahetukā”tipi, “na hetū ahetukā”tipi. Cha indriyā siyā na hetū sahetukā, siyā na hetū ahetukā.

[Go to previous page (5.2.2 Duka)](../5.2.2.md) / [Go to parent page (5.2.2 Duka)](../5.2.2.md) / [Go to next page (5.2.2.2 Cūḷantaraduka)](5.2.2.2.md)


