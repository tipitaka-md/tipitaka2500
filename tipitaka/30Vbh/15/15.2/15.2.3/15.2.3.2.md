---
title: 15.2.3.2 Akusalavipāka
path: /tipitaka/30Vbh/15/15.2/15.2.3/15.2.3.2
ref: 270973
breadcrumbs:
  - name: Home
    link: /
  - name: 30Vbh Vibhaṅgapāḷi
    link: /tipitaka/30Vbh
  - name: 15 Paṭisambhidāvibhaṅga
    link: /tipitaka/30Vbh/15
  - name: 15.2 Abhidhammabhājanīya
    link: /tipitaka/30Vbh/15/15.2
  - name: 15.2.3 Vipākavāra
    link: /tipitaka/30Vbh/15/15.2/15.2.3
prevL: /tipitaka/30Vbh/15/15.2/15.2.3/15.2.3.1/15.2.3.1.4
upL: /tipitaka/30Vbh/15/15.2/15.2.3
nextL: /tipitaka/30Vbh/15/15.2/15.2.4
---

# 15.2.3.2 Akusalavipāka

### Paṭisambhidāvibhaṅga

### Abhidhammabhājanīya

### Vipākavāra

### Akusalavipāka

(741.)

2159. Tisso paṭisambhidā—  atthapaṭisambhidā, niruttipaṭisambhidā, paṭibhānapaṭisambhidā.

2160. Katame dhammā abyākatā? Yasmiṃ samaye akusalassa kammassa katattā upacitattā vipākaṃ cakkhuviññāṇaṃ uppannaṃ hoti upekkhāsahagataṃ rūpārammaṇaṃ…pe…  sotaviññāṇaṃ uppannaṃ hoti upekkhāsahagataṃ saddārammaṇaṃ…pe…  ghānaviññāṇaṃ uppannaṃ hoti upekkhāsahagataṃ gandhārammaṇaṃ…pe…  jivhāviññāṇaṃ uppannaṃ hoti upekkhāsahagataṃ rasārammaṇaṃ…pe…  kāyaviññāṇaṃ uppannaṃ hoti dukkhasahagataṃ phoṭṭhabbārammaṇaṃ, tasmiṃ samaye phasso hoti, vedanā hoti, saññā hoti, cetanā hoti, cittaṃ hoti, dukkhaṃ hoti, cittassekaggatā hoti, manindriyaṃ hoti, dukkhindriyaṃ hoti, jīvitindriyaṃ hoti, ye vā pana tasmiṃ samaye aññepi atthi paṭiccasamuppannā arūpino dhammā. Ime dhammā abyākatā. Imesu dhammesu ñāṇaṃ atthapaṭisambhidā. Yāya niruttiyā tesaṃ dhammānaṃ paññatti hoti tatra dhammaniruttābhilāpe ñāṇaṃ niruttipaṭisambhidā. Yena ñāṇena tāni ñāṇāni jānāti—  “imāni ñāṇāni idamatthajotakānī”ti, ñāṇesu ñāṇaṃ paṭibhānapaṭisambhidā.

(742.)

2161. Tisso paṭisambhidā—  atthapaṭisambhidā, niruttipaṭisambhidā, paṭibhānapaṭisambhidā.

2162. Katame dhammā abyākatā? Yasmiṃ samaye akusalassa kammassa katattā upacitattā vipākā manodhātu uppannā hoti upekkhāsahagatā rūpārammaṇā vā…pe…  phoṭṭhabbārammaṇā vā…pe…  manoviññāṇadhātu uppannā hoti upekkhāsahagatā rūpārammaṇā vā…pe…  dhammārammaṇā vā yaṃ yaṃ vā panārabbha, tasmiṃ samaye phasso hoti, vedanā hoti, saññā hoti, cetanā hoti, cittaṃ hoti, vitakko hoti, vicāro hoti, upekkhā hoti, cittassekaggatā hoti, manindriyaṃ hoti, upekkhindriyaṃ hoti, jīvitindriyaṃ hoti, ye vā pana tasmiṃ samaye aññepi atthi paṭiccasamuppannā arūpino dhammā. Ime dhammā abyākatā. Imesu dhammesu ñāṇaṃ atthapaṭisambhidā. Yāya niruttiyā tesaṃ dhammānaṃ paññatti hoti tatra dhammaniruttābhilāpe ñāṇaṃ niruttipaṭisambhidā. Yena ñāṇena tāni ñāṇāni jānāti—  “imāni ñāṇāni idamatthajotakānī”ti, ñāṇesu ñāṇaṃ paṭibhānapaṭisambhidā.


