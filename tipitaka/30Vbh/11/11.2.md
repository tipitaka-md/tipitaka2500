
[Home](/) / [30Vbh Vibhaṅgapāḷi](../../30Vbh.md) / [11 Maggaṅgavibhaṅga](../11.md)

# 11.2 Abhidhammabhājanīya

* Maggaṅgavibhaṅga

* Abhidhammabhājanīya

(490.)

1639\. Aṭṭhaṅgiko maggo—  sammādiṭṭhi, sammāsaṅkappo, sammāvācā, sammākammanto, sammāājīvo, sammāvāyāmo, sammāsati, sammāsamādhi.

(491.)

1640\. Tattha katamo aṭṭhaṅgiko maggo? Idha bhikkhu yasmiṃ samaye lokuttaraṃ jhānaṃ bhāveti niyyānikaṃ apacayagāmiṃ diṭṭhigatānaṃ pahānāya paṭhamāya bhūmiyā pattiyā vivicceva kāmehi…pe…  paṭhamaṃ jhānaṃ upasampajja viharati dukkhapaṭipadaṃ dandhābhiññaṃ, tasmiṃ samaye aṭṭhaṅgiko maggo hoti—  sammādiṭṭhi…pe…  sammāsamādhi.

(492.)

1641\. Tattha katamā sammādiṭṭhi? Yā paññā pajānanā…pe…  amoho dhammavicayo sammādiṭṭhi dhammavicayasambojjhaṅgo maggaṅgaṃ maggapariyāpannaṃ—  ayaṃ vuccati “sammādiṭṭhi”. (1)

1642\. Tattha katamo sammāsaṅkappo? Yo takko vitakko saṅkappo appanā byappanā cetaso abhiniropanā sammāsaṅkappo maggaṅgaṃ maggapariyāpannaṃ—  ayaṃ vuccati “sammāsaṅkappo”. (2)

1643\. Tattha katamā sammāvācā? Yā catūhi vacīduccaritehi ārati virati paṭivirati veramaṇī akiriyā akaraṇaṃ anajjhāpatti velāanatikkamo setughāto sammāvācā maggaṅgaṃ maggapariyāpannaṃ—  ayaṃ vuccati “sammāvācā”. (3)

1644\. Tattha katamo sammākammanto? Yā tīhi kāyaduccaritehi ārati virati paṭivirati veramaṇī akiriyā akaraṇaṃ anajjhāpatti velāanatikkamo setughāto sammākammanto maggaṅgaṃ maggapariyāpannaṃ—  ayaṃ vuccati “sammākammanto”. (4)

1645\. Tattha katamo sammāājīvo? Yā micchāājīvā ārati virati paṭivirati veramaṇī akiriyā akaraṇaṃ anajjhāpatti velāanatikkamo setughāto sammāājīvo maggaṅgaṃ maggapariyāpannaṃ—  ayaṃ vuccati “sammāājīvo”. (5)

1646\. Tattha katamo sammāvāyāmo? Yo cetasiko vīriyārambho…pe…  sammāvāyāmo vīriyasambojjhaṅgo maggaṅgaṃ maggapariyāpannaṃ—  ayaṃ vuccati “sammāvāyāmo”. (6)

1647\. Tattha katamā sammāsati? Yā sati anussati…pe…  sammāsati satisambojjhaṅgo maggaṅgaṃ maggapariyāpannaṃ—  ayaṃ vuccati “sammāsati”. (7)

1648\. Tattha katamo sammāsamādhi? Yā cittassa ṭhiti…pe…  sammāsamādhi samādhisambojjhaṅgo maggaṅgaṃ maggapariyāpannaṃ—  ayaṃ vuccati “sammāsamādhi”. Ayaṃ vuccati “aṭṭhaṅgiko maggo”. Avasesā dhammā aṭṭhaṅgikena maggena sampayuttā. (8)

(493.)

1649\. Pañcaṅgiko maggo—  sammādiṭṭhi, sammāsaṅkappo, sammāvāyāmo, sammāsati, sammāsamādhi.

(494.)

1650\. Tattha katamo pañcaṅgiko maggo? Idha bhikkhu yasmiṃ samaye lokuttaraṃ jhānaṃ bhāveti niyyānikaṃ apacayagāmiṃ diṭṭhigatānaṃ pahānāya paṭhamāya bhūmiyā pattiyā vivicceva kāmehi…pe…  paṭhamaṃ jhānaṃ upasampajja viharati dukkhapaṭipadaṃ dandhābhiññaṃ, tasmiṃ samaye pañcaṅgiko maggo hoti—  sammādiṭṭhi, sammāsaṅkappo, sammāvāyāmo, sammāsati, sammāsamādhi.

(495.)

1651\. Tattha katamā sammādiṭṭhi? Yā paññā pajānanā…pe…  amoho dhammavicayo sammādiṭṭhi dhammavicayasambojjhaṅgo maggaṅgaṃ maggapariyāpannaṃ—  ayaṃ vuccati “sammādiṭṭhi”.

1652\. Tattha katamo sammāsaṅkappo? Yo takko vitakko…pe…  sammāsaṅkappo maggaṅgaṃ maggapariyāpannaṃ—  ayaṃ vuccati “sammāsaṅkappo”.

1653\. Tattha katamo sammāvāyāmo? Yo cetasiko vīriyārambho…pe…  sammāvāyāmo vīriyasambojjhaṅgo maggaṅgaṃ maggapariyāpannaṃ—  ayaṃ vuccati “sammāvāyāmo”.

1654\. Tattha katamā sammāsati? Yā sati anussati…pe…  sammāsati satisambojjhaṅgo maggaṅgaṃ maggapariyāpannaṃ—  ayaṃ vuccati “sammāsati”.

1655\. Tattha katamo sammāsamādhi? Yā cittassa ṭhiti…pe…  sammāsamādhi samādhisambojjhaṅgo maggaṅgaṃ maggapariyāpannaṃ—  ayaṃ vuccati “sammāsamādhi”. Ayaṃ vuccati “pañcaṅgiko maggo”. Avasesā dhammā pañcaṅgikena maggena sampayuttā.

(496.)

1656\. Pañcaṅgiko maggo—  sammādiṭṭhi, sammāsaṅkappo, sammāvāyāmo, sammāsati, sammāsamādhi.

(497.)

1657\. Tattha katamā sammādiṭṭhi? Idha bhikkhu yasmiṃ samaye lokuttaraṃ jhānaṃ bhāveti niyyānikaṃ apacayagāmiṃ diṭṭhigatānaṃ pahānāya paṭhamāya bhūmiyā pattiyā vivicceva kāmehi…pe…  paṭhamaṃ jhānaṃ upasampajja viharati dukkhapaṭipadaṃ dandhābhiññaṃ, yā tasmiṃ samaye paññā pajānanā…pe…  amoho dhammavicayo sammādiṭṭhi dhammavicayasambojjhaṅgo maggaṅgaṃ maggapariyāpannaṃ—  ayaṃ vuccati “sammādiṭṭhi”. Avasesā dhammā sammādiṭṭhiyā sampayuttā…pe…  avasesā dhammā sammāsaṅkappena sampayuttā…pe…  avasesā dhammā sammāvāyāmena sampayuttā…pe…  avasesā dhammā sammāsatiyā sampayuttā.

1658\. Tattha katamo sammāsamādhi? Idha bhikkhu yasmiṃ samaye lokuttaraṃ jhānaṃ bhāveti niyyānikaṃ apacayagāmiṃ diṭṭhigatānaṃ pahānāya paṭhamāya bhūmiyā pattiyā vivicceva kāmehi…pe…  paṭhamaṃ jhānaṃ upasampajja viharati dukkhapaṭipadaṃ dandhābhiññaṃ, yā tasmiṃ samaye cittassa ṭhiti…pe…  sammāsamādhi samādhisambojjhaṅgo maggaṅgaṃ maggapariyāpannaṃ—  ayaṃ vuccati “sammāsamādhi”. Avasesā dhammā sammāsamādhinā sampayuttā.

(498.)

1659\. Aṭṭhaṅgiko maggo—  sammādiṭṭhi…pe…  sammāsamādhi.

(499.)

1660\. Tattha katamo aṭṭhaṅgiko maggo? Idha bhikkhu yasmiṃ samaye lokuttaraṃ jhānaṃ bhāveti niyyānikaṃ apacayagāmiṃ diṭṭhigatānaṃ pahānāya paṭhamāya bhūmiyā pattiyā vivicceva kāmehi…pe…  paṭhamaṃ jhānaṃ upasampajja viharati dukkhapaṭipadaṃ dandhābhiññaṃ, tasmiṃ samaye phasso hoti…pe…  avikkhepo hoti. Ime dhammā kusalā. Tasseva lokuttarassa kusalassa jhānassa katattā bhāvitattā vipākaṃ vivicceva kāmehi…pe…  paṭhamaṃ jhānaṃ upasampajja viharati dukkhapaṭipadaṃ dandhābhiññaṃ suññataṃ, tasmiṃ samaye aṭṭhaṅgiko maggo hoti—  sammādiṭṭhi…pe…  sammāsamādhi. Ayaṃ vuccati “aṭṭhaṅgiko maggo”. Avasesā dhammā aṭṭhaṅgikena maggena sampayuttā.

(500.)

1661\. Pañcaṅgiko maggo—  sammādiṭṭhi, sammāsaṅkappo, sammāvāyāmo, sammāsati, sammāsamādhi.

(501.)

1662\. Tattha katamo pañcaṅgiko maggo? Idha bhikkhu yasmiṃ samaye lokuttaraṃ jhānaṃ bhāveti niyyānikaṃ apacayagāmiṃ diṭṭhigatānaṃ pahānāya paṭhamāya bhūmiyā pattiyā vivicceva kāmehi…pe…  paṭhamaṃ jhānaṃ upasampajja viharati dukkhapaṭipadaṃ dandhābhiññaṃ, tasmiṃ samaye phasso hoti…pe…  avikkhepo hoti. Ime dhammā kusalā. Tasseva lokuttarassa kusalassa jhānassa katattā bhāvitattā vipākaṃ vivicceva kāmehi…pe…  paṭhamaṃ jhānaṃ upasampajja viharati dukkhapaṭipadaṃ dandhābhiññaṃ suññataṃ, tasmiṃ samaye pañcaṅgiko maggo hoti—  sammādiṭṭhi, sammāsaṅkappo, sammāvāyāmo, sammāsati, sammāsamādhi. Ayaṃ vuccati “pañcaṅgiko maggo”. Avasesā dhammā pañcaṅgikena maggena sampayuttā.

(502.)

1663\. Pañcaṅgiko maggo—  sammādiṭṭhi, sammāsaṅkappo, sammāvāyāmo, sammāsati, sammāsamādhi.

(503.)

1664\. Tattha katamā sammādiṭṭhi? Idha bhikkhu yasmiṃ samaye lokuttaraṃ jhānaṃ bhāveti niyyānikaṃ apacayagāmiṃ diṭṭhigatānaṃ pahānāya paṭhamāya bhūmiyā pattiyā vivicceva kāmehi…pe…  paṭhamaṃ jhānaṃ upasampajja viharati dukkhapaṭipadaṃ dandhābhiññaṃ, tasmiṃ samaye phasso hoti…pe…  avikkhepo hoti. Ime dhammā kusalā. Tasseva lokuttarassa kusalassa jhānassa katattā bhāvitattā vipākaṃ vivicceva kāmehi…pe…  paṭhamaṃ jhānaṃ upasampajja viharati dukkhapaṭipadaṃ dandhābhiññaṃ suññataṃ, yā tasmiṃ samaye paññā pajānanā…pe…  amoho dhammavicayo sammādiṭṭhi dhammavicayasambojjhaṅgo maggaṅgaṃ maggapariyāpannaṃ—  ayaṃ vuccati “sammādiṭṭhi”. Avasesā dhammā sammādiṭṭhiyā sampayuttā…pe…  avasesā dhammā sammāsaṅkappena sampayuttā…pe…  avasesā dhammā sammāvāyāmena sampayuttā…pe…  avasesā dhammā sammāsatiyā sampayuttā.

1665\. Tattha katamo sammāsamādhi? Idha bhikkhu yasmiṃ samaye lokuttaraṃ jhānaṃ bhāveti niyyānikaṃ apacayagāmiṃ diṭṭhigatānaṃ pahānāya paṭhamāya bhūmiyā pattiyā vivicceva kāmehi…pe…  paṭhamaṃ jhānaṃ upasampajja viharati dukkhapaṭipadaṃ dandhābhiññaṃ, tasmiṃ samaye phasso hoti…pe…  avikkhepo hoti. Ime dhammā kusalā. Tasseva lokuttarassa kusalassa jhānassa katattā bhāvitattā vipākaṃ vivicceva kāmehi…pe…  paṭhamaṃ jhānaṃ upasampajja viharati dukkhapaṭipadaṃ dandhābhiññaṃ suññataṃ, yā tasmiṃ samaye cittassa ṭhiti saṇṭhiti avaṭṭhiti avisāhāro avikkhepo avisāhaṭamānasatā samatho samādhindriyaṃ samādhibalaṃ sammāsamādhi samādhisambojjhaṅgo maggaṅgaṃ maggapariyāpannaṃ—  ayaṃ vuccati “sammāsamādhi”. Avasesā dhammā sammāsamādhinā sampayuttā.

---

1666\. Abhidhammabhājanīyaṃ.



[Go to previous page (11.1 Suttantabhājanīya)](11.1.md) / [Go to parent page (11 Maggaṅgavibhaṅga)](../11.md) / [Go to next page (11.3 Pañhāpucchaka)](11.3.md)


