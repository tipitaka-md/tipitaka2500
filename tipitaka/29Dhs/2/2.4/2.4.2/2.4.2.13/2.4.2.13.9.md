---
title: 2.4.2.13.9 Sukhasahagataduka
path: /tipitaka/29Dhs/2/2.4/2.4.2/2.4.2.13/2.4.2.13.9
ref: 271520
breadcrumbs:
  - name: Home
    link: /
  - name: 29Dhs Dhammasaṅgaṇīpāḷi
    link: /tipitaka/29Dhs
  - name: 2 Niddesa
    link: /tipitaka/29Dhs/2
  - name: 2.4 Aṭṭhakathākaṇḍa
    link: /tipitaka/29Dhs/2/2.4
  - name: 2.4.2 Dukaatthuddhāra
    link: /tipitaka/29Dhs/2/2.4/2.4.2
  - name: 2.4.2.13 Piṭṭhiduka
    link: /tipitaka/29Dhs/2/2.4/2.4.2/2.4.2.13
prevL: /tipitaka/29Dhs/2/2.4/2.4.2/2.4.2.13/2.4.2.13.8
upL: /tipitaka/29Dhs/2/2.4/2.4.2/2.4.2.13
nextL: /tipitaka/29Dhs/2/2.4/2.4.2/2.4.2.13/2.4.2.13.10
---

# 2.4.2.13.9 Sukhasahagataduka

### Niddesa

### Aṭṭhakathākaṇḍa

### Dukaatthuddhāra

### Piṭṭhiduka

### Sukhasahagataduka

(1597.)

2308. Katame dhammā sukhasahagatā? Kāmāvacarakusalato cattāro somanassasahagatacittuppādā, akusalato cattāro, kāmāvacarakusalassa vipākato cha, kiriyato pañca, rūpāvacaratikacatukkajjhānā kusalato ca vipākato ca kiriyato ca lokuttaratikacatukkajjhānā kusalato ca vipākato ca, etthuppannaṃ sukhaṃ ṭhapetvā—  ime dhammā sukhasahagatā.

(1598.)

2309. Katame dhammā na sukhasahagatā? Kāmāvacarakusalato cattāro upekkhāsahagatacittuppādā, akusalato aṭṭha, kāmāvacarakusalassa vipākato dasa, akusalassa vipākato satta, kiriyato cha, rūpāvacaraṃ catutthaṃ jhānaṃ kusalato ca vipākato ca kiriyato ca, cattāro āruppā kusalato ca vipākato ca kiriyato ca lokuttaraṃ catutthaṃ jhānaṃ kusalato ca vipākato ca, sukhañca, rūpañca, nibbānañca—  ime dhammā na sukhasahagatā.


