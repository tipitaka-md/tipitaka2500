
[Home](/) / [29Dhs Dhammasaṅgaṇīpāḷi](/tipitaka/29Dhs.md) / [2 Niddesa](/tipitaka/29Dhs/2.md) / [2.3 Nikkhepakaṇḍa](/tipitaka/29Dhs/2/2.3.md) / [2.3.3 Suttantikadukanikkhepa](/tipitaka/29Dhs/2/2.3/2.3.3.md)

# 2.3.3.27 Indriyesuaguttadvāratāduka

### Niddesa

### Nikkhepakaṇḍa

### Suttantikadukanikkhepa

### Indriyesuaguttadvāratāduka

(1352.)

2057\. Tattha katamā indriyesu aguttadvāratā? Idhekacco cakkhunā rūpaṃ disvā nimittaggāhī hoti anubyañjanaggāhī. Yatvādhikaraṇamenaṃ cakkhundriyaṃ asaṃvutaṃ viharantaṃ abhijjhādomanassā pāpakā akusalā dhammā anvāssaveyyuṃ, tassa saṃvarāya na paṭipajjati, na rakkhati cakkhundriyaṃ, cakkhundriye na saṃvaraṃ āpajjati. Sotena saddaṃ sutvā…pe…  ghānena gandhaṃ ghāyitvā…pe…  jivhāya rasaṃ sāyitvā…pe…  kāyena phoṭṭhabbaṃ phusitvā…pe…  manasā dhammaṃ viññāya nimittaggāhī hoti anubyañjanaggāhī. Yatvādhikaraṇamenaṃ manindriyaṃ asaṃvutaṃ viharantaṃ abhijjhādomanassā pāpakā akusalā dhammā anvāssaveyyuṃ, tassa saṃvarāya na paṭipajjati, na rakkhati manindriyaṃ, manindriye na saṃvaraṃ āpajjati. Yā imesaṃ channaṃ indriyānaṃ agutti agopanā anārakkho asaṃvaro—  ayaṃ vuccati indriyesu aguttadvāratā.

(1353.)

2058\. Tattha katamā bhojane amattaññutā? Idhekacco appaṭisaṅkhā ayoniso āhāraṃ āhāreti davāya madāya maṇḍanāya vibhūsanāya. Yā tattha asantuṭṭhitā amattaññutā appaṭisaṅkhā bhojane—  ayaṃ vuccati bhojane amattaññutā.

[Go to previous page (2.3.3.26 Sākhalyaduka)](/tipitaka/29Dhs/2/2.3/2.3.3/2.3.3.26.md) / [Go to parent page (2.3.3 Suttantikadukanikkhepa)](/tipitaka/29Dhs/2/2.3/2.3.3.md) / [Go to next page (2.3.3.28 Indriyesuguttadvāratāduka)](/tipitaka/29Dhs/2/2.3/2.3.3/2.3.3.28.md)


