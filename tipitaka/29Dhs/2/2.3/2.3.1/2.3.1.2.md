---
title: 2.3.1.2 Vedanāttika
path: /tipitaka/29Dhs/2/2.3/2.3.1/2.3.1.2
ref: 270721
breadcrumbs:
  - name: Home
    link: /
  - name: 29Dhs Dhammasaṅgaṇīpāḷi
    link: /tipitaka/29Dhs
  - name: 2 Niddesa
    link: /tipitaka/29Dhs/2
  - name: 2.3 Nikkhepakaṇḍa
    link: /tipitaka/29Dhs/2/2.3
  - name: 2.3.1 Tikanikkhepa
    link: /tipitaka/29Dhs/2/2.3/2.3.1
prevL: /tipitaka/29Dhs/2/2.3/2.3.1/2.3.1.1
upL: /tipitaka/29Dhs/2/2.3/2.3.1
nextL: /tipitaka/29Dhs/2/2.3/2.3.1/2.3.1.3
---

# 2.3.1.2 Vedanāttika

### Niddesa

### Nikkhepakaṇḍa

### Tikanikkhepa

### Vedanāttika

(988.)

1653. Katame dhammā sukhāya vedanāya sampayuttā? Sukhabhūmiyaṃ kāmāvacare, rūpāvacare, apariyāpanne, sukhaṃ vedanaṃ ṭhapetvā; taṃsampayutto saññākkhandho, saṅkhārakkhandho, viññāṇakkhandho—  ime dhammā sukhāya vedanāya sampayuttā.

(989.)

1654. Katame dhammā dukkhāya vedanāya sampayuttā? Dukkhabhūmiyaṃ kāmāvacare, dukkhaṃ vedanaṃ ṭhapetvā; taṃsampayutto saññākkhandho, saṅkhārakkhandho, viññāṇakkhandho—  ime dhammā dukkhāya vedanāya sampayuttā.

(990.)

1655. Katame dhammā adukkhamasukhāya vedanāya sampayuttā? Adukkhamasukhabhūmiyaṃ kāmāvacare, rūpāvacare, arūpāvacare, apariyāpanne, adukkhamasukhaṃ vedanaṃ ṭhapetvā; taṃsampayutto saññākkhandho, saṅkhārakkhandho, viññāṇakkhandho—  ime dhammā adukkhamasukhāya vedanāya sampayuttā.


