---
title: 2.1.7.7 Arūpāvacaravipāka
path: /tipitaka/29Dhs/2/2.1/2.1.7/2.1.7.7
ref: 270679
breadcrumbs:
  - name: Home
    link: /
  - name: 29Dhs Dhammasaṅgaṇīpāḷi
    link: /tipitaka/29Dhs
  - name: 2 Niddesa
    link: /tipitaka/29Dhs/2
  - name: 2.1 Cittuppādakaṇḍa
    link: /tipitaka/29Dhs/2/2.1
  - name: 2.1.7 Abyākatavipāka
    link: /tipitaka/29Dhs/2/2.1/2.1.7
prevL: /tipitaka/29Dhs/2/2.1/2.1.7/2.1.7.6
upL: /tipitaka/29Dhs/2/2.1/2.1.7
nextL: /tipitaka/29Dhs/2/2.1/2.1.8
---

# 2.1.7.7 Arūpāvacaravipāka

### Niddesa

### Cittuppādakaṇḍa

### Abyākatavipāka

### Arūpāvacaravipāka

(501.)

986. Katame dhammā abyākatā? Yasmiṃ samaye arūpūpapattiyā maggaṃ bhāveti sabbaso rūpasaññānaṃ samatikkamā paṭighasaññānaṃ atthaṅgamā nānattasaññānaṃ amanasikārā ākāsānañcāyatanasaññāsahagataṃ sukhassa ca pahānā…pe…  catutthaṃ jhānaṃ upasampajja viharati, tasmiṃ samaye phasso hoti…pe…  avikkhepo hoti…pe…  ime dhammā kusalā. Tasseva arūpāvacarassa kusalassa kammassa katattā upacitattā vipākaṃ sabbaso rūpasaññānaṃ samatikkamā paṭighasaññānaṃ atthaṅgamā nānattasaññānaṃ amanasikārā ākāsānañcāyatanasaññāsahagataṃ sukhassa ca pahānā…pe…  catutthaṃ jhānaṃ upasampajja viharati, tasmiṃ samaye phasso hoti…pe…  avikkhepo hoti…pe…  ime dhammā abyākatā.

(502.)

987. Katame dhammā abyākatā? Yasmiṃ samaye arūpūpapattiyā maggaṃ bhāveti sabbaso ākāsānañcāyatanaṃ samatikkamma viññāṇañcāyatanasaññāsahagataṃ sukhassa ca pahānā…pe…  catutthaṃ jhānaṃ upasampajja viharati, tasmiṃ samaye phasso hoti…pe…  avikkhepo hoti…pe…  ime dhammā kusalā. Tasseva arūpāvacarassa kusalassa kammassa katattā upacitattā vipākaṃ sabbaso ākāsānañcāyatanaṃ samatikkamma viññāṇañcāyatanasaññāsahagataṃ sukhassa ca pahānā…pe…  catutthaṃ jhānaṃ upasampajja viharati, tasmiṃ samaye phasso hoti…pe…  avikkhepo hoti…pe…  ime dhammā abyākatā.

(503.)

988. Katame dhammā abyākatā? Yasmiṃ samaye arūpūpapattiyā maggaṃ bhāveti sabbaso viññāṇañcāyatanaṃ samatikkamma ākiñcaññāyatanasaññāsahagataṃ sukhassa ca pahānā…pe…  catutthaṃ jhānaṃ upasampajja viharati, tasmiṃ samaye phasso hoti…pe…  avikkhepo hoti…pe…  ime dhammā kusalā. Tasseva arūpāvacarassa kusalassa kammassa katattā upacitattā vipākaṃ sabbaso viññāṇañcāyatanaṃ samatikkamma ākiñcaññāyatanasaññāsahagataṃ sukhassa ca pahānā…pe…  catutthaṃ jhānaṃ upasampajja viharati, tasmiṃ samaye phasso hoti…pe…  avikkhepo hoti…pe…  ime dhammā abyākatā.

(504.)

989. Katame dhammā abyākatā? Yasmiṃ samaye arūpūpapattiyā maggaṃ bhāveti sabbaso ākiñcaññāyatanaṃ samatikkamma nevasaññānāsaññāyatanasaññāsahagataṃ sukhassa ca pahānā…pe…  catutthaṃ jhānaṃ upasampajja viharati, tasmiṃ samaye phasso hoti…pe…  avikkhepo hoti…pe…  ime dhammā kusalā. Tasseva arūpāvacarassa kusalassa kammassa katattā upacitattā vipākaṃ sabbaso ākiñcaññāyatanaṃ samatikkamma nevasaññānāsaññāyatanasaññāsahagataṃ sukhassa ca pahānā…pe…  catutthaṃ jhānaṃ upasampajja viharati, tasmiṃ samaye phasso hoti…pe…  avikkhepo hoti…pe…  ime dhammā abyākatā.

===

990. Arūpāvacaravipākā.




