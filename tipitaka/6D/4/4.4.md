
[Home](/) / [6D Sīlakkhandhavaggapāḷi](...md) / [4 Soṇadaṇḍasutta](../6D/4.md)

# 𑁪𑁇𑁪 𑀲𑁄𑀡𑀤𑀡𑁆𑀟𑀧𑀭𑀺𑀯𑀺𑀢𑀓𑁆𑀓

* 𑀲𑁄𑀡𑀤𑀡𑁆𑀟𑀲𑀼𑀢𑁆𑀢

* 𑀲𑁄𑀡𑀤𑀡𑁆𑀟𑀧𑀭𑀺𑀯𑀺𑀢𑀓𑁆𑀓

(306.)

473\. 𑀅𑀣 𑀔𑁄 𑀲𑁄𑀡𑀤𑀡𑁆𑀟𑁄 𑀩𑁆𑀭𑀸𑀳𑁆𑀫𑀡𑁄 𑀫𑀳𑀢𑀸 𑀩𑁆𑀭𑀸𑀳𑁆𑀫𑀡𑀕𑀡𑁂𑀦 𑀲𑀤𑁆𑀥𑀺𑀁 𑀬𑁂𑀦 𑀕𑀕𑁆𑀕𑀭𑀸 𑀧𑁄𑀓𑁆𑀔𑀭𑀡𑀻 𑀢𑁂𑀦𑀼𑀧𑀲𑀗𑁆𑀓𑀫𑀺𑁇 𑀅𑀣 𑀔𑁄 𑀲𑁄𑀡𑀤𑀡𑁆𑀟𑀲𑁆𑀲 𑀩𑁆𑀭𑀸𑀳𑁆𑀫𑀡𑀲𑁆𑀲 𑀢𑀺𑀭𑁄𑀯𑀦𑀲𑀡𑁆𑀟𑀕𑀢𑀲𑁆𑀲 𑀏𑀯𑀁 𑀘𑁂𑀢𑀲𑁄 𑀧𑀭𑀺𑀯𑀺𑀢𑀓𑁆𑀓𑁄 𑀉𑀤𑀧𑀸𑀤𑀺—  “𑀅𑀳𑀜𑁆𑀘𑁂𑀯 𑀔𑁄 𑀧𑀦 𑀲𑀫𑀡𑀁 𑀕𑁄𑀢𑀫𑀁 𑀧𑀜𑁆𑀳𑀁 𑀧𑀼𑀘𑁆𑀙𑁂𑀬𑁆𑀬𑀁; 𑀢𑀢𑁆𑀭 𑀘𑁂 𑀫𑀁 𑀲𑀫𑀡𑁄 𑀕𑁄𑀢𑀫𑁄 𑀏𑀯𑀁 𑀯𑀤𑁂𑀬𑁆𑀬—  ‘𑀦 𑀔𑁄 𑀏𑀲, 𑀩𑁆𑀭𑀸𑀳𑁆𑀫𑀡, 𑀧𑀜𑁆𑀳𑁄 𑀏𑀯𑀁 𑀧𑀼𑀘𑁆𑀙𑀺𑀢𑀩𑁆𑀩𑁄, 𑀏𑀯𑀁 𑀦𑀸𑀫𑁂𑀲, 𑀩𑁆𑀭𑀸𑀳𑁆𑀫𑀡, 𑀧𑀜𑁆𑀳𑁄 𑀧𑀼𑀘𑁆𑀙𑀺𑀢𑀩𑁆𑀩𑁄’𑀢𑀺, 𑀢𑁂𑀦 𑀫𑀁 𑀅𑀬𑀁 𑀧𑀭𑀺𑀲𑀸 𑀧𑀭𑀺𑀪𑀯𑁂𑀬𑁆𑀬—  ‘𑀩𑀸𑀮𑁄 𑀲𑁄𑀡𑀤𑀡𑁆𑀟𑁄 𑀩𑁆𑀭𑀸𑀳𑁆𑀫𑀡𑁄 𑀅𑀩𑁆𑀬𑀢𑁆𑀢𑁄, 𑀦𑀸𑀲𑀓𑁆𑀔𑀺 𑀲𑀫𑀡𑀁 𑀕𑁄𑀢𑀫𑀁 𑀬𑁄𑀦𑀺𑀲𑁄 𑀧𑀜𑁆𑀳𑀁 𑀧𑀼𑀘𑁆𑀙𑀺𑀢𑀼𑀦𑁆’𑀢𑀺𑁇 𑀬𑀁 𑀔𑁄 𑀧𑀦𑀸𑀬𑀁 𑀧𑀭𑀺𑀲𑀸 𑀧𑀭𑀺𑀪𑀯𑁂𑀬𑁆𑀬, 𑀬𑀲𑁄𑀧𑀺 𑀢𑀲𑁆𑀲 𑀳𑀸𑀬𑁂𑀣𑁇 𑀬𑀲𑁆𑀲 𑀔𑁄 𑀧𑀦 𑀬𑀲𑁄 𑀳𑀸𑀬𑁂𑀣, 𑀪𑁄𑀕𑀸𑀧𑀺 𑀢𑀲𑁆𑀲 𑀳𑀸𑀬𑁂𑀬𑁆𑀬𑀼𑀁𑁇 𑀬𑀲𑁄𑀮𑀤𑁆𑀥𑀸 𑀔𑁄 𑀧𑀦𑀫𑁆𑀳𑀸𑀓𑀁 𑀪𑁄𑀕𑀸𑁇 𑀫𑀫𑀜𑁆𑀘𑁂𑀯 𑀔𑁄 𑀧𑀦 𑀲𑀫𑀡𑁄 𑀕𑁄𑀢𑀫𑁄 𑀧𑀜𑁆𑀳𑀁 𑀧𑀼𑀘𑁆𑀙𑁂𑀬𑁆𑀬, 𑀢𑀲𑁆𑀲 𑀘𑀸𑀳𑀁 𑀧𑀜𑁆𑀳𑀲𑁆𑀲 𑀯𑁂𑀬𑁆𑀬𑀸𑀓𑀭𑀡𑁂𑀦 𑀘𑀺𑀢𑁆𑀢𑀁 𑀦 𑀆𑀭𑀸𑀥𑁂𑀬𑁆𑀬𑀁; 𑀢𑀢𑁆𑀭 𑀘𑁂 𑀫𑀁 𑀲𑀫𑀡𑁄 𑀕𑁄𑀢𑀫𑁄 𑀏𑀯𑀁 𑀯𑀤𑁂𑀬𑁆𑀬—  ‘𑀦 𑀔𑁄 𑀏𑀲, 𑀩𑁆𑀭𑀸𑀳𑁆𑀫𑀡, 𑀧𑀜𑁆𑀳𑁄 𑀏𑀯𑀁 𑀩𑁆𑀬𑀸𑀓𑀸𑀢𑀩𑁆𑀩𑁄, 𑀏𑀯𑀁 𑀦𑀸𑀫𑁂𑀲, 𑀩𑁆𑀭𑀸𑀳𑁆𑀫𑀡, 𑀧𑀜𑁆𑀳𑁄 𑀩𑁆𑀬𑀸𑀓𑀸𑀢𑀩𑁆𑀩𑁄’𑀢𑀺, 𑀢𑁂𑀦 𑀫𑀁 𑀅𑀬𑀁 𑀧𑀭𑀺𑀲𑀸 𑀧𑀭𑀺𑀪𑀯𑁂𑀬𑁆𑀬—  ‘𑀩𑀸𑀮𑁄 𑀲𑁄𑀡𑀤𑀡𑁆𑀟𑁄 𑀩𑁆𑀭𑀸𑀳𑁆𑀫𑀡𑁄 𑀅𑀩𑁆𑀬𑀢𑁆𑀢𑁄, 𑀦𑀸𑀲𑀓𑁆𑀔𑀺 𑀲𑀫𑀡𑀲𑁆𑀲 𑀕𑁄𑀢𑀫𑀲𑁆𑀲 𑀧𑀜𑁆𑀳𑀲𑁆𑀲 𑀯𑁂𑀬𑁆𑀬𑀸𑀓𑀭𑀡𑁂𑀦 𑀘𑀺𑀢𑁆𑀢𑀁 𑀆𑀭𑀸𑀥𑁂𑀢𑀼𑀦𑁆’𑀢𑀺𑁇 𑀬𑀁 𑀔𑁄 𑀧𑀦𑀸𑀬𑀁 𑀧𑀭𑀺𑀲𑀸 𑀧𑀭𑀺𑀪𑀯𑁂𑀬𑁆𑀬, 𑀬𑀲𑁄𑀧𑀺 𑀢𑀲𑁆𑀲 𑀳𑀸𑀬𑁂𑀣𑁇 𑀬𑀲𑁆𑀲 𑀔𑁄 𑀧𑀦 𑀬𑀲𑁄 𑀳𑀸𑀬𑁂𑀣, 𑀪𑁄𑀕𑀸𑀧𑀺 𑀢𑀲𑁆𑀲 𑀳𑀸𑀬𑁂𑀬𑁆𑀬𑀼𑀁𑁇 𑀬𑀲𑁄𑀮𑀤𑁆𑀥𑀸 𑀔𑁄 𑀧𑀦𑀫𑁆𑀳𑀸𑀓𑀁 𑀪𑁄𑀕𑀸𑁇 𑀅𑀳𑀜𑁆𑀘𑁂𑀯 𑀔𑁄 𑀧𑀦 𑀏𑀯𑀁 𑀲𑀫𑀻𑀧𑀕𑀢𑁄 𑀲𑀫𑀸𑀦𑁄 𑀅𑀤𑀺𑀲𑁆𑀯𑀸𑀯 𑀲𑀫𑀡𑀁 𑀕𑁄𑀢𑀫𑀁 𑀦𑀺𑀯𑀢𑁆𑀢𑁂𑀬𑁆𑀬𑀁, 𑀢𑁂𑀦 𑀫𑀁 𑀅𑀬𑀁 𑀧𑀭𑀺𑀲𑀸 𑀧𑀭𑀺𑀪𑀯𑁂𑀬𑁆𑀬—  ‘𑀩𑀸𑀮𑁄 𑀲𑁄𑀡𑀤𑀡𑁆𑀟𑁄 𑀩𑁆𑀭𑀸𑀳𑁆𑀫𑀡𑁄 𑀅𑀩𑁆𑀬𑀢𑁆𑀢𑁄 𑀫𑀸𑀦𑀣𑀤𑁆𑀥𑁄 𑀪𑀻𑀢𑁄 𑀘, 𑀦𑁄 𑀯𑀺𑀲𑀳𑀢𑀺 𑀲𑀫𑀡𑀁 𑀕𑁄𑀢𑀫𑀁 𑀤𑀲𑁆𑀲𑀦𑀸𑀬 𑀉𑀧𑀲𑀗𑁆𑀓𑀫𑀺𑀢𑀼𑀁, 𑀓𑀣𑀜𑁆𑀳𑀺 𑀦𑀸𑀫 𑀏𑀯𑀁 𑀲𑀫𑀻𑀧𑀕𑀢𑁄 𑀲𑀫𑀸𑀦𑁄 𑀅𑀤𑀺𑀲𑁆𑀯𑀸 𑀲𑀫𑀡𑀁 𑀕𑁄𑀢𑀫𑀁 𑀦𑀺𑀯𑀢𑁆𑀢𑀺𑀲𑁆𑀲𑀢𑀻’𑀢𑀺𑁇 𑀬𑀁 𑀔𑁄 𑀧𑀦𑀸𑀬𑀁 𑀧𑀭𑀺𑀲𑀸 𑀧𑀭𑀺𑀪𑀯𑁂𑀬𑁆𑀬, 𑀬𑀲𑁄𑀧𑀺 𑀢𑀲𑁆𑀲 𑀳𑀸𑀬𑁂𑀣𑁇 𑀬𑀲𑁆𑀲 𑀔𑁄 𑀧𑀦 𑀬𑀲𑁄 𑀳𑀸𑀬𑁂𑀣, 𑀪𑁄𑀕𑀸𑀧𑀺 𑀢𑀲𑁆𑀲 𑀳𑀸𑀬𑁂𑀬𑁆𑀬𑀼𑀁, 𑀬𑀲𑁄𑀮𑀤𑁆𑀥𑀸 𑀔𑁄 𑀧𑀦𑀫𑁆𑀳𑀸𑀓𑀁 𑀪𑁄𑀕𑀸”𑀢𑀺𑁇

(307.)

474\. 𑀅𑀣 𑀔𑁄 𑀲𑁄𑀡𑀤𑀡𑁆𑀟𑁄 𑀩𑁆𑀭𑀸𑀳𑁆𑀫𑀡𑁄 𑀬𑁂𑀦 𑀪𑀕𑀯𑀸 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀪𑀕𑀯𑀢𑀸 𑀲𑀤𑁆𑀥𑀺𑀁 𑀲𑀫𑁆𑀫𑁄𑀤𑀺𑁇 𑀲𑀫𑁆𑀫𑁄𑀤𑀦𑀻𑀬𑀁 𑀓𑀣𑀁 𑀲𑀸𑀭𑀡𑀻𑀬𑀁 𑀯𑀻𑀢𑀺𑀲𑀸𑀭𑁂𑀢𑁆𑀯𑀸 𑀏𑀓𑀫𑀦𑁆𑀢𑀁 𑀦𑀺𑀲𑀻𑀤𑀺𑁇 𑀘𑀫𑁆𑀧𑁂𑀬𑁆𑀬𑀓𑀸𑀧𑀺 𑀔𑁄 𑀩𑁆𑀭𑀸𑀳𑁆𑀫𑀡𑀕𑀳𑀧𑀢𑀺𑀓𑀸 𑀅𑀧𑁆𑀧𑁂𑀓𑀘𑁆𑀘𑁂 𑀪𑀕𑀯𑀦𑁆𑀢𑀁 𑀅𑀪𑀺𑀯𑀸𑀤𑁂𑀢𑁆𑀯𑀸 𑀏𑀓𑀫𑀦𑁆𑀢𑀁 𑀦𑀺𑀲𑀻𑀤𑀺𑀁𑀲𑀼; 𑀅𑀧𑁆𑀧𑁂𑀓𑀘𑁆𑀘𑁂 𑀪𑀕𑀯𑀢𑀸 𑀲𑀤𑁆𑀥𑀺𑀁 𑀲𑀫𑁆𑀫𑁄𑀤𑀺𑀁𑀲𑀼; 𑀲𑀫𑁆𑀫𑁄𑀤𑀦𑀻𑀬𑀁 𑀓𑀣𑀁 𑀲𑀸𑀭𑀡𑀻𑀬𑀁 𑀯𑀻𑀢𑀺𑀲𑀸𑀭𑁂𑀢𑁆𑀯𑀸 𑀏𑀓𑀫𑀦𑁆𑀢𑀁 𑀦𑀺𑀲𑀻𑀤𑀺𑀁𑀲𑀼; 𑀅𑀧𑁆𑀧𑁂𑀓𑀘𑁆𑀘𑁂 𑀬𑁂𑀦 𑀪𑀕𑀯𑀸 𑀢𑁂𑀦𑀜𑁆𑀚𑀮𑀺𑀁 𑀧𑀡𑀸𑀫𑁂𑀢𑁆𑀯𑀸 𑀏𑀓𑀫𑀦𑁆𑀢𑀁 𑀦𑀺𑀲𑀻𑀤𑀺𑀁𑀲𑀼; 𑀅𑀧𑁆𑀧𑁂𑀓𑀘𑁆𑀘𑁂 𑀦𑀸𑀫𑀕𑁄𑀢𑁆𑀢𑀁 𑀲𑀸𑀯𑁂𑀢𑁆𑀯𑀸 𑀏𑀓𑀫𑀦𑁆𑀢𑀁 𑀦𑀺𑀲𑀻𑀤𑀺𑀁𑀲𑀼; 𑀅𑀧𑁆𑀧𑁂𑀓𑀘𑁆𑀘𑁂 𑀢𑀼𑀡𑁆𑀳𑀻𑀪𑀽𑀢𑀸 𑀏𑀓𑀫𑀦𑁆𑀢𑀁 𑀦𑀺𑀲𑀻𑀤𑀺𑀁𑀲𑀼𑁇

(308.)

475\. 𑀢𑀢𑁆𑀭𑀧𑀺 𑀲𑀼𑀤𑀁 𑀲𑁄𑀡𑀤𑀡𑁆𑀟𑁄 𑀩𑁆𑀭𑀸𑀳𑁆𑀫𑀡𑁄 𑀏𑀢𑀤𑁂𑀯 𑀩𑀳𑀼𑀮𑀫𑀦𑀼𑀯𑀺𑀢𑀓𑁆𑀓𑁂𑀦𑁆𑀢𑁄 𑀦𑀺𑀲𑀺𑀦𑁆𑀦𑁄 𑀳𑁄𑀢𑀺—  “𑀅𑀳𑀜𑁆𑀘𑁂𑀯 𑀔𑁄 𑀧𑀦 𑀲𑀫𑀡𑀁 𑀕𑁄𑀢𑀫𑀁 𑀧𑀜𑁆𑀳𑀁 𑀧𑀼𑀘𑁆𑀙𑁂𑀬𑁆𑀬𑀁; 𑀢𑀢𑁆𑀭 𑀘𑁂 𑀫𑀁 𑀲𑀫𑀡𑁄 𑀕𑁄𑀢𑀫𑁄 𑀏𑀯𑀁 𑀯𑀤𑁂𑀬𑁆𑀬—  ‘𑀦 𑀔𑁄 𑀏𑀲, 𑀩𑁆𑀭𑀸𑀳𑁆𑀫𑀡, 𑀧𑀜𑁆𑀳𑁄 𑀏𑀯𑀁 𑀧𑀼𑀘𑁆𑀙𑀺𑀢𑀩𑁆𑀩𑁄, 𑀏𑀯𑀁 𑀦𑀸𑀫𑁂𑀲, 𑀩𑁆𑀭𑀸𑀳𑁆𑀫𑀡, 𑀧𑀜𑁆𑀳𑁄 𑀧𑀼𑀘𑁆𑀙𑀺𑀢𑀩𑁆𑀩𑁄’𑀢𑀺, 𑀢𑁂𑀦 𑀫𑀁 𑀅𑀬𑀁 𑀧𑀭𑀺𑀲𑀸 𑀧𑀭𑀺𑀪𑀯𑁂𑀬𑁆𑀬—  ‘𑀩𑀸𑀮𑁄 𑀲𑁄𑀡𑀤𑀡𑁆𑀟𑁄 𑀩𑁆𑀭𑀸𑀳𑁆𑀫𑀡𑁄 𑀅𑀩𑁆𑀬𑀢𑁆𑀢𑁄, 𑀦𑀸𑀲𑀓𑁆𑀔𑀺 𑀲𑀫𑀡𑀁 𑀕𑁄𑀢𑀫𑀁 𑀬𑁄𑀦𑀺𑀲𑁄 𑀧𑀜𑁆𑀳𑀁 𑀧𑀼𑀘𑁆𑀙𑀺𑀢𑀼𑀦𑁆’𑀢𑀺𑁇 𑀬𑀁 𑀔𑁄 𑀧𑀦𑀸𑀬𑀁 𑀧𑀭𑀺𑀲𑀸 𑀧𑀭𑀺𑀪𑀯𑁂𑀬𑁆𑀬, 𑀬𑀲𑁄𑀧𑀺 𑀢𑀲𑁆𑀲 𑀳𑀸𑀬𑁂𑀣𑁇 𑀬𑀲𑁆𑀲 𑀔𑁄 𑀧𑀦 𑀬𑀲𑁄 𑀳𑀸𑀬𑁂𑀣, 𑀪𑁄𑀕𑀸𑀧𑀺 𑀢𑀲𑁆𑀲 𑀳𑀸𑀬𑁂𑀬𑁆𑀬𑀼𑀁𑁇 𑀬𑀲𑁄𑀮𑀤𑁆𑀥𑀸 𑀔𑁄 𑀧𑀦𑀫𑁆𑀳𑀸𑀓𑀁 𑀪𑁄𑀕𑀸𑁇 𑀫𑀫𑀜𑁆𑀘𑁂𑀯 𑀔𑁄 𑀧𑀦 𑀲𑀫𑀡𑁄 𑀕𑁄𑀢𑀫𑁄 𑀧𑀜𑁆𑀳𑀁 𑀧𑀼𑀘𑁆𑀙𑁂𑀬𑁆𑀬, 𑀢𑀲𑁆𑀲 𑀘𑀸𑀳𑀁 𑀧𑀜𑁆𑀳𑀲𑁆𑀲 𑀯𑁂𑀬𑁆𑀬𑀸𑀓𑀭𑀡𑁂𑀦 𑀘𑀺𑀢𑁆𑀢𑀁 𑀦 𑀆𑀭𑀸𑀥𑁂𑀬𑁆𑀬𑀁; 𑀢𑀢𑁆𑀭 𑀘𑁂 𑀫𑀁 𑀲𑀫𑀡𑁄 𑀕𑁄𑀢𑀫𑁄 𑀏𑀯𑀁 𑀯𑀤𑁂𑀬𑁆𑀬—  ‘𑀦 𑀔𑁄 𑀏𑀲, 𑀩𑁆𑀭𑀸𑀳𑁆𑀫𑀡, 𑀧𑀜𑁆𑀳𑁄 𑀏𑀯𑀁 𑀩𑁆𑀬𑀸𑀓𑀸𑀢𑀩𑁆𑀩𑁄, 𑀏𑀯𑀁 𑀦𑀸𑀫𑁂𑀲, 𑀩𑁆𑀭𑀸𑀳𑁆𑀫𑀡, 𑀧𑀜𑁆𑀳𑁄 𑀩𑁆𑀬𑀸𑀓𑀸𑀢𑀩𑁆𑀩𑁄’𑀢𑀺, 𑀢𑁂𑀦 𑀫𑀁 𑀅𑀬𑀁 𑀧𑀭𑀺𑀲𑀸 𑀧𑀭𑀺𑀪𑀯𑁂𑀬𑁆𑀬—  ‘𑀩𑀸𑀮𑁄 𑀲𑁄𑀡𑀤𑀡𑁆𑀟𑁄 𑀩𑁆𑀭𑀸𑀳𑁆𑀫𑀡𑁄 𑀅𑀩𑁆𑀬𑀢𑁆𑀢𑁄, 𑀦𑀸𑀲𑀓𑁆𑀔𑀺 𑀲𑀫𑀡𑀲𑁆𑀲 𑀕𑁄𑀢𑀫𑀲𑁆𑀲 𑀧𑀜𑁆𑀳𑀲𑁆𑀲 𑀯𑁂𑀬𑁆𑀬𑀸𑀓𑀭𑀡𑁂𑀦 𑀘𑀺𑀢𑁆𑀢𑀁 𑀆𑀭𑀸𑀥𑁂𑀢𑀼𑀦𑁆’𑀢𑀺𑁇 𑀬𑀁 𑀔𑁄 𑀧𑀦𑀸𑀬𑀁 𑀧𑀭𑀺𑀲𑀸 𑀧𑀭𑀺𑀪𑀯𑁂𑀬𑁆𑀬, 𑀬𑀲𑁄𑀧𑀺 𑀢𑀲𑁆𑀲 𑀳𑀸𑀬𑁂𑀣𑁇 𑀬𑀲𑁆𑀲 𑀔𑁄 𑀧𑀦 𑀬𑀲𑁄 𑀳𑀸𑀬𑁂𑀣, 𑀪𑁄𑀕𑀸𑀧𑀺 𑀢𑀲𑁆𑀲 𑀳𑀸𑀬𑁂𑀬𑁆𑀬𑀼𑀁𑁇 𑀬𑀲𑁄𑀮𑀤𑁆𑀥𑀸 𑀔𑁄 𑀧𑀦𑀫𑁆𑀳𑀸𑀓𑀁 𑀪𑁄𑀕𑀸𑁇 𑀅𑀳𑁄 𑀯𑀢 𑀫𑀁 𑀲𑀫𑀡𑁄 𑀕𑁄𑀢𑀫𑁄 𑀲𑀓𑁂 𑀆𑀘𑀭𑀺𑀬𑀓𑁂 𑀢𑁂𑀯𑀺𑀚𑁆𑀚𑀓𑁂 𑀧𑀜𑁆𑀳𑀁 𑀧𑀼𑀘𑁆𑀙𑁂𑀬𑁆𑀬, 𑀅𑀤𑁆𑀥𑀸 𑀯𑀢𑀲𑁆𑀲𑀸𑀳𑀁 𑀘𑀺𑀢𑁆𑀢𑀁 𑀆𑀭𑀸𑀥𑁂𑀬𑁆𑀬𑀁 𑀧𑀜𑁆𑀳𑀲𑁆𑀲 𑀯𑁂𑀬𑁆𑀬𑀸𑀓𑀭𑀡𑁂𑀦𑀸”𑀢𑀺𑁇

[Go to previous page (4.3 Buddhaguṇakathā)](4.3.md) / [Go to parent page (4 Soṇadaṇḍasutta)](../6D/4.md) / [Go to next page (4.5 Brāhmaṇapaññatti)](4.5.md)


