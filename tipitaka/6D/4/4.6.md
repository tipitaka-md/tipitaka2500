
[Home](/) / [6D Sīlakkhandhavaggapāḷi](/tipitaka/6D.md) / [4 Soṇadaṇḍasutta](/tipitaka/6D/4.md)

# 𑁪𑁇𑁬 𑀲𑀻𑀮𑀧𑀜𑁆𑀜𑀸𑀓𑀣𑀸

### 𑀲𑁄𑀡𑀤𑀡𑁆𑀟𑀲𑀼𑀢𑁆𑀢

### 𑀲𑀻𑀮𑀧𑀜𑁆𑀜𑀸𑀓𑀣𑀸

(317.)

486\. “𑀇𑀫𑁂𑀲𑀁 𑀧𑀦, 𑀩𑁆𑀭𑀸𑀳𑁆𑀫𑀡, 𑀤𑁆𑀯𑀺𑀦𑁆𑀦𑀁 𑀅𑀗𑁆𑀕𑀸𑀦𑀁 𑀲𑀓𑁆𑀓𑀸 𑀏𑀓𑀁 𑀅𑀗𑁆𑀕𑀁 𑀞𑀧𑀬𑀺𑀢𑁆𑀯𑀸 𑀏𑀓𑁂𑀦 𑀅𑀗𑁆𑀕𑁂𑀦 𑀲𑀫𑀦𑁆𑀦𑀸𑀕𑀢𑀁 𑀩𑁆𑀭𑀸𑀳𑁆𑀫𑀡𑀸 𑀩𑁆𑀭𑀸𑀳𑁆𑀫𑀡𑀁 𑀧𑀜𑁆𑀜𑀧𑁂𑀢𑀼𑀁; ‘𑀩𑁆𑀭𑀸𑀳𑁆𑀫𑀡𑁄𑀲𑁆𑀫𑀻’𑀢𑀺 𑀘 𑀯𑀤𑀫𑀸𑀦𑁄 𑀲𑀫𑁆𑀫𑀸 𑀯𑀤𑁂𑀬𑁆𑀬, 𑀦 𑀘 𑀧𑀦 𑀫𑀼𑀲𑀸𑀯𑀸𑀤𑀁 𑀆𑀧𑀚𑁆𑀚𑁂𑀬𑁆𑀬𑀸”𑀢𑀺? “𑀦𑁄 𑀳𑀺𑀤𑀁, 𑀪𑁄 𑀕𑁄𑀢𑀫𑁇 𑀲𑀻𑀮𑀧𑀭𑀺𑀥𑁄𑀢𑀸 𑀳𑀺, 𑀪𑁄 𑀕𑁄𑀢𑀫, 𑀧𑀜𑁆𑀜𑀸; 𑀧𑀜𑁆𑀜𑀸𑀧𑀭𑀺𑀥𑁄𑀢𑀁 𑀲𑀻𑀮𑀁𑁇 𑀬𑀢𑁆𑀣 𑀲𑀻𑀮𑀁 𑀢𑀢𑁆𑀣 𑀧𑀜𑁆𑀜𑀸, 𑀬𑀢𑁆𑀣 𑀧𑀜𑁆𑀜𑀸 𑀢𑀢𑁆𑀣 𑀲𑀻𑀮𑀁𑁇 𑀲𑀻𑀮𑀯𑀢𑁄 𑀧𑀜𑁆𑀜𑀸, 𑀧𑀜𑁆𑀜𑀯𑀢𑁄 𑀲𑀻𑀮𑀁𑁇 𑀲𑀻𑀮𑀧𑀜𑁆𑀜𑀸𑀡𑀜𑁆𑀘 𑀧𑀦 𑀮𑁄𑀓𑀲𑁆𑀫𑀺𑀁 𑀅𑀕𑁆𑀕𑀫𑀓𑁆𑀔𑀸𑀬𑀢𑀺𑁇 𑀲𑁂𑀬𑁆𑀬𑀣𑀸𑀧𑀺, 𑀪𑁄 𑀕𑁄𑀢𑀫, 𑀳𑀢𑁆𑀣𑁂𑀦 𑀯𑀸 𑀳𑀢𑁆𑀣𑀁 𑀥𑁄𑀯𑁂𑀬𑁆𑀬, 𑀧𑀸𑀤𑁂𑀦 𑀯𑀸 𑀧𑀸𑀤𑀁 𑀥𑁄𑀯𑁂𑀬𑁆𑀬; 𑀏𑀯𑀫𑁂𑀯 𑀔𑁄, 𑀪𑁄 𑀕𑁄𑀢𑀫, 𑀲𑀻𑀮𑀧𑀭𑀺𑀥𑁄𑀢𑀸 𑀧𑀜𑁆𑀜𑀸, 𑀧𑀜𑁆𑀜𑀸𑀧𑀭𑀺𑀥𑁄𑀢𑀁 𑀲𑀻𑀮𑀁𑁇 𑀬𑀢𑁆𑀣 𑀲𑀻𑀮𑀁 𑀢𑀢𑁆𑀣 𑀧𑀜𑁆𑀜𑀸, 𑀬𑀢𑁆𑀣 𑀧𑀜𑁆𑀜𑀸 𑀢𑀢𑁆𑀣 𑀲𑀻𑀮𑀁𑁇 𑀲𑀻𑀮𑀯𑀢𑁄 𑀧𑀜𑁆𑀜𑀸, 𑀧𑀜𑁆𑀜𑀯𑀢𑁄 𑀲𑀻𑀮𑀁𑁇 𑀲𑀻𑀮𑀧𑀜𑁆𑀜𑀸𑀡𑀜𑁆𑀘 𑀧𑀦 𑀮𑁄𑀓𑀲𑁆𑀫𑀺𑀁 𑀅𑀕𑁆𑀕𑀫𑀓𑁆𑀔𑀸𑀬𑀢𑀻”𑀢𑀺𑁇 “𑀏𑀯𑀫𑁂𑀢𑀁, 𑀩𑁆𑀭𑀸𑀳𑁆𑀫𑀡, 𑀏𑀯𑀫𑁂𑀢𑀁, 𑀩𑁆𑀭𑀸𑀳𑁆𑀫𑀡, 𑀲𑀻𑀮𑀧𑀭𑀺𑀥𑁄𑀢𑀸 𑀳𑀺, 𑀩𑁆𑀭𑀸𑀳𑁆𑀫𑀡, 𑀧𑀜𑁆𑀜𑀸, 𑀧𑀜𑁆𑀜𑀸𑀧𑀭𑀺𑀥𑁄𑀢𑀁 𑀲𑀻𑀮𑀁𑁇 𑀬𑀢𑁆𑀣 𑀲𑀻𑀮𑀁 𑀢𑀢𑁆𑀣 𑀧𑀜𑁆𑀜𑀸, 𑀬𑀢𑁆𑀣 𑀧𑀜𑁆𑀜𑀸 𑀢𑀢𑁆𑀣 𑀲𑀻𑀮𑀁𑁇 𑀲𑀻𑀮𑀯𑀢𑁄 𑀧𑀜𑁆𑀜𑀸, 𑀧𑀜𑁆𑀜𑀯𑀢𑁄 𑀲𑀻𑀮𑀁𑁇 𑀲𑀻𑀮𑀧𑀜𑁆𑀜𑀸𑀡𑀜𑁆𑀘 𑀧𑀦 𑀮𑁄𑀓𑀲𑁆𑀫𑀺𑀁 𑀅𑀕𑁆𑀕𑀫𑀓𑁆𑀔𑀸𑀬𑀢𑀺𑁇 𑀲𑁂𑀬𑁆𑀬𑀣𑀸𑀧𑀺, 𑀩𑁆𑀭𑀸𑀳𑁆𑀫𑀡, 𑀳𑀢𑁆𑀣𑁂𑀦 𑀯𑀸 𑀳𑀢𑁆𑀣𑀁 𑀥𑁄𑀯𑁂𑀬𑁆𑀬, 𑀧𑀸𑀤𑁂𑀦 𑀯𑀸 𑀧𑀸𑀤𑀁 𑀥𑁄𑀯𑁂𑀬𑁆𑀬; 𑀏𑀯𑀫𑁂𑀯 𑀔𑁄, 𑀩𑁆𑀭𑀸𑀳𑁆𑀫𑀡, 𑀲𑀻𑀮𑀧𑀭𑀺𑀥𑁄𑀢𑀸 𑀧𑀜𑁆𑀜𑀸, 𑀧𑀜𑁆𑀜𑀸𑀧𑀭𑀺𑀥𑁄𑀢𑀁 𑀲𑀻𑀮𑀁𑁇 𑀬𑀢𑁆𑀣 𑀲𑀻𑀮𑀁 𑀢𑀢𑁆𑀣 𑀧𑀜𑁆𑀜𑀸, 𑀬𑀢𑁆𑀣 𑀧𑀜𑁆𑀜𑀸 𑀢𑀢𑁆𑀣 𑀲𑀻𑀮𑀁𑁇 𑀲𑀻𑀮𑀯𑀢𑁄 𑀧𑀜𑁆𑀜𑀸, 𑀧𑀜𑁆𑀜𑀯𑀢𑁄 𑀲𑀻𑀮𑀁𑁇 𑀲𑀻𑀮𑀧𑀜𑁆𑀜𑀸𑀡𑀜𑁆𑀘 𑀧𑀦 𑀮𑁄𑀓𑀲𑁆𑀫𑀺𑀁 𑀅𑀕𑁆𑀕𑀫𑀓𑁆𑀔𑀸𑀬𑀢𑀺𑁇

(318.)

487\. 𑀓𑀢𑀫𑀁 𑀧𑀦 𑀢𑀁, 𑀩𑁆𑀭𑀸𑀳𑁆𑀫𑀡, 𑀲𑀻𑀮𑀁? 𑀓𑀢𑀫𑀸 𑀲𑀸 𑀧𑀜𑁆𑀜𑀸”𑀢𑀺? “𑀏𑀢𑁆𑀢𑀓𑀧𑀭𑀫𑀸𑀯 𑀫𑀬𑀁, 𑀪𑁄 𑀕𑁄𑀢𑀫, 𑀏𑀢𑀲𑁆𑀫𑀺𑀁 𑀅𑀢𑁆𑀣𑁂𑁇 𑀲𑀸𑀥𑀼 𑀯𑀢 𑀪𑀯𑀦𑁆𑀢𑀁𑀬𑁂𑀯 𑀕𑁄𑀢𑀫𑀁 𑀧𑀝𑀺𑀪𑀸𑀢𑀼 𑀏𑀢𑀲𑁆𑀲 𑀪𑀸𑀲𑀺𑀢𑀲𑁆𑀲 𑀅𑀢𑁆𑀣𑁄”𑀢𑀺𑁇 “𑀢𑁂𑀦 𑀳𑀺, 𑀩𑁆𑀭𑀸𑀳𑁆𑀫𑀡, 𑀲𑀼𑀡𑁄𑀳𑀺; 𑀲𑀸𑀥𑀼𑀓𑀁 𑀫𑀦𑀲𑀺𑀓𑀭𑁄𑀳𑀺; 𑀪𑀸𑀲𑀺𑀲𑁆𑀲𑀸𑀫𑀻”𑀢𑀺𑁇 “𑀏𑀯𑀁, 𑀪𑁄”𑀢𑀺 𑀔𑁄 𑀲𑁄𑀡𑀤𑀡𑁆𑀟𑁄 𑀩𑁆𑀭𑀸𑀳𑁆𑀫𑀡𑁄 𑀪𑀕𑀯𑀢𑁄 𑀧𑀘𑁆𑀘𑀲𑁆𑀲𑁄𑀲𑀺𑁇 𑀪𑀕𑀯𑀸 𑀏𑀢𑀤𑀯𑁄𑀘—  “𑀇𑀥, 𑀩𑁆𑀭𑀸𑀳𑁆𑀫𑀡, 𑀢𑀣𑀸𑀕𑀢𑁄 𑀮𑁄𑀓𑁂 𑀉𑀧𑁆𑀧𑀚𑁆𑀚𑀢𑀺 𑀅𑀭𑀳𑀁 𑀲𑀫𑁆𑀫𑀸𑀲𑀫𑁆𑀩𑀼𑀤𑁆𑀥𑁄…𑀧𑁂…  𑀏𑀯𑀁 𑀔𑁄, 𑀩𑁆𑀭𑀸𑀳𑁆𑀫𑀡, 𑀪𑀺𑀓𑁆𑀔𑀼 𑀲𑀻𑀮𑀲𑀫𑁆𑀧𑀦𑁆𑀦𑁄 𑀳𑁄𑀢𑀺𑁇 𑀇𑀤𑀁 𑀔𑁄 𑀢𑀁, 𑀩𑁆𑀭𑀸𑀳𑁆𑀫𑀡, 𑀲𑀻𑀮𑀁…𑀧𑁂…  𑀧𑀞𑀫𑀁 𑀛𑀸𑀦𑀁 𑀉𑀧𑀲𑀫𑁆𑀧𑀚𑁆𑀚 𑀯𑀺𑀳𑀭𑀢𑀺…  𑀤𑀼𑀢𑀺𑀬𑀁 𑀛𑀸𑀦𑀁…  𑀢𑀢𑀺𑀬𑀁 𑀛𑀸𑀦𑀁…  𑀘𑀢𑀼𑀢𑁆𑀣𑀁 𑀛𑀸𑀦𑀁 𑀉𑀧𑀲𑀫𑁆𑀧𑀚𑁆𑀚 𑀯𑀺𑀳𑀭𑀢𑀺…𑀧𑁂…  𑀜𑀸𑀡𑀤𑀲𑁆𑀲𑀦𑀸𑀬 𑀘𑀺𑀢𑁆𑀢𑀁 𑀅𑀪𑀺𑀦𑀻𑀳𑀭𑀢𑀺, 𑀅𑀪𑀺𑀦𑀺𑀦𑁆𑀦𑀸𑀫𑁂𑀢𑀺𑁇 …𑀧𑁂…  𑀇𑀤𑀫𑁆𑀧𑀺𑀲𑁆𑀲 𑀳𑁄𑀢𑀺 𑀧𑀜𑁆𑀜𑀸𑀬…𑀧𑁂…  𑀦𑀸𑀧𑀭𑀁 𑀇𑀢𑁆𑀣𑀢𑁆𑀢𑀸𑀬𑀸𑀢𑀺 𑀧𑀚𑀸𑀦𑀸𑀢𑀺𑁇 𑀇𑀤𑀫𑁆𑀧𑀺𑀲𑁆𑀲 𑀳𑁄𑀢𑀺 𑀧𑀜𑁆𑀜𑀸𑀬 𑀅𑀬𑀁 𑀔𑁄 𑀲𑀸, 𑀩𑁆𑀭𑀸𑀳𑁆𑀫𑀡, 𑀧𑀜𑁆𑀜𑀸”𑀢𑀺𑁇

[Go to previous page (4.5 Brāhmaṇapaññatti)](/tipitaka/6D/4/4.5.md) / [Go to parent page (4 Soṇadaṇḍasutta)](/tipitaka/6D/4.md) / [Go to next page (4.7 Soṇadaṇḍaupāsakattapaṭivedanā)](/tipitaka/6D/4/4.7.md)


