
[Home](/) / [6D Sīlakkhandhavaggapāḷi](../../6D.md) / [4 Soṇadaṇḍasutta](../4.md)

# 𑁪𑁇𑁨 𑀲𑁄𑀡𑀤𑀡𑁆𑀟𑀕𑀼𑀡𑀓𑀣𑀸

* 𑀲𑁄𑀡𑀤𑀡𑁆𑀟𑀲𑀼𑀢𑁆𑀢

* 𑀲𑁄𑀡𑀤𑀡𑁆𑀟𑀕𑀼𑀡𑀓𑀣𑀸

(303.)

429\. 𑀢𑁂𑀦 𑀔𑁄 𑀧𑀦 𑀲𑀫𑀬𑁂𑀦 𑀦𑀸𑀦𑀸𑀯𑁂𑀭𑀚𑁆𑀚𑀓𑀸𑀦𑀁 𑀩𑁆𑀭𑀸𑀳𑁆𑀫𑀡𑀸𑀦𑀁 𑀧𑀜𑁆𑀘𑀫𑀢𑁆𑀢𑀸𑀦𑀺 𑀩𑁆𑀭𑀸𑀳𑁆𑀫𑀡𑀲𑀢𑀸𑀦𑀺 𑀘𑀫𑁆𑀧𑀸𑀬𑀁 𑀧𑀝𑀺𑀯𑀲𑀦𑁆𑀢𑀺 𑀓𑁂𑀦𑀘𑀺𑀤𑁂𑀯 𑀓𑀭𑀡𑀻𑀬𑁂𑀦𑁇 𑀅𑀲𑁆𑀲𑁄𑀲𑀼𑀁 𑀔𑁄 𑀢𑁂 𑀩𑁆𑀭𑀸𑀳𑁆𑀫𑀡𑀸—  “𑀲𑁄𑀡𑀤𑀡𑁆𑀟𑁄 𑀓𑀺𑀭 𑀩𑁆𑀭𑀸𑀳𑁆𑀫𑀡𑁄 𑀲𑀫𑀡𑀁 𑀕𑁄𑀢𑀫𑀁 𑀤𑀲𑁆𑀲𑀦𑀸𑀬 𑀉𑀧𑀲𑀗𑁆𑀓𑀫𑀺𑀲𑁆𑀲𑀢𑀻”𑀢𑀺𑁇 𑀅𑀣 𑀔𑁄 𑀢𑁂 𑀩𑁆𑀭𑀸𑀳𑁆𑀫𑀡𑀸 𑀬𑁂𑀦 𑀲𑁄𑀡𑀤𑀡𑁆𑀟𑁄 𑀩𑁆𑀭𑀸𑀳𑁆𑀫𑀡𑁄 𑀢𑁂𑀦𑀼𑀧𑀲𑀗𑁆𑀓𑀫𑀺𑀁𑀲𑀼; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀲𑁄𑀡𑀤𑀡𑁆𑀟𑀁 𑀩𑁆𑀭𑀸𑀳𑁆𑀫𑀡𑀁 𑀏𑀢𑀤𑀯𑁄𑀘𑀼𑀁—  “𑀲𑀘𑁆𑀘𑀁 𑀓𑀺𑀭 𑀪𑀯𑀁 𑀲𑁄𑀡𑀤𑀡𑁆𑀟𑁄 𑀲𑀫𑀡𑀁 𑀕𑁄𑀢𑀫𑀁 𑀤𑀲𑁆𑀲𑀦𑀸𑀬 𑀉𑀧𑀲𑀗𑁆𑀓𑀫𑀺𑀲𑁆𑀲𑀢𑀻”𑀢𑀺? “𑀏𑀯𑀁 𑀔𑁄 𑀫𑁂, 𑀪𑁄, 𑀳𑁄𑀢𑀺—  ‘𑀅𑀳𑀫𑁆𑀧𑀺 𑀲𑀫𑀡𑀁 𑀕𑁄𑀢𑀫𑀁 𑀤𑀲𑁆𑀲𑀦𑀸𑀬 𑀉𑀧𑀲𑀗𑁆𑀓𑀫𑀺𑀲𑁆𑀲𑀸𑀫𑀻’”𑀢𑀺𑁇

430\. “𑀫𑀸 𑀪𑀯𑀁 𑀲𑁄𑀡𑀤𑀡𑁆𑀟𑁄 𑀲𑀫𑀡𑀁 𑀕𑁄𑀢𑀫𑀁 𑀤𑀲𑁆𑀲𑀦𑀸𑀬 𑀉𑀧𑀲𑀗𑁆𑀓𑀫𑀺𑁇 𑀦 𑀅𑀭𑀳𑀢𑀺 𑀪𑀯𑀁 𑀲𑁄𑀡𑀤𑀡𑁆𑀟𑁄 𑀲𑀫𑀡𑀁 𑀕𑁄𑀢𑀫𑀁 𑀤𑀲𑁆𑀲𑀦𑀸𑀬 𑀉𑀧𑀲𑀗𑁆𑀓𑀫𑀺𑀢𑀼𑀁𑁇 𑀲𑀘𑁂 𑀪𑀯𑀁 𑀲𑁄𑀡𑀤𑀡𑁆𑀟𑁄 𑀲𑀫𑀡𑀁 𑀕𑁄𑀢𑀫𑀁 𑀤𑀲𑁆𑀲𑀦𑀸𑀬 𑀉𑀧𑀲𑀗𑁆𑀓𑀫𑀺𑀲𑁆𑀲𑀢𑀺, 𑀪𑁄𑀢𑁄 𑀲𑁄𑀡𑀤𑀡𑁆𑀟𑀲𑁆𑀲 𑀬𑀲𑁄 𑀳𑀸𑀬𑀺𑀲𑁆𑀲𑀢𑀺, 𑀲𑀫𑀡𑀲𑁆𑀲 𑀕𑁄𑀢𑀫𑀲𑁆𑀲 𑀬𑀲𑁄 𑀅𑀪𑀺𑀯𑀟𑁆𑀠𑀺𑀲𑁆𑀲𑀢𑀺𑁇 𑀬𑀫𑁆𑀧𑀺 𑀪𑁄𑀢𑁄 𑀲𑁄𑀡𑀤𑀡𑁆𑀟𑀲𑁆𑀲 𑀬𑀲𑁄 𑀳𑀸𑀬𑀺𑀲𑁆𑀲𑀢𑀺, 𑀲𑀫𑀡𑀲𑁆𑀲 𑀕𑁄𑀢𑀫𑀲𑁆𑀲 𑀬𑀲𑁄 𑀅𑀪𑀺𑀯𑀟𑁆𑀠𑀺𑀲𑁆𑀲𑀢𑀺, 𑀇𑀫𑀺𑀦𑀸𑀧𑀗𑁆𑀕𑁂𑀦 𑀦 𑀅𑀭𑀳𑀢𑀺 𑀪𑀯𑀁 𑀲𑁄𑀡𑀤𑀡𑁆𑀟𑁄 𑀲𑀫𑀡𑀁 𑀕𑁄𑀢𑀫𑀁 𑀤𑀲𑁆𑀲𑀦𑀸𑀬 𑀉𑀧𑀲𑀗𑁆𑀓𑀫𑀺𑀢𑀼𑀁; 𑀲𑀫𑀡𑁄 𑀢𑁆𑀯𑁂𑀯 𑀕𑁄𑀢𑀫𑁄 𑀅𑀭𑀳𑀢𑀺 𑀪𑀯𑀦𑁆𑀢𑀁 𑀲𑁄𑀡𑀤𑀡𑁆𑀟𑀁 𑀤𑀲𑁆𑀲𑀦𑀸𑀬 𑀉𑀧𑀲𑀗𑁆𑀓𑀫𑀺𑀢𑀼𑀁𑁇

431\. 𑀪𑀯𑀜𑁆𑀳𑀺 𑀲𑁄𑀡𑀤𑀡𑁆𑀟𑁄 𑀉𑀪𑀢𑁄 𑀲𑀼𑀚𑀸𑀢𑁄 𑀫𑀸𑀢𑀺𑀢𑁄 𑀘 𑀧𑀺𑀢𑀺𑀢𑁄 𑀘, 𑀲𑀁𑀲𑀼𑀤𑁆𑀥𑀕𑀳𑀡𑀺𑀓𑁄 𑀬𑀸𑀯 𑀲𑀢𑁆𑀢𑀫𑀸 𑀧𑀺𑀢𑀸𑀫𑀳𑀬𑀼𑀕𑀸 𑀅𑀓𑁆𑀔𑀺𑀢𑁆𑀢𑁄 𑀅𑀦𑀼𑀧𑀓𑁆𑀓𑀼𑀝𑁆𑀞𑁄 𑀚𑀸𑀢𑀺𑀯𑀸𑀤𑁂𑀦𑁇 𑀬𑀫𑁆𑀧𑀺 𑀪𑀯𑀁 𑀲𑁄𑀡𑀤𑀡𑁆𑀟𑁄 𑀉𑀪𑀢𑁄 𑀲𑀼𑀚𑀸𑀢𑁄 𑀫𑀸𑀢𑀺𑀢𑁄 𑀘 𑀧𑀺𑀢𑀺𑀢𑁄 𑀘, 𑀲𑀁𑀲𑀼𑀤𑁆𑀥𑀕𑀳𑀡𑀺𑀓𑁄 𑀬𑀸𑀯 𑀲𑀢𑁆𑀢𑀫𑀸 𑀧𑀺𑀢𑀸𑀫𑀳𑀬𑀼𑀕𑀸 𑀅𑀓𑁆𑀔𑀺𑀢𑁆𑀢𑁄 𑀅𑀦𑀼𑀧𑀓𑁆𑀓𑀼𑀝𑁆𑀞𑁄 𑀚𑀸𑀢𑀺𑀯𑀸𑀤𑁂𑀦, 𑀇𑀫𑀺𑀦𑀸𑀧𑀗𑁆𑀕𑁂𑀦 𑀦 𑀅𑀭𑀳𑀢𑀺 𑀪𑀯𑀁 𑀲𑁄𑀡𑀤𑀡𑁆𑀟𑁄 𑀲𑀫𑀡𑀁 𑀕𑁄𑀢𑀫𑀁 𑀤𑀲𑁆𑀲𑀦𑀸𑀬 𑀉𑀧𑀲𑀗𑁆𑀓𑀫𑀺𑀢𑀼𑀁; 𑀲𑀫𑀡𑁄 𑀢𑁆𑀯𑁂𑀯 𑀕𑁄𑀢𑀫𑁄 𑀅𑀭𑀳𑀢𑀺 𑀪𑀯𑀦𑁆𑀢𑀁 𑀲𑁄𑀡𑀤𑀡𑁆𑀟𑀁 𑀤𑀲𑁆𑀲𑀦𑀸𑀬 𑀉𑀧𑀲𑀗𑁆𑀓𑀫𑀺𑀢𑀼𑀁𑁇

432\. 𑀪𑀯𑀜𑁆𑀳𑀺 𑀲𑁄𑀡𑀤𑀡𑁆𑀟𑁄 𑀅𑀟𑁆𑀠𑁄 𑀫𑀳𑀤𑁆𑀥𑀦𑁄 𑀫𑀳𑀸𑀪𑁄𑀕𑁄…𑀧𑁂…

433\. 𑀪𑀯𑀜𑁆𑀳𑀺 𑀲𑁄𑀡𑀤𑀡𑁆𑀟𑁄 𑀅𑀚𑁆𑀛𑀸𑀬𑀓𑁄 𑀫𑀦𑁆𑀢𑀥𑀭𑁄 𑀢𑀺𑀡𑁆𑀡𑀁 𑀯𑁂𑀤𑀸𑀦𑀁 𑀧𑀸𑀭𑀕𑀽 𑀲𑀦𑀺𑀖𑀡𑁆𑀟𑀼𑀓𑁂𑀝𑀼𑀪𑀸𑀦𑀁 𑀲𑀸𑀓𑁆𑀔𑀭𑀧𑁆𑀧𑀪𑁂𑀤𑀸𑀦𑀁 𑀇𑀢𑀺𑀳𑀸𑀲𑀧𑀜𑁆𑀘𑀫𑀸𑀦𑀁 𑀧𑀤𑀓𑁄 𑀯𑁂𑀬𑁆𑀬𑀸𑀓𑀭𑀡𑁄, 𑀮𑁄𑀓𑀸𑀬𑀢𑀫𑀳𑀸𑀧𑀼𑀭𑀺𑀲𑀮𑀓𑁆𑀔𑀡𑁂𑀲𑀼 𑀅𑀦𑀯𑀬𑁄…𑀧𑁂…

434\. 𑀪𑀯𑀜𑁆𑀳𑀺 𑀲𑁄𑀡𑀤𑀡𑁆𑀟𑁄 𑀅𑀪𑀺𑀭𑀽𑀧𑁄 𑀤𑀲𑁆𑀲𑀦𑀻𑀬𑁄 𑀧𑀸𑀲𑀸𑀤𑀺𑀓𑁄 𑀧𑀭𑀫𑀸𑀬 𑀯𑀡𑁆𑀡𑀧𑁄𑀓𑁆𑀔𑀭𑀢𑀸𑀬 𑀲𑀫𑀦𑁆𑀦𑀸𑀕𑀢𑁄 𑀩𑁆𑀭𑀳𑁆𑀫𑀯𑀡𑁆𑀡𑀻 𑀩𑁆𑀭𑀳𑁆𑀫𑀯𑀘𑁆𑀙𑀲𑀻 𑀅𑀔𑀼𑀤𑁆𑀤𑀸𑀯𑀓𑀸𑀲𑁄 𑀤𑀲𑁆𑀲𑀦𑀸𑀬…𑀧𑁂…

435\. 𑀪𑀯𑀜𑁆𑀳𑀺 𑀲𑁄𑀡𑀤𑀡𑁆𑀟𑁄 𑀲𑀻𑀮𑀯𑀸 𑀯𑀼𑀤𑁆𑀥𑀲𑀻𑀮𑀻 𑀯𑀼𑀤𑁆𑀥𑀲𑀻𑀮𑁂𑀦 𑀲𑀫𑀦𑁆𑀦𑀸𑀕𑀢𑁄…𑀧𑁂…

436\. 𑀪𑀯𑀜𑁆𑀳𑀺 𑀲𑁄𑀡𑀤𑀡𑁆𑀟𑁄 𑀓𑀮𑁆𑀬𑀸𑀡𑀯𑀸𑀘𑁄 𑀓𑀮𑁆𑀬𑀸𑀡𑀯𑀸𑀓𑁆𑀓𑀭𑀡𑁄 𑀧𑁄𑀭𑀺𑀬𑀸 𑀯𑀸𑀘𑀸𑀬 𑀲𑀫𑀦𑁆𑀦𑀸𑀕𑀢𑁄 𑀯𑀺𑀲𑁆𑀲𑀝𑁆𑀞𑀸𑀬 𑀅𑀦𑁂𑀮𑀕𑀮𑀸𑀬 𑀅𑀢𑁆𑀣𑀲𑁆𑀲 𑀯𑀺𑀜𑁆𑀜𑀸𑀧𑀦𑀺𑀬𑀸…𑀧𑁂…

437\. 𑀪𑀯𑀜𑁆𑀳𑀺 𑀲𑁄𑀡𑀤𑀡𑁆𑀟𑁄 𑀩𑀳𑀽𑀦𑀁 𑀆𑀘𑀭𑀺𑀬𑀧𑀸𑀘𑀭𑀺𑀬𑁄 𑀢𑀻𑀡𑀺 𑀫𑀸𑀡𑀯𑀓𑀲𑀢𑀸𑀦𑀺 𑀫𑀦𑁆𑀢𑁂 𑀯𑀸𑀘𑁂𑀢𑀺𑁇 𑀩𑀳𑀽 𑀔𑁄 𑀧𑀦 𑀦𑀸𑀦𑀸𑀤𑀺𑀲𑀸 𑀦𑀸𑀦𑀸𑀚𑀦𑀧𑀤𑀸 𑀫𑀸𑀡𑀯𑀓𑀸 𑀆𑀕𑀘𑁆𑀙𑀦𑁆𑀢𑀺 𑀪𑁄𑀢𑁄 𑀲𑁄𑀡𑀤𑀡𑁆𑀟𑀲𑁆𑀲 𑀲𑀦𑁆𑀢𑀺𑀓𑁂 𑀫𑀦𑁆𑀢𑀢𑁆𑀣𑀺𑀓𑀸 𑀫𑀦𑁆𑀢𑁂 𑀅𑀥𑀺𑀬𑀺𑀢𑀼𑀓𑀸𑀫𑀸…𑀧𑁂…

438\. 𑀪𑀯𑀜𑁆𑀳𑀺 𑀲𑁄𑀡𑀤𑀡𑁆𑀟𑁄 𑀚𑀺𑀡𑁆𑀡𑁄 𑀯𑀼𑀤𑁆𑀥𑁄 𑀫𑀳𑀮𑁆𑀮𑀓𑁄 𑀅𑀤𑁆𑀥𑀕𑀢𑁄 𑀯𑀬𑁄𑀅𑀦𑀼𑀧𑁆𑀧𑀢𑁆𑀢𑁄; 𑀲𑀫𑀡𑁄 𑀕𑁄𑀢𑀫𑁄 𑀢𑀭𑀼𑀡𑁄 𑀘𑁂𑀯 𑀢𑀭𑀼𑀡𑀧𑀩𑁆𑀩𑀚𑀺𑀢𑁄 𑀘…𑀧𑁂…

439\. 𑀪𑀯𑀜𑁆𑀳𑀺 𑀲𑁄𑀡𑀤𑀡𑁆𑀟𑁄 𑀭𑀜𑁆𑀜𑁄 𑀫𑀸𑀕𑀥𑀲𑁆𑀲 𑀲𑁂𑀦𑀺𑀬𑀲𑁆𑀲 𑀩𑀺𑀫𑁆𑀩𑀺𑀲𑀸𑀭𑀲𑁆𑀲 𑀲𑀓𑁆𑀓𑀢𑁄 𑀕𑀭𑀼𑀓𑀢𑁄 𑀫𑀸𑀦𑀺𑀢𑁄 𑀧𑀽𑀚𑀺𑀢𑁄 𑀅𑀧𑀘𑀺𑀢𑁄…𑀧𑁂…

440\. 𑀪𑀯𑀜𑁆𑀳𑀺 𑀲𑁄𑀡𑀤𑀡𑁆𑀟𑁄 𑀩𑁆𑀭𑀸𑀳𑁆𑀫𑀡𑀲𑁆𑀲 𑀧𑁄𑀓𑁆𑀔𑀭𑀲𑀸𑀢𑀺𑀲𑁆𑀲 𑀲𑀓𑁆𑀓𑀢𑁄 𑀕𑀭𑀼𑀓𑀢𑁄 𑀫𑀸𑀦𑀺𑀢𑁄 𑀧𑀽𑀚𑀺𑀢𑁄 𑀅𑀧𑀘𑀺𑀢𑁄…𑀧𑁂…

441\. 𑀪𑀯𑀜𑁆𑀳𑀺 𑀲𑁄𑀡𑀤𑀡𑁆𑀟𑁄 𑀘𑀫𑁆𑀧𑀁 𑀅𑀚𑁆𑀛𑀸𑀯𑀲𑀢𑀺 𑀲𑀢𑁆𑀢𑀼𑀲𑁆𑀲𑀤𑀁 𑀲𑀢𑀺𑀡𑀓𑀝𑁆𑀞𑁄𑀤𑀓𑀁 𑀲𑀥𑀜𑁆𑀜𑀁 𑀭𑀸𑀚𑀪𑁄𑀕𑁆𑀕𑀁, 𑀭𑀜𑁆𑀜𑀸 𑀫𑀸𑀕𑀥𑁂𑀦 𑀲𑁂𑀦𑀺𑀬𑁂𑀦 𑀩𑀺𑀫𑁆𑀩𑀺𑀲𑀸𑀭𑁂𑀦 𑀤𑀺𑀦𑁆𑀦𑀁, 𑀭𑀸𑀚𑀤𑀸𑀬𑀁 𑀩𑁆𑀭𑀳𑁆𑀫𑀤𑁂𑀬𑁆𑀬𑀁𑁇 𑀬𑀫𑁆𑀧𑀺 𑀪𑀯𑀁 𑀲𑁄𑀡𑀤𑀡𑁆𑀟𑁄 𑀘𑀫𑁆𑀧𑀁 𑀅𑀚𑁆𑀛𑀸𑀯𑀲𑀢𑀺 𑀲𑀢𑁆𑀢𑀼𑀲𑁆𑀲𑀤𑀁 𑀲𑀢𑀺𑀡𑀓𑀝𑁆𑀞𑁄𑀤𑀓𑀁 𑀲𑀥𑀜𑁆𑀜𑀁 𑀭𑀸𑀚𑀪𑁄𑀕𑁆𑀕𑀁, 𑀭𑀜𑁆𑀜𑀸 𑀫𑀸𑀕𑀥𑁂𑀦 𑀲𑁂𑀦𑀺𑀬𑁂𑀦 𑀩𑀺𑀫𑁆𑀩𑀺𑀲𑀸𑀭𑁂𑀦 𑀤𑀺𑀦𑁆𑀦𑀁, 𑀭𑀸𑀚𑀤𑀸𑀬𑀁 𑀩𑁆𑀭𑀳𑁆𑀫𑀤𑁂𑀬𑁆𑀬𑀁𑁇 𑀇𑀫𑀺𑀦𑀸𑀧𑀗𑁆𑀕𑁂𑀦 𑀦 𑀅𑀭𑀳𑀢𑀺 𑀪𑀯𑀁 𑀲𑁄𑀡𑀤𑀡𑁆𑀟𑁄 𑀲𑀫𑀡𑀁 𑀕𑁄𑀢𑀫𑀁 𑀤𑀲𑁆𑀲𑀦𑀸𑀬 𑀉𑀧𑀲𑀗𑁆𑀓𑀫𑀺𑀢𑀼𑀁; 𑀲𑀫𑀡𑁄 𑀢𑁆𑀯𑁂𑀯 𑀕𑁄𑀢𑀫𑁄 𑀅𑀭𑀳𑀢𑀺 𑀪𑀯𑀦𑁆𑀢𑀁 𑀲𑁄𑀡𑀤𑀡𑁆𑀟𑀁 𑀤𑀲𑁆𑀲𑀦𑀸𑀬 𑀉𑀧𑀲𑀗𑁆𑀓𑀫𑀺𑀢𑀼𑀦𑁆”𑀢𑀺𑁇

[Go to previous page (4.1 Campeyyakabrāhmaṇagahapatikā)](4.1.md) / [Go to parent page (4 Soṇadaṇḍasutta)](../4.md) / [Go to next page (4.3 Buddhaguṇakathā)](4.3.md)


