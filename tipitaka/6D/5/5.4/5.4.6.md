
[Home](/) / [6D Sīlakkhandhavaggapāḷi](/tipitaka/6D.md) / [5 Kūṭadantasutta](/tipitaka/6D/5.md) / [5.4 Mahāvijitarājayaññakathā](/tipitaka/6D/5/5.4.md)

# 𑁫𑁇𑁪𑁇𑁬 𑀲𑁄𑀍𑀅𑀲𑀸𑀓𑀸𑀭

### 𑀓𑀽𑀝𑀤𑀦𑁆𑀢𑀲𑀼𑀢𑁆𑀢

### 𑀫𑀳𑀸𑀯𑀺𑀚𑀺𑀢𑀭𑀸𑀚𑀬𑀜𑁆𑀜𑀓𑀣𑀸

### 𑀲𑁄𑀍𑀅𑀲𑀸𑀓𑀸𑀭

(344.)

555\. 𑀅𑀣 𑀔𑁄, 𑀩𑁆𑀭𑀸𑀳𑁆𑀫𑀡, 𑀧𑀼𑀭𑁄𑀳𑀺𑀢𑁄 𑀩𑁆𑀭𑀸𑀳𑁆𑀫𑀡𑁄 𑀭𑀜𑁆𑀜𑁄 𑀫𑀳𑀸𑀯𑀺𑀚𑀺𑀢𑀲𑁆𑀲 𑀫𑀳𑀸𑀬𑀜𑁆𑀜𑀁 𑀬𑀚𑀫𑀸𑀦𑀲𑁆𑀲 𑀲𑁄𑀍𑀅𑀲𑀳𑀸𑀓𑀸𑀭𑁂𑀳𑀺 𑀘𑀺𑀢𑁆𑀢𑀁 𑀲𑀦𑁆𑀤𑀲𑁆𑀲𑁂𑀲𑀺 𑀲𑀫𑀸𑀤𑀧𑁂𑀲𑀺 𑀲𑀫𑀼𑀢𑁆𑀢𑁂𑀚𑁂𑀲𑀺 𑀲𑀫𑁆𑀧𑀳𑀁𑀲𑁂𑀲𑀺 𑀲𑀺𑀬𑀸 𑀔𑁄 𑀧𑀦 𑀪𑁄𑀢𑁄 𑀭𑀜𑁆𑀜𑁄 𑀫𑀳𑀸𑀬𑀜𑁆𑀜𑀁 𑀬𑀚𑀫𑀸𑀦𑀲𑁆𑀲 𑀓𑁄𑀘𑀺𑀤𑁂𑀯 𑀯𑀢𑁆𑀢𑀸—  ‘𑀭𑀸𑀚𑀸 𑀔𑁄 𑀫𑀳𑀸𑀯𑀺𑀚𑀺𑀢𑁄 𑀫𑀳𑀸𑀬𑀜𑁆𑀜𑀁 𑀬𑀚𑀢𑀺, 𑀦𑁄 𑀘 𑀔𑁄 𑀢𑀲𑁆𑀲 𑀆𑀫𑀦𑁆𑀢𑀺𑀢𑀸 𑀔𑀢𑁆𑀢𑀺𑀬𑀸 𑀆𑀦𑀼𑀬𑀦𑁆𑀢𑀸 𑀦𑁂𑀕𑀫𑀸 𑀘𑁂𑀯 𑀚𑀸𑀦𑀧𑀤𑀸 𑀘; 𑀅𑀣 𑀘 𑀧𑀦 𑀪𑀯𑀁 𑀭𑀸𑀚𑀸 𑀏𑀯𑀭𑀽𑀧𑀁 𑀫𑀳𑀸𑀬𑀜𑁆𑀜𑀁 𑀬𑀚𑀢𑀻’𑀢𑀺𑁇 𑀏𑀯𑀫𑁆𑀧𑀺 𑀪𑁄𑀢𑁄 𑀭𑀜𑁆𑀜𑁄 𑀯𑀢𑁆𑀢𑀸 𑀥𑀫𑁆𑀫𑀢𑁄 𑀦𑀢𑁆𑀣𑀺𑁇 𑀪𑁄𑀢𑀸 𑀔𑁄 𑀧𑀦 𑀭𑀜𑁆𑀜𑀸 𑀆𑀫𑀦𑁆𑀢𑀺𑀢𑀸 𑀔𑀢𑁆𑀢𑀺𑀬𑀸 𑀆𑀦𑀼𑀬𑀦𑁆𑀢𑀸 𑀦𑁂𑀕𑀫𑀸 𑀘𑁂𑀯 𑀚𑀸𑀦𑀧𑀤𑀸 𑀘𑁇 𑀇𑀫𑀺𑀦𑀸𑀧𑁂𑀢𑀁 𑀪𑀯𑀁 𑀭𑀸𑀚𑀸 𑀚𑀸𑀦𑀸𑀢𑀼, 𑀬𑀚𑀢𑀁 𑀪𑀯𑀁, 𑀲𑀚𑁆𑀚𑀢𑀁 𑀪𑀯𑀁, 𑀫𑁄𑀤𑀢𑀁 𑀪𑀯𑀁, 𑀘𑀺𑀢𑁆𑀢𑀫𑁂𑀯 𑀪𑀯𑀁 𑀅𑀦𑁆𑀢𑀭𑀁 𑀧𑀲𑀸𑀤𑁂𑀢𑀼𑁇 (𑁧)

556\. 𑀲𑀺𑀬𑀸 𑀔𑁄 𑀧𑀦 𑀪𑁄𑀢𑁄 𑀭𑀜𑁆𑀜𑁄 𑀫𑀳𑀸𑀬𑀜𑁆𑀜𑀁 𑀬𑀚𑀫𑀸𑀦𑀲𑁆𑀲 𑀓𑁄𑀘𑀺𑀤𑁂𑀯 𑀯𑀢𑁆𑀢𑀸—  ‘𑀭𑀸𑀚𑀸 𑀔𑁄 𑀫𑀳𑀸𑀯𑀺𑀚𑀺𑀢𑁄 𑀫𑀳𑀸𑀬𑀜𑁆𑀜𑀁 𑀬𑀚𑀢𑀺, 𑀦𑁄 𑀘 𑀔𑁄 𑀢𑀲𑁆𑀲 𑀆𑀫𑀦𑁆𑀢𑀺𑀢𑀸 𑀅𑀫𑀘𑁆𑀘𑀸 𑀧𑀸𑀭𑀺𑀲𑀚𑁆𑀚𑀸 𑀦𑁂𑀕𑀫𑀸 𑀘𑁂𑀯 𑀚𑀸𑀦𑀧𑀤𑀸 𑀘…𑀧𑁂…  𑀩𑁆𑀭𑀸𑀳𑁆𑀫𑀡𑀫𑀳𑀸𑀲𑀸𑀮𑀸 𑀦𑁂𑀕𑀫𑀸 𑀘𑁂𑀯 𑀚𑀸𑀦𑀧𑀤𑀸 𑀘…𑀧𑁂…  𑀕𑀳𑀧𑀢𑀺𑀦𑁂𑀘𑀬𑀺𑀓𑀸 𑀦𑁂𑀕𑀫𑀸 𑀘𑁂𑀯 𑀚𑀸𑀦𑀧𑀤𑀸 𑀘, 𑀅𑀣 𑀘 𑀧𑀦 𑀪𑀯𑀁 𑀭𑀸𑀚𑀸 𑀏𑀯𑀭𑀽𑀧𑀁 𑀫𑀳𑀸𑀬𑀜𑁆𑀜𑀁 𑀬𑀚𑀢𑀻’𑀢𑀺𑁇 𑀏𑀯𑀫𑁆𑀧𑀺 𑀪𑁄𑀢𑁄 𑀭𑀜𑁆𑀜𑁄 𑀯𑀢𑁆𑀢𑀸 𑀥𑀫𑁆𑀫𑀢𑁄 𑀦𑀢𑁆𑀣𑀺𑁇 𑀪𑁄𑀢𑀸 𑀔𑁄 𑀧𑀦 𑀭𑀜𑁆𑀜𑀸 𑀆𑀫𑀦𑁆𑀢𑀺𑀢𑀸 𑀕𑀳𑀧𑀢𑀺𑀦𑁂𑀘𑀬𑀺𑀓𑀸 𑀦𑁂𑀕𑀫𑀸 𑀘𑁂𑀯 𑀚𑀸𑀦𑀧𑀤𑀸 𑀘𑁇 𑀇𑀫𑀺𑀦𑀸𑀧𑁂𑀢𑀁 𑀪𑀯𑀁 𑀭𑀸𑀚𑀸 𑀚𑀸𑀦𑀸𑀢𑀼, 𑀬𑀚𑀢𑀁 𑀪𑀯𑀁, 𑀲𑀚𑁆𑀚𑀢𑀁 𑀪𑀯𑀁, 𑀫𑁄𑀤𑀢𑀁 𑀪𑀯𑀁, 𑀘𑀺𑀢𑁆𑀢𑀫𑁂𑀯 𑀪𑀯𑀁 𑀅𑀦𑁆𑀢𑀭𑀁 𑀧𑀲𑀸𑀤𑁂𑀢𑀼𑁇 (𑁨--𑁪)

557\. 𑀲𑀺𑀬𑀸 𑀔𑁄 𑀧𑀦 𑀪𑁄𑀢𑁄 𑀭𑀜𑁆𑀜𑁄 𑀫𑀳𑀸𑀬𑀜𑁆𑀜𑀁 𑀬𑀚𑀫𑀸𑀦𑀲𑁆𑀲 𑀓𑁄𑀘𑀺𑀤𑁂𑀯 𑀯𑀢𑁆𑀢𑀸—  ‘𑀭𑀸𑀚𑀸 𑀔𑁄 𑀫𑀳𑀸𑀯𑀺𑀚𑀺𑀢𑁄 𑀫𑀳𑀸𑀬𑀜𑁆𑀜𑀁 𑀬𑀚𑀢𑀺, 𑀦𑁄 𑀘 𑀔𑁄 𑀉𑀪𑀢𑁄 𑀲𑀼𑀚𑀸𑀢𑁄 𑀫𑀸𑀢𑀺𑀢𑁄 𑀘 𑀧𑀺𑀢𑀺𑀢𑁄 𑀘 𑀲𑀁𑀲𑀼𑀤𑁆𑀥𑀕𑀳𑀡𑀺𑀓𑁄 𑀬𑀸𑀯 𑀲𑀢𑁆𑀢𑀫𑀸 𑀧𑀺𑀢𑀸𑀫𑀳𑀬𑀼𑀕𑀸 𑀅𑀓𑁆𑀔𑀺𑀢𑁆𑀢𑁄 𑀅𑀦𑀼𑀧𑀓𑁆𑀓𑀼𑀝𑁆𑀞𑁄 𑀚𑀸𑀢𑀺𑀯𑀸𑀤𑁂𑀦, 𑀅𑀣 𑀘 𑀧𑀦 𑀪𑀯𑀁 𑀭𑀸𑀚𑀸 𑀏𑀯𑀭𑀽𑀧𑀁 𑀫𑀳𑀸𑀬𑀜𑁆𑀜𑀁 𑀬𑀚𑀢𑀻’𑀢𑀺𑁇 𑀏𑀯𑀫𑁆𑀧𑀺 𑀪𑁄𑀢𑁄 𑀭𑀜𑁆𑀜𑁄 𑀯𑀢𑁆𑀢𑀸 𑀥𑀫𑁆𑀫𑀢𑁄 𑀦𑀢𑁆𑀣𑀺𑁇 𑀪𑀯𑀁 𑀔𑁄 𑀧𑀦 𑀭𑀸𑀚𑀸 𑀉𑀪𑀢𑁄 𑀲𑀼𑀚𑀸𑀢𑁄 𑀫𑀸𑀢𑀺𑀢𑁄 𑀘 𑀧𑀺𑀢𑀺𑀢𑁄 𑀘 𑀲𑀁𑀲𑀼𑀤𑁆𑀥𑀕𑀳𑀡𑀺𑀓𑁄 𑀬𑀸𑀯 𑀲𑀢𑁆𑀢𑀫𑀸 𑀧𑀺𑀢𑀸𑀫𑀳𑀬𑀼𑀕𑀸 𑀅𑀓𑁆𑀔𑀺𑀢𑁆𑀢𑁄 𑀅𑀦𑀼𑀧𑀓𑁆𑀓𑀼𑀝𑁆𑀞𑁄 𑀚𑀸𑀢𑀺𑀯𑀸𑀤𑁂𑀦𑁇 𑀇𑀫𑀺𑀦𑀸𑀧𑁂𑀢𑀁 𑀪𑀯𑀁 𑀭𑀸𑀚𑀸 𑀚𑀸𑀦𑀸𑀢𑀼, 𑀬𑀚𑀢𑀁 𑀪𑀯𑀁, 𑀲𑀚𑁆𑀚𑀢𑀁 𑀪𑀯𑀁, 𑀫𑁄𑀤𑀢𑀁 𑀪𑀯𑀁, 𑀘𑀺𑀢𑁆𑀢𑀫𑁂𑀯 𑀪𑀯𑀁 𑀅𑀦𑁆𑀢𑀭𑀁 𑀧𑀲𑀸𑀤𑁂𑀢𑀼𑁇 (𑁫)

558\. 𑀲𑀺𑀬𑀸 𑀔𑁄 𑀧𑀦 𑀪𑁄𑀢𑁄 𑀭𑀜𑁆𑀜𑁄 𑀫𑀳𑀸𑀬𑀜𑁆𑀜𑀁 𑀬𑀚𑀫𑀸𑀦𑀲𑁆𑀲 𑀓𑁄𑀘𑀺𑀤𑁂𑀯 𑀯𑀢𑁆𑀢𑀸—  ‘𑀭𑀸𑀚𑀸 𑀔𑁄 𑀫𑀳𑀸𑀯𑀺𑀚𑀺𑀢𑁄 𑀫𑀳𑀸𑀬𑀜𑁆𑀜𑀁 𑀬𑀚𑀢𑀺 𑀦𑁄 𑀘 𑀔𑁄 𑀅𑀪𑀺𑀭𑀽𑀧𑁄 𑀤𑀲𑁆𑀲𑀦𑀻𑀬𑁄 𑀧𑀸𑀲𑀸𑀤𑀺𑀓𑁄 𑀧𑀭𑀫𑀸𑀬 𑀯𑀡𑁆𑀡𑀧𑁄𑀓𑁆𑀔𑀭𑀢𑀸𑀬 𑀲𑀫𑀦𑁆𑀦𑀸𑀕𑀢𑁄 𑀩𑁆𑀭𑀳𑁆𑀫𑀯𑀡𑁆𑀡𑀻 𑀩𑁆𑀭𑀳𑁆𑀫𑀯𑀘𑁆𑀙𑀲𑀻 𑀅𑀔𑀼𑀤𑁆𑀤𑀸𑀯𑀓𑀸𑀲𑁄 𑀤𑀲𑁆𑀲𑀦𑀸𑀬…𑀧𑁂…  𑀦𑁄 𑀘 𑀔𑁄 𑀅𑀟𑁆𑀠𑁄 𑀫𑀳𑀤𑁆𑀥𑀦𑁄 𑀫𑀳𑀸𑀪𑁄𑀕𑁄 𑀧𑀳𑀽𑀢𑀚𑀸𑀢𑀭𑀽𑀧𑀭𑀚𑀢𑁄 𑀧𑀳𑀽𑀢𑀯𑀺𑀢𑁆𑀢𑀽𑀧𑀓𑀭𑀡𑁄 𑀧𑀳𑀽𑀢𑀥𑀦𑀥𑀜𑁆𑀜𑁄 𑀧𑀭𑀺𑀧𑀼𑀡𑁆𑀡𑀓𑁄𑀲𑀓𑁄𑀝𑁆𑀞𑀸𑀕𑀸𑀭𑁄…𑀧𑁂…  𑀦𑁄 𑀘 𑀔𑁄 𑀩𑀮𑀯𑀸 𑀘𑀢𑀼𑀭𑀗𑁆𑀕𑀺𑀦𑀺𑀬𑀸 𑀲𑁂𑀦𑀸𑀬 𑀲𑀫𑀦𑁆𑀦𑀸𑀕𑀢𑁄 𑀅𑀲𑁆𑀲𑀯𑀸𑀬 𑀑𑀯𑀸𑀤𑀧𑀝𑀺𑀓𑀭𑀸𑀬 𑀲𑀳𑀢𑀺 𑀫𑀜𑁆𑀜𑁂 𑀧𑀘𑁆𑀘𑀢𑁆𑀣𑀺𑀓𑁂 𑀬𑀲𑀲𑀸…𑀧𑁂…  𑀦𑁄 𑀘 𑀔𑁄 𑀲𑀤𑁆𑀥𑁄 𑀤𑀸𑀬𑀓𑁄 𑀤𑀸𑀦𑀧𑀢𑀺 𑀅𑀦𑀸𑀯𑀝𑀤𑁆𑀯𑀸𑀭𑁄 𑀲𑀫𑀡𑀩𑁆𑀭𑀸𑀳𑁆𑀫𑀡𑀓𑀧𑀡𑀤𑁆𑀥𑀺𑀓𑀯𑀡𑀺𑀩𑁆𑀩𑀓𑀬𑀸𑀘𑀓𑀸𑀦𑀁 𑀑𑀧𑀸𑀦𑀪𑀽𑀢𑁄 𑀧𑀼𑀜𑁆𑀜𑀸𑀦𑀺 𑀓𑀭𑁄𑀢𑀺…𑀧𑁂…  𑀦𑁄 𑀘 𑀔𑁄 𑀩𑀳𑀼𑀲𑁆𑀲𑀼𑀢𑁄 𑀢𑀲𑁆𑀲 𑀢𑀲𑁆𑀲 𑀲𑀼𑀢𑀚𑀸𑀢𑀲𑁆𑀲…𑀧𑁂…  𑀦𑁄 𑀘 𑀔𑁄 𑀢𑀲𑁆𑀲 𑀢𑀲𑁆𑀲𑁂𑀯 𑀔𑁄 𑀧𑀦 𑀪𑀸𑀲𑀺𑀢𑀲𑁆𑀲 𑀅𑀢𑁆𑀣𑀁 𑀚𑀸𑀦𑀸𑀢𑀺—  “𑀅𑀬𑀁 𑀇𑀫𑀲𑁆𑀲 𑀪𑀸𑀲𑀺𑀢𑀲𑁆𑀲 𑀅𑀢𑁆𑀣𑁄, 𑀅𑀬𑀁 𑀇𑀫𑀲𑁆𑀲 𑀪𑀸𑀲𑀺𑀢𑀲𑁆𑀲 𑀅𑀢𑁆𑀣𑁄”𑀢𑀺…𑀧𑁂…  𑀦𑁄 𑀘 𑀔𑁄 𑀧𑀡𑁆𑀟𑀺𑀢𑁄 𑀯𑀺𑀬𑀢𑁆𑀢𑁄 𑀫𑁂𑀥𑀸𑀯𑀻 𑀧𑀝𑀺𑀩𑀮𑁄 𑀅𑀢𑀻𑀢𑀸𑀦𑀸𑀕𑀢𑀧𑀘𑁆𑀘𑀼𑀧𑁆𑀧𑀦𑁆𑀦𑁂 𑀅𑀢𑁆𑀣𑁂 𑀘𑀺𑀦𑁆𑀢𑁂𑀢𑀼𑀁, 𑀅𑀣 𑀘 𑀧𑀦 𑀪𑀯𑀁 𑀭𑀸𑀚𑀸 𑀏𑀯𑀭𑀽𑀧𑀁 𑀫𑀳𑀸𑀬𑀜𑁆𑀜𑀁 𑀬𑀚𑀢𑀻’𑀢𑀺𑁇 𑀏𑀯𑀫𑁆𑀧𑀺 𑀪𑁄𑀢𑁄 𑀭𑀜𑁆𑀜𑁄 𑀯𑀢𑁆𑀢𑀸 𑀥𑀫𑁆𑀫𑀢𑁄 𑀦𑀢𑁆𑀣𑀺𑁇 𑀪𑀯𑀁 𑀔𑁄 𑀧𑀦 𑀭𑀸𑀚𑀸 𑀧𑀡𑁆𑀟𑀺𑀢𑁄 𑀯𑀺𑀬𑀢𑁆𑀢𑁄 𑀫𑁂𑀥𑀸𑀯𑀻 𑀧𑀝𑀺𑀩𑀮𑁄 𑀅𑀢𑀻𑀢𑀸𑀦𑀸𑀕𑀢𑀧𑀘𑁆𑀘𑀼𑀧𑁆𑀧𑀦𑁆𑀦𑁂 𑀅𑀢𑁆𑀣𑁂 𑀘𑀺𑀦𑁆𑀢𑁂𑀢𑀼𑀁𑁇 𑀇𑀫𑀺𑀦𑀸𑀧𑁂𑀢𑀁 𑀪𑀯𑀁 𑀭𑀸𑀚𑀸 𑀚𑀸𑀦𑀸𑀢𑀼, 𑀬𑀚𑀢𑀁 𑀪𑀯𑀁, 𑀲𑀚𑁆𑀚𑀢𑀁 𑀪𑀯𑀁, 𑀫𑁄𑀤𑀢𑀁 𑀪𑀯𑀁, 𑀘𑀺𑀢𑁆𑀢𑀫𑁂𑀯 𑀪𑀯𑀁 𑀅𑀦𑁆𑀢𑀭𑀁 𑀧𑀲𑀸𑀤𑁂𑀢𑀼𑁇 (𑁬--𑁧𑁨)

559\. 𑀲𑀺𑀬𑀸 𑀔𑁄 𑀧𑀦 𑀪𑁄𑀢𑁄 𑀭𑀜𑁆𑀜𑁄 𑀫𑀳𑀸𑀬𑀜𑁆𑀜𑀁 𑀬𑀚𑀫𑀸𑀦𑀲𑁆𑀲 𑀓𑁄𑀘𑀺𑀤𑁂𑀯 𑀯𑀢𑁆𑀢𑀸—  ‘𑀭𑀸𑀚𑀸 𑀔𑁄 𑀫𑀳𑀸𑀯𑀺𑀚𑀺𑀢𑁄 𑀫𑀳𑀸𑀬𑀜𑁆𑀜𑀁 𑀬𑀚𑀢𑀺𑁇 𑀦𑁄 𑀘 𑀔𑁆𑀯𑀲𑁆𑀲 𑀧𑀼𑀭𑁄𑀳𑀺𑀢𑁄 𑀩𑁆𑀭𑀸𑀳𑁆𑀫𑀡𑁄 𑀉𑀪𑀢𑁄 𑀲𑀼𑀚𑀸𑀢𑁄 𑀫𑀸𑀢𑀺𑀢𑁄 𑀘 𑀧𑀺𑀢𑀺𑀢𑁄 𑀘 𑀲𑀁𑀲𑀼𑀤𑁆𑀥𑀕𑀳𑀡𑀺𑀓𑁄 𑀬𑀸𑀯 𑀲𑀢𑁆𑀢𑀫𑀸 𑀧𑀺𑀢𑀸𑀫𑀳𑀬𑀼𑀕𑀸 𑀅𑀓𑁆𑀔𑀺𑀢𑁆𑀢𑁄 𑀅𑀦𑀼𑀧𑀓𑁆𑀓𑀼𑀝𑁆𑀞𑁄 𑀚𑀸𑀢𑀺𑀯𑀸𑀤𑁂𑀦; 𑀅𑀣 𑀘 𑀧𑀦 𑀪𑀯𑀁 𑀭𑀸𑀚𑀸 𑀏𑀯𑀭𑀽𑀧𑀁 𑀫𑀳𑀸𑀬𑀜𑁆𑀜𑀁 𑀬𑀚𑀢𑀻’𑀢𑀺𑁇 𑀏𑀯𑀫𑁆𑀧𑀺 𑀪𑁄𑀢𑁄 𑀭𑀜𑁆𑀜𑁄 𑀯𑀢𑁆𑀢𑀸 𑀥𑀫𑁆𑀫𑀢𑁄 𑀦𑀢𑁆𑀣𑀺𑁇 𑀪𑁄𑀢𑁄 𑀔𑁄 𑀧𑀦 𑀭𑀜𑁆𑀜𑁄 𑀧𑀼𑀭𑁄𑀳𑀺𑀢𑁄 𑀩𑁆𑀭𑀸𑀳𑁆𑀫𑀡𑁄 𑀉𑀪𑀢𑁄 𑀲𑀼𑀚𑀸𑀢𑁄 𑀫𑀸𑀢𑀺𑀢𑁄 𑀘 𑀧𑀺𑀢𑀺𑀢𑁄 𑀘 𑀲𑀁𑀲𑀼𑀤𑁆𑀥𑀕𑀳𑀡𑀺𑀓𑁄 𑀬𑀸𑀯 𑀲𑀢𑁆𑀢𑀫𑀸 𑀧𑀺𑀢𑀸𑀫𑀳𑀬𑀼𑀕𑀸 𑀅𑀓𑁆𑀔𑀺𑀢𑁆𑀢𑁄 𑀅𑀦𑀼𑀧𑀓𑁆𑀓𑀼𑀝𑁆𑀞𑁄 𑀚𑀸𑀢𑀺𑀯𑀸𑀤𑁂𑀦𑁇 𑀇𑀫𑀺𑀦𑀸𑀧𑁂𑀢𑀁 𑀪𑀯𑀁 𑀭𑀸𑀚𑀸 𑀚𑀸𑀦𑀸𑀢𑀼, 𑀬𑀚𑀢𑀁 𑀪𑀯𑀁, 𑀲𑀚𑁆𑀚𑀢𑀁 𑀪𑀯𑀁, 𑀫𑁄𑀤𑀢𑀁 𑀪𑀯𑀁, 𑀘𑀺𑀢𑁆𑀢𑀫𑁂𑀯 𑀪𑀯𑀁 𑀅𑀦𑁆𑀢𑀭𑀁 𑀧𑀲𑀸𑀤𑁂𑀢𑀼𑁇 (𑁧𑁩)

560\. 𑀲𑀺𑀬𑀸 𑀔𑁄 𑀧𑀦 𑀪𑁄𑀢𑁄 𑀭𑀜𑁆𑀜𑁄 𑀫𑀳𑀸𑀬𑀜𑁆𑀜𑀁 𑀬𑀚𑀫𑀸𑀦𑀲𑁆𑀲 𑀓𑁄𑀘𑀺𑀤𑁂𑀯 𑀯𑀢𑁆𑀢𑀸—  ‘𑀭𑀸𑀚𑀸 𑀔𑁄 𑀫𑀳𑀸𑀯𑀺𑀚𑀺𑀢𑁄 𑀫𑀳𑀸𑀬𑀜𑁆𑀜𑀁 𑀬𑀚𑀢𑀺𑁇 𑀦𑁄 𑀘 𑀔𑁆𑀯𑀲𑁆𑀲 𑀧𑀼𑀭𑁄𑀳𑀺𑀢𑁄 𑀩𑁆𑀭𑀸𑀳𑁆𑀫𑀡𑁄 𑀅𑀚𑁆𑀛𑀸𑀬𑀓𑁄 𑀫𑀦𑁆𑀢𑀥𑀭𑁄 𑀢𑀺𑀡𑁆𑀡𑀁 𑀯𑁂𑀤𑀸𑀦𑀁 𑀧𑀸𑀭𑀕𑀽 𑀲𑀦𑀺𑀖𑀡𑁆𑀟𑀼𑀓𑁂𑀝𑀼𑀪𑀸𑀦𑀁 𑀲𑀸𑀓𑁆𑀔𑀭𑀧𑁆𑀧𑀪𑁂𑀤𑀸𑀦𑀁 𑀇𑀢𑀺𑀳𑀸𑀲𑀧𑀜𑁆𑀘𑀫𑀸𑀦𑀁 𑀧𑀤𑀓𑁄 𑀯𑁂𑀬𑁆𑀬𑀸𑀓𑀭𑀡𑁄 𑀮𑁄𑀓𑀸𑀬𑀢𑀫𑀳𑀸𑀧𑀼𑀭𑀺𑀲𑀮𑀓𑁆𑀔𑀡𑁂𑀲𑀼 𑀅𑀦𑀯𑀬𑁄…𑀧𑁂…  𑀦𑁄 𑀘 𑀔𑁆𑀯𑀲𑁆𑀲 𑀧𑀼𑀭𑁄𑀳𑀺𑀢𑁄 𑀩𑁆𑀭𑀸𑀳𑁆𑀫𑀡𑁄 𑀲𑀻𑀮𑀯𑀸 𑀯𑀼𑀤𑁆𑀥𑀲𑀻𑀮𑀻 𑀯𑀼𑀤𑁆𑀥𑀲𑀻𑀮𑁂𑀦 𑀲𑀫𑀦𑁆𑀦𑀸𑀕𑀢𑁄…𑀧𑁂…  𑀦𑁄 𑀘 𑀔𑁆𑀯𑀲𑁆𑀲 𑀧𑀼𑀭𑁄𑀳𑀺𑀢𑁄 𑀩𑁆𑀭𑀸𑀳𑁆𑀫𑀡𑁄 𑀧𑀡𑁆𑀟𑀺𑀢𑁄 𑀯𑀺𑀬𑀢𑁆𑀢𑁄 𑀫𑁂𑀥𑀸𑀯𑀻 𑀧𑀞𑀫𑁄 𑀯𑀸 𑀤𑀼𑀢𑀺𑀬𑁄 𑀯𑀸 𑀲𑀼𑀚𑀁 𑀧𑀕𑁆𑀕𑀡𑁆𑀳𑀦𑁆𑀢𑀸𑀦𑀁, 𑀅𑀣 𑀘 𑀧𑀦 𑀪𑀯𑀁 𑀭𑀸𑀚𑀸 𑀏𑀯𑀭𑀽𑀧𑀁 𑀫𑀳𑀸𑀬𑀜𑁆𑀜𑀁 𑀬𑀚𑀢𑀻’𑀢𑀺𑁇 𑀏𑀯𑀫𑁆𑀧𑀺 𑀪𑁄𑀢𑁄 𑀭𑀜𑁆𑀜𑁄 𑀯𑀢𑁆𑀢𑀸 𑀥𑀫𑁆𑀫𑀢𑁄 𑀦𑀢𑁆𑀣𑀺𑁇 𑀪𑁄𑀢𑁄 𑀔𑁄 𑀧𑀦 𑀭𑀜𑁆𑀜𑁄 𑀧𑀼𑀭𑁄𑀳𑀺𑀢𑁄 𑀩𑁆𑀭𑀸𑀳𑁆𑀫𑀡𑁄 𑀧𑀡𑁆𑀟𑀺𑀢𑁄 𑀯𑀺𑀬𑀢𑁆𑀢𑁄 𑀫𑁂𑀥𑀸𑀯𑀻 𑀧𑀞𑀫𑁄 𑀯𑀸 𑀤𑀼𑀢𑀺𑀬𑁄 𑀯𑀸 𑀲𑀼𑀚𑀁 𑀧𑀕𑁆𑀕𑀡𑁆𑀳𑀦𑁆𑀢𑀸𑀦𑀁𑁇 𑀇𑀫𑀺𑀦𑀸𑀧𑁂𑀢𑀁 𑀪𑀯𑀁 𑀭𑀸𑀚𑀸 𑀚𑀸𑀦𑀸𑀢𑀼, 𑀬𑀚𑀢𑀁 𑀪𑀯𑀁, 𑀲𑀚𑁆𑀚𑀢𑀁 𑀪𑀯𑀁, 𑀫𑁄𑀤𑀢𑀁 𑀪𑀯𑀁, 𑀘𑀺𑀢𑁆𑀢𑀫𑁂𑀯 𑀪𑀯𑀁 𑀅𑀦𑁆𑀢𑀭𑀁 𑀧𑀲𑀸𑀤𑁂𑀢𑀽𑀢𑀺𑁇 𑀇𑀫𑁂𑀳𑀺 𑀔𑁄, 𑀩𑁆𑀭𑀸𑀳𑁆𑀫𑀡, 𑀧𑀼𑀭𑁄𑀳𑀺𑀢𑁄 𑀩𑁆𑀭𑀸𑀳𑁆𑀫𑀡𑁄 𑀭𑀜𑁆𑀜𑁄 𑀫𑀳𑀸𑀯𑀺𑀚𑀺𑀢𑀲𑁆𑀲 𑀫𑀳𑀸𑀬𑀜𑁆𑀜𑀁 𑀬𑀚𑀫𑀸𑀦𑀲𑁆𑀲 𑀲𑁄𑀍𑀅𑀲𑀳𑀺 𑀆𑀓𑀸𑀭𑁂𑀳𑀺 𑀘𑀺𑀢𑁆𑀢𑀁 𑀲𑀦𑁆𑀤𑀲𑁆𑀲𑁂𑀲𑀺 𑀲𑀫𑀸𑀤𑀧𑁂𑀲𑀺 𑀲𑀫𑀼𑀢𑁆𑀢𑁂𑀚𑁂𑀲𑀺 𑀲𑀫𑁆𑀧𑀳𑀁𑀲𑁂𑀲𑀺𑁇 (𑁧𑁪--𑁧𑁬)

(345.)

561\. 𑀢𑀲𑁆𑀫𑀺𑀁 𑀔𑁄, 𑀩𑁆𑀭𑀸𑀳𑁆𑀫𑀡, 𑀬𑀜𑁆𑀜𑁂 𑀦𑁂𑀯 𑀕𑀸𑀯𑁄 𑀳𑀜𑁆𑀜𑀺𑀁𑀲𑀼, 𑀦 𑀅𑀚𑁂𑀍𑀅𑀓𑀸 𑀳𑀜𑁆𑀜𑀺𑀁𑀲𑀼, 𑀦 𑀓𑀼𑀓𑁆𑀓𑀼𑀝𑀲𑀽𑀓𑀭𑀸 𑀳𑀜𑁆𑀜𑀺𑀁𑀲𑀼, 𑀦 𑀯𑀺𑀯𑀺𑀥𑀸 𑀧𑀸𑀡𑀸 𑀲𑀗𑁆𑀖𑀸𑀢𑀁 𑀆𑀧𑀚𑁆𑀚𑀺𑀁𑀲𑀼, 𑀦 𑀭𑀼𑀓𑁆𑀔𑀸 𑀙𑀺𑀚𑁆𑀚𑀺𑀁𑀲𑀼 𑀬𑀽𑀧𑀢𑁆𑀣𑀸𑀬, 𑀦 𑀤𑀩𑁆𑀪𑀸 𑀮𑀽𑀬𑀺𑀁𑀲𑀼 𑀩𑀭𑀺𑀳𑀺𑀲𑀢𑁆𑀣𑀸𑀬𑁇 𑀬𑁂𑀧𑀺𑀲𑁆𑀲 𑀅𑀳𑁂𑀲𑀼𑀁 𑀤𑀸𑀲𑀸𑀢𑀺 𑀯𑀸 𑀧𑁂𑀲𑁆𑀲𑀸𑀢𑀺 𑀯𑀸 𑀓𑀫𑁆𑀫𑀓𑀭𑀸𑀢𑀺 𑀯𑀸, 𑀢𑁂𑀧𑀺 𑀦 𑀤𑀡𑁆𑀟𑀢𑀚𑁆𑀚𑀺𑀢𑀸 𑀦 𑀪𑀬𑀢𑀚𑁆𑀚𑀺𑀢𑀸 𑀦 𑀅𑀲𑁆𑀲𑀼𑀫𑀼𑀔𑀸 𑀭𑀼𑀤𑀫𑀸𑀦𑀸 𑀧𑀭𑀺𑀓𑀫𑁆𑀫𑀸𑀦𑀺 𑀅𑀓𑀁𑀲𑀼𑁇 𑀅𑀣 𑀔𑁄 𑀬𑁂 𑀇𑀘𑁆𑀙𑀺𑀁𑀲𑀼, 𑀢𑁂 𑀅𑀓𑀁𑀲𑀼, 𑀬𑁂 𑀦 𑀇𑀘𑁆𑀙𑀺𑀁𑀲𑀼, 𑀦 𑀢𑁂 𑀅𑀓𑀁𑀲𑀼; 𑀬𑀁 𑀇𑀘𑁆𑀙𑀺𑀁𑀲𑀼, 𑀢𑀁 𑀅𑀓𑀁𑀲𑀼, 𑀬𑀁 𑀦 𑀇𑀘𑁆𑀙𑀺𑀁𑀲𑀼, 𑀦 𑀢𑀁 𑀅𑀓𑀁𑀲𑀼𑁇 𑀲𑀧𑁆𑀧𑀺𑀢𑁂𑀮𑀦𑀯𑀦𑀻𑀢𑀤𑀥𑀺𑀫𑀥𑀼𑀨𑀸𑀡𑀺𑀢𑁂𑀦 𑀘𑁂𑀯 𑀲𑁄 𑀬𑀜𑁆𑀜𑁄 𑀦𑀺𑀝𑁆𑀞𑀸𑀦𑀫𑀕𑀫𑀸𑀲𑀺𑁇

(346.)

562\. 𑀅𑀣 𑀔𑁄, 𑀩𑁆𑀭𑀸𑀳𑁆𑀫𑀡, 𑀔𑀢𑁆𑀢𑀺𑀬𑀸 𑀆𑀦𑀼𑀬𑀦𑁆𑀢𑀸 𑀦𑁂𑀕𑀫𑀸 𑀘𑁂𑀯 𑀚𑀸𑀦𑀧𑀤𑀸 𑀘, 𑀅𑀫𑀘𑁆𑀘𑀸 𑀧𑀸𑀭𑀺𑀲𑀚𑁆𑀚𑀸 𑀦𑁂𑀕𑀫𑀸 𑀘𑁂𑀯 𑀚𑀸𑀦𑀧𑀤𑀸 𑀘, 𑀩𑁆𑀭𑀸𑀳𑁆𑀫𑀡𑀫𑀳𑀸𑀲𑀸𑀮𑀸 𑀦𑁂𑀕𑀫𑀸 𑀘𑁂𑀯 𑀚𑀸𑀦𑀧𑀤𑀸 𑀘, 𑀕𑀳𑀧𑀢𑀺𑀦𑁂𑀘𑀬𑀺𑀓𑀸 𑀦𑁂𑀕𑀫𑀸 𑀘𑁂𑀯 𑀚𑀸𑀦𑀧𑀤𑀸 𑀘 𑀧𑀳𑀽𑀢𑀁 𑀲𑀸𑀧𑀢𑁂𑀬𑁆𑀬𑀁 𑀆𑀤𑀸𑀬 𑀭𑀸𑀚𑀸𑀦𑀁 𑀫𑀳𑀸𑀯𑀺𑀚𑀺𑀢𑀁 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀏𑀯𑀫𑀸𑀳𑀁𑀲𑀼—  ‘𑀇𑀤𑀁, 𑀤𑁂𑀯, 𑀧𑀳𑀽𑀢𑀁 𑀲𑀸𑀧𑀢𑁂𑀬𑁆𑀬𑀁 𑀤𑁂𑀯𑀜𑁆𑀜𑁂𑀯 𑀉𑀤𑁆𑀤𑀺𑀲𑁆𑀲𑀸𑀪𑀢𑀁, 𑀢𑀁 𑀤𑁂𑀯𑁄 𑀧𑀝𑀺𑀕𑁆𑀕𑀡𑁆𑀳𑀸𑀢𑀽’𑀢𑀺𑁇 ‘𑀅𑀮𑀁, 𑀪𑁄, 𑀫𑀫𑀸𑀧𑀺𑀤𑀁 𑀧𑀳𑀽𑀢𑀁 𑀲𑀸𑀧𑀢𑁂𑀬𑁆𑀬𑀁 𑀥𑀫𑁆𑀫𑀺𑀓𑁂𑀦 𑀩𑀮𑀺𑀦𑀸 𑀅𑀪𑀺𑀲𑀗𑁆𑀔𑀢𑀁; 𑀢𑀜𑁆𑀘 𑀯𑁄 𑀳𑁄𑀢𑀼, 𑀇𑀢𑁄 𑀘 𑀪𑀺𑀬𑁆𑀬𑁄 𑀳𑀭𑀣𑀸’𑀢𑀺𑁇 𑀢𑁂 𑀭𑀜𑁆𑀜𑀸 𑀧𑀝𑀺𑀓𑁆𑀔𑀺𑀢𑁆𑀢𑀸 𑀏𑀓𑀫𑀦𑁆𑀢𑀁 𑀅𑀧𑀓𑁆𑀓𑀫𑁆𑀫 𑀏𑀯𑀁 𑀲𑀫𑀘𑀺𑀦𑁆𑀢𑁂𑀲𑀼𑀁—  ‘𑀦 𑀔𑁄 𑀏𑀢𑀁 𑀅𑀫𑁆𑀳𑀸𑀓𑀁 𑀧𑀢𑀺𑀭𑀽𑀧𑀁, 𑀬𑀁 𑀫𑀬𑀁 𑀇𑀫𑀸𑀦𑀺 𑀲𑀸𑀧𑀢𑁂𑀬𑁆𑀬𑀸𑀦𑀺 𑀧𑀼𑀦𑀤𑁂𑀯 𑀲𑀓𑀸𑀦𑀺 𑀖𑀭𑀸𑀦𑀺 𑀧𑀝𑀺𑀳𑀭𑁂𑀬𑁆𑀬𑀸𑀫𑁇 𑀭𑀸𑀚𑀸 𑀔𑁄 𑀫𑀳𑀸𑀯𑀺𑀚𑀺𑀢𑁄 𑀫𑀳𑀸𑀬𑀜𑁆𑀜𑀁 𑀬𑀚𑀢𑀺, 𑀳𑀦𑁆𑀤𑀲𑁆𑀲 𑀫𑀬𑀁 𑀅𑀦𑀼𑀬𑀸𑀕𑀺𑀦𑁄 𑀳𑁄𑀫𑀸’𑀢𑀺𑁇

(347.)

563\. 𑀅𑀣 𑀔𑁄, 𑀩𑁆𑀭𑀸𑀳𑁆𑀫𑀡, 𑀧𑀼𑀭𑀢𑁆𑀣𑀺𑀫𑁂𑀦 𑀬𑀜𑁆𑀜𑀯𑀸𑀝𑀲𑁆𑀲 𑀔𑀢𑁆𑀢𑀺𑀬𑀸 𑀆𑀦𑀼𑀬𑀦𑁆𑀢𑀸 𑀦𑁂𑀕𑀫𑀸 𑀘𑁂𑀯 𑀚𑀸𑀦𑀧𑀤𑀸 𑀘 𑀤𑀸𑀦𑀸𑀦𑀺 𑀧𑀝𑁆𑀞𑀧𑁂𑀲𑀼𑀁𑁇 𑀤𑀓𑁆𑀔𑀺𑀡𑁂𑀦 𑀬𑀜𑁆𑀜𑀯𑀸𑀝𑀲𑁆𑀲 𑀅𑀫𑀘𑁆𑀘𑀸 𑀧𑀸𑀭𑀺𑀲𑀚𑁆𑀚𑀸 𑀦𑁂𑀕𑀫𑀸 𑀘𑁂𑀯 𑀚𑀸𑀦𑀧𑀤𑀸 𑀘 𑀤𑀸𑀦𑀸𑀦𑀺 𑀧𑀝𑁆𑀞𑀧𑁂𑀲𑀼𑀁𑁇 𑀧𑀘𑁆𑀙𑀺𑀫𑁂𑀦 𑀬𑀜𑁆𑀜𑀯𑀸𑀝𑀲𑁆𑀲 𑀩𑁆𑀭𑀸𑀳𑁆𑀫𑀡𑀫𑀳𑀸𑀲𑀸𑀮𑀸 𑀦𑁂𑀕𑀫𑀸 𑀘𑁂𑀯 𑀚𑀸𑀦𑀧𑀤𑀸 𑀘 𑀤𑀸𑀦𑀸𑀦𑀺 𑀧𑀝𑁆𑀞𑀧𑁂𑀲𑀼𑀁𑁇 𑀉𑀢𑁆𑀢𑀭𑁂𑀦 𑀬𑀜𑁆𑀜𑀯𑀸𑀝𑀲𑁆𑀲 𑀕𑀳𑀧𑀢𑀺𑀦𑁂𑀘𑀬𑀺𑀓𑀸 𑀦𑁂𑀕𑀫𑀸 𑀘𑁂𑀯 𑀚𑀸𑀦𑀧𑀤𑀸 𑀘 𑀤𑀸𑀦𑀸𑀦𑀺 𑀧𑀝𑁆𑀞𑀧𑁂𑀲𑀼𑀁𑁇

564\. 𑀢𑁂𑀲𑀼𑀧𑀺 𑀔𑁄, 𑀩𑁆𑀭𑀸𑀳𑁆𑀫𑀡, 𑀬𑀜𑁆𑀜𑁂𑀲𑀼 𑀦𑁂𑀯 𑀕𑀸𑀯𑁄 𑀳𑀜𑁆𑀜𑀺𑀁𑀲𑀼, 𑀦 𑀅𑀚𑁂𑀍𑀅𑀓𑀸 𑀳𑀜𑁆𑀜𑀺𑀁𑀲𑀼, 𑀦 𑀓𑀼𑀓𑁆𑀓𑀼𑀝𑀲𑀽𑀓𑀭𑀸 𑀳𑀜𑁆𑀜𑀺𑀁𑀲𑀼, 𑀦 𑀯𑀺𑀯𑀺𑀥𑀸 𑀧𑀸𑀡𑀸 𑀲𑀗𑁆𑀖𑀸𑀢𑀁 𑀆𑀧𑀚𑁆𑀚𑀺𑀁𑀲𑀼, 𑀦 𑀭𑀼𑀓𑁆𑀔𑀸 𑀙𑀺𑀚𑁆𑀚𑀺𑀁𑀲𑀼 𑀬𑀽𑀧𑀢𑁆𑀣𑀸𑀬, 𑀦 𑀤𑀩𑁆𑀪𑀸 𑀮𑀽𑀬𑀺𑀁𑀲𑀼 𑀩𑀭𑀺𑀳𑀺𑀲𑀢𑁆𑀣𑀸𑀬𑁇 𑀬𑁂𑀧𑀺 𑀦𑁂𑀲𑀁 𑀅𑀳𑁂𑀲𑀼𑀁 𑀤𑀸𑀲𑀸𑀢𑀺 𑀯𑀸 𑀧𑁂𑀲𑁆𑀲𑀸𑀢𑀺 𑀯𑀸 𑀓𑀫𑁆𑀫𑀓𑀭𑀸𑀢𑀺 𑀯𑀸, 𑀢𑁂𑀧𑀺 𑀦 𑀤𑀡𑁆𑀟𑀢𑀚𑁆𑀚𑀺𑀢𑀸 𑀦 𑀪𑀬𑀢𑀚𑁆𑀚𑀺𑀢𑀸 𑀦 𑀅𑀲𑁆𑀲𑀼𑀫𑀼𑀔𑀸 𑀭𑀼𑀤𑀫𑀸𑀦𑀸 𑀧𑀭𑀺𑀓𑀫𑁆𑀫𑀸𑀦𑀺 𑀅𑀓𑀁𑀲𑀼𑁇 𑀅𑀣 𑀔𑁄 𑀬𑁂 𑀇𑀘𑁆𑀙𑀺𑀁𑀲𑀼, 𑀢𑁂 𑀅𑀓𑀁𑀲𑀼, 𑀬𑁂 𑀦 𑀇𑀘𑁆𑀙𑀺𑀁𑀲𑀼, 𑀦 𑀢𑁂 𑀅𑀓𑀁𑀲𑀼; 𑀬𑀁 𑀇𑀘𑁆𑀙𑀺𑀁𑀲𑀼, 𑀢𑀁 𑀅𑀓𑀁𑀲𑀼, 𑀬𑀁 𑀦 𑀇𑀘𑁆𑀙𑀺𑀁𑀲𑀼 𑀦 𑀢𑀁 𑀅𑀓𑀁𑀲𑀼𑁇 𑀲𑀧𑁆𑀧𑀺𑀢𑁂𑀮𑀦𑀯𑀦𑀻𑀢𑀤𑀥𑀺𑀫𑀥𑀼𑀨𑀸𑀡𑀺𑀢𑁂𑀦 𑀘𑁂𑀯 𑀢𑁂 𑀬𑀜𑁆𑀜𑀸 𑀦𑀺𑀝𑁆𑀞𑀸𑀦𑀫𑀕𑀫𑀁𑀲𑀼𑁇

565\. 𑀇𑀢𑀺 𑀘𑀢𑁆𑀢𑀸𑀭𑁄 𑀘 𑀅𑀦𑀼𑀫𑀢𑀺𑀧𑀓𑁆𑀔𑀸, 𑀭𑀸𑀚𑀸 𑀫𑀳𑀸𑀯𑀺𑀚𑀺𑀢𑁄 𑀅𑀝𑁆𑀞𑀳𑀗𑁆𑀕𑁂𑀳𑀺 𑀲𑀫𑀦𑁆𑀦𑀸𑀕𑀢𑁄, 𑀧𑀼𑀭𑁄𑀳𑀺𑀢𑁄 𑀩𑁆𑀭𑀸𑀳𑁆𑀫𑀡𑁄 𑀘𑀢𑀽𑀳𑀗𑁆𑀕𑁂𑀳𑀺 𑀲𑀫𑀦𑁆𑀦𑀸𑀕𑀢𑁄; 𑀢𑀺𑀲𑁆𑀲𑁄 𑀘 𑀯𑀺𑀥𑀸𑁇 𑀅𑀬𑀁 𑀯𑀼𑀘𑁆𑀘𑀢𑀺, 𑀩𑁆𑀭𑀸𑀳𑁆𑀫𑀡, 𑀢𑀺𑀯𑀺𑀥𑀸 𑀬𑀜𑁆𑀜𑀲𑀫𑁆𑀧𑀤𑀸 𑀲𑁄𑀍𑀅𑀲𑀧𑀭𑀺𑀓𑁆𑀔𑀸𑀭𑀸”𑀢𑀺𑁇

(348.)

566\. 𑀏𑀯𑀁 𑀯𑀼𑀢𑁆𑀢𑁂, 𑀢𑁂 𑀩𑁆𑀭𑀸𑀳𑁆𑀫𑀡𑀸 𑀉𑀦𑁆𑀦𑀸𑀤𑀺𑀦𑁄 𑀉𑀘𑁆𑀘𑀸𑀲𑀤𑁆𑀤𑀫𑀳𑀸𑀲𑀤𑁆𑀤𑀸 𑀅𑀳𑁂𑀲𑀼𑀁—  “𑀅𑀳𑁄 𑀬𑀜𑁆𑀜𑁄, 𑀅𑀳𑁄 𑀬𑀜𑁆𑀜𑀲𑀫𑁆𑀧𑀤𑀸”𑀢𑀺𑁇 𑀓𑀽𑀝𑀤𑀦𑁆𑀢𑁄 𑀧𑀦 𑀩𑁆𑀭𑀸𑀳𑁆𑀫𑀡𑁄 𑀢𑀽𑀡𑁆𑀳𑀻𑀪𑀽𑀢𑁄𑀯 𑀦𑀺𑀲𑀺𑀦𑁆𑀦𑁄 𑀳𑁄𑀢𑀺𑁇 𑀅𑀣 𑀔𑁄 𑀢𑁂 𑀩𑁆𑀭𑀸𑀳𑁆𑀫𑀡𑀸 𑀓𑀽𑀝𑀤𑀦𑁆𑀢𑀁 𑀩𑁆𑀭𑀸𑀳𑁆𑀫𑀡𑀁 𑀏𑀢𑀤𑀯𑁄𑀘𑀼𑀁—  “𑀓𑀲𑁆𑀫𑀸 𑀧𑀦 𑀪𑀯𑀁 𑀓𑀽𑀝𑀤𑀦𑁆𑀢𑁄 𑀲𑀫𑀡𑀲𑁆𑀲 𑀕𑁄𑀢𑀫𑀲𑁆𑀲 𑀲𑀼𑀪𑀸𑀲𑀺𑀢𑀁 𑀲𑀼𑀪𑀸𑀲𑀺𑀢𑀢𑁄 𑀦𑀸𑀩𑁆𑀪𑀦𑀼𑀫𑁄𑀤𑀢𑀻”𑀢𑀺? “𑀦𑀸𑀳𑀁, 𑀪𑁄, 𑀲𑀫𑀡𑀲𑁆𑀲 𑀕𑁄𑀢𑀫𑀲𑁆𑀲 𑀲𑀼𑀪𑀸𑀲𑀺𑀢𑀁 𑀲𑀼𑀪𑀸𑀲𑀺𑀢𑀢𑁄 𑀦𑀸𑀩𑁆𑀪𑀦𑀼𑀫𑁄𑀤𑀸𑀫𑀺𑁇 𑀫𑀼𑀤𑁆𑀥𑀸𑀧𑀺 𑀢𑀲𑁆𑀲 𑀯𑀺𑀧𑀢𑁂𑀬𑁆𑀬, 𑀬𑁄 𑀲𑀫𑀡𑀲𑁆𑀲 𑀕𑁄𑀢𑀫𑀲𑁆𑀲 𑀲𑀼𑀪𑀸𑀲𑀺𑀢𑀁 𑀲𑀼𑀪𑀸𑀲𑀺𑀢𑀢𑁄 𑀦𑀸𑀩𑁆𑀪𑀦𑀼𑀫𑁄𑀤𑁂𑀬𑁆𑀬𑁇 𑀅𑀧𑀺 𑀘 𑀫𑁂, 𑀪𑁄, 𑀏𑀯𑀁 𑀳𑁄𑀢𑀺—  𑀲𑀫𑀡𑁄 𑀕𑁄𑀢𑀫𑁄 𑀦 𑀏𑀯𑀫𑀸𑀳—  ‘𑀏𑀯𑀁 𑀫𑁂 𑀲𑀼𑀢𑀦𑁆’𑀢𑀺 𑀯𑀸 ‘𑀏𑀯𑀁 𑀅𑀭𑀳𑀢𑀺 𑀪𑀯𑀺𑀢𑀼𑀦𑁆’𑀢𑀺 𑀯𑀸; 𑀅𑀧𑀺 𑀘 𑀲𑀫𑀡𑁄 𑀕𑁄𑀢𑀫𑁄—  ‘𑀏𑀯𑀁 𑀢𑀤𑀸 𑀆𑀲𑀺, 𑀇𑀢𑁆𑀣𑀁 𑀢𑀤𑀸 𑀆𑀲𑀺’ 𑀢𑁆𑀯𑁂𑀯 𑀪𑀸𑀲𑀢𑀺𑁇 𑀢𑀲𑁆𑀲 𑀫𑀬𑁆𑀳𑀁 𑀪𑁄 𑀏𑀯𑀁 𑀳𑁄𑀢𑀺—  ‘𑀅𑀤𑁆𑀥𑀸 𑀲𑀫𑀡𑁄 𑀕𑁄𑀢𑀫𑁄 𑀢𑁂𑀦 𑀲𑀫𑀬𑁂𑀦 𑀭𑀸𑀚𑀸 𑀯𑀸 𑀅𑀳𑁄𑀲𑀺 𑀫𑀳𑀸𑀯𑀺𑀚𑀺𑀢𑁄 𑀬𑀜𑁆𑀜𑀲𑁆𑀲𑀸𑀫𑀺 𑀧𑀼𑀭𑁄𑀳𑀺𑀢𑁄 𑀯𑀸 𑀩𑁆𑀭𑀸𑀳𑁆𑀫𑀡𑁄 𑀢𑀲𑁆𑀲 𑀬𑀜𑁆𑀜𑀲𑁆𑀲 𑀬𑀸𑀚𑁂𑀢𑀸’𑀢𑀺𑁇 𑀅𑀪𑀺𑀚𑀸𑀦𑀸𑀢𑀺 𑀧𑀦 𑀪𑀯𑀁 𑀕𑁄𑀢𑀫𑁄 𑀏𑀯𑀭𑀽𑀧𑀁 𑀬𑀜𑁆𑀜𑀁 𑀬𑀚𑀺𑀢𑁆𑀯𑀸 𑀯𑀸 𑀬𑀸𑀚𑁂𑀢𑁆𑀯𑀸 𑀯𑀸 𑀓𑀸𑀬𑀲𑁆𑀲 𑀪𑁂𑀤𑀸 𑀧𑀭𑀁 𑀫𑀭𑀡𑀸 𑀲𑀼𑀕𑀢𑀺𑀁 𑀲𑀕𑁆𑀕𑀁 𑀮𑁄𑀓𑀁 𑀉𑀧𑀧𑀚𑁆𑀚𑀺𑀢𑀸”𑀢𑀺? “𑀅𑀪𑀺𑀚𑀸𑀦𑀸𑀫𑀳𑀁, 𑀩𑁆𑀭𑀸𑀳𑁆𑀫𑀡, 𑀏𑀯𑀭𑀽𑀧𑀁 𑀬𑀜𑁆𑀜𑀁 𑀬𑀚𑀺𑀢𑁆𑀯𑀸 𑀯𑀸 𑀬𑀸𑀚𑁂𑀢𑁆𑀯𑀸 𑀯𑀸 𑀓𑀸𑀬𑀲𑁆𑀲 𑀪𑁂𑀤𑀸 𑀧𑀭𑀁 𑀫𑀭𑀡𑀸 𑀲𑀼𑀕𑀢𑀺𑀁 𑀲𑀕𑁆𑀕𑀁 𑀮𑁄𑀓𑀁 𑀉𑀧𑀧𑀚𑁆𑀚𑀺𑀢𑀸, 𑀅𑀳𑀁 𑀢𑁂𑀦 𑀲𑀫𑀬𑁂𑀦 𑀧𑀼𑀭𑁄𑀳𑀺𑀢𑁄 𑀩𑁆𑀭𑀸𑀳𑁆𑀫𑀡𑁄 𑀅𑀳𑁄𑀲𑀺𑀁 𑀢𑀲𑁆𑀲 𑀬𑀜𑁆𑀜𑀲𑁆𑀲 𑀬𑀸𑀚𑁂𑀢𑀸”𑀢𑀺𑁇

[Go to previous page (5.4.5 Dasaākāra)](/tipitaka/6D/5/5.4/5.4.5.md) / [Go to parent page (5.4 Mahāvijitarājayaññakathā)](/tipitaka/6D/5/5.4.md) / [Go to next page (5.5 Niccadānaanukulayañña)](/tipitaka/6D/5/5.5.md)


