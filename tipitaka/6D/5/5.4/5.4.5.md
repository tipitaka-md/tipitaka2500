
[Home](/) / [6D Sīlakkhandhavaggapāḷi](../../../6D.md) / [5 Kūṭadantasutta](../../5.md) / [5.4 Mahāvijitarājayaññakathā](../5.4.md)

# 𑁫𑁇𑁪𑁇𑁫 𑀤𑀲𑀆𑀓𑀸𑀭

### 𑀓𑀽𑀝𑀤𑀦𑁆𑀢𑀲𑀼𑀢𑁆𑀢

### 𑀫𑀳𑀸𑀯𑀺𑀚𑀺𑀢𑀭𑀸𑀚𑀬𑀜𑁆𑀜𑀓𑀣𑀸

### 𑀤𑀲𑀆𑀓𑀸𑀭

(343.)

554\. 𑀅𑀣 𑀔𑁄, 𑀩𑁆𑀭𑀸𑀳𑁆𑀫𑀡, 𑀧𑀼𑀭𑁄𑀳𑀺𑀢𑁄 𑀩𑁆𑀭𑀸𑀳𑁆𑀫𑀡𑁄 𑀭𑀜𑁆𑀜𑁄 𑀫𑀳𑀸𑀯𑀺𑀚𑀺𑀢𑀲𑁆𑀲 𑀧𑀼𑀩𑁆𑀩𑁂𑀯 𑀬𑀜𑁆𑀜𑀸 𑀤𑀲𑀳𑀸𑀓𑀸𑀭𑁂𑀳𑀺 𑀧𑀝𑀺𑀕𑁆𑀕𑀸𑀳𑀓𑁂𑀲𑀼 𑀯𑀺𑀧𑁆𑀧𑀝𑀺𑀲𑀸𑀭𑀁 𑀧𑀝𑀺𑀯𑀺𑀦𑁂𑀲𑀺𑁇 ‘𑀆𑀕𑀫𑀺𑀲𑁆𑀲𑀦𑁆𑀢𑀺 𑀔𑁄 𑀪𑁄𑀢𑁄 𑀬𑀜𑁆𑀜𑀁 𑀧𑀸𑀡𑀸𑀢𑀺𑀧𑀸𑀢𑀺𑀦𑁄𑀧𑀺 𑀧𑀸𑀡𑀸𑀢𑀺𑀧𑀸𑀢𑀸 𑀧𑀝𑀺𑀯𑀺𑀭𑀢𑀸𑀧𑀺𑁇 𑀬𑁂 𑀢𑀢𑁆𑀣 𑀧𑀸𑀡𑀸𑀢𑀺𑀧𑀸𑀢𑀺𑀦𑁄, 𑀢𑁂𑀲𑀜𑁆𑀜𑁂𑀯 𑀢𑁂𑀦𑁇 𑀬𑁂 𑀢𑀢𑁆𑀣 𑀧𑀸𑀡𑀸𑀢𑀺𑀧𑀸𑀢𑀸 𑀧𑀝𑀺𑀯𑀺𑀭𑀢𑀸, 𑀢𑁂 𑀆𑀭𑀩𑁆𑀪 𑀬𑀚𑀢𑀁 𑀪𑀯𑀁, 𑀲𑀚𑁆𑀚𑀢𑀁 𑀪𑀯𑀁, 𑀫𑁄𑀤𑀢𑀁 𑀪𑀯𑀁, 𑀘𑀺𑀢𑁆𑀢𑀫𑁂𑀯 𑀪𑀯𑀁 𑀅𑀦𑁆𑀢𑀭𑀁 𑀧𑀲𑀸𑀤𑁂𑀢𑀼𑁇 𑀆𑀕𑀫𑀺𑀲𑁆𑀲𑀦𑁆𑀢𑀺 𑀔𑁄 𑀪𑁄𑀢𑁄 𑀬𑀜𑁆𑀜𑀁 𑀅𑀤𑀺𑀦𑁆𑀦𑀸𑀤𑀸𑀬𑀺𑀦𑁄𑀧𑀺 𑀅𑀤𑀺𑀦𑁆𑀦𑀸𑀤𑀸𑀦𑀸 𑀧𑀝𑀺𑀯𑀺𑀭𑀢𑀸𑀧𑀺…𑀧𑁂…  𑀓𑀸𑀫𑁂𑀲𑀼 𑀫𑀺𑀘𑁆𑀙𑀸𑀘𑀸𑀭𑀺𑀦𑁄𑀧𑀺 𑀓𑀸𑀫𑁂𑀲𑀼𑀫𑀺𑀘𑁆𑀙𑀸𑀘𑀸𑀭𑀸 𑀧𑀝𑀺𑀯𑀺𑀭𑀢𑀸𑀧𑀺…  𑀫𑀼𑀲𑀸𑀯𑀸𑀤𑀺𑀦𑁄𑀧𑀺 𑀫𑀼𑀲𑀸𑀯𑀸𑀤𑀸 𑀧𑀝𑀺𑀯𑀺𑀭𑀢𑀸𑀧𑀺…  𑀧𑀺𑀲𑀼𑀡𑀯𑀸𑀘𑀺𑀦𑁄𑀧𑀺 𑀧𑀺𑀲𑀼𑀡𑀸𑀬 𑀯𑀸𑀘𑀸𑀬 𑀧𑀝𑀺𑀯𑀺𑀭𑀢𑀸𑀧𑀺…  𑀨𑀭𑀼𑀲𑀯𑀸𑀘𑀺𑀦𑁄𑀧𑀺 𑀨𑀭𑀼𑀲𑀸𑀬 𑀯𑀸𑀘𑀸𑀬 𑀧𑀝𑀺𑀯𑀺𑀭𑀢𑀸𑀧𑀺…  𑀲𑀫𑁆𑀨𑀧𑁆𑀧𑀮𑀸𑀧𑀺𑀦𑁄𑀧𑀺 𑀲𑀫𑁆𑀨𑀧𑁆𑀧𑀮𑀸𑀧𑀸 𑀧𑀝𑀺𑀯𑀺𑀭𑀢𑀸𑀧𑀺…  𑀅𑀪𑀺𑀚𑁆𑀛𑀸𑀮𑀼𑀦𑁄𑀧𑀺 𑀅𑀦𑀪𑀺𑀚𑁆𑀛𑀸𑀮𑀼𑀦𑁄𑀧𑀺…  𑀩𑁆𑀬𑀸𑀧𑀦𑁆𑀦𑀘𑀺𑀢𑁆𑀢𑀸𑀧𑀺 𑀅𑀩𑁆𑀬𑀸𑀧𑀦𑁆𑀦𑀘𑀺𑀢𑁆𑀢𑀸𑀧𑀺…  𑀫𑀺𑀘𑁆𑀙𑀸𑀤𑀺𑀝𑁆𑀞𑀺𑀓𑀸𑀧𑀺 𑀲𑀫𑁆𑀫𑀸𑀤𑀺𑀝𑁆𑀞𑀺𑀓𑀸𑀧𑀺… 𑁇 𑀬𑁂 𑀢𑀢𑁆𑀣 𑀫𑀺𑀘𑁆𑀙𑀸𑀤𑀺𑀝𑁆𑀞𑀺𑀓𑀸, 𑀢𑁂𑀲𑀜𑁆𑀜𑁂𑀯 𑀢𑁂𑀦𑁇 𑀬𑁂 𑀢𑀢𑁆𑀣 𑀲𑀫𑁆𑀫𑀸𑀤𑀺𑀝𑁆𑀞𑀺𑀓𑀸, 𑀢𑁂 𑀆𑀭𑀩𑁆𑀪 𑀬𑀚𑀢𑀁 𑀪𑀯𑀁, 𑀲𑀚𑁆𑀚𑀢𑀁 𑀪𑀯𑀁, 𑀫𑁄𑀤𑀢𑀁 𑀪𑀯𑀁, 𑀘𑀺𑀢𑁆𑀢𑀫𑁂𑀯 𑀪𑀯𑀁 𑀅𑀦𑁆𑀢𑀭𑀁 𑀧𑀲𑀸𑀤𑁂𑀢𑀽’𑀢𑀺𑁇 𑀇𑀫𑁂𑀳𑀺 𑀔𑁄, 𑀩𑁆𑀭𑀸𑀳𑁆𑀫𑀡, 𑀧𑀼𑀭𑁄𑀳𑀺𑀢𑁄 𑀩𑁆𑀭𑀸𑀳𑁆𑀫𑀡𑁄 𑀭𑀜𑁆𑀜𑁄 𑀫𑀳𑀸𑀯𑀺𑀚𑀺𑀢𑀲𑁆𑀲 𑀧𑀼𑀩𑁆𑀩𑁂𑀯 𑀬𑀜𑁆𑀜𑀸 𑀤𑀲𑀳𑀸𑀓𑀸𑀭𑁂𑀳𑀺 𑀧𑀝𑀺𑀕𑁆𑀕𑀸𑀳𑀓𑁂𑀲𑀼 𑀯𑀺𑀧𑁆𑀧𑀝𑀺𑀲𑀸𑀭𑀁 𑀧𑀝𑀺𑀯𑀺𑀦𑁂𑀲𑀺𑁇

[Go to previous page (5.4.4 Tissovidhā)](5.4.4.md) / [Go to parent page (5.4 Mahāvijitarājayaññakathā)](../5.4.md) / [Go to next page (5.4.6 Soḷasākāra)](5.4.6.md)


