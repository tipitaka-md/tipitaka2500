
[Home](/) / [6D Sīlakkhandhavaggapāḷi](../../../6D.md) / [9 Poṭṭhapādasutta](../../9.md) / [9.1 Poṭṭhapādaparibbājakavatthu](../9.1.md)

# 𑁯𑁇𑁧𑁇𑁧 𑀅𑀪𑀺𑀲𑀜𑁆𑀜𑀸𑀦𑀺𑀭𑁄𑀥𑀓𑀣𑀸

### 𑀧𑁄𑀝𑁆𑀞𑀧𑀸𑀤𑀲𑀼𑀢𑁆𑀢

### 𑀧𑁄𑀝𑁆𑀞𑀧𑀸𑀤𑀧𑀭𑀺𑀩𑁆𑀩𑀸𑀚𑀓𑀯𑀢𑁆𑀣𑀼

### 𑀅𑀪𑀺𑀲𑀜𑁆𑀜𑀸𑀦𑀺𑀭𑁄𑀥𑀓𑀣𑀸

(411.)

691\. 𑀏𑀯𑀁 𑀯𑀼𑀢𑁆𑀢𑁂, 𑀧𑁄𑀝𑁆𑀞𑀧𑀸𑀤𑁄 𑀧𑀭𑀺𑀩𑁆𑀩𑀸𑀚𑀓𑁄 𑀪𑀕𑀯𑀦𑁆𑀢𑀁 𑀏𑀢𑀤𑀯𑁄𑀘—  “𑀢𑀺𑀝𑁆𑀞𑀢𑁂𑀲𑀸, 𑀪𑀦𑁆𑀢𑁂, 𑀓𑀣𑀸, 𑀬𑀸𑀬 𑀫𑀬𑀁 𑀏𑀢𑀭𑀳𑀺 𑀓𑀣𑀸𑀬 𑀲𑀦𑁆𑀦𑀺𑀲𑀺𑀦𑁆𑀦𑀸𑁇 𑀦𑁂𑀲𑀸, 𑀪𑀦𑁆𑀢𑁂, 𑀓𑀣𑀸 𑀪𑀕𑀯𑀢𑁄 𑀤𑀼𑀮𑁆𑀮𑀪𑀸 𑀪𑀯𑀺𑀲𑁆𑀲𑀢𑀺 𑀧𑀘𑁆𑀙𑀸𑀧𑀺 𑀲𑀯𑀦𑀸𑀬𑁇 𑀧𑀼𑀭𑀺𑀫𑀸𑀦𑀺, 𑀪𑀦𑁆𑀢𑁂, 𑀤𑀺𑀯𑀲𑀸𑀦𑀺 𑀧𑀼𑀭𑀺𑀫𑀢𑀭𑀸𑀦𑀺, 𑀦𑀸𑀦𑀸𑀢𑀺𑀢𑁆𑀣𑀺𑀬𑀸𑀦𑀁 𑀲𑀫𑀡𑀩𑁆𑀭𑀸𑀳𑁆𑀫𑀡𑀸𑀦𑀁 𑀓𑁄𑀢𑀽𑀳𑀮𑀲𑀸𑀮𑀸𑀬 𑀲𑀦𑁆𑀦𑀺𑀲𑀺𑀦𑁆𑀦𑀸𑀦𑀁 𑀲𑀦𑁆𑀦𑀺𑀧𑀢𑀺𑀢𑀸𑀦𑀁 𑀅𑀪𑀺𑀲𑀜𑁆𑀜𑀸𑀦𑀺𑀭𑁄𑀥𑁂 𑀓𑀣𑀸 𑀉𑀤𑀧𑀸𑀤𑀺—  ‘𑀓𑀣𑀁 𑀦𑀼 𑀔𑁄, 𑀪𑁄, 𑀅𑀪𑀺𑀲𑀜𑁆𑀜𑀸𑀦𑀺𑀭𑁄𑀥𑁄 𑀳𑁄𑀢𑀻’𑀢𑀺? 𑀢𑀢𑁆𑀭𑁂𑀓𑀘𑁆𑀘𑁂 𑀏𑀯𑀫𑀸𑀳𑀁𑀲𑀼—  ‘𑀅𑀳𑁂𑀢𑀽 𑀅𑀧𑁆𑀧𑀘𑁆𑀘𑀬𑀸 𑀧𑀼𑀭𑀺𑀲𑀲𑁆𑀲 𑀲𑀜𑁆𑀜𑀸 𑀉𑀧𑁆𑀧𑀚𑁆𑀚𑀦𑁆𑀢𑀺𑀧𑀺 𑀦𑀺𑀭𑀼𑀚𑁆𑀛𑀦𑁆𑀢𑀺𑀧𑀺𑁇 𑀬𑀲𑁆𑀫𑀺𑀁 𑀲𑀫𑀬𑁂 𑀉𑀧𑁆𑀧𑀚𑁆𑀚𑀦𑁆𑀢𑀺, 𑀲𑀜𑁆𑀜𑀻 𑀢𑀲𑁆𑀫𑀺𑀁 𑀲𑀫𑀬𑁂 𑀳𑁄𑀢𑀺𑁇 𑀬𑀲𑁆𑀫𑀺𑀁 𑀲𑀫𑀬𑁂 𑀦𑀺𑀭𑀼𑀚𑁆𑀛𑀦𑁆𑀢𑀺, 𑀅𑀲𑀜𑁆𑀜𑀻 𑀢𑀲𑁆𑀫𑀺𑀁 𑀲𑀫𑀬𑁂 𑀳𑁄𑀢𑀻’𑀢𑀺𑁇 𑀇𑀢𑁆𑀣𑁂𑀓𑁂 𑀅𑀪𑀺𑀲𑀜𑁆𑀜𑀸𑀦𑀺𑀭𑁄𑀥𑀁 𑀧𑀜𑁆𑀜𑀧𑁂𑀦𑁆𑀢𑀺𑁇 (𑁧)

692\. 𑀢𑀫𑀜𑁆𑀜𑁄 𑀏𑀯𑀫𑀸𑀳—  ‘𑀦 𑀔𑁄 𑀧𑀦 𑀫𑁂𑀢𑀁, 𑀪𑁄, 𑀏𑀯𑀁 𑀪𑀯𑀺𑀲𑁆𑀲𑀢𑀺𑁇 𑀲𑀜𑁆𑀜𑀸 𑀳𑀺, 𑀪𑁄, 𑀧𑀼𑀭𑀺𑀲𑀲𑁆𑀲 𑀅𑀢𑁆𑀢𑀸𑁇 𑀲𑀸 𑀘 𑀔𑁄 𑀉𑀧𑁂𑀢𑀺𑀧𑀺 𑀅𑀧𑁂𑀢𑀺𑀧𑀺𑁇 𑀬𑀲𑁆𑀫𑀺𑀁 𑀲𑀫𑀬𑁂 𑀉𑀧𑁂𑀢𑀺, 𑀲𑀜𑁆𑀜𑀻 𑀢𑀲𑁆𑀫𑀺𑀁 𑀲𑀫𑀬𑁂 𑀳𑁄𑀢𑀺𑁇 𑀬𑀲𑁆𑀫𑀺𑀁 𑀲𑀫𑀬𑁂 𑀅𑀧𑁂𑀢𑀺, 𑀅𑀲𑀜𑁆𑀜𑀻 𑀢𑀲𑁆𑀫𑀺𑀁 𑀲𑀫𑀬𑁂 𑀳𑁄𑀢𑀻’𑀢𑀺𑁇 𑀇𑀢𑁆𑀣𑁂𑀓𑁂 𑀅𑀪𑀺𑀲𑀜𑁆𑀜𑀸𑀦𑀺𑀭𑁄𑀥𑀁 𑀧𑀜𑁆𑀜𑀧𑁂𑀦𑁆𑀢𑀺𑁇 (𑁨)

693\. 𑀢𑀫𑀜𑁆𑀜𑁄 𑀏𑀯𑀫𑀸𑀳—  ‘𑀦 𑀔𑁄 𑀧𑀦 𑀫𑁂𑀢𑀁, 𑀪𑁄, 𑀏𑀯𑀁 𑀪𑀯𑀺𑀲𑁆𑀲𑀢𑀺𑁇 𑀲𑀦𑁆𑀢𑀺 𑀳𑀺, 𑀪𑁄, 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 𑀫𑀳𑀺𑀤𑁆𑀥𑀺𑀓𑀸 𑀫𑀳𑀸𑀦𑀼𑀪𑀸𑀯𑀸𑁇 𑀢𑁂 𑀇𑀫𑀲𑁆𑀲 𑀧𑀼𑀭𑀺𑀲𑀲𑁆𑀲 𑀲𑀜𑁆𑀜𑀁 𑀉𑀧𑀓𑀟𑁆𑀠𑀦𑁆𑀢𑀺𑀧𑀺 𑀅𑀧𑀓𑀟𑁆𑀠𑀦𑁆𑀢𑀺𑀧𑀺𑁇 𑀬𑀲𑁆𑀫𑀺𑀁 𑀲𑀫𑀬𑁂 𑀉𑀧𑀓𑀟𑁆𑀠𑀦𑁆𑀢𑀺, 𑀲𑀜𑁆𑀜𑀻 𑀢𑀲𑁆𑀫𑀺𑀁 𑀲𑀫𑀬𑁂 𑀳𑁄𑀢𑀺𑁇 𑀬𑀲𑁆𑀫𑀺𑀁 𑀲𑀫𑀬𑁂 𑀅𑀧𑀓𑀟𑁆𑀠𑀦𑁆𑀢𑀺, 𑀅𑀲𑀜𑁆𑀜𑀻 𑀢𑀲𑁆𑀫𑀺𑀁 𑀲𑀫𑀬𑁂 𑀳𑁄𑀢𑀻’𑀢𑀺𑁇 𑀇𑀢𑁆𑀣𑁂𑀓𑁂 𑀅𑀪𑀺𑀲𑀜𑁆𑀜𑀸𑀦𑀺𑀭𑁄𑀥𑀁 𑀧𑀜𑁆𑀜𑀧𑁂𑀦𑁆𑀢𑀺𑁇 (𑁩)

694\. 𑀢𑀫𑀜𑁆𑀜𑁄 𑀏𑀯𑀫𑀸𑀳—  ‘𑀦 𑀔𑁄 𑀧𑀦 𑀫𑁂𑀢𑀁, 𑀪𑁄, 𑀏𑀯𑀁 𑀪𑀯𑀺𑀲𑁆𑀲𑀢𑀺𑁇 𑀲𑀦𑁆𑀢𑀺 𑀳𑀺, 𑀪𑁄, 𑀤𑁂𑀯𑀢𑀸 𑀫𑀳𑀺𑀤𑁆𑀥𑀺𑀓𑀸 𑀫𑀳𑀸𑀦𑀼𑀪𑀸𑀯𑀸𑁇 𑀢𑀸 𑀇𑀫𑀲𑁆𑀲 𑀧𑀼𑀭𑀺𑀲𑀲𑁆𑀲 𑀲𑀜𑁆𑀜𑀁 𑀉𑀧𑀓𑀟𑁆𑀠𑀦𑁆𑀢𑀺𑀧𑀺 𑀅𑀧𑀓𑀟𑁆𑀠𑀦𑁆𑀢𑀺𑀧𑀺𑁇 𑀬𑀲𑁆𑀫𑀺𑀁 𑀲𑀫𑀬𑁂 𑀉𑀧𑀓𑀟𑁆𑀠𑀦𑁆𑀢𑀺, 𑀲𑀜𑁆𑀜𑀻 𑀢𑀲𑁆𑀫𑀺𑀁 𑀲𑀫𑀬𑁂 𑀳𑁄𑀢𑀺𑁇 𑀬𑀲𑁆𑀫𑀺𑀁 𑀲𑀫𑀬𑁂 𑀅𑀧𑀓𑀟𑁆𑀠𑀦𑁆𑀢𑀺, 𑀅𑀲𑀜𑁆𑀜𑀻 𑀢𑀲𑁆𑀫𑀺𑀁 𑀲𑀫𑀬𑁂 𑀳𑁄𑀢𑀻’𑀢𑀺𑁇 𑀇𑀢𑁆𑀣𑁂𑀓𑁂 𑀅𑀪𑀺𑀲𑀜𑁆𑀜𑀸𑀦𑀺𑀭𑁄𑀥𑀁 𑀧𑀜𑁆𑀜𑀧𑁂𑀦𑁆𑀢𑀺𑁇 (𑁪)

695\. 𑀢𑀲𑁆𑀲 𑀫𑀬𑁆𑀳𑀁, 𑀪𑀦𑁆𑀢𑁂, 𑀪𑀕𑀯𑀦𑁆𑀢𑀁𑀬𑁂𑀯 𑀆𑀭𑀩𑁆𑀪 𑀲𑀢𑀺 𑀉𑀤𑀧𑀸𑀤𑀺—  ‘𑀅𑀳𑁄 𑀦𑀽𑀦 𑀪𑀕𑀯𑀸, 𑀅𑀳𑁄 𑀦𑀽𑀦 𑀲𑀼𑀕𑀢𑁄, 𑀬𑁄 𑀇𑀫𑁂𑀲𑀁 𑀥𑀫𑁆𑀫𑀸𑀦𑀁 𑀲𑀼𑀓𑀼𑀲𑀮𑁄’𑀢𑀺𑁇 𑀪𑀕𑀯𑀸, 𑀪𑀦𑁆𑀢𑁂, 𑀓𑀼𑀲𑀮𑁄, 𑀪𑀕𑀯𑀸 𑀧𑀓𑀢𑀜𑁆𑀜𑀽 𑀅𑀪𑀺𑀲𑀜𑁆𑀜𑀸𑀦𑀺𑀭𑁄𑀥𑀲𑁆𑀲𑁇 𑀓𑀣𑀁 𑀦𑀼 𑀔𑁄, 𑀪𑀦𑁆𑀢𑁂, 𑀅𑀪𑀺𑀲𑀜𑁆𑀜𑀸𑀦𑀺𑀭𑁄𑀥𑁄 𑀳𑁄𑀢𑀻”𑀢𑀺?

[Go to previous page (9.1 Poṭṭhapādaparibbājakavatthu)](../9.1.md) / [Go to parent page (9.1 Poṭṭhapādaparibbājakavatthu)](../9.1.md) / [Go to next page (9.1.2 Sahetukasaññuppādanirodhakathā)](9.1.2.md)


