
[Home](/) / [6D Sīlakkhandhavaggapāḷi](../../../6D.md) / [9 Poṭṭhapādasutta](../../9.md) / [9.1 Poṭṭhapādaparibbājakavatthu](../9.1.md)

# 𑁯𑁇𑁧𑁇𑁨 𑀲𑀳𑁂𑀢𑀼𑀓𑀲𑀜𑁆𑀜𑀼𑀧𑁆𑀧𑀸𑀤𑀦𑀺𑀭𑁄𑀥𑀓𑀣𑀸

* 𑀧𑁄𑀝𑁆𑀞𑀧𑀸𑀤𑀲𑀼𑀢𑁆𑀢

* 𑀧𑁄𑀝𑁆𑀞𑀧𑀸𑀤𑀧𑀭𑀺𑀩𑁆𑀩𑀸𑀚𑀓𑀯𑀢𑁆𑀣𑀼

* 𑀲𑀳𑁂𑀢𑀼𑀓𑀲𑀜𑁆𑀜𑀼𑀧𑁆𑀧𑀸𑀤𑀦𑀺𑀭𑁄𑀥𑀓𑀣𑀸

(412.)

696\. “𑀢𑀢𑁆𑀭, 𑀧𑁄𑀝𑁆𑀞𑀧𑀸𑀤, 𑀬𑁂 𑀢𑁂 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 𑀏𑀯𑀫𑀸𑀳𑀁𑀲𑀼—  ‘𑀅𑀳𑁂𑀢𑀽 𑀅𑀧𑁆𑀧𑀘𑁆𑀘𑀬𑀸 𑀧𑀼𑀭𑀺𑀲𑀲𑁆𑀲 𑀲𑀜𑁆𑀜𑀸 𑀉𑀧𑁆𑀧𑀚𑁆𑀚𑀦𑁆𑀢𑀺𑀧𑀺 𑀦𑀺𑀭𑀼𑀚𑁆𑀛𑀦𑁆𑀢𑀺𑀧𑀻’𑀢𑀺, 𑀆𑀤𑀺𑀢𑁄𑀯 𑀢𑁂𑀲𑀁 𑀅𑀧𑀭𑀤𑁆𑀥𑀁𑁇 𑀢𑀁 𑀓𑀺𑀲𑁆𑀲 𑀳𑁂𑀢𑀼? 𑀲𑀳𑁂𑀢𑀽 𑀳𑀺, 𑀧𑁄𑀝𑁆𑀞𑀧𑀸𑀤, 𑀲𑀧𑁆𑀧𑀘𑁆𑀘𑀬𑀸 𑀧𑀼𑀭𑀺𑀲𑀲𑁆𑀲 𑀲𑀜𑁆𑀜𑀸 𑀉𑀧𑁆𑀧𑀚𑁆𑀚𑀦𑁆𑀢𑀺𑀧𑀺 𑀦𑀺𑀭𑀼𑀚𑁆𑀛𑀦𑁆𑀢𑀺𑀧𑀺𑁇 𑀲𑀺𑀓𑁆𑀔𑀸 𑀏𑀓𑀸 𑀲𑀜𑁆𑀜𑀸 𑀉𑀧𑁆𑀧𑀚𑁆𑀚𑀢𑀺, 𑀲𑀺𑀓𑁆𑀔𑀸 𑀏𑀓𑀸 𑀲𑀜𑁆𑀜𑀸 𑀦𑀺𑀭𑀼𑀚𑁆𑀛𑀢𑀺𑁇

(413.)

697\. 𑀓𑀸 𑀘 𑀲𑀺𑀓𑁆𑀔𑀸”𑀢𑀺? 𑀪𑀕𑀯𑀸 𑀅𑀯𑁄𑀘𑁇 “𑀇𑀥, 𑀧𑁄𑀝𑁆𑀞𑀧𑀸𑀤, 𑀢𑀣𑀸𑀕𑀢𑁄 𑀮𑁄𑀓𑁂 𑀉𑀧𑁆𑀧𑀚𑁆𑀚𑀢𑀺 𑀅𑀭𑀳𑀁, 𑀲𑀫𑁆𑀫𑀸𑀲𑀫𑁆𑀩𑀼𑀤𑁆𑀥𑁄…𑀧𑁂…  𑀏𑀯𑀁 𑀔𑁄, 𑀧𑁄𑀝𑁆𑀞𑀧𑀸𑀤, 𑀪𑀺𑀓𑁆𑀔𑀼 𑀲𑀻𑀮𑀲𑀫𑁆𑀧𑀦𑁆𑀦𑁄 𑀳𑁄𑀢𑀺…𑀧𑁂…  𑀢𑀲𑁆𑀲𑀺𑀫𑁂 𑀧𑀜𑁆𑀘𑀦𑀻𑀯𑀭𑀡𑁂 𑀧𑀳𑀻𑀦𑁂 𑀅𑀢𑁆𑀢𑀦𑀺 𑀲𑀫𑀦𑀼𑀧𑀲𑁆𑀲𑀢𑁄 𑀧𑀸𑀫𑁄𑀚𑁆𑀚𑀁 𑀚𑀸𑀬𑀢𑀺, 𑀧𑀫𑀼𑀤𑀺𑀢𑀲𑁆𑀲 𑀧𑀻𑀢𑀺 𑀚𑀸𑀬𑀢𑀺, 𑀧𑀻𑀢𑀺𑀫𑀦𑀲𑁆𑀲 𑀓𑀸𑀬𑁄 𑀧𑀲𑁆𑀲𑀫𑁆𑀪𑀢𑀺, 𑀧𑀲𑁆𑀲𑀤𑁆𑀥𑀓𑀸𑀬𑁄 𑀲𑀼𑀔𑀁 𑀯𑁂𑀤𑁂𑀢𑀺, 𑀲𑀼𑀔𑀺𑀦𑁄 𑀘𑀺𑀢𑁆𑀢𑀁 𑀲𑀫𑀸𑀥𑀺𑀬𑀢𑀺𑁇 𑀲𑁄 𑀯𑀺𑀯𑀺𑀘𑁆𑀘𑁂𑀯 𑀓𑀸𑀫𑁂𑀳𑀺, 𑀯𑀺𑀯𑀺𑀘𑁆𑀘 𑀅𑀓𑀼𑀲𑀮𑁂𑀳𑀺 𑀥𑀫𑁆𑀫𑁂𑀳𑀺, 𑀲𑀯𑀺𑀢𑀓𑁆𑀓𑀁 𑀲𑀯𑀺𑀘𑀸𑀭𑀁 𑀯𑀺𑀯𑁂𑀓𑀚𑀁 𑀧𑀻𑀢𑀺𑀲𑀼𑀔𑀁 𑀧𑀞𑀫𑀁 𑀛𑀸𑀦𑀁 𑀉𑀧𑀲𑀫𑁆𑀧𑀚𑁆𑀚 𑀯𑀺𑀳𑀭𑀢𑀺𑁇 𑀢𑀲𑁆𑀲 𑀬𑀸 𑀧𑀼𑀭𑀺𑀫𑀸 𑀓𑀸𑀫𑀲𑀜𑁆𑀜𑀸, 𑀲𑀸 𑀦𑀺𑀭𑀼𑀚𑁆𑀛𑀢𑀺𑁇 𑀯𑀺𑀯𑁂𑀓𑀚𑀧𑀻𑀢𑀺𑀲𑀼𑀔𑀲𑀼𑀔𑀼𑀫𑀲𑀘𑁆𑀘𑀲𑀜𑁆𑀜𑀸 𑀢𑀲𑁆𑀫𑀺𑀁 𑀲𑀫𑀬𑁂 𑀳𑁄𑀢𑀺, 𑀯𑀺𑀯𑁂𑀓𑀚𑀧𑀻𑀢𑀺𑀲𑀼𑀔𑀲𑀼𑀔𑀼𑀫𑀲𑀘𑁆𑀘𑀲𑀜𑁆𑀜𑀻𑀬𑁂𑀯 𑀢𑀲𑁆𑀫𑀺𑀁 𑀲𑀫𑀬𑁂 𑀳𑁄𑀢𑀺𑁇 𑀏𑀯𑀫𑁆𑀧𑀺 𑀲𑀺𑀓𑁆𑀔𑀸 𑀏𑀓𑀸 𑀲𑀜𑁆𑀜𑀸 𑀉𑀧𑁆𑀧𑀚𑁆𑀚𑀢𑀺, 𑀲𑀺𑀓𑁆𑀔𑀸 𑀏𑀓𑀸 𑀲𑀜𑁆𑀜𑀸 𑀦𑀺𑀭𑀼𑀚𑁆𑀛𑀢𑀺𑁇 𑀅𑀬𑀁 𑀲𑀺𑀓𑁆𑀔𑀸”𑀢𑀺 𑀪𑀕𑀯𑀸 𑀅𑀯𑁄𑀘𑁇

698\. “𑀧𑀼𑀦 𑀘𑀧𑀭𑀁, 𑀧𑁄𑀝𑁆𑀞𑀧𑀸𑀤, 𑀪𑀺𑀓𑁆𑀔𑀼 𑀯𑀺𑀢𑀓𑁆𑀓𑀯𑀺𑀘𑀸𑀭𑀸𑀦𑀁 𑀯𑀽𑀧𑀲𑀫𑀸 𑀅𑀚𑁆𑀛𑀢𑁆𑀢𑀁 𑀲𑀫𑁆𑀧𑀲𑀸𑀤𑀦𑀁 𑀘𑁂𑀢𑀲𑁄 𑀏𑀓𑁄𑀤𑀺𑀪𑀸𑀯𑀁 𑀅𑀯𑀺𑀢𑀓𑁆𑀓𑀁 𑀅𑀯𑀺𑀘𑀸𑀭𑀁 𑀲𑀫𑀸𑀥𑀺𑀚𑀁 𑀧𑀻𑀢𑀺𑀲𑀼𑀔𑀁 𑀤𑀼𑀢𑀺𑀬𑀁 𑀛𑀸𑀦𑀁 𑀉𑀧𑀲𑀫𑁆𑀧𑀚𑁆𑀚 𑀯𑀺𑀳𑀭𑀢𑀺𑁇 𑀢𑀲𑁆𑀲 𑀬𑀸 𑀧𑀼𑀭𑀺𑀫𑀸 𑀯𑀺𑀯𑁂𑀓𑀚𑀧𑀻𑀢𑀺𑀲𑀼𑀔𑀲𑀼𑀔𑀼𑀫𑀲𑀘𑁆𑀘𑀲𑀜𑁆𑀜𑀸, 𑀲𑀸 𑀦𑀺𑀭𑀼𑀚𑁆𑀛𑀢𑀺𑁇 𑀲𑀫𑀸𑀥𑀺𑀚𑀧𑀻𑀢𑀺𑀲𑀼𑀔𑀲𑀼𑀔𑀼𑀫𑀲𑀘𑁆𑀘𑀲𑀜𑁆𑀜𑀸 𑀢𑀲𑁆𑀫𑀺𑀁 𑀲𑀫𑀬𑁂 𑀳𑁄𑀢𑀺, 𑀲𑀫𑀸𑀥𑀺𑀚𑀧𑀻𑀢𑀺𑀲𑀼𑀔𑀲𑀼𑀔𑀼𑀫𑀲𑀘𑁆𑀘𑀲𑀜𑁆𑀜𑀻𑀬𑁂𑀯 𑀢𑀲𑁆𑀫𑀺𑀁 𑀲𑀫𑀬𑁂 𑀳𑁄𑀢𑀺𑁇 𑀏𑀯𑀫𑁆𑀧𑀺 𑀲𑀺𑀓𑁆𑀔𑀸 𑀏𑀓𑀸 𑀲𑀜𑁆𑀜𑀸 𑀉𑀧𑁆𑀧𑀚𑁆𑀚𑀢𑀺, 𑀲𑀺𑀓𑁆𑀔𑀸 𑀏𑀓𑀸 𑀲𑀜𑁆𑀜𑀸 𑀦𑀺𑀭𑀼𑀚𑁆𑀛𑀢𑀺𑁇 𑀅𑀬𑀫𑁆𑀧𑀺 𑀲𑀺𑀓𑁆𑀔𑀸”𑀢𑀺 𑀪𑀕𑀯𑀸 𑀅𑀯𑁄𑀘𑁇

699\. “𑀧𑀼𑀦 𑀘𑀧𑀭𑀁, 𑀧𑁄𑀝𑁆𑀞𑀧𑀸𑀤, 𑀪𑀺𑀓𑁆𑀔𑀼 𑀧𑀻𑀢𑀺𑀬𑀸 𑀘 𑀯𑀺𑀭𑀸𑀕𑀸 𑀉𑀧𑁂𑀓𑁆𑀔𑀓𑁄 𑀘 𑀯𑀺𑀳𑀭𑀢𑀺 𑀲𑀢𑁄 𑀘 𑀲𑀫𑁆𑀧𑀚𑀸𑀦𑁄, 𑀲𑀼𑀔𑀜𑁆𑀘 𑀓𑀸𑀬𑁂𑀦 𑀧𑀝𑀺𑀲𑀁𑀯𑁂𑀤𑁂𑀢𑀺, 𑀬𑀁 𑀢𑀁 𑀅𑀭𑀺𑀬𑀸 𑀆𑀘𑀺𑀓𑁆𑀔𑀦𑁆𑀢𑀺—  ‘𑀉𑀧𑁂𑀓𑁆𑀔𑀓𑁄 𑀲𑀢𑀺𑀫𑀸 𑀲𑀼𑀔𑀯𑀺𑀳𑀸𑀭𑀻’𑀢𑀺, 𑀢𑀢𑀺𑀬𑀁 𑀛𑀸𑀦𑀁 𑀉𑀧𑀲𑀫𑁆𑀧𑀚𑁆𑀚 𑀯𑀺𑀳𑀭𑀢𑀺𑁇 𑀢𑀲𑁆𑀲 𑀬𑀸 𑀧𑀼𑀭𑀺𑀫𑀸 𑀲𑀫𑀸𑀥𑀺𑀚𑀧𑀻𑀢𑀺𑀲𑀼𑀔𑀲𑀼𑀔𑀼𑀫𑀲𑀘𑁆𑀘𑀲𑀜𑁆𑀜𑀸, 𑀲𑀸 𑀦𑀺𑀭𑀼𑀚𑁆𑀛𑀢𑀺𑁇 𑀉𑀧𑁂𑀓𑁆𑀔𑀸𑀲𑀼𑀔𑀲𑀼𑀔𑀼𑀫𑀲𑀘𑁆𑀘𑀲𑀜𑁆𑀜𑀸 𑀢𑀲𑁆𑀫𑀺𑀁 𑀲𑀫𑀬𑁂 𑀳𑁄𑀢𑀺, 𑀉𑀧𑁂𑀓𑁆𑀔𑀸𑀲𑀼𑀔𑀲𑀼𑀔𑀼𑀫𑀲𑀘𑁆𑀘𑀲𑀜𑁆𑀜𑀻𑀬𑁂𑀯 𑀢𑀲𑁆𑀫𑀺𑀁 𑀲𑀫𑀬𑁂 𑀳𑁄𑀢𑀺𑁇 𑀏𑀯𑀫𑁆𑀧𑀺 𑀲𑀺𑀓𑁆𑀔𑀸 𑀏𑀓𑀸 𑀲𑀜𑁆𑀜𑀸 𑀉𑀧𑁆𑀧𑀚𑁆𑀚𑀢𑀺, 𑀲𑀺𑀓𑁆𑀔𑀸 𑀏𑀓𑀸 𑀲𑀜𑁆𑀜𑀸 𑀦𑀺𑀭𑀼𑀚𑁆𑀛𑀢𑀺𑁇 𑀅𑀬𑀫𑁆𑀧𑀺 𑀲𑀺𑀓𑁆𑀔𑀸”𑀢𑀺 𑀪𑀕𑀯𑀸 𑀅𑀯𑁄𑀘𑁇

700\. “𑀧𑀼𑀦 𑀘𑀧𑀭𑀁, 𑀧𑁄𑀝𑁆𑀞𑀧𑀸𑀤, 𑀪𑀺𑀓𑁆𑀔𑀼 𑀲𑀼𑀔𑀲𑁆𑀲 𑀘 𑀧𑀳𑀸𑀦𑀸 𑀤𑀼𑀓𑁆𑀔𑀲𑁆𑀲 𑀘 𑀧𑀳𑀸𑀦𑀸 𑀧𑀼𑀩𑁆𑀩𑁂𑀯 𑀲𑁄𑀫𑀦𑀲𑁆𑀲𑀤𑁄𑀫𑀦𑀲𑁆𑀲𑀸𑀦𑀁 𑀅𑀢𑁆𑀣𑀗𑁆𑀕𑀫𑀸 𑀅𑀤𑀼𑀓𑁆𑀔𑀫𑀲𑀼𑀔𑀁 𑀉𑀧𑁂𑀓𑁆𑀔𑀸𑀲𑀢𑀺𑀧𑀸𑀭𑀺𑀲𑀼𑀤𑁆𑀥𑀺𑀁 𑀘𑀢𑀼𑀢𑁆𑀣𑀁 𑀛𑀸𑀦𑀁 𑀉𑀧𑀲𑀫𑁆𑀧𑀚𑁆𑀚 𑀯𑀺𑀳𑀭𑀢𑀺𑁇 𑀢𑀲𑁆𑀲 𑀬𑀸 𑀧𑀼𑀭𑀺𑀫𑀸 𑀉𑀧𑁂𑀓𑁆𑀔𑀸𑀲𑀼𑀔𑀲𑀼𑀔𑀼𑀫𑀲𑀘𑁆𑀘𑀲𑀜𑁆𑀜𑀸, 𑀲𑀸 𑀦𑀺𑀭𑀼𑀚𑁆𑀛𑀢𑀺𑁇 𑀅𑀤𑀼𑀓𑁆𑀔𑀫𑀲𑀼𑀔𑀲𑀼𑀔𑀼𑀫𑀲𑀘𑁆𑀘𑀲𑀜𑁆𑀜𑀸 𑀢𑀲𑁆𑀫𑀺𑀁 𑀲𑀫𑀬𑁂 𑀳𑁄𑀢𑀺, 𑀅𑀤𑀼𑀓𑁆𑀔𑀫𑀲𑀼𑀔𑀲𑀼𑀔𑀼𑀫𑀲𑀘𑁆𑀘𑀲𑀜𑁆𑀜𑀻𑀬𑁂𑀯 𑀢𑀲𑁆𑀫𑀺𑀁 𑀲𑀫𑀬𑁂 𑀳𑁄𑀢𑀺𑁇 𑀏𑀯𑀫𑁆𑀧𑀺 𑀲𑀺𑀓𑁆𑀔𑀸 𑀏𑀓𑀸 𑀲𑀜𑁆𑀜𑀸 𑀉𑀧𑁆𑀧𑀚𑁆𑀚𑀢𑀺, 𑀲𑀺𑀓𑁆𑀔𑀸 𑀏𑀓𑀸 𑀲𑀜𑁆𑀜𑀸 𑀦𑀺𑀭𑀼𑀚𑁆𑀛𑀢𑀺𑁇 𑀅𑀬𑀫𑁆𑀧𑀺 𑀲𑀺𑀓𑁆𑀔𑀸”𑀢𑀺 𑀪𑀕𑀯𑀸 𑀅𑀯𑁄𑀘𑁇

701\. “𑀧𑀼𑀦 𑀘𑀧𑀭𑀁, 𑀧𑁄𑀝𑁆𑀞𑀧𑀸𑀤, 𑀪𑀺𑀓𑁆𑀔𑀼 𑀲𑀩𑁆𑀩𑀲𑁄 𑀭𑀽𑀧𑀲𑀜𑁆𑀜𑀸𑀦𑀁 𑀲𑀫𑀢𑀺𑀓𑁆𑀓𑀫𑀸 𑀧𑀝𑀺𑀖𑀲𑀜𑁆𑀜𑀸𑀦𑀁 𑀅𑀢𑁆𑀣𑀗𑁆𑀕𑀫𑀸 𑀦𑀸𑀦𑀢𑁆𑀢𑀲𑀜𑁆𑀜𑀸𑀦𑀁 𑀅𑀫𑀦𑀲𑀺𑀓𑀸𑀭𑀸 ‘𑀅𑀦𑀦𑁆𑀢𑁄 𑀆𑀓𑀸𑀲𑁄’𑀢𑀺 𑀆𑀓𑀸𑀲𑀸𑀦𑀜𑁆𑀘𑀸𑀬𑀢𑀦𑀁 𑀉𑀧𑀲𑀫𑁆𑀧𑀚𑁆𑀚 𑀯𑀺𑀳𑀭𑀢𑀺𑁇 𑀢𑀲𑁆𑀲 𑀬𑀸 𑀧𑀼𑀭𑀺𑀫𑀸 𑀭𑀽𑀧𑀲𑀜𑁆𑀜𑀸, 𑀲𑀸 𑀦𑀺𑀭𑀼𑀚𑁆𑀛𑀢𑀺𑁇 𑀆𑀓𑀸𑀲𑀸𑀦𑀜𑁆𑀘𑀸𑀬𑀢𑀦𑀲𑀼𑀔𑀼𑀫𑀲𑀘𑁆𑀘𑀲𑀜𑁆𑀜𑀸 𑀢𑀲𑁆𑀫𑀺𑀁 𑀲𑀫𑀬𑁂 𑀳𑁄𑀢𑀺, 𑀆𑀓𑀸𑀲𑀸𑀦𑀜𑁆𑀘𑀸𑀬𑀢𑀦𑀲𑀼𑀔𑀼𑀫𑀲𑀘𑁆𑀘𑀲𑀜𑁆𑀜𑀻𑀬𑁂𑀯 𑀢𑀲𑁆𑀫𑀺𑀁 𑀲𑀫𑀬𑁂 𑀳𑁄𑀢𑀺𑁇 𑀏𑀯𑀫𑁆𑀧𑀺 𑀲𑀺𑀓𑁆𑀔𑀸 𑀏𑀓𑀸 𑀲𑀜𑁆𑀜𑀸 𑀉𑀧𑁆𑀧𑀚𑁆𑀚𑀢𑀺, 𑀲𑀺𑀓𑁆𑀔𑀸 𑀏𑀓𑀸 𑀲𑀜𑁆𑀜𑀸 𑀦𑀺𑀭𑀼𑀚𑁆𑀛𑀢𑀺𑁇 𑀅𑀬𑀫𑁆𑀧𑀺 𑀲𑀺𑀓𑁆𑀔𑀸”𑀢𑀺 𑀪𑀕𑀯𑀸 𑀅𑀯𑁄𑀘𑁇

702\. “𑀧𑀼𑀦 𑀘𑀧𑀭𑀁, 𑀧𑁄𑀝𑁆𑀞𑀧𑀸𑀤, 𑀪𑀺𑀓𑁆𑀔𑀼 𑀲𑀩𑁆𑀩𑀲𑁄 𑀆𑀓𑀸𑀲𑀸𑀦𑀜𑁆𑀘𑀸𑀬𑀢𑀦𑀁 𑀲𑀫𑀢𑀺𑀓𑁆𑀓𑀫𑁆𑀫 ‘𑀅𑀦𑀦𑁆𑀢𑀁 𑀯𑀺𑀜𑁆𑀜𑀸𑀡𑀦𑁆’𑀢𑀺 𑀯𑀺𑀜𑁆𑀜𑀸𑀡𑀜𑁆𑀘𑀸𑀬𑀢𑀦𑀁 𑀉𑀧𑀲𑀫𑁆𑀧𑀚𑁆𑀚 𑀯𑀺𑀳𑀭𑀢𑀺𑁇 𑀢𑀲𑁆𑀲 𑀬𑀸 𑀧𑀼𑀭𑀺𑀫𑀸 𑀆𑀓𑀸𑀲𑀸𑀦𑀜𑁆𑀘𑀸𑀬𑀢𑀦𑀲𑀼𑀔𑀼𑀫𑀲𑀘𑁆𑀘𑀲𑀜𑁆𑀜𑀸, 𑀲𑀸 𑀦𑀺𑀭𑀼𑀚𑁆𑀛𑀢𑀺𑁇 𑀯𑀺𑀜𑁆𑀜𑀸𑀡𑀜𑁆𑀘𑀸𑀬𑀢𑀦𑀲𑀼𑀔𑀼𑀫𑀲𑀘𑁆𑀘𑀲𑀜𑁆𑀜𑀸 𑀢𑀲𑁆𑀫𑀺𑀁 𑀲𑀫𑀬𑁂 𑀳𑁄𑀢𑀺, 𑀯𑀺𑀜𑁆𑀜𑀸𑀡𑀜𑁆𑀘𑀸𑀬𑀢𑀦𑀲𑀼𑀔𑀼𑀫𑀲𑀘𑁆𑀘𑀲𑀜𑁆𑀜𑀻𑀬𑁂𑀯 𑀢𑀲𑁆𑀫𑀺𑀁 𑀲𑀫𑀬𑁂 𑀳𑁄𑀢𑀺𑁇 𑀏𑀯𑀫𑁆𑀧𑀺 𑀲𑀺𑀓𑁆𑀔𑀸 𑀏𑀓𑀸 𑀲𑀜𑁆𑀜𑀸 𑀉𑀧𑁆𑀧𑀚𑁆𑀚𑀢𑀺, 𑀲𑀺𑀓𑁆𑀔𑀸 𑀏𑀓𑀸 𑀲𑀜𑁆𑀜𑀸 𑀦𑀺𑀭𑀼𑀚𑁆𑀛𑀢𑀺𑁇 𑀅𑀬𑀫𑁆𑀧𑀺 𑀲𑀺𑀓𑁆𑀔𑀸”𑀢𑀺 𑀪𑀕𑀯𑀸 𑀅𑀯𑁄𑀘𑁇

703\. “𑀧𑀼𑀦 𑀘𑀧𑀭𑀁, 𑀧𑁄𑀝𑁆𑀞𑀧𑀸𑀤, 𑀪𑀺𑀓𑁆𑀔𑀼 𑀲𑀩𑁆𑀩𑀲𑁄 𑀯𑀺𑀜𑁆𑀜𑀸𑀡𑀜𑁆𑀘𑀸𑀬𑀢𑀦𑀁 𑀲𑀫𑀢𑀺𑀓𑁆𑀓𑀫𑁆𑀫 ‘𑀦𑀢𑁆𑀣𑀺 𑀓𑀺𑀜𑁆𑀘𑀻’𑀢𑀺 𑀆𑀓𑀺𑀜𑁆𑀘𑀜𑁆𑀜𑀸𑀬𑀢𑀦𑀁 𑀉𑀧𑀲𑀫𑁆𑀧𑀚𑁆𑀚 𑀯𑀺𑀳𑀭𑀢𑀺𑁇 𑀢𑀲𑁆𑀲 𑀬𑀸 𑀧𑀼𑀭𑀺𑀫𑀸 𑀯𑀺𑀜𑁆𑀜𑀸𑀡𑀜𑁆𑀘𑀸𑀬𑀢𑀦𑀲𑀼𑀔𑀼𑀫𑀲𑀘𑁆𑀘𑀲𑀜𑁆𑀜𑀸, 𑀲𑀸 𑀦𑀺𑀭𑀼𑀚𑁆𑀛𑀢𑀺𑁇 𑀆𑀓𑀺𑀜𑁆𑀘𑀜𑁆𑀜𑀸𑀬𑀢𑀦𑀲𑀼𑀔𑀼𑀫𑀲𑀘𑁆𑀘𑀲𑀜𑁆𑀜𑀸 𑀢𑀲𑁆𑀫𑀺𑀁 𑀲𑀫𑀬𑁂 𑀳𑁄𑀢𑀺, 𑀆𑀓𑀺𑀜𑁆𑀘𑀜𑁆𑀜𑀸𑀬𑀢𑀦𑀲𑀼𑀔𑀼𑀫𑀲𑀘𑁆𑀘𑀲𑀜𑁆𑀜𑀻𑀬𑁂𑀯 𑀢𑀲𑁆𑀫𑀺𑀁 𑀲𑀫𑀬𑁂 𑀳𑁄𑀢𑀺𑁇 𑀏𑀯𑀫𑁆𑀧𑀺 𑀲𑀺𑀓𑁆𑀔𑀸 𑀏𑀓𑀸 𑀲𑀜𑁆𑀜𑀸 𑀉𑀧𑁆𑀧𑀚𑁆𑀚𑀢𑀺, 𑀲𑀺𑀓𑁆𑀔𑀸 𑀏𑀓𑀸 𑀲𑀜𑁆𑀜𑀸 𑀦𑀺𑀭𑀼𑀚𑁆𑀛𑀢𑀺𑁇 𑀅𑀬𑀫𑁆𑀧𑀺 𑀲𑀺𑀓𑁆𑀔𑀸”𑀢𑀺 𑀪𑀕𑀯𑀸 𑀅𑀯𑁄𑀘𑁇

(414.)

704\. “𑀬𑀢𑁄 𑀔𑁄, 𑀧𑁄𑀝𑁆𑀞𑀧𑀸𑀤, 𑀪𑀺𑀓𑁆𑀔𑀼 𑀇𑀥 𑀲𑀓𑀲𑀜𑁆𑀜𑀻 𑀳𑁄𑀢𑀺, 𑀲𑁄 𑀢𑀢𑁄 𑀅𑀫𑀼𑀢𑁆𑀭 𑀢𑀢𑁄 𑀅𑀫𑀼𑀢𑁆𑀭 𑀅𑀦𑀼𑀧𑀼𑀩𑁆𑀩𑁂𑀦 𑀲𑀜𑁆𑀜𑀕𑁆𑀕𑀁 𑀨𑀼𑀲𑀢𑀺𑁇 𑀢𑀲𑁆𑀲 𑀲𑀜𑁆𑀜𑀕𑁆𑀕𑁂 𑀞𑀺𑀢𑀲𑁆𑀲 𑀏𑀯𑀁 𑀳𑁄𑀢𑀺—  ‘𑀘𑁂𑀢𑀬𑀫𑀸𑀦𑀲𑁆𑀲 𑀫𑁂 𑀧𑀸𑀧𑀺𑀬𑁄, 𑀅𑀘𑁂𑀢𑀬𑀫𑀸𑀦𑀲𑁆𑀲 𑀫𑁂 𑀲𑁂𑀬𑁆𑀬𑁄𑁇 𑀅𑀳𑀜𑁆𑀘𑁂𑀯 𑀔𑁄 𑀧𑀦 𑀘𑁂𑀢𑁂𑀬𑁆𑀬𑀁, 𑀅𑀪𑀺𑀲𑀗𑁆𑀔𑀭𑁂𑀬𑁆𑀬𑀁, 𑀇𑀫𑀸 𑀘 𑀫𑁂 𑀲𑀜𑁆𑀜𑀸 𑀦𑀺𑀭𑀼𑀚𑁆𑀛𑁂𑀬𑁆𑀬𑀼𑀁, 𑀅𑀜𑁆𑀜𑀸 𑀘 𑀑𑀍𑀆𑀭𑀺𑀓𑀸 𑀲𑀜𑁆𑀜𑀸 𑀉𑀧𑁆𑀧𑀚𑁆𑀚𑁂𑀬𑁆𑀬𑀼𑀁; 𑀬𑀦𑁆𑀦𑀽𑀦𑀸𑀳𑀁 𑀦 𑀘𑁂𑀯 𑀘𑁂𑀢𑁂𑀬𑁆𑀬𑀁 𑀦 𑀘 𑀅𑀪𑀺𑀲𑀗𑁆𑀔𑀭𑁂𑀬𑁆𑀬𑀦𑁆’𑀢𑀺𑁇 𑀲𑁄 𑀦 𑀘𑁂𑀯 𑀘𑁂𑀢𑁂𑀢𑀺, 𑀦 𑀘 𑀅𑀪𑀺𑀲𑀗𑁆𑀔𑀭𑁄𑀢𑀺𑁇 𑀢𑀲𑁆𑀲 𑀅𑀘𑁂𑀢𑀬𑀢𑁄 𑀅𑀦𑀪𑀺𑀲𑀗𑁆𑀔𑀭𑁄𑀢𑁄 𑀢𑀸 𑀘𑁂𑀯 𑀲𑀜𑁆𑀜𑀸 𑀦𑀺𑀭𑀼𑀚𑁆𑀛𑀦𑁆𑀢𑀺, 𑀅𑀜𑁆𑀜𑀸 𑀘 𑀑𑀍𑀆𑀭𑀺𑀓𑀸 𑀲𑀜𑁆𑀜𑀸 𑀦 𑀉𑀧𑁆𑀧𑀚𑁆𑀚𑀦𑁆𑀢𑀺𑁇 𑀲𑁄 𑀦𑀺𑀭𑁄𑀥𑀁 𑀨𑀼𑀲𑀢𑀺𑁇 𑀏𑀯𑀁 𑀔𑁄, 𑀧𑁄𑀝𑁆𑀞𑀧𑀸𑀤, 𑀅𑀦𑀼𑀧𑀼𑀩𑁆𑀩𑀸𑀪𑀺𑀲𑀜𑁆𑀜𑀸𑀦𑀺𑀭𑁄𑀥𑀲𑀫𑁆𑀧𑀚𑀸𑀦𑀲𑀫𑀸𑀧𑀢𑁆𑀢𑀺 𑀳𑁄𑀢𑀺𑁇

705\. 𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀧𑁄𑀝𑁆𑀞𑀧𑀸𑀤, 𑀅𑀧𑀺 𑀦𑀼 𑀢𑁂 𑀇𑀢𑁄 𑀧𑀼𑀩𑁆𑀩𑁂 𑀏𑀯𑀭𑀽𑀧𑀸 𑀅𑀦𑀼𑀧𑀼𑀩𑁆𑀩𑀸𑀪𑀺𑀲𑀜𑁆𑀜𑀸𑀦𑀺𑀭𑁄𑀥𑀲𑀫𑁆𑀧𑀚𑀸𑀦𑀲𑀫𑀸𑀧𑀢𑁆𑀢𑀺 𑀲𑀼𑀢𑀧𑀼𑀩𑁆𑀩𑀸”𑀢𑀺? “𑀦𑁄 𑀳𑁂𑀢𑀁, 𑀪𑀦𑁆𑀢𑁂𑁇 𑀏𑀯𑀁 𑀔𑁄 𑀅𑀳𑀁, 𑀪𑀦𑁆𑀢𑁂, 𑀪𑀕𑀯𑀢𑁄 𑀪𑀸𑀲𑀺𑀢𑀁 𑀆𑀚𑀸𑀦𑀸𑀫𑀺—  ‘𑀬𑀢𑁄 𑀔𑁄, 𑀧𑁄𑀝𑁆𑀞𑀧𑀸𑀤, 𑀪𑀺𑀓𑁆𑀔𑀼 𑀇𑀥 𑀲𑀓𑀲𑀜𑁆𑀜𑀻 𑀳𑁄𑀢𑀺, 𑀲𑁄 𑀢𑀢𑁄 𑀅𑀫𑀼𑀢𑁆𑀭 𑀢𑀢𑁄 𑀅𑀫𑀼𑀢𑁆𑀭 𑀅𑀦𑀼𑀧𑀼𑀩𑁆𑀩𑁂𑀦 𑀲𑀜𑁆𑀜𑀕𑁆𑀕𑀁 𑀨𑀼𑀲𑀢𑀺, 𑀢𑀲𑁆𑀲 𑀲𑀜𑁆𑀜𑀕𑁆𑀕𑁂 𑀞𑀺𑀢𑀲𑁆𑀲 𑀏𑀯𑀁 𑀳𑁄𑀢𑀺—  “𑀘𑁂𑀢𑀬𑀫𑀸𑀦𑀲𑁆𑀲 𑀫𑁂 𑀧𑀸𑀧𑀺𑀬𑁄, 𑀅𑀘𑁂𑀢𑀬𑀫𑀸𑀦𑀲𑁆𑀲 𑀫𑁂 𑀲𑁂𑀬𑁆𑀬𑁄𑁇 𑀅𑀳𑀜𑁆𑀘𑁂𑀯 𑀔𑁄 𑀧𑀦 𑀘𑁂𑀢𑁂𑀬𑁆𑀬𑀁 𑀅𑀪𑀺𑀲𑀗𑁆𑀔𑀭𑁂𑀬𑁆𑀬𑀁, 𑀇𑀫𑀸 𑀘 𑀫𑁂 𑀲𑀜𑁆𑀜𑀸 𑀦𑀺𑀭𑀼𑀚𑁆𑀛𑁂𑀬𑁆𑀬𑀼𑀁, 𑀅𑀜𑁆𑀜𑀸 𑀘 𑀑𑀍𑀆𑀭𑀺𑀓𑀸 𑀲𑀜𑁆𑀜𑀸 𑀉𑀧𑁆𑀧𑀚𑁆𑀚𑁂𑀬𑁆𑀬𑀼𑀁; 𑀬𑀦𑁆𑀦𑀽𑀦𑀸𑀳𑀁 𑀦 𑀘𑁂𑀯 𑀘𑁂𑀢𑁂𑀬𑁆𑀬𑀁, 𑀦 𑀘 𑀅𑀪𑀺𑀲𑀗𑁆𑀔𑀭𑁂𑀬𑁆𑀬𑀦𑁆”𑀢𑀺𑁇 𑀲𑁄 𑀦 𑀘𑁂𑀯 𑀘𑁂𑀢𑁂𑀢𑀺, 𑀦 𑀘𑀸𑀪𑀺𑀲𑀗𑁆𑀔𑀭𑁄𑀢𑀺, 𑀢𑀲𑁆𑀲 𑀅𑀘𑁂𑀢𑀬𑀢𑁄 𑀅𑀦𑀪𑀺𑀲𑀗𑁆𑀔𑀭𑁄𑀢𑁄 𑀢𑀸 𑀘𑁂𑀯 𑀲𑀜𑁆𑀜𑀸 𑀦𑀺𑀭𑀼𑀚𑁆𑀛𑀦𑁆𑀢𑀺, 𑀅𑀜𑁆𑀜𑀸 𑀘 𑀑𑀍𑀆𑀭𑀺𑀓𑀸 𑀲𑀜𑁆𑀜𑀸 𑀦 𑀉𑀧𑁆𑀧𑀚𑁆𑀚𑀦𑁆𑀢𑀺𑁇 𑀲𑁄 𑀦𑀺𑀭𑁄𑀥𑀁 𑀨𑀼𑀲𑀢𑀺𑁇 𑀏𑀯𑀁 𑀔𑁄, 𑀧𑁄𑀝𑁆𑀞𑀧𑀸𑀤, 𑀅𑀦𑀼𑀧𑀼𑀩𑁆𑀩𑀸𑀪𑀺𑀲𑀜𑁆𑀜𑀸𑀦𑀺𑀭𑁄𑀥𑀲𑀫𑁆𑀧𑀚𑀸𑀦𑀲𑀫𑀸𑀧𑀢𑁆𑀢𑀺 𑀳𑁄𑀢𑀻’”𑀢𑀺𑁇 “𑀏𑀯𑀁, 𑀧𑁄𑀝𑁆𑀞𑀧𑀸𑀤𑀸”𑀢𑀺𑁇

(415.)

706\. “𑀏𑀓𑀜𑁆𑀜𑁂𑀯 𑀦𑀼 𑀔𑁄, 𑀪𑀦𑁆𑀢𑁂, 𑀪𑀕𑀯𑀸 𑀲𑀜𑁆𑀜𑀕𑁆𑀕𑀁 𑀧𑀜𑁆𑀜𑀧𑁂𑀢𑀺, 𑀉𑀤𑀸𑀳𑀼 𑀧𑀼𑀣𑀽𑀧𑀺 𑀲𑀜𑁆𑀜𑀕𑁆𑀕𑁂 𑀧𑀜𑁆𑀜𑀧𑁂𑀢𑀻”𑀢𑀺? “𑀏𑀓𑀫𑁆𑀧𑀺 𑀔𑁄 𑀅𑀳𑀁, 𑀧𑁄𑀝𑁆𑀞𑀧𑀸𑀤, 𑀲𑀜𑁆𑀜𑀕𑁆𑀕𑀁 𑀧𑀜𑁆𑀜𑀧𑁂𑀫𑀺, 𑀧𑀼𑀣𑀽𑀧𑀺 𑀲𑀜𑁆𑀜𑀕𑁆𑀕𑁂 𑀧𑀜𑁆𑀜𑀧𑁂𑀫𑀻”𑀢𑀺𑁇 “𑀬𑀣𑀸 𑀓𑀣𑀁 𑀧𑀦, 𑀪𑀦𑁆𑀢𑁂, 𑀪𑀕𑀯𑀸 𑀏𑀓𑀫𑁆𑀧𑀺 𑀲𑀜𑁆𑀜𑀕𑁆𑀕𑀁 𑀧𑀜𑁆𑀜𑀧𑁂𑀢𑀺, 𑀧𑀼𑀣𑀽𑀧𑀺 𑀲𑀜𑁆𑀜𑀕𑁆𑀕𑁂 𑀧𑀜𑁆𑀜𑀧𑁂𑀢𑀻”𑀢𑀺? “𑀬𑀣𑀸 𑀬𑀣𑀸 𑀔𑁄, 𑀧𑁄𑀝𑁆𑀞𑀧𑀸𑀤, 𑀦𑀺𑀭𑁄𑀥𑀁 𑀨𑀼𑀲𑀢𑀺 𑀢𑀣𑀸 𑀢𑀣𑀸𑀳𑀁 𑀲𑀜𑁆𑀜𑀕𑁆𑀕𑀁 𑀧𑀜𑁆𑀜𑀧𑁂𑀫𑀺𑁇 𑀏𑀯𑀁 𑀔𑁄 𑀅𑀳𑀁, 𑀧𑁄𑀝𑁆𑀞𑀧𑀸𑀤, 𑀏𑀓𑀫𑁆𑀧𑀺 𑀲𑀜𑁆𑀜𑀕𑁆𑀕𑀁 𑀧𑀜𑁆𑀜𑀧𑁂𑀫𑀺, 𑀧𑀼𑀣𑀽𑀧𑀺 𑀲𑀜𑁆𑀜𑀕𑁆𑀕𑁂 𑀧𑀜𑁆𑀜𑀧𑁂𑀫𑀻”𑀢𑀺𑁇

(416.)

707\. “𑀲𑀜𑁆𑀜𑀸 𑀦𑀼 𑀔𑁄, 𑀪𑀦𑁆𑀢𑁂, 𑀧𑀞𑀫𑀁 𑀉𑀧𑁆𑀧𑀚𑁆𑀚𑀢𑀺, 𑀧𑀘𑁆𑀙𑀸 𑀜𑀸𑀡𑀁, 𑀉𑀤𑀸𑀳𑀼 𑀜𑀸𑀡𑀁 𑀧𑀞𑀫𑀁 𑀉𑀧𑁆𑀧𑀚𑁆𑀚𑀢𑀺, 𑀧𑀘𑁆𑀙𑀸 𑀲𑀜𑁆𑀜𑀸, 𑀉𑀤𑀸𑀳𑀼 𑀲𑀜𑁆𑀜𑀸 𑀘 𑀜𑀸𑀡𑀜𑁆𑀘 𑀅𑀧𑀼𑀩𑁆𑀩𑀁 𑀅𑀘𑀭𑀺𑀫𑀁 𑀉𑀧𑁆𑀧𑀚𑁆𑀚𑀦𑁆𑀢𑀻”𑀢𑀺? “𑀲𑀜𑁆𑀜𑀸 𑀔𑁄, 𑀧𑁄𑀝𑁆𑀞𑀧𑀸𑀤, 𑀧𑀞𑀫𑀁 𑀉𑀧𑁆𑀧𑀚𑁆𑀚𑀢𑀺, 𑀧𑀘𑁆𑀙𑀸 𑀜𑀸𑀡𑀁, 𑀲𑀜𑁆𑀜𑀼𑀧𑁆𑀧𑀸𑀤𑀸 𑀘 𑀧𑀦 𑀜𑀸𑀡𑀼𑀧𑁆𑀧𑀸𑀤𑁄 𑀳𑁄𑀢𑀺𑁇 𑀲𑁄 𑀏𑀯𑀁 𑀧𑀚𑀸𑀦𑀸𑀢𑀺—  ‘𑀇𑀤𑀧𑁆𑀧𑀘𑁆𑀘𑀬𑀸 𑀓𑀺𑀭 𑀫𑁂 𑀜𑀸𑀡𑀁 𑀉𑀤𑀧𑀸𑀤𑀻’𑀢𑀺𑁇 𑀇𑀫𑀺𑀦𑀸 𑀔𑁄 𑀏𑀢𑀁, 𑀧𑁄𑀝𑁆𑀞𑀧𑀸𑀤, 𑀧𑀭𑀺𑀬𑀸𑀬𑁂𑀦 𑀯𑁂𑀤𑀺𑀢𑀩𑁆𑀩𑀁—  𑀬𑀣𑀸 𑀲𑀜𑁆𑀜𑀸 𑀧𑀞𑀫𑀁 𑀉𑀧𑁆𑀧𑀚𑁆𑀚𑀢𑀺, 𑀧𑀘𑁆𑀙𑀸 𑀜𑀸𑀡𑀁, 𑀲𑀜𑁆𑀜𑀼𑀧𑁆𑀧𑀸𑀤𑀸 𑀘 𑀧𑀦 𑀜𑀸𑀡𑀼𑀧𑁆𑀧𑀸𑀤𑁄 𑀳𑁄𑀢𑀻”𑀢𑀺𑁇

[Go to previous page (9.1.1 Abhisaññānirodhakathā)](9.1.1.md) / [Go to parent page (9.1 Poṭṭhapādaparibbājakavatthu)](../9.1.md) / [Go to next page (9.1.3 Saññāattakathā)](9.1.3.md)


