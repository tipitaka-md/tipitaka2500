---
title: 9.2 Cittahatthisāriputtapoṭṭhapādavatthu
path: /tipitaka/6D/9/9.2
ref: 272303
breadcrumbs:
  - name: Home
    link: /
  - name: 6D Sīlakkhandhavaggapāḷi
    link: /tipitaka/6D
  - name: 9 Poṭṭhapādasutta
    link: /tipitaka/6D/9
prevL: /tipitaka/6D/9/9.1/9.1.3
upL: /tipitaka/6D/9
nextL: /tipitaka/6D/9/9.2/9.2.1
---

# 9.2 Cittahatthisāriputtapoṭṭhapādavatthu

### Poṭṭhapādasutta

### Cittahatthisāriputtapoṭṭhapādavatthu

(422.)

720. Atha kho dvīhatīhassa accayena citto ca hatthisāriputto poṭṭhapādo ca paribbājako yena bhagavā tenupasaṅkamiṃsu; upasaṅkamitvā citto hatthisāriputto bhagavantaṃ abhivādetvā ekamantaṃ nisīdi. Poṭṭhapādo pana paribbājako bhagavatā saddhiṃ sammodi. Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinno kho poṭṭhapādo paribbājako bhagavantaṃ etadavoca—  “tadā maṃ, bhante, te paribbājakā acirapakkantassa bhagavato samantato vācāsannitodakena sañjhabbharimakaṃsu—  ‘evameva panāyaṃ bhavaṃ poṭṭhapādo yaññadeva samaṇo gotamo bhāsati, taṃ tadevassa abbhanumodati—  “evametaṃ, bhagavā, evametaṃ, sugatā”ti. Na kho pana mayaṃ kiñci samaṇassa gotamassa ekaṃsikaṃ dhammaṃ desitaṃ ājānāma—  “sassato loko”ti vā, “asassato loko”ti vā, “antavā loko”ti vā, “anantavā loko”ti vā, “taṃ jīvaṃ taṃ sarīran”ti vā, “aññaṃ jīvaṃ aññaṃ sarīran”ti vā, “hoti tathāgato paraṃ maraṇā”ti vā, “na hoti tathāgato paraṃ maraṇā”ti vā, “hoti ca na ca hoti tathāgato paraṃ maraṇā”ti vā, “neva hoti na na hoti tathāgato paraṃ maraṇā”ti vā’ti. Evaṃ vuttāhaṃ, bhante, te paribbājake etadavocaṃ—  ‘ahampi kho, bho, na kiñci samaṇassa gotamassa ekaṃsikaṃ dhammaṃ desitaṃ ājānāmi—  “sassato loko”ti vā, “asassato loko”ti vā…pe…  “neva hoti na na hoti tathāgato paraṃ maraṇā”ti vā; api ca samaṇo gotamo bhūtaṃ tacchaṃ tathaṃ paṭipadaṃ paññapeti dhammaṭṭhitataṃ dhammaniyāmataṃ. Bhūtaṃ kho pana tacchaṃ tathaṃ paṭipadaṃ paññapentassa dhammaṭṭhitataṃ dhammaniyāmataṃ, kathañhi nāma mādiso viññū samaṇassa gotamassa subhāsitaṃ subhāsitato nābbhanumodeyyā’”ti?

### Poṭṭhapādasutta

### Cittahatthisāriputtapoṭṭhapādavatthu

(423.)

721. “Sabbeva kho ete, poṭṭhapāda, paribbājakā andhā acakkhukā; tvaṃyeva nesaṃ eko cakkhumā. Ekaṃsikāpi hi kho, poṭṭhapāda, mayā dhammā desitā paññattā; anekaṃsikāpi hi kho, poṭṭhapāda, mayā dhammā desitā paññattā.

### Poṭṭhapādasutta

### Cittahatthisāriputtapoṭṭhapādavatthu

722. Katame ca te, poṭṭhapāda, mayā anekaṃsikā dhammā desitā paññattā? ‘Sassato loko’ti kho, poṭṭhapāda, mayā anekaṃsiko dhammo desito paññatto; ‘asassato loko’ti kho, poṭṭhapāda, mayā anekaṃsiko dhammo desito paññatto; ‘antavā loko’ti kho, poṭṭhapāda…pe…  ‘anantavā loko’ti kho, poṭṭhapāda…  ‘taṃ jīvaṃ taṃ sarīran’ti kho, poṭṭhapāda…  ‘aññaṃ jīvaṃ aññaṃ sarīran’ti kho, poṭṭhapāda…  ‘hoti tathāgato paraṃ maraṇā’ti kho, poṭṭhapāda…  na hoti tathāgato paraṃ maraṇā’ti kho, poṭṭhapāda…  ‘hoti ca na ca hoti tathāgato paraṃ maraṇā’ti kho, poṭṭhapāda…  ‘neva hoti na na hoti tathāgato paraṃ maraṇā’ti kho, poṭṭhapāda, mayā anekaṃsiko dhammo desito paññatto.

### Poṭṭhapādasutta

### Cittahatthisāriputtapoṭṭhapādavatthu

723. Kasmā ca te, poṭṭhapāda, mayā anekaṃsikā dhammā desitā paññattā? Na hete, poṭṭhapāda, atthasaṃhitā na dhammasaṃhitā na ādibrahmacariyakā na nibbidāya na virāgāya na nirodhāya na upasamāya na abhiññāya na sambodhāya na nibbānāya saṃvattanti. Tasmā te mayā anekaṃsikā dhammā desitā paññattā.

* [9.2.1 Ekaṃsikadhammā](/tipitaka/6D/9/9.2/9.2.1)
* [9.2.2 Tayoattapaṭilābha](/tipitaka/6D/9/9.2/9.2.2)
* [9.2.3 Cittahatthisāriputtaupasampadā](/tipitaka/6D/9/9.2/9.2.3)


