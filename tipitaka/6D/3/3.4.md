
[Home](/) / [6D Sīlakkhandhavaggapāḷi](/tipitaka/6D.md) / [3 Ambaṭṭhasutta](/tipitaka/6D/3.md)

# 𑁩𑁇𑁪 𑀯𑀺𑀚𑁆𑀚𑀸𑀘𑀭𑀡𑀓𑀣𑀸

### 𑀅𑀫𑁆𑀩𑀝𑁆𑀞𑀲𑀼𑀢𑁆𑀢

### 𑀯𑀺𑀚𑁆𑀚𑀸𑀘𑀭𑀡𑀓𑀣𑀸

(278.)

385\. “𑀓𑀢𑀫𑀁 𑀧𑀦 𑀢𑀁, 𑀪𑁄 𑀕𑁄𑀢𑀫, 𑀘𑀭𑀡𑀁, 𑀓𑀢𑀫𑀸 𑀘 𑀧𑀦 𑀲𑀸 𑀯𑀺𑀚𑁆𑀚𑀸”𑀢𑀺? “𑀦 𑀔𑁄, 𑀅𑀫𑁆𑀩𑀝𑁆𑀞, 𑀅𑀦𑀼𑀢𑁆𑀢𑀭𑀸𑀬 𑀯𑀺𑀚𑁆𑀚𑀸𑀘𑀭𑀡𑀲𑀫𑁆𑀧𑀤𑀸𑀬 𑀚𑀸𑀢𑀺𑀯𑀸𑀤𑁄 𑀯𑀸 𑀯𑀼𑀘𑁆𑀘𑀢𑀺, 𑀕𑁄𑀢𑁆𑀢𑀯𑀸𑀤𑁄 𑀯𑀸 𑀯𑀼𑀘𑁆𑀘𑀢𑀺, 𑀫𑀸𑀦𑀯𑀸𑀤𑁄 𑀯𑀸 𑀯𑀼𑀘𑁆𑀘𑀢𑀺—  ‘𑀅𑀭𑀳𑀲𑀺 𑀯𑀸 𑀫𑀁 𑀢𑁆𑀯𑀁, 𑀦 𑀯𑀸 𑀫𑀁 𑀢𑁆𑀯𑀁 𑀅𑀭𑀳𑀲𑀻’𑀢𑀺𑁇 𑀬𑀢𑁆𑀣 𑀔𑁄, 𑀅𑀫𑁆𑀩𑀝𑁆𑀞, 𑀆𑀯𑀸𑀳𑁄 𑀯𑀸 𑀳𑁄𑀢𑀺, 𑀯𑀺𑀯𑀸𑀳𑁄 𑀯𑀸 𑀳𑁄𑀢𑀺, 𑀆𑀯𑀸𑀳𑀯𑀺𑀯𑀸𑀳𑁄 𑀯𑀸 𑀳𑁄𑀢𑀺, 𑀏𑀢𑁆𑀣𑁂𑀢𑀁 𑀯𑀼𑀘𑁆𑀘𑀢𑀺 𑀚𑀸𑀢𑀺𑀯𑀸𑀤𑁄 𑀯𑀸 𑀇𑀢𑀺𑀧𑀺 𑀕𑁄𑀢𑁆𑀢𑀯𑀸𑀤𑁄 𑀯𑀸 𑀇𑀢𑀺𑀧𑀺 𑀫𑀸𑀦𑀯𑀸𑀤𑁄 𑀯𑀸 𑀇𑀢𑀺𑀧𑀺—  ‘𑀅𑀭𑀳𑀲𑀺 𑀯𑀸 𑀫𑀁 𑀢𑁆𑀯𑀁, 𑀦 𑀯𑀸 𑀫𑀁 𑀢𑁆𑀯𑀁 𑀅𑀭𑀳𑀲𑀻’𑀢𑀺𑁇 𑀬𑁂 𑀳𑀺 𑀓𑁂𑀘𑀺, 𑀅𑀫𑁆𑀩𑀝𑁆𑀞, 𑀚𑀸𑀢𑀺𑀯𑀸𑀤𑀯𑀺𑀦𑀺𑀩𑀤𑁆𑀥𑀸 𑀯𑀸 𑀕𑁄𑀢𑁆𑀢𑀯𑀸𑀤𑀯𑀺𑀦𑀺𑀩𑀤𑁆𑀥𑀸 𑀯𑀸 𑀫𑀸𑀦𑀯𑀸𑀤𑀯𑀺𑀦𑀺𑀩𑀤𑁆𑀥𑀸 𑀯𑀸 𑀆𑀯𑀸𑀳𑀯𑀺𑀯𑀸𑀳𑀯𑀺𑀦𑀺𑀩𑀤𑁆𑀥𑀸 𑀯𑀸, 𑀆𑀭𑀓𑀸 𑀢𑁂 𑀅𑀦𑀼𑀢𑁆𑀢𑀭𑀸𑀬 𑀯𑀺𑀚𑁆𑀚𑀸𑀘𑀭𑀡𑀲𑀫𑁆𑀧𑀤𑀸𑀬𑁇 𑀧𑀳𑀸𑀬 𑀔𑁄, 𑀅𑀫𑁆𑀩𑀝𑁆𑀞, 𑀚𑀸𑀢𑀺𑀯𑀸𑀤𑀯𑀺𑀦𑀺𑀩𑀤𑁆𑀥𑀜𑁆𑀘 𑀕𑁄𑀢𑁆𑀢𑀯𑀸𑀤𑀯𑀺𑀦𑀺𑀩𑀤𑁆𑀥𑀜𑁆𑀘 𑀫𑀸𑀦𑀯𑀸𑀤𑀯𑀺𑀦𑀺𑀩𑀤𑁆𑀥𑀜𑁆𑀘 𑀆𑀯𑀸𑀳𑀯𑀺𑀯𑀸𑀳𑀯𑀺𑀦𑀺𑀩𑀤𑁆𑀥𑀜𑁆𑀘 𑀅𑀦𑀼𑀢𑁆𑀢𑀭𑀸𑀬 𑀯𑀺𑀚𑁆𑀚𑀸𑀘𑀭𑀡𑀲𑀫𑁆𑀧𑀤𑀸𑀬 𑀲𑀘𑁆𑀙𑀺𑀓𑀺𑀭𑀺𑀬𑀸 𑀳𑁄𑀢𑀻”𑀢𑀺𑁇

(279.)

386\. “𑀓𑀢𑀫𑀁 𑀧𑀦 𑀢𑀁, 𑀪𑁄 𑀕𑁄𑀢𑀫, 𑀘𑀭𑀡𑀁, 𑀓𑀢𑀫𑀸 𑀘 𑀲𑀸 𑀯𑀺𑀚𑁆𑀚𑀸”𑀢𑀺? “𑀇𑀥, 𑀅𑀫𑁆𑀩𑀝𑁆𑀞, 𑀢𑀣𑀸𑀕𑀢𑁄 𑀮𑁄𑀓𑁂 𑀉𑀧𑁆𑀧𑀚𑁆𑀚𑀢𑀺 𑀅𑀭𑀳𑀁 𑀲𑀫𑁆𑀫𑀸𑀲𑀫𑁆𑀩𑀼𑀤𑁆𑀥𑁄 𑀯𑀺𑀚𑁆𑀚𑀸𑀘𑀭𑀡𑀲𑀫𑁆𑀧𑀦𑁆𑀦𑁄 𑀲𑀼𑀕𑀢𑁄 𑀮𑁄𑀓𑀯𑀺𑀤𑀽 𑀅𑀦𑀼𑀢𑁆𑀢𑀭𑁄 𑀧𑀼𑀭𑀺𑀲𑀤𑀫𑁆𑀫𑀲𑀸𑀭𑀣𑀺 𑀲𑀢𑁆𑀣𑀸 𑀤𑁂𑀯𑀫𑀦𑀼𑀲𑁆𑀲𑀸𑀦𑀁 𑀩𑀼𑀤𑁆𑀥𑁄 𑀪𑀕𑀯𑀸𑁇 𑀲𑁄 𑀇𑀫𑀁 𑀮𑁄𑀓𑀁 𑀲𑀤𑁂𑀯𑀓𑀁 𑀲𑀫𑀸𑀭𑀓𑀁 𑀲𑀩𑁆𑀭𑀳𑁆𑀫𑀓𑀁 𑀲𑀲𑁆𑀲𑀫𑀡𑀩𑁆𑀭𑀸𑀳𑁆𑀫𑀡𑀺𑀁 𑀧𑀚𑀁 𑀲𑀤𑁂𑀯𑀫𑀦𑀼𑀲𑁆𑀲𑀁 𑀲𑀬𑀁 𑀅𑀪𑀺𑀜𑁆𑀜𑀸 𑀲𑀘𑁆𑀙𑀺𑀓𑀢𑁆𑀯𑀸 𑀧𑀯𑁂𑀤𑁂𑀢𑀺𑁇 𑀲𑁄 𑀥𑀫𑁆𑀫𑀁 𑀤𑁂𑀲𑁂𑀢𑀺 𑀆𑀤𑀺𑀓𑀮𑁆𑀬𑀸𑀡𑀁 𑀫𑀚𑁆𑀛𑁂𑀓𑀮𑁆𑀬𑀸𑀡𑀁 𑀧𑀭𑀺𑀬𑁄𑀲𑀸𑀦𑀓𑀮𑁆𑀬𑀸𑀡𑀁 𑀲𑀸𑀢𑁆𑀣𑀁 𑀲𑀩𑁆𑀬𑀜𑁆𑀚𑀦𑀁 𑀓𑁂𑀯𑀮𑀧𑀭𑀺𑀧𑀼𑀡𑁆𑀡𑀁 𑀧𑀭𑀺𑀲𑀼𑀤𑁆𑀥𑀁 𑀩𑁆𑀭𑀳𑁆𑀫𑀘𑀭𑀺𑀬𑀁 𑀧𑀓𑀸𑀲𑁂𑀢𑀺𑁇 𑀢𑀁 𑀥𑀫𑁆𑀫𑀁 𑀲𑀼𑀡𑀸𑀢𑀺 𑀕𑀳𑀧𑀢𑀺 𑀯𑀸 𑀕𑀳𑀧𑀢𑀺𑀧𑀼𑀢𑁆𑀢𑁄 𑀯𑀸 𑀅𑀜𑁆𑀜𑀢𑀭𑀲𑁆𑀫𑀺𑀁 𑀯𑀸 𑀓𑀼𑀮𑁂 𑀧𑀘𑁆𑀘𑀸𑀚𑀸𑀢𑁄𑁇 𑀲𑁄 𑀢𑀁 𑀥𑀫𑁆𑀫𑀁 𑀲𑀼𑀢𑁆𑀯𑀸 𑀢𑀣𑀸𑀕𑀢𑁂 𑀲𑀤𑁆𑀥𑀁 𑀧𑀝𑀺𑀮𑀪𑀢𑀺𑁇 𑀲𑁄 𑀢𑁂𑀦 𑀲𑀤𑁆𑀥𑀸𑀧𑀝𑀺𑀮𑀸𑀪𑁂𑀦 𑀲𑀫𑀦𑁆𑀦𑀸𑀕𑀢𑁄 𑀇𑀢𑀺 𑀧𑀝𑀺𑀲𑀜𑁆𑀘𑀺𑀓𑁆𑀔𑀢𑀺…𑀧𑁂…

387\. 𑀲𑁄 𑀯𑀺𑀯𑀺𑀘𑁆𑀘𑁂𑀯 𑀓𑀸𑀫𑁂𑀳𑀺, 𑀯𑀺𑀯𑀺𑀘𑁆𑀘 𑀅𑀓𑀼𑀲𑀮𑁂𑀳𑀺 𑀥𑀫𑁆𑀫𑁂𑀳𑀺, 𑀲𑀯𑀺𑀢𑀓𑁆𑀓𑀁 𑀲𑀯𑀺𑀘𑀸𑀭𑀁 𑀯𑀺𑀯𑁂𑀓𑀚𑀁 𑀧𑀻𑀢𑀺𑀲𑀼𑀔𑀁 𑀧𑀞𑀫𑀁 𑀛𑀸𑀦𑀁 𑀉𑀧𑀲𑀫𑁆𑀧𑀚𑁆𑀚 𑀯𑀺𑀳𑀭𑀢𑀺…𑀧𑁂…  𑀇𑀤𑀫𑁆𑀧𑀺𑀲𑁆𑀲 𑀳𑁄𑀢𑀺 𑀘𑀭𑀡𑀲𑁆𑀫𑀺𑀁𑁇

388\. 𑀧𑀼𑀦 𑀘𑀧𑀭𑀁, 𑀅𑀫𑁆𑀩𑀝𑁆𑀞, 𑀪𑀺𑀓𑁆𑀔𑀼 𑀯𑀺𑀢𑀓𑁆𑀓𑀯𑀺𑀘𑀸𑀭𑀸𑀦𑀁 𑀯𑀽𑀧𑀲𑀫𑀸 𑀅𑀚𑁆𑀛𑀢𑁆𑀢𑀁 𑀲𑀫𑁆𑀧𑀲𑀸𑀤𑀦𑀁 𑀘𑁂𑀢𑀲𑁄 𑀏𑀓𑁄𑀤𑀺𑀪𑀸𑀯𑀁 𑀅𑀯𑀺𑀢𑀓𑁆𑀓𑀁 𑀅𑀯𑀺𑀘𑀸𑀭𑀁 𑀲𑀫𑀸𑀥𑀺𑀚𑀁 𑀧𑀻𑀢𑀺𑀲𑀼𑀔𑀁 𑀤𑀼𑀢𑀺𑀬𑀁 𑀛𑀸𑀦𑀁 𑀉𑀧𑀲𑀫𑁆𑀧𑀚𑁆𑀚 𑀯𑀺𑀳𑀭𑀢𑀺…𑀧𑁂…  𑀇𑀤𑀫𑁆𑀧𑀺𑀲𑁆𑀲 𑀳𑁄𑀢𑀺 𑀘𑀭𑀡𑀲𑁆𑀫𑀺𑀁𑁇

389\. 𑀧𑀼𑀦 𑀘𑀧𑀭𑀁, 𑀅𑀫𑁆𑀩𑀝𑁆𑀞, 𑀪𑀺𑀓𑁆𑀔𑀼 𑀧𑀻𑀢𑀺𑀬𑀸 𑀘 𑀯𑀺𑀭𑀸𑀕𑀸 𑀉𑀧𑁂𑀓𑁆𑀔𑀓𑁄 𑀘 𑀯𑀺𑀳𑀭𑀢𑀺 𑀲𑀢𑁄 𑀘 𑀲𑀫𑁆𑀧𑀚𑀸𑀦𑁄, 𑀲𑀼𑀔𑀜𑁆𑀘 𑀓𑀸𑀬𑁂𑀦 𑀧𑀝𑀺𑀲𑀁𑀯𑁂𑀤𑁂𑀢𑀺, 𑀬𑀁 𑀢𑀁 𑀅𑀭𑀺𑀬𑀸 𑀆𑀘𑀺𑀓𑁆𑀔𑀦𑁆𑀢𑀺—  ‘𑀉𑀧𑁂𑀓𑁆𑀔𑀓𑁄 𑀲𑀢𑀺𑀫𑀸 𑀲𑀼𑀔𑀯𑀺𑀳𑀸𑀭𑀻’𑀢𑀺, 𑀢𑀢𑀺𑀬𑀁 𑀛𑀸𑀦𑀁 𑀉𑀧𑀲𑀫𑁆𑀧𑀚𑁆𑀚 𑀯𑀺𑀳𑀭𑀢𑀺…𑀧𑁂…  𑀇𑀤𑀫𑁆𑀧𑀺𑀲𑁆𑀲 𑀳𑁄𑀢𑀺 𑀘𑀭𑀡𑀲𑁆𑀫𑀺𑀁𑁇

390\. 𑀧𑀼𑀦 𑀘𑀧𑀭𑀁, 𑀅𑀫𑁆𑀩𑀝𑁆𑀞, 𑀪𑀺𑀓𑁆𑀔𑀼 𑀲𑀼𑀔𑀲𑁆𑀲 𑀘 𑀧𑀳𑀸𑀦𑀸 𑀤𑀼𑀓𑁆𑀔𑀲𑁆𑀲 𑀘 𑀧𑀳𑀸𑀦𑀸, 𑀧𑀼𑀩𑁆𑀩𑁂𑀯 𑀲𑁄𑀫𑀦𑀲𑁆𑀲𑀤𑁄𑀫𑀦𑀲𑁆𑀲𑀸𑀦𑀁 𑀅𑀢𑁆𑀣𑀗𑁆𑀕𑀫𑀸 𑀅𑀤𑀼𑀓𑁆𑀔𑀫𑀲𑀼𑀔𑀁 𑀉𑀧𑁂𑀓𑁆𑀔𑀸𑀲𑀢𑀺𑀧𑀸𑀭𑀺𑀲𑀼𑀤𑁆𑀥𑀺𑀁 𑀘𑀢𑀼𑀢𑁆𑀣𑀁 𑀛𑀸𑀦𑀁 𑀉𑀧𑀲𑀫𑁆𑀧𑀚𑁆𑀚 𑀯𑀺𑀳𑀭𑀢𑀺…𑀧𑁂…  𑀇𑀤𑀫𑁆𑀧𑀺𑀲𑁆𑀲 𑀳𑁄𑀢𑀺 𑀘𑀭𑀡𑀲𑁆𑀫𑀺𑀁𑁇 𑀇𑀤𑀁 𑀔𑁄 𑀢𑀁, 𑀅𑀫𑁆𑀩𑀝𑁆𑀞, 𑀘𑀭𑀡𑀁𑁇

391\. 𑀲𑁄 𑀏𑀯𑀁 𑀲𑀫𑀸𑀳𑀺𑀢𑁂 𑀘𑀺𑀢𑁆𑀢𑁂 𑀧𑀭𑀺𑀲𑀼𑀤𑁆𑀥𑁂 𑀧𑀭𑀺𑀬𑁄𑀤𑀸𑀢𑁂 𑀅𑀦𑀗𑁆𑀕𑀡𑁂 𑀯𑀺𑀕𑀢𑀽𑀧𑀓𑁆𑀓𑀺𑀮𑁂𑀲𑁂 𑀫𑀼𑀤𑀼𑀪𑀽𑀢𑁂 𑀓𑀫𑁆𑀫𑀦𑀺𑀬𑁂 𑀞𑀺𑀢𑁂 𑀆𑀦𑁂𑀜𑁆𑀚𑀧𑁆𑀧𑀢𑁆𑀢𑁂 𑀜𑀸𑀡𑀤𑀲𑁆𑀲𑀦𑀸𑀬 𑀘𑀺𑀢𑁆𑀢𑀁 𑀅𑀪𑀺𑀦𑀻𑀳𑀭𑀢𑀺 𑀅𑀪𑀺𑀦𑀺𑀦𑁆𑀦𑀸𑀫𑁂𑀢𑀺…𑀧𑁂…  𑀇𑀤𑀫𑁆𑀧𑀺𑀲𑁆𑀲 𑀳𑁄𑀢𑀺 𑀯𑀺𑀚𑁆𑀚𑀸𑀬…𑀧𑁂…  𑀦𑀸𑀧𑀭𑀁 𑀇𑀢𑁆𑀣𑀢𑁆𑀢𑀸𑀬𑀸𑀢𑀺 𑀧𑀚𑀸𑀦𑀸𑀢𑀺, 𑀇𑀤𑀫𑁆𑀧𑀺𑀲𑁆𑀲 𑀳𑁄𑀢𑀺 𑀯𑀺𑀚𑁆𑀚𑀸𑀬𑁇 𑀅𑀬𑀁 𑀔𑁄 𑀲𑀸, 𑀅𑀫𑁆𑀩𑀝𑁆𑀞, 𑀯𑀺𑀚𑁆𑀚𑀸𑁇

392\. 𑀅𑀬𑀁 𑀯𑀼𑀘𑁆𑀘𑀢𑀺, 𑀅𑀫𑁆𑀩𑀝𑁆𑀞, 𑀪𑀺𑀓𑁆𑀔𑀼 ‘𑀯𑀺𑀚𑁆𑀚𑀸𑀲𑀫𑁆𑀧𑀦𑁆𑀦𑁄’ 𑀇𑀢𑀺𑀧𑀺, ‘𑀘𑀭𑀡𑀲𑀫𑁆𑀧𑀦𑁆𑀦𑁄’ 𑀇𑀢𑀺𑀧𑀺, ‘𑀯𑀺𑀚𑁆𑀚𑀸𑀘𑀭𑀡𑀲𑀫𑁆𑀧𑀦𑁆𑀦𑁄’ 𑀇𑀢𑀺𑀧𑀺𑁇 𑀇𑀫𑀸𑀬 𑀘, 𑀅𑀫𑁆𑀩𑀝𑁆𑀞, 𑀯𑀺𑀚𑁆𑀚𑀸𑀲𑀫𑁆𑀧𑀤𑀸𑀬 𑀘𑀭𑀡𑀲𑀫𑁆𑀧𑀤𑀸𑀬 𑀘 𑀅𑀜𑁆𑀜𑀸 𑀯𑀺𑀚𑁆𑀚𑀸𑀲𑀫𑁆𑀧𑀤𑀸 𑀘 𑀘𑀭𑀡𑀲𑀫𑁆𑀧𑀤𑀸 𑀘 𑀉𑀢𑁆𑀢𑀭𑀺𑀢𑀭𑀸 𑀯𑀸 𑀧𑀡𑀻𑀢𑀢𑀭𑀸 𑀯𑀸 𑀦𑀢𑁆𑀣𑀺𑁇

[Go to previous page (3.3 Khattiyaseṭṭhabhāva)](/tipitaka/6D/3/3.3.md) / [Go to parent page (3 Ambaṭṭhasutta)](/tipitaka/6D/3.md) / [Go to next page (3.5 Catuapāyamukha)](/tipitaka/6D/3/3.5.md)


