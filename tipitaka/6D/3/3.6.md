
[Home](/) / [6D Sīlakkhandhavaggapāḷi](../../6D.md) / [3 Ambaṭṭhasutta](../3.md)

# 𑁩𑁇𑁬 𑀧𑀼𑀩𑁆𑀩𑀓𑁃𑀲𑀺𑀪𑀸𑀯𑀸𑀦𑀼𑀬𑁄𑀕

### 𑀅𑀫𑁆𑀩𑀝𑁆𑀞𑀲𑀼𑀢𑁆𑀢

### 𑀧𑀼𑀩𑁆𑀩𑀓𑁃𑀲𑀺𑀪𑀸𑀯𑀸𑀦𑀼𑀬𑁄𑀕

(283.)

403\. 𑀩𑁆𑀭𑀸𑀳𑁆𑀫𑀡𑁄 𑀔𑁄 𑀧𑀦, 𑀅𑀫𑁆𑀩𑀝𑁆𑀞, 𑀧𑁄𑀓𑁆𑀔𑀭𑀲𑀸𑀢𑀺 𑀭𑀜𑁆𑀜𑁄 𑀧𑀲𑁂𑀦𑀤𑀺𑀲𑁆𑀲 𑀓𑁄𑀲𑀮𑀲𑁆𑀲 𑀤𑀢𑁆𑀢𑀺𑀓𑀁 𑀪𑀼𑀜𑁆𑀚𑀢𑀺𑁇 𑀢𑀲𑁆𑀲 𑀭𑀸𑀚𑀸 𑀧𑀲𑁂𑀦𑀤𑀺 𑀓𑁄𑀲𑀮𑁄 𑀲𑀫𑁆𑀫𑀼𑀔𑀻𑀪𑀸𑀯𑀫𑁆𑀧𑀺 𑀦 𑀤𑀤𑀸𑀢𑀺𑁇 𑀬𑀤𑀸𑀧𑀺 𑀢𑁂𑀦 𑀫𑀦𑁆𑀢𑁂𑀢𑀺, 𑀢𑀺𑀭𑁄𑀤𑀼𑀲𑁆𑀲𑀦𑁆𑀢𑁂𑀦 𑀫𑀦𑁆𑀢𑁂𑀢𑀺𑁇 𑀬𑀲𑁆𑀲 𑀔𑁄 𑀧𑀦, 𑀅𑀫𑁆𑀩𑀝𑁆𑀞, 𑀥𑀫𑁆𑀫𑀺𑀓𑀁 𑀧𑀬𑀸𑀢𑀁 𑀪𑀺𑀓𑁆𑀔𑀁 𑀧𑀝𑀺𑀕𑁆𑀕𑀡𑁆𑀳𑁂𑀬𑁆𑀬, 𑀓𑀣𑀁 𑀢𑀲𑁆𑀲 𑀭𑀸𑀚𑀸 𑀧𑀲𑁂𑀦𑀤𑀺 𑀓𑁄𑀲𑀮𑁄 𑀲𑀫𑁆𑀫𑀼𑀔𑀻𑀪𑀸𑀯𑀫𑁆𑀧𑀺 𑀦 𑀤𑀤𑁂𑀬𑁆𑀬𑁇 𑀧𑀲𑁆𑀲, 𑀅𑀫𑁆𑀩𑀝𑁆𑀞, 𑀬𑀸𑀯 𑀅𑀧𑀭𑀤𑁆𑀥𑀜𑁆𑀘 𑀢𑁂 𑀇𑀤𑀁 𑀆𑀘𑀭𑀺𑀬𑀲𑁆𑀲 𑀩𑁆𑀭𑀸𑀳𑁆𑀫𑀡𑀲𑁆𑀲 𑀧𑁄𑀓𑁆𑀔𑀭𑀲𑀸𑀢𑀺𑀲𑁆𑀲𑁇

(284.)

404\. 𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀅𑀫𑁆𑀩𑀝𑁆𑀞, 𑀇𑀥 𑀭𑀸𑀚𑀸 𑀧𑀲𑁂𑀦𑀤𑀺 𑀓𑁄𑀲𑀮𑁄 𑀳𑀢𑁆𑀣𑀺𑀕𑀻𑀯𑀸𑀬 𑀯𑀸 𑀦𑀺𑀲𑀺𑀦𑁆𑀦𑁄 𑀅𑀲𑁆𑀲𑀧𑀺𑀝𑁆𑀞𑁂 𑀯𑀸 𑀦𑀺𑀲𑀺𑀦𑁆𑀦𑁄 𑀭𑀣𑀽𑀧𑀢𑁆𑀣𑀭𑁂 𑀯𑀸 𑀞𑀺𑀢𑁄 𑀉𑀕𑁆𑀕𑁂𑀳𑀺 𑀯𑀸 𑀭𑀸𑀚𑀜𑁆𑀜𑁂𑀳𑀺 𑀯𑀸 𑀓𑀺𑀜𑁆𑀘𑀺𑀤𑁂𑀯 𑀫𑀦𑁆𑀢𑀦𑀁 𑀫𑀦𑁆𑀢𑁂𑀬𑁆𑀬𑁇 𑀲𑁄 𑀢𑀫𑁆𑀳𑀸 𑀧𑀤𑁂𑀲𑀸 𑀅𑀧𑀓𑁆𑀓𑀫𑁆𑀫 𑀏𑀓𑀫𑀦𑁆𑀢𑀁 𑀢𑀺𑀝𑁆𑀞𑁂𑀬𑁆𑀬𑁇 𑀅𑀣 𑀆𑀕𑀘𑁆𑀙𑁂𑀬𑁆𑀬 𑀲𑀼𑀤𑁆𑀤𑁄 𑀯𑀸 𑀲𑀼𑀤𑁆𑀤𑀤𑀸𑀲𑁄 𑀯𑀸, 𑀢𑀲𑁆𑀫𑀺𑀁 𑀧𑀤𑁂𑀲𑁂 𑀞𑀺𑀢𑁄 𑀢𑀤𑁂𑀯 𑀫𑀦𑁆𑀢𑀦𑀁 𑀫𑀦𑁆𑀢𑁂𑀬𑁆𑀬—  ‘𑀏𑀯𑀫𑁆𑀧𑀺 𑀭𑀸𑀚𑀸 𑀧𑀲𑁂𑀦𑀤𑀺 𑀓𑁄𑀲𑀮𑁄 𑀆𑀳, 𑀏𑀯𑀫𑁆𑀧𑀺 𑀭𑀸𑀚𑀸 𑀧𑀲𑁂𑀦𑀤𑀺 𑀓𑁄𑀲𑀮𑁄 𑀆𑀳𑀸’𑀢𑀺𑁇 𑀅𑀧𑀺 𑀦𑀼 𑀲𑁄 𑀭𑀸𑀚𑀪𑀡𑀺𑀢𑀁 𑀯𑀸 𑀪𑀡𑀢𑀺 𑀭𑀸𑀚𑀫𑀦𑁆𑀢𑀦𑀁 𑀯𑀸 𑀫𑀦𑁆𑀢𑁂𑀢𑀺? 𑀏𑀢𑁆𑀢𑀸𑀯𑀢𑀸 𑀲𑁄 𑀅𑀲𑁆𑀲 𑀭𑀸𑀚𑀸 𑀯𑀸 𑀭𑀸𑀚𑀫𑀢𑁆𑀢𑁄 𑀯𑀸”𑀢𑀺? “𑀦𑁄 𑀳𑀺𑀤𑀁, 𑀪𑁄 𑀕𑁄𑀢𑀫”𑁇

(285.)

405\. “𑀏𑀯𑀫𑁂𑀯 𑀔𑁄 𑀢𑁆𑀯𑀁, 𑀅𑀫𑁆𑀩𑀝𑁆𑀞, 𑀬𑁂 𑀢𑁂 𑀅𑀳𑁂𑀲𑀼𑀁 𑀩𑁆𑀭𑀸𑀳𑁆𑀫𑀡𑀸𑀦𑀁 𑀧𑀼𑀩𑁆𑀩𑀓𑀸 𑀇𑀲𑀬𑁄 𑀫𑀦𑁆𑀢𑀸𑀦𑀁 𑀓𑀢𑁆𑀢𑀸𑀭𑁄 𑀫𑀦𑁆𑀢𑀸𑀦𑀁 𑀧𑀯𑀢𑁆𑀢𑀸𑀭𑁄, 𑀬𑁂𑀲𑀫𑀺𑀤𑀁 𑀏𑀢𑀭𑀳𑀺 𑀩𑁆𑀭𑀸𑀳𑁆𑀫𑀡𑀸 𑀧𑁄𑀭𑀸𑀡𑀁 𑀫𑀦𑁆𑀢𑀧𑀤𑀁 𑀕𑀻𑀢𑀁 𑀧𑀯𑀼𑀢𑁆𑀢𑀁 𑀲𑀫𑀺𑀳𑀺𑀢𑀁, 𑀢𑀤𑀦𑀼𑀕𑀸𑀬𑀦𑁆𑀢𑀺 𑀢𑀤𑀦𑀼𑀪𑀸𑀲𑀦𑁆𑀢𑀺 𑀪𑀸𑀲𑀺𑀢𑀫𑀦𑀼𑀪𑀸𑀲𑀦𑁆𑀢𑀺 𑀯𑀸𑀘𑀺𑀢𑀫𑀦𑀼𑀯𑀸𑀘𑁂𑀦𑁆𑀢𑀺, 𑀲𑁂𑀬𑁆𑀬𑀣𑀺𑀤𑀁—  𑀅𑀝𑁆𑀞𑀓𑁄 𑀯𑀸𑀫𑀓𑁄 𑀯𑀸𑀫𑀤𑁂𑀯𑁄 𑀯𑁂𑀲𑁆𑀲𑀸𑀫𑀺𑀢𑁆𑀢𑁄 𑀬𑀫𑀢𑀕𑁆𑀕𑀺 𑀅𑀗𑁆𑀕𑀻𑀭𑀲𑁄 𑀪𑀸𑀭𑀤𑁆𑀯𑀸𑀚𑁄 𑀯𑀸𑀲𑁂𑀝𑁆𑀞𑁄 𑀓𑀲𑁆𑀲𑀧𑁄 𑀪𑀕𑀼—  ‘𑀢𑁆𑀬𑀸𑀳𑀁 𑀫𑀦𑁆𑀢𑁂 𑀅𑀥𑀺𑀬𑀸𑀫𑀺 𑀲𑀸𑀘𑀭𑀺𑀬𑀓𑁄’𑀢𑀺, 𑀢𑀸𑀯𑀢𑀸 𑀢𑁆𑀯𑀁 𑀪𑀯𑀺𑀲𑁆𑀲𑀲𑀺 𑀇𑀲𑀺 𑀯𑀸 𑀇𑀲𑀺𑀢𑁆𑀣𑀸𑀬 𑀯𑀸 𑀧𑀝𑀺𑀧𑀦𑁆𑀦𑁄𑀢𑀺 𑀦𑁂𑀢𑀁 𑀞𑀸𑀦𑀁 𑀯𑀺𑀚𑁆𑀚𑀢𑀺𑁇

(286.)

406\. 𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀅𑀫𑁆𑀩𑀝𑁆𑀞, 𑀓𑀺𑀦𑁆𑀢𑀺 𑀢𑁂 𑀲𑀼𑀢𑀁 𑀩𑁆𑀭𑀸𑀳𑁆𑀫𑀡𑀸𑀦𑀁 𑀯𑀼𑀤𑁆𑀥𑀸𑀦𑀁 𑀫𑀳𑀮𑁆𑀮𑀓𑀸𑀦𑀁 𑀆𑀘𑀭𑀺𑀬𑀧𑀸𑀘𑀭𑀺𑀬𑀸𑀦𑀁 𑀪𑀸𑀲𑀫𑀸𑀦𑀸𑀦𑀁—  𑀬𑁂 𑀢𑁂 𑀅𑀳𑁂𑀲𑀼𑀁 𑀩𑁆𑀭𑀸𑀳𑁆𑀫𑀡𑀸𑀦𑀁 𑀧𑀼𑀩𑁆𑀩𑀓𑀸 𑀇𑀲𑀬𑁄 𑀫𑀦𑁆𑀢𑀸𑀦𑀁 𑀓𑀢𑁆𑀢𑀸𑀭𑁄 𑀫𑀦𑁆𑀢𑀸𑀦𑀁 𑀧𑀯𑀢𑁆𑀢𑀸𑀭𑁄, 𑀬𑁂𑀲𑀫𑀺𑀤𑀁 𑀏𑀢𑀭𑀳𑀺 𑀩𑁆𑀭𑀸𑀳𑁆𑀫𑀡𑀸 𑀧𑁄𑀭𑀸𑀡𑀁 𑀫𑀦𑁆𑀢𑀧𑀤𑀁 𑀕𑀻𑀢𑀁 𑀧𑀯𑀼𑀢𑁆𑀢𑀁 𑀲𑀫𑀺𑀳𑀺𑀢𑀁, 𑀢𑀤𑀦𑀼𑀕𑀸𑀬𑀦𑁆𑀢𑀺 𑀢𑀤𑀦𑀼𑀪𑀸𑀲𑀦𑁆𑀢𑀺 𑀪𑀸𑀲𑀺𑀢𑀫𑀦𑀼𑀪𑀸𑀲𑀦𑁆𑀢𑀺 𑀯𑀸𑀘𑀺𑀢𑀫𑀦𑀼𑀯𑀸𑀘𑁂𑀦𑁆𑀢𑀺, 𑀲𑁂𑀬𑁆𑀬𑀣𑀺𑀤𑀁—  𑀅𑀝𑁆𑀞𑀓𑁄 𑀯𑀸𑀫𑀓𑁄 𑀯𑀸𑀫𑀤𑁂𑀯𑁄 𑀯𑁂𑀲𑁆𑀲𑀸𑀫𑀺𑀢𑁆𑀢𑁄 𑀬𑀫𑀢𑀕𑁆𑀕𑀺 𑀅𑀗𑁆𑀕𑀻𑀭𑀲𑁄 𑀪𑀸𑀭𑀤𑁆𑀯𑀸𑀚𑁄 𑀯𑀸𑀲𑁂𑀝𑁆𑀞𑁄 𑀓𑀲𑁆𑀲𑀧𑁄 𑀪𑀕𑀼, 𑀏𑀯𑀁 𑀲𑀼 𑀢𑁂 𑀲𑀼𑀦𑁆𑀳𑀸𑀢𑀸 𑀲𑀼𑀯𑀺𑀮𑀺𑀢𑁆𑀢𑀸 𑀓𑀧𑁆𑀧𑀺𑀢𑀓𑁂𑀲𑀫𑀲𑁆𑀲𑀽 𑀆𑀫𑀼𑀓𑁆𑀓𑀫𑀡𑀺𑀓𑀼𑀡𑁆𑀟𑀮𑀸𑀪𑀭𑀡𑀸 𑀑𑀤𑀸𑀢𑀯𑀢𑁆𑀣𑀯𑀲𑀦𑀸 𑀧𑀜𑁆𑀘𑀳𑀺 𑀓𑀸𑀫𑀕𑀼𑀡𑁂𑀳𑀺 𑀲𑀫𑀧𑁆𑀧𑀺𑀢𑀸 𑀲𑀫𑀗𑁆𑀕𑀻𑀪𑀽𑀢𑀸 𑀧𑀭𑀺𑀘𑀸𑀭𑁂𑀦𑁆𑀢𑀺, 𑀲𑁂𑀬𑁆𑀬𑀣𑀸𑀧𑀺 𑀢𑁆𑀯𑀁 𑀏𑀢𑀭𑀳𑀺 𑀲𑀸𑀘𑀭𑀺𑀬𑀓𑁄”𑀢𑀺? “𑀦𑁄 𑀳𑀺𑀤𑀁, 𑀪𑁄 𑀕𑁄𑀢𑀫”𑁇

407\. “…𑀧𑁂…  𑀏𑀯𑀁 𑀲𑀼 𑀢𑁂 𑀲𑀸𑀮𑀻𑀦𑀁 𑀑𑀤𑀦𑀁 𑀲𑀼𑀘𑀺𑀫𑀁𑀲𑀽𑀧𑀲𑁂𑀘𑀦𑀁 𑀯𑀺𑀘𑀺𑀢𑀓𑀸𑀍𑀅𑀓𑀁 𑀅𑀦𑁂𑀓𑀲𑀽𑀧𑀁 𑀅𑀦𑁂𑀓𑀩𑁆𑀬𑀜𑁆𑀚𑀦𑀁 𑀧𑀭𑀺𑀪𑀼𑀜𑁆𑀚𑀦𑁆𑀢𑀺, 𑀲𑁂𑀬𑁆𑀬𑀣𑀸𑀧𑀺 𑀢𑁆𑀯𑀁 𑀏𑀢𑀭𑀳𑀺 𑀲𑀸𑀘𑀭𑀺𑀬𑀓𑁄”𑀢𑀺? “𑀦𑁄 𑀳𑀺𑀤𑀁, 𑀪𑁄 𑀕𑁄𑀢𑀫”𑁇

408\. “…𑀧𑁂…  𑀏𑀯𑀁 𑀲𑀼 𑀢𑁂 𑀯𑁂𑀞𑀓𑀦𑀢𑀧𑀲𑁆𑀲𑀸𑀳𑀺 𑀦𑀸𑀭𑀻𑀳𑀺 𑀧𑀭𑀺𑀘𑀸𑀭𑁂𑀦𑁆𑀢𑀺, 𑀲𑁂𑀬𑁆𑀬𑀣𑀸𑀧𑀺 𑀢𑁆𑀯𑀁 𑀏𑀢𑀭𑀳𑀺 𑀲𑀸𑀘𑀭𑀺𑀬𑀓𑁄”𑀢𑀺? “𑀦𑁄 𑀳𑀺𑀤𑀁, 𑀪𑁄 𑀕𑁄𑀢𑀫”𑁇

409\. “…𑀧𑁂…  𑀏𑀯𑀁 𑀲𑀼 𑀢𑁂 𑀓𑀼𑀢𑁆𑀢𑀯𑀸𑀮𑁂𑀳𑀺 𑀯𑀍𑀅𑀯𑀸𑀭𑀣𑁂𑀳𑀺 𑀤𑀻𑀖𑀸𑀳𑀺 𑀧𑀢𑁄𑀤𑀮𑀝𑁆𑀞𑀻𑀳𑀺 𑀯𑀸𑀳𑀦𑁂 𑀯𑀺𑀢𑀼𑀤𑁂𑀦𑁆𑀢𑀸 𑀯𑀺𑀧𑀭𑀺𑀬𑀸𑀬𑀦𑁆𑀢𑀺, 𑀲𑁂𑀬𑁆𑀬𑀣𑀸𑀧𑀺 𑀢𑁆𑀯𑀁 𑀏𑀢𑀭𑀳𑀺 𑀲𑀸𑀘𑀭𑀺𑀬𑀓𑁄”𑀢𑀺? “𑀦𑁄 𑀳𑀺𑀤𑀁, 𑀪𑁄 𑀕𑁄𑀢𑀫”𑁇

410\. “…𑀧𑁂…  𑀏𑀯𑀁 𑀲𑀼 𑀢𑁂 𑀉𑀓𑁆𑀓𑀺𑀡𑁆𑀡𑀧𑀭𑀺𑀔𑀸𑀲𑀼 𑀑𑀓𑁆𑀔𑀺𑀢𑁆𑀢𑀧𑀮𑀺𑀖𑀸𑀲𑀼 𑀦𑀕𑀭𑀽𑀧𑀓𑀸𑀭𑀺𑀓𑀸𑀲𑀼 𑀤𑀻𑀖𑀸𑀲𑀺𑀯𑀼𑀥𑁂𑀳𑀺 𑀧𑀼𑀭𑀺𑀲𑁂𑀳𑀺 𑀭𑀓𑁆𑀔𑀸𑀧𑁂𑀦𑁆𑀢𑀺, 𑀲𑁂𑀬𑁆𑀬𑀣𑀸𑀧𑀺 𑀢𑁆𑀯𑀁 𑀏𑀢𑀭𑀳𑀺 𑀲𑀸𑀘𑀭𑀺𑀬𑀓𑁄”𑀢𑀺? “𑀦𑁄 𑀳𑀺𑀤𑀁, 𑀪𑁄 𑀕𑁄𑀢𑀫”𑁇

411\. “𑀇𑀢𑀺 𑀔𑁄, 𑀅𑀫𑁆𑀩𑀝𑁆𑀞, 𑀦𑁂𑀯 𑀢𑁆𑀯𑀁 𑀇𑀲𑀺 𑀦 𑀇𑀲𑀺𑀢𑁆𑀣𑀸𑀬 𑀧𑀝𑀺𑀧𑀦𑁆𑀦𑁄 𑀲𑀸𑀘𑀭𑀺𑀬𑀓𑁄𑁇 𑀬𑀲𑁆𑀲 𑀔𑁄 𑀧𑀦, 𑀅𑀫𑁆𑀩𑀝𑁆𑀞, 𑀫𑀬𑀺 𑀓𑀗𑁆𑀔𑀸 𑀯𑀸 𑀯𑀺𑀫𑀢𑀺 𑀯𑀸 𑀲𑁄 𑀫𑀁 𑀧𑀜𑁆𑀳𑁂𑀦, 𑀅𑀳𑀁 𑀯𑁂𑀬𑁆𑀬𑀸𑀓𑀭𑀡𑁂𑀦 𑀲𑁄𑀥𑀺𑀲𑁆𑀲𑀸𑀫𑀻”𑀢𑀺𑁇

[Go to previous page (3.5 Catuapāyamukha)](3.5.md) / [Go to parent page (3 Ambaṭṭhasutta)](../3.md) / [Go to next page (3.7 Dvelakkhaṇādassana)](3.7.md)


