
[Home](/) / [6D Sīlakkhandhavaggapāḷi](../../../6D.md) / [3 Ambaṭṭhasutta](../../3.md) / [3.2 Ambaṭṭhamāṇava](../3.2.md)

# 𑁩𑁇𑁨𑁇𑁪 𑀤𑀸𑀲𑀺𑀧𑀼𑀢𑁆𑀢𑀯𑀸𑀤

* 𑀅𑀫𑁆𑀩𑀝𑁆𑀞𑀲𑀼𑀢𑁆𑀢

* 𑀅𑀫𑁆𑀩𑀝𑁆𑀞𑀫𑀸𑀡𑀯

* 𑀤𑀸𑀲𑀺𑀧𑀼𑀢𑁆𑀢𑀯𑀸𑀤

(267.)

361\. 𑀅𑀣 𑀔𑁄 𑀪𑀕𑀯𑀢𑁄 𑀏𑀢𑀤𑀳𑁄𑀲𑀺—  “𑀅𑀢𑀺𑀩𑀸𑀍𑀳𑀁 𑀔𑁄 𑀅𑀬𑀁 𑀅𑀫𑁆𑀩𑀝𑁆𑀞𑁄 𑀫𑀸𑀡𑀯𑁄 𑀲𑀓𑁆𑀬𑁂𑀲𑀼 𑀇𑀩𑁆𑀪𑀯𑀸𑀤𑁂𑀦 𑀦𑀺𑀫𑁆𑀫𑀸𑀤𑁂𑀢𑀺, 𑀬𑀦𑁆𑀦𑀽𑀦𑀸𑀳𑀁 𑀕𑁄𑀢𑁆𑀢𑀁 𑀧𑀼𑀘𑁆𑀙𑁂𑀬𑁆𑀬𑀦𑁆”𑀢𑀺𑁇 𑀅𑀣 𑀔𑁄 𑀪𑀕𑀯𑀸 𑀅𑀫𑁆𑀩𑀝𑁆𑀞𑀁 𑀫𑀸𑀡𑀯𑀁 𑀏𑀢𑀤𑀯𑁄𑀘—  “𑀓𑀣𑀁 𑀕𑁄𑀢𑁆𑀢𑁄𑀲𑀺, 𑀅𑀫𑁆𑀩𑀝𑁆𑀞𑀸”𑀢𑀺? “𑀓𑀡𑁆𑀳𑀸𑀬𑀦𑁄𑀳𑀫𑀲𑁆𑀫𑀺, 𑀪𑁄 𑀕𑁄𑀢𑀫𑀸”𑀢𑀺𑁇 “𑀧𑁄𑀭𑀸𑀡𑀁 𑀔𑁄 𑀧𑀦 𑀢𑁂, 𑀅𑀫𑁆𑀩𑀝𑁆𑀞, 𑀫𑀸𑀢𑀸𑀧𑁂𑀢𑁆𑀢𑀺𑀓𑀁 𑀦𑀸𑀫𑀕𑁄𑀢𑁆𑀢𑀁 𑀅𑀦𑀼𑀲𑁆𑀲𑀭𑀢𑁄 𑀅𑀬𑁆𑀬𑀧𑀼𑀢𑁆𑀢𑀸 𑀲𑀓𑁆𑀬𑀸 𑀪𑀯𑀦𑁆𑀢𑀺; 𑀤𑀸𑀲𑀺𑀧𑀼𑀢𑁆𑀢𑁄 𑀢𑁆𑀯𑀫𑀲𑀺 𑀲𑀓𑁆𑀬𑀸𑀦𑀁𑁇 𑀲𑀓𑁆𑀬𑀸 𑀔𑁄 𑀧𑀦, 𑀅𑀫𑁆𑀩𑀝𑁆𑀞, 𑀭𑀸𑀚𑀸𑀦𑀁 𑀑𑀓𑁆𑀓𑀸𑀓𑀁 𑀧𑀺𑀢𑀸𑀫𑀳𑀁 𑀤𑀳𑀦𑁆𑀢𑀺𑁇

362\. 𑀪𑀽𑀢𑀧𑀼𑀩𑁆𑀩𑀁, 𑀅𑀫𑁆𑀩𑀝𑁆𑀞, 𑀭𑀸𑀚𑀸 𑀑𑀓𑁆𑀓𑀸𑀓𑁄 𑀬𑀸 𑀲𑀸 𑀫𑀳𑁂𑀲𑀻 𑀧𑀺𑀬𑀸 𑀫𑀦𑀸𑀧𑀸, 𑀢𑀲𑁆𑀲𑀸 𑀧𑀼𑀢𑁆𑀢𑀲𑁆𑀲 𑀭𑀚𑁆𑀚𑀁 𑀧𑀭𑀺𑀡𑀸𑀫𑁂𑀢𑀼𑀓𑀸𑀫𑁄 𑀚𑁂𑀝𑁆𑀞𑀓𑀼𑀫𑀸𑀭𑁂 𑀭𑀝𑁆𑀞𑀲𑁆𑀫𑀸 𑀧𑀩𑁆𑀩𑀸𑀚𑁂𑀲𑀺—  𑀑𑀓𑁆𑀓𑀸𑀫𑀼𑀔𑀁 𑀓𑀭𑀓𑀡𑁆𑀟𑀁 𑀳𑀢𑁆𑀣𑀺𑀦𑀺𑀓𑀁 𑀲𑀺𑀦𑀺𑀲𑀽𑀭𑀁𑁇 𑀢𑁂 𑀭𑀝𑁆𑀞𑀲𑁆𑀫𑀸 𑀧𑀩𑁆𑀩𑀸𑀚𑀺𑀢𑀸 𑀳𑀺𑀫𑀯𑀦𑁆𑀢𑀧𑀲𑁆𑀲𑁂 𑀧𑁄𑀓𑁆𑀔𑀭𑀡𑀺𑀬𑀸 𑀢𑀻𑀭𑁂 𑀫𑀳𑀸𑀲𑀸𑀓𑀲𑀡𑁆𑀟𑁄, 𑀢𑀢𑁆𑀣 𑀯𑀸𑀲𑀁 𑀓𑀧𑁆𑀧𑁂𑀲𑀼𑀁𑁇 𑀢𑁂 𑀚𑀸𑀢𑀺𑀲𑀫𑁆𑀪𑁂𑀤𑀪𑀬𑀸 𑀲𑀓𑀸𑀳𑀺 𑀪𑀕𑀺𑀦𑀻𑀳𑀺 𑀲𑀤𑁆𑀥𑀺𑀁 𑀲𑀁𑀯𑀸𑀲𑀁 𑀓𑀧𑁆𑀧𑁂𑀲𑀼𑀁𑁇

363\. 𑀅𑀣 𑀔𑁄, 𑀅𑀫𑁆𑀩𑀝𑁆𑀞, 𑀭𑀸𑀚𑀸 𑀑𑀓𑁆𑀓𑀸𑀓𑁄 𑀅𑀫𑀘𑁆𑀘𑁂 𑀧𑀸𑀭𑀺𑀲𑀚𑁆𑀚𑁂 𑀆𑀫𑀦𑁆𑀢𑁂𑀲𑀺—  ‘𑀓𑀳𑀁 𑀦𑀼 𑀔𑁄, 𑀪𑁄, 𑀏𑀢𑀭𑀳𑀺 𑀓𑀼𑀫𑀸𑀭𑀸 𑀲𑀫𑁆𑀫𑀦𑁆𑀢𑀻’𑀢𑀺? ‘𑀅𑀢𑁆𑀣𑀺, 𑀤𑁂𑀯, 𑀳𑀺𑀫𑀯𑀦𑁆𑀢𑀧𑀲𑁆𑀲𑁂 𑀧𑁄𑀓𑁆𑀔𑀭𑀡𑀺𑀬𑀸 𑀢𑀻𑀭𑁂 𑀫𑀳𑀸𑀲𑀸𑀓𑀲𑀡𑁆𑀟𑁄, 𑀢𑀢𑁆𑀣𑁂𑀢𑀭𑀳𑀺 𑀓𑀼𑀫𑀸𑀭𑀸 𑀲𑀫𑁆𑀫𑀦𑁆𑀢𑀺𑁇 𑀢𑁂 𑀚𑀸𑀢𑀺𑀲𑀫𑁆𑀪𑁂𑀤𑀪𑀬𑀸 𑀲𑀓𑀸𑀳𑀺 𑀪𑀕𑀺𑀦𑀻𑀳𑀺 𑀲𑀤𑁆𑀥𑀺𑀁 𑀲𑀁𑀯𑀸𑀲𑀁 𑀓𑀧𑁆𑀧𑁂𑀦𑁆𑀢𑀻’𑀢𑀺𑁇 𑀅𑀣 𑀔𑁄, 𑀅𑀫𑁆𑀩𑀝𑁆𑀞, 𑀭𑀸𑀚𑀸 𑀑𑀓𑁆𑀓𑀸𑀓𑁄 𑀉𑀤𑀸𑀦𑀁 𑀉𑀤𑀸𑀦𑁂𑀲𑀺—  ‘𑀲𑀓𑁆𑀬𑀸 𑀯𑀢, 𑀪𑁄, 𑀓𑀼𑀫𑀸𑀭𑀸, 𑀧𑀭𑀫𑀲𑀓𑁆𑀬𑀸 𑀯𑀢, 𑀪𑁄, 𑀓𑀼𑀫𑀸𑀭𑀸’𑀢𑀺𑁇 𑀢𑀤𑀕𑁆𑀕𑁂 𑀔𑁄 𑀧𑀦, 𑀅𑀫𑁆𑀩𑀝𑁆𑀞, 𑀲𑀓𑁆𑀬𑀸 𑀧𑀜𑁆𑀜𑀸𑀬𑀦𑁆𑀢𑀺; 𑀲𑁄 𑀘 𑀦𑁂𑀲𑀁 𑀧𑀼𑀩𑁆𑀩𑀧𑀼𑀭𑀺𑀲𑁄𑁇

364\. 𑀭𑀜𑁆𑀜𑁄 𑀔𑁄 𑀧𑀦, 𑀅𑀫𑁆𑀩𑀝𑁆𑀞, 𑀑𑀓𑁆𑀓𑀸𑀓𑀲𑁆𑀲 𑀤𑀺𑀲𑀸 𑀦𑀸𑀫 𑀤𑀸𑀲𑀻 𑀅𑀳𑁄𑀲𑀺𑁇 𑀲𑀸 𑀓𑀡𑁆𑀳𑀁 𑀦𑀸𑀫 𑀚𑀦𑁂𑀲𑀺𑁇 𑀚𑀸𑀢𑁄 𑀓𑀡𑁆𑀳𑁄 𑀧𑀩𑁆𑀬𑀸𑀳𑀸𑀲𑀺—  ‘𑀥𑁄𑀯𑀣 𑀫𑀁, 𑀅𑀫𑁆𑀫, 𑀦𑀳𑀸𑀧𑁂𑀣 𑀫𑀁 𑀅𑀫𑁆𑀫, 𑀇𑀫𑀲𑁆𑀫𑀸 𑀫𑀁 𑀅𑀲𑀼𑀘𑀺𑀲𑁆𑀫𑀸 𑀧𑀭𑀺𑀫𑁄𑀘𑁂𑀣, 𑀅𑀢𑁆𑀣𑀸𑀬 𑀯𑁄 𑀪𑀯𑀺𑀲𑁆𑀲𑀸𑀫𑀻’𑀢𑀺𑁇 𑀬𑀣𑀸 𑀔𑁄 𑀧𑀦, 𑀅𑀫𑁆𑀩𑀝𑁆𑀞, 𑀏𑀢𑀭𑀳𑀺 𑀫𑀦𑀼𑀲𑁆𑀲𑀸 𑀧𑀺𑀲𑀸𑀘𑁂 𑀤𑀺𑀲𑁆𑀯𑀸 ‘𑀧𑀺𑀲𑀸𑀘𑀸’𑀢𑀺 𑀲𑀜𑁆𑀚𑀸𑀦𑀦𑁆𑀢𑀺; 𑀏𑀯𑀫𑁂𑀯 𑀔𑁄, 𑀅𑀫𑁆𑀩𑀝𑁆𑀞, 𑀢𑁂𑀦 𑀔𑁄 𑀧𑀦 𑀲𑀫𑀬𑁂𑀦 𑀫𑀦𑀼𑀲𑁆𑀲𑀸 𑀧𑀺𑀲𑀸𑀘𑁂 ‘𑀓𑀡𑁆𑀳𑀸’𑀢𑀺 𑀲𑀜𑁆𑀚𑀸𑀦𑀦𑁆𑀢𑀺𑁇 𑀢𑁂 𑀏𑀯𑀫𑀸𑀳𑀁𑀲𑀼—  ‘𑀅𑀬𑀁 𑀚𑀸𑀢𑁄 𑀧𑀩𑁆𑀬𑀸𑀳𑀸𑀲𑀺, 𑀓𑀡𑁆𑀳𑁄 𑀚𑀸𑀢𑁄, 𑀧𑀺𑀲𑀸𑀘𑁄 𑀚𑀸𑀢𑁄’𑀢𑀺𑁇 𑀢𑀤𑀕𑁆𑀕𑁂 𑀔𑁄 𑀧𑀦, 𑀅𑀫𑁆𑀩𑀝𑁆𑀞, 𑀓𑀡𑁆𑀳𑀸𑀬𑀦𑀸 𑀧𑀜𑁆𑀜𑀸𑀬𑀦𑁆𑀢𑀺, 𑀲𑁄 𑀘 𑀓𑀡𑁆𑀳𑀸𑀬𑀦𑀸𑀦𑀁 𑀧𑀼𑀩𑁆𑀩𑀧𑀼𑀭𑀺𑀲𑁄𑁇 𑀇𑀢𑀺 𑀔𑁄 𑀢𑁂, 𑀅𑀫𑁆𑀩𑀝𑁆𑀞, 𑀧𑁄𑀭𑀸𑀡𑀁 𑀫𑀸𑀢𑀸𑀧𑁂𑀢𑁆𑀢𑀺𑀓𑀁 𑀦𑀸𑀫𑀕𑁄𑀢𑁆𑀢𑀁 𑀅𑀦𑀼𑀲𑁆𑀲𑀭𑀢𑁄 𑀅𑀬𑁆𑀬𑀧𑀼𑀢𑁆𑀢𑀸 𑀲𑀓𑁆𑀬𑀸 𑀪𑀯𑀦𑁆𑀢𑀺, 𑀤𑀸𑀲𑀺𑀧𑀼𑀢𑁆𑀢𑁄 𑀢𑁆𑀯𑀫𑀲𑀺 𑀲𑀓𑁆𑀬𑀸𑀦𑀦𑁆”𑀢𑀺𑁇

(268.)

365\. 𑀏𑀯𑀁 𑀯𑀼𑀢𑁆𑀢𑁂, 𑀢𑁂 𑀫𑀸𑀡𑀯𑀓𑀸 𑀪𑀕𑀯𑀦𑁆𑀢𑀁 𑀏𑀢𑀤𑀯𑁄𑀘𑀼𑀁—  “𑀫𑀸 𑀪𑀯𑀁 𑀕𑁄𑀢𑀫𑁄 𑀅𑀫𑁆𑀩𑀝𑁆𑀞𑀁 𑀅𑀢𑀺𑀩𑀸𑀍𑀳𑀁 𑀤𑀸𑀲𑀺𑀧𑀼𑀢𑁆𑀢𑀯𑀸𑀤𑁂𑀦 𑀦𑀺𑀫𑁆𑀫𑀸𑀤𑁂𑀲𑀺𑁇 𑀲𑀼𑀚𑀸𑀢𑁄 𑀘, 𑀪𑁄 𑀕𑁄𑀢𑀫, 𑀅𑀫𑁆𑀩𑀝𑁆𑀞𑁄 𑀫𑀸𑀡𑀯𑁄, 𑀓𑀼𑀮𑀧𑀼𑀢𑁆𑀢𑁄 𑀘 𑀅𑀫𑁆𑀩𑀝𑁆𑀞𑁄 𑀫𑀸𑀡𑀯𑁄, 𑀩𑀳𑀼𑀲𑁆𑀲𑀼𑀢𑁄 𑀘 𑀅𑀫𑁆𑀩𑀝𑁆𑀞𑁄 𑀫𑀸𑀡𑀯𑁄, 𑀓𑀮𑁆𑀬𑀸𑀡𑀯𑀸𑀓𑁆𑀓𑀭𑀡𑁄 𑀘 𑀅𑀫𑁆𑀩𑀝𑁆𑀞𑁄 𑀫𑀸𑀡𑀯𑁄, 𑀧𑀡𑁆𑀟𑀺𑀢𑁄 𑀘 𑀅𑀫𑁆𑀩𑀝𑁆𑀞𑁄 𑀫𑀸𑀡𑀯𑁄, 𑀧𑀳𑁄𑀢𑀺 𑀘 𑀅𑀫𑁆𑀩𑀝𑁆𑀞𑁄 𑀫𑀸𑀡𑀯𑁄 𑀪𑁄𑀢𑀸 𑀕𑁄𑀢𑀫𑁂𑀦 𑀲𑀤𑁆𑀥𑀺𑀁 𑀅𑀲𑁆𑀫𑀺𑀁 𑀯𑀘𑀦𑁂 𑀧𑀝𑀺𑀫𑀦𑁆𑀢𑁂𑀢𑀼𑀦𑁆”𑀢𑀺𑁇

(269.)

366\. 𑀅𑀣 𑀔𑁄 𑀪𑀕𑀯𑀸 𑀢𑁂 𑀫𑀸𑀡𑀯𑀓𑁂 𑀏𑀢𑀤𑀯𑁄𑀘—  “𑀲𑀘𑁂 𑀔𑁄 𑀢𑀼𑀫𑁆𑀳𑀸𑀓𑀁 𑀫𑀸𑀡𑀯𑀓𑀸𑀦𑀁 𑀏𑀯𑀁 𑀳𑁄𑀢𑀺—  ‘𑀤𑀼𑀚𑁆𑀚𑀸𑀢𑁄 𑀘 𑀅𑀫𑁆𑀩𑀝𑁆𑀞𑁄 𑀫𑀸𑀡𑀯𑁄, 𑀅𑀓𑀼𑀮𑀧𑀼𑀢𑁆𑀢𑁄 𑀘 𑀅𑀫𑁆𑀩𑀝𑁆𑀞𑁄 𑀫𑀸𑀡𑀯𑁄, 𑀅𑀧𑁆𑀧𑀲𑁆𑀲𑀼𑀢𑁄 𑀘 𑀅𑀫𑁆𑀩𑀝𑁆𑀞𑁄 𑀫𑀸𑀡𑀯𑁄, 𑀅𑀓𑀮𑁆𑀬𑀸𑀡𑀯𑀸𑀓𑁆𑀓𑀭𑀡𑁄 𑀘 𑀅𑀫𑁆𑀩𑀝𑁆𑀞𑁄 𑀫𑀸𑀡𑀯𑁄, 𑀤𑀼𑀧𑁆𑀧𑀜𑁆𑀜𑁄 𑀘 𑀅𑀫𑁆𑀩𑀝𑁆𑀞𑁄 𑀫𑀸𑀡𑀯𑁄, 𑀦 𑀘 𑀧𑀳𑁄𑀢𑀺 𑀅𑀫𑁆𑀩𑀝𑁆𑀞𑁄 𑀫𑀸𑀡𑀯𑁄 𑀲𑀫𑀡𑁂𑀦 𑀕𑁄𑀢𑀫𑁂𑀦 𑀲𑀤𑁆𑀥𑀺𑀁 𑀅𑀲𑁆𑀫𑀺𑀁 𑀯𑀘𑀦𑁂 𑀧𑀝𑀺𑀫𑀦𑁆𑀢𑁂𑀢𑀼𑀦𑁆’𑀢𑀺, 𑀢𑀺𑀝𑁆𑀞𑀢𑀼 𑀅𑀫𑁆𑀩𑀝𑁆𑀞𑁄 𑀫𑀸𑀡𑀯𑁄, 𑀢𑀼𑀫𑁆𑀳𑁂 𑀫𑀬𑀸 𑀲𑀤𑁆𑀥𑀺𑀁 𑀫𑀦𑁆𑀢𑀯𑁆𑀳𑁄 𑀅𑀲𑁆𑀫𑀺𑀁 𑀯𑀘𑀦𑁂𑁇 𑀲𑀘𑁂 𑀧𑀦 𑀢𑀼𑀫𑁆𑀳𑀸𑀓𑀁 𑀫𑀸𑀡𑀯𑀓𑀸𑀦𑀁 𑀏𑀯𑀁 𑀳𑁄𑀢𑀺—  ‘𑀲𑀼𑀚𑀸𑀢𑁄 𑀘 𑀅𑀫𑁆𑀩𑀝𑁆𑀞𑁄 𑀫𑀸𑀡𑀯𑁄, 𑀓𑀼𑀮𑀧𑀼𑀢𑁆𑀢𑁄 𑀘 𑀅𑀫𑁆𑀩𑀝𑁆𑀞𑁄 𑀫𑀸𑀡𑀯𑁄, 𑀩𑀳𑀼𑀲𑁆𑀲𑀼𑀢𑁄 𑀘 𑀅𑀫𑁆𑀩𑀝𑁆𑀞𑁄 𑀫𑀸𑀡𑀯𑁄, 𑀓𑀮𑁆𑀬𑀸𑀡𑀯𑀸𑀓𑁆𑀓𑀭𑀡𑁄 𑀘 𑀅𑀫𑁆𑀩𑀝𑁆𑀞𑁄 𑀫𑀸𑀡𑀯𑁄, 𑀧𑀡𑁆𑀟𑀺𑀢𑁄 𑀘 𑀅𑀫𑁆𑀩𑀝𑁆𑀞𑁄 𑀫𑀸𑀡𑀯𑁄, 𑀧𑀳𑁄𑀢𑀺 𑀘 𑀅𑀫𑁆𑀩𑀝𑁆𑀞𑁄 𑀫𑀸𑀡𑀯𑁄 𑀲𑀫𑀡𑁂𑀦 𑀕𑁄𑀢𑀫𑁂𑀦 𑀲𑀤𑁆𑀥𑀺𑀁 𑀅𑀲𑁆𑀫𑀺𑀁 𑀯𑀘𑀦𑁂 𑀧𑀝𑀺𑀫𑀦𑁆𑀢𑁂𑀢𑀼𑀦𑁆’𑀢𑀺, 𑀢𑀺𑀝𑁆𑀞𑀣 𑀢𑀼𑀫𑁆𑀳𑁂; 𑀅𑀫𑁆𑀩𑀝𑁆𑀞𑁄 𑀫𑀸𑀡𑀯𑁄 𑀫𑀬𑀸 𑀲𑀤𑁆𑀥𑀺𑀁 𑀧𑀝𑀺𑀫𑀦𑁆𑀢𑁂𑀢𑀽”𑀢𑀺𑁇

367\. “𑀲𑀼𑀚𑀸𑀢𑁄 𑀘, 𑀪𑁄 𑀕𑁄𑀢𑀫, 𑀅𑀫𑁆𑀩𑀝𑁆𑀞𑁄 𑀫𑀸𑀡𑀯𑁄, 𑀓𑀼𑀮𑀧𑀼𑀢𑁆𑀢𑁄 𑀘 𑀅𑀫𑁆𑀩𑀝𑁆𑀞𑁄 𑀫𑀸𑀡𑀯𑁄, 𑀩𑀳𑀼𑀲𑁆𑀲𑀼𑀢𑁄 𑀘 𑀅𑀫𑁆𑀩𑀝𑁆𑀞𑁄 𑀫𑀸𑀡𑀯𑁄, 𑀓𑀮𑁆𑀬𑀸𑀡𑀯𑀸𑀓𑁆𑀓𑀭𑀡𑁄 𑀘 𑀅𑀫𑁆𑀩𑀝𑁆𑀞𑁄 𑀫𑀸𑀡𑀯𑁄, 𑀧𑀡𑁆𑀟𑀺𑀢𑁄 𑀘 𑀅𑀫𑁆𑀩𑀝𑁆𑀞𑁄 𑀫𑀸𑀡𑀯𑁄, 𑀧𑀳𑁄𑀢𑀺 𑀘 𑀅𑀫𑁆𑀩𑀝𑁆𑀞𑁄 𑀫𑀸𑀡𑀯𑁄 𑀪𑁄𑀢𑀸 𑀕𑁄𑀢𑀫𑁂𑀦 𑀲𑀤𑁆𑀥𑀺𑀁 𑀅𑀲𑁆𑀫𑀺𑀁 𑀯𑀘𑀦𑁂 𑀧𑀝𑀺𑀫𑀦𑁆𑀢𑁂𑀢𑀼𑀁, 𑀢𑀼𑀡𑁆𑀳𑀻 𑀫𑀬𑀁 𑀪𑀯𑀺𑀲𑁆𑀲𑀸𑀫, 𑀅𑀫𑁆𑀩𑀝𑁆𑀞𑁄 𑀫𑀸𑀡𑀯𑁄 𑀪𑁄𑀢𑀸 𑀕𑁄𑀢𑀫𑁂𑀦 𑀲𑀤𑁆𑀥𑀺𑀁 𑀅𑀲𑁆𑀫𑀺𑀁 𑀯𑀘𑀦𑁂 𑀧𑀝𑀺𑀫𑀦𑁆𑀢𑁂𑀢𑀽”𑀢𑀺𑁇

(270.)

368\. 𑀅𑀣 𑀔𑁄 𑀪𑀕𑀯𑀸 𑀅𑀫𑁆𑀩𑀝𑁆𑀞𑀁 𑀫𑀸𑀡𑀯𑀁 𑀏𑀢𑀤𑀯𑁄𑀘—  “𑀅𑀬𑀁 𑀔𑁄 𑀧𑀦 𑀢𑁂, 𑀅𑀫𑁆𑀩𑀝𑁆𑀞, 𑀲𑀳𑀥𑀫𑁆𑀫𑀺𑀓𑁄 𑀧𑀜𑁆𑀳𑁄 𑀆𑀕𑀘𑁆𑀙𑀢𑀺, 𑀅𑀓𑀸𑀫𑀸 𑀩𑁆𑀬𑀸𑀓𑀸𑀢𑀩𑁆𑀩𑁄𑁇 𑀲𑀘𑁂 𑀢𑁆𑀯𑀁 𑀦 𑀩𑁆𑀬𑀸𑀓𑀭𑀺𑀲𑁆𑀲𑀲𑀺, 𑀅𑀜𑁆𑀜𑁂𑀦 𑀯𑀸 𑀅𑀜𑁆𑀜𑀁 𑀧𑀝𑀺𑀘𑀭𑀺𑀲𑁆𑀲𑀲𑀺, 𑀢𑀼𑀡𑁆𑀳𑀻 𑀯𑀸 𑀪𑀯𑀺𑀲𑁆𑀲𑀲𑀺, 𑀧𑀓𑁆𑀓𑀫𑀺𑀲𑁆𑀲𑀲𑀺 𑀯𑀸 𑀏𑀢𑁆𑀣𑁂𑀯 𑀢𑁂 𑀲𑀢𑁆𑀢𑀥𑀸 𑀫𑀼𑀤𑁆𑀥𑀸 𑀨𑀮𑀺𑀲𑁆𑀲𑀢𑀺𑁇 𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀅𑀫𑁆𑀩𑀝𑁆𑀞, 𑀓𑀺𑀦𑁆𑀢𑀺 𑀢𑁂 𑀲𑀼𑀢𑀁 𑀩𑁆𑀭𑀸𑀳𑁆𑀫𑀡𑀸𑀦𑀁 𑀯𑀼𑀤𑁆𑀥𑀸𑀦𑀁 𑀫𑀳𑀮𑁆𑀮𑀓𑀸𑀦𑀁 𑀆𑀘𑀭𑀺𑀬𑀧𑀸𑀘𑀭𑀺𑀬𑀸𑀦𑀁 𑀪𑀸𑀲𑀫𑀸𑀦𑀸𑀦𑀁 𑀓𑀼𑀢𑁄𑀧𑀪𑀼𑀢𑀺𑀓𑀸 𑀓𑀡𑁆𑀳𑀸𑀬𑀦𑀸, 𑀓𑁄 𑀘 𑀓𑀡𑁆𑀳𑀸𑀬𑀦𑀸𑀦𑀁 𑀧𑀼𑀩𑁆𑀩𑀧𑀼𑀭𑀺𑀲𑁄”𑀢𑀺?

369\. 𑀏𑀯𑀁 𑀯𑀼𑀢𑁆𑀢𑁂, 𑀅𑀫𑁆𑀩𑀝𑁆𑀞𑁄 𑀫𑀸𑀡𑀯𑁄 𑀢𑀼𑀡𑁆𑀳𑀻 𑀅𑀳𑁄𑀲𑀺𑁇 𑀤𑀼𑀢𑀺𑀬𑀫𑁆𑀧𑀺 𑀔𑁄 𑀪𑀕𑀯𑀸 𑀅𑀫𑁆𑀩𑀝𑁆𑀞𑀁 𑀫𑀸𑀡𑀯𑀁 𑀏𑀢𑀤𑀯𑁄𑀘—  “𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀅𑀫𑁆𑀩𑀝𑁆𑀞, 𑀓𑀺𑀦𑁆𑀢𑀺 𑀢𑁂 𑀲𑀼𑀢𑀁 𑀩𑁆𑀭𑀸𑀳𑁆𑀫𑀡𑀸𑀦𑀁 𑀯𑀼𑀤𑁆𑀥𑀸𑀦𑀁 𑀫𑀳𑀮𑁆𑀮𑀓𑀸𑀦𑀁 𑀆𑀘𑀭𑀺𑀬𑀧𑀸𑀘𑀭𑀺𑀬𑀸𑀦𑀁 𑀪𑀸𑀲𑀫𑀸𑀦𑀸𑀦𑀁 𑀓𑀼𑀢𑁄𑀧𑀪𑀼𑀢𑀺𑀓𑀸 𑀓𑀡𑁆𑀳𑀸𑀬𑀦𑀸, 𑀓𑁄 𑀘 𑀓𑀡𑁆𑀳𑀸𑀬𑀦𑀸𑀦𑀁 𑀧𑀼𑀩𑁆𑀩𑀧𑀼𑀭𑀺𑀲𑁄”𑀢𑀺? 𑀤𑀼𑀢𑀺𑀬𑀫𑁆𑀧𑀺 𑀔𑁄 𑀅𑀫𑁆𑀩𑀝𑁆𑀞𑁄 𑀫𑀸𑀡𑀯𑁄 𑀢𑀼𑀡𑁆𑀳𑀻 𑀅𑀳𑁄𑀲𑀺𑁇 𑀅𑀣 𑀔𑁄 𑀪𑀕𑀯𑀸 𑀅𑀫𑁆𑀩𑀝𑁆𑀞𑀁 𑀫𑀸𑀡𑀯𑀁 𑀏𑀢𑀤𑀯𑁄𑀘—  “𑀩𑁆𑀬𑀸𑀓𑀭𑁄𑀳𑀺 𑀤𑀸𑀦𑀺, 𑀅𑀫𑁆𑀩𑀝𑁆𑀞, 𑀦 𑀤𑀸𑀦𑀺, 𑀢𑁂 𑀢𑀼𑀡𑁆𑀳𑀻𑀪𑀸𑀯𑀲𑁆𑀲 𑀓𑀸𑀮𑁄𑁇 𑀬𑁄 𑀔𑁄, 𑀅𑀫𑁆𑀩𑀝𑁆𑀞, 𑀢𑀣𑀸𑀕𑀢𑁂𑀦 𑀬𑀸𑀯𑀢𑀢𑀺𑀬𑀓𑀁 𑀲𑀳𑀥𑀫𑁆𑀫𑀺𑀓𑀁 𑀧𑀜𑁆𑀳𑀁 𑀧𑀼𑀝𑁆𑀞𑁄 𑀦 𑀩𑁆𑀬𑀸𑀓𑀭𑁄𑀢𑀺, 𑀏𑀢𑁆𑀣𑁂𑀯𑀲𑁆𑀲 𑀲𑀢𑁆𑀢𑀥𑀸 𑀫𑀼𑀤𑁆𑀥𑀸 𑀨𑀮𑀺𑀲𑁆𑀲𑀢𑀻”𑀢𑀺𑁇

(271.)

370\. 𑀢𑁂𑀦 𑀔𑁄 𑀧𑀦 𑀲𑀫𑀬𑁂𑀦 𑀯𑀚𑀺𑀭𑀧𑀸𑀡𑀻 𑀬𑀓𑁆𑀔𑁄 𑀫𑀳𑀦𑁆𑀢𑀁 𑀅𑀬𑁄𑀓𑀽𑀝𑀁 𑀆𑀤𑀸𑀬 𑀆𑀤𑀺𑀢𑁆𑀢𑀁 𑀲𑀫𑁆𑀧𑀚𑁆𑀚𑀮𑀺𑀢𑀁 𑀲𑀚𑁄𑀢𑀺𑀪𑀽𑀢𑀁 𑀅𑀫𑁆𑀩𑀝𑁆𑀞𑀲𑁆𑀲 𑀫𑀸𑀡𑀯𑀲𑁆𑀲 𑀉𑀧𑀭𑀺 𑀯𑁂𑀳𑀸𑀲𑀁 𑀞𑀺𑀢𑁄 𑀳𑁄𑀢𑀺—  “𑀲𑀘𑀸𑀬𑀁 𑀅𑀫𑁆𑀩𑀝𑁆𑀞𑁄 𑀫𑀸𑀡𑀯𑁄 𑀪𑀕𑀯𑀢𑀸 𑀬𑀸𑀯𑀢𑀢𑀺𑀬𑀓𑀁 𑀲𑀳𑀥𑀫𑁆𑀫𑀺𑀓𑀁 𑀧𑀜𑁆𑀳𑀁 𑀧𑀼𑀝𑁆𑀞𑁄 𑀦 𑀩𑁆𑀬𑀸𑀓𑀭𑀺𑀲𑁆𑀲𑀢𑀺, 𑀏𑀢𑁆𑀣𑁂𑀯𑀲𑁆𑀲 𑀲𑀢𑁆𑀢𑀥𑀸 𑀫𑀼𑀤𑁆𑀥𑀁 𑀨𑀸𑀮𑁂𑀲𑁆𑀲𑀸𑀫𑀻”𑀢𑀺𑁇 𑀢𑀁 𑀔𑁄 𑀧𑀦 𑀯𑀚𑀺𑀭𑀧𑀸𑀡𑀺𑀁 𑀬𑀓𑁆𑀔𑀁 𑀪𑀕𑀯𑀸 𑀘𑁂𑀯 𑀧𑀲𑁆𑀲𑀢𑀺 𑀅𑀫𑁆𑀩𑀝𑁆𑀞𑁄 𑀘 𑀫𑀸𑀡𑀯𑁄𑁇

(272.)

371\. 𑀅𑀣 𑀔𑁄 𑀅𑀫𑁆𑀩𑀝𑁆𑀞𑁄 𑀫𑀸𑀡𑀯𑁄 𑀪𑀻𑀢𑁄 𑀲𑀁𑀯𑀺𑀕𑁆𑀕𑁄 𑀮𑁄𑀫𑀳𑀝𑁆𑀞𑀚𑀸𑀢𑁄 𑀪𑀕𑀯𑀦𑁆𑀢𑀁𑀬𑁂𑀯 𑀢𑀸𑀡𑀁 𑀕𑀯𑁂𑀲𑀻 𑀪𑀕𑀯𑀦𑁆𑀢𑀁𑀬𑁂𑀯 𑀮𑁂𑀡𑀁 𑀕𑀯𑁂𑀲𑀻 𑀪𑀕𑀯𑀦𑁆𑀢𑀁𑀬𑁂𑀯 𑀲𑀭𑀡𑀁 𑀕𑀯𑁂𑀲𑀻 𑀉𑀧𑀦𑀺𑀲𑀻𑀤𑀺𑀢𑁆𑀯𑀸 𑀪𑀕𑀯𑀦𑁆𑀢𑀁 𑀏𑀢𑀤𑀯𑁄𑀘—  “𑀓𑀺𑀫𑁂𑀢𑀁 𑀪𑀯𑀁 𑀕𑁄𑀢𑀫𑁄 𑀆𑀳? 𑀧𑀼𑀦𑀪𑀯𑀁 𑀕𑁄𑀢𑀫𑁄 𑀩𑁆𑀭𑀯𑀺𑀢𑀽”𑀢𑀺𑁇

372\. “𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀅𑀫𑁆𑀩𑀝𑁆𑀞, 𑀓𑀺𑀦𑁆𑀢𑀺 𑀢𑁂 𑀲𑀼𑀢𑀁 𑀩𑁆𑀭𑀸𑀳𑁆𑀫𑀡𑀸𑀦𑀁 𑀯𑀼𑀤𑁆𑀥𑀸𑀦𑀁 𑀫𑀳𑀮𑁆𑀮𑀓𑀸𑀦𑀁 𑀆𑀘𑀭𑀺𑀬𑀧𑀸𑀘𑀭𑀺𑀬𑀸𑀦𑀁 𑀪𑀸𑀲𑀫𑀸𑀦𑀸𑀦𑀁 𑀓𑀼𑀢𑁄𑀧𑀪𑀼𑀢𑀺𑀓𑀸 𑀓𑀡𑁆𑀳𑀸𑀬𑀦𑀸, 𑀓𑁄 𑀘 𑀓𑀡𑁆𑀳𑀸𑀬𑀦𑀸𑀦𑀁 𑀧𑀼𑀩𑁆𑀩𑀧𑀼𑀭𑀺𑀲𑁄”𑀢𑀺? “𑀏𑀯𑀫𑁂𑀯 𑀫𑁂, 𑀪𑁄 𑀕𑁄𑀢𑀫, 𑀲𑀼𑀢𑀁 𑀬𑀣𑁂𑀯 𑀪𑀯𑀁 𑀕𑁄𑀢𑀫𑁄 𑀆𑀳𑁇 𑀢𑀢𑁄𑀧𑀪𑀼𑀢𑀺𑀓𑀸 𑀓𑀡𑁆𑀳𑀸𑀬𑀦𑀸; 𑀲𑁄 𑀘 𑀓𑀡𑁆𑀳𑀸𑀬𑀦𑀸𑀦𑀁 𑀧𑀼𑀩𑁆𑀩𑀧𑀼𑀭𑀺𑀲𑁄”𑀢𑀺𑁇

[Go to previous page (3.2.3 Tatiyaibbhavāda)](3.2.3.md) / [Go to parent page (3.2 Ambaṭṭhamāṇava)](../3.2.md) / [Go to next page (3.2.5 Ambaṭṭhavaṃsakathā)](3.2.5.md)


