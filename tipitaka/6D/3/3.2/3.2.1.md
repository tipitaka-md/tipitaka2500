
[Home](/) / [6D Sīlakkhandhavaggapāḷi](../../../6D.md) / [3 Ambaṭṭhasutta](../../3.md) / [3.2 Ambaṭṭhamāṇava](../3.2.md)

# 𑁩𑁇𑁨𑁇𑁧 𑀧𑀞𑀫𑁃𑀩𑁆𑀪𑀯𑀸𑀤

### 𑀅𑀫𑁆𑀩𑀝𑁆𑀞𑀲𑀼𑀢𑁆𑀢

### 𑀅𑀫𑁆𑀩𑀝𑁆𑀞𑀫𑀸𑀡𑀯

### 𑀧𑀞𑀫𑁃𑀩𑁆𑀪𑀯𑀸𑀤

(263.)

357\. “𑀦𑁄 𑀳𑀺𑀤𑀁, 𑀪𑁄 𑀕𑁄𑀢𑀫𑁇 𑀕𑀘𑁆𑀙𑀦𑁆𑀢𑁄 𑀯𑀸 𑀳𑀺, 𑀪𑁄 𑀕𑁄𑀢𑀫, 𑀕𑀘𑁆𑀙𑀦𑁆𑀢𑁂𑀦 𑀩𑁆𑀭𑀸𑀳𑁆𑀫𑀡𑁄 𑀩𑁆𑀭𑀸𑀳𑁆𑀫𑀡𑁂𑀦 𑀲𑀤𑁆𑀥𑀺𑀁 𑀲𑀮𑁆𑀮𑀧𑀺𑀢𑀼𑀫𑀭𑀳𑀢𑀺, 𑀞𑀺𑀢𑁄 𑀯𑀸 𑀳𑀺, 𑀪𑁄 𑀕𑁄𑀢𑀫, 𑀞𑀺𑀢𑁂𑀦 𑀩𑁆𑀭𑀸𑀳𑁆𑀫𑀡𑁄 𑀩𑁆𑀭𑀸𑀳𑁆𑀫𑀡𑁂𑀦 𑀲𑀤𑁆𑀥𑀺𑀁 𑀲𑀮𑁆𑀮𑀧𑀺𑀢𑀼𑀫𑀭𑀳𑀢𑀺, 𑀦𑀺𑀲𑀺𑀦𑁆𑀦𑁄 𑀯𑀸 𑀳𑀺, 𑀪𑁄 𑀕𑁄𑀢𑀫, 𑀦𑀺𑀲𑀺𑀦𑁆𑀦𑁂𑀦 𑀩𑁆𑀭𑀸𑀳𑁆𑀫𑀡𑁄 𑀩𑁆𑀭𑀸𑀳𑁆𑀫𑀡𑁂𑀦 𑀲𑀤𑁆𑀥𑀺𑀁 𑀲𑀮𑁆𑀮𑀧𑀺𑀢𑀼𑀫𑀭𑀳𑀢𑀺, 𑀲𑀬𑀸𑀦𑁄 𑀯𑀸 𑀳𑀺, 𑀪𑁄 𑀕𑁄𑀢𑀫, 𑀲𑀬𑀸𑀦𑁂𑀦 𑀩𑁆𑀭𑀸𑀳𑁆𑀫𑀡𑁄 𑀩𑁆𑀭𑀸𑀳𑁆𑀫𑀡𑁂𑀦 𑀲𑀤𑁆𑀥𑀺𑀁 𑀲𑀮𑁆𑀮𑀧𑀺𑀢𑀼𑀫𑀭𑀳𑀢𑀺𑁇 𑀬𑁂 𑀘 𑀔𑁄 𑀢𑁂, 𑀪𑁄 𑀕𑁄𑀢𑀫, 𑀫𑀼𑀡𑁆𑀟𑀓𑀸 𑀲𑀫𑀡𑀓𑀸 𑀇𑀩𑁆𑀪𑀸 𑀓𑀡𑁆𑀳𑀸 𑀩𑀦𑁆𑀥𑀼𑀧𑀸𑀤𑀸𑀧𑀘𑁆𑀘𑀸, 𑀢𑁂𑀳𑀺𑀧𑀺 𑀫𑁂 𑀲𑀤𑁆𑀥𑀺𑀁 𑀏𑀯𑀁 𑀓𑀣𑀸𑀲𑀮𑁆𑀮𑀸𑀧𑁄 𑀳𑁄𑀢𑀺, 𑀬𑀣𑀭𑀺𑀯 𑀪𑁄𑀢𑀸 𑀕𑁄𑀢𑀫𑁂𑀦𑀸”𑀢𑀺𑁇 “𑀅𑀢𑁆𑀣𑀺𑀓𑀯𑀢𑁄 𑀔𑁄 𑀧𑀦 𑀢𑁂, 𑀅𑀫𑁆𑀩𑀝𑁆𑀞, 𑀇𑀥𑀸𑀕𑀫𑀦𑀁 𑀅𑀳𑁄𑀲𑀺, 𑀬𑀸𑀬𑁂𑀯 𑀔𑁄 𑀧𑀦𑀢𑁆𑀣𑀸𑀬 𑀆𑀕𑀘𑁆𑀙𑁂𑀬𑁆𑀬𑀸𑀣, 𑀢𑀫𑁂𑀯 𑀅𑀢𑁆𑀣𑀁 𑀲𑀸𑀥𑀼𑀓𑀁 𑀫𑀦𑀲𑀺 𑀓𑀭𑁂𑀬𑁆𑀬𑀸𑀣𑁇 𑀅𑀯𑀼𑀲𑀺𑀢𑀯𑀸𑀬𑁂𑀯 𑀔𑁄 𑀧𑀦, 𑀪𑁄, 𑀅𑀬𑀁 𑀅𑀫𑁆𑀩𑀝𑁆𑀞𑁄 𑀫𑀸𑀡𑀯𑁄 𑀯𑀼𑀲𑀺𑀢𑀫𑀸𑀦𑀻 𑀓𑀺𑀫𑀜𑁆𑀜𑀢𑁆𑀭 𑀅𑀯𑀼𑀲𑀺𑀢𑀢𑁆𑀢𑀸”𑀢𑀺𑁇

(264.)

358\. 𑀅𑀣 𑀔𑁄 𑀅𑀫𑁆𑀩𑀝𑁆𑀞𑁄 𑀫𑀸𑀡𑀯𑁄 𑀪𑀕𑀯𑀢𑀸 𑀅𑀯𑀼𑀲𑀺𑀢𑀯𑀸𑀤𑁂𑀦 𑀯𑀼𑀘𑁆𑀘𑀫𑀸𑀦𑁄 𑀓𑀼𑀧𑀺𑀢𑁄 𑀅𑀦𑀢𑁆𑀢𑀫𑀦𑁄 𑀪𑀕𑀯𑀦𑁆𑀢𑀁𑀬𑁂𑀯 𑀔𑀼𑀁𑀲𑁂𑀦𑁆𑀢𑁄 𑀪𑀕𑀯𑀦𑁆𑀢𑀁𑀬𑁂𑀯 𑀯𑀫𑁆𑀪𑁂𑀦𑁆𑀢𑁄 𑀪𑀕𑀯𑀦𑁆𑀢𑀁𑀬𑁂𑀯 𑀉𑀧𑀯𑀤𑀫𑀸𑀦𑁄—  “𑀲𑀫𑀡𑁄 𑀘 𑀫𑁂 𑀪𑁄 𑀕𑁄𑀢𑀫𑁄 𑀧𑀸𑀧𑀺𑀢𑁄 𑀪𑀯𑀺𑀲𑁆𑀲𑀢𑀻”𑀢𑀺 𑀪𑀕𑀯𑀦𑁆𑀢𑀁 𑀏𑀢𑀤𑀯𑁄𑀘—  “𑀘𑀡𑁆𑀟𑀸, 𑀪𑁄 𑀕𑁄𑀢𑀫, 𑀲𑀓𑁆𑀬𑀚𑀸𑀢𑀺; 𑀨𑀭𑀼𑀲𑀸, 𑀪𑁄 𑀕𑁄𑀢𑀫, 𑀲𑀓𑁆𑀬𑀚𑀸𑀢𑀺; 𑀮𑀳𑀼𑀲𑀸, 𑀪𑁄 𑀕𑁄𑀢𑀫, 𑀲𑀓𑁆𑀬𑀚𑀸𑀢𑀺; 𑀪𑀲𑁆𑀲𑀸, 𑀪𑁄 𑀕𑁄𑀢𑀫, 𑀲𑀓𑁆𑀬𑀚𑀸𑀢𑀺; 𑀇𑀩𑁆𑀪𑀸 𑀲𑀦𑁆𑀢𑀸 𑀇𑀩𑁆𑀪𑀸 𑀲𑀫𑀸𑀦𑀸 𑀦 𑀩𑁆𑀭𑀸𑀳𑁆𑀫𑀡𑁂 𑀲𑀓𑁆𑀓𑀭𑁄𑀦𑁆𑀢𑀺, 𑀦 𑀩𑁆𑀭𑀸𑀳𑁆𑀫𑀡𑁂 𑀕𑀭𑀼𑀁 𑀓𑀭𑁄𑀦𑁆𑀢𑀺, 𑀦 𑀩𑁆𑀭𑀸𑀳𑁆𑀫𑀡𑁂 𑀫𑀸𑀦𑁂𑀦𑁆𑀢𑀺, 𑀦 𑀩𑁆𑀭𑀸𑀳𑁆𑀫𑀡𑁂 𑀧𑀽𑀚𑁂𑀦𑁆𑀢𑀺, 𑀦 𑀩𑁆𑀭𑀸𑀳𑁆𑀫𑀡𑁂 𑀅𑀧𑀘𑀸𑀬𑀦𑁆𑀢𑀺𑁇 𑀢𑀬𑀺𑀤𑀁, 𑀪𑁄 𑀕𑁄𑀢𑀫, 𑀦𑀘𑁆𑀙𑀦𑁆𑀦𑀁, 𑀢𑀬𑀺𑀤𑀁 𑀦𑀧𑁆𑀧𑀢𑀺𑀭𑀽𑀧𑀁, 𑀬𑀤𑀺𑀫𑁂 𑀲𑀓𑁆𑀬𑀸 𑀇𑀩𑁆𑀪𑀸 𑀲𑀦𑁆𑀢𑀸 𑀇𑀩𑁆𑀪𑀸 𑀲𑀫𑀸𑀦𑀸 𑀦 𑀩𑁆𑀭𑀸𑀳𑁆𑀫𑀡𑁂 𑀲𑀓𑁆𑀓𑀭𑁄𑀦𑁆𑀢𑀺, 𑀦 𑀩𑁆𑀭𑀸𑀳𑁆𑀫𑀡𑁂 𑀕𑀭𑀼𑀁 𑀓𑀭𑁄𑀦𑁆𑀢𑀺, 𑀦 𑀩𑁆𑀭𑀸𑀳𑁆𑀫𑀡𑁂 𑀫𑀸𑀦𑁂𑀦𑁆𑀢𑀺, 𑀦 𑀩𑁆𑀭𑀸𑀳𑁆𑀫𑀡𑁂 𑀧𑀽𑀚𑁂𑀦𑁆𑀢𑀺, 𑀦 𑀩𑁆𑀭𑀸𑀳𑁆𑀫𑀡𑁂 𑀅𑀧𑀘𑀸𑀬𑀦𑁆𑀢𑀻”𑀢𑀺𑁇 𑀇𑀢𑀺𑀳 𑀅𑀫𑁆𑀩𑀝𑁆𑀞𑁄 𑀫𑀸𑀡𑀯𑁄 𑀇𑀤𑀁 𑀧𑀞𑀫𑀁 𑀲𑀓𑁆𑀬𑁂𑀲𑀼 𑀇𑀩𑁆𑀪𑀯𑀸𑀤𑀁 𑀦𑀺𑀧𑀸𑀢𑁂𑀲𑀺𑁇

[Go to previous page (3.2 Ambaṭṭhamāṇava)](../3.2.md) / [Go to parent page (3.2 Ambaṭṭhamāṇava)](../3.2.md) / [Go to next page (3.2.2 Dutiyaibbhavāda)](3.2.2.md)


