
[Home](/) / [6D Sīlakkhandhavaggapāḷi](../../6D.md) / [3 Ambaṭṭhasutta](../3.md)

# 𑁩𑁇𑁫 𑀘𑀢𑀼𑀅𑀧𑀸𑀬𑀫𑀼𑀔

* 𑀅𑀫𑁆𑀩𑀝𑁆𑀞𑀲𑀼𑀢𑁆𑀢

* 𑀘𑀢𑀼𑀅𑀧𑀸𑀬𑀫𑀼𑀔

(280.)

393\. 𑀇𑀫𑀸𑀬 𑀔𑁄, 𑀅𑀫𑁆𑀩𑀝𑁆𑀞, 𑀅𑀦𑀼𑀢𑁆𑀢𑀭𑀸𑀬 𑀯𑀺𑀚𑁆𑀚𑀸𑀘𑀭𑀡𑀲𑀫𑁆𑀧𑀤𑀸𑀬 𑀘𑀢𑁆𑀢𑀸𑀭𑀺 𑀅𑀧𑀸𑀬𑀫𑀼𑀔𑀸𑀦𑀺 𑀪𑀯𑀦𑁆𑀢𑀺𑁇 𑀓𑀢𑀫𑀸𑀦𑀺 𑀘𑀢𑁆𑀢𑀸𑀭𑀺? 𑀇𑀥, 𑀅𑀫𑁆𑀩𑀝𑁆𑀞, 𑀏𑀓𑀘𑁆𑀘𑁄 𑀲𑀫𑀡𑁄 𑀯𑀸 𑀩𑁆𑀭𑀸𑀳𑁆𑀫𑀡𑁄 𑀯𑀸 𑀇𑀫𑀜𑁆𑀜𑁂𑀯 𑀅𑀦𑀼𑀢𑁆𑀢𑀭𑀁 𑀯𑀺𑀚𑁆𑀚𑀸𑀘𑀭𑀡𑀲𑀫𑁆𑀧𑀤𑀁 𑀅𑀦𑀪𑀺𑀲𑀫𑁆𑀪𑀼𑀡𑀫𑀸𑀦𑁄 𑀔𑀸𑀭𑀺𑀯𑀺𑀥𑀫𑀸𑀤𑀸𑀬 𑀅𑀭𑀜𑁆𑀜𑀸𑀬𑀢𑀦𑀁 𑀅𑀚𑁆𑀛𑁄𑀕𑀸𑀳𑀢𑀺—  ‘𑀧𑀯𑀢𑁆𑀢𑀨𑀮𑀪𑁄𑀚𑀦𑁄 𑀪𑀯𑀺𑀲𑁆𑀲𑀸𑀫𑀻’𑀢𑀺𑁇 𑀲𑁄 𑀅𑀜𑁆𑀜𑀤𑀢𑁆𑀣𑀼 𑀯𑀺𑀚𑁆𑀚𑀸𑀘𑀭𑀡𑀲𑀫𑁆𑀧𑀦𑁆𑀦𑀲𑁆𑀲𑁂𑀯 𑀧𑀭𑀺𑀘𑀸𑀭𑀓𑁄 𑀲𑀫𑁆𑀧𑀚𑁆𑀚𑀢𑀺𑁇 𑀇𑀫𑀸𑀬 𑀔𑁄, 𑀅𑀫𑁆𑀩𑀝𑁆𑀞, 𑀅𑀦𑀼𑀢𑁆𑀢𑀭𑀸𑀬 𑀯𑀺𑀚𑁆𑀚𑀸𑀘𑀭𑀡𑀲𑀫𑁆𑀧𑀤𑀸𑀬 𑀇𑀤𑀁 𑀧𑀞𑀫𑀁 𑀅𑀧𑀸𑀬𑀫𑀼𑀔𑀁 𑀪𑀯𑀢𑀺𑁇

394\. 𑀧𑀼𑀦 𑀘𑀧𑀭𑀁, 𑀅𑀫𑁆𑀩𑀝𑁆𑀞, 𑀇𑀥𑁂𑀓𑀘𑁆𑀘𑁄 𑀲𑀫𑀡𑁄 𑀯𑀸 𑀩𑁆𑀭𑀸𑀳𑁆𑀫𑀡𑁄 𑀯𑀸 𑀇𑀫𑀜𑁆𑀘𑁂𑀯 𑀅𑀦𑀼𑀢𑁆𑀢𑀭𑀁 𑀯𑀺𑀚𑁆𑀚𑀸𑀘𑀭𑀡𑀲𑀫𑁆𑀧𑀤𑀁 𑀅𑀦𑀪𑀺𑀲𑀫𑁆𑀪𑀼𑀡𑀫𑀸𑀦𑁄 𑀧𑀯𑀢𑁆𑀢𑀨𑀮𑀪𑁄𑀚𑀦𑀢𑀜𑁆𑀘 𑀅𑀦𑀪𑀺𑀲𑀫𑁆𑀪𑀼𑀡𑀫𑀸𑀦𑁄 𑀓𑀼𑀤𑀸𑀮𑀧𑀺𑀝𑀓𑀁 𑀆𑀤𑀸𑀬 𑀅𑀭𑀜𑁆𑀜𑀯𑀦𑀁 𑀅𑀚𑁆𑀛𑁄𑀕𑀸𑀳𑀢𑀺—  ‘𑀓𑀦𑁆𑀤𑀫𑀽𑀮𑀨𑀮𑀪𑁄𑀚𑀦𑁄 𑀪𑀯𑀺𑀲𑁆𑀲𑀸𑀫𑀻’𑀢𑀺𑁇 𑀲𑁄 𑀅𑀜𑁆𑀜𑀤𑀢𑁆𑀣𑀼 𑀯𑀺𑀚𑁆𑀚𑀸𑀘𑀭𑀡𑀲𑀫𑁆𑀧𑀦𑁆𑀦𑀲𑁆𑀲𑁂𑀯 𑀧𑀭𑀺𑀘𑀸𑀭𑀓𑁄 𑀲𑀫𑁆𑀧𑀚𑁆𑀚𑀢𑀺𑁇 𑀇𑀫𑀸𑀬 𑀔𑁄, 𑀅𑀫𑁆𑀩𑀝𑁆𑀞, 𑀅𑀦𑀼𑀢𑁆𑀢𑀭𑀸𑀬 𑀯𑀺𑀚𑁆𑀚𑀸𑀘𑀭𑀡𑀲𑀫𑁆𑀧𑀤𑀸𑀬 𑀇𑀤𑀁 𑀤𑀼𑀢𑀺𑀬𑀁 𑀅𑀧𑀸𑀬𑀫𑀼𑀔𑀁 𑀪𑀯𑀢𑀺𑁇

395\. 𑀧𑀼𑀦 𑀘𑀧𑀭𑀁, 𑀅𑀫𑁆𑀩𑀝𑁆𑀞, 𑀇𑀥𑁂𑀓𑀘𑁆𑀘𑁄 𑀲𑀫𑀡𑁄 𑀯𑀸 𑀩𑁆𑀭𑀸𑀳𑁆𑀫𑀡𑁄 𑀯𑀸 𑀇𑀫𑀜𑁆𑀘𑁂𑀯 𑀅𑀦𑀼𑀢𑁆𑀢𑀭𑀁 𑀯𑀺𑀚𑁆𑀚𑀸𑀘𑀭𑀡𑀲𑀫𑁆𑀧𑀤𑀁 𑀅𑀦𑀪𑀺𑀲𑀫𑁆𑀪𑀼𑀡𑀫𑀸𑀦𑁄 𑀧𑀯𑀢𑁆𑀢𑀨𑀮𑀪𑁄𑀚𑀦𑀢𑀜𑁆𑀘 𑀅𑀦𑀪𑀺𑀲𑀫𑁆𑀪𑀼𑀡𑀫𑀸𑀦𑁄 𑀓𑀦𑁆𑀤𑀫𑀽𑀮𑀨𑀮𑀪𑁄𑀚𑀦𑀢𑀜𑁆𑀘 𑀅𑀦𑀪𑀺𑀲𑀫𑁆𑀪𑀼𑀡𑀫𑀸𑀦𑁄 𑀕𑀸𑀫𑀲𑀸𑀫𑀦𑁆𑀢𑀁 𑀯𑀸 𑀦𑀺𑀕𑀫𑀲𑀸𑀫𑀦𑁆𑀢𑀁 𑀯𑀸 𑀅𑀕𑁆𑀬𑀸𑀕𑀸𑀭𑀁 𑀓𑀭𑀺𑀢𑁆𑀯𑀸 𑀅𑀕𑁆𑀕𑀺𑀁 𑀧𑀭𑀺𑀘𑀭𑀦𑁆𑀢𑁄 𑀅𑀘𑁆𑀙𑀢𑀺𑁇 𑀲𑁄 𑀅𑀜𑁆𑀜𑀤𑀢𑁆𑀣𑀼 𑀯𑀺𑀚𑁆𑀚𑀸𑀘𑀭𑀡𑀲𑀫𑁆𑀧𑀦𑁆𑀦𑀲𑁆𑀲𑁂𑀯 𑀧𑀭𑀺𑀘𑀸𑀭𑀓𑁄 𑀲𑀫𑁆𑀧𑀚𑁆𑀚𑀢𑀺𑁇 𑀇𑀫𑀸𑀬 𑀔𑁄, 𑀅𑀫𑁆𑀩𑀝𑁆𑀞, 𑀅𑀦𑀼𑀢𑁆𑀢𑀭𑀸𑀬 𑀯𑀺𑀚𑁆𑀚𑀸𑀘𑀭𑀡𑀲𑀫𑁆𑀧𑀤𑀸𑀬 𑀇𑀤𑀁 𑀢𑀢𑀺𑀬𑀁 𑀅𑀧𑀸𑀬𑀫𑀼𑀔𑀁 𑀪𑀯𑀢𑀺𑁇

396\. 𑀧𑀼𑀦 𑀘𑀧𑀭𑀁, 𑀅𑀫𑁆𑀩𑀝𑁆𑀞, 𑀇𑀥𑁂𑀓𑀘𑁆𑀘𑁄 𑀲𑀫𑀡𑁄 𑀯𑀸 𑀩𑁆𑀭𑀸𑀳𑁆𑀫𑀡𑁄 𑀯𑀸 𑀇𑀫𑀁 𑀘𑁂𑀯 𑀅𑀦𑀼𑀢𑁆𑀢𑀭𑀁 𑀯𑀺𑀚𑁆𑀚𑀸𑀘𑀭𑀡𑀲𑀫𑁆𑀧𑀤𑀁 𑀅𑀦𑀪𑀺𑀲𑀫𑁆𑀪𑀼𑀡𑀫𑀸𑀦𑁄 𑀧𑀯𑀢𑁆𑀢𑀨𑀮𑀪𑁄𑀚𑀦𑀢𑀜𑁆𑀘 𑀅𑀦𑀪𑀺𑀲𑀫𑁆𑀪𑀼𑀡𑀫𑀸𑀦𑁄 𑀓𑀦𑁆𑀤𑀫𑀽𑀮𑀨𑀮𑀪𑁄𑀚𑀦𑀢𑀜𑁆𑀘 𑀅𑀦𑀪𑀺𑀲𑀫𑁆𑀪𑀼𑀡𑀫𑀸𑀦𑁄 𑀅𑀕𑁆𑀕𑀺𑀧𑀸𑀭𑀺𑀘𑀭𑀺𑀬𑀜𑁆𑀘 𑀅𑀦𑀪𑀺𑀲𑀫𑁆𑀪𑀼𑀡𑀫𑀸𑀦𑁄 𑀘𑀸𑀢𑀼𑀫𑀳𑀸𑀧𑀣𑁂 𑀘𑀢𑀼𑀤𑁆𑀯𑀸𑀭𑀁 𑀅𑀕𑀸𑀭𑀁 𑀓𑀭𑀺𑀢𑁆𑀯𑀸 𑀅𑀘𑁆𑀙𑀢𑀺—  ‘𑀬𑁄 𑀇𑀫𑀸𑀳𑀺 𑀘𑀢𑀽𑀳𑀺 𑀤𑀺𑀲𑀸𑀳𑀺 𑀆𑀕𑀫𑀺𑀲𑁆𑀲𑀢𑀺 𑀲𑀫𑀡𑁄 𑀯𑀸 𑀩𑁆𑀭𑀸𑀳𑁆𑀫𑀡𑁄 𑀯𑀸, 𑀢𑀫𑀳𑀁 𑀬𑀣𑀸𑀲𑀢𑁆𑀢𑀺 𑀬𑀣𑀸𑀩𑀮𑀁 𑀧𑀝𑀺𑀧𑀽𑀚𑁂𑀲𑁆𑀲𑀸𑀫𑀻’𑀢𑀺𑁇 𑀲𑁄 𑀅𑀜𑁆𑀜𑀤𑀢𑁆𑀣𑀼 𑀯𑀺𑀚𑁆𑀚𑀸𑀘𑀭𑀡𑀲𑀫𑁆𑀧𑀦𑁆𑀦𑀲𑁆𑀲𑁂𑀯 𑀧𑀭𑀺𑀘𑀸𑀭𑀓𑁄 𑀲𑀫𑁆𑀧𑀚𑁆𑀚𑀢𑀺𑁇 𑀇𑀫𑀸𑀬 𑀔𑁄, 𑀅𑀫𑁆𑀩𑀝𑁆𑀞, 𑀅𑀦𑀼𑀢𑁆𑀢𑀭𑀸𑀬 𑀯𑀺𑀚𑁆𑀚𑀸𑀘𑀭𑀡𑀲𑀫𑁆𑀧𑀤𑀸𑀬 𑀇𑀤𑀁 𑀘𑀢𑀼𑀢𑁆𑀣𑀁 𑀅𑀧𑀸𑀬𑀫𑀼𑀔𑀁 𑀪𑀯𑀢𑀺𑁇 𑀇𑀫𑀸𑀬 𑀔𑁄, 𑀅𑀫𑁆𑀩𑀝𑁆𑀞, 𑀅𑀦𑀼𑀢𑁆𑀢𑀭𑀸𑀬 𑀯𑀺𑀚𑁆𑀚𑀸𑀘𑀭𑀡𑀲𑀫𑁆𑀧𑀤𑀸𑀬 𑀇𑀫𑀸𑀦𑀺 𑀘𑀢𑁆𑀢𑀸𑀭𑀺 𑀅𑀧𑀸𑀬𑀫𑀼𑀔𑀸𑀦𑀺 𑀪𑀯𑀦𑁆𑀢𑀺𑁇

(281.)

397\. 𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀅𑀫𑁆𑀩𑀝𑁆𑀞, 𑀅𑀧𑀺 𑀦𑀼 𑀢𑁆𑀯𑀁 𑀇𑀫𑀸𑀬 𑀅𑀦𑀼𑀢𑁆𑀢𑀭𑀸𑀬 𑀯𑀺𑀚𑁆𑀚𑀸𑀘𑀭𑀡𑀲𑀫𑁆𑀧𑀤𑀸𑀬 𑀲𑀦𑁆𑀤𑀺𑀲𑁆𑀲𑀲𑀺 𑀲𑀸𑀘𑀭𑀺𑀬𑀓𑁄”𑀢𑀺? “𑀦𑁄 𑀳𑀺𑀤𑀁, 𑀪𑁄 𑀕𑁄𑀢𑀫𑁇 𑀓𑁄𑀘𑀸𑀳𑀁, 𑀪𑁄 𑀕𑁄𑀢𑀫, 𑀲𑀸𑀘𑀭𑀺𑀬𑀓𑁄, 𑀓𑀸 𑀘 𑀅𑀦𑀼𑀢𑁆𑀢𑀭𑀸 𑀯𑀺𑀚𑁆𑀚𑀸𑀘𑀭𑀡𑀲𑀫𑁆𑀧𑀤𑀸? 𑀆𑀭𑀓𑀸𑀳𑀁, 𑀪𑁄 𑀕𑁄𑀢𑀫, 𑀅𑀦𑀼𑀢𑁆𑀢𑀭𑀸𑀬 𑀯𑀺𑀚𑁆𑀚𑀸𑀘𑀭𑀡𑀲𑀫𑁆𑀧𑀤𑀸𑀬 𑀲𑀸𑀘𑀭𑀺𑀬𑀓𑁄”𑀢𑀺𑁇

398\. “𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀅𑀫𑁆𑀩𑀝𑁆𑀞, 𑀅𑀧𑀺 𑀦𑀼 𑀢𑁆𑀯𑀁 𑀇𑀫𑀜𑁆𑀘𑁂𑀯 𑀅𑀦𑀼𑀢𑁆𑀢𑀭𑀁 𑀯𑀺𑀚𑁆𑀚𑀸𑀘𑀭𑀡𑀲𑀫𑁆𑀧𑀤𑀁 𑀅𑀦𑀪𑀺𑀲𑀫𑁆𑀪𑀼𑀡𑀫𑀸𑀦𑁄 𑀔𑀸𑀭𑀺𑀯𑀺𑀥𑀫𑀸𑀤𑀸𑀬 𑀅𑀭𑀜𑁆𑀜𑀯𑀦𑀫𑀚𑁆𑀛𑁄𑀕𑀸𑀳𑀲𑀺 𑀲𑀸𑀘𑀭𑀺𑀬𑀓𑁄—  ‘𑀧𑀯𑀢𑁆𑀢𑀨𑀮𑀪𑁄𑀚𑀦𑁄 𑀪𑀯𑀺𑀲𑁆𑀲𑀸𑀫𑀻’”𑀢𑀺? “𑀦𑁄 𑀳𑀺𑀤𑀁, 𑀪𑁄 𑀕𑁄𑀢𑀫”𑁇

399\. “𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀅𑀫𑁆𑀩𑀝𑁆𑀞, 𑀅𑀧𑀺 𑀦𑀼 𑀢𑁆𑀯𑀁 𑀇𑀫𑀜𑁆𑀘𑁂𑀯 𑀅𑀦𑀼𑀢𑁆𑀢𑀭𑀁 𑀯𑀺𑀚𑁆𑀚𑀸𑀘𑀭𑀡𑀲𑀫𑁆𑀧𑀤𑀁 𑀅𑀦𑀪𑀺𑀲𑀫𑁆𑀪𑀼𑀡𑀫𑀸𑀦𑁄 𑀧𑀯𑀢𑁆𑀢𑀨𑀮𑀪𑁄𑀚𑀦𑀢𑀜𑁆𑀘 𑀅𑀦𑀪𑀺𑀲𑀫𑁆𑀪𑀼𑀡𑀫𑀸𑀦𑁄 𑀓𑀼𑀤𑀸𑀮𑀧𑀺𑀝𑀓𑀁 𑀆𑀤𑀸𑀬 𑀅𑀭𑀜𑁆𑀜𑀯𑀦𑀫𑀚𑁆𑀛𑁄𑀕𑀸𑀳𑀲𑀺 𑀲𑀸𑀘𑀭𑀺𑀬𑀓𑁄—  ‘𑀓𑀦𑁆𑀤𑀫𑀽𑀮𑀨𑀮𑀪𑁄𑀚𑀦𑁄 𑀪𑀯𑀺𑀲𑁆𑀲𑀸𑀫𑀻’”𑀢𑀺? “𑀦𑁄 𑀳𑀺𑀤𑀁, 𑀪𑁄 𑀕𑁄𑀢𑀫”𑁇

400\. “𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀅𑀫𑁆𑀩𑀝𑁆𑀞, 𑀅𑀧𑀺 𑀦𑀼 𑀢𑁆𑀯𑀁 𑀇𑀫𑀜𑁆𑀘𑁂𑀯 𑀅𑀦𑀼𑀢𑁆𑀢𑀭𑀁 𑀯𑀺𑀚𑁆𑀚𑀸𑀘𑀭𑀡𑀲𑀫𑁆𑀧𑀤𑀁 𑀅𑀦𑀪𑀺𑀲𑀫𑁆𑀪𑀼𑀡𑀫𑀸𑀦𑁄 𑀧𑀯𑀢𑁆𑀢𑀨𑀮𑀪𑁄𑀚𑀦𑀢𑀜𑁆𑀘 𑀅𑀦𑀪𑀺𑀲𑀫𑁆𑀪𑀼𑀡𑀫𑀸𑀦𑁄 𑀓𑀦𑁆𑀤𑀫𑀽𑀮𑀨𑀮𑀪𑁄𑀚𑀦𑀢𑀜𑁆𑀘 𑀅𑀦𑀪𑀺𑀲𑀫𑁆𑀪𑀼𑀡𑀫𑀸𑀦𑁄 𑀕𑀸𑀫𑀲𑀸𑀫𑀦𑁆𑀢𑀁 𑀯𑀸 𑀦𑀺𑀕𑀫𑀲𑀸𑀫𑀦𑁆𑀢𑀁 𑀯𑀸 𑀅𑀕𑁆𑀬𑀸𑀕𑀸𑀭𑀁 𑀓𑀭𑀺𑀢𑁆𑀯𑀸 𑀅𑀕𑁆𑀕𑀺𑀁 𑀧𑀭𑀺𑀘𑀭𑀦𑁆𑀢𑁄 𑀅𑀘𑁆𑀙𑀲𑀺 𑀲𑀸𑀘𑀭𑀺𑀬𑀓𑁄”𑀢𑀺? “𑀦𑁄 𑀳𑀺𑀤𑀁, 𑀪𑁄 𑀕𑁄𑀢𑀫”𑁇

401\. “𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀅𑀫𑁆𑀩𑀝𑁆𑀞, 𑀅𑀧𑀺 𑀦𑀼 𑀢𑁆𑀯𑀁 𑀇𑀫𑀜𑁆𑀘𑁂𑀯 𑀅𑀦𑀼𑀢𑁆𑀢𑀭𑀁 𑀯𑀺𑀚𑁆𑀚𑀸𑀘𑀭𑀡𑀲𑀫𑁆𑀧𑀤𑀁 𑀅𑀦𑀪𑀺𑀲𑀫𑁆𑀪𑀼𑀡𑀫𑀸𑀦𑁄 𑀧𑀯𑀢𑁆𑀢𑀨𑀮𑀪𑁄𑀚𑀦𑀢𑀜𑁆𑀘 𑀅𑀦𑀪𑀺𑀲𑀫𑁆𑀪𑀼𑀡𑀫𑀸𑀦𑁄 𑀓𑀦𑁆𑀤𑀫𑀽𑀮𑀨𑀮𑀪𑁄𑀚𑀦𑀢𑀜𑁆𑀘 𑀅𑀦𑀪𑀺𑀲𑀫𑁆𑀪𑀼𑀡𑀫𑀸𑀦𑁄 𑀅𑀕𑁆𑀕𑀺𑀧𑀸𑀭𑀺𑀘𑀭𑀺𑀬𑀜𑁆𑀘 𑀅𑀦𑀪𑀺𑀲𑀫𑁆𑀪𑀼𑀡𑀫𑀸𑀦𑁄 𑀘𑀸𑀢𑀼𑀫𑀳𑀸𑀧𑀣𑁂 𑀘𑀢𑀼𑀤𑁆𑀯𑀸𑀭𑀁 𑀅𑀕𑀸𑀭𑀁 𑀓𑀭𑀺𑀢𑁆𑀯𑀸 𑀅𑀘𑁆𑀙𑀲𑀺 𑀲𑀸𑀘𑀭𑀺𑀬𑀓𑁄—  ‘𑀬𑁄 𑀇𑀫𑀸𑀳𑀺 𑀘𑀢𑀽𑀳𑀺 𑀤𑀺𑀲𑀸𑀳𑀺 𑀆𑀕𑀫𑀺𑀲𑁆𑀲𑀢𑀺 𑀲𑀫𑀡𑁄 𑀯𑀸 𑀩𑁆𑀭𑀸𑀳𑁆𑀫𑀡𑁄 𑀯𑀸, 𑀢𑀁 𑀫𑀬𑀁 𑀬𑀣𑀸𑀲𑀢𑁆𑀢𑀺 𑀬𑀣𑀸𑀩𑀮𑀁 𑀧𑀝𑀺𑀧𑀽𑀚𑁂𑀲𑁆𑀲𑀸𑀫𑀸’”𑀢𑀺? “𑀦𑁄 𑀳𑀺𑀤𑀁, 𑀪𑁄 𑀕𑁄𑀢𑀫”𑁇

(282.)

402\. “𑀇𑀢𑀺 𑀔𑁄, 𑀅𑀫𑁆𑀩𑀝𑁆𑀞, 𑀇𑀫𑀸𑀬 𑀘𑁂𑀯 𑀢𑁆𑀯𑀁 𑀅𑀦𑀼𑀢𑁆𑀢𑀭𑀸𑀬 𑀯𑀺𑀚𑁆𑀚𑀸𑀘𑀭𑀡𑀲𑀫𑁆𑀧𑀤𑀸𑀬 𑀧𑀭𑀺𑀳𑀻𑀦𑁄 𑀲𑀸𑀘𑀭𑀺𑀬𑀓𑁄𑁇 𑀬𑁂 𑀘𑀺𑀫𑁂 𑀅𑀦𑀼𑀢𑁆𑀢𑀭𑀸𑀬 𑀯𑀺𑀚𑁆𑀚𑀸𑀘𑀭𑀡𑀲𑀫𑁆𑀧𑀤𑀸𑀬 𑀘𑀢𑁆𑀢𑀸𑀭𑀺 𑀅𑀧𑀸𑀬𑀫𑀼𑀔𑀸𑀦𑀺 𑀪𑀯𑀦𑁆𑀢𑀺, 𑀢𑀢𑁄 𑀘 𑀢𑁆𑀯𑀁 𑀧𑀭𑀺𑀳𑀻𑀦𑁄 𑀲𑀸𑀘𑀭𑀺𑀬𑀓𑁄𑁇 𑀪𑀸𑀲𑀺𑀢𑀸 𑀔𑁄 𑀧𑀦 𑀢𑁂 𑀏𑀲𑀸, 𑀅𑀫𑁆𑀩𑀝𑁆𑀞, 𑀆𑀘𑀭𑀺𑀬𑁂𑀦 𑀩𑁆𑀭𑀸𑀳𑁆𑀫𑀡𑁂𑀦 𑀧𑁄𑀓𑁆𑀔𑀭𑀲𑀸𑀢𑀺𑀦𑀸 𑀯𑀸𑀘𑀸—  ‘𑀓𑁂 𑀘 𑀫𑀼𑀡𑁆𑀟𑀓𑀸 𑀲𑀫𑀡𑀓𑀸 𑀇𑀩𑁆𑀪𑀸 𑀓𑀡𑁆𑀳𑀸 𑀩𑀦𑁆𑀥𑀼𑀧𑀸𑀤𑀸𑀧𑀘𑁆𑀘𑀸, 𑀓𑀸 𑀘 𑀢𑁂𑀯𑀺𑀚𑁆𑀚𑀸𑀦𑀁 𑀩𑁆𑀭𑀸𑀳𑁆𑀫𑀡𑀸𑀦𑀁 𑀲𑀸𑀓𑀘𑁆𑀙𑀸’𑀢𑀺 𑀅𑀢𑁆𑀢𑀦𑀸 𑀆𑀧𑀸𑀬𑀺𑀓𑁄𑀧𑀺 𑀅𑀧𑀭𑀺𑀧𑀽𑀭𑀫𑀸𑀦𑁄𑁇 𑀧𑀲𑁆𑀲, 𑀅𑀫𑁆𑀩𑀝𑁆𑀞, 𑀬𑀸𑀯 𑀅𑀧𑀭𑀤𑁆𑀥𑀜𑁆𑀘 𑀢𑁂 𑀇𑀤𑀁 𑀆𑀘𑀭𑀺𑀬𑀲𑁆𑀲 𑀩𑁆𑀭𑀸𑀳𑁆𑀫𑀡𑀲𑁆𑀲 𑀧𑁄𑀓𑁆𑀔𑀭𑀲𑀸𑀢𑀺𑀲𑁆𑀲𑁇

[Go to previous page (3.4 Vijjācaraṇakathā)](3.4.md) / [Go to parent page (3 Ambaṭṭhasutta)](../3.md) / [Go to next page (3.6 Pubbakaisibhāvānuyoga)](3.6.md)


