
[Home](/) / [6D Sīlakkhandhavaggapāḷi](/tipitaka/6D.md) / [3 Ambaṭṭhasutta](/tipitaka/6D/3.md)

# 𑁩𑁇𑁩 𑀔𑀢𑁆𑀢𑀺𑀬𑀲𑁂𑀝𑁆𑀞𑀪𑀸𑀯

### 𑀅𑀫𑁆𑀩𑀝𑁆𑀞𑀲𑀼𑀢𑁆𑀢

### 𑀔𑀢𑁆𑀢𑀺𑀬𑀲𑁂𑀝𑁆𑀞𑀪𑀸𑀯

(275.)

376\. 𑀅𑀣 𑀔𑁄 𑀪𑀕𑀯𑀸 𑀅𑀫𑁆𑀩𑀝𑁆𑀞𑀁 𑀫𑀸𑀡𑀯𑀁 𑀆𑀫𑀦𑁆𑀢𑁂𑀲𑀺—  “𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀅𑀫𑁆𑀩𑀝𑁆𑀞, 𑀇𑀥 𑀔𑀢𑁆𑀢𑀺𑀬𑀓𑀼𑀫𑀸𑀭𑁄 𑀩𑁆𑀭𑀸𑀳𑁆𑀫𑀡𑀓𑀜𑁆𑀜𑀸𑀬 𑀲𑀤𑁆𑀥𑀺𑀁 𑀲𑀁𑀯𑀸𑀲𑀁 𑀓𑀧𑁆𑀧𑁂𑀬𑁆𑀬, 𑀢𑁂𑀲𑀁 𑀲𑀁𑀯𑀸𑀲𑀫𑀦𑁆𑀯𑀸𑀬 𑀧𑀼𑀢𑁆𑀢𑁄 𑀚𑀸𑀬𑁂𑀣𑁇 𑀬𑁄 𑀲𑁄 𑀔𑀢𑁆𑀢𑀺𑀬𑀓𑀼𑀫𑀸𑀭𑁂𑀦 𑀩𑁆𑀭𑀸𑀳𑁆𑀫𑀡𑀓𑀜𑁆𑀜𑀸𑀬 𑀧𑀼𑀢𑁆𑀢𑁄 𑀉𑀧𑁆𑀧𑀦𑁆𑀦𑁄, 𑀅𑀧𑀺 𑀦𑀼 𑀲𑁄 𑀮𑀪𑁂𑀣 𑀩𑁆𑀭𑀸𑀳𑁆𑀫𑀡𑁂𑀲𑀼 𑀆𑀲𑀦𑀁 𑀯𑀸 𑀉𑀤𑀓𑀁 𑀯𑀸”𑀢𑀺? “𑀮𑀪𑁂𑀣, 𑀪𑁄 𑀕𑁄𑀢𑀫”𑁇 “𑀅𑀧𑀺 𑀦𑀼 𑀦𑀁 𑀩𑁆𑀭𑀸𑀳𑁆𑀫𑀡𑀸 𑀪𑁄𑀚𑁂𑀬𑁆𑀬𑀼𑀁 𑀲𑀤𑁆𑀥𑁂 𑀯𑀸 𑀣𑀸𑀮𑀺𑀧𑀸𑀓𑁂 𑀯𑀸 𑀬𑀜𑁆𑀜𑁂 𑀯𑀸 𑀧𑀸𑀳𑀼𑀦𑁂 𑀯𑀸”𑀢𑀺? “𑀪𑁄𑀚𑁂𑀬𑁆𑀬𑀼𑀁, 𑀪𑁄 𑀕𑁄𑀢𑀫”𑁇 “𑀅𑀧𑀺 𑀦𑀼 𑀦𑀁 𑀩𑁆𑀭𑀸𑀳𑁆𑀫𑀡𑀸 𑀫𑀦𑁆𑀢𑁂 𑀯𑀸𑀘𑁂𑀬𑁆𑀬𑀼𑀁 𑀯𑀸 𑀦𑁄 𑀯𑀸”𑀢𑀺? “𑀯𑀸𑀘𑁂𑀬𑁆𑀬𑀼𑀁, 𑀪𑁄 𑀕𑁄𑀢𑀫”𑁇 “𑀅𑀧𑀺 𑀦𑀼𑀲𑁆𑀲 𑀇𑀢𑁆𑀣𑀻𑀲𑀼 𑀆𑀯𑀝𑀁 𑀯𑀸 𑀅𑀲𑁆𑀲 𑀅𑀦𑀸𑀯𑀝𑀁 𑀯𑀸”𑀢𑀺? “𑀅𑀦𑀸𑀯𑀝𑀁 𑀳𑀺𑀲𑁆𑀲, 𑀪𑁄 𑀕𑁄𑀢𑀫”𑁇 “𑀅𑀧𑀺 𑀦𑀼 𑀦𑀁 𑀔𑀢𑁆𑀢𑀺𑀬𑀸 𑀔𑀢𑁆𑀢𑀺𑀬𑀸𑀪𑀺𑀲𑁂𑀓𑁂𑀦 𑀅𑀪𑀺𑀲𑀺𑀜𑁆𑀘𑁂𑀬𑁆𑀬𑀼𑀦𑁆”𑀢𑀺? “𑀦𑁄 𑀳𑀺𑀤𑀁, 𑀪𑁄 𑀕𑁄𑀢𑀫”𑁇 “𑀢𑀁 𑀓𑀺𑀲𑁆𑀲 𑀳𑁂𑀢𑀼”? “𑀫𑀸𑀢𑀺𑀢𑁄 𑀳𑀺, 𑀪𑁄 𑀕𑁄𑀢𑀫, 𑀅𑀦𑀼𑀧𑀧𑀦𑁆𑀦𑁄”𑀢𑀺𑁇

377\. “𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀅𑀫𑁆𑀩𑀝𑁆𑀞, 𑀇𑀥 𑀩𑁆𑀭𑀸𑀳𑁆𑀫𑀡𑀓𑀼𑀫𑀸𑀭𑁄 𑀔𑀢𑁆𑀢𑀺𑀬𑀓𑀜𑁆𑀜𑀸𑀬 𑀲𑀤𑁆𑀥𑀺𑀁 𑀲𑀁𑀯𑀸𑀲𑀁 𑀓𑀧𑁆𑀧𑁂𑀬𑁆𑀬, 𑀢𑁂𑀲𑀁 𑀲𑀁𑀯𑀸𑀲𑀫𑀦𑁆𑀯𑀸𑀬 𑀧𑀼𑀢𑁆𑀢𑁄 𑀚𑀸𑀬𑁂𑀣𑁇 𑀬𑁄 𑀲𑁄 𑀩𑁆𑀭𑀸𑀳𑁆𑀫𑀡𑀓𑀼𑀫𑀸𑀭𑁂𑀦 𑀔𑀢𑁆𑀢𑀺𑀬𑀓𑀜𑁆𑀜𑀸𑀬 𑀧𑀼𑀢𑁆𑀢𑁄 𑀉𑀧𑁆𑀧𑀦𑁆𑀦𑁄, 𑀅𑀧𑀺 𑀦𑀼 𑀲𑁄 𑀮𑀪𑁂𑀣 𑀩𑁆𑀭𑀸𑀳𑁆𑀫𑀡𑁂𑀲𑀼 𑀆𑀲𑀦𑀁 𑀯𑀸 𑀉𑀤𑀓𑀁 𑀯𑀸”𑀢𑀺? “𑀮𑀪𑁂𑀣, 𑀪𑁄 𑀕𑁄𑀢𑀫”𑁇 “𑀅𑀧𑀺 𑀦𑀼 𑀦𑀁 𑀩𑁆𑀭𑀸𑀳𑁆𑀫𑀡𑀸 𑀪𑁄𑀚𑁂𑀬𑁆𑀬𑀼𑀁 𑀲𑀤𑁆𑀥𑁂 𑀯𑀸 𑀣𑀸𑀮𑀺𑀧𑀸𑀓𑁂 𑀯𑀸 𑀬𑀜𑁆𑀜𑁂 𑀯𑀸 𑀧𑀸𑀳𑀼𑀦𑁂 𑀯𑀸”𑀢𑀺? “𑀪𑁄𑀚𑁂𑀬𑁆𑀬𑀼𑀁, 𑀪𑁄 𑀕𑁄𑀢𑀫”𑁇 “𑀅𑀧𑀺 𑀦𑀼 𑀦𑀁 𑀩𑁆𑀭𑀸𑀳𑁆𑀫𑀡𑀸 𑀫𑀦𑁆𑀢𑁂 𑀯𑀸𑀘𑁂𑀬𑁆𑀬𑀼𑀁 𑀯𑀸 𑀦𑁄 𑀯𑀸”𑀢𑀺? “𑀯𑀸𑀘𑁂𑀬𑁆𑀬𑀼𑀁, 𑀪𑁄 𑀕𑁄𑀢𑀫”𑁇 “𑀅𑀧𑀺 𑀦𑀼𑀲𑁆𑀲 𑀇𑀢𑁆𑀣𑀻𑀲𑀼 𑀆𑀯𑀝𑀁 𑀯𑀸 𑀅𑀲𑁆𑀲 𑀅𑀦𑀸𑀯𑀝𑀁 𑀯𑀸”𑀢𑀺? “𑀅𑀦𑀸𑀯𑀝𑀁 𑀳𑀺𑀲𑁆𑀲, 𑀪𑁄 𑀕𑁄𑀢𑀫”𑁇 “𑀅𑀧𑀺 𑀦𑀼 𑀦𑀁 𑀔𑀢𑁆𑀢𑀺𑀬𑀸 𑀔𑀢𑁆𑀢𑀺𑀬𑀸𑀪𑀺𑀲𑁂𑀓𑁂𑀦 𑀅𑀪𑀺𑀲𑀺𑀜𑁆𑀘𑁂𑀬𑁆𑀬𑀼𑀦𑁆”𑀢𑀺? “𑀦𑁄 𑀳𑀺𑀤𑀁, 𑀪𑁄 𑀕𑁄𑀢𑀫”𑁇 “𑀢𑀁 𑀓𑀺𑀲𑁆𑀲 𑀳𑁂𑀢𑀼”? “𑀧𑀺𑀢𑀺𑀢𑁄 𑀳𑀺, 𑀪𑁄 𑀕𑁄𑀢𑀫, 𑀅𑀦𑀼𑀧𑀧𑀦𑁆𑀦𑁄”𑀢𑀺𑁇

(276.)

378\. “𑀇𑀢𑀺 𑀔𑁄, 𑀅𑀫𑁆𑀩𑀝𑁆𑀞, 𑀇𑀢𑁆𑀣𑀺𑀬𑀸 𑀯𑀸 𑀇𑀢𑁆𑀣𑀺𑀁 𑀓𑀭𑀺𑀢𑁆𑀯𑀸 𑀧𑀼𑀭𑀺𑀲𑁂𑀦 𑀯𑀸 𑀧𑀼𑀭𑀺𑀲𑀁 𑀓𑀭𑀺𑀢𑁆𑀯𑀸 𑀔𑀢𑁆𑀢𑀺𑀬𑀸𑀯 𑀲𑁂𑀝𑁆𑀞𑀸, 𑀳𑀻𑀦𑀸 𑀩𑁆𑀭𑀸𑀳𑁆𑀫𑀡𑀸𑁇 𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀅𑀫𑁆𑀩𑀝𑁆𑀞, 𑀇𑀥 𑀩𑁆𑀭𑀸𑀳𑁆𑀫𑀡𑀸 𑀩𑁆𑀭𑀸𑀳𑁆𑀫𑀡𑀁 𑀓𑀺𑀲𑁆𑀫𑀺𑀜𑁆𑀘𑀺𑀤𑁂𑀯 𑀧𑀓𑀭𑀡𑁂 𑀔𑀼𑀭𑀫𑀼𑀡𑁆𑀟𑀁 𑀓𑀭𑀺𑀢𑁆𑀯𑀸 𑀪𑀲𑁆𑀲𑀧𑀼𑀝𑁂𑀦 𑀯𑀥𑀺𑀢𑁆𑀯𑀸 𑀭𑀝𑁆𑀞𑀸 𑀯𑀸 𑀦𑀕𑀭𑀸 𑀯𑀸 𑀧𑀩𑁆𑀩𑀸𑀚𑁂𑀬𑁆𑀬𑀼𑀁𑁇 𑀅𑀧𑀺 𑀦𑀼 𑀲𑁄 𑀮𑀪𑁂𑀣 𑀩𑁆𑀭𑀸𑀳𑁆𑀫𑀡𑁂𑀲𑀼 𑀆𑀲𑀦𑀁 𑀯𑀸 𑀉𑀤𑀓𑀁 𑀯𑀸”𑀢𑀺? “𑀦𑁄 𑀳𑀺𑀤𑀁, 𑀪𑁄 𑀕𑁄𑀢𑀫”𑁇 “𑀅𑀧𑀺 𑀦𑀼 𑀦𑀁 𑀩𑁆𑀭𑀸𑀳𑁆𑀫𑀡𑀸 𑀪𑁄𑀚𑁂𑀬𑁆𑀬𑀼𑀁 𑀲𑀤𑁆𑀥𑁂 𑀯𑀸 𑀣𑀸𑀮𑀺𑀧𑀸𑀓𑁂 𑀯𑀸 𑀬𑀜𑁆𑀜𑁂 𑀯𑀸 𑀧𑀸𑀳𑀼𑀦𑁂 𑀯𑀸”𑀢𑀺? “𑀦𑁄 𑀳𑀺𑀤𑀁, 𑀪𑁄 𑀕𑁄𑀢𑀫”𑁇 “𑀅𑀧𑀺 𑀦𑀼 𑀦𑀁 𑀩𑁆𑀭𑀸𑀳𑁆𑀫𑀡𑀸 𑀫𑀦𑁆𑀢𑁂 𑀯𑀸𑀘𑁂𑀬𑁆𑀬𑀼𑀁 𑀯𑀸 𑀦𑁄 𑀯𑀸”𑀢𑀺? “𑀦𑁄 𑀳𑀺𑀤𑀁, 𑀪𑁄 𑀕𑁄𑀢𑀫”𑁇 “𑀅𑀧𑀺 𑀦𑀼𑀲𑁆𑀲 𑀇𑀢𑁆𑀣𑀻𑀲𑀼 𑀆𑀯𑀝𑀁 𑀯𑀸 𑀅𑀲𑁆𑀲 𑀅𑀦𑀸𑀯𑀝𑀁 𑀯𑀸”𑀢𑀺? “𑀆𑀯𑀝𑀁 𑀳𑀺𑀲𑁆𑀲, 𑀪𑁄 𑀕𑁄𑀢𑀫”𑁇

379\. “𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀅𑀫𑁆𑀩𑀝𑁆𑀞, 𑀇𑀥 𑀔𑀢𑁆𑀢𑀺𑀬𑀸 𑀔𑀢𑁆𑀢𑀺𑀬𑀁 𑀓𑀺𑀲𑁆𑀫𑀺𑀜𑁆𑀘𑀺𑀤𑁂𑀯 𑀧𑀓𑀭𑀡𑁂 𑀔𑀼𑀭𑀫𑀼𑀡𑁆𑀟𑀁 𑀓𑀭𑀺𑀢𑁆𑀯𑀸 𑀪𑀲𑁆𑀲𑀧𑀼𑀝𑁂𑀦 𑀯𑀥𑀺𑀢𑁆𑀯𑀸 𑀭𑀝𑁆𑀞𑀸 𑀯𑀸 𑀦𑀕𑀭𑀸 𑀯𑀸 𑀧𑀩𑁆𑀩𑀸𑀚𑁂𑀬𑁆𑀬𑀼𑀁𑁇 𑀅𑀧𑀺 𑀦𑀼 𑀲𑁄 𑀮𑀪𑁂𑀣 𑀩𑁆𑀭𑀸𑀳𑁆𑀫𑀡𑁂𑀲𑀼 𑀆𑀲𑀦𑀁 𑀯𑀸 𑀉𑀤𑀓𑀁 𑀯𑀸”𑀢𑀺? “𑀮𑀪𑁂𑀣, 𑀪𑁄 𑀕𑁄𑀢𑀫”𑁇 “𑀅𑀧𑀺 𑀦𑀼 𑀦𑀁 𑀩𑁆𑀭𑀸𑀳𑁆𑀫𑀡𑀸 𑀪𑁄𑀚𑁂𑀬𑁆𑀬𑀼𑀁 𑀲𑀤𑁆𑀥𑁂 𑀯𑀸 𑀣𑀸𑀮𑀺𑀧𑀸𑀓𑁂 𑀯𑀸 𑀬𑀜𑁆𑀜𑁂 𑀯𑀸 𑀧𑀸𑀳𑀼𑀦𑁂 𑀯𑀸”𑀢𑀺? “𑀪𑁄𑀚𑁂𑀬𑁆𑀬𑀼𑀁, 𑀪𑁄 𑀕𑁄𑀢𑀫”𑁇 “𑀅𑀧𑀺 𑀦𑀼 𑀦𑀁 𑀩𑁆𑀭𑀸𑀳𑁆𑀫𑀡𑀸 𑀫𑀦𑁆𑀢𑁂 𑀯𑀸𑀘𑁂𑀬𑁆𑀬𑀼𑀁 𑀯𑀸 𑀦𑁄 𑀯𑀸”𑀢𑀺? “𑀯𑀸𑀘𑁂𑀬𑁆𑀬𑀼𑀁, 𑀪𑁄 𑀕𑁄𑀢𑀫”𑁇 “𑀅𑀧𑀺 𑀦𑀼𑀲𑁆𑀲 𑀇𑀢𑁆𑀣𑀻𑀲𑀼 𑀆𑀯𑀝𑀁 𑀯𑀸 𑀅𑀲𑁆𑀲 𑀅𑀦𑀸𑀯𑀝𑀁 𑀯𑀸”𑀢𑀺? “𑀅𑀦𑀸𑀯𑀝𑀁 𑀳𑀺𑀲𑁆𑀲, 𑀪𑁄 𑀕𑁄𑀢𑀫”𑁇

(277.)

380\. “𑀏𑀢𑁆𑀢𑀸𑀯𑀢𑀸 𑀔𑁄, 𑀅𑀫𑁆𑀩𑀝𑁆𑀞, 𑀔𑀢𑁆𑀢𑀺𑀬𑁄 𑀧𑀭𑀫𑀦𑀺𑀳𑀻𑀦𑀢𑀁 𑀧𑀢𑁆𑀢𑁄 𑀳𑁄𑀢𑀺, 𑀬𑀤𑁂𑀯 𑀦𑀁 𑀔𑀢𑁆𑀢𑀺𑀬𑀸 𑀔𑀼𑀭𑀫𑀼𑀡𑁆𑀟𑀁 𑀓𑀭𑀺𑀢𑁆𑀯𑀸 𑀪𑀲𑁆𑀲𑀧𑀼𑀝𑁂𑀦 𑀯𑀥𑀺𑀢𑁆𑀯𑀸 𑀭𑀝𑁆𑀞𑀸 𑀯𑀸 𑀦𑀕𑀭𑀸 𑀯𑀸 𑀧𑀩𑁆𑀩𑀸𑀚𑁂𑀦𑁆𑀢𑀺𑁇 𑀇𑀢𑀺 𑀔𑁄, 𑀅𑀫𑁆𑀩𑀝𑁆𑀞, 𑀬𑀤𑀸 𑀔𑀢𑁆𑀢𑀺𑀬𑁄 𑀧𑀭𑀫𑀦𑀺𑀳𑀻𑀦𑀢𑀁 𑀧𑀢𑁆𑀢𑁄 𑀳𑁄𑀢𑀺, 𑀢𑀤𑀸𑀧𑀺 𑀔𑀢𑁆𑀢𑀺𑀬𑀸𑀯 𑀲𑁂𑀝𑁆𑀞𑀸, 𑀳𑀻𑀦𑀸 𑀩𑁆𑀭𑀸𑀳𑁆𑀫𑀡𑀸𑁇 𑀩𑁆𑀭𑀳𑁆𑀫𑀼𑀦𑀸 𑀧𑁂𑀲𑀸, 𑀅𑀫𑁆𑀩𑀝𑁆𑀞, 𑀲𑀦𑀗𑁆𑀓𑀼𑀫𑀸𑀭𑁂𑀦 𑀕𑀸𑀣𑀸 𑀪𑀸𑀲𑀺𑀢𑀸—

381\. _‘𑀔𑀢𑁆𑀢𑀺𑀬𑁄 𑀲𑁂𑀝𑁆𑀞𑁄 𑀚𑀦𑁂𑀢𑀲𑁆𑀫𑀺𑀁,_  
_𑀬𑁂 𑀕𑁄𑀢𑁆𑀢𑀧𑀝𑀺𑀲𑀸𑀭𑀺𑀦𑁄;_  
_𑀯𑀺𑀚𑁆𑀚𑀸𑀘𑀭𑀡𑀲𑀫𑁆𑀧𑀦𑁆𑀦𑁄,_  
_𑀲𑁄 𑀲𑁂𑀝𑁆𑀞𑁄 𑀤𑁂𑀯𑀫𑀸𑀦𑀼𑀲𑁂’𑀢𑀺𑁇_  


382\. 𑀲𑀸 𑀔𑁄 𑀧𑀦𑁂𑀲𑀸, 𑀅𑀫𑁆𑀩𑀝𑁆𑀞, 𑀩𑁆𑀭𑀳𑁆𑀫𑀼𑀦𑀸 𑀲𑀦𑀗𑁆𑀓𑀼𑀫𑀸𑀭𑁂𑀦 𑀕𑀸𑀣𑀸 𑀲𑀼𑀕𑀻𑀢𑀸 𑀦𑁄 𑀤𑀼𑀕𑁆𑀕𑀻𑀢𑀸, 𑀲𑀼𑀪𑀸𑀲𑀺𑀢𑀸 𑀦𑁄 𑀤𑀼𑀩𑁆𑀪𑀸𑀲𑀺𑀢𑀸, 𑀅𑀢𑁆𑀣𑀲𑀁𑀳𑀺𑀢𑀸 𑀦𑁄 𑀅𑀦𑀢𑁆𑀣𑀲𑀁𑀳𑀺𑀢𑀸, 𑀅𑀦𑀼𑀫𑀢𑀸 𑀫𑀬𑀸𑁇 𑀅𑀳𑀫𑁆𑀧𑀺 𑀳𑀺, 𑀅𑀫𑁆𑀩𑀝𑁆𑀞, 𑀏𑀯𑀁 𑀯𑀤𑀸𑀫𑀺—

383\. _𑀔𑀢𑁆𑀢𑀺𑀬𑁄 𑀲𑁂𑀝𑁆𑀞𑁄 𑀚𑀦𑁂𑀢𑀲𑁆𑀫𑀺𑀁,_  
_𑀬𑁂 𑀕𑁄𑀢𑁆𑀢𑀧𑀝𑀺𑀲𑀸𑀭𑀺𑀦𑁄;_  
_𑀯𑀺𑀚𑁆𑀚𑀸𑀘𑀭𑀡𑀲𑀫𑁆𑀧𑀦𑁆𑀦𑁄,_  
_𑀲𑁄 𑀲𑁂𑀝𑁆𑀞𑁄 𑀤𑁂𑀯𑀫𑀸𑀦𑀼𑀲𑁂”𑀢𑀺𑁇_  


---

384\. 𑀪𑀸𑀡𑀯𑀸𑀭𑁄 𑀧𑀞𑀫𑁄𑁇



[Go to previous page (3.2.5 Ambaṭṭhavaṃsakathā)](/tipitaka/6D/3/3.2/3.2.5.md) / [Go to parent page (3 Ambaṭṭhasutta)](/tipitaka/6D/3.md) / [Go to next page (3.4 Vijjācaraṇakathā)](/tipitaka/6D/3/3.4.md)


