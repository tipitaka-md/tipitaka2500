
[Home](/) / [6D Sīlakkhandhavaggapāḷi](../../../...md) / [2 Sāmaññaphalasutta](../../...md) / [2.4 Sāmaññaphala](../...md) / [2.4.3 Paṇītatarasāmaññaphala](...md) / [2.4.3.1 Sīla](../6D/2/2.4/2.4.3/2.4.3.1.md)

# 𑁨𑁇𑁪𑁇𑁩𑁇𑁧𑁇𑁩 𑀫𑀳𑀸𑀲𑀻𑀮

* 𑀲𑀸𑀫𑀜𑁆𑀜𑀨𑀮𑀲𑀼𑀢𑁆𑀢

* 𑀲𑀸𑀫𑀜𑁆𑀜𑀨𑀮

* 𑀧𑀡𑀻𑀢𑀢𑀭𑀲𑀸𑀫𑀜𑁆𑀜𑀨𑀮

* 𑀲𑀻𑀮

* 𑀫𑀳𑀸𑀲𑀻𑀮

(205.)

295\. 𑀬𑀣𑀸 𑀯𑀸 𑀧𑀦𑁂𑀓𑁂 𑀪𑁄𑀦𑁆𑀢𑁄 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 𑀲𑀤𑁆𑀥𑀸𑀤𑁂𑀬𑁆𑀬𑀸𑀦𑀺 𑀪𑁄𑀚𑀦𑀸𑀦𑀺 𑀪𑀼𑀜𑁆𑀚𑀺𑀢𑁆𑀯𑀸 𑀢𑁂 𑀏𑀯𑀭𑀽𑀧𑀸𑀬 𑀢𑀺𑀭𑀘𑁆𑀙𑀸𑀦𑀯𑀺𑀚𑁆𑀚𑀸𑀬 𑀫𑀺𑀘𑁆𑀙𑀸𑀚𑀻𑀯𑁂𑀦 𑀚𑀻𑀯𑀺𑀢𑀁 𑀓𑀧𑁆𑀧𑁂𑀦𑁆𑀢𑀺𑁇 𑀲𑁂𑀬𑁆𑀬𑀣𑀺𑀤𑀁—  𑀅𑀗𑁆𑀕𑀁 𑀦𑀺𑀫𑀺𑀢𑁆𑀢𑀁 𑀉𑀧𑁆𑀧𑀸𑀢𑀁 𑀲𑀼𑀧𑀺𑀦𑀁 𑀮𑀓𑁆𑀔𑀡𑀁 𑀫𑀽𑀲𑀺𑀓𑀘𑁆𑀙𑀺𑀦𑁆𑀦𑀁 𑀅𑀕𑁆𑀕𑀺𑀳𑁄𑀫𑀁 𑀤𑀩𑁆𑀩𑀺𑀳𑁄𑀫𑀁 𑀣𑀼𑀲𑀳𑁄𑀫𑀁 𑀓𑀡𑀳𑁄𑀫𑀁 𑀢𑀡𑁆𑀟𑀼𑀮𑀳𑁄𑀫𑀁 𑀲𑀧𑁆𑀧𑀺𑀳𑁄𑀫𑀁 𑀢𑁂𑀮𑀳𑁄𑀫𑀁 𑀫𑀼𑀔𑀳𑁄𑀫𑀁 𑀮𑁄𑀳𑀺𑀢𑀳𑁄𑀫𑀁 𑀅𑀗𑁆𑀕𑀯𑀺𑀚𑁆𑀚𑀸 𑀯𑀢𑁆𑀣𑀼𑀯𑀺𑀚𑁆𑀚𑀸 𑀔𑀢𑁆𑀢𑀯𑀺𑀚𑁆𑀚𑀸 𑀲𑀺𑀯𑀯𑀺𑀚𑁆𑀚𑀸 𑀪𑀽𑀢𑀯𑀺𑀚𑁆𑀚𑀸 𑀪𑀽𑀭𑀺𑀯𑀺𑀚𑁆𑀚𑀸 𑀅𑀳𑀺𑀯𑀺𑀚𑁆𑀚𑀸 𑀯𑀺𑀲𑀯𑀺𑀚𑁆𑀚𑀸 𑀯𑀺𑀘𑁆𑀙𑀺𑀓𑀯𑀺𑀚𑁆𑀚𑀸 𑀫𑀽𑀲𑀺𑀓𑀯𑀺𑀚𑁆𑀚𑀸 𑀲𑀓𑀼𑀡𑀯𑀺𑀚𑁆𑀚𑀸 𑀯𑀸𑀬𑀲𑀯𑀺𑀚𑁆𑀚𑀸 𑀧𑀓𑁆𑀓𑀚𑁆𑀛𑀸𑀦𑀁 𑀲𑀭𑀧𑀭𑀺𑀢𑁆𑀢𑀸𑀡𑀁 𑀫𑀺𑀕𑀘𑀓𑁆𑀓𑀁 𑀇𑀢𑀺 𑀯𑀸 𑀇𑀢𑀺 𑀏𑀯𑀭𑀽𑀧𑀸𑀬 𑀢𑀺𑀭𑀘𑁆𑀙𑀸𑀦𑀯𑀺𑀚𑁆𑀚𑀸𑀬 𑀫𑀺𑀘𑁆𑀙𑀸𑀚𑀻𑀯𑀸 𑀧𑀝𑀺𑀯𑀺𑀭𑀢𑁄 𑀳𑁄𑀢𑀺𑁇 𑀇𑀤𑀫𑁆𑀧𑀺𑀲𑁆𑀲 𑀳𑁄𑀢𑀺 𑀲𑀻𑀮𑀲𑁆𑀫𑀺𑀁𑁇

(206.)

296\. 𑀬𑀣𑀸 𑀯𑀸 𑀧𑀦𑁂𑀓𑁂 𑀪𑁄𑀦𑁆𑀢𑁄 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 𑀲𑀤𑁆𑀥𑀸𑀤𑁂𑀬𑁆𑀬𑀸𑀦𑀺 𑀪𑁄𑀚𑀦𑀸𑀦𑀺 𑀪𑀼𑀜𑁆𑀚𑀺𑀢𑁆𑀯𑀸 𑀢𑁂 𑀏𑀯𑀭𑀽𑀧𑀸𑀬 𑀢𑀺𑀭𑀘𑁆𑀙𑀸𑀦𑀯𑀺𑀚𑁆𑀚𑀸𑀬 𑀫𑀺𑀘𑁆𑀙𑀸𑀚𑀻𑀯𑁂𑀦 𑀚𑀻𑀯𑀺𑀢𑀁 𑀓𑀧𑁆𑀧𑁂𑀦𑁆𑀢𑀺𑁇 𑀲𑁂𑀬𑁆𑀬𑀣𑀺𑀤𑀁—  𑀫𑀡𑀺𑀮𑀓𑁆𑀔𑀡𑀁 𑀯𑀢𑁆𑀣𑀮𑀓𑁆𑀔𑀡𑀁 𑀤𑀡𑁆𑀟𑀮𑀓𑁆𑀔𑀡𑀁 𑀲𑀢𑁆𑀣𑀮𑀓𑁆𑀔𑀡𑀁 𑀅𑀲𑀺𑀮𑀓𑁆𑀔𑀡𑀁 𑀉𑀲𑀼𑀮𑀓𑁆𑀔𑀡𑀁 𑀥𑀦𑀼𑀮𑀓𑁆𑀔𑀡𑀁 𑀆𑀯𑀼𑀥𑀮𑀓𑁆𑀔𑀡𑀁 𑀇𑀢𑁆𑀣𑀺𑀮𑀓𑁆𑀔𑀡𑀁 𑀧𑀼𑀭𑀺𑀲𑀮𑀓𑁆𑀔𑀡𑀁 𑀓𑀼𑀫𑀸𑀭𑀮𑀓𑁆𑀔𑀡𑀁 𑀓𑀼𑀫𑀸𑀭𑀺𑀮𑀓𑁆𑀔𑀡𑀁 𑀤𑀸𑀲𑀮𑀓𑁆𑀔𑀡𑀁 𑀤𑀸𑀲𑀺𑀮𑀓𑁆𑀔𑀡𑀁 𑀳𑀢𑁆𑀣𑀺𑀮𑀓𑁆𑀔𑀡𑀁 𑀅𑀲𑁆𑀲𑀮𑀓𑁆𑀔𑀡𑀁 𑀫𑀳𑀺𑀁𑀲𑀮𑀓𑁆𑀔𑀡𑀁 𑀉𑀲𑀪𑀮𑀓𑁆𑀔𑀡𑀁 𑀕𑁄𑀮𑀓𑁆𑀔𑀡𑀁 𑀅𑀚𑀮𑀓𑁆𑀔𑀡𑀁 𑀫𑁂𑀡𑁆𑀟𑀮𑀓𑁆𑀔𑀡𑀁 𑀓𑀼𑀓𑁆𑀓𑀼𑀝𑀮𑀓𑁆𑀔𑀡𑀁 𑀯𑀝𑁆𑀝𑀓𑀮𑀓𑁆𑀔𑀡𑀁 𑀕𑁄𑀥𑀸𑀮𑀓𑁆𑀔𑀡𑀁 𑀓𑀡𑁆𑀡𑀺𑀓𑀮𑀓𑁆𑀔𑀡𑀁 𑀓𑀘𑁆𑀙𑀧𑀮𑀓𑁆𑀔𑀡𑀁 𑀫𑀺𑀕𑀮𑀓𑁆𑀔𑀡𑀁 𑀇𑀢𑀺 𑀯𑀸 𑀇𑀢𑀺 𑀏𑀯𑀭𑀽𑀧𑀸𑀬 𑀢𑀺𑀭𑀘𑁆𑀙𑀸𑀦𑀯𑀺𑀚𑁆𑀚𑀸𑀬 𑀫𑀺𑀘𑁆𑀙𑀸𑀚𑀻𑀯𑀸 𑀧𑀝𑀺𑀯𑀺𑀭𑀢𑁄 𑀳𑁄𑀢𑀺𑁇 𑀇𑀤𑀫𑁆𑀧𑀺𑀲𑁆𑀲 𑀳𑁄𑀢𑀺 𑀲𑀻𑀮𑀲𑁆𑀫𑀺𑀁𑁇

(207.)

297\. 𑀬𑀣𑀸 𑀯𑀸 𑀧𑀦𑁂𑀓𑁂 𑀪𑁄𑀦𑁆𑀢𑁄 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 𑀲𑀤𑁆𑀥𑀸𑀤𑁂𑀬𑁆𑀬𑀸𑀦𑀺 𑀪𑁄𑀚𑀦𑀸𑀦𑀺 𑀪𑀼𑀜𑁆𑀚𑀺𑀢𑁆𑀯𑀸 𑀢𑁂 𑀏𑀯𑀭𑀽𑀧𑀸𑀬 𑀢𑀺𑀭𑀘𑁆𑀙𑀸𑀦𑀯𑀺𑀚𑁆𑀚𑀸𑀬 𑀫𑀺𑀘𑁆𑀙𑀸𑀚𑀻𑀯𑁂𑀦 𑀚𑀻𑀯𑀺𑀢𑀁 𑀓𑀧𑁆𑀧𑁂𑀦𑁆𑀢𑀺𑁇 𑀲𑁂𑀬𑁆𑀬𑀣𑀺𑀤𑀁—  𑀭𑀜𑁆𑀜𑀁 𑀦𑀺𑀬𑁆𑀬𑀸𑀦𑀁 𑀪𑀯𑀺𑀲𑁆𑀲𑀢𑀺, 𑀭𑀜𑁆𑀜𑀁 𑀅𑀦𑀺𑀬𑁆𑀬𑀸𑀦𑀁 𑀪𑀯𑀺𑀲𑁆𑀲𑀢𑀺, 𑀅𑀩𑁆𑀪𑀦𑁆𑀢𑀭𑀸𑀦𑀁 𑀭𑀜𑁆𑀜𑀁 𑀉𑀧𑀬𑀸𑀦𑀁 𑀪𑀯𑀺𑀲𑁆𑀲𑀢𑀺, 𑀩𑀸𑀳𑀺𑀭𑀸𑀦𑀁 𑀭𑀜𑁆𑀜𑀁 𑀅𑀧𑀬𑀸𑀦𑀁 𑀪𑀯𑀺𑀲𑁆𑀲𑀢𑀺, 𑀩𑀸𑀳𑀺𑀭𑀸𑀦𑀁 𑀭𑀜𑁆𑀜𑀁 𑀉𑀧𑀬𑀸𑀦𑀁 𑀪𑀯𑀺𑀲𑁆𑀲𑀢𑀺, 𑀅𑀩𑁆𑀪𑀦𑁆𑀢𑀭𑀸𑀦𑀁 𑀭𑀜𑁆𑀜𑀁 𑀅𑀧𑀬𑀸𑀦𑀁 𑀪𑀯𑀺𑀲𑁆𑀲𑀢𑀺, 𑀅𑀩𑁆𑀪𑀦𑁆𑀢𑀭𑀸𑀦𑀁 𑀭𑀜𑁆𑀜𑀁 𑀚𑀬𑁄 𑀪𑀯𑀺𑀲𑁆𑀲𑀢𑀺, 𑀩𑀸𑀳𑀺𑀭𑀸𑀦𑀁 𑀭𑀜𑁆𑀜𑀁 𑀧𑀭𑀸𑀚𑀬𑁄 𑀪𑀯𑀺𑀲𑁆𑀲𑀢𑀺, 𑀩𑀸𑀳𑀺𑀭𑀸𑀦𑀁 𑀭𑀜𑁆𑀜𑀁 𑀚𑀬𑁄 𑀪𑀯𑀺𑀲𑁆𑀲𑀢𑀺, 𑀅𑀩𑁆𑀪𑀦𑁆𑀢𑀭𑀸𑀦𑀁 𑀭𑀜𑁆𑀜𑀁 𑀧𑀭𑀸𑀚𑀬𑁄 𑀪𑀯𑀺𑀲𑁆𑀲𑀢𑀺, 𑀇𑀢𑀺 𑀇𑀫𑀲𑁆𑀲 𑀚𑀬𑁄 𑀪𑀯𑀺𑀲𑁆𑀲𑀢𑀺, 𑀇𑀫𑀲𑁆𑀲 𑀧𑀭𑀸𑀚𑀬𑁄 𑀪𑀯𑀺𑀲𑁆𑀲𑀢𑀺 𑀇𑀢𑀺 𑀯𑀸 𑀇𑀢𑀺 𑀏𑀯𑀭𑀽𑀧𑀸𑀬 𑀢𑀺𑀭𑀘𑁆𑀙𑀸𑀦𑀯𑀺𑀚𑁆𑀚𑀸𑀬 𑀫𑀺𑀘𑁆𑀙𑀸𑀚𑀻𑀯𑀸 𑀧𑀝𑀺𑀯𑀺𑀭𑀢𑁄 𑀳𑁄𑀢𑀺𑁇 𑀇𑀤𑀫𑁆𑀧𑀺𑀲𑁆𑀲 𑀳𑁄𑀢𑀺 𑀲𑀻𑀮𑀲𑁆𑀫𑀺𑀁𑁇

(208.)

298\. 𑀬𑀣𑀸 𑀯𑀸 𑀧𑀦𑁂𑀓𑁂 𑀪𑁄𑀦𑁆𑀢𑁄 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 𑀲𑀤𑁆𑀥𑀸𑀤𑁂𑀬𑁆𑀬𑀸𑀦𑀺 𑀪𑁄𑀚𑀦𑀸𑀦𑀺 𑀪𑀼𑀜𑁆𑀚𑀺𑀢𑁆𑀯𑀸 𑀢𑁂 𑀏𑀯𑀭𑀽𑀧𑀸𑀬 𑀢𑀺𑀭𑀘𑁆𑀙𑀸𑀦𑀯𑀺𑀚𑁆𑀚𑀸𑀬 𑀫𑀺𑀘𑁆𑀙𑀸𑀚𑀻𑀯𑁂𑀦 𑀚𑀻𑀯𑀺𑀢𑀁 𑀓𑀧𑁆𑀧𑁂𑀦𑁆𑀢𑀺𑁇 𑀲𑁂𑀬𑁆𑀬𑀣𑀺𑀤𑀁—  𑀘𑀦𑁆𑀤𑀕𑁆𑀕𑀸𑀳𑁄 𑀪𑀯𑀺𑀲𑁆𑀲𑀢𑀺, 𑀲𑀽𑀭𑀺𑀬𑀕𑁆𑀕𑀸𑀳𑁄 𑀪𑀯𑀺𑀲𑁆𑀲𑀢𑀺, 𑀦𑀓𑁆𑀔𑀢𑁆𑀢𑀕𑁆𑀕𑀸𑀳𑁄 𑀪𑀯𑀺𑀲𑁆𑀲𑀢𑀺, 𑀘𑀦𑁆𑀤𑀺𑀫𑀲𑀽𑀭𑀺𑀬𑀸𑀦𑀁 𑀧𑀣𑀕𑀫𑀦𑀁 𑀪𑀯𑀺𑀲𑁆𑀲𑀢𑀺, 𑀘𑀦𑁆𑀤𑀺𑀫𑀲𑀽𑀭𑀺𑀬𑀸𑀦𑀁 𑀉𑀧𑁆𑀧𑀣𑀕𑀫𑀦𑀁 𑀪𑀯𑀺𑀲𑁆𑀲𑀢𑀺, 𑀦𑀓𑁆𑀔𑀢𑁆𑀢𑀸𑀦𑀁 𑀧𑀣𑀕𑀫𑀦𑀁 𑀪𑀯𑀺𑀲𑁆𑀲𑀢𑀺, 𑀦𑀓𑁆𑀔𑀢𑁆𑀢𑀸𑀦𑀁 𑀉𑀧𑁆𑀧𑀣𑀕𑀫𑀦𑀁 𑀪𑀯𑀺𑀲𑁆𑀲𑀢𑀺, 𑀉𑀓𑁆𑀓𑀸𑀧𑀸𑀢𑁄 𑀪𑀯𑀺𑀲𑁆𑀲𑀢𑀺, 𑀤𑀺𑀲𑀸𑀟𑀸𑀳𑁄 𑀪𑀯𑀺𑀲𑁆𑀲𑀢𑀺, 𑀪𑀽𑀫𑀺𑀘𑀸𑀮𑁄 𑀪𑀯𑀺𑀲𑁆𑀲𑀢𑀺, 𑀤𑁂𑀯𑀤𑀼𑀤𑁆𑀭𑀪𑀺 𑀪𑀯𑀺𑀲𑁆𑀲𑀢𑀺, 𑀘𑀦𑁆𑀤𑀺𑀫𑀲𑀽𑀭𑀺𑀬𑀦𑀓𑁆𑀔𑀢𑁆𑀢𑀸𑀦𑀁 𑀉𑀕𑁆𑀕𑀫𑀦𑀁 𑀑𑀕𑀫𑀦𑀁 𑀲𑀁𑀓𑀺𑀮𑁂𑀲𑀁 𑀯𑁄𑀤𑀸𑀦𑀁 𑀪𑀯𑀺𑀲𑁆𑀲𑀢𑀺, 𑀏𑀯𑀁𑀯𑀺𑀧𑀸𑀓𑁄 𑀘𑀦𑁆𑀤𑀕𑁆𑀕𑀸𑀳𑁄 𑀪𑀯𑀺𑀲𑁆𑀲𑀢𑀺, 𑀏𑀯𑀁𑀯𑀺𑀧𑀸𑀓𑁄 𑀲𑀽𑀭𑀺𑀬𑀕𑁆𑀕𑀸𑀳𑁄 𑀪𑀯𑀺𑀲𑁆𑀲𑀢𑀺, 𑀏𑀯𑀁𑀯𑀺𑀧𑀸𑀓𑁄 𑀦𑀓𑁆𑀔𑀢𑁆𑀢𑀕𑁆𑀕𑀸𑀳𑁄 𑀪𑀯𑀺𑀲𑁆𑀲𑀢𑀺, 𑀏𑀯𑀁𑀯𑀺𑀧𑀸𑀓𑀁 𑀘𑀦𑁆𑀤𑀺𑀫𑀲𑀽𑀭𑀺𑀬𑀸𑀦𑀁 𑀧𑀣𑀕𑀫𑀦𑀁 𑀪𑀯𑀺𑀲𑁆𑀲𑀢𑀺, 𑀏𑀯𑀁𑀯𑀺𑀧𑀸𑀓𑀁 𑀘𑀦𑁆𑀤𑀺𑀫𑀲𑀽𑀭𑀺𑀬𑀸𑀦𑀁 𑀉𑀧𑁆𑀧𑀣𑀕𑀫𑀦𑀁 𑀪𑀯𑀺𑀲𑁆𑀲𑀢𑀺, 𑀏𑀯𑀁𑀯𑀺𑀧𑀸𑀓𑀁 𑀦𑀓𑁆𑀔𑀢𑁆𑀢𑀸𑀦𑀁 𑀧𑀣𑀕𑀫𑀦𑀁 𑀪𑀯𑀺𑀲𑁆𑀲𑀢𑀺, 𑀏𑀯𑀁𑀯𑀺𑀧𑀸𑀓𑀁 𑀦𑀓𑁆𑀔𑀢𑁆𑀢𑀸𑀦𑀁 𑀉𑀧𑁆𑀧𑀣𑀕𑀫𑀦𑀁 𑀪𑀯𑀺𑀲𑁆𑀲𑀢𑀺, 𑀏𑀯𑀁𑀯𑀺𑀧𑀸𑀓𑁄 𑀉𑀓𑁆𑀓𑀸𑀧𑀸𑀢𑁄 𑀪𑀯𑀺𑀲𑁆𑀲𑀢𑀺, 𑀏𑀯𑀁𑀯𑀺𑀧𑀸𑀓𑁄 𑀤𑀺𑀲𑀸𑀟𑀸𑀳𑁄 𑀪𑀯𑀺𑀲𑁆𑀲𑀢𑀺, 𑀏𑀯𑀁𑀯𑀺𑀧𑀸𑀓𑁄 𑀪𑀽𑀫𑀺𑀘𑀸𑀮𑁄 𑀪𑀯𑀺𑀲𑁆𑀲𑀢𑀺, 𑀏𑀯𑀁𑀯𑀺𑀧𑀸𑀓𑁄 𑀤𑁂𑀯𑀤𑀼𑀤𑁆𑀭𑀪𑀺 𑀪𑀯𑀺𑀲𑁆𑀲𑀢𑀺, 𑀏𑀯𑀁𑀯𑀺𑀧𑀸𑀓𑀁 𑀘𑀦𑁆𑀤𑀺𑀫𑀲𑀽𑀭𑀺𑀬𑀦𑀓𑁆𑀔𑀢𑁆𑀢𑀸𑀦𑀁 𑀉𑀕𑁆𑀕𑀫𑀦𑀁 𑀑𑀕𑀫𑀦𑀁 𑀲𑀁𑀓𑀺𑀮𑁂𑀲𑀁 𑀯𑁄𑀤𑀸𑀦𑀁 𑀪𑀯𑀺𑀲𑁆𑀲𑀢𑀺 𑀇𑀢𑀺 𑀯𑀸 𑀇𑀢𑀺 𑀏𑀯𑀭𑀽𑀧𑀸𑀬 𑀢𑀺𑀭𑀘𑁆𑀙𑀸𑀦𑀯𑀺𑀚𑁆𑀚𑀸𑀬 𑀫𑀺𑀘𑁆𑀙𑀸𑀚𑀻𑀯𑀸 𑀧𑀝𑀺𑀯𑀺𑀭𑀢𑁄 𑀳𑁄𑀢𑀺𑁇 𑀇𑀤𑀫𑁆𑀧𑀺𑀲𑁆𑀲 𑀳𑁄𑀢𑀺 𑀲𑀻𑀮𑀲𑁆𑀫𑀺𑀁𑁇

(209.)

299\. 𑀬𑀣𑀸 𑀯𑀸 𑀧𑀦𑁂𑀓𑁂 𑀪𑁄𑀦𑁆𑀢𑁄 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 𑀲𑀤𑁆𑀥𑀸𑀤𑁂𑀬𑁆𑀬𑀸𑀦𑀺 𑀪𑁄𑀚𑀦𑀸𑀦𑀺 𑀪𑀼𑀜𑁆𑀚𑀺𑀢𑁆𑀯𑀸 𑀢𑁂 𑀏𑀯𑀭𑀽𑀧𑀸𑀬 𑀢𑀺𑀭𑀘𑁆𑀙𑀸𑀦𑀯𑀺𑀚𑁆𑀚𑀸𑀬 𑀫𑀺𑀘𑁆𑀙𑀸𑀚𑀻𑀯𑁂𑀦 𑀚𑀻𑀯𑀺𑀢𑀁 𑀓𑀧𑁆𑀧𑁂𑀦𑁆𑀢𑀺𑁇 𑀲𑁂𑀬𑁆𑀬𑀣𑀺𑀤𑀁—  𑀲𑀼𑀯𑀼𑀝𑁆𑀞𑀺𑀓𑀸 𑀪𑀯𑀺𑀲𑁆𑀲𑀢𑀺, 𑀤𑀼𑀩𑁆𑀩𑀼𑀝𑁆𑀞𑀺𑀓𑀸 𑀪𑀯𑀺𑀲𑁆𑀲𑀢𑀺, 𑀲𑀼𑀪𑀺𑀓𑁆𑀔𑀁 𑀪𑀯𑀺𑀲𑁆𑀲𑀢𑀺, 𑀤𑀼𑀩𑁆𑀪𑀺𑀓𑁆𑀔𑀁 𑀪𑀯𑀺𑀲𑁆𑀲𑀢𑀺, 𑀔𑁂𑀫𑀁 𑀪𑀯𑀺𑀲𑁆𑀲𑀢𑀺, 𑀪𑀬𑀁 𑀪𑀯𑀺𑀲𑁆𑀲𑀢𑀺, 𑀭𑁄𑀕𑁄 𑀪𑀯𑀺𑀲𑁆𑀲𑀢𑀺, 𑀆𑀭𑁄𑀕𑁆𑀬𑀁 𑀪𑀯𑀺𑀲𑁆𑀲𑀢𑀺, 𑀫𑀼𑀤𑁆𑀤𑀸, 𑀕𑀡𑀦𑀸, 𑀲𑀗𑁆𑀔𑀸𑀦𑀁, 𑀓𑀸𑀯𑁂𑀬𑁆𑀬𑀁, 𑀮𑁄𑀓𑀸𑀬𑀢𑀁 𑀇𑀢𑀺 𑀯𑀸 𑀇𑀢𑀺 𑀏𑀯𑀭𑀽𑀧𑀸𑀬 𑀢𑀺𑀭𑀘𑁆𑀙𑀸𑀦𑀯𑀺𑀚𑁆𑀚𑀸𑀬 𑀫𑀺𑀘𑁆𑀙𑀸𑀚𑀻𑀯𑀸 𑀧𑀝𑀺𑀯𑀺𑀭𑀢𑁄 𑀳𑁄𑀢𑀺𑁇 𑀇𑀤𑀫𑁆𑀧𑀺𑀲𑁆𑀲 𑀳𑁄𑀢𑀺 𑀲𑀻𑀮𑀲𑁆𑀫𑀺𑀁𑁇

(210.)

300\. 𑀬𑀣𑀸 𑀯𑀸 𑀧𑀦𑁂𑀓𑁂 𑀪𑁄𑀦𑁆𑀢𑁄 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 𑀲𑀤𑁆𑀥𑀸𑀤𑁂𑀬𑁆𑀬𑀸𑀦𑀺 𑀪𑁄𑀚𑀦𑀸𑀦𑀺 𑀪𑀼𑀜𑁆𑀚𑀺𑀢𑁆𑀯𑀸 𑀢𑁂 𑀏𑀯𑀭𑀽𑀧𑀸𑀬 𑀢𑀺𑀭𑀘𑁆𑀙𑀸𑀦𑀯𑀺𑀚𑁆𑀚𑀸𑀬 𑀫𑀺𑀘𑁆𑀙𑀸𑀚𑀻𑀯𑁂𑀦 𑀚𑀻𑀯𑀺𑀢𑀁 𑀓𑀧𑁆𑀧𑁂𑀦𑁆𑀢𑀺𑁇 𑀲𑁂𑀬𑁆𑀬𑀣𑀺𑀤𑀁—  𑀆𑀯𑀸𑀳𑀦𑀁 𑀯𑀺𑀯𑀸𑀳𑀦𑀁 𑀲𑀁𑀯𑀭𑀡𑀁 𑀯𑀺𑀯𑀭𑀡𑀁 𑀲𑀁𑀓𑀺𑀭𑀡𑀁 𑀯𑀺𑀓𑀺𑀭𑀡𑀁 𑀲𑀼𑀪𑀕𑀓𑀭𑀡𑀁 𑀤𑀼𑀩𑁆𑀪𑀕𑀓𑀭𑀡𑀁 𑀯𑀺𑀭𑀼𑀤𑁆𑀥𑀕𑀩𑁆𑀪𑀓𑀭𑀡𑀁 𑀚𑀺𑀯𑁆𑀳𑀸𑀦𑀺𑀩𑀦𑁆𑀥𑀦𑀁 𑀳𑀦𑀼𑀲𑀁𑀳𑀦𑀦𑀁 𑀳𑀢𑁆𑀣𑀸𑀪𑀺𑀚𑀧𑁆𑀧𑀦𑀁 𑀳𑀦𑀼𑀚𑀧𑁆𑀧𑀦𑀁 𑀓𑀡𑁆𑀡𑀚𑀧𑁆𑀧𑀦𑀁 𑀆𑀤𑀸𑀲𑀧𑀜𑁆𑀳𑀁 𑀓𑀼𑀫𑀸𑀭𑀺𑀓𑀧𑀜𑁆𑀳𑀁 𑀤𑁂𑀯𑀧𑀜𑁆𑀳𑀁 𑀆𑀤𑀺𑀘𑁆𑀘𑀼𑀧𑀝𑁆𑀞𑀸𑀦𑀁 𑀫𑀳𑀢𑀼𑀧𑀝𑁆𑀞𑀸𑀦𑀁 𑀅𑀩𑁆𑀪𑀼𑀚𑁆𑀚𑀮𑀦𑀁 𑀲𑀺𑀭𑀺𑀯𑁆𑀳𑀸𑀬𑀦𑀁 𑀇𑀢𑀺 𑀯𑀸 𑀇𑀢𑀺 𑀏𑀯𑀭𑀽𑀧𑀸𑀬 𑀢𑀺𑀭𑀘𑁆𑀙𑀸𑀦𑀯𑀺𑀚𑁆𑀚𑀸𑀬 𑀫𑀺𑀘𑁆𑀙𑀸𑀚𑀻𑀯𑀸 𑀧𑀝𑀺𑀯𑀺𑀭𑀢𑁄 𑀳𑁄𑀢𑀺𑁇 𑀇𑀤𑀫𑁆𑀧𑀺𑀲𑁆𑀲 𑀳𑁄𑀢𑀺 𑀲𑀻𑀮𑀲𑁆𑀫𑀺𑀁𑁇

(211.)

301\. 𑀬𑀣𑀸 𑀯𑀸 𑀧𑀦𑁂𑀓𑁂 𑀪𑁄𑀦𑁆𑀢𑁄 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 𑀲𑀤𑁆𑀥𑀸𑀤𑁂𑀬𑁆𑀬𑀸𑀦𑀺 𑀪𑁄𑀚𑀦𑀸𑀦𑀺 𑀪𑀼𑀜𑁆𑀚𑀺𑀢𑁆𑀯𑀸 𑀢𑁂 𑀏𑀯𑀭𑀽𑀧𑀸𑀬 𑀢𑀺𑀭𑀘𑁆𑀙𑀸𑀦𑀯𑀺𑀚𑁆𑀚𑀸𑀬 𑀫𑀺𑀘𑁆𑀙𑀸𑀚𑀻𑀯𑁂𑀦 𑀚𑀻𑀯𑀺𑀢𑀁 𑀓𑀧𑁆𑀧𑁂𑀦𑁆𑀢𑀺𑁇 𑀲𑁂𑀬𑁆𑀬𑀣𑀺𑀤𑀁—  𑀲𑀦𑁆𑀢𑀺𑀓𑀫𑁆𑀫𑀁 𑀧𑀡𑀺𑀥𑀺𑀓𑀫𑁆𑀫𑀁 𑀪𑀽𑀢𑀓𑀫𑁆𑀫𑀁 𑀪𑀽𑀭𑀺𑀓𑀫𑁆𑀫𑀁 𑀯𑀲𑁆𑀲𑀓𑀫𑁆𑀫𑀁 𑀯𑁄𑀲𑁆𑀲𑀓𑀫𑁆𑀫𑀁 𑀯𑀢𑁆𑀣𑀼𑀓𑀫𑁆𑀫𑀁 𑀯𑀢𑁆𑀣𑀼𑀧𑀭𑀺𑀓𑀫𑁆𑀫𑀁 𑀆𑀘𑀫𑀦𑀁 𑀦𑁆𑀳𑀸𑀧𑀦𑀁 𑀚𑀼𑀳𑀦𑀁 𑀯𑀫𑀦𑀁 𑀯𑀺𑀭𑁂𑀘𑀦𑀁 𑀉𑀤𑁆𑀥𑀁𑀯𑀺𑀭𑁂𑀘𑀦𑀁 𑀅𑀥𑁄𑀯𑀺𑀭𑁂𑀘𑀦𑀁 𑀲𑀻𑀲𑀯𑀺𑀭𑁂𑀘𑀦𑀁 𑀓𑀡𑁆𑀡𑀢𑁂𑀮𑀁 𑀦𑁂𑀢𑁆𑀢𑀢𑀧𑁆𑀧𑀦𑀁 𑀦𑀢𑁆𑀣𑀼𑀓𑀫𑁆𑀫𑀁 𑀅𑀜𑁆𑀚𑀦𑀁 𑀧𑀘𑁆𑀘𑀜𑁆𑀚𑀦𑀁 𑀲𑀸𑀮𑀸𑀓𑀺𑀬𑀁 𑀲𑀮𑁆𑀮𑀓𑀢𑁆𑀢𑀺𑀬𑀁 𑀤𑀸𑀭𑀓𑀢𑀺𑀓𑀺𑀘𑁆𑀙𑀸, 𑀫𑀽𑀮𑀪𑁂𑀲𑀚𑁆𑀚𑀸𑀦𑀁 𑀅𑀦𑀼𑀧𑁆𑀧𑀤𑀸𑀦𑀁, 𑀑𑀲𑀥𑀻𑀦𑀁 𑀧𑀝𑀺𑀫𑁄𑀓𑁆𑀔𑁄 𑀇𑀢𑀺 𑀯𑀸 𑀇𑀢𑀺 𑀏𑀯𑀭𑀽𑀧𑀸𑀬 𑀢𑀺𑀭𑀘𑁆𑀙𑀸𑀦𑀯𑀺𑀚𑁆𑀚𑀸𑀬 𑀫𑀺𑀘𑁆𑀙𑀸𑀚𑀻𑀯𑀸 𑀧𑀝𑀺𑀯𑀺𑀭𑀢𑁄 𑀳𑁄𑀢𑀺𑁇 𑀇𑀤𑀫𑁆𑀧𑀺𑀲𑁆𑀲 𑀳𑁄𑀢𑀺 𑀲𑀻𑀮𑀲𑁆𑀫𑀺𑀁𑁇

(212.)

302\. 𑀲 𑀔𑁄 𑀲𑁄, 𑀫𑀳𑀸𑀭𑀸𑀚, 𑀪𑀺𑀓𑁆𑀔𑀼 𑀏𑀯𑀁 𑀲𑀻𑀮𑀲𑀫𑁆𑀧𑀦𑁆𑀦𑁄 𑀦 𑀓𑀼𑀢𑁄𑀘𑀺 𑀪𑀬𑀁 𑀲𑀫𑀦𑀼𑀧𑀲𑁆𑀲𑀢𑀺, 𑀬𑀤𑀺𑀤𑀁 𑀲𑀻𑀮𑀲𑀁𑀯𑀭𑀢𑁄𑁇 𑀲𑁂𑀬𑁆𑀬𑀣𑀸𑀧𑀺, 𑀫𑀳𑀸𑀭𑀸𑀚, 𑀭𑀸𑀚𑀸 𑀔𑀢𑁆𑀢𑀺𑀬𑁄 𑀫𑀼𑀤𑁆𑀥𑀸𑀪𑀺𑀲𑀺𑀢𑁆𑀢𑁄 𑀦𑀺𑀳𑀢𑀧𑀘𑁆𑀘𑀸𑀫𑀺𑀢𑁆𑀢𑁄 𑀦 𑀓𑀼𑀢𑁄𑀘𑀺 𑀪𑀬𑀁 𑀲𑀫𑀦𑀼𑀧𑀲𑁆𑀲𑀢𑀺, 𑀬𑀤𑀺𑀤𑀁 𑀧𑀘𑁆𑀘𑀢𑁆𑀣𑀺𑀓𑀢𑁄; 𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀪𑀺𑀓𑁆𑀔𑀼 𑀏𑀯𑀁 𑀲𑀻𑀮𑀲𑀫𑁆𑀧𑀦𑁆𑀦𑁄 𑀦 𑀓𑀼𑀢𑁄𑀘𑀺 𑀪𑀬𑀁 𑀲𑀫𑀦𑀼𑀧𑀲𑁆𑀲𑀢𑀺, 𑀬𑀤𑀺𑀤𑀁 𑀲𑀻𑀮𑀲𑀁𑀯𑀭𑀢𑁄𑁇 𑀲𑁄 𑀇𑀫𑀺𑀦𑀸 𑀅𑀭𑀺𑀬𑁂𑀦 𑀲𑀻𑀮𑀓𑁆𑀔𑀦𑁆𑀥𑁂𑀦 𑀲𑀫𑀦𑁆𑀦𑀸𑀕𑀢𑁄 𑀅𑀚𑁆𑀛𑀢𑁆𑀢𑀁 𑀅𑀦𑀯𑀚𑁆𑀚𑀲𑀼𑀔𑀁 𑀧𑀝𑀺𑀲𑀁𑀯𑁂𑀤𑁂𑀢𑀺𑁇 𑀏𑀯𑀁 𑀔𑁄, 𑀫𑀳𑀸𑀭𑀸𑀚, 𑀪𑀺𑀓𑁆𑀔𑀼 𑀲𑀻𑀮𑀲𑀫𑁆𑀧𑀦𑁆𑀦𑁄 𑀳𑁄𑀢𑀺𑁇

---

303\. 𑀫𑀳𑀸𑀲𑀻𑀮𑀁 𑀦𑀺𑀝𑁆𑀞𑀺𑀢𑀁𑁇



[Go to previous page (2.4.3.1.2 Majjhimasīla)](2.4.3.1.2.md) / [Go to parent page (2.4.3.1 Sīla)](../6D/2/2.4/2.4.3/2.4.3.1.md) / [Go to next page (2.4.3.2 Samādhi)](../2.4.3.2.md)


