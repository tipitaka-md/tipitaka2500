---
title: 2.4.3.2.2 Satisampajañña
path: /tipitaka/6D/2/2.4/2.4.3/2.4.3.2/2.4.3.2.2
ref: 277374
breadcrumbs:
  - name: Home
    link: /
  - name: 6D Sīlakkhandhavaggapāḷi
    link: /tipitaka/6D
  - name: 2 Sāmaññaphalasutta
    link: /tipitaka/6D/2
  - name: 2.4 Sāmaññaphala
    link: /tipitaka/6D/2/2.4
  - name: 2.4.3 Paṇītatarasāmaññaphala
    link: /tipitaka/6D/2/2.4/2.4.3
  - name: 2.4.3.2 Samādhi
    link: /tipitaka/6D/2/2.4/2.4.3/2.4.3.2
prevL: /tipitaka/6D/2/2.4/2.4.3/2.4.3.2/2.4.3.2.1
upL: /tipitaka/6D/2/2.4/2.4.3/2.4.3.2
nextL: /tipitaka/6D/2/2.4/2.4.3/2.4.3.2/2.4.3.2.3
---

# 2.4.3.2.2 Satisampajañña

### Sāmaññaphalasutta

### Sāmaññaphala

### Paṇītatarasāmaññaphala

### Samādhi

### Satisampajañña

(214.)

305. Kathañca, mahārāja, bhikkhu satisampajaññena samannāgato hoti? Idha, mahārāja, bhikkhu abhikkante paṭikkante sampajānakārī hoti, ālokite vilokite sampajānakārī hoti, samiñjite pasārite sampajānakārī hoti, saṅghāṭipattacīvaradhāraṇe sampajānakārī hoti, asite pīte khāyite sāyite sampajānakārī hoti, uccārapassāvakamme sampajānakārī hoti, gate ṭhite nisinne sutte jāgarite bhāsite tuṇhībhāve sampajānakārī hoti. Evaṃ kho, mahārāja, bhikkhu satisampajaññena samannāgato hoti.


