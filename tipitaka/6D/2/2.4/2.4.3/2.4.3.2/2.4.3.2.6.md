
[Home](/) / [6D Sīlakkhandhavaggapāḷi](../../../../../6D.md) / [2 Sāmaññaphalasutta](../../../../2.md) / [2.4 Sāmaññaphala](../../../2.4.md) / [2.4.3 Paṇītatarasāmaññaphala](../../2.4.3.md) / [2.4.3.2 Samādhi](../2.4.3.2.md)

# 2.4.3.2.6 Dutiyajhāna

* Sāmaññaphalasutta

* Sāmaññaphala

* Paṇītatarasāmaññaphala

* Samādhi

* Dutiyajhāna

(228.)

319\. Puna caparaṃ, mahārāja, bhikkhu vitakkavicārānaṃ vūpasamā ajjhattaṃ sampasādanaṃ cetaso ekodibhāvaṃ avitakkaṃ avicāraṃ samādhijaṃ pītisukhaṃ dutiyaṃ jhānaṃ upasampajja viharati. So imameva kāyaṃ samādhijena pītisukhena abhisandeti parisandeti paripūreti parippharati, nāssa kiñci sabbāvato kāyassa samādhijena pītisukhena apphuṭaṃ hoti.

(229.)

320\. Seyyathāpi, mahārāja, udakarahado gambhīro ubbhidodako tassa nevassa puratthimāya disāya udakassa āyamukhaṃ, na dakkhiṇāya disāya udakassa āyamukhaṃ, na pacchimāya disāya udakassa āyamukhaṃ, na uttarāya disāya udakassa āyamukhaṃ, devo ca na kālena kālaṃ sammādhāraṃ anuppaveccheyya. Atha kho tamhāva udakarahadā sītā vāridhārā ubbhijjitvā tameva udakarahadaṃ sītena vārinā abhisandeyya parisandeyya paripūreyya paripphareyya, nāssa kiñci sabbāvato udakarahadassa sītena vārinā apphuṭaṃ assa. Evameva kho, mahārāja, bhikkhu imameva kāyaṃ samādhijena pītisukhena abhisandeti parisandeti paripūreti parippharati, nāssa kiñci sabbāvato kāyassa samādhijena pītisukhena apphuṭaṃ hoti. Idampi kho, mahārāja, sandiṭṭhikaṃ sāmaññaphalaṃ purimehi sandiṭṭhikehi sāmaññaphalehi abhikkantatarañca paṇītatarañca.

[Go to previous page (2.4.3.2.5 Paṭhamajhāna)](2.4.3.2.5.md) / [Go to parent page (2.4.3.2 Samādhi)](../2.4.3.2.md) / [Go to next page (2.4.3.2.7 Tatiyajhāna)](2.4.3.2.7.md)


