---
title: 2.3.5 Nigaṇṭhanāṭaputtavāda
path: /tipitaka/6D/2/2.3/2.3.5
ref: 273499
breadcrumbs:
  - name: Home
    link: /
  - name: 6D Sīlakkhandhavaggapāḷi
    link: /tipitaka/6D
  - name: 2 Sāmaññaphalasutta
    link: /tipitaka/6D/2
  - name: 2.3 Sāmaññaphalapucchā
    link: /tipitaka/6D/2/2.3
prevL: /tipitaka/6D/2/2.3/2.3.4
upL: /tipitaka/6D/2/2.3
nextL: /tipitaka/6D/2/2.3/2.3.6
---

# 2.3.5 Nigaṇṭhanāṭaputtavāda

### Sāmaññaphalasutta

### Sāmaññaphalapucchā

### Nigaṇṭhanāṭaputtavāda

(176.)

255. Ekamidāhaṃ, bhante, samayaṃ yena nigaṇṭho nāṭaputto tenupasaṅkamiṃ; upasaṅkamitvā nigaṇṭhena nāṭaputtena saddhiṃ sammodiṃ. Sammodanīyaṃ kathaṃ sāraṇīyaṃ vītisāretvā ekamantaṃ nisīdiṃ. Ekamantaṃ nisinno kho ahaṃ, bhante, nigaṇṭhaṃ nāṭaputtaṃ etadavocaṃ—  ‘yathā nu kho imāni, bho aggivessana, puthusippāyatanāni…pe…  sakkā nu kho, bho aggivessana, evameva diṭṭheva dhamme sandiṭṭhikaṃ sāmaññaphalaṃ paññapetun’ti?

(177.)

256. Evaṃ vutte, bhante, nigaṇṭho nāṭaputto maṃ etadavoca—  ‘idha, mahārāja, nigaṇṭho cātuyāmasaṃvarasaṃvuto hoti. Kathañca, mahārāja, nigaṇṭho cātuyāmasaṃvarasaṃvuto hoti? Idha, mahārāja, nigaṇṭho sabbavārivārito ca hoti, sabbavāriyutto ca, sabbavāridhuto ca, sabbavāriphuṭo ca. Evaṃ kho, mahārāja, nigaṇṭho cātuyāmasaṃvarasaṃvuto hoti. Yato kho, mahārāja, nigaṇṭho evaṃ cātuyāmasaṃvarasaṃvuto hoti; ayaṃ vuccati, mahārāja, nigaṇṭho gatatto ca yatatto ca ṭhitatto cā’ti.

(178.)

257. Itthaṃ kho me, bhante, nigaṇṭho nāṭaputto sandiṭṭhikaṃ sāmaññaphalaṃ puṭṭho samāno cātuyāmasaṃvaraṃ byākāsi. Seyyathāpi, bhante, ambaṃ vā puṭṭho labujaṃ byākareyya, labujaṃ vā puṭṭho ambaṃ byākareyya; evameva kho me, bhante, nigaṇṭho nāṭaputto sandiṭṭhikaṃ sāmaññaphalaṃ puṭṭho samāno cātuyāmasaṃvaraṃ byākāsi. Tassa mayhaṃ, bhante, etadahosi—  ‘kathañhi nāma mādiso samaṇaṃ vā brāhmaṇaṃ vā vijite vasantaṃ apasādetabbaṃ maññeyyā’ti. So kho ahaṃ, bhante, nigaṇṭhassa nāṭaputtassa bhāsitaṃ neva abhinandiṃ nappaṭikkosiṃ. Anabhinanditvā appaṭikkositvā anattamano anattamanavācaṃ anicchāretvā tameva vācaṃ anuggaṇhanto anikkujjanto uṭṭhāyāsanā pakkamiṃ.


