---
title: 1.4.4 Diṭṭhigatikādhiṭṭhānavaṭṭakathā
path: /tipitaka/6D/1/1.4/1.4.4
ref: 273494
breadcrumbs:
  - name: Home
    link: /
  - name: 6D Sīlakkhandhavaggapāḷi
    link: /tipitaka/6D
  - name: 1 Brahmajālasutta
    link: /tipitaka/6D/1
  - name: 1.4 Attālokapaññattivatthu
    link: /tipitaka/6D/1/1.4
prevL: /tipitaka/6D/1/1.4/1.4.3
upL: /tipitaka/6D/1/1.4
nextL: /tipitaka/6D/1/1.5
---

# 1.4.4 Diṭṭhigatikādhiṭṭhānavaṭṭakathā

### Brahmajālasutta

### Attālokapaññattivatthu

### Diṭṭhigatikādhiṭṭhānavaṭṭakathā

(144.)

217. Tatra, bhikkhave, ye te samaṇabrāhmaṇā sassatavādā sassataṃ attānañca lokañca paññapenti catūhi vatthūhi, yepi te samaṇabrāhmaṇā ekaccasassatikā ekaccaasassatikā…pe…  yepi te samaṇabrāhmaṇā antānantikā…  yepi te samaṇabrāhmaṇā amarāvikkhepikā…  yepi te samaṇabrāhmaṇā adhiccasamuppannikā…  yepi te samaṇabrāhmaṇā pubbantakappikā…  yepi te samaṇabrāhmaṇā uddhamāghātanikā saññīvādā…  yepi te samaṇabrāhmaṇā uddhamāghātanikā asaññīvādā…  yepi te samaṇabrāhmaṇā uddhamāghātanikā nevasaññīnāsaññīvādā…  yepi te samaṇabrāhmaṇā ucchedavādā…  yepi te samaṇabrāhmaṇā diṭṭhadhammanibbānavādā…  yepi te samaṇabrāhmaṇā aparantakappikā…  yepi te samaṇabrāhmaṇā pubbantakappikā ca aparantakappikā ca pubbantāparantakappikā ca pubbantāparantānudiṭṭhino pubbantāparantaṃ ārabbha anekavihitāni adhimuttipadāni abhivadanti dvāsaṭṭhiyā vatthūhi, sabbe te chahi phassāyatanehi phussa phussa paṭisaṃvedenti tesaṃ vedanāpaccayā taṇhā, taṇhāpaccayā upādānaṃ, upādānapaccayā bhavo, bhavapaccayā jāti, jātipaccayā jarāmaraṇaṃ sokaparidevadukkhadomanassupāyāsā sambhavanti.


