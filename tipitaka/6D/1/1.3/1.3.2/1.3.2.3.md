
[Home](/) / [6D Sīlakkhandhavaggapāḷi](/tipitaka/6D.md) / [1 Brahmajālasutta](/tipitaka/6D/1.md) / [1.3 Diṭṭhi](/tipitaka/6D/1/1.3.md) / [1.3.2 Aparantakappika](/tipitaka/6D/1/1.3/1.3.2.md)

# 1.3.2.3 Nevasaññīnāsaññīvāda

### Brahmajālasutta

### Diṭṭhi

### Aparantakappika

### Nevasaññīnāsaññīvāda

(81.)

147. Santi, bhikkhave, eke samaṇabrāhmaṇā uddhamāghātanikā nevasaññīnāsaññīvādā, uddhamāghātanaṃ **nevasaññīnāsaññiṃ attānaṃ** paññapenti aṭṭhahi vatthūhi. Te ca bhonto samaṇabrāhmaṇā kimāgamma kimārabbha uddhamāghātanikā nevasaññīnāsaññīvādā uddhamāghātanaṃ nevasaññīnāsaññiṃ attānaṃ paññapenti aṭṭhahi vatthūhi?

(82.)

148. ‘**Rūpī attā** hoti arogo paraṃ maraṇā **nevasaññīnāsaññī**’ti naṃ paññapenti. (1:*43*)

149. ‘**Arūpī attā** hoti…pe… . (2:*44*)

150. ‘**Rūpī ca arūpī ca attā** hoti… . (3:*45*)

151. ‘**Nevarūpī nārūpī attā** hoti… . (4:*46*)

152. ‘**Antavā attā** hoti… . (5:*47*)

153. ‘**Anantavā attā** hoti… . (6:*48*)

154. ‘**Antavā ca anantavā ca attā** hoti… . (7:*49*)

155. ‘**Nevantavā nānantavā attā** hoti arogo paraṃ maraṇā **nevasaññīnāsaññī**’ti naṃ paññapenti. (8:*50*)

(83.)

156. Imehi kho te, bhikkhave, samaṇabrāhmaṇā uddhamāghātanikā nevasaññīnāsaññīvādā uddhamāghātanaṃ nevasaññīnāsaññiṃ attānaṃ paññapenti aṭṭhahi vatthūhi. Ye hi keci, bhikkhave, samaṇā vā brāhmaṇā vā uddhamāghātanikā nevasaññīnāsaññīvādā uddhamāghātanaṃ nevasaññīnāsaññiṃ attānaṃ paññapenti, sabbe te imeheva aṭṭhahi vatthūhi…pe…  yehi tathāgatassa yathābhuccaṃ vaṇṇaṃ sammā vadamānā vadeyyuṃ.

[Go to previous page (1.3.2.2 Asaññīvāda)](/tipitaka/6D/1/1.3/1.3.2/1.3.2.2.md) / [Go to parent page (1.3.2 Aparantakappika)](/tipitaka/6D/1/1.3/1.3.2.md) / [Go to next page (1.3.2.4 Ucchedavāda)](/tipitaka/6D/1/1.3/1.3.2/1.3.2.4.md)


