
[Home](/) / [6D Sīlakkhandhavaggapāḷi](../../...md) / [1 Brahmajālasutta](../...md) / [1.3 Diṭṭhi](...md) / [1.3.1 Pubbantakappika](../6D/1/1.3/1.3.1.md)

# 𑁧𑁇𑁩𑁇𑁧𑁇𑁨 𑀏𑀓𑀘𑁆𑀘𑀲𑀲𑁆𑀲𑀢𑀯𑀸𑀤

* 𑀩𑁆𑀭𑀳𑁆𑀫𑀚𑀸𑀮𑀲𑀼𑀢𑁆𑀢

* 𑀤𑀺𑀝𑁆𑀞𑀺

* 𑀧𑀼𑀩𑁆𑀩𑀦𑁆𑀢𑀓𑀧𑁆𑀧𑀺𑀓

* 𑀏𑀓𑀘𑁆𑀘𑀲𑀲𑁆𑀲𑀢𑀯𑀸𑀤

(38.)

74\. 𑀲𑀦𑁆𑀢𑀺, 𑀪𑀺𑀓𑁆𑀔𑀯𑁂, 𑀏𑀓𑁂 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 𑀏𑀓𑀘𑁆𑀘𑀲𑀲𑁆𑀲𑀢𑀺𑀓𑀸 𑀏𑀓𑀘𑁆𑀘𑀅𑀲𑀲𑁆𑀲𑀢𑀺𑀓𑀸 **𑀏𑀓𑀘𑁆𑀘𑀁 𑀲𑀲𑁆𑀲𑀢𑀁 𑀏𑀓𑀘𑁆𑀘𑀁 𑀅𑀲𑀲𑁆𑀲𑀢𑀁 𑀅𑀢𑁆𑀢𑀸𑀦𑀜𑁆𑀘 𑀮𑁄𑀓𑀜𑁆𑀘** 𑀧𑀜𑁆𑀜𑀧𑁂𑀦𑁆𑀢𑀺 𑀘𑀢𑀽𑀳𑀺 𑀯𑀢𑁆𑀣𑀽𑀳𑀺𑁇 𑀢𑁂 𑀘 𑀪𑁄𑀦𑁆𑀢𑁄 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 𑀓𑀺𑀫𑀸𑀕𑀫𑁆𑀫 𑀓𑀺𑀫𑀸𑀭𑀩𑁆𑀪 𑀏𑀓𑀘𑁆𑀘𑀲𑀲𑁆𑀲𑀢𑀺𑀓𑀸 𑀏𑀓𑀘𑁆𑀘𑀅𑀲𑀲𑁆𑀲𑀢𑀺𑀓𑀸 𑀏𑀓𑀘𑁆𑀘𑀁 𑀲𑀲𑁆𑀲𑀢𑀁 𑀏𑀓𑀘𑁆𑀘𑀁 𑀅𑀲𑀲𑁆𑀲𑀢𑀁 𑀅𑀢𑁆𑀢𑀸𑀦𑀜𑁆𑀘 𑀮𑁄𑀓𑀜𑁆𑀘 𑀧𑀜𑁆𑀜𑀧𑁂𑀦𑁆𑀢𑀺 𑀘𑀢𑀽𑀳𑀺 𑀯𑀢𑁆𑀣𑀽𑀳𑀺?

(39.)

75\. 𑀳𑁄𑀢𑀺 𑀔𑁄 𑀲𑁄, 𑀪𑀺𑀓𑁆𑀔𑀯𑁂, 𑀲𑀫𑀬𑁄, 𑀬𑀁 𑀓𑀤𑀸𑀘𑀺 𑀓𑀭𑀳𑀘𑀺 𑀤𑀻𑀖𑀲𑁆𑀲 𑀅𑀤𑁆𑀥𑀼𑀦𑁄 𑀅𑀘𑁆𑀘𑀬𑁂𑀦 𑀅𑀬𑀁 𑀮𑁄𑀓𑁄 𑀲𑀁𑀯𑀝𑁆𑀝𑀢𑀺𑁇 𑀲𑀁𑀯𑀝𑁆𑀝𑀫𑀸𑀦𑁂 𑀮𑁄𑀓𑁂 𑀬𑁂𑀪𑀼𑀬𑁆𑀬𑁂𑀦 𑀲𑀢𑁆𑀢𑀸 𑀆𑀪𑀲𑁆𑀲𑀭𑀲𑀁𑀯𑀢𑁆𑀢𑀦𑀺𑀓𑀸 𑀳𑁄𑀦𑁆𑀢𑀺𑁇 𑀢𑁂 𑀢𑀢𑁆𑀣 𑀳𑁄𑀦𑁆𑀢𑀺 𑀫𑀦𑁄𑀫𑀬𑀸 𑀧𑀻𑀢𑀺𑀪𑀓𑁆𑀔𑀸 𑀲𑀬𑀁𑀧𑀪𑀸 𑀅𑀦𑁆𑀢𑀮𑀺𑀓𑁆𑀔𑀘𑀭𑀸 𑀲𑀼𑀪𑀝𑁆𑀞𑀸𑀬𑀺𑀦𑁄, 𑀘𑀺𑀭𑀁 𑀤𑀻𑀖𑀫𑀤𑁆𑀥𑀸𑀦𑀁 𑀢𑀺𑀝𑁆𑀞𑀦𑁆𑀢𑀺𑁇

(40.)

76\. 𑀳𑁄𑀢𑀺 𑀔𑁄 𑀲𑁄, 𑀪𑀺𑀓𑁆𑀔𑀯𑁂, 𑀲𑀫𑀬𑁄, 𑀬𑀁 𑀓𑀤𑀸𑀘𑀺 𑀓𑀭𑀳𑀘𑀺 𑀤𑀻𑀖𑀲𑁆𑀲 𑀅𑀤𑁆𑀥𑀼𑀦𑁄 𑀅𑀘𑁆𑀘𑀬𑁂𑀦 𑀅𑀬𑀁 𑀮𑁄𑀓𑁄 𑀯𑀺𑀯𑀝𑁆𑀝𑀢𑀺𑁇 𑀯𑀺𑀯𑀝𑁆𑀝𑀫𑀸𑀦𑁂 𑀮𑁄𑀓𑁂 𑀲𑀼𑀜𑁆𑀜𑀁 𑀩𑁆𑀭𑀳𑁆𑀫𑀯𑀺𑀫𑀸𑀦𑀁 𑀧𑀸𑀢𑀼𑀪𑀯𑀢𑀺𑁇 𑀅𑀣 𑀔𑁄 𑀅𑀜𑁆𑀜𑀢𑀭𑁄 𑀲𑀢𑁆𑀢𑁄 𑀆𑀬𑀼𑀓𑁆𑀔𑀬𑀸 𑀯𑀸 𑀧𑀼𑀜𑁆𑀜𑀓𑁆𑀔𑀬𑀸 𑀯𑀸 𑀆𑀪𑀲𑁆𑀲𑀭𑀓𑀸𑀬𑀸 𑀘𑀯𑀺𑀢𑁆𑀯𑀸 𑀲𑀼𑀜𑁆𑀜𑀁 𑀩𑁆𑀭𑀳𑁆𑀫𑀯𑀺𑀫𑀸𑀦𑀁 𑀉𑀧𑀧𑀚𑁆𑀚𑀢𑀺𑁇 𑀲𑁄 𑀢𑀢𑁆𑀣 𑀳𑁄𑀢𑀺 𑀫𑀦𑁄𑀫𑀬𑁄 𑀧𑀻𑀢𑀺𑀪𑀓𑁆𑀔𑁄 𑀲𑀬𑀫𑁆𑀧𑀪𑁄 𑀅𑀦𑁆𑀢𑀮𑀺𑀓𑁆𑀔𑀘𑀭𑁄 𑀲𑀼𑀪𑀝𑁆𑀞𑀸𑀬𑀻, 𑀘𑀺𑀭𑀁 𑀤𑀻𑀖𑀫𑀤𑁆𑀥𑀸𑀦𑀁 𑀢𑀺𑀝𑁆𑀞𑀢𑀺𑁇

(41.)

77\. 𑀢𑀲𑁆𑀲 𑀢𑀢𑁆𑀣 𑀏𑀓𑀓𑀲𑁆𑀲 𑀤𑀻𑀖𑀭𑀢𑁆𑀢𑀁 𑀦𑀺𑀯𑀼𑀲𑀺𑀢𑀢𑁆𑀢𑀸 𑀅𑀦𑀪𑀺𑀭𑀢𑀺 𑀧𑀭𑀺𑀢𑀲𑁆𑀲𑀦𑀸 𑀉𑀧𑁆𑀧𑀚𑁆𑀚𑀢𑀺—  ‘𑀅𑀳𑁄 𑀯𑀢 𑀅𑀜𑁆𑀜𑁂𑀧𑀺 𑀲𑀢𑁆𑀢𑀸 𑀇𑀢𑁆𑀣𑀢𑁆𑀢𑀁 𑀆𑀕𑀘𑁆𑀙𑁂𑀬𑁆𑀬𑀼𑀦𑁆’𑀢𑀺𑁇 𑀅𑀣 𑀅𑀜𑁆𑀜𑁂𑀧𑀺 𑀲𑀢𑁆𑀢𑀸 𑀆𑀬𑀼𑀓𑁆𑀔𑀬𑀸 𑀯𑀸 𑀧𑀼𑀜𑁆𑀜𑀓𑁆𑀔𑀬𑀸 𑀯𑀸 𑀆𑀪𑀲𑁆𑀲𑀭𑀓𑀸𑀬𑀸 𑀘𑀯𑀺𑀢𑁆𑀯𑀸 𑀩𑁆𑀭𑀳𑁆𑀫𑀯𑀺𑀫𑀸𑀦𑀁 𑀉𑀧𑀧𑀚𑁆𑀚𑀦𑁆𑀢𑀺 𑀢𑀲𑁆𑀲 𑀲𑀢𑁆𑀢𑀲𑁆𑀲 𑀲𑀳𑀩𑁆𑀬𑀢𑀁𑁇 𑀢𑁂𑀧𑀺 𑀢𑀢𑁆𑀣 𑀳𑁄𑀦𑁆𑀢𑀺 𑀫𑀦𑁄𑀫𑀬𑀸 𑀧𑀻𑀢𑀺𑀪𑀓𑁆𑀔𑀸 𑀲𑀬𑀁𑀧𑀪𑀸 𑀅𑀦𑁆𑀢𑀮𑀺𑀓𑁆𑀔𑀘𑀭𑀸 𑀲𑀼𑀪𑀝𑁆𑀞𑀸𑀬𑀺𑀦𑁄, 𑀘𑀺𑀭𑀁 𑀤𑀻𑀖𑀫𑀤𑁆𑀥𑀸𑀦𑀁 𑀢𑀺𑀝𑁆𑀞𑀦𑁆𑀢𑀺𑁇

(42.)

78\. 𑀢𑀢𑁆𑀭, 𑀪𑀺𑀓𑁆𑀔𑀯𑁂, 𑀬𑁄 𑀲𑁄 𑀲𑀢𑁆𑀢𑁄 𑀧𑀞𑀫𑀁 𑀉𑀧𑀧𑀦𑁆𑀦𑁄 𑀢𑀲𑁆𑀲 𑀏𑀯𑀁 𑀳𑁄𑀢𑀺—  ‘𑀅𑀳𑀫𑀲𑁆𑀫𑀺 𑀩𑁆𑀭𑀳𑁆𑀫𑀸 𑀫𑀳𑀸𑀩𑁆𑀭𑀳𑁆𑀫𑀸 𑀅𑀪𑀺𑀪𑀽 𑀅𑀦𑀪𑀺𑀪𑀽𑀢𑁄 𑀅𑀜𑁆𑀜𑀤𑀢𑁆𑀣𑀼𑀤𑀲𑁄 𑀯𑀲𑀯𑀢𑁆𑀢𑀻 𑀇𑀲𑁆𑀲𑀭𑁄 𑀓𑀢𑁆𑀢𑀸 𑀦𑀺𑀫𑁆𑀫𑀸𑀢𑀸 𑀲𑁂𑀝𑁆𑀞𑁄 𑀲𑀚𑀺𑀢𑀸 𑀯𑀲𑀻 𑀧𑀺𑀢𑀸 𑀪𑀽𑀢𑀪𑀩𑁆𑀬𑀸𑀦𑀁𑁇 𑀫𑀬𑀸 𑀇𑀫𑁂 𑀲𑀢𑁆𑀢𑀸 𑀦𑀺𑀫𑁆𑀫𑀺𑀢𑀸𑁇 𑀢𑀁 𑀓𑀺𑀲𑁆𑀲 𑀳𑁂𑀢𑀼? 𑀫𑀫𑀜𑁆𑀳𑀺 𑀧𑀼𑀩𑁆𑀩𑁂 𑀏𑀢𑀤𑀳𑁄𑀲𑀺—  “𑀅𑀳𑁄 𑀯𑀢 𑀅𑀜𑁆𑀜𑁂𑀧𑀺 𑀲𑀢𑁆𑀢𑀸 𑀇𑀢𑁆𑀣𑀢𑁆𑀢𑀁 𑀆𑀕𑀘𑁆𑀙𑁂𑀬𑁆𑀬𑀼𑀦𑁆”𑀢𑀺𑁇 𑀇𑀢𑀺 𑀫𑀫 𑀘 𑀫𑀦𑁄𑀧𑀡𑀺𑀥𑀺, 𑀇𑀫𑁂 𑀘 𑀲𑀢𑁆𑀢𑀸 𑀇𑀢𑁆𑀣𑀢𑁆𑀢𑀁 𑀆𑀕𑀢𑀸’𑀢𑀺𑁇

79\. 𑀬𑁂𑀧𑀺 𑀢𑁂 𑀲𑀢𑁆𑀢𑀸 𑀧𑀘𑁆𑀙𑀸 𑀉𑀧𑀧𑀦𑁆𑀦𑀸, 𑀢𑁂𑀲𑀫𑁆𑀧𑀺 𑀏𑀯𑀁 𑀳𑁄𑀢𑀺—  ‘𑀅𑀬𑀁 𑀔𑁄 𑀪𑀯𑀁 𑀩𑁆𑀭𑀳𑁆𑀫𑀸 𑀫𑀳𑀸𑀩𑁆𑀭𑀳𑁆𑀫𑀸 𑀅𑀪𑀺𑀪𑀽 𑀅𑀦𑀪𑀺𑀪𑀽𑀢𑁄 𑀅𑀜𑁆𑀜𑀤𑀢𑁆𑀣𑀼𑀤𑀲𑁄 𑀯𑀲𑀯𑀢𑁆𑀢𑀻 𑀇𑀲𑁆𑀲𑀭𑁄 𑀓𑀢𑁆𑀢𑀸 𑀦𑀺𑀫𑁆𑀫𑀸𑀢𑀸 𑀲𑁂𑀝𑁆𑀞𑁄 𑀲𑀚𑀺𑀢𑀸 𑀯𑀲𑀻 𑀧𑀺𑀢𑀸 𑀪𑀽𑀢𑀪𑀩𑁆𑀬𑀸𑀦𑀁𑁇 𑀇𑀫𑀺𑀦𑀸 𑀫𑀬𑀁 𑀪𑁄𑀢𑀸 𑀩𑁆𑀭𑀳𑁆𑀫𑀼𑀦𑀸 𑀦𑀺𑀫𑁆𑀫𑀺𑀢𑀸𑁇 𑀢𑀁 𑀓𑀺𑀲𑁆𑀲 𑀳𑁂𑀢𑀼? 𑀇𑀫𑀜𑁆𑀳𑀺 𑀫𑀬𑀁 𑀅𑀤𑁆𑀤𑀲𑀸𑀫 𑀇𑀥 𑀧𑀞𑀫𑀁 𑀉𑀧𑀧𑀦𑁆𑀦𑀁, 𑀫𑀬𑀁 𑀧𑀦𑀫𑁆𑀳 𑀧𑀘𑁆𑀙𑀸 𑀉𑀧𑀧𑀦𑁆𑀦𑀸’𑀢𑀺𑁇

(43.)

80\. 𑀢𑀢𑁆𑀭, 𑀪𑀺𑀓𑁆𑀔𑀯𑁂, 𑀬𑁄 𑀲𑁄 𑀲𑀢𑁆𑀢𑁄 𑀧𑀞𑀫𑀁 𑀉𑀧𑀧𑀦𑁆𑀦𑁄, 𑀲𑁄 𑀤𑀻𑀖𑀸𑀬𑀼𑀓𑀢𑀭𑁄 𑀘 𑀳𑁄𑀢𑀺 𑀯𑀡𑁆𑀡𑀯𑀦𑁆𑀢𑀢𑀭𑁄 𑀘 𑀫𑀳𑁂𑀲𑀓𑁆𑀔𑀢𑀭𑁄 𑀘𑁇 𑀬𑁂 𑀧𑀦 𑀢𑁂 𑀲𑀢𑁆𑀢𑀸 𑀧𑀘𑁆𑀙𑀸 𑀉𑀧𑀧𑀦𑁆𑀦𑀸, 𑀢𑁂 𑀅𑀧𑁆𑀧𑀸𑀬𑀼𑀓𑀢𑀭𑀸 𑀘 𑀳𑁄𑀦𑁆𑀢𑀺 𑀤𑀼𑀩𑁆𑀩𑀡𑁆𑀡𑀢𑀭𑀸 𑀘 𑀅𑀧𑁆𑀧𑁂𑀲𑀓𑁆𑀔𑀢𑀭𑀸 𑀘𑁇

(44.)

81\. 𑀞𑀸𑀦𑀁 𑀔𑁄 𑀧𑀦𑁂𑀢𑀁, 𑀪𑀺𑀓𑁆𑀔𑀯𑁂, 𑀯𑀺𑀚𑁆𑀚𑀢𑀺, 𑀬𑀁 𑀅𑀜𑁆𑀜𑀢𑀭𑁄 𑀲𑀢𑁆𑀢𑁄 𑀢𑀫𑁆𑀳𑀸 𑀓𑀸𑀬𑀸 𑀘𑀯𑀺𑀢𑁆𑀯𑀸 𑀇𑀢𑁆𑀣𑀢𑁆𑀢𑀁 𑀆𑀕𑀘𑁆𑀙𑀢𑀺𑁇 𑀇𑀢𑁆𑀣𑀢𑁆𑀢𑀁 𑀆𑀕𑀢𑁄 𑀲𑀫𑀸𑀦𑁄 𑀅𑀕𑀸𑀭𑀲𑁆𑀫𑀸 𑀅𑀦𑀕𑀸𑀭𑀺𑀬𑀁 𑀧𑀩𑁆𑀩𑀚𑀢𑀺𑁇 𑀅𑀕𑀸𑀭𑀲𑁆𑀫𑀸 𑀅𑀦𑀕𑀸𑀭𑀺𑀬𑀁 𑀧𑀩𑁆𑀩𑀚𑀺𑀢𑁄 𑀲𑀫𑀸𑀦𑁄 𑀆𑀢𑀧𑁆𑀧𑀫𑀦𑁆𑀯𑀸𑀬 𑀧𑀥𑀸𑀦𑀫𑀦𑁆𑀯𑀸𑀬 𑀅𑀦𑀼𑀬𑁄𑀕𑀫𑀦𑁆𑀯𑀸𑀬 𑀅𑀧𑁆𑀧𑀫𑀸𑀤𑀫𑀦𑁆𑀯𑀸𑀬 𑀲𑀫𑁆𑀫𑀸𑀫𑀦𑀲𑀺𑀓𑀸𑀭𑀫𑀦𑁆𑀯𑀸𑀬 𑀢𑀣𑀸𑀭𑀽𑀧𑀁 𑀘𑁂𑀢𑁄𑀲𑀫𑀸𑀥𑀺𑀁 𑀨𑀼𑀲𑀢𑀺, 𑀬𑀣𑀸𑀲𑀫𑀸𑀳𑀺𑀢𑁂 𑀘𑀺𑀢𑁆𑀢𑁂 𑀢𑀁 𑀧𑀼𑀩𑁆𑀩𑁂𑀦𑀺𑀯𑀸𑀲𑀁 𑀅𑀦𑀼𑀲𑁆𑀲𑀭𑀢𑀺, 𑀢𑀢𑁄 𑀧𑀭𑀁 𑀦𑀸𑀦𑀼𑀲𑁆𑀲𑀭𑀢𑀺𑁇

82\. 𑀲𑁄 𑀏𑀯𑀫𑀸𑀳—  ‘𑀬𑁄 𑀔𑁄 𑀲𑁄 𑀪𑀯𑀁 𑀩𑁆𑀭𑀳𑁆𑀫𑀸 **𑀫𑀳𑀸𑀩𑁆𑀭𑀳𑁆𑀫𑀸** 𑀅𑀪𑀺𑀪𑀽 𑀅𑀦𑀪𑀺𑀪𑀽𑀢𑁄 𑀅𑀜𑁆𑀜𑀤𑀢𑁆𑀣𑀼𑀤𑀲𑁄 𑀯𑀲𑀯𑀢𑁆𑀢𑀻 𑀇𑀲𑁆𑀲𑀭𑁄 𑀓𑀢𑁆𑀢𑀸 𑀦𑀺𑀫𑁆𑀫𑀸𑀢𑀸 𑀲𑁂𑀝𑁆𑀞𑁄 𑀲𑀚𑀺𑀢𑀸 𑀯𑀲𑀻 𑀧𑀺𑀢𑀸 𑀪𑀽𑀢𑀪𑀩𑁆𑀬𑀸𑀦𑀁, 𑀬𑁂𑀦 𑀫𑀬𑀁 𑀪𑁄𑀢𑀸 𑀩𑁆𑀭𑀳𑁆𑀫𑀼𑀦𑀸 𑀦𑀺𑀫𑁆𑀫𑀺𑀢𑀸, 𑀲𑁄 **𑀦𑀺𑀘𑁆𑀘𑁄** 𑀥𑀼𑀯𑁄 𑀲𑀲𑁆𑀲𑀢𑁄 𑀅𑀯𑀺𑀧𑀭𑀺𑀡𑀸𑀫𑀥𑀫𑁆𑀫𑁄 𑀲𑀲𑁆𑀲𑀢𑀺𑀲𑀫𑀁 𑀢𑀣𑁂𑀯 𑀞𑀲𑁆𑀲𑀢𑀺𑁇 𑀬𑁂 𑀧𑀦 𑀫𑀬𑀁 𑀅𑀳𑀼𑀫𑁆𑀳𑀸 𑀢𑁂𑀦 𑀪𑁄𑀢𑀸 **𑀩𑁆𑀭𑀳𑁆𑀫𑀼𑀦𑀸 𑀦𑀺𑀫𑁆𑀫𑀺𑀢𑀸**, 𑀢𑁂 𑀫𑀬𑀁 **𑀅𑀦𑀺𑀘𑁆𑀘𑀸** 𑀅𑀤𑁆𑀥𑀼𑀯𑀸 𑀅𑀧𑁆𑀧𑀸𑀬𑀼𑀓𑀸 𑀘𑀯𑀦𑀥𑀫𑁆𑀫𑀸 𑀇𑀢𑁆𑀣𑀢𑁆𑀢𑀁 𑀆𑀕𑀢𑀸’𑀢𑀺𑁇 𑀇𑀤𑀁, 𑀪𑀺𑀓𑁆𑀔𑀯𑁂, 𑀧𑀞𑀫𑀁 𑀞𑀸𑀦𑀁, 𑀬𑀁 𑀆𑀕𑀫𑁆𑀫 𑀬𑀁 𑀆𑀭𑀩𑁆𑀪 𑀏𑀓𑁂 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 𑀏𑀓𑀘𑁆𑀘𑀲𑀲𑁆𑀲𑀢𑀺𑀓𑀸 𑀏𑀓𑀘𑁆𑀘𑀅𑀲𑀲𑁆𑀲𑀢𑀺𑀓𑀸 𑀏𑀓𑀘𑁆𑀘𑀁 𑀲𑀲𑁆𑀲𑀢𑀁 𑀏𑀓𑀘𑁆𑀘𑀁 𑀅𑀲𑀲𑁆𑀲𑀢𑀁 𑀅𑀢𑁆𑀢𑀸𑀦𑀜𑁆𑀘 𑀮𑁄𑀓𑀜𑁆𑀘 𑀧𑀜𑁆𑀜𑀧𑁂𑀦𑁆𑀢𑀺𑁇 (𑁧:*𑁫*)

(45.)

83\. 𑀤𑀼𑀢𑀺𑀬𑁂 𑀘 𑀪𑁄𑀦𑁆𑀢𑁄 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 𑀓𑀺𑀫𑀸𑀕𑀫𑁆𑀫 𑀓𑀺𑀫𑀸𑀭𑀩𑁆𑀪 𑀏𑀓𑀘𑁆𑀘𑀲𑀲𑁆𑀲𑀢𑀺𑀓𑀸 𑀏𑀓𑀘𑁆𑀘𑀅𑀲𑀲𑁆𑀲𑀢𑀺𑀓𑀸 𑀏𑀓𑀘𑁆𑀘𑀁 𑀲𑀲𑁆𑀲𑀢𑀁 𑀏𑀓𑀘𑁆𑀘𑀁 𑀅𑀲𑀲𑁆𑀲𑀢𑀁 𑀅𑀢𑁆𑀢𑀸𑀦𑀜𑁆𑀘 𑀮𑁄𑀓𑀜𑁆𑀘 𑀧𑀜𑁆𑀜𑀧𑁂𑀦𑁆𑀢𑀺? 𑀲𑀦𑁆𑀢𑀺, 𑀪𑀺𑀓𑁆𑀔𑀯𑁂, 𑀔𑀺𑀟𑁆𑀟𑀸𑀧𑀤𑁄𑀲𑀺𑀓𑀸 𑀦𑀸𑀫 𑀤𑁂𑀯𑀸, 𑀢𑁂 𑀅𑀢𑀺𑀯𑁂𑀮𑀁 𑀳𑀲𑁆𑀲𑀔𑀺𑀟𑁆𑀟𑀸𑀭𑀢𑀺𑀥𑀫𑁆𑀫𑀲𑀫𑀸𑀧𑀦𑁆𑀦𑀸 𑀯𑀺𑀳𑀭𑀦𑁆𑀢𑀺𑁇 𑀢𑁂𑀲𑀁 𑀅𑀢𑀺𑀯𑁂𑀮𑀁 𑀳𑀲𑁆𑀲𑀔𑀺𑀟𑁆𑀟𑀸𑀭𑀢𑀺𑀥𑀫𑁆𑀫𑀲𑀫𑀸𑀧𑀦𑁆𑀦𑀸𑀦𑀁 𑀯𑀺𑀳𑀭𑀢𑀁 𑀲𑀢𑀺 𑀲𑀫𑁆𑀫𑀼𑀲𑁆𑀲𑀢𑀺𑁇 𑀲𑀢𑀺𑀬𑀸 𑀲𑀫𑁆𑀫𑁄𑀲𑀸 𑀢𑁂 𑀤𑁂𑀯𑀸 𑀢𑀫𑁆𑀳𑀸 𑀓𑀸𑀬𑀸 𑀘𑀯𑀦𑁆𑀢𑀺𑁇

(46.)

84\. 𑀞𑀸𑀦𑀁 𑀔𑁄 𑀧𑀦𑁂𑀢𑀁, 𑀪𑀺𑀓𑁆𑀔𑀯𑁂, 𑀯𑀺𑀚𑁆𑀚𑀢𑀺 𑀬𑀁 𑀅𑀜𑁆𑀜𑀢𑀭𑁄 𑀲𑀢𑁆𑀢𑁄 𑀢𑀫𑁆𑀳𑀸 𑀓𑀸𑀬𑀸 𑀘𑀯𑀺𑀢𑁆𑀯𑀸 𑀇𑀢𑁆𑀣𑀢𑁆𑀢𑀁 𑀆𑀕𑀘𑁆𑀙𑀢𑀺𑁇 𑀇𑀢𑁆𑀣𑀢𑁆𑀢𑀁 𑀆𑀕𑀢𑁄 𑀲𑀫𑀸𑀦𑁄 𑀅𑀕𑀸𑀭𑀲𑁆𑀫𑀸 𑀅𑀦𑀕𑀸𑀭𑀺𑀬𑀁 𑀧𑀩𑁆𑀩𑀚𑀢𑀺𑁇 𑀅𑀕𑀸𑀭𑀲𑁆𑀫𑀸 𑀅𑀦𑀕𑀸𑀭𑀺𑀬𑀁 𑀧𑀩𑁆𑀩𑀚𑀺𑀢𑁄 𑀲𑀫𑀸𑀦𑁄 𑀆𑀢𑀧𑁆𑀧𑀫𑀦𑁆𑀯𑀸𑀬 𑀧𑀥𑀸𑀦𑀫𑀦𑁆𑀯𑀸𑀬 𑀅𑀦𑀼𑀬𑁄𑀕𑀫𑀦𑁆𑀯𑀸𑀬 𑀅𑀧𑁆𑀧𑀫𑀸𑀤𑀫𑀦𑁆𑀯𑀸𑀬 𑀲𑀫𑁆𑀫𑀸𑀫𑀦𑀲𑀺𑀓𑀸𑀭𑀫𑀦𑁆𑀯𑀸𑀬 𑀢𑀣𑀸𑀭𑀽𑀧𑀁 𑀘𑁂𑀢𑁄𑀲𑀫𑀸𑀥𑀺𑀁 𑀨𑀼𑀲𑀢𑀺, 𑀬𑀣𑀸𑀲𑀫𑀸𑀳𑀺𑀢𑁂 𑀘𑀺𑀢𑁆𑀢𑁂 𑀢𑀁 𑀧𑀼𑀩𑁆𑀩𑁂𑀦𑀺𑀯𑀸𑀲𑀁 𑀅𑀦𑀼𑀲𑁆𑀲𑀭𑀢𑀺, 𑀢𑀢𑁄 𑀧𑀭𑀁 𑀦𑀸𑀦𑀼𑀲𑁆𑀲𑀭𑀢𑀺𑁇

85\. 𑀲𑁄 𑀏𑀯𑀫𑀸𑀳—  ‘𑀬𑁂 𑀔𑁄 𑀢𑁂 𑀪𑁄𑀦𑁆𑀢𑁄 𑀤𑁂𑀯𑀸 𑀦 𑀔𑀺𑀟𑁆𑀟𑀸𑀧𑀤𑁄𑀲𑀺𑀓𑀸, 𑀢𑁂 𑀦 𑀅𑀢𑀺𑀯𑁂𑀮𑀁 𑀳𑀲𑁆𑀲𑀔𑀺𑀟𑁆𑀟𑀸𑀭𑀢𑀺𑀥𑀫𑁆𑀫𑀲𑀫𑀸𑀧𑀦𑁆𑀦𑀸 𑀯𑀺𑀳𑀭𑀦𑁆𑀢𑀺𑁇 𑀢𑁂𑀲𑀁 𑀦 𑀅𑀢𑀺𑀯𑁂𑀮𑀁 𑀳𑀲𑁆𑀲𑀔𑀺𑀟𑁆𑀟𑀸𑀭𑀢𑀺𑀥𑀫𑁆𑀫𑀲𑀫𑀸𑀧𑀦𑁆𑀦𑀸𑀦𑀁 𑀯𑀺𑀳𑀭𑀢𑀁 𑀲𑀢𑀺 𑀦 𑀲𑀫𑁆𑀫𑀼𑀲𑁆𑀲𑀢𑀺𑁇 𑀲𑀢𑀺𑀬𑀸 **𑀅𑀲𑀫𑁆𑀫𑁄𑀲𑀸** 𑀢𑁂 **𑀤𑁂𑀯𑀸** 𑀢𑀫𑁆𑀳𑀸 𑀓𑀸𑀬𑀸 𑀦 𑀘𑀯𑀦𑁆𑀢𑀺; **𑀦𑀺𑀘𑁆𑀘𑀸** 𑀥𑀼𑀯𑀸 𑀲𑀲𑁆𑀲𑀢𑀸 𑀅𑀯𑀺𑀧𑀭𑀺𑀡𑀸𑀫𑀥𑀫𑁆𑀫𑀸 𑀲𑀲𑁆𑀲𑀢𑀺𑀲𑀫𑀁 𑀢𑀣𑁂𑀯 𑀞𑀲𑁆𑀲𑀦𑁆𑀢𑀺𑁇 𑀬𑁂 𑀧𑀦 𑀫𑀬𑀁 𑀅𑀳𑀼𑀫𑁆𑀳𑀸 𑀔𑀺𑀟𑁆𑀟𑀸𑀧𑀤𑁄𑀲𑀺𑀓𑀸, 𑀢𑁂 𑀫𑀬𑀁 𑀅𑀢𑀺𑀯𑁂𑀮𑀁 𑀳𑀲𑁆𑀲𑀔𑀺𑀟𑁆𑀟𑀸𑀭𑀢𑀺𑀥𑀫𑁆𑀫𑀲𑀫𑀸𑀧𑀦𑁆𑀦𑀸 𑀯𑀺𑀳𑀭𑀺𑀫𑁆𑀳𑀸𑁇 𑀢𑁂𑀲𑀁 𑀦𑁄 𑀅𑀢𑀺𑀯𑁂𑀮𑀁 𑀳𑀲𑁆𑀲𑀔𑀺𑀟𑁆𑀟𑀸𑀭𑀢𑀺𑀥𑀫𑁆𑀫𑀲𑀫𑀸𑀧𑀦𑁆𑀦𑀸𑀦𑀁 𑀯𑀺𑀳𑀭𑀢𑀁 𑀲𑀢𑀺 𑀲𑀫𑁆𑀫𑀼𑀲𑁆𑀲𑀢𑀺𑁇 𑀲𑀢𑀺𑀬𑀸 **𑀲𑀫𑁆𑀫𑁄𑀲𑀸** 𑀏𑀯𑀁 𑀫𑀬𑀁 𑀢𑀫𑁆𑀳𑀸 𑀓𑀸𑀬𑀸 𑀘𑀼𑀢𑀸 **𑀅𑀦𑀺𑀘𑁆𑀘𑀸** 𑀅𑀤𑁆𑀥𑀼𑀯𑀸 𑀅𑀧𑁆𑀧𑀸𑀬𑀼𑀓𑀸 𑀘𑀯𑀦𑀥𑀫𑁆𑀫𑀸 𑀇𑀢𑁆𑀣𑀢𑁆𑀢𑀁 𑀆𑀕𑀢𑀸’𑀢𑀺𑁇 𑀇𑀤𑀁, 𑀪𑀺𑀓𑁆𑀔𑀯𑁂, 𑀤𑀼𑀢𑀺𑀬𑀁 𑀞𑀸𑀦𑀁, 𑀬𑀁 𑀆𑀕𑀫𑁆𑀫 𑀬𑀁 𑀆𑀭𑀩𑁆𑀪 𑀏𑀓𑁂 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 𑀏𑀓𑀘𑁆𑀘𑀲𑀲𑁆𑀲𑀢𑀺𑀓𑀸 𑀏𑀓𑀘𑁆𑀘𑀅𑀲𑀲𑁆𑀲𑀢𑀺𑀓𑀸 𑀏𑀓𑀘𑁆𑀘𑀁 𑀲𑀲𑁆𑀲𑀢𑀁 𑀏𑀓𑀘𑁆𑀘𑀁 𑀅𑀲𑀲𑁆𑀲𑀢𑀁 𑀅𑀢𑁆𑀢𑀸𑀦𑀜𑁆𑀘 𑀮𑁄𑀓𑀜𑁆𑀘 𑀧𑀜𑁆𑀜𑀧𑁂𑀦𑁆𑀢𑀺𑁇 (𑁨:*𑁬*)

(47.)

86\. 𑀢𑀢𑀺𑀬𑁂 𑀘 𑀪𑁄𑀦𑁆𑀢𑁄 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 𑀓𑀺𑀫𑀸𑀕𑀫𑁆𑀫 𑀓𑀺𑀫𑀸𑀭𑀩𑁆𑀪 𑀏𑀓𑀘𑁆𑀘𑀲𑀲𑁆𑀲𑀢𑀺𑀓𑀸 𑀏𑀓𑀘𑁆𑀘𑀅𑀲𑀲𑁆𑀲𑀢𑀺𑀓𑀸 𑀏𑀓𑀘𑁆𑀘𑀁 𑀲𑀲𑁆𑀲𑀢𑀁 𑀏𑀓𑀘𑁆𑀘𑀁 𑀅𑀲𑀲𑁆𑀲𑀢𑀁 𑀅𑀢𑁆𑀢𑀸𑀦𑀜𑁆𑀘 𑀮𑁄𑀓𑀜𑁆𑀘 𑀧𑀜𑁆𑀜𑀧𑁂𑀦𑁆𑀢𑀺? 𑀲𑀦𑁆𑀢𑀺, 𑀪𑀺𑀓𑁆𑀔𑀯𑁂, 𑀫𑀦𑁄𑀧𑀤𑁄𑀲𑀺𑀓𑀸 𑀦𑀸𑀫 𑀤𑁂𑀯𑀸, 𑀢𑁂 𑀅𑀢𑀺𑀯𑁂𑀮𑀁 𑀅𑀜𑁆𑀜𑀫𑀜𑁆𑀜𑀁 𑀉𑀧𑀦𑀺𑀚𑁆𑀛𑀸𑀬𑀦𑁆𑀢𑀺𑁇 𑀢𑁂 𑀅𑀢𑀺𑀯𑁂𑀮𑀁 𑀅𑀜𑁆𑀜𑀫𑀜𑁆𑀜𑀁 𑀉𑀧𑀦𑀺𑀚𑁆𑀛𑀸𑀬𑀦𑁆𑀢𑀸 𑀅𑀜𑁆𑀜𑀫𑀜𑁆𑀜𑀫𑁆𑀳𑀺 𑀘𑀺𑀢𑁆𑀢𑀸𑀦𑀺 𑀧𑀤𑀽𑀲𑁂𑀦𑁆𑀢𑀺𑁇 𑀢𑁂 𑀅𑀜𑁆𑀜𑀫𑀜𑁆𑀜𑀁 𑀧𑀤𑀼𑀝𑁆𑀞𑀘𑀺𑀢𑁆𑀢𑀸 𑀓𑀺𑀮𑀦𑁆𑀢𑀓𑀸𑀬𑀸 𑀓𑀺𑀮𑀦𑁆𑀢𑀘𑀺𑀢𑁆𑀢𑀸𑁇 𑀢𑁂 𑀤𑁂𑀯𑀸 𑀢𑀫𑁆𑀳𑀸 𑀓𑀸𑀬𑀸 𑀘𑀯𑀦𑁆𑀢𑀺𑁇

(48.)

87\. 𑀞𑀸𑀦𑀁 𑀔𑁄 𑀧𑀦𑁂𑀢𑀁, 𑀪𑀺𑀓𑁆𑀔𑀯𑁂, 𑀯𑀺𑀚𑁆𑀚𑀢𑀺 𑀬𑀁 𑀅𑀜𑁆𑀜𑀢𑀭𑁄 𑀲𑀢𑁆𑀢𑁄 𑀢𑀫𑁆𑀳𑀸 𑀓𑀸𑀬𑀸 𑀘𑀯𑀺𑀢𑁆𑀯𑀸 𑀇𑀢𑁆𑀣𑀢𑁆𑀢𑀁 𑀆𑀕𑀘𑁆𑀙𑀢𑀺𑁇 𑀇𑀢𑁆𑀣𑀢𑁆𑀢𑀁 𑀆𑀕𑀢𑁄 𑀲𑀫𑀸𑀦𑁄 𑀅𑀕𑀸𑀭𑀲𑁆𑀫𑀸 𑀅𑀦𑀕𑀸𑀭𑀺𑀬𑀁 𑀧𑀩𑁆𑀩𑀚𑀢𑀺𑁇 𑀅𑀕𑀸𑀭𑀲𑁆𑀫𑀸 𑀅𑀦𑀕𑀸𑀭𑀺𑀬𑀁 𑀧𑀩𑁆𑀩𑀚𑀺𑀢𑁄 𑀲𑀫𑀸𑀦𑁄 𑀆𑀢𑀧𑁆𑀧𑀫𑀦𑁆𑀯𑀸𑀬 𑀧𑀥𑀸𑀦𑀫𑀦𑁆𑀯𑀸𑀬 𑀅𑀦𑀼𑀬𑁄𑀕𑀫𑀦𑁆𑀯𑀸𑀬 𑀅𑀧𑁆𑀧𑀫𑀸𑀤𑀫𑀦𑁆𑀯𑀸𑀬 𑀲𑀫𑁆𑀫𑀸𑀫𑀦𑀲𑀺𑀓𑀸𑀭𑀫𑀦𑁆𑀯𑀸𑀬 𑀢𑀣𑀸𑀭𑀽𑀧𑀁 𑀘𑁂𑀢𑁄𑀲𑀫𑀸𑀥𑀺𑀁 𑀨𑀼𑀲𑀢𑀺, 𑀬𑀣𑀸𑀲𑀫𑀸𑀳𑀺𑀢𑁂 𑀘𑀺𑀢𑁆𑀢𑁂 𑀢𑀁 𑀧𑀼𑀩𑁆𑀩𑁂𑀦𑀺𑀯𑀸𑀲𑀁 𑀅𑀦𑀼𑀲𑁆𑀲𑀭𑀢𑀺, 𑀢𑀢𑁄 𑀧𑀭𑀁 𑀦𑀸𑀦𑀼𑀲𑁆𑀲𑀭𑀢𑀺𑁇

88\. 𑀲𑁄 𑀏𑀯𑀫𑀸𑀳—  ‘𑀬𑁂 𑀔𑁄 𑀢𑁂 𑀪𑁄𑀦𑁆𑀢𑁄 **𑀤𑁂𑀯𑀸** 𑀦 𑀫𑀦𑁄𑀧𑀤𑁄𑀲𑀺𑀓𑀸, 𑀢𑁂 𑀦𑀸𑀢𑀺𑀯𑁂𑀮𑀁 𑀅𑀜𑁆𑀜𑀫𑀜𑁆𑀜𑀁 𑀉𑀧𑀦𑀺𑀚𑁆𑀛𑀸𑀬𑀦𑁆𑀢𑀺𑁇 𑀢𑁂 𑀦𑀸𑀢𑀺𑀯𑁂𑀮𑀁 𑀅𑀜𑁆𑀜𑀫𑀜𑁆𑀜𑀁 𑀉𑀧𑀦𑀺𑀚𑁆𑀛𑀸𑀬𑀦𑁆𑀢𑀸 𑀅𑀜𑁆𑀜𑀫𑀜𑁆𑀜𑀫𑁆𑀳𑀺 𑀘𑀺𑀢𑁆𑀢𑀸𑀦𑀺 𑀦𑀧𑁆𑀧𑀤𑀽𑀲𑁂𑀦𑁆𑀢𑀺𑁇 𑀢𑁂 𑀅𑀜𑁆𑀜𑀫𑀜𑁆𑀜𑀁 **𑀅𑀧𑁆𑀧𑀤𑀼𑀝𑁆𑀞𑀘𑀺𑀢𑁆𑀢𑀸** 𑀅𑀓𑀺𑀮𑀦𑁆𑀢𑀓𑀸𑀬𑀸 𑀅𑀓𑀺𑀮𑀦𑁆𑀢𑀘𑀺𑀢𑁆𑀢𑀸𑁇 𑀢𑁂 𑀤𑁂𑀯𑀸 𑀢𑀫𑁆𑀳𑀸 𑀓𑀸𑀬𑀸 𑀦 𑀘𑀯𑀦𑁆𑀢𑀺, **𑀦𑀺𑀘𑁆𑀘𑀸** 𑀥𑀼𑀯𑀸 𑀲𑀲𑁆𑀲𑀢𑀸 𑀅𑀯𑀺𑀧𑀭𑀺𑀡𑀸𑀫𑀥𑀫𑁆𑀫𑀸 𑀲𑀲𑁆𑀲𑀢𑀺𑀲𑀫𑀁 𑀢𑀣𑁂𑀯 𑀞𑀲𑁆𑀲𑀦𑁆𑀢𑀺𑁇 𑀬𑁂 𑀧𑀦 𑀫𑀬𑀁 𑀅𑀳𑀼𑀫𑁆𑀳𑀸 𑀫𑀦𑁄𑀧𑀤𑁄𑀲𑀺𑀓𑀸, 𑀢𑁂 𑀫𑀬𑀁 𑀅𑀢𑀺𑀯𑁂𑀮𑀁 𑀅𑀜𑁆𑀜𑀫𑀜𑁆𑀜𑀁 𑀉𑀧𑀦𑀺𑀚𑁆𑀛𑀸𑀬𑀺𑀫𑁆𑀳𑀸𑁇 𑀢𑁂 𑀫𑀬𑀁 𑀅𑀢𑀺𑀯𑁂𑀮𑀁 𑀅𑀜𑁆𑀜𑀫𑀜𑁆𑀜𑀁 𑀉𑀧𑀦𑀺𑀚𑁆𑀛𑀸𑀬𑀦𑁆𑀢𑀸 𑀅𑀜𑁆𑀜𑀫𑀜𑁆𑀜𑀫𑁆𑀳𑀺 𑀘𑀺𑀢𑁆𑀢𑀸𑀦𑀺 𑀧𑀤𑀽𑀲𑀺𑀫𑁆𑀳𑀸, 𑀢𑁂 𑀫𑀬𑀁 𑀅𑀜𑁆𑀜𑀫𑀜𑁆𑀜𑀁 **𑀧𑀤𑀼𑀝𑁆𑀞𑀘𑀺𑀢𑁆𑀢𑀸** 𑀓𑀺𑀮𑀦𑁆𑀢𑀓𑀸𑀬𑀸 𑀓𑀺𑀮𑀦𑁆𑀢𑀘𑀺𑀢𑁆𑀢𑀸𑁇 𑀏𑀯𑀁 𑀫𑀬𑀁 𑀢𑀫𑁆𑀳𑀸 𑀓𑀸𑀬𑀸 𑀘𑀼𑀢𑀸 **𑀅𑀦𑀺𑀘𑁆𑀘𑀸** 𑀅𑀤𑁆𑀥𑀼𑀯𑀸 𑀅𑀧𑁆𑀧𑀸𑀬𑀼𑀓𑀸 𑀘𑀯𑀦𑀥𑀫𑁆𑀫𑀸 𑀇𑀢𑁆𑀣𑀢𑁆𑀢𑀁 𑀆𑀕𑀢𑀸’𑀢𑀺𑁇 𑀇𑀤𑀁, 𑀪𑀺𑀓𑁆𑀔𑀯𑁂, 𑀢𑀢𑀺𑀬𑀁 𑀞𑀸𑀦𑀁, 𑀬𑀁 𑀆𑀕𑀫𑁆𑀫 𑀬𑀁 𑀆𑀭𑀩𑁆𑀪 𑀏𑀓𑁂 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 𑀏𑀓𑀘𑁆𑀘𑀲𑀲𑁆𑀲𑀢𑀺𑀓𑀸 𑀏𑀓𑀘𑁆𑀘𑀅𑀲𑀲𑁆𑀲𑀢𑀺𑀓𑀸 𑀏𑀓𑀘𑁆𑀘𑀁 𑀲𑀲𑁆𑀲𑀢𑀁 𑀏𑀓𑀘𑁆𑀘𑀁 𑀅𑀲𑀲𑁆𑀲𑀢𑀁 𑀅𑀢𑁆𑀢𑀸𑀦𑀜𑁆𑀘 𑀮𑁄𑀓𑀜𑁆𑀘 𑀧𑀜𑁆𑀜𑀧𑁂𑀦𑁆𑀢𑀺𑁇 (𑁩:*𑁭*)

(49.)

89\. 𑀘𑀢𑀼𑀢𑁆𑀣𑁂 𑀘 𑀪𑁄𑀦𑁆𑀢𑁄 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 𑀓𑀺𑀫𑀸𑀕𑀫𑁆𑀫 𑀓𑀺𑀫𑀸𑀭𑀩𑁆𑀪 𑀏𑀓𑀘𑁆𑀘𑀲𑀲𑁆𑀲𑀢𑀺𑀓𑀸 𑀏𑀓𑀘𑁆𑀘𑀅𑀲𑀲𑁆𑀲𑀢𑀺𑀓𑀸 𑀏𑀓𑀘𑁆𑀘𑀁 𑀲𑀲𑁆𑀲𑀢𑀁 𑀏𑀓𑀘𑁆𑀘𑀁 𑀅𑀲𑀲𑁆𑀲𑀢𑀁 𑀅𑀢𑁆𑀢𑀸𑀦𑀜𑁆𑀘 𑀮𑁄𑀓𑀜𑁆𑀘 𑀧𑀜𑁆𑀜𑀧𑁂𑀦𑁆𑀢𑀺? 𑀇𑀥, 𑀪𑀺𑀓𑁆𑀔𑀯𑁂, 𑀏𑀓𑀘𑁆𑀘𑁄 𑀲𑀫𑀡𑁄 𑀯𑀸 𑀩𑁆𑀭𑀸𑀳𑁆𑀫𑀡𑁄 𑀯𑀸 𑀢𑀓𑁆𑀓𑀻 𑀳𑁄𑀢𑀺 𑀯𑀻𑀫𑀁𑀲𑀻𑁇 𑀲𑁄 𑀢𑀓𑁆𑀓𑀧𑀭𑀺𑀬𑀸𑀳𑀢𑀁 𑀯𑀻𑀫𑀁𑀲𑀸𑀦𑀼𑀘𑀭𑀺𑀢𑀁 𑀲𑀬𑀫𑁆𑀧𑀝𑀺𑀪𑀸𑀦𑀁 𑀏𑀯𑀫𑀸𑀳—  ‘𑀬𑀁 𑀔𑁄 𑀇𑀤𑀁 𑀯𑀼𑀘𑁆𑀘𑀢𑀺 **𑀘𑀓𑁆𑀔𑀼𑀁** 𑀇𑀢𑀺𑀧𑀺 **𑀲𑁄𑀢𑀁** 𑀇𑀢𑀺𑀧𑀺 **𑀖𑀸𑀦𑀁** 𑀇𑀢𑀺𑀧𑀺 **𑀚𑀺𑀯𑁆𑀳𑀸** 𑀇𑀢𑀺𑀧𑀺 **𑀓𑀸𑀬𑁄** 𑀇𑀢𑀺𑀧𑀺, 𑀅𑀬𑀁 **𑀅𑀢𑁆𑀢𑀸 𑀅𑀦𑀺𑀘𑁆𑀘𑁄** 𑀅𑀤𑁆𑀥𑀼𑀯𑁄 𑀅𑀲𑀲𑁆𑀲𑀢𑁄 𑀯𑀺𑀧𑀭𑀺𑀡𑀸𑀫𑀥𑀫𑁆𑀫𑁄𑁇 𑀬𑀜𑁆𑀘 𑀔𑁄 𑀇𑀤𑀁 𑀯𑀼𑀘𑁆𑀘𑀢𑀺 **𑀘𑀺𑀢𑁆𑀢𑀦𑁆**𑀢𑀺 𑀯𑀸 𑀫𑀦𑁄𑀢𑀺 𑀯𑀸 𑀯𑀺𑀜𑁆𑀜𑀸𑀡𑀦𑁆𑀢𑀺 𑀯𑀸 𑀅𑀬𑀁 **𑀅𑀢𑁆𑀢𑀸 𑀦𑀺𑀘𑁆𑀘𑁄** 𑀥𑀼𑀯𑁄 𑀲𑀲𑁆𑀲𑀢𑁄 𑀅𑀯𑀺𑀧𑀭𑀺𑀡𑀸𑀫𑀥𑀫𑁆𑀫𑁄 𑀲𑀲𑁆𑀲𑀢𑀺𑀲𑀫𑀁 𑀢𑀣𑁂𑀯 𑀞𑀲𑁆𑀲𑀢𑀻’𑀢𑀺𑁇 𑀇𑀤𑀁, 𑀪𑀺𑀓𑁆𑀔𑀯𑁂, 𑀘𑀢𑀼𑀢𑁆𑀣𑀁 𑀞𑀸𑀦𑀁, 𑀬𑀁 𑀆𑀕𑀫𑁆𑀫 𑀬𑀁 𑀆𑀭𑀩𑁆𑀪 𑀏𑀓𑁂 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 𑀏𑀓𑀘𑁆𑀘𑀲𑀲𑁆𑀲𑀢𑀺𑀓𑀸 𑀏𑀓𑀘𑁆𑀘𑀅𑀲𑀲𑁆𑀲𑀢𑀺𑀓𑀸 𑀏𑀓𑀘𑁆𑀘𑀁 𑀲𑀲𑁆𑀲𑀢𑀁 𑀏𑀓𑀘𑁆𑀘𑀁 𑀅𑀲𑀲𑁆𑀲𑀢𑀁 𑀅𑀢𑁆𑀢𑀸𑀦𑀜𑁆𑀘 𑀮𑁄𑀓𑀜𑁆𑀘 𑀧𑀜𑁆𑀜𑀧𑁂𑀦𑁆𑀢𑀺𑁇 (𑁪:*𑁮*)

(50.)

90\. 𑀇𑀫𑁂𑀳𑀺 𑀔𑁄 𑀢𑁂, 𑀪𑀺𑀓𑁆𑀔𑀯𑁂, 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 𑀏𑀓𑀘𑁆𑀘𑀲𑀲𑁆𑀲𑀢𑀺𑀓𑀸 𑀏𑀓𑀘𑁆𑀘𑀅𑀲𑀲𑁆𑀲𑀢𑀺𑀓𑀸 𑀏𑀓𑀘𑁆𑀘𑀁 𑀲𑀲𑁆𑀲𑀢𑀁 𑀏𑀓𑀘𑁆𑀘𑀁 𑀅𑀲𑀲𑁆𑀲𑀢𑀁 𑀅𑀢𑁆𑀢𑀸𑀦𑀜𑁆𑀘 𑀮𑁄𑀓𑀜𑁆𑀘 𑀧𑀜𑁆𑀜𑀧𑁂𑀦𑁆𑀢𑀺 𑀘𑀢𑀽𑀳𑀺 𑀯𑀢𑁆𑀣𑀽𑀳𑀺𑁇 𑀬𑁂 𑀳𑀺 𑀓𑁂𑀘𑀺, 𑀪𑀺𑀓𑁆𑀔𑀯𑁂, 𑀲𑀫𑀡𑀸 𑀯𑀸 𑀩𑁆𑀭𑀸𑀳𑁆𑀫𑀡𑀸 𑀯𑀸 𑀏𑀓𑀘𑁆𑀘𑀲𑀲𑁆𑀲𑀢𑀺𑀓𑀸 𑀏𑀓𑀘𑁆𑀘𑀅𑀲𑀲𑁆𑀲𑀢𑀺𑀓𑀸 𑀏𑀓𑀘𑁆𑀘𑀁 𑀲𑀲𑁆𑀲𑀢𑀁 𑀏𑀓𑀘𑁆𑀘𑀁 𑀅𑀲𑀲𑁆𑀲𑀢𑀁 𑀅𑀢𑁆𑀢𑀸𑀦𑀜𑁆𑀘 𑀮𑁄𑀓𑀜𑁆𑀘 𑀧𑀜𑁆𑀜𑀧𑁂𑀦𑁆𑀢𑀺, 𑀲𑀩𑁆𑀩𑁂 𑀢𑁂 𑀇𑀫𑁂𑀳𑁂𑀯 𑀘𑀢𑀽𑀳𑀺 𑀯𑀢𑁆𑀣𑀽𑀳𑀺, 𑀏𑀢𑁂𑀲𑀁 𑀯𑀸 𑀅𑀜𑁆𑀜𑀢𑀭𑁂𑀦; 𑀦𑀢𑁆𑀣𑀺 𑀇𑀢𑁄 𑀩𑀳𑀺𑀤𑁆𑀥𑀸𑁇

(51.)

91\. 𑀢𑀬𑀺𑀤𑀁, 𑀪𑀺𑀓𑁆𑀔𑀯𑁂, 𑀢𑀣𑀸𑀕𑀢𑁄 𑀧𑀚𑀸𑀦𑀸𑀢𑀺—  ‘𑀇𑀫𑁂 𑀤𑀺𑀝𑁆𑀞𑀺𑀝𑁆𑀞𑀸𑀦𑀸 𑀏𑀯𑀁𑀕𑀳𑀺𑀢𑀸 𑀏𑀯𑀁𑀧𑀭𑀸𑀫𑀝𑁆𑀞𑀸 𑀏𑀯𑀁𑀕𑀢𑀺𑀓𑀸 𑀪𑀯𑀦𑁆𑀢𑀺 𑀏𑀯𑀁𑀅𑀪𑀺𑀲𑀫𑁆𑀧𑀭𑀸𑀬𑀸’𑀢𑀺𑁇 𑀢𑀜𑁆𑀘 𑀢𑀣𑀸𑀕𑀢𑁄 𑀧𑀚𑀸𑀦𑀸𑀢𑀺, 𑀢𑀢𑁄 𑀘 𑀉𑀢𑁆𑀢𑀭𑀺𑀢𑀭𑀁 𑀧𑀚𑀸𑀦𑀸𑀢𑀺, 𑀢𑀜𑁆𑀘 𑀧𑀚𑀸𑀦𑀦𑀁 𑀦 𑀧𑀭𑀸𑀫𑀲𑀢𑀺, 𑀅𑀧𑀭𑀸𑀫𑀲𑀢𑁄 𑀘𑀲𑁆𑀲 𑀧𑀘𑁆𑀘𑀢𑁆𑀢𑀜𑁆𑀜𑁂𑀯 𑀦𑀺𑀩𑁆𑀩𑀼𑀢𑀺 𑀯𑀺𑀤𑀺𑀢𑀸𑁇 𑀯𑁂𑀤𑀦𑀸𑀦𑀁 𑀲𑀫𑀼𑀤𑀬𑀜𑁆𑀘 𑀅𑀢𑁆𑀣𑀗𑁆𑀕𑀫𑀜𑁆𑀘 𑀅𑀲𑁆𑀲𑀸𑀤𑀜𑁆𑀘 𑀆𑀤𑀻𑀦𑀯𑀜𑁆𑀘 𑀦𑀺𑀲𑁆𑀲𑀭𑀡𑀜𑁆𑀘 𑀬𑀣𑀸𑀪𑀽𑀢𑀁 𑀯𑀺𑀤𑀺𑀢𑁆𑀯𑀸 𑀅𑀦𑀼𑀧𑀸𑀤𑀸𑀯𑀺𑀫𑀼𑀢𑁆𑀢𑁄, 𑀪𑀺𑀓𑁆𑀔𑀯𑁂, 𑀢𑀣𑀸𑀕𑀢𑁄𑁇

(52.)

92\. 𑀇𑀫𑁂 𑀔𑁄 𑀢𑁂, 𑀪𑀺𑀓𑁆𑀔𑀯𑁂, 𑀥𑀫𑁆𑀫𑀸 𑀕𑀫𑁆𑀪𑀻𑀭𑀸 𑀤𑀼𑀤𑁆𑀤𑀲𑀸 𑀤𑀼𑀭𑀦𑀼𑀩𑁄𑀥𑀸 𑀲𑀦𑁆𑀢𑀸 𑀧𑀡𑀻𑀢𑀸 𑀅𑀢𑀓𑁆𑀓𑀸𑀯𑀘𑀭𑀸 𑀦𑀺𑀧𑀼𑀡𑀸 𑀧𑀡𑁆𑀟𑀺𑀢𑀯𑁂𑀤𑀦𑀻𑀬𑀸, 𑀬𑁂 𑀢𑀣𑀸𑀕𑀢𑁄 𑀲𑀬𑀁 𑀅𑀪𑀺𑀜𑁆𑀜𑀸 𑀲𑀘𑁆𑀙𑀺𑀓𑀢𑁆𑀯𑀸 𑀧𑀯𑁂𑀤𑁂𑀢𑀺, 𑀬𑁂𑀳𑀺 𑀢𑀣𑀸𑀕𑀢𑀲𑁆𑀲 𑀬𑀣𑀸𑀪𑀼𑀘𑁆𑀘𑀁 𑀯𑀡𑁆𑀡𑀁 𑀲𑀫𑁆𑀫𑀸 𑀯𑀤𑀫𑀸𑀦𑀸 𑀯𑀤𑁂𑀬𑁆𑀬𑀼𑀁𑁇

[Go to previous page (1.3.1.1 Sassatavāda)](1.3.1.1.md) / [Go to parent page (1.3.1 Pubbantakappika)](../6D/1/1.3/1.3.1.md) / [Go to next page (1.3.1.3 Antānantavāda)](1.3.1.3.md)


