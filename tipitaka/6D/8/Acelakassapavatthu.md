
[Home](/) / [6D Sīlakkhandhavaggapāḷi](/tipitaka/6D.md) / [8 Mahāsīhanādasutta](/tipitaka/6D/8.md)

# 𑀅𑀘𑁂𑀮𑀓𑀲𑁆𑀲𑀧𑀯𑀢𑁆𑀣𑀼

### 𑀫𑀳𑀸𑀲𑀻𑀳𑀦𑀸𑀤𑀲𑀼𑀢𑁆𑀢

### 𑀅𑀘𑁂𑀮𑀓𑀲𑁆𑀲𑀧𑀯𑀢𑁆𑀣𑀼

(381.)

630\. 𑀏𑀯𑀁 𑀫𑁂 𑀲𑀼𑀢𑀁—  𑀏𑀓𑀁 𑀲𑀫𑀬𑀁 𑀪𑀕𑀯𑀸 𑀉𑀭𑀼𑀜𑁆𑀜𑀸𑀬𑀁 𑀯𑀺𑀳𑀭𑀢𑀺 𑀓𑀡𑁆𑀡𑀓𑀢𑁆𑀣𑀮𑁂 𑀫𑀺𑀕𑀤𑀸𑀬𑁂𑁇 𑀅𑀣 𑀔𑁄 𑀅𑀘𑁂𑀮𑁄 𑀓𑀲𑁆𑀲𑀧𑁄 𑀬𑁂𑀦 𑀪𑀕𑀯𑀸 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀪𑀕𑀯𑀢𑀸 𑀲𑀤𑁆𑀥𑀺𑀁 𑀲𑀫𑁆𑀫𑁄𑀤𑀺𑁇 𑀲𑀫𑁆𑀫𑁄𑀤𑀦𑀻𑀬𑀁 𑀓𑀣𑀁 𑀲𑀸𑀭𑀡𑀻𑀬𑀁 𑀯𑀻𑀢𑀺𑀲𑀸𑀭𑁂𑀢𑁆𑀯𑀸 𑀏𑀓𑀫𑀦𑁆𑀢𑀁 𑀅𑀝𑁆𑀞𑀸𑀲𑀺𑁇 𑀏𑀓𑀫𑀦𑁆𑀢𑀁 𑀞𑀺𑀢𑁄 𑀔𑁄 𑀅𑀘𑁂𑀮𑁄 𑀓𑀲𑁆𑀲𑀧𑁄 𑀪𑀕𑀯𑀦𑁆𑀢𑀁 𑀏𑀢𑀤𑀯𑁄𑀘—  “𑀲𑀼𑀢𑀁 𑀫𑁂𑀢𑀁, 𑀪𑁄 𑀕𑁄𑀢𑀫—  ‘𑀲𑀫𑀡𑁄 𑀕𑁄𑀢𑀫𑁄 𑀲𑀩𑁆𑀩𑀁 𑀢𑀧𑀁 𑀕𑀭𑀳𑀢𑀺, 𑀲𑀩𑁆𑀩𑀁 𑀢𑀧𑀲𑁆𑀲𑀺𑀁 𑀮𑀽𑀔𑀸𑀚𑀻𑀯𑀺𑀁 𑀏𑀓𑀁𑀲𑁂𑀦 𑀉𑀧𑀓𑁆𑀓𑁄𑀲𑀢𑀺 𑀉𑀧𑀯𑀤𑀢𑀻’𑀢𑀺𑁇 𑀬𑁂 𑀢𑁂, 𑀪𑁄 𑀕𑁄𑀢𑀫, 𑀏𑀯𑀫𑀸𑀳𑀁𑀲𑀼—  ‘𑀲𑀫𑀡𑁄 𑀕𑁄𑀢𑀫𑁄 𑀲𑀩𑁆𑀩𑀁 𑀢𑀧𑀁 𑀕𑀭𑀳𑀢𑀺, 𑀲𑀩𑁆𑀩𑀁 𑀢𑀧𑀲𑁆𑀲𑀺𑀁 𑀮𑀽𑀔𑀸𑀚𑀻𑀯𑀺𑀁 𑀏𑀓𑀁𑀲𑁂𑀦 𑀉𑀧𑀓𑁆𑀓𑁄𑀲𑀢𑀺 𑀉𑀧𑀯𑀤𑀢𑀻’𑀢𑀺, 𑀓𑀘𑁆𑀘𑀺 𑀢𑁂 𑀪𑁄𑀢𑁄 𑀕𑁄𑀢𑀫𑀲𑁆𑀲 𑀯𑀼𑀢𑁆𑀢𑀯𑀸𑀤𑀺𑀦𑁄, 𑀦 𑀘 𑀪𑀯𑀦𑁆𑀢𑀁 𑀕𑁄𑀢𑀫𑀁 𑀅𑀪𑀽𑀢𑁂𑀦 𑀅𑀩𑁆𑀪𑀸𑀘𑀺𑀓𑁆𑀔𑀦𑁆𑀢𑀺, 𑀥𑀫𑁆𑀫𑀲𑁆𑀲 𑀘𑀸𑀦𑀼𑀥𑀫𑁆𑀫𑀁 𑀩𑁆𑀬𑀸𑀓𑀭𑁄𑀦𑁆𑀢𑀺, 𑀦 𑀘 𑀓𑁄𑀘𑀺 𑀲𑀳𑀥𑀫𑁆𑀫𑀺𑀓𑁄 𑀯𑀸𑀤𑀸𑀦𑀼𑀯𑀸𑀤𑁄 𑀕𑀸𑀭𑀬𑁆𑀳𑀁 𑀞𑀸𑀦𑀁 𑀆𑀕𑀘𑁆𑀙𑀢𑀺? 𑀅𑀦𑀩𑁆𑀪𑀓𑁆𑀔𑀸𑀢𑀼𑀓𑀸𑀫𑀸 𑀳𑀺 𑀫𑀬𑀁 𑀪𑀯𑀦𑁆𑀢𑀁 𑀕𑁄𑀢𑀫𑀦𑁆”𑀢𑀺𑁇

(382.)

631\. “𑀬𑁂 𑀢𑁂, 𑀓𑀲𑁆𑀲𑀧, 𑀏𑀯𑀫𑀸𑀳𑀁𑀲𑀼—  ‘𑀲𑀫𑀡𑁄 𑀕𑁄𑀢𑀫𑁄 𑀲𑀩𑁆𑀩𑀁 𑀢𑀧𑀁 𑀕𑀭𑀳𑀢𑀺, 𑀲𑀩𑁆𑀩𑀁 𑀢𑀧𑀲𑁆𑀲𑀺𑀁 𑀮𑀽𑀔𑀸𑀚𑀻𑀯𑀺𑀁 𑀏𑀓𑀁𑀲𑁂𑀦 𑀉𑀧𑀓𑁆𑀓𑁄𑀲𑀢𑀺 𑀉𑀧𑀯𑀤𑀢𑀻’𑀢𑀺, 𑀦 𑀫𑁂 𑀢𑁂 𑀯𑀼𑀢𑁆𑀢𑀯𑀸𑀤𑀺𑀦𑁄, 𑀅𑀩𑁆𑀪𑀸𑀘𑀺𑀓𑁆𑀔𑀦𑁆𑀢𑀺 𑀘 𑀧𑀦 𑀫𑀁 𑀢𑁂 𑀅𑀲𑀢𑀸 𑀅𑀪𑀽𑀢𑁂𑀦𑁇 𑀇𑀥𑀸𑀳𑀁, 𑀓𑀲𑁆𑀲𑀧, 𑀏𑀓𑀘𑁆𑀘𑀁 𑀢𑀧𑀲𑁆𑀲𑀺𑀁 𑀮𑀽𑀔𑀸𑀚𑀻𑀯𑀺𑀁 𑀧𑀲𑁆𑀲𑀸𑀫𑀺 𑀤𑀺𑀩𑁆𑀩𑁂𑀦 𑀘𑀓𑁆𑀔𑀼𑀦𑀸 𑀯𑀺𑀲𑀼𑀤𑁆𑀥𑁂𑀦 𑀅𑀢𑀺𑀓𑁆𑀓𑀦𑁆𑀢𑀫𑀸𑀦𑀼𑀲𑀓𑁂𑀦 𑀓𑀸𑀬𑀲𑁆𑀲 𑀪𑁂𑀤𑀸 𑀧𑀭𑀁 𑀫𑀭𑀡𑀸 𑀅𑀧𑀸𑀬𑀁 𑀤𑀼𑀕𑁆𑀕𑀢𑀺𑀁 𑀯𑀺𑀦𑀺𑀧𑀸𑀢𑀁 𑀦𑀺𑀭𑀬𑀁 𑀉𑀧𑀧𑀦𑁆𑀦𑀁𑁇 𑀇𑀥 𑀧𑀦𑀸𑀳𑀁, 𑀓𑀲𑁆𑀲𑀧, 𑀏𑀓𑀘𑁆𑀘𑀁 𑀢𑀧𑀲𑁆𑀲𑀺𑀁 𑀮𑀽𑀔𑀸𑀚𑀻𑀯𑀺𑀁 𑀧𑀲𑁆𑀲𑀸𑀫𑀺 𑀤𑀺𑀩𑁆𑀩𑁂𑀦 𑀘𑀓𑁆𑀔𑀼𑀦𑀸 𑀯𑀺𑀲𑀼𑀤𑁆𑀥𑁂𑀦 𑀅𑀢𑀺𑀓𑁆𑀓𑀦𑁆𑀢𑀫𑀸𑀦𑀼𑀲𑀓𑁂𑀦 𑀓𑀸𑀬𑀲𑁆𑀲 𑀪𑁂𑀤𑀸 𑀧𑀭𑀁 𑀫𑀭𑀡𑀸 𑀲𑀼𑀕𑀢𑀺𑀁 𑀲𑀕𑁆𑀕𑀁 𑀮𑁄𑀓𑀁 𑀉𑀧𑀧𑀦𑁆𑀦𑀁𑁇

(383.)

632\. 𑀇𑀥𑀸𑀳𑀁, 𑀓𑀲𑁆𑀲𑀧, 𑀏𑀓𑀘𑁆𑀘𑀁 𑀢𑀧𑀲𑁆𑀲𑀺𑀁 𑀅𑀧𑁆𑀧𑀤𑀼𑀓𑁆𑀔𑀯𑀺𑀳𑀸𑀭𑀺𑀁 𑀧𑀲𑁆𑀲𑀸𑀫𑀺 𑀤𑀺𑀩𑁆𑀩𑁂𑀦 𑀘𑀓𑁆𑀔𑀼𑀦𑀸 𑀯𑀺𑀲𑀼𑀤𑁆𑀥𑁂𑀦 𑀅𑀢𑀺𑀓𑁆𑀓𑀦𑁆𑀢𑀫𑀸𑀦𑀼𑀲𑀓𑁂𑀦 𑀓𑀸𑀬𑀲𑁆𑀲 𑀪𑁂𑀤𑀸 𑀧𑀭𑀁 𑀫𑀭𑀡𑀸 𑀅𑀧𑀸𑀬𑀁 𑀤𑀼𑀕𑁆𑀕𑀢𑀺𑀁 𑀯𑀺𑀦𑀺𑀧𑀸𑀢𑀁 𑀦𑀺𑀭𑀬𑀁 𑀉𑀧𑀧𑀦𑁆𑀦𑀁𑁇 𑀇𑀥 𑀧𑀦𑀸𑀳𑀁, 𑀓𑀲𑁆𑀲𑀧, 𑀏𑀓𑀘𑁆𑀘𑀁 𑀢𑀧𑀲𑁆𑀲𑀺𑀁 𑀅𑀧𑁆𑀧𑀤𑀼𑀓𑁆𑀔𑀯𑀺𑀳𑀸𑀭𑀺𑀁 𑀧𑀲𑁆𑀲𑀸𑀫𑀺 𑀤𑀺𑀩𑁆𑀩𑁂𑀦 𑀘𑀓𑁆𑀔𑀼𑀦𑀸 𑀯𑀺𑀲𑀼𑀤𑁆𑀥𑁂𑀦 𑀅𑀢𑀺𑀓𑁆𑀓𑀦𑁆𑀢𑀫𑀸𑀦𑀼𑀲𑀓𑁂𑀦 𑀓𑀸𑀬𑀲𑁆𑀲 𑀪𑁂𑀤𑀸 𑀧𑀭𑀁 𑀫𑀭𑀡𑀸 𑀲𑀼𑀕𑀢𑀺𑀁 𑀲𑀕𑁆𑀕𑀁 𑀮𑁄𑀓𑀁 𑀉𑀧𑀧𑀦𑁆𑀦𑀁𑁇 𑀬𑁄𑀳𑀁, 𑀓𑀲𑁆𑀲𑀧, 𑀇𑀫𑁂𑀲𑀁 𑀢𑀧𑀲𑁆𑀲𑀻𑀦𑀁 𑀏𑀯𑀁 𑀆𑀕𑀢𑀺𑀜𑁆𑀘 𑀕𑀢𑀺𑀜𑁆𑀘 𑀘𑀼𑀢𑀺𑀜𑁆𑀘 𑀉𑀧𑀧𑀢𑁆𑀢𑀺𑀜𑁆𑀘 𑀬𑀣𑀸𑀪𑀽𑀢𑀁 𑀧𑀚𑀸𑀦𑀸𑀫𑀺, 𑀲𑁄𑀳𑀁 𑀓𑀺𑀁 𑀲𑀩𑁆𑀩𑀁 𑀢𑀧𑀁 𑀕𑀭𑀳𑀺𑀲𑁆𑀲𑀸𑀫𑀺, 𑀲𑀩𑁆𑀩𑀁 𑀯𑀸 𑀢𑀧𑀲𑁆𑀲𑀺𑀁 𑀮𑀽𑀔𑀸𑀚𑀻𑀯𑀺𑀁 𑀏𑀓𑀁𑀲𑁂𑀦 𑀉𑀧𑀓𑁆𑀓𑁄𑀲𑀺𑀲𑁆𑀲𑀸𑀫𑀺 𑀉𑀧𑀯𑀤𑀺𑀲𑁆𑀲𑀸𑀫𑀺?

(384.)

633\. 𑀲𑀦𑁆𑀢𑀺, 𑀓𑀲𑁆𑀲𑀧, 𑀏𑀓𑁂 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 𑀧𑀡𑁆𑀟𑀺𑀢𑀸 𑀦𑀺𑀧𑀼𑀡𑀸 𑀓𑀢𑀧𑀭𑀧𑁆𑀧𑀯𑀸𑀤𑀸 𑀯𑀸𑀮𑀯𑁂𑀥𑀺𑀭𑀽𑀧𑀸𑁇 𑀢𑁂 𑀪𑀺𑀦𑁆𑀤𑀦𑁆𑀢𑀸 𑀫𑀜𑁆𑀜𑁂 𑀘𑀭𑀦𑁆𑀢𑀺 𑀧𑀜𑁆𑀜𑀸𑀕𑀢𑁂𑀦 𑀤𑀺𑀝𑁆𑀞𑀺𑀕𑀢𑀸𑀦𑀺𑁇 𑀢𑁂𑀳𑀺𑀧𑀺 𑀫𑁂 𑀲𑀤𑁆𑀥𑀺𑀁 𑀏𑀓𑀘𑁆𑀘𑁂𑀲𑀼 𑀞𑀸𑀦𑁂𑀲𑀼 𑀲𑀫𑁂𑀢𑀺, 𑀏𑀓𑀘𑁆𑀘𑁂𑀲𑀼 𑀞𑀸𑀦𑁂𑀲𑀼 𑀦 𑀲𑀫𑁂𑀢𑀺𑁇 𑀬𑀁 𑀢𑁂 𑀏𑀓𑀘𑁆𑀘𑀁 𑀯𑀤𑀦𑁆𑀢𑀺 ‘𑀲𑀸𑀥𑀽’𑀢𑀺, 𑀫𑀬𑀫𑁆𑀧𑀺 𑀢𑀁 𑀏𑀓𑀘𑁆𑀘𑀁 𑀯𑀤𑁂𑀫 ‘𑀲𑀸𑀥𑀽’𑀢𑀺𑁇 𑀬𑀁 𑀢𑁂 𑀏𑀓𑀘𑁆𑀘𑀁 𑀯𑀤𑀦𑁆𑀢𑀺 ‘𑀦 𑀲𑀸𑀥𑀽’𑀢𑀺, 𑀫𑀬𑀫𑁆𑀧𑀺 𑀢𑀁 𑀏𑀓𑀘𑁆𑀘𑀁 𑀯𑀤𑁂𑀫 ‘𑀦 𑀲𑀸𑀥𑀽’𑀢𑀺𑁇 𑀬𑀁 𑀢𑁂 𑀏𑀓𑀘𑁆𑀘𑀁 𑀯𑀤𑀦𑁆𑀢𑀺 ‘𑀲𑀸𑀥𑀽’𑀢𑀺, 𑀫𑀬𑀁 𑀢𑀁 𑀏𑀓𑀘𑁆𑀘𑀁 𑀯𑀤𑁂𑀫 ‘𑀦 𑀲𑀸𑀥𑀽’𑀢𑀺𑁇 𑀬𑀁 𑀢𑁂 𑀏𑀓𑀘𑁆𑀘𑀁 𑀯𑀤𑀦𑁆𑀢𑀺 ‘𑀦 𑀲𑀸𑀥𑀽’𑀢𑀺, 𑀫𑀬𑀁 𑀢𑀁 𑀏𑀓𑀘𑁆𑀘𑀁 𑀯𑀤𑁂𑀫 ‘𑀲𑀸𑀥𑀽’𑀢𑀺𑁇

634\. 𑀬𑀁 𑀫𑀬𑀁 𑀏𑀓𑀘𑁆𑀘𑀁 𑀯𑀤𑁂𑀫 ‘𑀲𑀸𑀥𑀽’𑀢𑀺, 𑀧𑀭𑁂𑀧𑀺 𑀢𑀁 𑀏𑀓𑀘𑁆𑀘𑀁 𑀯𑀤𑀦𑁆𑀢𑀺 ‘𑀲𑀸𑀥𑀽’𑀢𑀺𑁇 𑀬𑀁 𑀫𑀬𑀁 𑀏𑀓𑀘𑁆𑀘𑀁 𑀯𑀤𑁂𑀫 ‘𑀦 𑀲𑀸𑀥𑀽’𑀢𑀺, 𑀧𑀭𑁂𑀧𑀺 𑀢𑀁 𑀏𑀓𑀘𑁆𑀘𑀁 𑀯𑀤𑀦𑁆𑀢𑀺 ‘𑀦 𑀲𑀸𑀥𑀽’𑀢𑀺𑁇 𑀬𑀁 𑀫𑀬𑀁 𑀏𑀓𑀘𑁆𑀘𑀁 𑀯𑀤𑁂𑀫 ‘𑀦 𑀲𑀸𑀥𑀽’𑀢𑀺, 𑀧𑀭𑁂 𑀢𑀁 𑀏𑀓𑀘𑁆𑀘𑀁 𑀯𑀤𑀦𑁆𑀢𑀺 ‘𑀲𑀸𑀥𑀽’𑀢𑀺𑁇 𑀬𑀁 𑀫𑀬𑀁 𑀏𑀓𑀘𑁆𑀘𑀁 𑀯𑀤𑁂𑀫 ‘𑀲𑀸𑀥𑀽’𑀢𑀺, 𑀧𑀭𑁂 𑀢𑀁 𑀏𑀓𑀘𑁆𑀘𑀁 𑀯𑀤𑀦𑁆𑀢𑀺 ‘𑀦 𑀲𑀸𑀥𑀽’𑀢𑀺𑁇

[Go to previous page (8 Mahāsīhanādasutta)](/tipitaka/6D/8.md) / [Go to parent page (8 Mahāsīhanādasutta)](/tipitaka/6D/8.md) / [Go to next page (8.1 Samanuyuñjāpanakathā)](/tipitaka/6D/8/8.1.md)


