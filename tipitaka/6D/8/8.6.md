
[Home](/) / [6D Sīlakkhandhavaggapāḷi](/tipitaka/6D.md) / [8 Mahāsīhanādasutta](/tipitaka/6D/8.md)

# 𑁮𑁇𑁬 𑀲𑀻𑀳𑀦𑀸𑀤𑀓𑀣𑀸

### 𑀫𑀳𑀸𑀲𑀻𑀳𑀦𑀸𑀤𑀲𑀼𑀢𑁆𑀢

### 𑀲𑀻𑀳𑀦𑀸𑀤𑀓𑀣𑀸

(402.)

674. 𑀲𑀦𑁆𑀢𑀺, 𑀓𑀲𑁆𑀲𑀧, 𑀏𑀓𑁂 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 𑀲𑀻𑀮𑀯𑀸𑀤𑀸𑁇 𑀢𑁂 𑀅𑀦𑁂𑀓𑀧𑀭𑀺𑀬𑀸𑀬𑁂𑀦 𑀲𑀻𑀮𑀲𑁆𑀲 𑀯𑀡𑁆𑀡𑀁 𑀪𑀸𑀲𑀦𑁆𑀢𑀺𑁇 𑀬𑀸𑀯𑀢𑀸, 𑀓𑀲𑁆𑀲𑀧, 𑀅𑀭𑀺𑀬𑀁 𑀧𑀭𑀫𑀁 𑀲𑀻𑀮𑀁, 𑀦𑀸𑀳𑀁 𑀢𑀢𑁆𑀣 𑀅𑀢𑁆𑀢𑀦𑁄 𑀲𑀫𑀲𑀫𑀁 𑀲𑀫𑀦𑀼𑀧𑀲𑁆𑀲𑀸𑀫𑀺, 𑀓𑀼𑀢𑁄 𑀪𑀺𑀬𑁆𑀬𑁄𑁇 𑀅𑀣 𑀔𑁄 𑀅𑀳𑀫𑁂𑀯 𑀢𑀢𑁆𑀣 𑀪𑀺𑀬𑁆𑀬𑁄, 𑀬𑀤𑀺𑀤𑀁 𑀅𑀥𑀺𑀲𑀻𑀮𑀁𑁇

675. 𑀲𑀦𑁆𑀢𑀺, 𑀓𑀲𑁆𑀲𑀧, 𑀏𑀓𑁂 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 𑀢𑀧𑁄𑀚𑀺𑀕𑀼𑀘𑁆𑀙𑀸𑀯𑀸𑀤𑀸𑁇 𑀢𑁂 𑀅𑀦𑁂𑀓𑀧𑀭𑀺𑀬𑀸𑀬𑁂𑀦 𑀢𑀧𑁄𑀚𑀺𑀕𑀼𑀘𑁆𑀙𑀸𑀬 𑀯𑀡𑁆𑀡𑀁 𑀪𑀸𑀲𑀦𑁆𑀢𑀺𑁇 𑀬𑀸𑀯𑀢𑀸, 𑀓𑀲𑁆𑀲𑀧, 𑀅𑀭𑀺𑀬𑀸 𑀧𑀭𑀫𑀸 𑀢𑀧𑁄𑀚𑀺𑀕𑀼𑀘𑁆𑀙𑀸, 𑀦𑀸𑀳𑀁 𑀢𑀢𑁆𑀣 𑀅𑀢𑁆𑀢𑀦𑁄 𑀲𑀫𑀲𑀫𑀁 𑀲𑀫𑀦𑀼𑀧𑀲𑁆𑀲𑀸𑀫𑀺, 𑀓𑀼𑀢𑁄 𑀪𑀺𑀬𑁆𑀬𑁄𑁇 𑀅𑀣 𑀔𑁄 𑀅𑀳𑀫𑁂𑀯 𑀢𑀢𑁆𑀣 𑀪𑀺𑀬𑁆𑀬𑁄, 𑀬𑀤𑀺𑀤𑀁 𑀅𑀥𑀺𑀚𑁂𑀕𑀼𑀘𑁆𑀙𑀁𑁇

676. 𑀲𑀦𑁆𑀢𑀺, 𑀓𑀲𑁆𑀲𑀧, 𑀏𑀓𑁂 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 𑀧𑀜𑁆𑀜𑀸𑀯𑀸𑀤𑀸𑁇 𑀢𑁂 𑀅𑀦𑁂𑀓𑀧𑀭𑀺𑀬𑀸𑀬𑁂𑀦 𑀧𑀜𑁆𑀜𑀸𑀬 𑀯𑀡𑁆𑀡𑀁 𑀪𑀸𑀲𑀦𑁆𑀢𑀺𑁇 𑀬𑀸𑀯𑀢𑀸, 𑀓𑀲𑁆𑀲𑀧, 𑀅𑀭𑀺𑀬𑀸 𑀧𑀭𑀫𑀸 𑀧𑀜𑁆𑀜𑀸, 𑀦𑀸𑀳𑀁 𑀢𑀢𑁆𑀣 𑀅𑀢𑁆𑀢𑀦𑁄 𑀲𑀫𑀲𑀫𑀁 𑀲𑀫𑀦𑀼𑀧𑀲𑁆𑀲𑀸𑀫𑀺, 𑀓𑀼𑀢𑁄 𑀪𑀺𑀬𑁆𑀬𑁄𑁇 𑀅𑀣 𑀔𑁄 𑀅𑀳𑀫𑁂𑀯 𑀢𑀢𑁆𑀣 𑀪𑀺𑀬𑁆𑀬𑁄, 𑀬𑀤𑀺𑀤𑀁 𑀅𑀥𑀺𑀧𑀜𑁆𑀜𑀁𑁇

677. 𑀲𑀦𑁆𑀢𑀺, 𑀓𑀲𑁆𑀲𑀧, 𑀏𑀓𑁂 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 𑀯𑀺𑀫𑀼𑀢𑁆𑀢𑀺𑀯𑀸𑀤𑀸𑁇 𑀢𑁂 𑀅𑀦𑁂𑀓𑀧𑀭𑀺𑀬𑀸𑀬𑁂𑀦 𑀯𑀺𑀫𑀼𑀢𑁆𑀢𑀺𑀬𑀸 𑀯𑀡𑁆𑀡𑀁 𑀪𑀸𑀲𑀦𑁆𑀢𑀺𑁇 𑀬𑀸𑀯𑀢𑀸, 𑀓𑀲𑁆𑀲𑀧, 𑀅𑀭𑀺𑀬𑀸 𑀧𑀭𑀫𑀸 𑀯𑀺𑀫𑀼𑀢𑁆𑀢𑀺, 𑀦𑀸𑀳𑀁 𑀢𑀢𑁆𑀣 𑀅𑀢𑁆𑀢𑀦𑁄 𑀲𑀫𑀲𑀫𑀁 𑀲𑀫𑀦𑀼𑀧𑀲𑁆𑀲𑀸𑀫𑀺, 𑀓𑀼𑀢𑁄 𑀪𑀺𑀬𑁆𑀬𑁄𑁇 𑀅𑀣 𑀔𑁄 𑀅𑀳𑀫𑁂𑀯 𑀢𑀢𑁆𑀣 𑀪𑀺𑀬𑁆𑀬𑁄, 𑀬𑀤𑀺𑀤𑀁 𑀅𑀥𑀺𑀯𑀺𑀫𑀼𑀢𑁆𑀢𑀺𑁇

(403.)

678. 𑀞𑀸𑀦𑀁 𑀔𑁄 𑀧𑀦𑁂𑀢𑀁, 𑀓𑀲𑁆𑀲𑀧, 𑀯𑀺𑀚𑁆𑀚𑀢𑀺, 𑀬𑀁 𑀅𑀜𑁆𑀜𑀢𑀺𑀢𑁆𑀣𑀺𑀬𑀸 𑀧𑀭𑀺𑀩𑁆𑀩𑀸𑀚𑀓𑀸 𑀏𑀯𑀁 𑀯𑀤𑁂𑀬𑁆𑀬𑀼𑀁—  ‘𑀲𑀻𑀳𑀦𑀸𑀤𑀁 𑀔𑁄 𑀲𑀫𑀡𑁄 𑀕𑁄𑀢𑀫𑁄 𑀦𑀤𑀢𑀺, 𑀢𑀜𑁆𑀘 𑀔𑁄 𑀲𑀼𑀜𑁆𑀜𑀸𑀕𑀸𑀭𑁂 𑀦𑀤𑀢𑀺, 𑀦𑁄 𑀧𑀭𑀺𑀲𑀸𑀲𑀽’𑀢𑀺𑁇 𑀢𑁂—  ‘𑀫𑀸 𑀳𑁂𑀯𑀦𑁆’𑀢𑀺𑀲𑁆𑀲𑀼 𑀯𑀘𑀦𑀻𑀬𑀸𑁇 ‘𑀲𑀻𑀳𑀦𑀸𑀤𑀜𑁆𑀘 𑀲𑀫𑀡𑁄 𑀕𑁄𑀢𑀫𑁄 𑀦𑀤𑀢𑀺, 𑀧𑀭𑀺𑀲𑀸𑀲𑀼 𑀘 𑀦𑀤𑀢𑀻’𑀢𑀺 𑀏𑀯𑀫𑀲𑁆𑀲𑀼, 𑀓𑀲𑁆𑀲𑀧, 𑀯𑀘𑀦𑀻𑀬𑀸𑁇

679. 𑀞𑀸𑀦𑀁 𑀔𑁄 𑀧𑀦𑁂𑀢𑀁, 𑀓𑀲𑁆𑀲𑀧, 𑀯𑀺𑀚𑁆𑀚𑀢𑀺, 𑀬𑀁 𑀅𑀜𑁆𑀜𑀢𑀺𑀢𑁆𑀣𑀺𑀬𑀸 𑀧𑀭𑀺𑀩𑁆𑀩𑀸𑀚𑀓𑀸 𑀏𑀯𑀁 𑀯𑀤𑁂𑀬𑁆𑀬𑀼𑀁—  ‘𑀲𑀻𑀳𑀦𑀸𑀤𑀜𑁆𑀘 𑀲𑀫𑀡𑁄 𑀕𑁄𑀢𑀫𑁄 𑀦𑀤𑀢𑀺, 𑀧𑀭𑀺𑀲𑀸𑀲𑀼 𑀘 𑀦𑀤𑀢𑀺, 𑀦𑁄 𑀘 𑀔𑁄 𑀯𑀺𑀲𑀸𑀭𑀤𑁄 𑀦𑀤𑀢𑀻’𑀢𑀺𑁇 𑀢𑁂—  ‘𑀫𑀸 𑀳𑁂𑀯𑀦𑁆’𑀢𑀺𑀲𑁆𑀲𑀼 𑀯𑀘𑀦𑀻𑀬𑀸𑁇 ‘𑀲𑀻𑀳𑀦𑀸𑀤𑀜𑁆𑀘 𑀲𑀫𑀡𑁄 𑀕𑁄𑀢𑀫𑁄 𑀦𑀤𑀢𑀺, 𑀧𑀭𑀺𑀲𑀸𑀲𑀼 𑀘 𑀦𑀤𑀢𑀺, 𑀯𑀺𑀲𑀸𑀭𑀤𑁄 𑀘 𑀦𑀤𑀢𑀻’𑀢𑀺 𑀏𑀯𑀫𑀲𑁆𑀲𑀼, 𑀓𑀲𑁆𑀲𑀧, 𑀯𑀘𑀦𑀻𑀬𑀸𑁇

680. 𑀞𑀸𑀦𑀁 𑀔𑁄 𑀧𑀦𑁂𑀢𑀁, 𑀓𑀲𑁆𑀲𑀧, 𑀯𑀺𑀚𑁆𑀚𑀢𑀺, 𑀬𑀁 𑀅𑀜𑁆𑀜𑀢𑀺𑀢𑁆𑀣𑀺𑀬𑀸 𑀧𑀭𑀺𑀩𑁆𑀩𑀸𑀚𑀓𑀸 𑀏𑀯𑀁 𑀯𑀤𑁂𑀬𑁆𑀬𑀼𑀁—  ‘𑀲𑀻𑀳𑀦𑀸𑀤𑀜𑁆𑀘 𑀲𑀫𑀡𑁄 𑀕𑁄𑀢𑀫𑁄 𑀦𑀤𑀢𑀺, 𑀧𑀭𑀺𑀲𑀸𑀲𑀼 𑀘 𑀦𑀤𑀢𑀺, 𑀯𑀺𑀲𑀸𑀭𑀤𑁄 𑀘 𑀦𑀤𑀢𑀺, 𑀦𑁄 𑀘 𑀔𑁄 𑀦𑀁 𑀧𑀜𑁆𑀳𑀁 𑀧𑀼𑀘𑁆𑀙𑀦𑁆𑀢𑀺…𑀧𑁂…  𑀧𑀜𑁆𑀳𑀜𑁆𑀘 𑀦𑀁 𑀧𑀼𑀘𑁆𑀙𑀦𑁆𑀢𑀺; 𑀦𑁄 𑀘 𑀔𑁄 𑀦𑁂𑀲𑀁 𑀧𑀜𑁆𑀳𑀁 𑀧𑀼𑀝𑁆𑀞𑁄 𑀩𑁆𑀬𑀸𑀓𑀭𑁄𑀢𑀺…𑀧𑁂…  𑀧𑀜𑁆𑀳𑀜𑁆𑀘 𑀦𑁂𑀲𑀁 𑀧𑀼𑀝𑁆𑀞𑁄 𑀩𑁆𑀬𑀸𑀓𑀭𑁄𑀢𑀺; 𑀦𑁄 𑀘 𑀔𑁄 𑀧𑀜𑁆𑀳𑀲𑁆𑀲 𑀯𑁂𑀬𑁆𑀬𑀸𑀓𑀭𑀡𑁂𑀦 𑀘𑀺𑀢𑁆𑀢𑀁 𑀆𑀭𑀸𑀥𑁂𑀢𑀺…𑀧𑁂…  𑀧𑀜𑁆𑀳𑀲𑁆𑀲 𑀘 𑀯𑁂𑀬𑁆𑀬𑀸𑀓𑀭𑀡𑁂𑀦 𑀘𑀺𑀢𑁆𑀢𑀁 𑀆𑀭𑀸𑀥𑁂𑀢𑀺; 𑀦𑁄 𑀘 𑀔𑁄 𑀲𑁄𑀢𑀩𑁆𑀩𑀁 𑀫𑀜𑁆𑀜𑀦𑁆𑀢𑀺…𑀧𑁂…  𑀲𑁄𑀢𑀩𑁆𑀩𑀜𑁆𑀘𑀲𑁆𑀲 𑀫𑀜𑁆𑀜𑀦𑁆𑀢𑀺; 𑀦𑁄 𑀘 𑀔𑁄 𑀲𑀼𑀢𑁆𑀯𑀸 𑀧𑀲𑀻𑀤𑀦𑁆𑀢𑀺…𑀧𑁂…  𑀲𑀼𑀢𑁆𑀯𑀸 𑀘𑀲𑁆𑀲 𑀧𑀲𑀻𑀤𑀦𑁆𑀢𑀺; 𑀦𑁄 𑀘 𑀔𑁄 𑀧𑀲𑀦𑁆𑀦𑀸𑀓𑀸𑀭𑀁 𑀓𑀭𑁄𑀦𑁆𑀢𑀺…𑀧𑁂…  𑀧𑀲𑀦𑁆𑀦𑀸𑀓𑀸𑀭𑀜𑁆𑀘 𑀓𑀭𑁄𑀦𑁆𑀢𑀺; 𑀦𑁄 𑀘 𑀔𑁄 𑀢𑀣𑀢𑁆𑀢𑀸𑀬 𑀧𑀝𑀺𑀧𑀚𑁆𑀚𑀦𑁆𑀢𑀺…𑀧𑁂…  𑀢𑀣𑀢𑁆𑀢𑀸𑀬 𑀘 𑀧𑀝𑀺𑀧𑀚𑁆𑀚𑀦𑁆𑀢𑀺; 𑀦𑁄 𑀘 𑀔𑁄 𑀧𑀝𑀺𑀧𑀦𑁆𑀦𑀸 𑀆𑀭𑀸𑀥𑁂𑀦𑁆𑀢𑀻’𑀢𑀺𑁇 𑀢𑁂—  ‘𑀫𑀸 𑀳𑁂𑀯𑀦𑁆’𑀢𑀺𑀲𑁆𑀲𑀼 𑀯𑀘𑀦𑀻𑀬𑀸𑁇 ‘𑀲𑀻𑀳𑀦𑀸𑀤𑀜𑁆𑀘 𑀲𑀫𑀡𑁄 𑀕𑁄𑀢𑀫𑁄 𑀦𑀤𑀢𑀺, 𑀧𑀭𑀺𑀲𑀸𑀲𑀼 𑀘 𑀦𑀤𑀢𑀺, 𑀯𑀺𑀲𑀸𑀭𑀤𑁄 𑀘 𑀦𑀤𑀢𑀺, 𑀧𑀜𑁆𑀳𑀜𑁆𑀘 𑀦𑀁 𑀧𑀼𑀘𑁆𑀙𑀦𑁆𑀢𑀺, 𑀧𑀜𑁆𑀳𑀜𑁆𑀘 𑀦𑁂𑀲𑀁 𑀧𑀼𑀝𑁆𑀞𑁄 𑀩𑁆𑀬𑀸𑀓𑀭𑁄𑀢𑀺, 𑀧𑀜𑁆𑀳𑀲𑁆𑀲 𑀘 𑀯𑁂𑀬𑁆𑀬𑀸𑀓𑀭𑀡𑁂𑀦 𑀘𑀺𑀢𑁆𑀢𑀁 𑀆𑀭𑀸𑀥𑁂𑀢𑀺, 𑀲𑁄𑀢𑀩𑁆𑀩𑀜𑁆𑀘𑀲𑁆𑀲 𑀫𑀜𑁆𑀜𑀦𑁆𑀢𑀺, 𑀲𑀼𑀢𑁆𑀯𑀸 𑀘𑀲𑁆𑀲 𑀧𑀲𑀻𑀤𑀦𑁆𑀢𑀺, 𑀧𑀲𑀦𑁆𑀦𑀸𑀓𑀸𑀭𑀜𑁆𑀘 𑀓𑀭𑁄𑀦𑁆𑀢𑀺, 𑀢𑀣𑀢𑁆𑀢𑀸𑀬 𑀘 𑀧𑀝𑀺𑀧𑀚𑁆𑀚𑀦𑁆𑀢𑀺, 𑀧𑀝𑀺𑀧𑀦𑁆𑀦𑀸 𑀘 𑀆𑀭𑀸𑀥𑁂𑀦𑁆𑀢𑀻’𑀢𑀺 𑀏𑀯𑀫𑀲𑁆𑀲𑀼, 𑀓𑀲𑁆𑀲𑀧, 𑀯𑀘𑀦𑀻𑀬𑀸𑁇

[Go to previous page (8.5 Sīlasamādhipaññāsampadā)](/tipitaka/6D/8/8.5.md) / [Go to parent page (8 Mahāsīhanādasutta)](/tipitaka/6D/8.md) / [Go to next page (8.7 Titthiyaparivāsakathā)](/tipitaka/6D/8/8.7.md)


