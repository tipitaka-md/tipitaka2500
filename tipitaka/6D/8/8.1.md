
[Home](/) / [6D Sīlakkhandhavaggapāḷi](...md) / [8 Mahāsīhanādasutta](../6D/8.md)

# 𑁮𑁇𑁧 𑀲𑀫𑀦𑀼𑀬𑀼𑀜𑁆𑀚𑀸𑀧𑀦𑀓𑀣𑀸

* 𑀫𑀳𑀸𑀲𑀻𑀳𑀦𑀸𑀤𑀲𑀼𑀢𑁆𑀢

* 𑀲𑀫𑀦𑀼𑀬𑀼𑀜𑁆𑀚𑀸𑀧𑀦𑀓𑀣𑀸

(385.)

635\. 𑀢𑁆𑀬𑀸𑀳𑀁 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀏𑀯𑀁 𑀯𑀤𑀸𑀫𑀺—  ‘𑀬𑁂𑀲𑀼 𑀦𑁄, 𑀆𑀯𑀼𑀲𑁄, 𑀞𑀸𑀦𑁂𑀲𑀼 𑀦 𑀲𑀫𑁂𑀢𑀺, 𑀢𑀺𑀝𑁆𑀞𑀦𑁆𑀢𑀼 𑀢𑀸𑀦𑀺 𑀞𑀸𑀦𑀸𑀦𑀺𑁇 𑀬𑁂𑀲𑀼 𑀞𑀸𑀦𑁂𑀲𑀼 𑀲𑀫𑁂𑀢𑀺, 𑀢𑀢𑁆𑀣 𑀯𑀺𑀜𑁆𑀜𑀽 𑀲𑀫𑀦𑀼𑀬𑀼𑀜𑁆𑀚𑀦𑁆𑀢𑀁 𑀲𑀫𑀦𑀼𑀕𑀸𑀳𑀦𑁆𑀢𑀁 𑀲𑀫𑀦𑀼𑀪𑀸𑀲𑀦𑁆𑀢𑀁 𑀲𑀢𑁆𑀣𑀸𑀭𑀸 𑀯𑀸 𑀲𑀢𑁆𑀣𑀸𑀭𑀁 𑀲𑀁𑀖𑁂𑀦 𑀯𑀸 𑀲𑀁𑀖𑀁—  “𑀬𑁂 𑀇𑀫𑁂𑀲𑀁 𑀪𑀯𑀢𑀁 𑀥𑀫𑁆𑀫𑀸 𑀅𑀓𑀼𑀲𑀮𑀸 𑀅𑀓𑀼𑀲𑀮𑀲𑀗𑁆𑀔𑀸𑀢𑀸, 𑀲𑀸𑀯𑀚𑁆𑀚𑀸 𑀲𑀸𑀯𑀚𑁆𑀚𑀲𑀗𑁆𑀔𑀸𑀢𑀸, 𑀅𑀲𑁂𑀯𑀺𑀢𑀩𑁆𑀩𑀸 𑀅𑀲𑁂𑀯𑀺𑀢𑀩𑁆𑀩𑀲𑀗𑁆𑀔𑀸𑀢𑀸, 𑀦 𑀅𑀮𑀫𑀭𑀺𑀬𑀸 𑀦 𑀅𑀮𑀫𑀭𑀺𑀬𑀲𑀗𑁆𑀔𑀸𑀢𑀸, 𑀓𑀡𑁆𑀳𑀸 𑀓𑀡𑁆𑀳𑀲𑀗𑁆𑀔𑀸𑀢𑀸𑁇 𑀓𑁄 𑀇𑀫𑁂 𑀥𑀫𑁆𑀫𑁂 𑀅𑀦𑀯𑀲𑁂𑀲𑀁 𑀧𑀳𑀸𑀬 𑀯𑀢𑁆𑀢𑀢𑀺, 𑀲𑀫𑀡𑁄 𑀯𑀸 𑀕𑁄𑀢𑀫𑁄, 𑀧𑀭𑁂 𑀯𑀸 𑀧𑀦 𑀪𑁄𑀦𑁆𑀢𑁄 𑀕𑀡𑀸𑀘𑀭𑀺𑀬𑀸”𑀢𑀺?

(386.)

636\. 𑀞𑀸𑀦𑀁 𑀔𑁄 𑀧𑀦𑁂𑀢𑀁, 𑀓𑀲𑁆𑀲𑀧, 𑀯𑀺𑀚𑁆𑀚𑀢𑀺, 𑀬𑀁 𑀯𑀺𑀜𑁆𑀜𑀽 𑀲𑀫𑀦𑀼𑀬𑀼𑀜𑁆𑀚𑀦𑁆𑀢𑀸 𑀲𑀫𑀦𑀼𑀕𑀸𑀳𑀦𑁆𑀢𑀸 𑀲𑀫𑀦𑀼𑀪𑀸𑀲𑀦𑁆𑀢𑀸 𑀏𑀯𑀁 𑀯𑀤𑁂𑀬𑁆𑀬𑀼𑀁—  ‘𑀬𑁂 𑀇𑀫𑁂𑀲𑀁 𑀪𑀯𑀢𑀁 𑀥𑀫𑁆𑀫𑀸 𑀅𑀓𑀼𑀲𑀮𑀸 𑀅𑀓𑀼𑀲𑀮𑀲𑀗𑁆𑀔𑀸𑀢𑀸, 𑀲𑀸𑀯𑀚𑁆𑀚𑀸 𑀲𑀸𑀯𑀚𑁆𑀚𑀲𑀗𑁆𑀔𑀸𑀢𑀸, 𑀅𑀲𑁂𑀯𑀺𑀢𑀩𑁆𑀩𑀸 𑀅𑀲𑁂𑀯𑀺𑀢𑀩𑁆𑀩𑀲𑀗𑁆𑀔𑀸𑀢𑀸, 𑀦 𑀅𑀮𑀫𑀭𑀺𑀬𑀸 𑀦 𑀅𑀮𑀫𑀭𑀺𑀬𑀲𑀗𑁆𑀔𑀸𑀢𑀸, 𑀓𑀡𑁆𑀳𑀸 𑀓𑀡𑁆𑀳𑀲𑀗𑁆𑀔𑀸𑀢𑀸𑁇 𑀲𑀫𑀡𑁄 𑀕𑁄𑀢𑀫𑁄 𑀇𑀫𑁂 𑀥𑀫𑁆𑀫𑁂 𑀅𑀦𑀯𑀲𑁂𑀲𑀁 𑀧𑀳𑀸𑀬 𑀯𑀢𑁆𑀢𑀢𑀺, 𑀬𑀁 𑀯𑀸 𑀧𑀦 𑀪𑁄𑀦𑁆𑀢𑁄 𑀧𑀭𑁂 𑀕𑀡𑀸𑀘𑀭𑀺𑀬𑀸’𑀢𑀺𑁇 𑀇𑀢𑀺𑀳, 𑀓𑀲𑁆𑀲𑀧, 𑀯𑀺𑀜𑁆𑀜𑀽 𑀲𑀫𑀦𑀼𑀬𑀼𑀜𑁆𑀚𑀦𑁆𑀢𑀸 𑀲𑀫𑀦𑀼𑀕𑀸𑀳𑀦𑁆𑀢𑀸 𑀲𑀫𑀦𑀼𑀪𑀸𑀲𑀦𑁆𑀢𑀸 𑀅𑀫𑁆𑀳𑁂𑀯 𑀢𑀢𑁆𑀣 𑀬𑁂𑀪𑀼𑀬𑁆𑀬𑁂𑀦 𑀧𑀲𑀁𑀲𑁂𑀬𑁆𑀬𑀼𑀁𑁇

(387.)

637\. 𑀅𑀧𑀭𑀫𑁆𑀧𑀺 𑀦𑁄, 𑀓𑀲𑁆𑀲𑀧, 𑀯𑀺𑀜𑁆𑀜𑀽 𑀲𑀫𑀦𑀼𑀬𑀼𑀜𑁆𑀚𑀦𑁆𑀢𑀁 𑀲𑀫𑀦𑀼𑀕𑀸𑀳𑀦𑁆𑀢𑀁 𑀲𑀫𑀦𑀼𑀪𑀸𑀲𑀦𑁆𑀢𑀁 𑀲𑀢𑁆𑀣𑀸𑀭𑀸 𑀯𑀸 𑀲𑀢𑁆𑀣𑀸𑀭𑀁 𑀲𑀁𑀖𑁂𑀦 𑀯𑀸 𑀲𑀁𑀖𑀁—  ‘𑀬𑁂 𑀇𑀫𑁂𑀲𑀁 𑀪𑀯𑀢𑀁 𑀥𑀫𑁆𑀫𑀸 𑀓𑀼𑀲𑀮𑀸 𑀓𑀼𑀲𑀮𑀲𑀗𑁆𑀔𑀸𑀢𑀸, 𑀅𑀦𑀯𑀚𑁆𑀚𑀸 𑀅𑀦𑀯𑀚𑁆𑀚𑀲𑀗𑁆𑀔𑀸𑀢𑀸, 𑀲𑁂𑀯𑀺𑀢𑀩𑁆𑀩𑀸 𑀲𑁂𑀯𑀺𑀢𑀩𑁆𑀩𑀲𑀗𑁆𑀔𑀸𑀢𑀸, 𑀅𑀮𑀫𑀭𑀺𑀬𑀸 𑀅𑀮𑀫𑀭𑀺𑀬𑀲𑀗𑁆𑀔𑀸𑀢𑀸, 𑀲𑀼𑀓𑁆𑀓𑀸 𑀲𑀼𑀓𑁆𑀓𑀲𑀗𑁆𑀔𑀸𑀢𑀸𑁇 𑀓𑁄 𑀇𑀫𑁂 𑀥𑀫𑁆𑀫𑁂 𑀅𑀦𑀯𑀲𑁂𑀲𑀁 𑀲𑀫𑀸𑀤𑀸𑀬 𑀯𑀢𑁆𑀢𑀢𑀺, 𑀲𑀫𑀡𑁄 𑀯𑀸 𑀕𑁄𑀢𑀫𑁄, 𑀧𑀭𑁂 𑀯𑀸 𑀧𑀦 𑀪𑁄𑀦𑁆𑀢𑁄 𑀕𑀡𑀸𑀘𑀭𑀺𑀬𑀸’𑀢𑀺?

(388.)

638\. 𑀞𑀸𑀦𑀁 𑀔𑁄 𑀧𑀦𑁂𑀢𑀁, 𑀓𑀲𑁆𑀲𑀧, 𑀯𑀺𑀚𑁆𑀚𑀢𑀺, 𑀬𑀁 𑀯𑀺𑀜𑁆𑀜𑀽 𑀲𑀫𑀦𑀼𑀬𑀼𑀜𑁆𑀚𑀦𑁆𑀢𑀸 𑀲𑀫𑀦𑀼𑀕𑀸𑀳𑀦𑁆𑀢𑀸 𑀲𑀫𑀦𑀼𑀪𑀸𑀲𑀦𑁆𑀢𑀸 𑀏𑀯𑀁 𑀯𑀤𑁂𑀬𑁆𑀬𑀼𑀁—  ‘𑀬𑁂 𑀇𑀫𑁂𑀲𑀁 𑀪𑀯𑀢𑀁 𑀥𑀫𑁆𑀫𑀸 𑀓𑀼𑀲𑀮𑀸 𑀓𑀼𑀲𑀮𑀲𑀗𑁆𑀔𑀸𑀢𑀸, 𑀅𑀦𑀯𑀚𑁆𑀚𑀸 𑀅𑀦𑀯𑀚𑁆𑀚𑀲𑀗𑁆𑀔𑀸𑀢𑀸, 𑀲𑁂𑀯𑀺𑀢𑀩𑁆𑀩𑀸 𑀲𑁂𑀯𑀺𑀢𑀩𑁆𑀩𑀲𑀗𑁆𑀔𑀸𑀢𑀸, 𑀅𑀮𑀫𑀭𑀺𑀬𑀸 𑀅𑀮𑀫𑀭𑀺𑀬𑀲𑀗𑁆𑀔𑀸𑀢𑀸, 𑀲𑀼𑀓𑁆𑀓𑀸 𑀲𑀼𑀓𑁆𑀓𑀲𑀗𑁆𑀔𑀸𑀢𑀸𑁇 𑀲𑀫𑀡𑁄 𑀕𑁄𑀢𑀫𑁄 𑀇𑀫𑁂 𑀥𑀫𑁆𑀫𑁂 𑀅𑀦𑀯𑀲𑁂𑀲𑀁 𑀲𑀫𑀸𑀤𑀸𑀬 𑀯𑀢𑁆𑀢𑀢𑀺, 𑀬𑀁 𑀯𑀸 𑀧𑀦 𑀪𑁄𑀦𑁆𑀢𑁄 𑀧𑀭𑁂 𑀕𑀡𑀸𑀘𑀭𑀺𑀬𑀸’𑀢𑀺𑁇 𑀇𑀢𑀺𑀳, 𑀓𑀲𑁆𑀲𑀧, 𑀯𑀺𑀜𑁆𑀜𑀽 𑀲𑀫𑀦𑀼𑀬𑀼𑀜𑁆𑀚𑀦𑁆𑀢𑀸 𑀲𑀫𑀦𑀼𑀕𑀸𑀳𑀦𑁆𑀢𑀸 𑀲𑀫𑀦𑀼𑀪𑀸𑀲𑀦𑁆𑀢𑀸 𑀅𑀫𑁆𑀳𑁂𑀯 𑀢𑀢𑁆𑀣 𑀬𑁂𑀪𑀼𑀬𑁆𑀬𑁂𑀦 𑀧𑀲𑀁𑀲𑁂𑀬𑁆𑀬𑀼𑀁𑁇

(389.)

639\. 𑀅𑀧𑀭𑀫𑁆𑀧𑀺 𑀦𑁄, 𑀓𑀲𑁆𑀲𑀧, 𑀯𑀺𑀜𑁆𑀜𑀽 𑀲𑀫𑀦𑀼𑀬𑀼𑀜𑁆𑀚𑀦𑁆𑀢𑀁 𑀲𑀫𑀦𑀼𑀕𑀸𑀳𑀦𑁆𑀢𑀁 𑀲𑀫𑀦𑀼𑀪𑀸𑀲𑀦𑁆𑀢𑀁 𑀲𑀢𑁆𑀣𑀸𑀭𑀸 𑀯𑀸 𑀲𑀢𑁆𑀣𑀸𑀭𑀁 𑀲𑀁𑀖𑁂𑀦 𑀯𑀸 𑀲𑀁𑀖𑀁—  ‘𑀬𑁂 𑀇𑀫𑁂𑀲𑀁 𑀪𑀯𑀢𑀁 𑀥𑀫𑁆𑀫𑀸 𑀅𑀓𑀼𑀲𑀮𑀸 𑀅𑀓𑀼𑀲𑀮𑀲𑀗𑁆𑀔𑀸𑀢𑀸, 𑀲𑀸𑀯𑀚𑁆𑀚𑀸 𑀲𑀸𑀯𑀚𑁆𑀚𑀲𑀗𑁆𑀔𑀸𑀢𑀸, 𑀅𑀲𑁂𑀯𑀺𑀢𑀩𑁆𑀩𑀸 𑀅𑀲𑁂𑀯𑀺𑀢𑀩𑁆𑀩𑀲𑀗𑁆𑀔𑀸𑀢𑀸, 𑀦 𑀅𑀮𑀫𑀭𑀺𑀬𑀸 𑀦 𑀅𑀮𑀫𑀭𑀺𑀬𑀲𑀗𑁆𑀔𑀸𑀢𑀸, 𑀓𑀡𑁆𑀳𑀸 𑀓𑀡𑁆𑀳𑀲𑀗𑁆𑀔𑀸𑀢𑀸𑁇 𑀓𑁄 𑀇𑀫𑁂 𑀥𑀫𑁆𑀫𑁂 𑀅𑀦𑀯𑀲𑁂𑀲𑀁 𑀧𑀳𑀸𑀬 𑀯𑀢𑁆𑀢𑀢𑀺, 𑀕𑁄𑀢𑀫𑀲𑀸𑀯𑀓𑀲𑀁𑀖𑁄 𑀯𑀸, 𑀧𑀭𑁂 𑀯𑀸 𑀧𑀦 𑀪𑁄𑀦𑁆𑀢𑁄 𑀕𑀡𑀸𑀘𑀭𑀺𑀬𑀲𑀸𑀯𑀓𑀲𑀁𑀖𑀸’𑀢𑀺?

(390.)

640\. 𑀞𑀸𑀦𑀁 𑀔𑁄 𑀧𑀦𑁂𑀢𑀁, 𑀓𑀲𑁆𑀲𑀧, 𑀯𑀺𑀚𑁆𑀚𑀢𑀺, 𑀬𑀁 𑀯𑀺𑀜𑁆𑀜𑀽 𑀲𑀫𑀦𑀼𑀬𑀼𑀜𑁆𑀚𑀦𑁆𑀢𑀸 𑀲𑀫𑀦𑀼𑀕𑀸𑀳𑀦𑁆𑀢𑀸 𑀲𑀫𑀦𑀼𑀪𑀸𑀲𑀦𑁆𑀢𑀸 𑀏𑀯𑀁 𑀯𑀤𑁂𑀬𑁆𑀬𑀼𑀁—  ‘𑀬𑁂 𑀇𑀫𑁂𑀲𑀁 𑀪𑀯𑀢𑀁 𑀥𑀫𑁆𑀫𑀸 𑀅𑀓𑀼𑀲𑀮𑀸 𑀅𑀓𑀼𑀲𑀮𑀲𑀗𑁆𑀔𑀸𑀢𑀸, 𑀲𑀸𑀯𑀚𑁆𑀚𑀸 𑀲𑀸𑀯𑀚𑁆𑀚𑀲𑀗𑁆𑀔𑀸𑀢𑀸, 𑀅𑀲𑁂𑀯𑀺𑀢𑀩𑁆𑀩𑀸 𑀅𑀲𑁂𑀯𑀺𑀢𑀩𑁆𑀩𑀲𑀗𑁆𑀔𑀸𑀢𑀸, 𑀦 𑀅𑀮𑀫𑀭𑀺𑀬𑀸 𑀦 𑀅𑀮𑀫𑀭𑀺𑀬𑀲𑀗𑁆𑀔𑀸𑀢𑀸, 𑀓𑀡𑁆𑀳𑀸 𑀓𑀡𑁆𑀳𑀲𑀗𑁆𑀔𑀸𑀢𑀸𑁇 𑀕𑁄𑀢𑀫𑀲𑀸𑀯𑀓𑀲𑀁𑀖𑁄 𑀇𑀫𑁂 𑀥𑀫𑁆𑀫𑁂 𑀅𑀦𑀯𑀲𑁂𑀲𑀁 𑀧𑀳𑀸𑀬 𑀯𑀢𑁆𑀢𑀢𑀺, 𑀬𑀁 𑀯𑀸 𑀧𑀦 𑀪𑁄𑀦𑁆𑀢𑁄 𑀧𑀭𑁂 𑀕𑀡𑀸𑀘𑀭𑀺𑀬𑀲𑀸𑀯𑀓𑀲𑀁𑀖𑀸’𑀢𑀺𑁇 𑀇𑀢𑀺𑀳, 𑀓𑀲𑁆𑀲𑀧, 𑀯𑀺𑀜𑁆𑀜𑀽 𑀲𑀫𑀦𑀼𑀬𑀼𑀜𑁆𑀚𑀦𑁆𑀢𑀸 𑀲𑀫𑀦𑀼𑀕𑀸𑀳𑀦𑁆𑀢𑀸 𑀲𑀫𑀦𑀼𑀪𑀸𑀲𑀦𑁆𑀢𑀸 𑀅𑀫𑁆𑀳𑁂𑀯 𑀢𑀢𑁆𑀣 𑀬𑁂𑀪𑀼𑀬𑁆𑀬𑁂𑀦 𑀧𑀲𑀁𑀲𑁂𑀬𑁆𑀬𑀼𑀁𑁇

(391.)

641\. 𑀅𑀧𑀭𑀫𑁆𑀧𑀺 𑀦𑁄, 𑀓𑀲𑁆𑀲𑀧, 𑀯𑀺𑀜𑁆𑀜𑀽 𑀲𑀫𑀦𑀼𑀬𑀼𑀜𑁆𑀚𑀦𑁆𑀢𑀁 𑀲𑀫𑀦𑀼𑀕𑀸𑀳𑀦𑁆𑀢𑀁 𑀲𑀫𑀦𑀼𑀪𑀸𑀲𑀦𑁆𑀢𑀁 𑀲𑀢𑁆𑀣𑀸𑀭𑀸 𑀯𑀸 𑀲𑀢𑁆𑀣𑀸𑀭𑀁 𑀲𑀁𑀖𑁂𑀦 𑀯𑀸 𑀲𑀁𑀖𑀁𑁇 ‘𑀬𑁂 𑀇𑀫𑁂𑀲𑀁 𑀪𑀯𑀢𑀁 𑀥𑀫𑁆𑀫𑀸 𑀓𑀼𑀲𑀮𑀸 𑀓𑀼𑀲𑀮𑀲𑀗𑁆𑀔𑀸𑀢𑀸, 𑀅𑀦𑀯𑀚𑁆𑀚𑀸 𑀅𑀦𑀯𑀚𑁆𑀚𑀲𑀗𑁆𑀔𑀸𑀢𑀸, 𑀲𑁂𑀯𑀺𑀢𑀩𑁆𑀩𑀸 𑀲𑁂𑀯𑀺𑀢𑀩𑁆𑀩𑀲𑀗𑁆𑀔𑀸𑀢𑀸, 𑀅𑀮𑀫𑀭𑀺𑀬𑀸 𑀅𑀮𑀫𑀭𑀺𑀬𑀲𑀗𑁆𑀔𑀸𑀢𑀸, 𑀲𑀼𑀓𑁆𑀓𑀸 𑀲𑀼𑀓𑁆𑀓𑀲𑀗𑁆𑀔𑀸𑀢𑀸𑁇 𑀓𑁄 𑀇𑀫𑁂 𑀥𑀫𑁆𑀫𑁂 𑀅𑀦𑀯𑀲𑁂𑀲𑀁 𑀲𑀫𑀸𑀤𑀸𑀬 𑀯𑀢𑁆𑀢𑀢𑀺, 𑀕𑁄𑀢𑀫𑀲𑀸𑀯𑀓𑀲𑀁𑀖𑁄 𑀯𑀸, 𑀧𑀭𑁂 𑀯𑀸 𑀧𑀦 𑀪𑁄𑀦𑁆𑀢𑁄 𑀕𑀡𑀸𑀘𑀭𑀺𑀬𑀲𑀸𑀯𑀓𑀲𑀁𑀖𑀸’𑀢𑀺?

(392.)

642\. 𑀞𑀸𑀦𑀁 𑀔𑁄 𑀧𑀦𑁂𑀢𑀁, 𑀓𑀲𑁆𑀲𑀧, 𑀯𑀺𑀚𑁆𑀚𑀢𑀺, 𑀬𑀁 𑀯𑀺𑀜𑁆𑀜𑀽 𑀲𑀫𑀦𑀼𑀬𑀼𑀜𑁆𑀚𑀦𑁆𑀢𑀸 𑀲𑀫𑀦𑀼𑀕𑀸𑀳𑀦𑁆𑀢𑀸 𑀲𑀫𑀦𑀼𑀪𑀸𑀲𑀦𑁆𑀢𑀸 𑀏𑀯𑀁 𑀯𑀤𑁂𑀬𑁆𑀬𑀼𑀁—  ‘𑀬𑁂 𑀇𑀫𑁂𑀲𑀁 𑀪𑀯𑀢𑀁 𑀥𑀫𑁆𑀫𑀸 𑀓𑀼𑀲𑀮𑀸 𑀓𑀼𑀲𑀮𑀲𑀗𑁆𑀔𑀸𑀢𑀸, 𑀅𑀦𑀯𑀚𑁆𑀚𑀸 𑀅𑀦𑀯𑀚𑁆𑀚𑀲𑀗𑁆𑀔𑀸𑀢𑀸, 𑀲𑁂𑀯𑀺𑀢𑀩𑁆𑀩𑀸 𑀲𑁂𑀯𑀺𑀢𑀩𑁆𑀩𑀲𑀗𑁆𑀔𑀸𑀢𑀸, 𑀅𑀮𑀫𑀭𑀺𑀬𑀸 𑀅𑀮𑀫𑀭𑀺𑀬𑀲𑀗𑁆𑀔𑀸𑀢𑀸, 𑀲𑀼𑀓𑁆𑀓𑀸 𑀲𑀼𑀓𑁆𑀓𑀲𑀗𑁆𑀔𑀸𑀢𑀸𑁇 𑀕𑁄𑀢𑀫𑀲𑀸𑀯𑀓𑀲𑀁𑀖𑁄 𑀇𑀫𑁂 𑀥𑀫𑁆𑀫𑁂 𑀅𑀦𑀯𑀲𑁂𑀲𑀁 𑀲𑀫𑀸𑀤𑀸𑀬 𑀯𑀢𑁆𑀢𑀢𑀺, 𑀬𑀁 𑀯𑀸 𑀧𑀦 𑀪𑁄𑀦𑁆𑀢𑁄 𑀧𑀭𑁂 𑀕𑀡𑀸𑀘𑀭𑀺𑀬𑀲𑀸𑀯𑀓𑀲𑀁𑀖𑀸’𑀢𑀺𑁇 𑀇𑀢𑀺𑀳, 𑀓𑀲𑁆𑀲𑀧, 𑀯𑀺𑀜𑁆𑀜𑀽 𑀲𑀫𑀦𑀼𑀬𑀼𑀜𑁆𑀚𑀦𑁆𑀢𑀸 𑀲𑀫𑀦𑀼𑀕𑀸𑀳𑀦𑁆𑀢𑀸 𑀲𑀫𑀦𑀼𑀪𑀸𑀲𑀦𑁆𑀢𑀸 𑀅𑀫𑁆𑀳𑁂𑀯 𑀢𑀢𑁆𑀣 𑀬𑁂𑀪𑀼𑀬𑁆𑀬𑁂𑀦 𑀧𑀲𑀁𑀲𑁂𑀬𑁆𑀬𑀼𑀁𑁇

[Go to previous page (Acelakassapavatthu)](Acelakassapavatthu.md) / [Go to parent page (8 Mahāsīhanādasutta)](../6D/8.md) / [Go to next page (8.2 Ariyaaṭṭhaṅgikamagga)](8.2.md)


