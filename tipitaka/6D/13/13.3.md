
[Home](/) / [6D Sīlakkhandhavaggapāḷi](../../6D.md) / [13 Tevijjasutta](../13.md)

# 𑁧𑁩𑁇𑁩 𑀲𑀁𑀲𑀦𑁆𑀤𑀦𑀓𑀣𑀸

### 𑀢𑁂𑀯𑀺𑀚𑁆𑀚𑀲𑀼𑀢𑁆𑀢

### 𑀲𑀁𑀲𑀦𑁆𑀤𑀦𑀓𑀣𑀸

(550.)

939\. 𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀯𑀸𑀲𑁂𑀝𑁆𑀞, 𑀓𑀺𑀦𑁆𑀢𑀺 𑀢𑁂 𑀲𑀼𑀢𑀁 𑀩𑁆𑀭𑀸𑀳𑁆𑀫𑀡𑀸𑀦𑀁 𑀯𑀼𑀤𑁆𑀥𑀸𑀦𑀁 𑀫𑀳𑀮𑁆𑀮𑀓𑀸𑀦𑀁 𑀆𑀘𑀭𑀺𑀬𑀧𑀸𑀘𑀭𑀺𑀬𑀸𑀦𑀁 𑀪𑀸𑀲𑀫𑀸𑀦𑀸𑀦𑀁, 𑀲𑀧𑀭𑀺𑀕𑁆𑀕𑀳𑁄 𑀯𑀸 𑀩𑁆𑀭𑀳𑁆𑀫𑀸 𑀅𑀧𑀭𑀺𑀕𑁆𑀕𑀳𑁄 𑀯𑀸”𑀢𑀺? “𑀅𑀧𑀭𑀺𑀕𑁆𑀕𑀳𑁄, 𑀪𑁄 𑀕𑁄𑀢𑀫”𑁇 “𑀲𑀯𑁂𑀭𑀘𑀺𑀢𑁆𑀢𑁄 𑀯𑀸 𑀅𑀯𑁂𑀭𑀘𑀺𑀢𑁆𑀢𑁄 𑀯𑀸”𑀢𑀺? “𑀅𑀯𑁂𑀭𑀘𑀺𑀢𑁆𑀢𑁄, 𑀪𑁄 𑀕𑁄𑀢𑀫”𑁇 “𑀲𑀩𑁆𑀬𑀸𑀧𑀚𑁆𑀚𑀘𑀺𑀢𑁆𑀢𑁄 𑀯𑀸 𑀅𑀩𑁆𑀬𑀸𑀧𑀚𑁆𑀚𑀘𑀺𑀢𑁆𑀢𑁄 𑀯𑀸”𑀢𑀺? “𑀅𑀩𑁆𑀬𑀸𑀧𑀚𑁆𑀚𑀘𑀺𑀢𑁆𑀢𑁄, 𑀪𑁄 𑀕𑁄𑀢𑀫”𑁇 “𑀲𑀁𑀓𑀺𑀮𑀺𑀝𑁆𑀞𑀘𑀺𑀢𑁆𑀢𑁄 𑀯𑀸 𑀅𑀲𑀁𑀓𑀺𑀮𑀺𑀝𑁆𑀞𑀘𑀺𑀢𑁆𑀢𑁄 𑀯𑀸”𑀢𑀺? “𑀅𑀲𑀁𑀓𑀺𑀮𑀺𑀝𑁆𑀞𑀘𑀺𑀢𑁆𑀢𑁄, 𑀪𑁄 𑀕𑁄𑀢𑀫”𑁇 “𑀯𑀲𑀯𑀢𑁆𑀢𑀻 𑀯𑀸 𑀅𑀯𑀲𑀯𑀢𑁆𑀢𑀻 𑀯𑀸”𑀢𑀺? “𑀯𑀲𑀯𑀢𑁆𑀢𑀻, 𑀪𑁄 𑀕𑁄𑀢𑀫”𑁇

940\. “𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀯𑀸𑀲𑁂𑀝𑁆𑀞, 𑀲𑀧𑀭𑀺𑀕𑁆𑀕𑀳𑀸 𑀯𑀸 𑀢𑁂𑀯𑀺𑀚𑁆𑀚𑀸 𑀩𑁆𑀭𑀸𑀳𑁆𑀫𑀡𑀸 𑀅𑀧𑀭𑀺𑀕𑁆𑀕𑀳𑀸 𑀯𑀸”𑀢𑀺? “𑀲𑀧𑀭𑀺𑀕𑁆𑀕𑀳𑀸, 𑀪𑁄 𑀕𑁄𑀢𑀫”𑁇 “𑀲𑀯𑁂𑀭𑀘𑀺𑀢𑁆𑀢𑀸 𑀯𑀸 𑀅𑀯𑁂𑀭𑀘𑀺𑀢𑁆𑀢𑀸 𑀯𑀸”𑀢𑀺? “𑀲𑀯𑁂𑀭𑀘𑀺𑀢𑁆𑀢𑀸, 𑀪𑁄 𑀕𑁄𑀢𑀫”𑁇 “𑀲𑀩𑁆𑀬𑀸𑀧𑀚𑁆𑀚𑀘𑀺𑀢𑁆𑀢𑀸 𑀯𑀸 𑀅𑀩𑁆𑀬𑀸𑀧𑀚𑁆𑀚𑀘𑀺𑀢𑁆𑀢𑀸 𑀯𑀸”𑀢𑀺? “𑀲𑀩𑁆𑀬𑀸𑀧𑀚𑁆𑀚𑀘𑀺𑀢𑁆𑀢𑀸, 𑀪𑁄 𑀕𑁄𑀢𑀫”𑁇 “𑀲𑀁𑀓𑀺𑀮𑀺𑀝𑁆𑀞𑀘𑀺𑀢𑁆𑀢𑀸 𑀯𑀸 𑀅𑀲𑀁𑀓𑀺𑀮𑀺𑀝𑁆𑀞𑀘𑀺𑀢𑁆𑀢𑀸 𑀯𑀸”𑀢𑀺? “𑀲𑀁𑀓𑀺𑀮𑀺𑀝𑁆𑀞𑀘𑀺𑀢𑁆𑀢𑀸, 𑀪𑁄 𑀕𑁄𑀢𑀫”𑁇 “𑀯𑀲𑀯𑀢𑁆𑀢𑀻 𑀯𑀸 𑀅𑀯𑀲𑀯𑀢𑁆𑀢𑀻 𑀯𑀸”𑀢𑀺? “𑀅𑀯𑀲𑀯𑀢𑁆𑀢𑀻, 𑀪𑁄 𑀕𑁄𑀢𑀫”𑁇

(551.)

941\. “𑀇𑀢𑀺 𑀓𑀺𑀭, 𑀯𑀸𑀲𑁂𑀝𑁆𑀞, 𑀲𑀧𑀭𑀺𑀕𑁆𑀕𑀳𑀸 𑀢𑁂𑀯𑀺𑀚𑁆𑀚𑀸 𑀩𑁆𑀭𑀸𑀳𑁆𑀫𑀡𑀸 𑀅𑀧𑀭𑀺𑀕𑁆𑀕𑀳𑁄 𑀩𑁆𑀭𑀳𑁆𑀫𑀸𑁇 𑀅𑀧𑀺 𑀦𑀼 𑀔𑁄 𑀲𑀧𑀭𑀺𑀕𑁆𑀕𑀳𑀸𑀦𑀁 𑀢𑁂𑀯𑀺𑀚𑁆𑀚𑀸𑀦𑀁 𑀩𑁆𑀭𑀸𑀳𑁆𑀫𑀡𑀸𑀦𑀁 𑀅𑀧𑀭𑀺𑀕𑁆𑀕𑀳𑁂𑀦 𑀩𑁆𑀭𑀳𑁆𑀫𑀼𑀦𑀸 𑀲𑀤𑁆𑀥𑀺𑀁 𑀲𑀁𑀲𑀦𑁆𑀤𑀢𑀺 𑀲𑀫𑁂𑀢𑀻”𑀢𑀺? “𑀦𑁄 𑀳𑀺𑀤𑀁, 𑀪𑁄 𑀕𑁄𑀢𑀫”𑁇 “𑀲𑀸𑀥𑀼, 𑀯𑀸𑀲𑁂𑀝𑁆𑀞, 𑀢𑁂 𑀯𑀢, 𑀯𑀸𑀲𑁂𑀝𑁆𑀞, 𑀲𑀧𑀭𑀺𑀕𑁆𑀕𑀳𑀸 𑀢𑁂𑀯𑀺𑀚𑁆𑀚𑀸 𑀩𑁆𑀭𑀸𑀳𑁆𑀫𑀡𑀸 𑀓𑀸𑀬𑀲𑁆𑀲 𑀪𑁂𑀤𑀸 𑀧𑀭𑀁 𑀫𑀭𑀡𑀸 𑀅𑀧𑀭𑀺𑀕𑁆𑀕𑀳𑀲𑁆𑀲 𑀩𑁆𑀭𑀳𑁆𑀫𑀼𑀦𑁄 𑀲𑀳𑀩𑁆𑀬𑀽𑀧𑀕𑀸 𑀪𑀯𑀺𑀲𑁆𑀲𑀦𑁆𑀢𑀻𑀢𑀺, 𑀦𑁂𑀢𑀁 𑀞𑀸𑀦𑀁 𑀯𑀺𑀚𑁆𑀚𑀢𑀺𑁇

942\. 𑀇𑀢𑀺 𑀓𑀺𑀭, 𑀯𑀸𑀲𑁂𑀝𑁆𑀞, 𑀲𑀯𑁂𑀭𑀘𑀺𑀢𑁆𑀢𑀸 𑀢𑁂𑀯𑀺𑀚𑁆𑀚𑀸 𑀩𑁆𑀭𑀸𑀳𑁆𑀫𑀡𑀸, 𑀅𑀯𑁂𑀭𑀘𑀺𑀢𑁆𑀢𑁄 𑀩𑁆𑀭𑀳𑁆𑀫𑀸…𑀧𑁂…  𑀲𑀩𑁆𑀬𑀸𑀧𑀚𑁆𑀚𑀘𑀺𑀢𑁆𑀢𑀸 𑀢𑁂𑀯𑀺𑀚𑁆𑀚𑀸 𑀩𑁆𑀭𑀸𑀳𑁆𑀫𑀡𑀸 𑀅𑀩𑁆𑀬𑀸𑀧𑀚𑁆𑀚𑀘𑀺𑀢𑁆𑀢𑁄 𑀩𑁆𑀭𑀳𑁆𑀫𑀸…  𑀲𑀁𑀓𑀺𑀮𑀺𑀝𑁆𑀞𑀘𑀺𑀢𑁆𑀢𑀸 𑀢𑁂𑀯𑀺𑀚𑁆𑀚𑀸 𑀩𑁆𑀭𑀸𑀳𑁆𑀫𑀡𑀸 𑀅𑀲𑀁𑀓𑀺𑀮𑀺𑀝𑁆𑀞𑀘𑀺𑀢𑁆𑀢𑁄 𑀩𑁆𑀭𑀳𑁆𑀫𑀸…  𑀅𑀯𑀲𑀯𑀢𑁆𑀢𑀻 𑀢𑁂𑀯𑀺𑀚𑁆𑀚𑀸 𑀩𑁆𑀭𑀸𑀳𑁆𑀫𑀡𑀸 𑀯𑀲𑀯𑀢𑁆𑀢𑀻 𑀩𑁆𑀭𑀳𑁆𑀫𑀸, 𑀅𑀧𑀺 𑀦𑀼 𑀔𑁄 𑀅𑀯𑀲𑀯𑀢𑁆𑀢𑀻𑀦𑀁 𑀢𑁂𑀯𑀺𑀚𑁆𑀚𑀸𑀦𑀁 𑀩𑁆𑀭𑀸𑀳𑁆𑀫𑀡𑀸𑀦𑀁 𑀯𑀲𑀯𑀢𑁆𑀢𑀺𑀦𑀸 𑀩𑁆𑀭𑀳𑁆𑀫𑀼𑀦𑀸 𑀲𑀤𑁆𑀥𑀺𑀁 𑀲𑀁𑀲𑀦𑁆𑀤𑀢𑀺 𑀲𑀫𑁂𑀢𑀻”𑀢𑀺? “𑀦𑁄 𑀳𑀺𑀤𑀁, 𑀪𑁄 𑀕𑁄𑀢𑀫”𑁇 “𑀲𑀸𑀥𑀼, 𑀯𑀸𑀲𑁂𑀝𑁆𑀞, 𑀢𑁂 𑀯𑀢, 𑀯𑀸𑀲𑁂𑀝𑁆𑀞, 𑀅𑀯𑀲𑀯𑀢𑁆𑀢𑀻 𑀢𑁂𑀯𑀺𑀚𑁆𑀚𑀸 𑀩𑁆𑀭𑀸𑀳𑁆𑀫𑀡𑀸 𑀓𑀸𑀬𑀲𑁆𑀲 𑀪𑁂𑀤𑀸 𑀧𑀭𑀁 𑀫𑀭𑀡𑀸 𑀯𑀲𑀯𑀢𑁆𑀢𑀺𑀲𑁆𑀲 𑀩𑁆𑀭𑀳𑁆𑀫𑀼𑀦𑁄 𑀲𑀳𑀩𑁆𑀬𑀽𑀧𑀕𑀸 𑀪𑀯𑀺𑀲𑁆𑀲𑀦𑁆𑀢𑀻𑀢𑀺, 𑀦𑁂𑀢𑀁 𑀞𑀸𑀦𑀁 𑀯𑀺𑀚𑁆𑀚𑀢𑀺𑁇

(552.)

943\. 𑀇𑀥 𑀔𑁄 𑀧𑀦 𑀢𑁂, 𑀯𑀸𑀲𑁂𑀝𑁆𑀞, 𑀢𑁂𑀯𑀺𑀚𑁆𑀚𑀸 𑀩𑁆𑀭𑀸𑀳𑁆𑀫𑀡𑀸 𑀆𑀲𑀻𑀤𑀺𑀢𑁆𑀯𑀸 𑀲𑀁𑀲𑀻𑀤𑀦𑁆𑀢𑀺, 𑀲𑀁𑀲𑀻𑀤𑀺𑀢𑁆𑀯𑀸 𑀯𑀺𑀲𑀸𑀭𑀁 𑀧𑀸𑀧𑀼𑀡𑀦𑁆𑀢𑀺, 𑀲𑀼𑀓𑁆𑀔𑀢𑀭𑀁 𑀫𑀜𑁆𑀜𑁂 𑀢𑀭𑀦𑁆𑀢𑀺𑁇 𑀢𑀲𑁆𑀫𑀸 𑀇𑀤𑀁 𑀢𑁂𑀯𑀺𑀚𑁆𑀚𑀸𑀦𑀁 𑀩𑁆𑀭𑀸𑀳𑁆𑀫𑀡𑀸𑀦𑀁 𑀢𑁂𑀯𑀺𑀚𑁆𑀚𑀸𑀇𑀭𑀺𑀡𑀦𑁆𑀢𑀺𑀧𑀺 𑀯𑀼𑀘𑁆𑀘𑀢𑀺, 𑀢𑁂𑀯𑀺𑀚𑁆𑀚𑀸𑀯𑀺𑀯𑀦𑀦𑁆𑀢𑀺𑀧𑀺 𑀯𑀼𑀘𑁆𑀘𑀢𑀺, 𑀢𑁂𑀯𑀺𑀚𑁆𑀚𑀸𑀩𑁆𑀬𑀲𑀦𑀦𑁆𑀢𑀺𑀧𑀺 𑀯𑀼𑀘𑁆𑀘𑀢𑀻”𑀢𑀺𑁇

(553.)

944\. 𑀏𑀯𑀁 𑀯𑀼𑀢𑁆𑀢𑁂, 𑀯𑀸𑀲𑁂𑀝𑁆𑀞𑁄 𑀫𑀸𑀡𑀯𑁄 𑀪𑀕𑀯𑀦𑁆𑀢𑀁 𑀏𑀢𑀤𑀯𑁄𑀘—  “𑀲𑀼𑀢𑀁 𑀫𑁂𑀢𑀁, 𑀪𑁄 𑀕𑁄𑀢𑀫, 𑀲𑀫𑀡𑁄 𑀕𑁄𑀢𑀫𑁄 𑀩𑁆𑀭𑀳𑁆𑀫𑀸𑀦𑀁 𑀲𑀳𑀩𑁆𑀬𑀢𑀸𑀬 𑀫𑀕𑁆𑀕𑀁 𑀚𑀸𑀦𑀸𑀢𑀻”𑀢𑀺𑁇 “𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀯𑀸𑀲𑁂𑀝𑁆𑀞𑁇 𑀆𑀲𑀦𑁆𑀦𑁂 𑀇𑀢𑁄 𑀫𑀦𑀲𑀸𑀓𑀝𑀁, 𑀦 𑀇𑀢𑁄 𑀤𑀽𑀭𑁂 𑀫𑀦𑀲𑀸𑀓𑀝𑀦𑁆”𑀢𑀺? “𑀏𑀯𑀁, 𑀪𑁄 𑀕𑁄𑀢𑀫, 𑀆𑀲𑀦𑁆𑀦𑁂 𑀇𑀢𑁄 𑀫𑀦𑀲𑀸𑀓𑀝𑀁, 𑀦 𑀇𑀢𑁄 𑀤𑀽𑀭𑁂 𑀫𑀦𑀲𑀸𑀓𑀝𑀦𑁆”𑀢𑀺𑁇

(554.)

945\. “𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀯𑀸𑀲𑁂𑀝𑁆𑀞, 𑀇𑀥𑀲𑁆𑀲 𑀧𑀼𑀭𑀺𑀲𑁄 𑀫𑀦𑀲𑀸𑀓𑀝𑁂 𑀚𑀸𑀢𑀲𑀁𑀯𑀤𑁆𑀥𑁄𑁇 𑀢𑀫𑁂𑀦𑀁 𑀫𑀦𑀲𑀸𑀓𑀝𑀢𑁄 𑀢𑀸𑀯𑀤𑁂𑀯 𑀅𑀯𑀲𑀝𑀁 𑀫𑀦𑀲𑀸𑀓𑀝𑀲𑁆𑀲 𑀫𑀕𑁆𑀕𑀁 𑀧𑀼𑀘𑁆𑀙𑁂𑀬𑁆𑀬𑀼𑀁𑁇 𑀲𑀺𑀬𑀸 𑀦𑀼 𑀔𑁄, 𑀯𑀸𑀲𑁂𑀝𑁆𑀞, 𑀢𑀲𑁆𑀲 𑀧𑀼𑀭𑀺𑀲𑀲𑁆𑀲 𑀫𑀦𑀲𑀸𑀓𑀝𑁂 𑀚𑀸𑀢𑀲𑀁𑀯𑀤𑁆𑀥𑀲𑁆𑀲 𑀫𑀦𑀲𑀸𑀓𑀝𑀲𑁆𑀲 𑀫𑀕𑁆𑀕𑀁 𑀧𑀼𑀝𑁆𑀞𑀲𑁆𑀲 𑀤𑀦𑁆𑀥𑀸𑀬𑀺𑀢𑀢𑁆𑀢𑀁 𑀯𑀸 𑀯𑀺𑀢𑁆𑀣𑀸𑀬𑀺𑀢𑀢𑁆𑀢𑀁 𑀯𑀸”𑀢𑀺? “𑀦𑁄 𑀳𑀺𑀤𑀁, 𑀪𑁄 𑀕𑁄𑀢𑀫”𑁇 “𑀢𑀁 𑀓𑀺𑀲𑁆𑀲 𑀳𑁂𑀢𑀼”? “𑀅𑀫𑀼 𑀳𑀺, 𑀪𑁄 𑀕𑁄𑀢𑀫, 𑀧𑀼𑀭𑀺𑀲𑁄 𑀫𑀦𑀲𑀸𑀓𑀝𑁂 𑀚𑀸𑀢𑀲𑀁𑀯𑀤𑁆𑀥𑁄, 𑀢𑀲𑁆𑀲 𑀲𑀩𑁆𑀩𑀸𑀦𑁂𑀯 𑀫𑀦𑀲𑀸𑀓𑀝𑀲𑁆𑀲 𑀫𑀕𑁆𑀕𑀸𑀦𑀺 𑀲𑀼𑀯𑀺𑀤𑀺𑀢𑀸𑀦𑀻”𑀢𑀺𑁇

946\. “𑀲𑀺𑀬𑀸 𑀔𑁄, 𑀯𑀸𑀲𑁂𑀝𑁆𑀞, 𑀢𑀲𑁆𑀲 𑀧𑀼𑀭𑀺𑀲𑀲𑁆𑀲 𑀫𑀦𑀲𑀸𑀓𑀝𑁂 𑀚𑀸𑀢𑀲𑀁𑀯𑀤𑁆𑀥𑀲𑁆𑀲 𑀫𑀦𑀲𑀸𑀓𑀝𑀲𑁆𑀲 𑀫𑀕𑁆𑀕𑀁 𑀧𑀼𑀝𑁆𑀞𑀲𑁆𑀲 𑀤𑀦𑁆𑀥𑀸𑀬𑀺𑀢𑀢𑁆𑀢𑀁 𑀯𑀸 𑀯𑀺𑀢𑁆𑀣𑀸𑀬𑀺𑀢𑀢𑁆𑀢𑀁 𑀯𑀸, 𑀦 𑀢𑁆𑀯𑁂𑀯 𑀢𑀣𑀸𑀕𑀢𑀲𑁆𑀲 𑀩𑁆𑀭𑀳𑁆𑀫𑀮𑁄𑀓𑁂 𑀯𑀸 𑀩𑁆𑀭𑀳𑁆𑀫𑀮𑁄𑀓𑀕𑀸𑀫𑀺𑀦𑀺𑀬𑀸 𑀯𑀸 𑀧𑀝𑀺𑀧𑀤𑀸𑀬 𑀧𑀼𑀝𑁆𑀞𑀲𑁆𑀲 𑀤𑀦𑁆𑀥𑀸𑀬𑀺𑀢𑀢𑁆𑀢𑀁 𑀯𑀸 𑀯𑀺𑀢𑁆𑀣𑀸𑀬𑀺𑀢𑀢𑁆𑀢𑀁 𑀯𑀸𑁇 𑀩𑁆𑀭𑀳𑁆𑀫𑀸𑀦𑀜𑁆𑀘𑀸𑀳𑀁, 𑀯𑀸𑀲𑁂𑀝𑁆𑀞, 𑀧𑀚𑀸𑀦𑀸𑀫𑀺 𑀩𑁆𑀭𑀳𑁆𑀫𑀮𑁄𑀓𑀜𑁆𑀘 𑀩𑁆𑀭𑀳𑁆𑀫𑀮𑁄𑀓𑀕𑀸𑀫𑀺𑀦𑀺𑀜𑁆𑀘 𑀧𑀝𑀺𑀧𑀤𑀁, 𑀬𑀣𑀸 𑀧𑀝𑀺𑀧𑀦𑁆𑀦𑁄 𑀘 𑀩𑁆𑀭𑀳𑁆𑀫𑀮𑁄𑀓𑀁 𑀉𑀧𑀧𑀦𑁆𑀦𑁄, 𑀢𑀜𑁆𑀘 𑀧𑀚𑀸𑀦𑀸𑀫𑀻”𑀢𑀺𑁇

(555.)

947\. 𑀏𑀯𑀁 𑀯𑀼𑀢𑁆𑀢𑁂, 𑀯𑀸𑀲𑁂𑀝𑁆𑀞𑁄 𑀫𑀸𑀡𑀯𑁄 𑀪𑀕𑀯𑀦𑁆𑀢𑀁 𑀏𑀢𑀤𑀯𑁄𑀘—  “𑀲𑀼𑀢𑀁 𑀫𑁂𑀢𑀁, 𑀪𑁄 𑀕𑁄𑀢𑀫, 𑀲𑀫𑀡𑁄 𑀕𑁄𑀢𑀫𑁄 𑀩𑁆𑀭𑀳𑁆𑀫𑀸𑀦𑀁 𑀲𑀳𑀩𑁆𑀬𑀢𑀸𑀬 𑀫𑀕𑁆𑀕𑀁 𑀤𑁂𑀲𑁂𑀢𑀻”𑀢𑀺𑁇 “𑀲𑀸𑀥𑀼 𑀦𑁄 𑀪𑀯𑀁 𑀕𑁄𑀢𑀫𑁄 𑀩𑁆𑀭𑀳𑁆𑀫𑀸𑀦𑀁 𑀲𑀳𑀩𑁆𑀬𑀢𑀸𑀬 𑀫𑀕𑁆𑀕𑀁 𑀤𑁂𑀲𑁂𑀢𑀼 𑀉𑀮𑁆𑀮𑀼𑀫𑁆𑀧𑀢𑀼 𑀪𑀯𑀁 𑀕𑁄𑀢𑀫𑁄 𑀩𑁆𑀭𑀸𑀳𑁆𑀫𑀡𑀺𑀁 𑀧𑀚𑀦𑁆”𑀢𑀺𑁇 “𑀢𑁂𑀦 𑀳𑀺, 𑀯𑀸𑀲𑁂𑀝𑁆𑀞, 𑀲𑀼𑀡𑀸𑀳𑀺; 𑀲𑀸𑀥𑀼𑀓𑀁 𑀫𑀦𑀲𑀺 𑀓𑀭𑁄𑀳𑀺; 𑀪𑀸𑀲𑀺𑀲𑁆𑀲𑀸𑀫𑀻”𑀢𑀺𑁇 “𑀏𑀯𑀁, 𑀪𑁄”𑀢𑀺 𑀔𑁄 𑀯𑀸𑀲𑁂𑀝𑁆𑀞𑁄 𑀫𑀸𑀡𑀯𑁄 𑀪𑀕𑀯𑀢𑁄 𑀧𑀘𑁆𑀘𑀲𑁆𑀲𑁄𑀲𑀺𑁇

[Go to previous page (13.2.3 Aciravatīnadīupamā)](13.2/13.2.3.md) / [Go to parent page (13 Tevijjasutta)](../13.md) / [Go to next page (13.4 Brahmalokamaggadesanā)](13.4.md)


