
[Home](/) / [6D Sīlakkhandhavaggapāḷi](../../6D.md) / [13 Tevijjasutta](../13.md)

# 𑁧𑁩𑁇𑁧 𑀫𑀕𑁆𑀕𑀸𑀫𑀕𑁆𑀕𑀓𑀣𑀸

* 𑀢𑁂𑀯𑀺𑀚𑁆𑀚𑀲𑀼𑀢𑁆𑀢

* 𑀫𑀕𑁆𑀕𑀸𑀫𑀕𑁆𑀕𑀓𑀣𑀸

(522.)

894\. 𑀅𑀣 𑀔𑁄 𑀯𑀸𑀲𑁂𑀝𑁆𑀞𑀪𑀸𑀭𑀤𑁆𑀯𑀸𑀚𑀸 𑀫𑀸𑀡𑀯𑀸 𑀬𑁂𑀦 𑀪𑀕𑀯𑀸 𑀢𑁂𑀦𑀼𑀧𑀲𑀗𑁆𑀓𑀫𑀺𑀁𑀲𑀼; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀪𑀕𑀯𑀢𑀸 𑀲𑀤𑁆𑀥𑀺𑀁 𑀲𑀫𑁆𑀫𑁄𑀤𑀺𑀁𑀲𑀼𑁇 𑀲𑀫𑁆𑀫𑁄𑀤𑀦𑀻𑀬𑀁 𑀓𑀣𑀁 𑀲𑀸𑀭𑀡𑀻𑀬𑀁 𑀯𑀻𑀢𑀺𑀲𑀸𑀭𑁂𑀢𑁆𑀯𑀸 𑀏𑀓𑀫𑀦𑁆𑀢𑀁 𑀦𑀺𑀲𑀻𑀤𑀺𑀁𑀲𑀼𑁇 𑀏𑀓𑀫𑀦𑁆𑀢𑀁 𑀦𑀺𑀲𑀺𑀦𑁆𑀦𑁄 𑀔𑁄 𑀯𑀸𑀲𑁂𑀝𑁆𑀞𑁄 𑀫𑀸𑀡𑀯𑁄 𑀪𑀕𑀯𑀦𑁆𑀢𑀁 𑀏𑀢𑀤𑀯𑁄𑀘—  “𑀇𑀥, 𑀪𑁄 𑀕𑁄𑀢𑀫, 𑀅𑀫𑁆𑀳𑀸𑀓𑀁 𑀚𑀗𑁆𑀖𑀯𑀺𑀳𑀸𑀭𑀁 𑀅𑀦𑀼𑀘𑀗𑁆𑀓𑀫𑀦𑁆𑀢𑀸𑀦𑀁 𑀅𑀦𑀼𑀯𑀺𑀘𑀭𑀦𑁆𑀢𑀸𑀦𑀁 𑀫𑀕𑁆𑀕𑀸𑀫𑀕𑁆𑀕𑁂 𑀓𑀣𑀸 𑀉𑀤𑀧𑀸𑀤𑀺𑁇 𑀅𑀳𑀁 𑀏𑀯𑀁 𑀯𑀤𑀸𑀫𑀺—  ‘𑀅𑀬𑀫𑁂𑀯 𑀉𑀚𑀼𑀫𑀕𑁆𑀕𑁄, 𑀅𑀬𑀫𑀜𑁆𑀚𑀲𑀸𑀬𑀦𑁄 𑀦𑀺𑀬𑁆𑀬𑀸𑀦𑀺𑀓𑁄 𑀦𑀺𑀬𑁆𑀬𑀸𑀢𑀺 𑀢𑀓𑁆𑀓𑀭𑀲𑁆𑀲 𑀩𑁆𑀭𑀳𑁆𑀫𑀲𑀳𑀩𑁆𑀬𑀢𑀸𑀬, 𑀬𑁆𑀯𑀸𑀬𑀁 𑀅𑀓𑁆𑀔𑀸𑀢𑁄 𑀩𑁆𑀭𑀸𑀳𑁆𑀫𑀡𑁂𑀦 𑀧𑁄𑀓𑁆𑀔𑀭𑀲𑀸𑀢𑀺𑀦𑀸’𑀢𑀺𑁇 𑀪𑀸𑀭𑀤𑁆𑀯𑀸𑀚𑁄 𑀫𑀸𑀡𑀯𑁄 𑀏𑀯𑀫𑀸𑀳—  ‘𑀅𑀬𑀫𑁂𑀯 𑀉𑀚𑀼𑀫𑀕𑁆𑀕𑁄 𑀅𑀬𑀫𑀜𑁆𑀚𑀲𑀸𑀬𑀦𑁄 𑀦𑀺𑀬𑁆𑀬𑀸𑀦𑀺𑀓𑁄 𑀦𑀺𑀬𑁆𑀬𑀸𑀢𑀺 𑀢𑀓𑁆𑀓𑀭𑀲𑁆𑀲 𑀩𑁆𑀭𑀳𑁆𑀫𑀲𑀳𑀩𑁆𑀬𑀢𑀸𑀬, 𑀬𑁆𑀯𑀸𑀬𑀁 𑀅𑀓𑁆𑀔𑀸𑀢𑁄 𑀩𑁆𑀭𑀸𑀳𑁆𑀫𑀡𑁂𑀦 𑀢𑀸𑀭𑀼𑀓𑁆𑀔𑁂𑀦𑀸’𑀢𑀺𑁇 𑀏𑀢𑁆𑀣, 𑀪𑁄 𑀕𑁄𑀢𑀫, 𑀅𑀢𑁆𑀣𑁂𑀯 𑀯𑀺𑀕𑁆𑀕𑀳𑁄, 𑀅𑀢𑁆𑀣𑀺 𑀯𑀺𑀯𑀸𑀤𑁄, 𑀅𑀢𑁆𑀣𑀺 𑀦𑀸𑀦𑀸𑀯𑀸𑀤𑁄”𑀢𑀺𑁇

(523.)

895\. “𑀇𑀢𑀺 𑀓𑀺𑀭, 𑀯𑀸𑀲𑁂𑀝𑁆𑀞, 𑀢𑁆𑀯𑀁 𑀏𑀯𑀁 𑀯𑀤𑁂𑀲𑀺—  ‘𑀅𑀬𑀫𑁂𑀯 𑀉𑀚𑀼𑀫𑀕𑁆𑀕𑁄, 𑀅𑀬𑀫𑀜𑁆𑀚𑀲𑀸𑀬𑀦𑁄 𑀦𑀺𑀬𑁆𑀬𑀸𑀦𑀺𑀓𑁄 𑀦𑀺𑀬𑁆𑀬𑀸𑀢𑀺 𑀢𑀓𑁆𑀓𑀭𑀲𑁆𑀲 𑀩𑁆𑀭𑀳𑁆𑀫𑀲𑀳𑀩𑁆𑀬𑀢𑀸𑀬, 𑀬𑁆𑀯𑀸𑀬𑀁 𑀅𑀓𑁆𑀔𑀸𑀢𑁄 𑀩𑁆𑀭𑀸𑀳𑁆𑀫𑀡𑁂𑀦 𑀧𑁄𑀓𑁆𑀔𑀭𑀲𑀸𑀢𑀺𑀦𑀸’𑀢𑀺𑁇 𑀪𑀸𑀭𑀤𑁆𑀯𑀸𑀚𑁄 𑀫𑀸𑀡𑀯𑁄 𑀏𑀯𑀫𑀸𑀳—  ‘𑀅𑀬𑀫𑁂𑀯 𑀉𑀚𑀼𑀫𑀕𑁆𑀕𑁄 𑀅𑀬𑀫𑀜𑁆𑀚𑀲𑀸𑀬𑀦𑁄 𑀦𑀺𑀬𑁆𑀬𑀸𑀦𑀺𑀓𑁄 𑀦𑀺𑀬𑁆𑀬𑀸𑀢𑀺 𑀢𑀓𑁆𑀓𑀭𑀲𑁆𑀲 𑀩𑁆𑀭𑀳𑁆𑀫𑀲𑀳𑀩𑁆𑀬𑀢𑀸𑀬, 𑀬𑁆𑀯𑀸𑀬𑀁 𑀅𑀓𑁆𑀔𑀸𑀢𑁄 𑀩𑁆𑀭𑀸𑀳𑁆𑀫𑀡𑁂𑀦 𑀢𑀸𑀭𑀼𑀓𑁆𑀔𑁂𑀦𑀸’𑀢𑀺𑁇 𑀅𑀣 𑀓𑀺𑀲𑁆𑀫𑀺𑀁 𑀧𑀦 𑀯𑁄, 𑀯𑀸𑀲𑁂𑀝𑁆𑀞, 𑀯𑀺𑀕𑁆𑀕𑀳𑁄, 𑀓𑀺𑀲𑁆𑀫𑀺𑀁 𑀯𑀺𑀯𑀸𑀤𑁄, 𑀓𑀺𑀲𑁆𑀫𑀺𑀁 𑀦𑀸𑀦𑀸𑀯𑀸𑀤𑁄”𑀢𑀺?

(524.)

896\. “𑀫𑀕𑁆𑀕𑀸𑀫𑀕𑁆𑀕𑁂, 𑀪𑁄 𑀕𑁄𑀢𑀫𑁇 𑀓𑀺𑀜𑁆𑀘𑀸𑀧𑀺, 𑀪𑁄 𑀕𑁄𑀢𑀫, 𑀩𑁆𑀭𑀸𑀳𑁆𑀫𑀡𑀸 𑀦𑀸𑀦𑀸𑀫𑀕𑁆𑀕𑁂 𑀧𑀜𑁆𑀜𑀸𑀧𑁂𑀦𑁆𑀢𑀺, 𑀅𑀤𑁆𑀥𑀭𑀺𑀬𑀸 𑀩𑁆𑀭𑀸𑀳𑁆𑀫𑀡𑀸 𑀢𑀺𑀢𑁆𑀢𑀺𑀭𑀺𑀬𑀸 𑀩𑁆𑀭𑀸𑀳𑁆𑀫𑀡𑀸 𑀙𑀦𑁆𑀤𑁄𑀓𑀸 𑀩𑁆𑀭𑀸𑀳𑁆𑀫𑀡𑀸 𑀩𑀯𑁆𑀳𑀸𑀭𑀺𑀚𑁆𑀛𑀸 𑀩𑁆𑀭𑀸𑀳𑁆𑀫𑀡𑀸, 𑀅𑀣 𑀔𑁄 𑀲𑀩𑁆𑀩𑀸𑀦𑀺 𑀢𑀸𑀦𑀺 𑀦𑀺𑀬𑁆𑀬𑀸𑀦𑀺𑀓𑀸 𑀦𑀺𑀬𑁆𑀬𑀦𑁆𑀢𑀺 𑀢𑀓𑁆𑀓𑀭𑀲𑁆𑀲 𑀩𑁆𑀭𑀳𑁆𑀫𑀲𑀳𑀩𑁆𑀬𑀢𑀸𑀬𑁇

897\. 𑀲𑁂𑀬𑁆𑀬𑀣𑀸𑀧𑀺, 𑀪𑁄 𑀕𑁄𑀢𑀫, 𑀕𑀸𑀫𑀲𑁆𑀲 𑀯𑀸 𑀦𑀺𑀕𑀫𑀲𑁆𑀲 𑀯𑀸 𑀅𑀯𑀺𑀤𑀽𑀭𑁂 𑀩𑀳𑀽𑀦𑀺 𑀘𑁂𑀧𑀺 𑀦𑀸𑀦𑀸𑀫𑀕𑁆𑀕𑀸𑀦𑀺 𑀪𑀯𑀦𑁆𑀢𑀺, 𑀅𑀣 𑀔𑁄 𑀲𑀩𑁆𑀩𑀸𑀦𑀺 𑀢𑀸𑀦𑀺 𑀕𑀸𑀫𑀲𑀫𑁄𑀲𑀭𑀡𑀸𑀦𑀺 𑀪𑀯𑀦𑁆𑀢𑀺; 𑀏𑀯𑀫𑁂𑀯 𑀔𑁄, 𑀪𑁄 𑀕𑁄𑀢𑀫, 𑀓𑀺𑀜𑁆𑀘𑀸𑀧𑀺 𑀩𑁆𑀭𑀸𑀳𑁆𑀫𑀡𑀸 𑀦𑀸𑀦𑀸𑀫𑀕𑁆𑀕𑁂 𑀧𑀜𑁆𑀜𑀸𑀧𑁂𑀦𑁆𑀢𑀺, 𑀅𑀤𑁆𑀥𑀭𑀺𑀬𑀸 𑀩𑁆𑀭𑀸𑀳𑁆𑀫𑀡𑀸 𑀢𑀺𑀢𑁆𑀢𑀺𑀭𑀺𑀬𑀸 𑀩𑁆𑀭𑀸𑀳𑁆𑀫𑀡𑀸 𑀙𑀦𑁆𑀤𑁄𑀓𑀸 𑀩𑁆𑀭𑀸𑀳𑁆𑀫𑀡𑀸 𑀩𑀯𑁆𑀳𑀸𑀭𑀺𑀚𑁆𑀛𑀸 𑀩𑁆𑀭𑀸𑀳𑁆𑀫𑀡𑀸, 𑀅𑀣 𑀔𑁄 𑀲𑀩𑁆𑀩𑀸𑀦𑀺 𑀢𑀸𑀦𑀺 𑀦𑀺𑀬𑁆𑀬𑀸𑀦𑀺𑀓𑀸 𑀦𑀺𑀬𑁆𑀬𑀦𑁆𑀢𑀺 𑀢𑀓𑁆𑀓𑀭𑀲𑁆𑀲 𑀩𑁆𑀭𑀳𑁆𑀫𑀲𑀳𑀩𑁆𑀬𑀢𑀸𑀬𑀸”𑀢𑀺𑁇

[Go to previous page (13 Tevijjasutta)](../13.md) / [Go to parent page (13 Tevijjasutta)](../13.md) / [Go to next page (13.2 Vāseṭṭhamāṇavānuyoga)](13.2.md)


