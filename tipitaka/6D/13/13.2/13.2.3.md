
[Home](/) / [6D Sīlakkhandhavaggapāḷi](/tipitaka/6D.md) / [13 Tevijjasutta](/tipitaka/6D/13.md) / [13.2 Vāseṭṭhamāṇavānuyoga](/tipitaka/6D/13/13.2.md)

# 𑁧𑁩𑁇𑁨𑁇𑁩 𑀅𑀘𑀺𑀭𑀯𑀢𑀻𑀦𑀤𑀻𑀉𑀧𑀫𑀸

### 𑀢𑁂𑀯𑀺𑀚𑁆𑀚𑀲𑀼𑀢𑁆𑀢

### 𑀯𑀸𑀲𑁂𑀝𑁆𑀞𑀫𑀸𑀡𑀯𑀸𑀦𑀼𑀬𑁄𑀕

### 𑀅𑀘𑀺𑀭𑀯𑀢𑀻𑀦𑀤𑀻𑀉𑀧𑀫𑀸

(542.)

927. 𑀲𑁂𑀬𑁆𑀬𑀣𑀸𑀧𑀺, 𑀯𑀸𑀲𑁂𑀝𑁆𑀞, 𑀅𑀬𑀁 𑀅𑀘𑀺𑀭𑀯𑀢𑀻 𑀦𑀤𑀻 𑀧𑀽𑀭𑀸 𑀉𑀤𑀓𑀲𑁆𑀲 𑀲𑀫𑀢𑀺𑀢𑁆𑀢𑀺𑀓𑀸 𑀓𑀸𑀓𑀧𑁂𑀬𑁆𑀬𑀸𑁇 𑀅𑀣 𑀧𑀼𑀭𑀺𑀲𑁄 𑀆𑀕𑀘𑁆𑀙𑁂𑀬𑁆𑀬 𑀧𑀸𑀭𑀢𑁆𑀣𑀺𑀓𑁄 𑀧𑀸𑀭𑀕𑀯𑁂𑀲𑀻 𑀧𑀸𑀭𑀕𑀸𑀫𑀻 𑀧𑀸𑀭𑀁 𑀢𑀭𑀺𑀢𑀼𑀓𑀸𑀫𑁄𑁇 𑀲𑁄 𑀑𑀭𑀺𑀫𑁂 𑀢𑀻𑀭𑁂 𑀞𑀺𑀢𑁄 𑀧𑀸𑀭𑀺𑀫𑀁 𑀢𑀻𑀭𑀁 𑀅𑀯𑁆𑀳𑁂𑀬𑁆𑀬—  ‘𑀏𑀳𑀺 𑀧𑀸𑀭𑀸𑀧𑀸𑀭𑀁, 𑀏𑀳𑀺 𑀧𑀸𑀭𑀸𑀧𑀸𑀭𑀦𑁆’𑀢𑀺𑁇

(543.)

928. 𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀯𑀸𑀲𑁂𑀝𑁆𑀞, 𑀅𑀧𑀺 𑀦𑀼 𑀢𑀲𑁆𑀲 𑀧𑀼𑀭𑀺𑀲𑀲𑁆𑀲 𑀅𑀯𑁆𑀳𑀸𑀬𑀦𑀳𑁂𑀢𑀼 𑀯𑀸 𑀆𑀬𑀸𑀘𑀦𑀳𑁂𑀢𑀼 𑀯𑀸 𑀧𑀢𑁆𑀣𑀦𑀳𑁂𑀢𑀼 𑀯𑀸 𑀅𑀪𑀺𑀦𑀦𑁆𑀤𑀦𑀳𑁂𑀢𑀼 𑀯𑀸 𑀅𑀘𑀺𑀭𑀯𑀢𑀺𑀬𑀸 𑀦𑀤𑀺𑀬𑀸 𑀧𑀸𑀭𑀺𑀫𑀁 𑀢𑀻𑀭𑀁 𑀑𑀭𑀺𑀫𑀁 𑀢𑀻𑀭𑀁 𑀆𑀕𑀘𑁆𑀙𑁂𑀬𑁆𑀬𑀸”𑀢𑀺? “𑀦𑁄 𑀳𑀺𑀤𑀁, 𑀪𑁄 𑀕𑁄𑀢𑀫”𑁇

(544.)

929. “𑀏𑀯𑀫𑁂𑀯 𑀔𑁄, 𑀯𑀸𑀲𑁂𑀝𑁆𑀞, 𑀢𑁂𑀯𑀺𑀚𑁆𑀚𑀸 𑀩𑁆𑀭𑀸𑀳𑁆𑀫𑀡𑀸 𑀬𑁂 𑀥𑀫𑁆𑀫𑀸 𑀩𑁆𑀭𑀸𑀳𑁆𑀫𑀡𑀓𑀸𑀭𑀓𑀸 𑀢𑁂 𑀥𑀫𑁆𑀫𑁂 𑀧𑀳𑀸𑀬 𑀯𑀢𑁆𑀢𑀫𑀸𑀦𑀸, 𑀬𑁂 𑀥𑀫𑁆𑀫𑀸 𑀅𑀩𑁆𑀭𑀸𑀳𑁆𑀫𑀡𑀓𑀸𑀭𑀓𑀸 𑀢𑁂 𑀥𑀫𑁆𑀫𑁂 𑀲𑀫𑀸𑀤𑀸𑀬 𑀯𑀢𑁆𑀢𑀫𑀸𑀦𑀸 𑀏𑀯𑀫𑀸𑀳𑀁𑀲𑀼—  ‘𑀇𑀦𑁆𑀤𑀫𑀯𑁆𑀳𑀬𑀸𑀫, 𑀲𑁄𑀫𑀫𑀯𑁆𑀳𑀬𑀸𑀫, 𑀯𑀭𑀼𑀡𑀫𑀯𑁆𑀳𑀬𑀸𑀫, 𑀈𑀲𑀸𑀦𑀫𑀯𑁆𑀳𑀬𑀸𑀫, 𑀧𑀚𑀸𑀧𑀢𑀺𑀫𑀯𑁆𑀳𑀬𑀸𑀫, 𑀩𑁆𑀭𑀳𑁆𑀫𑀫𑀯𑁆𑀳𑀬𑀸𑀫, 𑀫𑀳𑀺𑀤𑁆𑀥𑀺𑀫𑀯𑁆𑀳𑀬𑀸𑀫, 𑀬𑀫𑀫𑀯𑁆𑀳𑀬𑀸𑀫𑀸’𑀢𑀺𑁇

930. 𑀢𑁂 𑀯𑀢, 𑀯𑀸𑀲𑁂𑀝𑁆𑀞, 𑀢𑁂𑀯𑀺𑀚𑁆𑀚𑀸 𑀩𑁆𑀭𑀸𑀳𑁆𑀫𑀡𑀸 𑀬𑁂 𑀥𑀫𑁆𑀫𑀸 𑀩𑁆𑀭𑀸𑀳𑁆𑀫𑀡𑀓𑀸𑀭𑀓𑀸 𑀢𑁂 𑀥𑀫𑁆𑀫𑁂 𑀧𑀳𑀸𑀬 𑀯𑀢𑁆𑀢𑀫𑀸𑀦𑀸, 𑀬𑁂 𑀥𑀫𑁆𑀫𑀸 𑀅𑀩𑁆𑀭𑀸𑀳𑁆𑀫𑀡𑀓𑀸𑀭𑀓𑀸 𑀢𑁂 𑀥𑀫𑁆𑀫𑁂 𑀲𑀫𑀸𑀤𑀸𑀬 𑀯𑀢𑁆𑀢𑀫𑀸𑀦𑀸 𑀅𑀯𑁆𑀳𑀸𑀬𑀦𑀳𑁂𑀢𑀼 𑀯𑀸 𑀆𑀬𑀸𑀘𑀦𑀳𑁂𑀢𑀼 𑀯𑀸 𑀧𑀢𑁆𑀣𑀦𑀳𑁂𑀢𑀼 𑀯𑀸 𑀅𑀪𑀺𑀦𑀦𑁆𑀤𑀦𑀳𑁂𑀢𑀼 𑀯𑀸 𑀓𑀸𑀬𑀲𑁆𑀲 𑀪𑁂𑀤𑀸 𑀧𑀭𑀁 𑀫𑀭𑀡𑀸 𑀩𑁆𑀭𑀳𑁆𑀫𑀸𑀦𑀁 𑀲𑀳𑀩𑁆𑀬𑀽𑀧𑀕𑀸 𑀪𑀯𑀺𑀲𑁆𑀲𑀦𑁆𑀢𑀻𑀢𑀺, 𑀦𑁂𑀢𑀁 𑀞𑀸𑀦𑀁 𑀯𑀺𑀚𑁆𑀚𑀢𑀺𑁇

(545.)

931. 𑀲𑁂𑀬𑁆𑀬𑀣𑀸𑀧𑀺, 𑀯𑀸𑀲𑁂𑀝𑁆𑀞, 𑀅𑀬𑀁 𑀅𑀘𑀺𑀭𑀯𑀢𑀻 𑀦𑀤𑀻 𑀧𑀽𑀭𑀸 𑀉𑀤𑀓𑀲𑁆𑀲 𑀲𑀫𑀢𑀺𑀢𑁆𑀢𑀺𑀓𑀸 𑀓𑀸𑀓𑀧𑁂𑀬𑁆𑀬𑀸𑁇 𑀅𑀣 𑀧𑀼𑀭𑀺𑀲𑁄 𑀆𑀕𑀘𑁆𑀙𑁂𑀬𑁆𑀬 𑀧𑀸𑀭𑀢𑁆𑀣𑀺𑀓𑁄 𑀧𑀸𑀭𑀕𑀯𑁂𑀲𑀻 𑀧𑀸𑀭𑀕𑀸𑀫𑀻 𑀧𑀸𑀭𑀁 𑀢𑀭𑀺𑀢𑀼𑀓𑀸𑀫𑁄𑁇 𑀲𑁄 𑀑𑀭𑀺𑀫𑁂 𑀢𑀻𑀭𑁂 𑀤𑀍𑀳𑀸𑀬 𑀅𑀦𑁆𑀤𑀼𑀬𑀸 𑀧𑀘𑁆𑀙𑀸𑀩𑀸𑀳𑀁 𑀕𑀸𑀍𑀳𑀩𑀦𑁆𑀥𑀦𑀁 𑀩𑀤𑁆𑀥𑁄𑁇

932. 𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀯𑀸𑀲𑁂𑀝𑁆𑀞, 𑀅𑀧𑀺 𑀦𑀼 𑀲𑁄 𑀧𑀼𑀭𑀺𑀲𑁄 𑀅𑀘𑀺𑀭𑀯𑀢𑀺𑀬𑀸 𑀦𑀤𑀺𑀬𑀸 𑀑𑀭𑀺𑀫𑀸 𑀢𑀻𑀭𑀸 𑀧𑀸𑀭𑀺𑀫𑀁 𑀢𑀻𑀭𑀁 𑀕𑀘𑁆𑀙𑁂𑀬𑁆𑀬𑀸”𑀢𑀺? “𑀦𑁄 𑀳𑀺𑀤𑀁, 𑀪𑁄 𑀕𑁄𑀢𑀫”𑁇

(546.)

933. “𑀏𑀯𑀫𑁂𑀯 𑀔𑁄, 𑀯𑀸𑀲𑁂𑀝𑁆𑀞, 𑀧𑀜𑁆𑀘𑀺𑀫𑁂 𑀓𑀸𑀫𑀕𑀼𑀡𑀸 𑀅𑀭𑀺𑀬𑀲𑁆𑀲 𑀯𑀺𑀦𑀬𑁂 𑀅𑀦𑁆𑀤𑀽𑀢𑀺𑀧𑀺 𑀯𑀼𑀘𑁆𑀘𑀦𑁆𑀢𑀺, 𑀩𑀦𑁆𑀥𑀦𑀦𑁆𑀢𑀺𑀧𑀺 𑀯𑀼𑀘𑁆𑀘𑀦𑁆𑀢𑀺𑁇 𑀓𑀢𑀫𑁂 𑀧𑀜𑁆𑀘? 𑀘𑀓𑁆𑀔𑀼𑀯𑀺𑀜𑁆𑀜𑁂𑀬𑁆𑀬𑀸 𑀭𑀽𑀧𑀸 𑀇𑀝𑁆𑀞𑀸 𑀓𑀦𑁆𑀢𑀸 𑀫𑀦𑀸𑀧𑀸 𑀧𑀺𑀬𑀭𑀽𑀧𑀸 𑀓𑀸𑀫𑀽𑀧𑀲𑀁𑀳𑀺𑀢𑀸 𑀭𑀚𑀦𑀻𑀬𑀸𑁇 𑀲𑁄𑀢𑀯𑀺𑀜𑁆𑀜𑁂𑀬𑁆𑀬𑀸 𑀲𑀤𑁆𑀤𑀸…𑀧𑁂…  𑀖𑀸𑀦𑀯𑀺𑀜𑁆𑀜𑁂𑀬𑁆𑀬𑀸 𑀕𑀦𑁆𑀥𑀸…  𑀚𑀺𑀯𑁆𑀳𑀸𑀯𑀺𑀜𑁆𑀜𑁂𑀬𑁆𑀬𑀸 𑀭𑀲𑀸…  𑀓𑀸𑀬𑀯𑀺𑀜𑁆𑀜𑁂𑀬𑁆𑀬𑀸 𑀨𑁄𑀝𑁆𑀞𑀩𑁆𑀩𑀸 𑀇𑀝𑁆𑀞𑀸 𑀓𑀦𑁆𑀢𑀸 𑀫𑀦𑀸𑀧𑀸 𑀧𑀺𑀬𑀭𑀽𑀧𑀸 𑀓𑀸𑀫𑀽𑀧𑀲𑀁𑀳𑀺𑀢𑀸 𑀭𑀚𑀦𑀻𑀬𑀸𑁇

934. 𑀇𑀫𑁂 𑀔𑁄, 𑀯𑀸𑀲𑁂𑀝𑁆𑀞, 𑀧𑀜𑁆𑀘 𑀓𑀸𑀫𑀕𑀼𑀡𑀸 𑀅𑀭𑀺𑀬𑀲𑁆𑀲 𑀯𑀺𑀦𑀬𑁂 𑀅𑀦𑁆𑀤𑀽𑀢𑀺𑀧𑀺 𑀯𑀼𑀘𑁆𑀘𑀦𑁆𑀢𑀺, 𑀩𑀦𑁆𑀥𑀦𑀦𑁆𑀢𑀺𑀧𑀺 𑀯𑀼𑀘𑁆𑀘𑀦𑁆𑀢𑀺𑁇 𑀇𑀫𑁂 𑀔𑁄, 𑀯𑀸𑀲𑁂𑀝𑁆𑀞, 𑀧𑀜𑁆𑀘 𑀓𑀸𑀫𑀕𑀼𑀡𑁂 𑀢𑁂𑀯𑀺𑀚𑁆𑀚𑀸 𑀩𑁆𑀭𑀸𑀳𑁆𑀫𑀡𑀸 𑀕𑀥𑀺𑀢𑀸 𑀫𑀼𑀘𑁆𑀙𑀺𑀢𑀸 𑀅𑀚𑁆𑀛𑁄𑀧𑀦𑁆𑀦𑀸 𑀅𑀦𑀸𑀤𑀻𑀦𑀯𑀤𑀲𑁆𑀲𑀸𑀯𑀺𑀦𑁄 𑀅𑀦𑀺𑀲𑁆𑀲𑀭𑀡𑀧𑀜𑁆𑀜𑀸 𑀧𑀭𑀺𑀪𑀼𑀜𑁆𑀚𑀦𑁆𑀢𑀺𑁇 𑀢𑁂 𑀯𑀢, 𑀯𑀸𑀲𑁂𑀝𑁆𑀞, 𑀢𑁂𑀯𑀺𑀚𑁆𑀚𑀸 𑀩𑁆𑀭𑀸𑀳𑁆𑀫𑀡𑀸 𑀬𑁂 𑀥𑀫𑁆𑀫𑀸 𑀩𑁆𑀭𑀸𑀳𑁆𑀫𑀡𑀓𑀸𑀭𑀓𑀸, 𑀢𑁂 𑀥𑀫𑁆𑀫𑁂 𑀧𑀳𑀸𑀬 𑀯𑀢𑁆𑀢𑀫𑀸𑀦𑀸, 𑀬𑁂 𑀥𑀫𑁆𑀫𑀸 𑀅𑀩𑁆𑀭𑀸𑀳𑁆𑀫𑀡𑀓𑀸𑀭𑀓𑀸, 𑀢𑁂 𑀥𑀫𑁆𑀫𑁂 𑀲𑀫𑀸𑀤𑀸𑀬 𑀯𑀢𑁆𑀢𑀫𑀸𑀦𑀸 𑀧𑀜𑁆𑀘 𑀓𑀸𑀫𑀕𑀼𑀡𑁂 𑀕𑀥𑀺𑀢𑀸 𑀫𑀼𑀘𑁆𑀙𑀺𑀢𑀸 𑀅𑀚𑁆𑀛𑁄𑀧𑀦𑁆𑀦𑀸 𑀅𑀦𑀸𑀤𑀻𑀦𑀯𑀤𑀲𑁆𑀲𑀸𑀯𑀺𑀦𑁄 𑀅𑀦𑀺𑀲𑁆𑀲𑀭𑀡𑀧𑀜𑁆𑀜𑀸 𑀧𑀭𑀺𑀪𑀼𑀜𑁆𑀚𑀦𑁆𑀢𑀸 𑀓𑀸𑀫𑀦𑁆𑀤𑀼𑀩𑀦𑁆𑀥𑀦𑀩𑀤𑁆𑀥𑀸 𑀓𑀸𑀬𑀲𑁆𑀲 𑀪𑁂𑀤𑀸 𑀧𑀭𑀁 𑀫𑀭𑀡𑀸 𑀩𑁆𑀭𑀳𑁆𑀫𑀸𑀦𑀁 𑀲𑀳𑀩𑁆𑀬𑀽𑀧𑀕𑀸 𑀪𑀯𑀺𑀲𑁆𑀲𑀦𑁆𑀢𑀻𑀢𑀺, 𑀦𑁂𑀢𑀁 𑀞𑀸𑀦𑀁 𑀯𑀺𑀚𑁆𑀚𑀢𑀺𑁇

(547.)

935. 𑀲𑁂𑀬𑁆𑀬𑀣𑀸𑀧𑀺, 𑀯𑀸𑀲𑁂𑀝𑁆𑀞, 𑀅𑀬𑀁 𑀅𑀘𑀺𑀭𑀯𑀢𑀻 𑀦𑀤𑀻 𑀧𑀽𑀭𑀸 𑀉𑀤𑀓𑀲𑁆𑀲 𑀲𑀫𑀢𑀺𑀢𑁆𑀢𑀺𑀓𑀸 𑀓𑀸𑀓𑀧𑁂𑀬𑁆𑀬𑀸𑁇 𑀅𑀣 𑀧𑀼𑀭𑀺𑀲𑁄 𑀆𑀕𑀘𑁆𑀙𑁂𑀬𑁆𑀬 𑀧𑀸𑀭𑀢𑁆𑀣𑀺𑀓𑁄 𑀧𑀸𑀭𑀕𑀯𑁂𑀲𑀻 𑀧𑀸𑀭𑀕𑀸𑀫𑀻 𑀧𑀸𑀭𑀁 𑀢𑀭𑀺𑀢𑀼𑀓𑀸𑀫𑁄𑁇 𑀲𑁄 𑀑𑀭𑀺𑀫𑁂 𑀢𑀻𑀭𑁂 𑀲𑀲𑀻𑀲𑀁 𑀧𑀸𑀭𑀼𑀧𑀺𑀢𑁆𑀯𑀸 𑀦𑀺𑀧𑀚𑁆𑀚𑁂𑀬𑁆𑀬𑁇

936. 𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀯𑀸𑀲𑁂𑀝𑁆𑀞, 𑀅𑀧𑀺 𑀦𑀼 𑀲𑁄 𑀧𑀼𑀭𑀺𑀲𑁄 𑀅𑀘𑀺𑀭𑀯𑀢𑀺𑀬𑀸 𑀦𑀤𑀺𑀬𑀸 𑀑𑀭𑀺𑀫𑀸 𑀢𑀻𑀭𑀸 𑀧𑀸𑀭𑀺𑀫𑀁 𑀢𑀻𑀭𑀁 𑀕𑀘𑁆𑀙𑁂𑀬𑁆𑀬𑀸”𑀢𑀺? “𑀦𑁄 𑀳𑀺𑀤𑀁, 𑀪𑁄 𑀕𑁄𑀢𑀫”𑁇

(548.)

937. “𑀏𑀯𑀫𑁂𑀯 𑀔𑁄, 𑀯𑀸𑀲𑁂𑀝𑁆𑀞, 𑀧𑀜𑁆𑀘𑀺𑀫𑁂 𑀦𑀻𑀯𑀭𑀡𑀸 𑀅𑀭𑀺𑀬𑀲𑁆𑀲 𑀯𑀺𑀦𑀬𑁂 𑀆𑀯𑀭𑀡𑀸𑀢𑀺𑀧𑀺 𑀯𑀼𑀘𑁆𑀘𑀦𑁆𑀢𑀺, 𑀦𑀻𑀯𑀭𑀡𑀸𑀢𑀺𑀧𑀺 𑀯𑀼𑀘𑁆𑀘𑀦𑁆𑀢𑀺, 𑀑𑀦𑀸𑀳𑀦𑀸𑀢𑀺𑀧𑀺 𑀯𑀼𑀘𑁆𑀘𑀦𑁆𑀢𑀺, 𑀧𑀭𑀺𑀬𑁄𑀦𑀸𑀳𑀦𑀸𑀢𑀺𑀧𑀺 𑀯𑀼𑀘𑁆𑀘𑀦𑁆𑀢𑀺𑁇 𑀓𑀢𑀫𑁂 𑀧𑀜𑁆𑀘? 𑀓𑀸𑀫𑀘𑁆𑀙𑀦𑁆𑀤𑀦𑀻𑀯𑀭𑀡𑀁, 𑀩𑁆𑀬𑀸𑀧𑀸𑀤𑀦𑀻𑀯𑀭𑀡𑀁, 𑀣𑀺𑀦𑀫𑀺𑀤𑁆𑀥𑀦𑀻𑀯𑀭𑀡𑀁, 𑀉𑀤𑁆𑀥𑀘𑁆𑀘𑀓𑀼𑀓𑁆𑀓𑀼𑀘𑁆𑀘𑀦𑀻𑀯𑀭𑀡𑀁, 𑀯𑀺𑀘𑀺𑀓𑀺𑀘𑁆𑀙𑀸𑀦𑀻𑀯𑀭𑀡𑀁𑁇 𑀇𑀫𑁂 𑀔𑁄, 𑀯𑀸𑀲𑁂𑀝𑁆𑀞, 𑀧𑀜𑁆𑀘 𑀦𑀻𑀯𑀭𑀡𑀸 𑀅𑀭𑀺𑀬𑀲𑁆𑀲 𑀯𑀺𑀦𑀬𑁂 𑀆𑀯𑀭𑀡𑀸𑀢𑀺𑀧𑀺 𑀯𑀼𑀘𑁆𑀘𑀦𑁆𑀢𑀺, 𑀦𑀻𑀯𑀭𑀡𑀸𑀢𑀺𑀧𑀺 𑀯𑀼𑀘𑁆𑀘𑀦𑁆𑀢𑀺, 𑀑𑀦𑀸𑀳𑀦𑀸𑀢𑀺𑀧𑀺 𑀯𑀼𑀘𑁆𑀘𑀦𑁆𑀢𑀺, 𑀧𑀭𑀺𑀬𑁄𑀦𑀸𑀳𑀦𑀸𑀢𑀺𑀧𑀺 𑀯𑀼𑀘𑁆𑀘𑀦𑁆𑀢𑀺𑁇

(549.)

938. 𑀇𑀫𑁂𑀳𑀺 𑀔𑁄, 𑀯𑀸𑀲𑁂𑀝𑁆𑀞, 𑀧𑀜𑁆𑀘𑀳𑀺 𑀦𑀻𑀯𑀭𑀡𑁂𑀳𑀺 𑀢𑁂𑀯𑀺𑀚𑁆𑀚𑀸 𑀩𑁆𑀭𑀸𑀳𑁆𑀫𑀡𑀸 𑀆𑀯𑀼𑀝𑀸 𑀦𑀺𑀯𑀼𑀢𑀸 𑀑𑀦𑀤𑁆𑀥𑀸 𑀧𑀭𑀺𑀬𑁄𑀦𑀤𑁆𑀥𑀸𑁇 𑀢𑁂 𑀯𑀢, 𑀯𑀸𑀲𑁂𑀝𑁆𑀞, 𑀢𑁂𑀯𑀺𑀚𑁆𑀚𑀸 𑀩𑁆𑀭𑀸𑀳𑁆𑀫𑀡𑀸 𑀬𑁂 𑀥𑀫𑁆𑀫𑀸 𑀩𑁆𑀭𑀸𑀳𑁆𑀫𑀡𑀓𑀸𑀭𑀓𑀸 𑀢𑁂 𑀥𑀫𑁆𑀫𑁂 𑀧𑀳𑀸𑀬 𑀯𑀢𑁆𑀢𑀫𑀸𑀦𑀸, 𑀬𑁂 𑀥𑀫𑁆𑀫𑀸 𑀅𑀩𑁆𑀭𑀸𑀳𑁆𑀫𑀡𑀓𑀸𑀭𑀓𑀸 𑀢𑁂 𑀥𑀫𑁆𑀫𑁂 𑀲𑀫𑀸𑀤𑀸𑀬 𑀯𑀢𑁆𑀢𑀫𑀸𑀦𑀸 𑀧𑀜𑁆𑀘𑀳𑀺 𑀦𑀻𑀯𑀭𑀡𑁂𑀳𑀺 𑀆𑀯𑀼𑀝𑀸 𑀦𑀺𑀯𑀼𑀢𑀸 𑀑𑀦𑀤𑁆𑀥𑀸 𑀧𑀭𑀺𑀬𑁄𑀦𑀤𑁆𑀥𑀸 𑀓𑀸𑀬𑀲𑁆𑀲 𑀪𑁂𑀤𑀸 𑀧𑀭𑀁 𑀫𑀭𑀡𑀸 𑀩𑁆𑀭𑀳𑁆𑀫𑀸𑀦𑀁 𑀲𑀳𑀩𑁆𑀬𑀽𑀧𑀕𑀸 𑀪𑀯𑀺𑀲𑁆𑀲𑀦𑁆𑀢𑀻𑀢𑀺, 𑀦𑁂𑀢𑀁 𑀞𑀸𑀦𑀁 𑀯𑀺𑀚𑁆𑀚𑀢𑀺𑁇

[Go to previous page (13.2.2 Nisseṇīupamā)](/tipitaka/6D/13/13.2/13.2.2.md) / [Go to parent page (13.2 Vāseṭṭhamāṇavānuyoga)](/tipitaka/6D/13/13.2.md) / [Go to next page (13.3 Saṃsandanakathā)](/tipitaka/6D/13/13.3.md)


