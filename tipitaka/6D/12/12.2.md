
[Home](/) / [6D Sīlakkhandhavaggapāḷi](../../6D.md) / [12 Lohiccasutta](../12.md)

# 𑁧𑁨𑁇𑁨 𑀢𑀬𑁄𑀘𑁄𑀤𑀦𑀸𑀭𑀳𑀸

* 𑀮𑁄𑀳𑀺𑀘𑁆𑀘𑀲𑀼𑀢𑁆𑀢

* 𑀢𑀬𑁄𑀘𑁄𑀤𑀦𑀸𑀭𑀳𑀸

(513.)

880\. 𑀢𑀬𑁄 𑀔𑁄𑀫𑁂, 𑀮𑁄𑀳𑀺𑀘𑁆𑀘, 𑀲𑀢𑁆𑀣𑀸𑀭𑁄, 𑀬𑁂 𑀮𑁄𑀓𑁂 𑀘𑁄𑀤𑀦𑀸𑀭𑀳𑀸; 𑀬𑁄 𑀘 𑀧𑀦𑁂𑀯𑀭𑀽𑀧𑁂 𑀲𑀢𑁆𑀣𑀸𑀭𑁄 𑀘𑁄𑀤𑁂𑀢𑀺, 𑀲𑀸 𑀘𑁄𑀤𑀦𑀸 𑀪𑀽𑀢𑀸 𑀢𑀘𑁆𑀙𑀸 𑀥𑀫𑁆𑀫𑀺𑀓𑀸 𑀅𑀦𑀯𑀚𑁆𑀚𑀸𑁇 𑀓𑀢𑀫𑁂 𑀢𑀬𑁄? 𑀇𑀥, 𑀮𑁄𑀳𑀺𑀘𑁆𑀘, 𑀏𑀓𑀘𑁆𑀘𑁄 𑀲𑀢𑁆𑀣𑀸 𑀬𑀲𑁆𑀲𑀢𑁆𑀣𑀸𑀬 𑀅𑀕𑀸𑀭𑀲𑁆𑀫𑀸 𑀅𑀦𑀕𑀸𑀭𑀺𑀬𑀁 𑀧𑀩𑁆𑀩𑀚𑀺𑀢𑁄 𑀳𑁄𑀢𑀺, 𑀲𑁆𑀯𑀸𑀲𑁆𑀲 𑀲𑀸𑀫𑀜𑁆𑀜𑀢𑁆𑀣𑁄 𑀅𑀦𑀦𑀼𑀧𑁆𑀧𑀢𑁆𑀢𑁄 𑀳𑁄𑀢𑀺𑁇 𑀲𑁄 𑀢𑀁 𑀲𑀸𑀫𑀜𑁆𑀜𑀢𑁆𑀣𑀁 𑀅𑀦𑀦𑀼𑀧𑀸𑀧𑀼𑀡𑀺𑀢𑁆𑀯𑀸 𑀲𑀸𑀯𑀓𑀸𑀦𑀁 𑀥𑀫𑁆𑀫𑀁 𑀤𑁂𑀲𑁂𑀢𑀺—  ‘𑀇𑀤𑀁 𑀯𑁄 𑀳𑀺𑀢𑀸𑀬 𑀇𑀤𑀁 𑀯𑁄 𑀲𑀼𑀔𑀸𑀬𑀸’𑀢𑀺𑁇 𑀢𑀲𑁆𑀲 𑀲𑀸𑀯𑀓𑀸 𑀦 𑀲𑀼𑀲𑁆𑀲𑀽𑀲𑀦𑁆𑀢𑀺, 𑀦 𑀲𑁄𑀢𑀁 𑀑𑀤𑀳𑀦𑁆𑀢𑀺, 𑀦 𑀅𑀜𑁆𑀜𑀸 𑀘𑀺𑀢𑁆𑀢𑀁 𑀉𑀧𑀝𑁆𑀞𑀧𑁂𑀦𑁆𑀢𑀺, 𑀯𑁄𑀓𑁆𑀓𑀫𑁆𑀫 𑀘 𑀲𑀢𑁆𑀣𑀼𑀲𑀸𑀲𑀦𑀸 𑀯𑀢𑁆𑀢𑀦𑁆𑀢𑀺𑁇 𑀲𑁄 𑀏𑀯𑀫𑀲𑁆𑀲 𑀘𑁄𑀤𑁂𑀢𑀩𑁆𑀩𑁄—  ‘𑀆𑀬𑀲𑁆𑀫𑀸 𑀔𑁄 𑀬𑀲𑁆𑀲𑀢𑁆𑀣𑀸𑀬 𑀅𑀕𑀸𑀭𑀲𑁆𑀫𑀸 𑀅𑀦𑀕𑀸𑀭𑀺𑀬𑀁 𑀧𑀩𑁆𑀩𑀚𑀺𑀢𑁄, 𑀲𑁄 𑀢𑁂 𑀲𑀸𑀫𑀜𑁆𑀜𑀢𑁆𑀣𑁄 𑀅𑀦𑀦𑀼𑀧𑁆𑀧𑀢𑁆𑀢𑁄, 𑀢𑀁 𑀢𑁆𑀯𑀁 𑀲𑀸𑀫𑀜𑁆𑀜𑀢𑁆𑀣𑀁 𑀅𑀦𑀦𑀼𑀧𑀸𑀧𑀼𑀡𑀺𑀢𑁆𑀯𑀸 𑀲𑀸𑀯𑀓𑀸𑀦𑀁 𑀥𑀫𑁆𑀫𑀁 𑀤𑁂𑀲𑁂𑀲𑀺—  “𑀇𑀤𑀁 𑀯𑁄 𑀳𑀺𑀢𑀸𑀬 𑀇𑀤𑀁 𑀯𑁄 𑀲𑀼𑀔𑀸𑀬𑀸”𑀢𑀺𑁇 𑀢𑀲𑁆𑀲 𑀢𑁂 𑀲𑀸𑀯𑀓𑀸 𑀦 𑀲𑀼𑀲𑁆𑀲𑀽𑀲𑀦𑁆𑀢𑀺, 𑀦 𑀲𑁄𑀢𑀁 𑀑𑀤𑀳𑀦𑁆𑀢𑀺, 𑀦 𑀅𑀜𑁆𑀜𑀸 𑀘𑀺𑀢𑁆𑀢𑀁 𑀉𑀧𑀝𑁆𑀞𑀧𑁂𑀦𑁆𑀢𑀺, 𑀯𑁄𑀓𑁆𑀓𑀫𑁆𑀫 𑀘 𑀲𑀢𑁆𑀣𑀼𑀲𑀸𑀲𑀦𑀸 𑀯𑀢𑁆𑀢𑀦𑁆𑀢𑀺𑁇 𑀲𑁂𑀬𑁆𑀬𑀣𑀸𑀧𑀺 𑀦𑀸𑀫 𑀑𑀲𑀓𑁆𑀓𑀦𑁆𑀢𑀺𑀬𑀸 𑀯𑀸 𑀉𑀲𑁆𑀲𑀓𑁆𑀓𑁂𑀬𑁆𑀬, 𑀧𑀭𑀫𑁆𑀫𑀼𑀔𑀺𑀁 𑀯𑀸 𑀆𑀮𑀺𑀗𑁆𑀕𑁂𑀬𑁆𑀬; 𑀏𑀯𑀁 𑀲𑀫𑁆𑀧𑀤𑀫𑀺𑀤𑀁 𑀧𑀸𑀧𑀓𑀁 𑀮𑁄𑀪𑀥𑀫𑁆𑀫𑀁 𑀯𑀤𑀸𑀫𑀺—  𑀓𑀺𑀜𑁆𑀳𑀺 𑀧𑀭𑁄 𑀧𑀭𑀲𑁆𑀲 𑀓𑀭𑀺𑀲𑁆𑀲𑀢𑀻’𑀢𑀺𑁇 𑀅𑀬𑀁 𑀔𑁄, 𑀮𑁄𑀳𑀺𑀘𑁆𑀘, 𑀧𑀞𑀫𑁄 𑀲𑀢𑁆𑀣𑀸, 𑀬𑁄 𑀮𑁄𑀓𑁂 𑀘𑁄𑀤𑀦𑀸𑀭𑀳𑁄; 𑀬𑁄 𑀘 𑀧𑀦𑁂𑀯𑀭𑀽𑀧𑀁 𑀲𑀢𑁆𑀣𑀸𑀭𑀁 𑀘𑁄𑀤𑁂𑀢𑀺, 𑀲𑀸 𑀘𑁄𑀤𑀦𑀸 𑀪𑀽𑀢𑀸 𑀢𑀘𑁆𑀙𑀸 𑀥𑀫𑁆𑀫𑀺𑀓𑀸 𑀅𑀦𑀯𑀚𑁆𑀚𑀸𑁇

(514.)

881\. 𑀧𑀼𑀦 𑀘𑀧𑀭𑀁, 𑀮𑁄𑀳𑀺𑀘𑁆𑀘, 𑀇𑀥𑁂𑀓𑀘𑁆𑀘𑁄 𑀲𑀢𑁆𑀣𑀸 𑀬𑀲𑁆𑀲𑀢𑁆𑀣𑀸𑀬 𑀅𑀕𑀸𑀭𑀲𑁆𑀫𑀸 𑀅𑀦𑀕𑀸𑀭𑀺𑀬𑀁 𑀧𑀩𑁆𑀩𑀚𑀺𑀢𑁄 𑀳𑁄𑀢𑀺, 𑀲𑁆𑀯𑀸𑀲𑁆𑀲 𑀲𑀸𑀫𑀜𑁆𑀜𑀢𑁆𑀣𑁄 𑀅𑀦𑀦𑀼𑀧𑁆𑀧𑀢𑁆𑀢𑁄 𑀳𑁄𑀢𑀺𑁇 𑀲𑁄 𑀢𑀁 𑀲𑀸𑀫𑀜𑁆𑀜𑀢𑁆𑀣𑀁 𑀅𑀦𑀦𑀼𑀧𑀸𑀧𑀼𑀡𑀺𑀢𑁆𑀯𑀸 𑀲𑀸𑀯𑀓𑀸𑀦𑀁 𑀥𑀫𑁆𑀫𑀁 𑀤𑁂𑀲𑁂𑀢𑀺—  ‘𑀇𑀤𑀁 𑀯𑁄 𑀳𑀺𑀢𑀸𑀬, 𑀇𑀤𑀁 𑀯𑁄 𑀲𑀼𑀔𑀸𑀬𑀸’𑀢𑀺𑁇 𑀢𑀲𑁆𑀲 𑀲𑀸𑀯𑀓𑀸 𑀲𑀼𑀲𑁆𑀲𑀽𑀲𑀦𑁆𑀢𑀺, 𑀲𑁄𑀢𑀁 𑀑𑀤𑀳𑀦𑁆𑀢𑀺, 𑀅𑀜𑁆𑀜𑀸 𑀘𑀺𑀢𑁆𑀢𑀁 𑀉𑀧𑀝𑁆𑀞𑀧𑁂𑀦𑁆𑀢𑀺, 𑀦 𑀘 𑀯𑁄𑀓𑁆𑀓𑀫𑁆𑀫 𑀲𑀢𑁆𑀣𑀼𑀲𑀸𑀲𑀦𑀸 𑀯𑀢𑁆𑀢𑀦𑁆𑀢𑀺𑁇 𑀲𑁄 𑀏𑀯𑀫𑀲𑁆𑀲 𑀘𑁄𑀤𑁂𑀢𑀩𑁆𑀩𑁄—  ‘𑀆𑀬𑀲𑁆𑀫𑀸 𑀔𑁄 𑀬𑀲𑁆𑀲𑀢𑁆𑀣𑀸𑀬 𑀅𑀕𑀸𑀭𑀲𑁆𑀫𑀸 𑀅𑀦𑀕𑀸𑀭𑀺𑀬𑀁 𑀧𑀩𑁆𑀩𑀚𑀺𑀢𑁄, 𑀲𑁄 𑀢𑁂 𑀲𑀸𑀫𑀜𑁆𑀜𑀢𑁆𑀣𑁄 𑀅𑀦𑀦𑀼𑀧𑁆𑀧𑀢𑁆𑀢𑁄𑁇 𑀢𑀁 𑀢𑁆𑀯𑀁 𑀲𑀸𑀫𑀜𑁆𑀜𑀢𑁆𑀣𑀁 𑀅𑀦𑀦𑀼𑀧𑀸𑀧𑀼𑀡𑀺𑀢𑁆𑀯𑀸 𑀲𑀸𑀯𑀓𑀸𑀦𑀁 𑀥𑀫𑁆𑀫𑀁 𑀤𑁂𑀲𑁂𑀲𑀺—  “𑀇𑀤𑀁 𑀯𑁄 𑀳𑀺𑀢𑀸𑀬, 𑀇𑀤𑀁 𑀯𑁄 𑀲𑀼𑀔𑀸𑀬𑀸”𑀢𑀺𑁇 𑀢𑀲𑁆𑀲 𑀢𑁂 𑀲𑀸𑀯𑀓𑀸 𑀲𑀼𑀲𑁆𑀲𑀽𑀲𑀦𑁆𑀢𑀺, 𑀲𑁄𑀢𑀁 𑀑𑀤𑀳𑀦𑁆𑀢𑀺, 𑀅𑀜𑁆𑀜𑀸 𑀘𑀺𑀢𑁆𑀢𑀁 𑀉𑀧𑀝𑁆𑀞𑀧𑁂𑀦𑁆𑀢𑀺, 𑀦 𑀘 𑀯𑁄𑀓𑁆𑀓𑀫𑁆𑀫 𑀲𑀢𑁆𑀣𑀼𑀲𑀸𑀲𑀦𑀸 𑀯𑀢𑁆𑀢𑀦𑁆𑀢𑀺𑁇 𑀲𑁂𑀬𑁆𑀬𑀣𑀸𑀧𑀺 𑀦𑀸𑀫 𑀲𑀓𑀁 𑀔𑁂𑀢𑁆𑀢𑀁 𑀑𑀳𑀸𑀬 𑀧𑀭𑀁 𑀔𑁂𑀢𑁆𑀢𑀁 𑀦𑀺𑀤𑁆𑀤𑀸𑀬𑀺𑀢𑀩𑁆𑀩𑀁 𑀫𑀜𑁆𑀜𑁂𑀬𑁆𑀬, 𑀏𑀯𑀁 𑀲𑀫𑁆𑀧𑀤𑀫𑀺𑀤𑀁 𑀧𑀸𑀧𑀓𑀁 𑀮𑁄𑀪𑀥𑀫𑁆𑀫𑀁 𑀯𑀤𑀸𑀫𑀺—  𑀓𑀺𑀜𑁆𑀳𑀺 𑀧𑀭𑁄 𑀧𑀭𑀲𑁆𑀲 𑀓𑀭𑀺𑀲𑁆𑀲𑀢𑀻’𑀢𑀺𑁇 𑀅𑀬𑀁 𑀔𑁄, 𑀮𑁄𑀳𑀺𑀘𑁆𑀘, 𑀤𑀼𑀢𑀺𑀬𑁄 𑀲𑀢𑁆𑀣𑀸, 𑀬𑁄, 𑀮𑁄𑀓𑁂 𑀘𑁄𑀤𑀦𑀸𑀭𑀳𑁄; 𑀬𑁄 𑀘 𑀧𑀦𑁂𑀯𑀭𑀽𑀧𑀁 𑀲𑀢𑁆𑀣𑀸𑀭𑀁 𑀘𑁄𑀤𑁂𑀢𑀺, 𑀲𑀸 𑀘𑁄𑀤𑀦𑀸 𑀪𑀽𑀢𑀸 𑀢𑀘𑁆𑀙𑀸 𑀥𑀫𑁆𑀫𑀺𑀓𑀸 𑀅𑀦𑀯𑀚𑁆𑀚𑀸𑁇

(515.)

882\. 𑀧𑀼𑀦 𑀘𑀧𑀭𑀁, 𑀮𑁄𑀳𑀺𑀘𑁆𑀘, 𑀇𑀥𑁂𑀓𑀘𑁆𑀘𑁄 𑀲𑀢𑁆𑀣𑀸 𑀬𑀲𑁆𑀲𑀢𑁆𑀣𑀸𑀬 𑀅𑀕𑀸𑀭𑀲𑁆𑀫𑀸 𑀅𑀦𑀕𑀸𑀭𑀺𑀬𑀁 𑀧𑀩𑁆𑀩𑀚𑀺𑀢𑁄 𑀳𑁄𑀢𑀺, 𑀲𑁆𑀯𑀸𑀲𑁆𑀲 𑀲𑀸𑀫𑀜𑁆𑀜𑀢𑁆𑀣𑁄 𑀅𑀦𑀼𑀧𑁆𑀧𑀢𑁆𑀢𑁄 𑀳𑁄𑀢𑀺𑁇 𑀲𑁄 𑀢𑀁 𑀲𑀸𑀫𑀜𑁆𑀜𑀢𑁆𑀣𑀁 𑀅𑀦𑀼𑀧𑀸𑀧𑀼𑀡𑀺𑀢𑁆𑀯𑀸 𑀲𑀸𑀯𑀓𑀸𑀦𑀁 𑀥𑀫𑁆𑀫𑀁 𑀤𑁂𑀲𑁂𑀢𑀺—  ‘𑀇𑀤𑀁 𑀯𑁄 𑀳𑀺𑀢𑀸𑀬, 𑀇𑀤𑀁 𑀯𑁄 𑀲𑀼𑀔𑀸𑀬𑀸’𑀢𑀺𑁇 𑀢𑀲𑁆𑀲 𑀲𑀸𑀯𑀓𑀸 𑀦 𑀲𑀼𑀲𑁆𑀲𑀽𑀲𑀦𑁆𑀢𑀺, 𑀦 𑀲𑁄𑀢𑀁 𑀑𑀤𑀳𑀦𑁆𑀢𑀺, 𑀦 𑀅𑀜𑁆𑀜𑀸 𑀘𑀺𑀢𑁆𑀢𑀁 𑀉𑀧𑀝𑁆𑀞𑀧𑁂𑀦𑁆𑀢𑀺, 𑀯𑁄𑀓𑁆𑀓𑀫𑁆𑀫 𑀘 𑀲𑀢𑁆𑀣𑀼𑀲𑀸𑀲𑀦𑀸 𑀯𑀢𑁆𑀢𑀦𑁆𑀢𑀺𑁇 𑀲𑁄 𑀏𑀯𑀫𑀲𑁆𑀲 𑀘𑁄𑀤𑁂𑀢𑀩𑁆𑀩𑁄—  ‘𑀆𑀬𑀲𑁆𑀫𑀸 𑀔𑁄 𑀬𑀲𑁆𑀲𑀢𑁆𑀣𑀸𑀬 𑀅𑀕𑀸𑀭𑀲𑁆𑀫𑀸 𑀅𑀦𑀕𑀸𑀭𑀺𑀬𑀁 𑀧𑀩𑁆𑀩𑀚𑀺𑀢𑁄, 𑀲𑁄 𑀢𑁂 𑀲𑀸𑀫𑀜𑁆𑀜𑀢𑁆𑀣𑁄 𑀅𑀦𑀼𑀧𑁆𑀧𑀢𑁆𑀢𑁄𑁇 𑀢𑀁 𑀢𑁆𑀯𑀁 𑀲𑀸𑀫𑀜𑁆𑀜𑀢𑁆𑀣𑀁 𑀅𑀦𑀼𑀧𑀸𑀧𑀼𑀡𑀺𑀢𑁆𑀯𑀸 𑀲𑀸𑀯𑀓𑀸𑀦𑀁 𑀥𑀫𑁆𑀫𑀁 𑀤𑁂𑀲𑁂𑀲𑀺—  “𑀇𑀤𑀁 𑀯𑁄 𑀳𑀺𑀢𑀸𑀬, 𑀇𑀤𑀁 𑀯𑁄 𑀲𑀼𑀔𑀸𑀬𑀸”𑀢𑀺𑁇 𑀢𑀲𑁆𑀲 𑀢𑁂 𑀲𑀸𑀯𑀓𑀸 𑀦 𑀲𑀼𑀲𑁆𑀲𑀽𑀲𑀦𑁆𑀢𑀺, 𑀦 𑀲𑁄𑀢𑀁 𑀑𑀤𑀳𑀦𑁆𑀢𑀺, 𑀦 𑀅𑀜𑁆𑀜𑀸 𑀘𑀺𑀢𑁆𑀢𑀁 𑀉𑀧𑀝𑁆𑀞𑀧𑁂𑀦𑁆𑀢𑀺, 𑀯𑁄𑀓𑁆𑀓𑀫𑁆𑀫 𑀘 𑀲𑀢𑁆𑀣𑀼𑀲𑀸𑀲𑀦𑀸 𑀯𑀢𑁆𑀢𑀦𑁆𑀢𑀺𑁇 𑀲𑁂𑀬𑁆𑀬𑀣𑀸𑀧𑀺 𑀦𑀸𑀫 𑀧𑀼𑀭𑀸𑀡𑀁 𑀩𑀦𑁆𑀥𑀦𑀁 𑀙𑀺𑀦𑁆𑀤𑀺𑀢𑁆𑀯𑀸 𑀅𑀜𑁆𑀜𑀁 𑀦𑀯𑀁 𑀩𑀦𑁆𑀥𑀦𑀁 𑀓𑀭𑁂𑀬𑁆𑀬; 𑀏𑀯𑀁 𑀲𑀫𑁆𑀧𑀤𑀫𑀺𑀤𑀁 𑀧𑀸𑀧𑀓𑀁 𑀮𑁄𑀪𑀥𑀫𑁆𑀫𑀁 𑀯𑀤𑀸𑀫𑀺, 𑀓𑀺𑀜𑁆𑀳𑀺 𑀧𑀭𑁄 𑀧𑀭𑀲𑁆𑀲 𑀓𑀭𑀺𑀲𑁆𑀲𑀢𑀻’𑀢𑀺𑁇 𑀅𑀬𑀁 𑀔𑁄, 𑀮𑁄𑀳𑀺𑀘𑁆𑀘, 𑀢𑀢𑀺𑀬𑁄 𑀲𑀢𑁆𑀣𑀸, 𑀬𑁄 𑀮𑁄𑀓𑁂 𑀘𑁄𑀤𑀦𑀸𑀭𑀳𑁄; 𑀬𑁄 𑀘 𑀧𑀦𑁂𑀯𑀭𑀽𑀧𑀁 𑀲𑀢𑁆𑀣𑀸𑀭𑀁 𑀘𑁄𑀤𑁂𑀢𑀺, 𑀲𑀸 𑀘𑁄𑀤𑀦𑀸 𑀪𑀽𑀢𑀸 𑀢𑀘𑁆𑀙𑀸 𑀥𑀫𑁆𑀫𑀺𑀓𑀸 𑀅𑀦𑀯𑀚𑁆𑀚𑀸𑁇 𑀇𑀫𑁂 𑀔𑁄, 𑀮𑁄𑀳𑀺𑀘𑁆𑀘, 𑀢𑀬𑁄 𑀲𑀢𑁆𑀣𑀸𑀭𑁄, 𑀬𑁂 𑀮𑁄𑀓𑁂 𑀘𑁄𑀤𑀦𑀸𑀭𑀳𑀸, 𑀬𑁄 𑀘 𑀧𑀦𑁂𑀯𑀭𑀽𑀧𑁂 𑀲𑀢𑁆𑀣𑀸𑀭𑁄 𑀘𑁄𑀤𑁂𑀢𑀺, 𑀲𑀸 𑀘𑁄𑀤𑀦𑀸 𑀪𑀽𑀢𑀸 𑀢𑀘𑁆𑀙𑀸 𑀥𑀫𑁆𑀫𑀺𑀓𑀸 𑀅𑀦𑀯𑀚𑁆𑀚𑀸”𑀢𑀺𑁇

[Go to previous page (12.1 Lohiccabrāhmaṇānuyoga)](12.1.md) / [Go to parent page (12 Lohiccasutta)](../12.md) / [Go to next page (12.3 Nacodanārahasatthu)](12.3.md)


