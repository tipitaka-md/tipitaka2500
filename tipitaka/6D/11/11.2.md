
[Home](/) / [6D Sīlakkhandhavaggapāḷi](../../6D.md) / [11 Kevaṭṭasutta](../11.md)

# 𑁧𑁧𑁇𑁨 𑀆𑀤𑁂𑀲𑀦𑀸𑀧𑀸𑀝𑀺𑀳𑀸𑀭𑀺𑀬

### 𑀓𑁂𑀯𑀝𑁆𑀝𑀲𑀼𑀢𑁆𑀢

### 𑀆𑀤𑁂𑀲𑀦𑀸𑀧𑀸𑀝𑀺𑀳𑀸𑀭𑀺𑀬

(485.)

836\. 𑀓𑀢𑀫𑀜𑁆𑀘, 𑀓𑁂𑀯𑀝𑁆𑀝, 𑀆𑀤𑁂𑀲𑀦𑀸𑀧𑀸𑀝𑀺𑀳𑀸𑀭𑀺𑀬𑀁? 𑀇𑀥, 𑀓𑁂𑀯𑀝𑁆𑀝, 𑀪𑀺𑀓𑁆𑀔𑀼 𑀧𑀭𑀲𑀢𑁆𑀢𑀸𑀦𑀁 𑀧𑀭𑀧𑀼𑀕𑁆𑀕𑀮𑀸𑀦𑀁 𑀘𑀺𑀢𑁆𑀢𑀫𑁆𑀧𑀺 𑀆𑀤𑀺𑀲𑀢𑀺, 𑀘𑁂𑀢𑀲𑀺𑀓𑀫𑁆𑀧𑀺 𑀆𑀤𑀺𑀲𑀢𑀺, 𑀯𑀺𑀢𑀓𑁆𑀓𑀺𑀢𑀫𑁆𑀧𑀺 𑀆𑀤𑀺𑀲𑀢𑀺, 𑀯𑀺𑀘𑀸𑀭𑀺𑀢𑀫𑁆𑀧𑀺 𑀆𑀤𑀺𑀲𑀢𑀺—  ‘𑀏𑀯𑀫𑁆𑀧𑀺 𑀢𑁂 𑀫𑀦𑁄, 𑀇𑀢𑁆𑀣𑀫𑁆𑀧𑀺 𑀢𑁂 𑀫𑀦𑁄, 𑀇𑀢𑀺𑀧𑀺 𑀢𑁂 𑀘𑀺𑀢𑁆𑀢𑀦𑁆’𑀢𑀺𑁇

837\. 𑀢𑀫𑁂𑀦𑀁 𑀅𑀜𑁆𑀜𑀢𑀭𑁄 𑀲𑀤𑁆𑀥𑁄 𑀧𑀲𑀦𑁆𑀦𑁄 𑀧𑀲𑁆𑀲𑀢𑀺 𑀢𑀁 𑀪𑀺𑀓𑁆𑀔𑀼𑀁 𑀧𑀭𑀲𑀢𑁆𑀢𑀸𑀦𑀁 𑀧𑀭𑀧𑀼𑀕𑁆𑀕𑀮𑀸𑀦𑀁 𑀘𑀺𑀢𑁆𑀢𑀫𑁆𑀧𑀺 𑀆𑀤𑀺𑀲𑀦𑁆𑀢𑀁, 𑀘𑁂𑀢𑀲𑀺𑀓𑀫𑁆𑀧𑀺 𑀆𑀤𑀺𑀲𑀦𑁆𑀢𑀁, 𑀯𑀺𑀢𑀓𑁆𑀓𑀺𑀢𑀫𑁆𑀧𑀺 𑀆𑀤𑀺𑀲𑀦𑁆𑀢𑀁, 𑀯𑀺𑀘𑀸𑀭𑀺𑀢𑀫𑁆𑀧𑀺 𑀆𑀤𑀺𑀲𑀦𑁆𑀢𑀁—  ‘𑀏𑀯𑀫𑁆𑀧𑀺 𑀢𑁂 𑀫𑀦𑁄, 𑀇𑀢𑁆𑀣𑀫𑁆𑀧𑀺 𑀢𑁂 𑀫𑀦𑁄, 𑀇𑀢𑀺𑀧𑀺 𑀢𑁂 𑀘𑀺𑀢𑁆𑀢𑀦𑁆’𑀢𑀺𑁇 𑀢𑀫𑁂𑀦𑀁 𑀲𑁄 𑀲𑀤𑁆𑀥𑁄 𑀧𑀲𑀦𑁆𑀦𑁄 𑀅𑀜𑁆𑀜𑀢𑀭𑀲𑁆𑀲 𑀅𑀲𑁆𑀲𑀤𑁆𑀥𑀲𑁆𑀲 𑀅𑀧𑁆𑀧𑀲𑀦𑁆𑀦𑀲𑁆𑀲 𑀆𑀭𑁄𑀘𑁂𑀢𑀺—  ‘𑀅𑀘𑁆𑀙𑀭𑀺𑀬𑀁 𑀯𑀢 𑀪𑁄, 𑀅𑀩𑁆𑀪𑀼𑀢𑀁 𑀯𑀢 𑀪𑁄, 𑀲𑀫𑀡𑀲𑁆𑀲 𑀫𑀳𑀺𑀤𑁆𑀥𑀺𑀓𑀢𑀸 𑀫𑀳𑀸𑀦𑀼𑀪𑀸𑀯𑀢𑀸𑁇 𑀅𑀫𑀸𑀳𑀁 𑀪𑀺𑀓𑁆𑀔𑀼𑀁 𑀅𑀤𑁆𑀤𑀲𑀁 𑀧𑀭𑀲𑀢𑁆𑀢𑀸𑀦𑀁 𑀧𑀭𑀧𑀼𑀕𑁆𑀕𑀮𑀸𑀦𑀁 𑀘𑀺𑀢𑁆𑀢𑀫𑁆𑀧𑀺 𑀆𑀤𑀺𑀲𑀦𑁆𑀢𑀁, 𑀘𑁂𑀢𑀲𑀺𑀓𑀫𑁆𑀧𑀺 𑀆𑀤𑀺𑀲𑀦𑁆𑀢𑀁, 𑀯𑀺𑀢𑀓𑁆𑀓𑀺𑀢𑀫𑁆𑀧𑀺 𑀆𑀤𑀺𑀲𑀦𑁆𑀢𑀁, 𑀯𑀺𑀘𑀸𑀭𑀺𑀢𑀫𑁆𑀧𑀺 𑀆𑀤𑀺𑀲𑀦𑁆𑀢𑀁—  “𑀏𑀯𑀫𑁆𑀧𑀺 𑀢𑁂 𑀫𑀦𑁄, 𑀇𑀢𑁆𑀣𑀫𑁆𑀧𑀺 𑀢𑁂 𑀫𑀦𑁄, 𑀇𑀢𑀺𑀧𑀺 𑀢𑁂 𑀘𑀺𑀢𑁆𑀢𑀦𑁆”’𑀢𑀺𑁇

838\. 𑀢𑀫𑁂𑀦𑀁 𑀲𑁄 𑀅𑀲𑁆𑀲𑀤𑁆𑀥𑁄 𑀅𑀧𑁆𑀧𑀲𑀦𑁆𑀦𑁄 𑀢𑀁 𑀲𑀤𑁆𑀥𑀁 𑀧𑀲𑀦𑁆𑀦𑀁 𑀏𑀯𑀁 𑀯𑀤𑁂𑀬𑁆𑀬—  ‘𑀅𑀢𑁆𑀣𑀺 𑀔𑁄, 𑀪𑁄, 𑀫𑀡𑀺𑀓𑀸 𑀦𑀸𑀫 𑀯𑀺𑀚𑁆𑀚𑀸; 𑀢𑀸𑀬 𑀲𑁄 𑀪𑀺𑀓𑁆𑀔𑀼 𑀧𑀭𑀲𑀢𑁆𑀢𑀸𑀦𑀁 𑀧𑀭𑀧𑀼𑀕𑁆𑀕𑀮𑀸𑀦𑀁 𑀘𑀺𑀢𑁆𑀢𑀫𑁆𑀧𑀺 𑀆𑀤𑀺𑀲𑀢𑀺, 𑀘𑁂𑀢𑀲𑀺𑀓𑀫𑁆𑀧𑀺 𑀆𑀤𑀺𑀲𑀢𑀺, 𑀯𑀺𑀢𑀓𑁆𑀓𑀺𑀢𑀫𑁆𑀧𑀺 𑀆𑀤𑀺𑀲𑀢𑀺, 𑀯𑀺𑀘𑀸𑀭𑀺𑀢𑀫𑁆𑀧𑀺 𑀆𑀤𑀺𑀲𑀢𑀺—  “𑀏𑀯𑀫𑁆𑀧𑀺 𑀢𑁂 𑀫𑀦𑁄, 𑀇𑀢𑁆𑀣𑀫𑁆𑀧𑀺 𑀢𑁂 𑀫𑀦𑁄, 𑀇𑀢𑀺𑀧𑀺 𑀢𑁂 𑀘𑀺𑀢𑁆𑀢𑀦𑁆”’𑀢𑀺𑁇

839\. 𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀓𑁂𑀯𑀝𑁆𑀝, 𑀅𑀧𑀺 𑀦𑀼 𑀲𑁄 𑀅𑀲𑁆𑀲𑀤𑁆𑀥𑁄 𑀅𑀧𑁆𑀧𑀲𑀦𑁆𑀦𑁄 𑀢𑀁 𑀲𑀤𑁆𑀥𑀁 𑀧𑀲𑀦𑁆𑀦𑀁 𑀏𑀯𑀁 𑀯𑀤𑁂𑀬𑁆𑀬𑀸”𑀢𑀺? “𑀯𑀤𑁂𑀬𑁆𑀬, 𑀪𑀦𑁆𑀢𑁂”𑀢𑀺𑁇 “𑀇𑀫𑀁 𑀔𑁄 𑀅𑀳𑀁, 𑀓𑁂𑀯𑀝𑁆𑀝, 𑀆𑀤𑁂𑀲𑀦𑀸𑀧𑀸𑀝𑀺𑀳𑀸𑀭𑀺𑀬𑁂 𑀆𑀤𑀻𑀦𑀯𑀁 𑀲𑀫𑁆𑀧𑀲𑁆𑀲𑀫𑀸𑀦𑁄 𑀆𑀤𑁂𑀲𑀦𑀸𑀧𑀸𑀝𑀺𑀳𑀸𑀭𑀺𑀬𑁂𑀦 𑀅𑀝𑁆𑀝𑀻𑀬𑀸𑀫𑀺 𑀳𑀭𑀸𑀬𑀸𑀫𑀺 𑀚𑀺𑀕𑀼𑀘𑁆𑀙𑀸𑀫𑀺𑁇

[Go to previous page (11.1 Iddhipāṭihāriya)](11.1.md) / [Go to parent page (11 Kevaṭṭasutta)](../11.md) / [Go to next page (11.3 Anusāsanīpāṭihāriya)](11.3.md)


