
[Home](/) / [6D Sīlakkhandhavaggapāḷi](/tipitaka/6D.md) / [11 Kevaṭṭasutta](/tipitaka/6D/11.md) / [11.4 Bhūtanirodhesakabhikkhuvatthu](/tipitaka/6D/11/11.4.md)

# 𑁧𑁧𑁇𑁪𑁇𑁧 𑀢𑀻𑀭𑀤𑀲𑁆𑀲𑀺𑀲𑀓𑀼𑀡𑀼𑀧𑀫𑀸

### 𑀓𑁂𑀯𑀝𑁆𑀝𑀲𑀼𑀢𑁆𑀢

### 𑀪𑀽𑀢𑀦𑀺𑀭𑁄𑀥𑁂𑀲𑀓𑀪𑀺𑀓𑁆𑀔𑀼𑀯𑀢𑁆𑀣𑀼

### 𑀢𑀻𑀭𑀤𑀲𑁆𑀲𑀺𑀲𑀓𑀼𑀡𑀼𑀧𑀫𑀸

(497.)

857. 𑀏𑀯𑀁 𑀯𑀼𑀢𑁆𑀢𑁂, 𑀅𑀳𑀁, 𑀓𑁂𑀯𑀝𑁆𑀝, 𑀢𑀁 𑀪𑀺𑀓𑁆𑀔𑀼𑀁 𑀏𑀢𑀤𑀯𑁄𑀘𑀁—  𑀪𑀽𑀢𑀧𑀼𑀩𑁆𑀩𑀁, 𑀪𑀺𑀓𑁆𑀔𑀼, 𑀲𑀸𑀫𑀼𑀤𑁆𑀤𑀺𑀓𑀸 𑀯𑀸𑀡𑀺𑀚𑀸 𑀢𑀻𑀭𑀤𑀲𑁆𑀲𑀺𑀁 𑀲𑀓𑀼𑀡𑀁 𑀕𑀳𑁂𑀢𑁆𑀯𑀸 𑀦𑀸𑀯𑀸𑀬 𑀲𑀫𑀼𑀤𑁆𑀤𑀁 𑀅𑀚𑁆𑀛𑁄𑀕𑀸𑀳𑀦𑁆𑀢𑀺𑁇 𑀢𑁂 𑀅𑀢𑀻𑀭𑀤𑀓𑁆𑀔𑀺𑀦𑀺𑀬𑀸 𑀦𑀸𑀯𑀸𑀬 𑀢𑀻𑀭𑀤𑀲𑁆𑀲𑀺𑀁 𑀲𑀓𑀼𑀡𑀁 𑀫𑀼𑀜𑁆𑀘𑀦𑁆𑀢𑀺𑁇 𑀲𑁄 𑀕𑀘𑁆𑀙𑀢𑁂𑀯 𑀧𑀼𑀭𑀢𑁆𑀣𑀺𑀫𑀁 𑀤𑀺𑀲𑀁, 𑀕𑀘𑁆𑀙𑀢𑀺 𑀤𑀓𑁆𑀔𑀺𑀡𑀁 𑀤𑀺𑀲𑀁, 𑀕𑀘𑁆𑀙𑀢𑀺 𑀧𑀘𑁆𑀙𑀺𑀫𑀁 𑀤𑀺𑀲𑀁, 𑀕𑀘𑁆𑀙𑀢𑀺 𑀉𑀢𑁆𑀢𑀭𑀁 𑀤𑀺𑀲𑀁, 𑀕𑀘𑁆𑀙𑀢𑀺 𑀉𑀤𑁆𑀥𑀁 𑀤𑀺𑀲𑀁, 𑀕𑀘𑁆𑀙𑀢𑀺 𑀅𑀦𑀼𑀤𑀺𑀲𑀁𑁇 𑀲𑀘𑁂 𑀲𑁄 𑀲𑀫𑀦𑁆𑀢𑀸 𑀢𑀻𑀭𑀁 𑀧𑀲𑁆𑀲𑀢𑀺, 𑀢𑀣𑀸𑀕𑀢𑀓𑁄𑀯 𑀳𑁄𑀢𑀺𑁇 𑀲𑀘𑁂 𑀧𑀦 𑀲𑁄 𑀲𑀫𑀦𑁆𑀢𑀸 𑀢𑀻𑀭𑀁 𑀦 𑀧𑀲𑁆𑀲𑀢𑀺, 𑀢𑀫𑁂𑀯 𑀦𑀸𑀯𑀁 𑀧𑀘𑁆𑀘𑀸𑀕𑀘𑁆𑀙𑀢𑀺𑁇 𑀏𑀯𑀫𑁂𑀯 𑀔𑁄 𑀢𑁆𑀯𑀁, 𑀪𑀺𑀓𑁆𑀔𑀼, 𑀬𑀢𑁄 𑀬𑀸𑀯 𑀩𑁆𑀭𑀳𑁆𑀫𑀮𑁄𑀓𑀸 𑀧𑀭𑀺𑀬𑁂𑀲𑀫𑀸𑀦𑁄 𑀇𑀫𑀲𑁆𑀲 𑀧𑀜𑁆𑀳𑀲𑁆𑀲 𑀯𑁂𑀬𑁆𑀬𑀸𑀓𑀭𑀡𑀁 𑀦𑀸𑀚𑁆𑀛𑀕𑀸, 𑀅𑀣 𑀫𑀫𑀜𑁆𑀜𑁂𑀯 𑀲𑀦𑁆𑀢𑀺𑀓𑁂 𑀧𑀘𑁆𑀘𑀸𑀕𑀢𑁄𑁇 𑀦 𑀔𑁄 𑀏𑀲𑁄, 𑀪𑀺𑀓𑁆𑀔𑀼, 𑀧𑀜𑁆𑀳𑁄 𑀏𑀯𑀁 𑀧𑀼𑀘𑁆𑀙𑀺𑀢𑀩𑁆𑀩𑁄—  ‘𑀓𑀢𑁆𑀣 𑀦𑀼 𑀔𑁄, 𑀪𑀦𑁆𑀢𑁂, 𑀇𑀫𑁂 𑀘𑀢𑁆𑀢𑀸𑀭𑁄 𑀫𑀳𑀸𑀪𑀽𑀢𑀸 𑀅𑀧𑀭𑀺𑀲𑁂𑀲𑀸 𑀦𑀺𑀭𑀼𑀚𑁆𑀛𑀦𑁆𑀢𑀺, 𑀲𑁂𑀬𑁆𑀬𑀣𑀺𑀤𑀁—  𑀧𑀣𑀯𑀻𑀥𑀸𑀢𑀼 𑀆𑀧𑁄𑀥𑀸𑀢𑀼 𑀢𑁂𑀚𑁄𑀥𑀸𑀢𑀼 𑀯𑀸𑀬𑁄𑀥𑀸𑀢𑀽’𑀢𑀺?

(498.)

858. 𑀏𑀯𑀜𑁆𑀘 𑀔𑁄 𑀏𑀲𑁄, 𑀪𑀺𑀓𑁆𑀔𑀼, 𑀧𑀜𑁆𑀳𑁄 𑀧𑀼𑀘𑁆𑀙𑀺𑀢𑀩𑁆𑀩𑁄—

859. _‘𑀓𑀢𑁆𑀣 𑀆𑀧𑁄 𑀘 𑀧𑀣𑀯𑀻,_  
_𑀢𑁂𑀚𑁄 𑀯𑀸𑀬𑁄 𑀦 𑀕𑀸𑀥𑀢𑀺;_  
_𑀓𑀢𑁆𑀣 𑀤𑀻𑀖𑀜𑁆𑀘 𑀭𑀲𑁆𑀲𑀜𑁆𑀘,_  
_𑀅𑀡𑀼𑀁 𑀣𑀽𑀮𑀁 𑀲𑀼𑀪𑀸𑀲𑀼𑀪𑀁;_  
_𑀓𑀢𑁆𑀣 𑀦𑀸𑀫𑀜𑁆𑀘 𑀭𑀽𑀧𑀜𑁆𑀘,_  
_𑀅𑀲𑁂𑀲𑀁 𑀉𑀧𑀭𑀼𑀚𑁆𑀛𑀢𑀻’𑀢𑀺𑁇_  


(499.)

860. 𑀢𑀢𑁆𑀭 𑀯𑁂𑀬𑁆𑀬𑀸𑀓𑀭𑀡𑀁 𑀪𑀯𑀢𑀺—

861. _‘𑀯𑀺𑀜𑁆𑀜𑀸𑀡𑀁 𑀅𑀦𑀺𑀤𑀲𑁆𑀲𑀦𑀁,_  
_𑀅𑀦𑀦𑁆𑀢𑀁 𑀲𑀩𑁆𑀩𑀢𑁄𑀧𑀪𑀁;_  
_𑀏𑀢𑁆𑀣 𑀆𑀧𑁄 𑀘 𑀧𑀣𑀯𑀻,_  
_𑀢𑁂𑀚𑁄 𑀯𑀸𑀬𑁄 𑀦 𑀕𑀸𑀥𑀢𑀺𑁇_  


862. _𑀏𑀢𑁆𑀣 𑀤𑀻𑀖𑀜𑁆𑀘 𑀭𑀲𑁆𑀲𑀜𑁆𑀘,_  
_𑀅𑀡𑀼𑀁 𑀣𑀽𑀮𑀁 𑀲𑀼𑀪𑀸𑀲𑀼𑀪𑀁;_  
_𑀏𑀢𑁆𑀣 𑀦𑀸𑀫𑀜𑁆𑀘 𑀭𑀽𑀧𑀜𑁆𑀘,_  
_𑀅𑀲𑁂𑀲𑀁 𑀉𑀧𑀭𑀼𑀚𑁆𑀛𑀢𑀺;_  
_𑀯𑀺𑀜𑁆𑀜𑀸𑀡𑀲𑁆𑀲 𑀦𑀺𑀭𑁄𑀥𑁂𑀦,_  
_𑀏𑀢𑁆𑀣𑁂𑀢𑀁 𑀉𑀧𑀭𑀼𑀚𑁆𑀛𑀢𑀻’”𑀢𑀺𑁇_  


(500.)

863. 𑀇𑀤𑀫𑀯𑁄𑀘 𑀪𑀕𑀯𑀸𑁇 𑀅𑀢𑁆𑀢𑀫𑀦𑁄 𑀓𑁂𑀯𑀝𑁆𑀝𑁄 𑀕𑀳𑀧𑀢𑀺𑀧𑀼𑀢𑁆𑀢𑁄 𑀪𑀕𑀯𑀢𑁄 𑀪𑀸𑀲𑀺𑀢𑀁 𑀅𑀪𑀺𑀦𑀦𑁆𑀤𑀻𑀢𑀺𑁇

---

864. 𑀓𑁂𑀯𑀝𑁆𑀝𑀲𑀼𑀢𑁆𑀢𑀁 𑀦𑀺𑀝𑁆𑀞𑀺𑀢𑀁 𑀏𑀓𑀸𑀤𑀲𑀫𑀁𑁇



[Go to previous page (11.4 Bhūtanirodhesakabhikkhuvatthu)](/tipitaka/6D/11/11.4.md) / [Go to parent page (11.4 Bhūtanirodhesakabhikkhuvatthu)](/tipitaka/6D/11/11.4.md) / [Go to next page (12 Lohiccasutta)](/tipitaka/6D/12.md)


