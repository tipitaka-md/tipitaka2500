
[Home](/) / [17A10 Dasakanipātapāḷi](../../../17A10.md) / [1 Paṭhamapaṇṇāsaka](../../1.md) / [1.3 Mahāvagga](../1.3.md)

# 𑁧𑁇𑁩𑁇𑁩 𑀓𑀸𑀬𑀲𑀼𑀢𑁆𑀢

### 𑀧𑀞𑀫𑀧𑀡𑁆𑀡𑀸𑀲𑀓

### 𑀫𑀳𑀸𑀯𑀕𑁆𑀕

### 𑀓𑀸𑀬𑀲𑀼𑀢𑁆𑀢

(23.)

164\. “𑀅𑀢𑁆𑀣𑀺, 𑀪𑀺𑀓𑁆𑀔𑀯𑁂, 𑀥𑀫𑁆𑀫𑀸 𑀓𑀸𑀬𑁂𑀦 𑀧𑀳𑀸𑀢𑀩𑁆𑀩𑀸, 𑀦𑁄 𑀯𑀸𑀘𑀸𑀬𑁇 𑀅𑀢𑁆𑀣𑀺, 𑀪𑀺𑀓𑁆𑀔𑀯𑁂, 𑀥𑀫𑁆𑀫𑀸 𑀯𑀸𑀘𑀸𑀬 𑀧𑀳𑀸𑀢𑀩𑁆𑀩𑀸, 𑀦𑁄 𑀓𑀸𑀬𑁂𑀦𑁇 𑀅𑀢𑁆𑀣𑀺, 𑀪𑀺𑀓𑁆𑀔𑀯𑁂, 𑀥𑀫𑁆𑀫𑀸 𑀦𑁂𑀯 𑀓𑀸𑀬𑁂𑀦 𑀧𑀳𑀸𑀢𑀩𑁆𑀩𑀸 𑀦𑁄 𑀯𑀸𑀘𑀸𑀬, 𑀧𑀜𑁆𑀜𑀸𑀬 𑀤𑀺𑀲𑁆𑀯𑀸 𑀧𑀳𑀸𑀢𑀩𑁆𑀩𑀸𑁇

165\. 𑀓𑀢𑀫𑁂 𑀘, 𑀪𑀺𑀓𑁆𑀔𑀯𑁂, 𑀥𑀫𑁆𑀫𑀸 𑀓𑀸𑀬𑁂𑀦 𑀧𑀳𑀸𑀢𑀩𑁆𑀩𑀸, 𑀦𑁄 𑀯𑀸𑀘𑀸𑀬? 𑀇𑀥, 𑀪𑀺𑀓𑁆𑀔𑀯𑁂, 𑀪𑀺𑀓𑁆𑀔𑀼 𑀅𑀓𑀼𑀲𑀮𑀁 𑀆𑀧𑀦𑁆𑀦𑁄 𑀳𑁄𑀢𑀺 𑀓𑀺𑀜𑁆𑀘𑀺 𑀤𑁂𑀲𑀁 𑀓𑀸𑀬𑁂𑀦𑁇 𑀢𑀫𑁂𑀦𑀁 𑀅𑀦𑀼𑀯𑀺𑀘𑁆𑀘 𑀯𑀺𑀜𑁆𑀜𑀽 𑀲𑀩𑁆𑀭𑀳𑁆𑀫𑀘𑀸𑀭𑀻 𑀏𑀯𑀫𑀸𑀳𑀁𑀲𑀼—  ‘𑀆𑀬𑀲𑁆𑀫𑀸 𑀔𑁄 𑀅𑀓𑀼𑀲𑀮𑀁 𑀆𑀧𑀦𑁆𑀦𑁄 𑀓𑀺𑀜𑁆𑀘𑀺 𑀤𑁂𑀲𑀁 𑀓𑀸𑀬𑁂𑀦𑁇 𑀲𑀸𑀥𑀼 𑀯𑀢𑀸𑀬𑀲𑁆𑀫𑀸 𑀓𑀸𑀬𑀤𑀼𑀘𑁆𑀘𑀭𑀺𑀢𑀁 𑀧𑀳𑀸𑀬 𑀓𑀸𑀬𑀲𑀼𑀘𑀭𑀺𑀢𑀁 𑀪𑀸𑀯𑁂𑀢𑀽’𑀢𑀺𑁇 𑀲𑁄 𑀅𑀦𑀼𑀯𑀺𑀘𑁆𑀘 𑀯𑀺𑀜𑁆𑀜𑀽𑀳𑀺 𑀲𑀩𑁆𑀭𑀳𑁆𑀫𑀘𑀸𑀭𑀻𑀳𑀺 𑀯𑀼𑀘𑁆𑀘𑀫𑀸𑀦𑁄 𑀓𑀸𑀬𑀤𑀼𑀘𑁆𑀘𑀭𑀺𑀢𑀁 𑀧𑀳𑀸𑀬 𑀓𑀸𑀬𑀲𑀼𑀘𑀭𑀺𑀢𑀁 𑀪𑀸𑀯𑁂𑀢𑀺𑁇 𑀇𑀫𑁂 𑀯𑀼𑀘𑁆𑀘𑀦𑁆𑀢𑀺, 𑀪𑀺𑀓𑁆𑀔𑀯𑁂, 𑀥𑀫𑁆𑀫𑀸 𑀓𑀸𑀬𑁂𑀦 𑀧𑀳𑀸𑀢𑀩𑁆𑀩𑀸, 𑀦𑁄 𑀯𑀸𑀘𑀸𑀬𑁇

166\. 𑀓𑀢𑀫𑁂 𑀘, 𑀪𑀺𑀓𑁆𑀔𑀯𑁂, 𑀥𑀫𑁆𑀫𑀸 𑀯𑀸𑀘𑀸𑀬 𑀧𑀳𑀸𑀢𑀩𑁆𑀩𑀸, 𑀦𑁄 𑀓𑀸𑀬𑁂𑀦? 𑀇𑀥, 𑀪𑀺𑀓𑁆𑀔𑀯𑁂, 𑀪𑀺𑀓𑁆𑀔𑀼 𑀅𑀓𑀼𑀲𑀮𑀁 𑀆𑀧𑀦𑁆𑀦𑁄 𑀳𑁄𑀢𑀺 𑀓𑀺𑀜𑁆𑀘𑀺 𑀤𑁂𑀲𑀁 𑀯𑀸𑀘𑀸𑀬𑁇 𑀢𑀫𑁂𑀦𑀁 𑀅𑀦𑀼𑀯𑀺𑀘𑁆𑀘 𑀯𑀺𑀜𑁆𑀜𑀽 𑀲𑀩𑁆𑀭𑀳𑁆𑀫𑀘𑀸𑀭𑀻 𑀏𑀯𑀫𑀸𑀳𑀁𑀲𑀼—  ‘𑀆𑀬𑀲𑁆𑀫𑀸 𑀔𑁄 𑀅𑀓𑀼𑀲𑀮𑀁 𑀆𑀧𑀦𑁆𑀦𑁄 𑀓𑀺𑀜𑁆𑀘𑀺 𑀤𑁂𑀲𑀁 𑀯𑀸𑀘𑀸𑀬𑁇 𑀲𑀸𑀥𑀼 𑀯𑀢𑀸𑀬𑀲𑁆𑀫𑀸 𑀯𑀘𑀻𑀤𑀼𑀘𑁆𑀘𑀭𑀺𑀢𑀁 𑀧𑀳𑀸𑀬 𑀯𑀘𑀻𑀲𑀼𑀘𑀭𑀺𑀢𑀁 𑀪𑀸𑀯𑁂𑀢𑀽’𑀢𑀺𑁇 𑀲𑁄 𑀅𑀦𑀼𑀯𑀺𑀘𑁆𑀘 𑀯𑀺𑀜𑁆𑀜𑀽𑀳𑀺 𑀲𑀩𑁆𑀭𑀳𑁆𑀫𑀘𑀸𑀭𑀻𑀳𑀺 𑀯𑀼𑀘𑁆𑀘𑀫𑀸𑀦𑁄 𑀯𑀘𑀻𑀤𑀼𑀘𑁆𑀘𑀭𑀺𑀢𑀁 𑀧𑀳𑀸𑀬 𑀯𑀘𑀻𑀲𑀼𑀘𑀭𑀺𑀢𑀁 𑀪𑀸𑀯𑁂𑀢𑀺𑁇 𑀇𑀫𑁂 𑀯𑀼𑀘𑁆𑀘𑀦𑁆𑀢𑀺, 𑀪𑀺𑀓𑁆𑀔𑀯𑁂, 𑀥𑀫𑁆𑀫𑀸 𑀯𑀸𑀘𑀸𑀬 𑀧𑀳𑀸𑀢𑀩𑁆𑀩𑀸, 𑀦𑁄 𑀓𑀸𑀬𑁂𑀦𑁇

167\. 𑀓𑀢𑀫𑁂 𑀘, 𑀪𑀺𑀓𑁆𑀔𑀯𑁂, 𑀥𑀫𑁆𑀫𑀸 𑀦𑁂𑀯 𑀓𑀸𑀬𑁂𑀦 𑀧𑀳𑀸𑀢𑀩𑁆𑀩𑀸 𑀦𑁄 𑀯𑀸𑀘𑀸𑀬, 𑀧𑀜𑁆𑀜𑀸𑀬 𑀤𑀺𑀲𑁆𑀯𑀸 𑀧𑀳𑀸𑀢𑀩𑁆𑀩𑀸? 𑀮𑁄𑀪𑁄, 𑀪𑀺𑀓𑁆𑀔𑀯𑁂, 𑀦𑁂𑀯 𑀓𑀸𑀬𑁂𑀦 𑀧𑀳𑀸𑀢𑀩𑁆𑀩𑁄 𑀦𑁄 𑀯𑀸𑀘𑀸𑀬, 𑀧𑀜𑁆𑀜𑀸𑀬 𑀤𑀺𑀲𑁆𑀯𑀸 𑀧𑀳𑀸𑀢𑀩𑁆𑀩𑁄𑁇 𑀤𑁄𑀲𑁄, 𑀪𑀺𑀓𑁆𑀔𑀯𑁂…𑀧𑁂…  𑀫𑁄𑀳𑁄…  𑀓𑁄𑀥𑁄…  𑀉𑀧𑀦𑀸𑀳𑁄…  𑀫𑀓𑁆𑀔𑁄…  𑀧𑀍𑀆𑀲𑁄…  𑀫𑀘𑁆𑀙𑀭𑀺𑀬𑀁, 𑀪𑀺𑀓𑁆𑀔𑀯𑁂, 𑀦𑁂𑀯 𑀓𑀸𑀬𑁂𑀦 𑀧𑀳𑀸𑀢𑀩𑁆𑀩𑀁 𑀦𑁄 𑀯𑀸𑀘𑀸𑀬, 𑀧𑀜𑁆𑀜𑀸𑀬 𑀤𑀺𑀲𑁆𑀯𑀸 𑀧𑀳𑀸𑀢𑀩𑁆𑀩𑀁𑁇

168\. 𑀧𑀸𑀧𑀺𑀓𑀸, 𑀪𑀺𑀓𑁆𑀔𑀯𑁂, 𑀇𑀲𑁆𑀲𑀸 𑀦𑁂𑀯 𑀓𑀸𑀬𑁂𑀦 𑀧𑀳𑀸𑀢𑀩𑁆𑀩𑀸 𑀦𑁄 𑀯𑀸𑀘𑀸𑀬, 𑀧𑀜𑁆𑀜𑀸𑀬 𑀤𑀺𑀲𑁆𑀯𑀸 𑀧𑀳𑀸𑀢𑀩𑁆𑀩𑀸𑁇 𑀓𑀢𑀫𑀸 𑀘, 𑀪𑀺𑀓𑁆𑀔𑀯𑁂, 𑀧𑀸𑀧𑀺𑀓𑀸 𑀇𑀲𑁆𑀲𑀸? 𑀇𑀥, 𑀪𑀺𑀓𑁆𑀔𑀯𑁂, 𑀇𑀚𑁆𑀛𑀢𑀺 𑀕𑀳𑀧𑀢𑀺𑀲𑁆𑀲 𑀯𑀸 𑀕𑀳𑀧𑀢𑀺𑀧𑀼𑀢𑁆𑀢𑀲𑁆𑀲 𑀯𑀸 𑀥𑀦𑁂𑀦 𑀯𑀸 𑀥𑀜𑁆𑀜𑁂𑀦 𑀯𑀸 𑀭𑀚𑀢𑁂𑀦 𑀯𑀸 𑀚𑀸𑀢𑀭𑀽𑀧𑁂𑀦 𑀯𑀸𑁇 𑀢𑀢𑁆𑀭𑀸𑀜𑁆𑀜𑀢𑀭𑀲𑁆𑀲 𑀤𑀸𑀲𑀲𑁆𑀲 𑀯𑀸 𑀉𑀧𑀯𑀸𑀲𑀲𑁆𑀲 𑀯𑀸 𑀏𑀯𑀁 𑀳𑁄𑀢𑀺—  ‘𑀅𑀳𑁄 𑀯𑀢𑀺𑀫𑀲𑁆𑀲 𑀕𑀳𑀧𑀢𑀺𑀲𑁆𑀲 𑀯𑀸 𑀕𑀳𑀧𑀢𑀺𑀧𑀼𑀢𑁆𑀢𑀲𑁆𑀲 𑀯𑀸 𑀦 𑀇𑀚𑁆𑀛𑁂𑀬𑁆𑀬 𑀥𑀦𑁂𑀦 𑀯𑀸 𑀥𑀜𑁆𑀜𑁂𑀦 𑀯𑀸 𑀭𑀚𑀢𑁂𑀦 𑀯𑀸 𑀚𑀸𑀢𑀭𑀽𑀧𑁂𑀦 𑀯𑀸’𑀢𑀺𑁇 𑀲𑀫𑀡𑁄 𑀯𑀸 𑀧𑀦 𑀩𑁆𑀭𑀸𑀳𑁆𑀫𑀡𑁄 𑀯𑀸 𑀮𑀸𑀪𑀻 𑀳𑁄𑀢𑀺 𑀘𑀻𑀯𑀭𑀧𑀺𑀡𑁆𑀟𑀧𑀸𑀢𑀲𑁂𑀦𑀸𑀲𑀦𑀕𑀺𑀮𑀸𑀦𑀧𑀘𑁆𑀘𑀬𑀪𑁂𑀲𑀚𑁆𑀚𑀧𑀭𑀺𑀓𑁆𑀔𑀸𑀭𑀸𑀦𑀁𑁇 𑀢𑀢𑁆𑀭𑀸𑀜𑁆𑀜𑀢𑀭𑀲𑁆𑀲 𑀲𑀫𑀡𑀲𑁆𑀲 𑀯𑀸 𑀩𑁆𑀭𑀸𑀳𑁆𑀫𑀡𑀲𑁆𑀲 𑀯𑀸 𑀏𑀯𑀁 𑀳𑁄𑀢𑀺—  ‘𑀅𑀳𑁄 𑀯𑀢 𑀅𑀬𑀫𑀸𑀬𑀲𑁆𑀫𑀸 𑀦 𑀮𑀸𑀪𑀻 𑀅𑀲𑁆𑀲 𑀘𑀻𑀯𑀭𑀧𑀺𑀡𑁆𑀟𑀧𑀸𑀢𑀲𑁂𑀦𑀸𑀲𑀦𑀕𑀺𑀮𑀸𑀦𑀧𑀘𑁆𑀘𑀬𑀪𑁂𑀲𑀚𑁆𑀚𑀧𑀭𑀺𑀓𑁆𑀔𑀸𑀭𑀸𑀦𑀦𑁆’𑀢𑀺𑁇 𑀅𑀬𑀁 𑀯𑀼𑀘𑁆𑀘𑀢𑀺, 𑀪𑀺𑀓𑁆𑀔𑀯𑁂, 𑀧𑀸𑀧𑀺𑀓𑀸 𑀇𑀲𑁆𑀲𑀸𑁇

169\. 𑀧𑀸𑀧𑀺𑀓𑀸, 𑀪𑀺𑀓𑁆𑀔𑀯𑁂, 𑀇𑀘𑁆𑀙𑀸 𑀦𑁂𑀯 𑀓𑀸𑀬𑁂𑀦 𑀧𑀳𑀸𑀢𑀩𑁆𑀩𑀸 𑀦𑁄 𑀯𑀸𑀘𑀸𑀬, 𑀧𑀜𑁆𑀜𑀸𑀬 𑀤𑀺𑀲𑁆𑀯𑀸 𑀧𑀳𑀸𑀢𑀩𑁆𑀩𑀸𑁇 𑀓𑀢𑀫𑀸 𑀘, 𑀪𑀺𑀓𑁆𑀔𑀯𑁂, 𑀧𑀸𑀧𑀺𑀓𑀸 𑀇𑀘𑁆𑀙𑀸? 𑀇𑀥, 𑀪𑀺𑀓𑁆𑀔𑀯𑁂, 𑀏𑀓𑀘𑁆𑀘𑁄 𑀅𑀲𑁆𑀲𑀤𑁆𑀥𑁄 𑀲𑀫𑀸𑀦𑁄 ‘𑀲𑀤𑁆𑀥𑁄𑀢𑀺 𑀫𑀁 𑀚𑀸𑀦𑁂𑀬𑁆𑀬𑀼𑀦𑁆’𑀢𑀺 𑀇𑀘𑁆𑀙𑀢𑀺; 𑀤𑀼𑀲𑁆𑀲𑀻𑀮𑁄 𑀲𑀫𑀸𑀦𑁄 ‘𑀲𑀻𑀮𑀯𑀸𑀢𑀺 𑀫𑀁 𑀚𑀸𑀦𑁂𑀬𑁆𑀬𑀼𑀦𑁆’𑀢𑀺 𑀇𑀘𑁆𑀙𑀢𑀺; 𑀅𑀧𑁆𑀧𑀲𑁆𑀲𑀼𑀢𑁄 𑀲𑀫𑀸𑀦𑁄 ‘𑀩𑀳𑀼𑀲𑁆𑀲𑀼𑀢𑁄𑀢𑀺 𑀫𑀁 𑀚𑀸𑀦𑁂𑀬𑁆𑀬𑀼𑀦𑁆’𑀢𑀺 𑀇𑀘𑁆𑀙𑀢𑀺; 𑀲𑀗𑁆𑀕𑀡𑀺𑀓𑀸𑀭𑀸𑀫𑁄 𑀲𑀫𑀸𑀦𑁄 ‘𑀧𑀯𑀺𑀯𑀺𑀢𑁆𑀢𑁄𑀢𑀺 𑀫𑀁 𑀚𑀸𑀦𑁂𑀬𑁆𑀬𑀼𑀦𑁆’𑀢𑀺 𑀇𑀘𑁆𑀙𑀢𑀺; 𑀓𑀼𑀲𑀻𑀢𑁄 𑀲𑀫𑀸𑀦𑁄 ‘𑀆𑀭𑀤𑁆𑀥𑀯𑀻𑀭𑀺𑀬𑁄𑀢𑀺 𑀫𑀁 𑀚𑀸𑀦𑁂𑀬𑁆𑀬𑀼𑀦𑁆’𑀢𑀺 𑀇𑀘𑁆𑀙𑀢𑀺; 𑀫𑀼𑀝𑁆𑀞𑀲𑁆𑀲𑀢𑀺 𑀲𑀫𑀸𑀦𑁄 ‘𑀉𑀧𑀝𑁆𑀞𑀺𑀢𑀲𑁆𑀲𑀢𑀻𑀢𑀺 𑀫𑀁 𑀚𑀸𑀦𑁂𑀬𑁆𑀬𑀼𑀦𑁆’𑀢𑀺 𑀇𑀘𑁆𑀙𑀢𑀺; 𑀅𑀲𑀫𑀸𑀳𑀺𑀢𑁄 𑀲𑀫𑀸𑀦𑁄 ‘𑀲𑀫𑀸𑀳𑀺𑀢𑁄𑀢𑀺 𑀫𑀁 𑀚𑀸𑀦𑁂𑀬𑁆𑀬𑀼𑀦𑁆’𑀢𑀺 𑀇𑀘𑁆𑀙𑀢𑀺; 𑀤𑀼𑀧𑁆𑀧𑀜𑁆𑀜𑁄 𑀲𑀫𑀸𑀦𑁄 ‘𑀧𑀜𑁆𑀜𑀯𑀸𑀢𑀺 𑀫𑀁 𑀚𑀸𑀦𑁂𑀬𑁆𑀬𑀼𑀦𑁆’𑀢𑀺 𑀇𑀘𑁆𑀙𑀢𑀺; 𑀅𑀔𑀻𑀡𑀸𑀲𑀯𑁄 𑀲𑀫𑀸𑀦𑁄 ‘𑀔𑀻𑀡𑀸𑀲𑀯𑁄𑀢𑀺 𑀫𑀁 𑀚𑀸𑀦𑁂𑀬𑁆𑀬𑀼𑀦𑁆’𑀢𑀺 𑀇𑀘𑁆𑀙𑀢𑀺𑁇 𑀅𑀬𑀁 𑀯𑀼𑀘𑁆𑀘𑀢𑀺, 𑀪𑀺𑀓𑁆𑀔𑀯𑁂, 𑀧𑀸𑀧𑀺𑀓𑀸 𑀇𑀘𑁆𑀙𑀸𑁇 𑀇𑀫𑁂 𑀯𑀼𑀘𑁆𑀘𑀦𑁆𑀢𑀺, 𑀪𑀺𑀓𑁆𑀔𑀯𑁂, 𑀥𑀫𑁆𑀫𑀸 𑀦𑁂𑀯 𑀓𑀸𑀬𑁂𑀦 𑀧𑀳𑀸𑀢𑀩𑁆𑀩𑀸 𑀦𑁄 𑀯𑀸𑀘𑀸𑀬, 𑀧𑀜𑁆𑀜𑀸𑀬 𑀤𑀺𑀲𑁆𑀯𑀸 𑀧𑀳𑀸𑀢𑀩𑁆𑀩𑀸𑁇

170\. 𑀢𑀜𑁆𑀘𑁂, 𑀪𑀺𑀓𑁆𑀔𑀯𑁂, 𑀪𑀺𑀓𑁆𑀔𑀼𑀁 𑀮𑁄𑀪𑁄 𑀅𑀪𑀺𑀪𑀼𑀬𑁆𑀬 𑀇𑀭𑀺𑀬𑀢𑀺, 𑀤𑁄𑀲𑁄…  𑀫𑁄𑀳𑁄…  𑀓𑁄𑀥𑁄…  𑀉𑀧𑀦𑀸𑀳𑁄…  𑀫𑀓𑁆𑀔𑁄…  𑀧𑀍𑀆𑀲𑁄…  𑀫𑀘𑁆𑀙𑀭𑀺𑀬𑀁…  𑀧𑀸𑀧𑀺𑀓𑀸 𑀇𑀲𑁆𑀲𑀸…  𑀧𑀸𑀧𑀺𑀓𑀸 𑀇𑀘𑁆𑀙𑀸 𑀅𑀪𑀺𑀪𑀼𑀬𑁆𑀬 𑀇𑀭𑀺𑀬𑀢𑀺𑁇 𑀲𑁄 𑀏𑀯𑀫𑀲𑁆𑀲 𑀯𑁂𑀤𑀺𑀢𑀩𑁆𑀩𑁄—  ‘𑀦𑀸𑀬𑀫𑀸𑀬𑀲𑁆𑀫𑀸 𑀢𑀣𑀸 𑀧𑀚𑀸𑀦𑀸𑀢𑀺 𑀬𑀣𑀸 𑀧𑀚𑀸𑀦𑀢𑁄 𑀮𑁄𑀪𑁄 𑀦 𑀳𑁄𑀢𑀺, 𑀢𑀣𑀸𑀳𑀺𑀫𑀁 𑀆𑀬𑀲𑁆𑀫𑀦𑁆𑀢𑀁 𑀮𑁄𑀪𑁄 𑀅𑀪𑀺𑀪𑀼𑀬𑁆𑀬 𑀇𑀭𑀺𑀬𑀢𑀺; 𑀦𑀸𑀬𑀫𑀸𑀬𑀲𑁆𑀫𑀸 𑀢𑀣𑀸 𑀧𑀚𑀸𑀦𑀸𑀢𑀺 𑀬𑀣𑀸 𑀧𑀚𑀸𑀦𑀢𑁄 𑀤𑁄𑀲𑁄 𑀦 𑀳𑁄𑀢𑀺…  𑀫𑁄𑀳𑁄…  𑀓𑁄𑀥𑁄…  𑀉𑀧𑀦𑀸𑀳𑁄…  𑀫𑀓𑁆𑀔𑁄…  𑀧𑀍𑀆𑀲𑁄…  𑀫𑀘𑁆𑀙𑀭𑀺𑀬𑀁…  𑀧𑀸𑀧𑀺𑀓𑀸 𑀇𑀲𑁆𑀲𑀸…  𑀧𑀸𑀧𑀺𑀓𑀸 𑀇𑀘𑁆𑀙𑀸 𑀦 𑀳𑁄𑀢𑀺, 𑀢𑀣𑀸𑀳𑀺𑀫𑀁 𑀆𑀬𑀲𑁆𑀫𑀦𑁆𑀢𑀁 𑀧𑀸𑀧𑀺𑀓𑀸 𑀇𑀘𑁆𑀙𑀸 𑀅𑀪𑀺𑀪𑀼𑀬𑁆𑀬 𑀇𑀭𑀺𑀬𑀢𑀻’𑀢𑀺𑁇

171\. 𑀢𑀜𑁆𑀘𑁂, 𑀪𑀺𑀓𑁆𑀔𑀯𑁂, 𑀪𑀺𑀓𑁆𑀔𑀼𑀁 𑀮𑁄𑀪𑁄 𑀦𑀸𑀪𑀺𑀪𑀼𑀬𑁆𑀬 𑀇𑀭𑀺𑀬𑀢𑀺, 𑀤𑁄𑀲𑁄…  𑀫𑁄𑀳𑁄…  𑀓𑁄𑀥𑁄…  𑀉𑀧𑀦𑀸𑀳𑁄…  𑀫𑀓𑁆𑀔𑁄…  𑀧𑀍𑀆𑀲𑁄…  𑀫𑀘𑁆𑀙𑀭𑀺𑀬𑀁…  𑀧𑀸𑀧𑀺𑀓𑀸 𑀇𑀲𑁆𑀲𑀸…  𑀧𑀸𑀧𑀺𑀓𑀸 𑀇𑀘𑁆𑀙𑀸 𑀦𑀸𑀪𑀺𑀪𑀼𑀬𑁆𑀬 𑀇𑀭𑀺𑀬𑀢𑀺, 𑀲𑁄 𑀏𑀯𑀫𑀲𑁆𑀲 𑀯𑁂𑀤𑀺𑀢𑀩𑁆𑀩𑁄—  ‘𑀢𑀣𑀸 𑀅𑀬𑀫𑀸𑀬𑀲𑁆𑀫𑀸 𑀧𑀚𑀸𑀦𑀸𑀢𑀺 𑀬𑀣𑀸 𑀧𑀚𑀸𑀦𑀢𑁄 𑀮𑁄𑀪𑁄 𑀦 𑀳𑁄𑀢𑀺, 𑀢𑀣𑀸𑀳𑀺𑀫𑀁 𑀆𑀬𑀲𑁆𑀫𑀦𑁆𑀢𑀁 𑀮𑁄𑀪𑁄 𑀦𑀸𑀪𑀺𑀪𑀼𑀬𑁆𑀬 𑀇𑀭𑀺𑀬𑀢𑀺; 𑀢𑀣𑀸 𑀅𑀬𑀫𑀸𑀬𑀲𑁆𑀫𑀸 𑀧𑀚𑀸𑀦𑀸𑀢𑀺 𑀬𑀣𑀸 𑀧𑀚𑀸𑀦𑀢𑁄 𑀤𑁄𑀲𑁄 𑀦 𑀳𑁄𑀢𑀺…  𑀫𑁄𑀳𑁄…  𑀓𑁄𑀥𑁄…  𑀉𑀧𑀦𑀸𑀳𑁄…  𑀫𑀓𑁆𑀔𑁄…  𑀧𑀍𑀆𑀲𑁄…  𑀫𑀘𑁆𑀙𑀭𑀺𑀬𑀁…  𑀧𑀸𑀧𑀺𑀓𑀸 𑀇𑀲𑁆𑀲𑀸…  𑀧𑀸𑀧𑀺𑀓𑀸 𑀇𑀘𑁆𑀙𑀸 𑀦 𑀳𑁄𑀢𑀺, 𑀢𑀣𑀸𑀳𑀺𑀫𑀁 𑀆𑀬𑀲𑁆𑀫𑀦𑁆𑀢𑀁 𑀧𑀸𑀧𑀺𑀓𑀸 𑀇𑀘𑁆𑀙𑀸 𑀦𑀸𑀪𑀺𑀪𑀼𑀬𑁆𑀬 𑀇𑀭𑀺𑀬𑀢𑀻’”𑀢𑀺𑁇

---

172\. 𑀢𑀢𑀺𑀬𑀁𑁇



[Go to previous page (1.3.2 Adhivuttipadasutta)](1.3.2.md) / [Go to parent page (1.3 Mahāvagga)](../1.3.md) / [Go to next page (1.3.4 Mahācundasutta)](1.3.4.md)


