
[Home](/) / [17A10 Dasakanipātapāḷi](/tipitaka/17A10.md) / [1 Paṭhamapaṇṇāsaka](/tipitaka/17A10/1.md) / [1.5 Akkosavagga](/tipitaka/17A10/1/1.5.md)

# 𑁧𑁇𑁫𑁇𑁬 𑀲𑀓𑁆𑀓𑀲𑀼𑀢𑁆𑀢

### 𑀧𑀞𑀫𑀧𑀡𑁆𑀡𑀸𑀲𑀓

### 𑀅𑀓𑁆𑀓𑁄𑀲𑀯𑀕𑁆𑀕

### 𑀲𑀓𑁆𑀓𑀲𑀼𑀢𑁆𑀢

(46.)

320\. 𑀏𑀓𑀁 𑀲𑀫𑀬𑀁 𑀪𑀕𑀯𑀸 𑀲𑀓𑁆𑀓𑁂𑀲𑀼 𑀯𑀺𑀳𑀭𑀢𑀺 𑀓𑀧𑀺𑀮𑀯𑀢𑁆𑀣𑀼𑀲𑁆𑀫𑀺𑀁 𑀦𑀺𑀕𑁆𑀭𑁄𑀥𑀸𑀭𑀸𑀫𑁂𑁇 𑀅𑀣 𑀔𑁄 𑀲𑀫𑁆𑀩𑀳𑀼𑀮𑀸 𑀲𑀓𑁆𑀓𑀸 𑀉𑀧𑀸𑀲𑀓𑀸 𑀢𑀤𑀳𑀼𑀧𑁄𑀲𑀣𑁂 𑀬𑁂𑀦 𑀪𑀕𑀯𑀸 𑀢𑁂𑀦𑀼𑀧𑀲𑀗𑁆𑀓𑀫𑀺𑀁𑀲𑀼; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀪𑀕𑀯𑀦𑁆𑀢𑀁 𑀅𑀪𑀺𑀯𑀸𑀤𑁂𑀢𑁆𑀯𑀸 𑀏𑀓𑀫𑀦𑁆𑀢𑀁 𑀦𑀺𑀲𑀻𑀤𑀺𑀁𑀲𑀼𑁇 𑀏𑀓𑀫𑀦𑁆𑀢𑀁 𑀦𑀺𑀲𑀺𑀦𑁆𑀦𑁂 𑀔𑁄 𑀲𑀓𑁆𑀓𑁂 𑀉𑀧𑀸𑀲𑀓𑁂 𑀪𑀕𑀯𑀸 𑀏𑀢𑀤𑀯𑁄𑀘—  “𑀅𑀧𑀺 𑀦𑀼 𑀢𑀼𑀫𑁆𑀳𑁂, 𑀲𑀓𑁆𑀓𑀸, 𑀅𑀝𑁆𑀞𑀗𑁆𑀕𑀲𑀫𑀦𑁆𑀦𑀸𑀕𑀢𑀁 𑀉𑀧𑁄𑀲𑀣𑀁 𑀉𑀧𑀯𑀲𑀣𑀸”𑀢𑀺? “𑀅𑀧𑁆𑀧𑁂𑀓𑀤𑀸 𑀫𑀬𑀁, 𑀪𑀦𑁆𑀢𑁂, 𑀅𑀝𑁆𑀞𑀗𑁆𑀕𑀲𑀫𑀦𑁆𑀦𑀸𑀕𑀢𑀁 𑀉𑀧𑁄𑀲𑀣𑀁 𑀉𑀧𑀯𑀲𑀸𑀫, 𑀅𑀧𑁆𑀧𑁂𑀓𑀤𑀸 𑀦 𑀉𑀧𑀯𑀲𑀸𑀫𑀸”𑀢𑀺𑁇 “𑀢𑁂𑀲𑀁 𑀯𑁄, 𑀲𑀓𑁆𑀓𑀸, 𑀅𑀮𑀸𑀪𑀸 𑀢𑁂𑀲𑀁 𑀤𑀼𑀮𑁆𑀮𑀤𑁆𑀥𑀁, 𑀬𑁂 𑀢𑀼𑀫𑁆𑀳𑁂 𑀏𑀯𑀁 𑀲𑁄𑀓𑀲𑀪𑀬𑁂 𑀚𑀻𑀯𑀺𑀢𑁂 𑀫𑀭𑀡𑀲𑀪𑀬𑁂 𑀚𑀻𑀯𑀺𑀢𑁂 𑀅𑀧𑁆𑀧𑁂𑀓𑀤𑀸 𑀅𑀝𑁆𑀞𑀗𑁆𑀕𑀲𑀫𑀦𑁆𑀦𑀸𑀕𑀢𑀁 𑀉𑀧𑁄𑀲𑀣𑀁 𑀉𑀧𑀯𑀲𑀣, 𑀅𑀧𑁆𑀧𑁂𑀓𑀤𑀸 𑀦 𑀉𑀧𑀯𑀲𑀣𑁇

321\. 𑀢𑀁 𑀓𑀺𑀁 𑀫𑀜𑁆𑀜𑀣, 𑀲𑀓𑁆𑀓𑀸, 𑀇𑀥 𑀧𑀼𑀭𑀺𑀲𑁄 𑀬𑁂𑀦 𑀓𑁂𑀦𑀘𑀺 𑀓𑀫𑁆𑀫𑀝𑁆𑀞𑀸𑀦𑁂𑀦 𑀅𑀦𑀸𑀧𑀚𑁆𑀚 𑀅𑀓𑀼𑀲𑀮𑀁 𑀤𑀺𑀯𑀲𑀁 𑀅𑀟𑁆𑀠𑀓𑀳𑀸𑀧𑀡𑀁 𑀦𑀺𑀩𑁆𑀩𑀺𑀲𑁂𑀬𑁆𑀬𑁇 𑀤𑀓𑁆𑀔𑁄 𑀧𑀼𑀭𑀺𑀲𑁄 𑀉𑀝𑁆𑀞𑀸𑀦𑀲𑀫𑁆𑀧𑀦𑁆𑀦𑁄𑀢𑀺 𑀅𑀮𑀁𑀯𑀘𑀦𑀸𑀬𑀸”𑀢𑀺? “𑀏𑀯𑀁, 𑀪𑀦𑁆𑀢𑁂”𑁇

322\. “𑀢𑀁 𑀓𑀺𑀁 𑀫𑀜𑁆𑀜𑀣, 𑀲𑀓𑁆𑀓𑀸, 𑀇𑀥 𑀧𑀼𑀭𑀺𑀲𑁄 𑀬𑁂𑀦 𑀓𑁂𑀦𑀘𑀺 𑀓𑀫𑁆𑀫𑀝𑁆𑀞𑀸𑀦𑁂𑀦 𑀅𑀦𑀸𑀧𑀚𑁆𑀚 𑀅𑀓𑀼𑀲𑀮𑀁 𑀤𑀺𑀯𑀲𑀁 𑀓𑀳𑀸𑀧𑀡𑀁 𑀦𑀺𑀩𑁆𑀩𑀺𑀲𑁂𑀬𑁆𑀬𑁇 𑀤𑀓𑁆𑀔𑁄 𑀧𑀼𑀭𑀺𑀲𑁄 𑀉𑀝𑁆𑀞𑀸𑀦𑀲𑀫𑁆𑀧𑀦𑁆𑀦𑁄𑀢𑀺 𑀅𑀮𑀁𑀯𑀘𑀦𑀸𑀬𑀸”𑀢𑀺? “𑀏𑀯𑀁, 𑀪𑀦𑁆𑀢𑁂”𑁇

323\. “𑀢𑀁 𑀓𑀺𑀁 𑀫𑀜𑁆𑀜𑀣, 𑀲𑀓𑁆𑀓𑀸, 𑀇𑀥 𑀧𑀼𑀭𑀺𑀲𑁄 𑀬𑁂𑀦 𑀓𑁂𑀦𑀘𑀺 𑀓𑀫𑁆𑀫𑀝𑁆𑀞𑀸𑀦𑁂𑀦 𑀅𑀦𑀸𑀧𑀚𑁆𑀚 𑀅𑀓𑀼𑀲𑀮𑀁 𑀤𑀺𑀯𑀲𑀁 𑀤𑁆𑀯𑁂 𑀓𑀳𑀸𑀧𑀡𑁂 𑀦𑀺𑀩𑁆𑀩𑀺𑀲𑁂𑀬𑁆𑀬…  𑀢𑀬𑁄 𑀓𑀳𑀸𑀧𑀡𑁂 𑀦𑀺𑀩𑁆𑀩𑀺𑀲𑁂𑀬𑁆𑀬…  𑀘𑀢𑁆𑀢𑀸𑀭𑁄 𑀓𑀳𑀸𑀧𑀡𑁂 𑀦𑀺𑀩𑁆𑀩𑀺𑀲𑁂𑀬𑁆𑀬…  𑀧𑀜𑁆𑀘 𑀓𑀳𑀸𑀧𑀡𑁂 𑀦𑀺𑀩𑁆𑀩𑀺𑀲𑁂𑀬𑁆𑀬…  𑀙 𑀓𑀳𑀸𑀧𑀡𑁂 𑀦𑀺𑀩𑁆𑀩𑀺𑀲𑁂𑀬𑁆𑀬…  𑀲𑀢𑁆𑀢 𑀓𑀳𑀸𑀧𑀡𑁂 𑀦𑀺𑀩𑁆𑀩𑀺𑀲𑁂𑀬𑁆𑀬…  𑀅𑀝𑁆𑀞 𑀓𑀳𑀸𑀧𑀡𑁂 𑀦𑀺𑀩𑁆𑀩𑀺𑀲𑁂𑀬𑁆𑀬…  𑀦𑀯 𑀓𑀳𑀸𑀧𑀡𑁂 𑀦𑀺𑀩𑁆𑀩𑀺𑀲𑁂𑀬𑁆𑀬…  𑀤𑀲 𑀓𑀳𑀸𑀧𑀡𑁂 𑀦𑀺𑀩𑁆𑀩𑀺𑀲𑁂𑀬𑁆𑀬…  𑀯𑀻𑀲 𑀓𑀳𑀸𑀧𑀡𑁂 𑀦𑀺𑀩𑁆𑀩𑀺𑀲𑁂𑀬𑁆𑀬…  𑀢𑀺𑀁𑀲 𑀓𑀳𑀸𑀧𑀡𑁂 𑀦𑀺𑀩𑁆𑀩𑀺𑀲𑁂𑀬𑁆𑀬…  𑀘𑀢𑁆𑀢𑀸𑀭𑀻𑀲𑀁 𑀓𑀳𑀸𑀧𑀡𑁂 𑀦𑀺𑀩𑁆𑀩𑀺𑀲𑁂𑀬𑁆𑀬…  𑀧𑀜𑁆𑀜𑀸𑀲𑀁 𑀓𑀳𑀸𑀧𑀡𑁂 𑀦𑀺𑀩𑁆𑀩𑀺𑀲𑁂𑀬𑁆𑀬…  𑀓𑀳𑀸𑀧𑀡𑀲𑀢𑀁 𑀦𑀺𑀩𑁆𑀩𑀺𑀲𑁂𑀬𑁆𑀬𑁇 𑀤𑀓𑁆𑀔𑁄 𑀧𑀼𑀭𑀺𑀲𑁄 𑀉𑀝𑁆𑀞𑀸𑀦𑀲𑀫𑁆𑀧𑀦𑁆𑀦𑁄𑀢𑀺 𑀅𑀮𑀁𑀯𑀘𑀦𑀸𑀬𑀸”𑀢𑀺? “𑀏𑀯𑀁, 𑀪𑀦𑁆𑀢𑁂”𑁇

324\. “𑀢𑀁 𑀓𑀺𑀁 𑀫𑀜𑁆𑀜𑀣, 𑀲𑀓𑁆𑀓𑀸, 𑀅𑀧𑀺 𑀦𑀼 𑀲𑁄 𑀧𑀼𑀭𑀺𑀲𑁄 𑀤𑀺𑀯𑀲𑁂 𑀤𑀺𑀯𑀲𑁂 𑀓𑀳𑀸𑀧𑀡𑀲𑀢𑀁 𑀓𑀳𑀸𑀧𑀡𑀲𑀳𑀲𑁆𑀲𑀁 𑀦𑀺𑀩𑁆𑀩𑀺𑀲𑀫𑀸𑀦𑁄 𑀮𑀤𑁆𑀥𑀁 𑀮𑀤𑁆𑀥𑀁 𑀦𑀺𑀓𑁆𑀔𑀺𑀧𑀦𑁆𑀢𑁄 𑀯𑀲𑁆𑀲𑀲𑀢𑀸𑀬𑀼𑀓𑁄 𑀯𑀲𑁆𑀲𑀲𑀢𑀚𑀻𑀯𑀻 𑀫𑀳𑀦𑁆𑀢𑀁 𑀪𑁄𑀕𑀓𑁆𑀔𑀦𑁆𑀥𑀁 𑀅𑀥𑀺𑀕𑀘𑁆𑀙𑁂𑀬𑁆𑀬𑀸”𑀢𑀺? “𑀏𑀯𑀁, 𑀪𑀦𑁆𑀢𑁂”𑁇

325\. “𑀢𑀁 𑀓𑀺𑀁 𑀫𑀜𑁆𑀜𑀣, 𑀲𑀓𑁆𑀓𑀸, 𑀅𑀧𑀺 𑀦𑀼 𑀲𑁄 𑀧𑀼𑀭𑀺𑀲𑁄 𑀪𑁄𑀕𑀳𑁂𑀢𑀼 𑀪𑁄𑀕𑀦𑀺𑀤𑀸𑀦𑀁 𑀪𑁄𑀕𑀸𑀥𑀺𑀓𑀭𑀡𑀁 𑀏𑀓𑀁 𑀯𑀸 𑀭𑀢𑁆𑀢𑀺𑀁 𑀏𑀓𑀁 𑀯𑀸 𑀤𑀺𑀯𑀲𑀁 𑀉𑀧𑀟𑁆𑀠𑀁 𑀯𑀸 𑀭𑀢𑁆𑀢𑀺𑀁 𑀉𑀧𑀟𑁆𑀠𑀁 𑀯𑀸 𑀤𑀺𑀯𑀲𑀁 𑀏𑀓𑀦𑁆𑀢𑀲𑀼𑀔𑀧𑁆𑀧𑀝𑀺𑀲𑀁𑀯𑁂𑀤𑀻 𑀯𑀺𑀳𑀭𑁂𑀬𑁆𑀬𑀸”𑀢𑀺? “𑀦𑁄 𑀳𑁂𑀢𑀁, 𑀪𑀦𑁆𑀢𑁂”𑁇 “𑀢𑀁 𑀓𑀺𑀲𑁆𑀲 𑀳𑁂𑀢𑀼”? “𑀓𑀸𑀫𑀸 𑀳𑀺, 𑀪𑀦𑁆𑀢𑁂, 𑀅𑀦𑀺𑀘𑁆𑀘𑀸 𑀢𑀼𑀘𑁆𑀙𑀸 𑀫𑀼𑀲𑀸 𑀫𑁄𑀲𑀥𑀫𑁆𑀫𑀸”𑀢𑀺𑁇

326\. “𑀇𑀥 𑀧𑀦 𑀯𑁄, 𑀲𑀓𑁆𑀓𑀸, 𑀫𑀫 𑀲𑀸𑀯𑀓𑁄 𑀤𑀲 𑀯𑀲𑁆𑀲𑀸𑀦𑀺 𑀅𑀧𑁆𑀧𑀫𑀢𑁆𑀢𑁄 𑀆𑀢𑀸𑀧𑀻 𑀧𑀳𑀺𑀢𑀢𑁆𑀢𑁄 𑀯𑀺𑀳𑀭𑀦𑁆𑀢𑁄 𑀬𑀣𑀸 𑀫𑀬𑀸𑀦𑀼𑀲𑀺𑀝𑁆𑀞𑀁 𑀢𑀣𑀸 𑀧𑀝𑀺𑀧𑀚𑁆𑀚𑀫𑀸𑀦𑁄 𑀲𑀢𑀫𑁆𑀧𑀺 𑀯𑀲𑁆𑀲𑀸𑀦𑀺 𑀲𑀢𑀫𑁆𑀧𑀺 𑀯𑀲𑁆𑀲𑀲𑀢𑀸𑀦𑀺 𑀲𑀢𑀫𑁆𑀧𑀺 𑀯𑀲𑁆𑀲𑀲𑀳𑀲𑁆𑀲𑀸𑀦𑀺 𑀏𑀓𑀦𑁆𑀢𑀲𑀼𑀔𑀧𑁆𑀧𑀝𑀺𑀲𑀁𑀯𑁂𑀤𑀻 𑀯𑀺𑀳𑀭𑁂𑀬𑁆𑀬𑁇 𑀲𑁄 𑀘 𑀔𑁆𑀯𑀲𑁆𑀲 𑀲𑀓𑀤𑀸𑀕𑀸𑀫𑀻 𑀯𑀸 𑀅𑀦𑀸𑀕𑀸𑀫𑀻 𑀯𑀸 𑀅𑀧𑀡𑁆𑀡𑀓𑀁 𑀯𑀸 𑀲𑁄𑀢𑀸𑀧𑀦𑁆𑀦𑁄𑁇 𑀢𑀺𑀝𑁆𑀞𑀦𑁆𑀢𑀼, 𑀲𑀓𑁆𑀓𑀸, 𑀤𑀲 𑀯𑀲𑁆𑀲𑀸𑀦𑀺𑁇

327\. 𑀇𑀥 𑀫𑀫 𑀲𑀸𑀯𑀓𑁄 𑀦𑀯 𑀯𑀲𑁆𑀲𑀸𑀦𑀺…  𑀅𑀝𑁆𑀞 𑀯𑀲𑁆𑀲𑀸𑀦𑀺…  𑀲𑀢𑁆𑀢 𑀯𑀲𑁆𑀲𑀸𑀦𑀺…  𑀙 𑀯𑀲𑁆𑀲𑀸𑀦𑀺…  𑀧𑀜𑁆𑀘 𑀯𑀲𑁆𑀲𑀸𑀦𑀺…  𑀘𑀢𑁆𑀢𑀸𑀭𑀺 𑀯𑀲𑁆𑀲𑀸𑀦𑀺…  𑀢𑀻𑀡𑀺 𑀯𑀲𑁆𑀲𑀸𑀦𑀺…  𑀤𑁆𑀯𑁂 𑀯𑀲𑁆𑀲𑀸𑀦𑀺…  𑀏𑀓𑀁 𑀯𑀲𑁆𑀲𑀁 𑀅𑀧𑁆𑀧𑀫𑀢𑁆𑀢𑁄 𑀆𑀢𑀸𑀧𑀻 𑀧𑀳𑀺𑀢𑀢𑁆𑀢𑁄 𑀯𑀺𑀳𑀭𑀦𑁆𑀢𑁄 𑀬𑀣𑀸 𑀫𑀬𑀸𑀦𑀼𑀲𑀺𑀝𑁆𑀞𑀁 𑀢𑀣𑀸 𑀧𑀝𑀺𑀧𑀚𑁆𑀚𑀫𑀸𑀦𑁄 𑀲𑀢𑀫𑁆𑀧𑀺 𑀯𑀲𑁆𑀲𑀸𑀦𑀺 𑀲𑀢𑀫𑁆𑀧𑀺 𑀯𑀲𑁆𑀲𑀲𑀢𑀸𑀦𑀺 𑀲𑀢𑀫𑁆𑀧𑀺 𑀯𑀲𑁆𑀲𑀲𑀳𑀲𑁆𑀲𑀸𑀦𑀺 𑀏𑀓𑀦𑁆𑀢𑀲𑀼𑀔𑀧𑁆𑀧𑀝𑀺𑀲𑀁𑀯𑁂𑀤𑀻 𑀯𑀺𑀳𑀭𑁂𑀬𑁆𑀬, 𑀲𑁄 𑀘 𑀔𑁆𑀯𑀲𑁆𑀲 𑀲𑀓𑀤𑀸𑀕𑀸𑀫𑀻 𑀯𑀸 𑀅𑀦𑀸𑀕𑀸𑀫𑀻 𑀯𑀸 𑀅𑀧𑀡𑁆𑀡𑀓𑀁 𑀯𑀸 𑀲𑁄𑀢𑀸𑀧𑀦𑁆𑀦𑁄𑁇 𑀢𑀺𑀝𑁆𑀞𑀢𑀼, 𑀲𑀓𑁆𑀓𑀸, 𑀏𑀓𑀁 𑀯𑀲𑁆𑀲𑀁𑁇

328\. 𑀇𑀥 𑀫𑀫 𑀲𑀸𑀯𑀓𑁄 𑀤𑀲 𑀫𑀸𑀲𑁂 𑀅𑀧𑁆𑀧𑀫𑀢𑁆𑀢𑁄 𑀆𑀢𑀸𑀧𑀻 𑀧𑀳𑀺𑀢𑀢𑁆𑀢𑁄 𑀯𑀺𑀳𑀭𑀦𑁆𑀢𑁄 𑀬𑀣𑀸 𑀫𑀬𑀸𑀦𑀼𑀲𑀺𑀝𑁆𑀞𑀁 𑀢𑀣𑀸 𑀧𑀝𑀺𑀧𑀚𑁆𑀚𑀫𑀸𑀦𑁄 𑀲𑀢𑀫𑁆𑀧𑀺 𑀯𑀲𑁆𑀲𑀸𑀦𑀺 𑀲𑀢𑀫𑁆𑀧𑀺 𑀯𑀲𑁆𑀲𑀲𑀢𑀸𑀦𑀺 𑀲𑀢𑀫𑁆𑀧𑀺 𑀯𑀲𑁆𑀲𑀲𑀳𑀲𑁆𑀲𑀸𑀦𑀺 𑀏𑀓𑀦𑁆𑀢𑀲𑀼𑀔𑀧𑁆𑀧𑀝𑀺𑀲𑀁𑀯𑁂𑀤𑀻 𑀯𑀺𑀳𑀭𑁂𑀬𑁆𑀬, 𑀲𑁄 𑀘 𑀔𑁆𑀯𑀲𑁆𑀲 𑀲𑀓𑀤𑀸𑀕𑀸𑀫𑀻 𑀯𑀸 𑀅𑀦𑀸𑀕𑀸𑀫𑀻 𑀯𑀸 𑀅𑀧𑀡𑁆𑀡𑀓𑀁 𑀯𑀸 𑀲𑁄𑀢𑀸𑀧𑀦𑁆𑀦𑁄𑁇 𑀢𑀺𑀝𑁆𑀞𑀦𑁆𑀢𑀼, 𑀲𑀓𑁆𑀓𑀸, 𑀤𑀲 𑀫𑀸𑀲𑀸𑁇

329\. 𑀇𑀥 𑀫𑀫 𑀲𑀸𑀯𑀓𑁄 𑀦𑀯 𑀫𑀸𑀲𑁂…  𑀅𑀝𑁆𑀞 𑀫𑀸𑀲𑁂…  𑀲𑀢𑁆𑀢 𑀫𑀸𑀲𑁂…  𑀙 𑀫𑀸𑀲𑁂…  𑀧𑀜𑁆𑀘 𑀫𑀸𑀲𑁂…  𑀘𑀢𑁆𑀢𑀸𑀭𑁄 𑀫𑀸𑀲𑁂…  𑀢𑀬𑁄 𑀫𑀸𑀲𑁂…  𑀤𑁆𑀯𑁂 𑀫𑀸𑀲𑁂…  𑀏𑀓𑀁 𑀫𑀸𑀲𑀁…  𑀅𑀟𑁆𑀠𑀫𑀸𑀲𑀁 𑀅𑀧𑁆𑀧𑀫𑀢𑁆𑀢𑁄 𑀆𑀢𑀸𑀧𑀻 𑀧𑀳𑀺𑀢𑀢𑁆𑀢𑁄 𑀯𑀺𑀳𑀭𑀦𑁆𑀢𑁄 𑀬𑀣𑀸 𑀫𑀬𑀸𑀦𑀼𑀲𑀺𑀝𑁆𑀞𑀁 𑀢𑀣𑀸 𑀧𑀝𑀺𑀧𑀚𑁆𑀚𑀫𑀸𑀦𑁄 𑀲𑀢𑀫𑁆𑀧𑀺 𑀯𑀲𑁆𑀲𑀸𑀦𑀺 𑀲𑀢𑀫𑁆𑀧𑀺 𑀯𑀲𑁆𑀲𑀲𑀢𑀸𑀦𑀺 𑀲𑀢𑀫𑁆𑀧𑀺 𑀯𑀲𑁆𑀲𑀲𑀳𑀲𑁆𑀲𑀸𑀦𑀺 𑀏𑀓𑀦𑁆𑀢𑀲𑀼𑀔𑀧𑁆𑀧𑀝𑀺𑀲𑀁𑀯𑁂𑀤𑀻 𑀯𑀺𑀳𑀭𑁂𑀬𑁆𑀬, 𑀲𑁄 𑀘 𑀔𑁆𑀯𑀲𑁆𑀲 𑀲𑀓𑀤𑀸𑀕𑀸𑀫𑀻 𑀯𑀸 𑀅𑀦𑀸𑀕𑀸𑀫𑀻 𑀯𑀸 𑀅𑀧𑀡𑁆𑀡𑀓𑀁 𑀯𑀸 𑀲𑁄𑀢𑀸𑀧𑀦𑁆𑀦𑁄𑁇 𑀢𑀺𑀝𑁆𑀞𑀢𑀼, 𑀲𑀓𑁆𑀓𑀸, 𑀅𑀟𑁆𑀠𑀫𑀸𑀲𑁄𑁇

330\. 𑀇𑀥 𑀫𑀫 𑀲𑀸𑀯𑀓𑁄 𑀤𑀲 𑀭𑀢𑁆𑀢𑀺𑀦𑁆𑀤𑀺𑀯𑁂 𑀅𑀧𑁆𑀧𑀫𑀢𑁆𑀢𑁄 𑀆𑀢𑀸𑀧𑀻 𑀧𑀳𑀺𑀢𑀢𑁆𑀢𑁄 𑀯𑀺𑀳𑀭𑀦𑁆𑀢𑁄 𑀬𑀣𑀸 𑀫𑀬𑀸𑀦𑀼𑀲𑀺𑀝𑁆𑀞𑀁 𑀢𑀣𑀸 𑀧𑀝𑀺𑀧𑀚𑁆𑀚𑀫𑀸𑀦𑁄 𑀲𑀢𑀫𑁆𑀧𑀺 𑀯𑀲𑁆𑀲𑀸𑀦𑀺 𑀲𑀢𑀫𑁆𑀧𑀺 𑀯𑀲𑁆𑀲𑀲𑀢𑀸𑀦𑀺 𑀲𑀢𑀫𑁆𑀧𑀺 𑀯𑀲𑁆𑀲𑀲𑀳𑀲𑁆𑀲𑀸𑀦𑀺 𑀏𑀓𑀦𑁆𑀢𑀲𑀼𑀔𑀧𑁆𑀧𑀝𑀺𑀲𑀁𑀯𑁂𑀤𑀻 𑀯𑀺𑀳𑀭𑁂𑀬𑁆𑀬, 𑀲𑁄 𑀘 𑀔𑁆𑀯𑀲𑁆𑀲 𑀲𑀓𑀤𑀸𑀕𑀸𑀫𑀻 𑀯𑀸 𑀅𑀦𑀸𑀕𑀸𑀫𑀻 𑀯𑀸 𑀅𑀧𑀡𑁆𑀡𑀓𑀁 𑀯𑀸 𑀲𑁄𑀢𑀸𑀧𑀦𑁆𑀦𑁄𑁇 𑀢𑀺𑀝𑁆𑀞𑀦𑁆𑀢𑀼, 𑀲𑀓𑁆𑀓𑀸, 𑀤𑀲 𑀭𑀢𑁆𑀢𑀺𑀦𑁆𑀤𑀺𑀯𑀸𑁇

331\. 𑀇𑀥 𑀫𑀫 𑀲𑀸𑀯𑀓𑁄 𑀦𑀯 𑀭𑀢𑁆𑀢𑀺𑀦𑁆𑀤𑀺𑀯𑁂…  𑀅𑀝𑁆𑀞 𑀭𑀢𑁆𑀢𑀺𑀦𑁆𑀤𑀺𑀯𑁂…  𑀲𑀢𑁆𑀢 𑀭𑀢𑁆𑀢𑀺𑀦𑁆𑀤𑀺𑀯𑁂…  𑀙 𑀭𑀢𑁆𑀢𑀺𑀦𑁆𑀤𑀺𑀯𑁂…  𑀧𑀜𑁆𑀘 𑀭𑀢𑁆𑀢𑀺𑀦𑁆𑀤𑀺𑀯𑁂…  𑀘𑀢𑁆𑀢𑀸𑀭𑁄 𑀭𑀢𑁆𑀢𑀺𑀦𑁆𑀤𑀺𑀯𑁂…  𑀢𑀬𑁄 𑀭𑀢𑁆𑀢𑀺𑀦𑁆𑀤𑀺𑀯𑁂…  𑀤𑁆𑀯𑁂 𑀭𑀢𑁆𑀢𑀺𑀦𑁆𑀤𑀺𑀯𑁂…  𑀏𑀓𑀁 𑀭𑀢𑁆𑀢𑀺𑀦𑁆𑀤𑀺𑀯𑀁 𑀅𑀧𑁆𑀧𑀫𑀢𑁆𑀢𑁄 𑀆𑀢𑀸𑀧𑀻 𑀧𑀳𑀺𑀢𑀢𑁆𑀢𑁄 𑀯𑀺𑀳𑀭𑀦𑁆𑀢𑁄 𑀬𑀣𑀸 𑀫𑀬𑀸𑀦𑀼𑀲𑀺𑀝𑁆𑀞𑀁 𑀢𑀣𑀸 𑀧𑀝𑀺𑀧𑀚𑁆𑀚𑀫𑀸𑀦𑁄 𑀲𑀢𑀫𑁆𑀧𑀺 𑀯𑀲𑁆𑀲𑀸𑀦𑀺 𑀲𑀢𑀫𑁆𑀧𑀺 𑀯𑀲𑁆𑀲𑀲𑀢𑀸𑀦𑀺 𑀲𑀢𑀫𑁆𑀧𑀺 𑀯𑀲𑁆𑀲𑀲𑀳𑀲𑁆𑀲𑀸𑀦𑀺 𑀏𑀓𑀦𑁆𑀢𑀲𑀼𑀔𑀧𑁆𑀧𑀝𑀺𑀲𑀁𑀯𑁂𑀤𑀻 𑀯𑀺𑀳𑀭𑁂𑀬𑁆𑀬, 𑀲𑁄 𑀘 𑀔𑁆𑀯𑀲𑁆𑀲 𑀲𑀓𑀤𑀸𑀕𑀸𑀫𑀻 𑀯𑀸 𑀅𑀦𑀸𑀕𑀸𑀫𑀻 𑀯𑀸 𑀅𑀧𑀡𑁆𑀡𑀓𑀁 𑀯𑀸 𑀲𑁄𑀢𑀸𑀧𑀦𑁆𑀦𑁄𑁇 𑀢𑁂𑀲𑀁 𑀯𑁄, 𑀲𑀓𑁆𑀓𑀸, 𑀅𑀮𑀸𑀪𑀸 𑀢𑁂𑀲𑀁 𑀤𑀼𑀮𑁆𑀮𑀤𑁆𑀥𑀁, 𑀬𑁂 𑀢𑀼𑀫𑁆𑀳𑁂 𑀏𑀯𑀁 𑀲𑁄𑀓𑀲𑀪𑀬𑁂 𑀚𑀻𑀯𑀺𑀢𑁂 𑀫𑀭𑀡𑀲𑀪𑀬𑁂 𑀚𑀻𑀯𑀺𑀢𑁂 𑀅𑀧𑁆𑀧𑁂𑀓𑀤𑀸 𑀅𑀝𑁆𑀞𑀗𑁆𑀕𑀲𑀫𑀦𑁆𑀦𑀸𑀕𑀢𑀁 𑀉𑀧𑁄𑀲𑀣𑀁 𑀉𑀧𑀯𑀲𑀣, 𑀅𑀧𑁆𑀧𑁂𑀓𑀤𑀸 𑀦 𑀉𑀧𑀯𑀲𑀣𑀸”𑀢𑀺𑁇 “𑀏𑀢𑁂 𑀫𑀬𑀁, 𑀪𑀦𑁆𑀢𑁂, 𑀅𑀚𑁆𑀚𑀢𑀕𑁆𑀕𑁂 𑀅𑀝𑁆𑀞𑀗𑁆𑀕𑀲𑀫𑀦𑁆𑀦𑀸𑀕𑀢𑀁 𑀉𑀧𑁄𑀲𑀣𑀁 𑀉𑀧𑀯𑀲𑀺𑀲𑁆𑀲𑀸𑀫𑀸”𑀢𑀺𑁇

---

332\. 𑀙𑀝𑁆𑀞𑀁𑁇



[Go to previous page (1.5.5 Rājantepurappavesanasutta)](/tipitaka/17A10/1/1.5/1.5.5.md) / [Go to parent page (1.5 Akkosavagga)](/tipitaka/17A10/1/1.5.md) / [Go to next page (1.5.7 Mahālisutta)](/tipitaka/17A10/1/1.5/1.5.7.md)


