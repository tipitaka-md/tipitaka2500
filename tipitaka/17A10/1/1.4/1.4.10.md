
[Home](/) / [17A10 Dasakanipātapāḷi](../../../17A10.md) / [1 Paṭhamapaṇṇāsaka](../../1.md) / [1.4 Upālivagga](../1.4.md)

# 1.4.10 Dutiyaānandasutta

* Paṭhamapaṇṇāsaka

* Upālivagga

* Dutiyaānandasutta

(40.)

288\. “‘Saṃghasāmaggī, saṃghasāmaggī’ti, bhante, vuccati. Kittāvatā nu kho, bhante, saṃgho samaggo hotī”ti? “Idhānanda, bhikkhū adhammaṃ adhammoti dīpenti, dhammaṃ dhammoti dīpenti, avinayaṃ avinayoti dīpenti, vinayaṃ vinayoti dīpenti, abhāsitaṃ alapitaṃ tathāgatena abhāsitaṃ alapitaṃ tathāgatenāti dīpenti, bhāsitaṃ lapitaṃ tathāgatena bhāsitaṃ lapitaṃ tathāgatenāti dīpenti, anāciṇṇaṃ tathāgatena anāciṇṇaṃ tathāgatenāti dīpenti, āciṇṇaṃ tathāgatena āciṇṇaṃ tathāgatenāti dīpenti, apaññattaṃ tathāgatena apaññattaṃ tathāgatenāti dīpenti, paññattaṃ tathāgatena paññattaṃ tathāgatenāti dīpenti. Te imehi dasahi vatthūhi na avakassanti na apakassanti na āveni kammāni karonti na āveni pātimokkhaṃ uddisanti. Ettāvatā kho, ānanda, saṃgho samaggo hotī”ti.

289\. “Bhinnaṃ pana, bhante, saṃghaṃ samaggaṃ katvā kiṃ so pasavatī”ti? “Brahmaṃ, ānanda, puññaṃ pasavatī”ti. “Kiṃ pana, bhante, brahmaṃ puññan”ti? “Kappaṃ, ānanda, saggamhi modatīti—

290\. _Sukhā saṃghassa sāmaggī,_  
_samaggānañca anuggaho;_  
_Samaggarato dhammaṭṭho,_  
_yogakkhemā na dhaṃsati;_  
_Saṃghaṃ samaggaṃ katvāna,_  
_kappaṃ saggamhi modatī”ti._  


---

291\. Dasamaṃ.



---

292\. Upālivaggo catuttho.



---

293\. Tassuddānaṃ



294\. _Upāli ṭhapanā ubbāho,_  
_upasampadanissayā;_  
_Sāmaṇero ca dve bhedā,_  
_ānandehi pare duveti._  


[Go to previous page (1.4.9 Paṭhamaānandasutta)](1.4.9.md) / [Go to parent page (1.4 Upālivagga)](../1.4.md) / [Go to next page (1.5 Akkosavagga)](../1.5.md)


