---
title: 3.2.6 Orimatīrasutta
path: /tipitaka/17A10/3/3.2/3.2.6
ref: 268246
breadcrumbs:
  - name: Home
    link: /
  - name: 17A10 Dasakanipātapāḷi
    link: /tipitaka/17A10
  - name: 3 Tatiyapaṇṇāsaka
    link: /tipitaka/17A10/3
  - name: 3.2 Paccorohaṇivagga
    link: /tipitaka/17A10/3/3.2
prevL: /tipitaka/17A10/3/3.2/3.2.5
upL: /tipitaka/17A10/3/3.2
nextL: /tipitaka/17A10/3/3.2/3.2.7
---

# 3.2.6 Orimatīrasutta

### Tatiyapaṇṇāsaka

### Paccorohaṇivagga

### Orimatīrasutta

(118.)

1048. “Orimañca, bhikkhave, tīraṃ desessāmi pārimañca tīraṃ. Taṃ suṇātha, sādhukaṃ manasi karotha, bhāsissāmī”ti. “Evaṃ, bhante”ti kho te bhikkhū bhagavato paccassosuṃ. Bhagavā etadavoca—

1049. “Katamañca, bhikkhave, orimaṃ tīraṃ, katamañca pārimaṃ tīraṃ? Micchādiṭṭhi orimaṃ tīraṃ, sammādiṭṭhi pārimaṃ tīraṃ…pe…  micchāvimutti orimaṃ tīraṃ, sammāvimutti pārimaṃ tīraṃ. Idaṃ kho, bhikkhave, orimaṃ tīraṃ, idaṃ pārimaṃ tīranti.

1050. _Appakā te manussesu,_  
_ye janā pāragāmino;_  
_Athāyaṃ itarā pajā,_  
_tīramevānudhāvati._  


1051. _Ye ca kho sammadakkhāte,_  
_dhamme dhammānuvattino;_  
_Te janā pāramessanti,_  
_maccudheyyaṃ suduttaraṃ._  


1052. _Kaṇhaṃ dhammaṃ vippahāya,_  
_sukkaṃ bhāvetha paṇḍito;_  
_Okā anokamāgamma,_  
_viveke yattha dūramaṃ._  


1053. _Tatrābhiratimiccheyya,_  
_hitvā kāme akiñcano;_  
_Pariyodapeyya attānaṃ,_  
_cittaklesehi paṇḍito._  


1054. _Yesaṃ sambodhiyaṅgesu,_  
_sammā cittaṃ subhāvitaṃ;_  
_Ādānapaṭinissagge,_  
_anupādāya ye ratā;_  
_Khīṇāsavā jutimanto,_  
_te loke parinibbutā”ti._  


===

1055. Chaṭṭhaṃ.




