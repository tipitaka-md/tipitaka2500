
[Home](/) / [17A10 Dasakanipātapāḷi](/tipitaka/17A10.md) / [3 Tatiyapaṇṇāsaka](/tipitaka/17A10/3.md) / [3.2 Paccorohaṇivagga](/tipitaka/17A10/3/3.2.md)

# 3.2.1 Paṭhamaadhammasutta

### Tatiyapaṇṇāsaka

### Paccorohaṇivagga

### Paṭhamaadhammasutta

(113.)

986\. “Adhammo ca, bhikkhave, veditabbo anattho ca; dhammo ca veditabbo attho ca. Adhammañca viditvā anatthañca, dhammañca viditvā atthañca yathā dhammo yathā attho tathā paṭipajjitabbaṃ.

987\. Katamo ca, bhikkhave, adhammo ca anattho ca? Micchādiṭṭhi, micchāsaṅkappo, micchāvācā, micchākammanto, micchāājīvo, micchāvāyāmo, micchāsati, micchāsamādhi, micchāñāṇaṃ, micchāvimutti—  ayaṃ vuccati, bhikkhave, adhammo ca anattho ca.

988\. Katamo ca, bhikkhave, dhammo ca attho ca? Sammādiṭṭhi, sammāsaṅkappo, sammāvācā, sammākammanto, sammāājīvo, sammāvāyāmo, sammāsati, sammāsamādhi, sammāñāṇaṃ, sammāvimutti—  ayaṃ vuccati, bhikkhave, dhammo ca attho ca.

989\. ‘Adhammo ca, bhikkhave, veditabbo anattho ca; dhammo ca veditabbo attho ca. Adhammañca viditvā anatthañca, dhammañca viditvā atthañca yathā dhammo yathā attho tathā paṭipajjitabban’ti, iti yaṃ taṃ vuttaṃ, idametaṃ paṭicca vuttan”ti.

---

990\. Paṭhamaṃ.



[Go to previous page (3.2 Paccorohaṇivagga)](/tipitaka/17A10/3/3.2.md) / [Go to parent page (3.2 Paccorohaṇivagga)](/tipitaka/17A10/3/3.2.md) / [Go to next page (3.2.2 Dutiyaadhammasutta)](/tipitaka/17A10/3/3.2/3.2.2.md)


