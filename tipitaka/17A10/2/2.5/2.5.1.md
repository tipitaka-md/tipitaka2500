
[Home](/) / [17A10 Dasakanipātapāḷi](../...md) / [2 Dutiyapaṇṇāsaka](...md) / [2.5 Upālivagga](../17A10/2/2.5.md)

# 𑁨𑁇𑁫𑁇𑁧 𑀓𑀸𑀫𑀪𑁄𑀕𑀻𑀲𑀼𑀢𑁆𑀢

* 𑀤𑀼𑀢𑀺𑀬𑀧𑀡𑁆𑀡𑀸𑀲𑀓

* 𑀉𑀧𑀸𑀮𑀺𑀯𑀕𑁆𑀕

* 𑀓𑀸𑀫𑀪𑁄𑀕𑀻𑀲𑀼𑀢𑁆𑀢

(91.)

771\. 𑀏𑀓𑀁 𑀲𑀫𑀬𑀁 𑀪𑀕𑀯𑀸 𑀲𑀸𑀯𑀢𑁆𑀣𑀺𑀬𑀁 𑀯𑀺𑀳𑀭𑀢𑀺 𑀚𑁂𑀢𑀯𑀦𑁂 𑀅𑀦𑀸𑀣𑀧𑀺𑀡𑁆𑀟𑀺𑀓𑀲𑁆𑀲 𑀆𑀭𑀸𑀫𑁂𑁇 𑀅𑀣 𑀔𑁄 𑀅𑀦𑀸𑀣𑀧𑀺𑀡𑁆𑀟𑀺𑀓𑁄 𑀕𑀳𑀧𑀢𑀺 𑀬𑁂𑀦 𑀪𑀕𑀯𑀸 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀪𑀕𑀯𑀦𑁆𑀢𑀁 𑀅𑀪𑀺𑀯𑀸𑀤𑁂𑀢𑁆𑀯𑀸 𑀏𑀓𑀫𑀦𑁆𑀢𑀁 𑀦𑀺𑀲𑀻𑀤𑀺𑁇 𑀏𑀓𑀫𑀦𑁆𑀢𑀁 𑀦𑀺𑀲𑀺𑀦𑁆𑀦𑀁 𑀔𑁄 𑀅𑀦𑀸𑀣𑀧𑀺𑀡𑁆𑀟𑀺𑀓𑀁 𑀕𑀳𑀧𑀢𑀺𑀁 𑀪𑀕𑀯𑀸 𑀏𑀢𑀤𑀯𑁄𑀘—

772\. “𑀤𑀲𑀬𑀺𑀫𑁂, 𑀕𑀳𑀧𑀢𑀺, 𑀓𑀸𑀫𑀪𑁄𑀕𑀻 𑀲𑀦𑁆𑀢𑁄 𑀲𑀁𑀯𑀺𑀚𑁆𑀚𑀫𑀸𑀦𑀸 𑀮𑁄𑀓𑀲𑁆𑀫𑀺𑀁𑁇 𑀓𑀢𑀫𑁂 𑀤𑀲? 𑀇𑀥, 𑀕𑀳𑀧𑀢𑀺, 𑀏𑀓𑀘𑁆𑀘𑁄 𑀓𑀸𑀫𑀪𑁄𑀕𑀻 𑀅𑀥𑀫𑁆𑀫𑁂𑀦 𑀪𑁄𑀕𑁂 𑀧𑀭𑀺𑀬𑁂𑀲𑀢𑀺 𑀲𑀸𑀳𑀲𑁂𑀦; 𑀅𑀥𑀫𑁆𑀫𑁂𑀦 𑀪𑁄𑀕𑁂 𑀧𑀭𑀺𑀬𑁂𑀲𑀺𑀢𑁆𑀯𑀸 𑀲𑀸𑀳𑀲𑁂𑀦 𑀦 𑀅𑀢𑁆𑀢𑀸𑀦𑀁 𑀲𑀼𑀔𑁂𑀢𑀺 𑀦 𑀧𑀻𑀡𑁂𑀢𑀺 𑀦 𑀲𑀁𑀯𑀺𑀪𑀚𑀢𑀺 𑀦 𑀧𑀼𑀜𑁆𑀜𑀸𑀦𑀺 𑀓𑀭𑁄𑀢𑀺𑁇 (𑁧)

773\. 𑀇𑀥 𑀧𑀦, 𑀕𑀳𑀧𑀢𑀺, 𑀏𑀓𑀘𑁆𑀘𑁄 𑀓𑀸𑀫𑀪𑁄𑀕𑀻 𑀅𑀥𑀫𑁆𑀫𑁂𑀦 𑀪𑁄𑀕𑁂 𑀧𑀭𑀺𑀬𑁂𑀲𑀢𑀺 𑀲𑀸𑀳𑀲𑁂𑀦; 𑀅𑀥𑀫𑁆𑀫𑁂𑀦 𑀪𑁄𑀕𑁂 𑀧𑀭𑀺𑀬𑁂𑀲𑀺𑀢𑁆𑀯𑀸 𑀲𑀸𑀳𑀲𑁂𑀦 𑀅𑀢𑁆𑀢𑀸𑀦𑀁 𑀲𑀼𑀔𑁂𑀢𑀺 𑀧𑀻𑀡𑁂𑀢𑀺, 𑀦 𑀲𑀁𑀯𑀺𑀪𑀚𑀢𑀺 𑀦 𑀧𑀼𑀜𑁆𑀜𑀸𑀦𑀺 𑀓𑀭𑁄𑀢𑀺𑁇 (𑁨)

774\. 𑀇𑀥 𑀧𑀦, 𑀕𑀳𑀧𑀢𑀺, 𑀏𑀓𑀘𑁆𑀘𑁄 𑀓𑀸𑀫𑀪𑁄𑀕𑀻 𑀅𑀥𑀫𑁆𑀫𑁂𑀦 𑀪𑁄𑀕𑁂 𑀧𑀭𑀺𑀬𑁂𑀲𑀢𑀺 𑀲𑀸𑀳𑀲𑁂𑀦; 𑀅𑀥𑀫𑁆𑀫𑁂𑀦 𑀪𑁄𑀕𑁂 𑀧𑀭𑀺𑀬𑁂𑀲𑀺𑀢𑁆𑀯𑀸 𑀲𑀸𑀳𑀲𑁂𑀦 𑀅𑀢𑁆𑀢𑀸𑀦𑀁 𑀲𑀼𑀔𑁂𑀢𑀺 𑀧𑀻𑀡𑁂𑀢𑀺 𑀲𑀁𑀯𑀺𑀪𑀚𑀢𑀺 𑀧𑀼𑀜𑁆𑀜𑀸𑀦𑀺 𑀓𑀭𑁄𑀢𑀺𑁇 (𑁩)

775\. 𑀇𑀥 𑀧𑀦, 𑀕𑀳𑀧𑀢𑀺, 𑀏𑀓𑀘𑁆𑀘𑁄 𑀓𑀸𑀫𑀪𑁄𑀕𑀻 𑀥𑀫𑁆𑀫𑀸𑀥𑀫𑁆𑀫𑁂𑀦 𑀪𑁄𑀕𑁂 𑀧𑀭𑀺𑀬𑁂𑀲𑀢𑀺 𑀲𑀸𑀳𑀲𑁂𑀦𑀧𑀺 𑀅𑀲𑀸𑀳𑀲𑁂𑀦𑀧𑀺; 𑀥𑀫𑁆𑀫𑀸𑀥𑀫𑁆𑀫𑁂𑀦 𑀪𑁄𑀕𑁂 𑀧𑀭𑀺𑀬𑁂𑀲𑀺𑀢𑁆𑀯𑀸 𑀲𑀸𑀳𑀲𑁂𑀦𑀧𑀺 𑀅𑀲𑀸𑀳𑀲𑁂𑀦𑀧𑀺 𑀦 𑀅𑀢𑁆𑀢𑀸𑀦𑀁 𑀲𑀼𑀔𑁂𑀢𑀺 𑀦 𑀧𑀻𑀡𑁂𑀢𑀺 𑀦 𑀲𑀁𑀯𑀺𑀪𑀚𑀢𑀺 𑀦 𑀧𑀼𑀜𑁆𑀜𑀸𑀦𑀺 𑀓𑀭𑁄𑀢𑀺𑁇 (𑁪)

776\. 𑀇𑀥 𑀧𑀦, 𑀕𑀳𑀧𑀢𑀺, 𑀏𑀓𑀘𑁆𑀘𑁄 𑀓𑀸𑀫𑀪𑁄𑀕𑀻 𑀥𑀫𑁆𑀫𑀸𑀥𑀫𑁆𑀫𑁂𑀦 𑀪𑁄𑀕𑁂 𑀧𑀭𑀺𑀬𑁂𑀲𑀢𑀺 𑀲𑀸𑀳𑀲𑁂𑀦𑀧𑀺 𑀅𑀲𑀸𑀳𑀲𑁂𑀦𑀧𑀺; 𑀥𑀫𑁆𑀫𑀸𑀥𑀫𑁆𑀫𑁂𑀦 𑀪𑁄𑀕𑁂 𑀧𑀭𑀺𑀬𑁂𑀲𑀺𑀢𑁆𑀯𑀸 𑀲𑀸𑀳𑀲𑁂𑀦𑀧𑀺 𑀅𑀲𑀸𑀳𑀲𑁂𑀦𑀧𑀺 𑀅𑀢𑁆𑀢𑀸𑀦𑀁 𑀲𑀼𑀔𑁂𑀢𑀺 𑀧𑀻𑀡𑁂𑀢𑀺, 𑀦 𑀲𑀁𑀯𑀺𑀪𑀚𑀢𑀺 𑀦 𑀧𑀼𑀜𑁆𑀜𑀸𑀦𑀺 𑀓𑀭𑁄𑀢𑀺𑁇 (𑁫)

777\. 𑀇𑀥 𑀧𑀦, 𑀕𑀳𑀧𑀢𑀺, 𑀏𑀓𑀘𑁆𑀘𑁄 𑀓𑀸𑀫𑀪𑁄𑀕𑀻 𑀥𑀫𑁆𑀫𑀸𑀥𑀫𑁆𑀫𑁂𑀦 𑀪𑁄𑀕𑁂 𑀧𑀭𑀺𑀬𑁂𑀲𑀢𑀺 𑀲𑀸𑀳𑀲𑁂𑀦𑀧𑀺 𑀅𑀲𑀸𑀳𑀲𑁂𑀦𑀧𑀺; 𑀥𑀫𑁆𑀫𑀸𑀥𑀫𑁆𑀫𑁂𑀦 𑀪𑁄𑀕𑁂 𑀧𑀭𑀺𑀬𑁂𑀲𑀺𑀢𑁆𑀯𑀸 𑀲𑀸𑀳𑀲𑁂𑀦𑀧𑀺 𑀅𑀲𑀸𑀳𑀲𑁂𑀦𑀧𑀺 𑀅𑀢𑁆𑀢𑀸𑀦𑀁 𑀲𑀼𑀔𑁂𑀢𑀺 𑀧𑀻𑀡𑁂𑀢𑀺 𑀲𑀁𑀯𑀺𑀪𑀚𑀢𑀺 𑀧𑀼𑀜𑁆𑀜𑀸𑀦𑀺 𑀓𑀭𑁄𑀢𑀺𑁇 (𑁬)

778\. 𑀇𑀥 𑀧𑀦, 𑀕𑀳𑀧𑀢𑀺, 𑀏𑀓𑀘𑁆𑀘𑁄 𑀓𑀸𑀫𑀪𑁄𑀕𑀻 𑀥𑀫𑁆𑀫𑁂𑀦 𑀪𑁄𑀕𑁂 𑀧𑀭𑀺𑀬𑁂𑀲𑀢𑀺 𑀅𑀲𑀸𑀳𑀲𑁂𑀦; 𑀥𑀫𑁆𑀫𑁂𑀦 𑀪𑁄𑀕𑁂 𑀧𑀭𑀺𑀬𑁂𑀲𑀺𑀢𑁆𑀯𑀸 𑀅𑀲𑀸𑀳𑀲𑁂𑀦 𑀦 𑀅𑀢𑁆𑀢𑀸𑀦𑀁 𑀲𑀼𑀔𑁂𑀢𑀺 𑀦 𑀧𑀻𑀡𑁂𑀢𑀺 𑀦 𑀲𑀁𑀯𑀺𑀪𑀚𑀢𑀺 𑀦 𑀧𑀼𑀜𑁆𑀜𑀸𑀦𑀺 𑀓𑀭𑁄𑀢𑀺𑁇 (𑁭)

779\. 𑀇𑀥 𑀧𑀦, 𑀕𑀳𑀧𑀢𑀺, 𑀏𑀓𑀘𑁆𑀘𑁄 𑀓𑀸𑀫𑀪𑁄𑀕𑀻 𑀥𑀫𑁆𑀫𑁂𑀦 𑀪𑁄𑀕𑁂 𑀧𑀭𑀺𑀬𑁂𑀲𑀢𑀺 𑀅𑀲𑀸𑀳𑀲𑁂𑀦; 𑀥𑀫𑁆𑀫𑁂𑀦 𑀪𑁄𑀕𑁂 𑀧𑀭𑀺𑀬𑁂𑀲𑀺𑀢𑁆𑀯𑀸 𑀅𑀲𑀸𑀳𑀲𑁂𑀦 𑀅𑀢𑁆𑀢𑀸𑀦𑀁 𑀲𑀼𑀔𑁂𑀢𑀺 𑀧𑀻𑀡𑁂𑀢𑀺, 𑀦 𑀲𑀁𑀯𑀺𑀪𑀚𑀢𑀺 𑀦 𑀧𑀼𑀜𑁆𑀜𑀸𑀦𑀺 𑀓𑀭𑁄𑀢𑀺𑁇 (𑁮)

780\. 𑀇𑀥 𑀧𑀦, 𑀕𑀳𑀧𑀢𑀺, 𑀏𑀓𑀘𑁆𑀘𑁄 𑀓𑀸𑀫𑀪𑁄𑀕𑀻 𑀥𑀫𑁆𑀫𑁂𑀦 𑀪𑁄𑀕𑁂 𑀧𑀭𑀺𑀬𑁂𑀲𑀢𑀺 𑀅𑀲𑀸𑀳𑀲𑁂𑀦; 𑀥𑀫𑁆𑀫𑁂𑀦 𑀪𑁄𑀕𑁂 𑀧𑀭𑀺𑀬𑁂𑀲𑀺𑀢𑁆𑀯𑀸 𑀅𑀲𑀸𑀳𑀲𑁂𑀦 𑀅𑀢𑁆𑀢𑀸𑀦𑀁 𑀲𑀼𑀔𑁂𑀢𑀺 𑀧𑀻𑀡𑁂𑀢𑀺 𑀲𑀁𑀯𑀺𑀪𑀚𑀢𑀺 𑀧𑀼𑀜𑁆𑀜𑀸𑀦𑀺 𑀓𑀭𑁄𑀢𑀺𑁇 𑀢𑁂 𑀘 𑀪𑁄𑀕𑁂 𑀕𑀣𑀺𑀢𑁄 𑀫𑀼𑀘𑁆𑀙𑀺𑀢𑁄 𑀅𑀚𑁆𑀛𑁄𑀲𑀦𑁆𑀦𑁄 𑀅𑀦𑀸𑀤𑀻𑀦𑀯𑀤𑀲𑁆𑀲𑀸𑀯𑀻 𑀅𑀦𑀺𑀲𑁆𑀲𑀭𑀡𑀧𑀜𑁆𑀜𑁄 𑀧𑀭𑀺𑀪𑀼𑀜𑁆𑀚𑀢𑀺𑁇 (𑁯)

781\. 𑀇𑀥 𑀧𑀦, 𑀕𑀳𑀧𑀢𑀺, 𑀏𑀓𑀘𑁆𑀘𑁄 𑀓𑀸𑀫𑀪𑁄𑀕𑀻 𑀥𑀫𑁆𑀫𑁂𑀦 𑀪𑁄𑀕𑁂 𑀧𑀭𑀺𑀬𑁂𑀲𑀢𑀺 𑀅𑀲𑀸𑀳𑀲𑁂𑀦; 𑀥𑀫𑁆𑀫𑁂𑀦 𑀪𑁄𑀕𑁂 𑀧𑀭𑀺𑀬𑁂𑀲𑀺𑀢𑁆𑀯𑀸 𑀅𑀲𑀸𑀳𑀲𑁂𑀦 𑀅𑀢𑁆𑀢𑀸𑀦𑀁 𑀲𑀼𑀔𑁂𑀢𑀺 𑀧𑀻𑀡𑁂𑀢𑀺 𑀲𑀁𑀯𑀺𑀪𑀚𑀢𑀺 𑀧𑀼𑀜𑁆𑀜𑀸𑀦𑀺 𑀓𑀭𑁄𑀢𑀺𑁇 𑀢𑁂 𑀘 𑀪𑁄𑀕𑁂 𑀅𑀕𑀣𑀺𑀢𑁄 𑀅𑀫𑀼𑀘𑁆𑀙𑀺𑀢𑁄 𑀅𑀦𑀚𑁆𑀛𑁄𑀲𑀦𑁆𑀦𑁄 𑀆𑀤𑀻𑀦𑀯𑀤𑀲𑁆𑀲𑀸𑀯𑀻 𑀦𑀺𑀲𑁆𑀲𑀭𑀡𑀧𑀜𑁆𑀜𑁄 𑀧𑀭𑀺𑀪𑀼𑀜𑁆𑀚𑀢𑀺𑁇 (𑁧𑁦)

782\. 𑀢𑀢𑁆𑀭, 𑀕𑀳𑀧𑀢𑀺, 𑀬𑁆𑀯𑀸𑀬𑀁 𑀓𑀸𑀫𑀪𑁄𑀕𑀻 𑀅𑀥𑀫𑁆𑀫𑁂𑀦 𑀪𑁄𑀕𑁂 𑀧𑀭𑀺𑀬𑁂𑀲𑀢𑀺 𑀲𑀸𑀳𑀲𑁂𑀦, 𑀅𑀥𑀫𑁆𑀫𑁂𑀦 𑀪𑁄𑀕𑁂 𑀧𑀭𑀺𑀬𑁂𑀲𑀺𑀢𑁆𑀯𑀸 𑀲𑀸𑀳𑀲𑁂𑀦 𑀦 𑀅𑀢𑁆𑀢𑀸𑀦𑀁 𑀲𑀼𑀔𑁂𑀢𑀺 𑀦 𑀧𑀻𑀡𑁂𑀢𑀺 𑀦 𑀲𑀁𑀯𑀺𑀪𑀚𑀢𑀺 𑀦 𑀧𑀼𑀜𑁆𑀜𑀸𑀦𑀺 𑀓𑀭𑁄𑀢𑀺, 𑀅𑀬𑀁, 𑀕𑀳𑀧𑀢𑀺, 𑀓𑀸𑀫𑀪𑁄𑀕𑀻 𑀢𑀻𑀳𑀺 𑀞𑀸𑀦𑁂𑀳𑀺 𑀕𑀸𑀭𑀬𑁆𑀳𑁄𑁇 ‘𑀅𑀥𑀫𑁆𑀫𑁂𑀦 𑀪𑁄𑀕𑁂 𑀧𑀭𑀺𑀬𑁂𑀲𑀢𑀺 𑀲𑀸𑀳𑀲𑁂𑀦𑀸’𑀢𑀺, 𑀇𑀫𑀺𑀦𑀸 𑀧𑀞𑀫𑁂𑀦 𑀞𑀸𑀦𑁂𑀦 𑀕𑀸𑀭𑀬𑁆𑀳𑁄𑁇 ‘𑀦 𑀅𑀢𑁆𑀢𑀸𑀦𑀁 𑀲𑀼𑀔𑁂𑀢𑀺 𑀦 𑀧𑀻𑀡𑁂𑀢𑀻’𑀢𑀺, 𑀇𑀫𑀺𑀦𑀸 𑀤𑀼𑀢𑀺𑀬𑁂𑀦 𑀞𑀸𑀦𑁂𑀦 𑀕𑀸𑀭𑀬𑁆𑀳𑁄𑁇 ‘𑀦 𑀲𑀁𑀯𑀺𑀪𑀚𑀢𑀺 𑀦 𑀧𑀼𑀜𑁆𑀜𑀸𑀦𑀺 𑀓𑀭𑁄𑀢𑀻’𑀢𑀺, 𑀇𑀫𑀺𑀦𑀸 𑀢𑀢𑀺𑀬𑁂𑀦 𑀞𑀸𑀦𑁂𑀦 𑀕𑀸𑀭𑀬𑁆𑀳𑁄𑁇 𑀅𑀬𑀁, 𑀕𑀳𑀧𑀢𑀺, 𑀓𑀸𑀫𑀪𑁄𑀕𑀻 𑀇𑀫𑁂𑀳𑀺 𑀢𑀻𑀳𑀺 𑀞𑀸𑀦𑁂𑀳𑀺 𑀕𑀸𑀭𑀬𑁆𑀳𑁄𑁇 (𑁧)

783\. 𑀢𑀢𑁆𑀭, 𑀕𑀳𑀧𑀢𑀺, 𑀬𑁆𑀯𑀸𑀬𑀁 𑀓𑀸𑀫𑀪𑁄𑀕𑀻 𑀅𑀥𑀫𑁆𑀫𑁂𑀦 𑀪𑁄𑀕𑁂 𑀧𑀭𑀺𑀬𑁂𑀲𑀢𑀺 𑀲𑀸𑀳𑀲𑁂𑀦, 𑀅𑀥𑀫𑁆𑀫𑁂𑀦 𑀪𑁄𑀕𑁂 𑀧𑀭𑀺𑀬𑁂𑀲𑀺𑀢𑁆𑀯𑀸 𑀲𑀸𑀳𑀲𑁂𑀦 𑀅𑀢𑁆𑀢𑀸𑀦𑀁 𑀲𑀼𑀔𑁂𑀢𑀺 𑀧𑀻𑀡𑁂𑀢𑀺 𑀦 𑀲𑀁𑀯𑀺𑀪𑀚𑀢𑀺 𑀦 𑀧𑀼𑀜𑁆𑀜𑀸𑀦𑀺 𑀓𑀭𑁄𑀢𑀺, 𑀅𑀬𑀁, 𑀕𑀳𑀧𑀢𑀺, 𑀓𑀸𑀫𑀪𑁄𑀕𑀻 𑀤𑁆𑀯𑀻𑀳𑀺 𑀞𑀸𑀦𑁂𑀳𑀺 𑀕𑀸𑀭𑀬𑁆𑀳𑁄 𑀏𑀓𑁂𑀦 𑀞𑀸𑀦𑁂𑀦 𑀧𑀸𑀲𑀁𑀲𑁄𑁇 ‘𑀅𑀥𑀫𑁆𑀫𑁂𑀦 𑀪𑁄𑀕𑁂 𑀧𑀭𑀺𑀬𑁂𑀲𑀢𑀺 𑀲𑀸𑀳𑀲𑁂𑀦𑀸’𑀢𑀺, 𑀇𑀫𑀺𑀦𑀸 𑀧𑀞𑀫𑁂𑀦 𑀞𑀸𑀦𑁂𑀦 𑀕𑀸𑀭𑀬𑁆𑀳𑁄𑁇 ‘𑀅𑀢𑁆𑀢𑀸𑀦𑀁 𑀲𑀼𑀔𑁂𑀢𑀺 𑀧𑀻𑀡𑁂𑀢𑀻’𑀢𑀺, 𑀇𑀫𑀺𑀦𑀸 𑀏𑀓𑁂𑀦 𑀞𑀸𑀦𑁂𑀦 𑀧𑀸𑀲𑀁𑀲𑁄𑁇 ‘𑀦 𑀲𑀁𑀯𑀺𑀪𑀚𑀢𑀺 𑀦 𑀧𑀼𑀜𑁆𑀜𑀸𑀦𑀺 𑀓𑀭𑁄𑀢𑀻’𑀢𑀺 𑀇𑀫𑀺𑀦𑀸 𑀤𑀼𑀢𑀺𑀬𑁂𑀦 𑀞𑀸𑀦𑁂𑀦 𑀕𑀸𑀭𑀬𑁆𑀳𑁄𑁇 𑀅𑀬𑀁, 𑀕𑀳𑀧𑀢𑀺, 𑀓𑀸𑀫𑀪𑁄𑀕𑀻 𑀇𑀫𑁂𑀳𑀺 𑀤𑁆𑀯𑀻𑀳𑀺 𑀞𑀸𑀦𑁂𑀳𑀺 𑀕𑀸𑀭𑀬𑁆𑀳𑁄 𑀇𑀫𑀺𑀦𑀸 𑀏𑀓𑁂𑀦 𑀞𑀸𑀦𑁂𑀦 𑀧𑀸𑀲𑀁𑀲𑁄𑁇 (𑁨)

784\. 𑀢𑀢𑁆𑀭, 𑀕𑀳𑀧𑀢𑀺, 𑀬𑁆𑀯𑀸𑀬𑀁 𑀓𑀸𑀫𑀪𑁄𑀕𑀻 𑀅𑀥𑀫𑁆𑀫𑁂𑀦 𑀪𑁄𑀕𑁂 𑀧𑀭𑀺𑀬𑁂𑀲𑀢𑀺 𑀲𑀸𑀳𑀲𑁂𑀦, 𑀅𑀥𑀫𑁆𑀫𑁂𑀦 𑀪𑁄𑀕𑁂 𑀧𑀭𑀺𑀬𑁂𑀲𑀺𑀢𑁆𑀯𑀸 𑀲𑀸𑀳𑀲𑁂𑀦 𑀅𑀢𑁆𑀢𑀸𑀦𑀁 𑀲𑀼𑀔𑁂𑀢𑀺 𑀧𑀻𑀡𑁂𑀢𑀺 𑀲𑀁𑀯𑀺𑀪𑀚𑀢𑀺 𑀧𑀼𑀜𑁆𑀜𑀸𑀦𑀺 𑀓𑀭𑁄𑀢𑀺, 𑀅𑀬𑀁, 𑀕𑀳𑀧𑀢𑀺, 𑀓𑀸𑀫𑀪𑁄𑀕𑀻 𑀏𑀓𑁂𑀦 𑀞𑀸𑀦𑁂𑀦 𑀕𑀸𑀭𑀬𑁆𑀳𑁄 𑀤𑁆𑀯𑀻𑀳𑀺 𑀞𑀸𑀦𑁂𑀳𑀺 𑀧𑀸𑀲𑀁𑀲𑁄𑁇 ‘𑀅𑀥𑀫𑁆𑀫𑁂𑀦 𑀪𑁄𑀕𑁂 𑀧𑀭𑀺𑀬𑁂𑀲𑀢𑀺 𑀲𑀸𑀳𑀲𑁂𑀦𑀸’𑀢𑀺, 𑀇𑀫𑀺𑀦𑀸 𑀏𑀓𑁂𑀦 𑀞𑀸𑀦𑁂𑀦 𑀕𑀸𑀭𑀬𑁆𑀳𑁄𑁇 ‘𑀅𑀢𑁆𑀢𑀸𑀦𑀁 𑀲𑀼𑀔𑁂𑀢𑀺 𑀧𑀻𑀡𑁂𑀢𑀻’𑀢𑀺, 𑀇𑀫𑀺𑀦𑀸 𑀧𑀞𑀫𑁂𑀦 𑀞𑀸𑀦𑁂𑀦 𑀧𑀸𑀲𑀁𑀲𑁄𑁇 ‘𑀲𑀁𑀯𑀺𑀪𑀚𑀢𑀺 𑀧𑀼𑀜𑁆𑀜𑀸𑀦𑀺 𑀓𑀭𑁄𑀢𑀻’𑀢𑀺, 𑀇𑀫𑀺𑀦𑀸 𑀤𑀼𑀢𑀺𑀬𑁂𑀦 𑀞𑀸𑀦𑁂𑀦 𑀧𑀸𑀲𑀁𑀲𑁄𑁇 𑀅𑀬𑀁, 𑀕𑀳𑀧𑀢𑀺, 𑀓𑀸𑀫𑀪𑁄𑀕𑀻 𑀇𑀫𑀺𑀦𑀸 𑀏𑀓𑁂𑀦 𑀞𑀸𑀦𑁂𑀦 𑀕𑀸𑀭𑀬𑁆𑀳𑁄, 𑀇𑀫𑁂𑀳𑀺 𑀤𑁆𑀯𑀻𑀳𑀺 𑀞𑀸𑀦𑁂𑀳𑀺 𑀧𑀸𑀲𑀁𑀲𑁄𑁇 (𑁩)

785\. 𑀢𑀢𑁆𑀭, 𑀕𑀳𑀧𑀢𑀺, 𑀬𑁆𑀯𑀸𑀬𑀁 𑀓𑀸𑀫𑀪𑁄𑀕𑀻 𑀥𑀫𑁆𑀫𑀸𑀥𑀫𑁆𑀫𑁂𑀦 𑀪𑁄𑀕𑁂 𑀧𑀭𑀺𑀬𑁂𑀲𑀢𑀺 𑀲𑀸𑀳𑀲𑁂𑀦𑀧𑀺 𑀅𑀲𑀸𑀳𑀲𑁂𑀦𑀧𑀺, 𑀥𑀫𑁆𑀫𑀸𑀥𑀫𑁆𑀫𑁂𑀦 𑀪𑁄𑀕𑁂 𑀧𑀭𑀺𑀬𑁂𑀲𑀺𑀢𑁆𑀯𑀸 𑀲𑀸𑀳𑀲𑁂𑀦𑀧𑀺 𑀅𑀲𑀸𑀳𑀲𑁂𑀦𑀧𑀺 𑀦 𑀅𑀢𑁆𑀢𑀸𑀦𑀁 𑀲𑀼𑀔𑁂𑀢𑀺 𑀦 𑀧𑀻𑀡𑁂𑀢𑀺 𑀦 𑀲𑀁𑀯𑀺𑀪𑀚𑀢𑀺 𑀦 𑀧𑀼𑀜𑁆𑀜𑀸𑀦𑀺 𑀓𑀭𑁄𑀢𑀺, 𑀅𑀬𑀁, 𑀕𑀳𑀧𑀢𑀺, 𑀓𑀸𑀫𑀪𑁄𑀕𑀻 𑀏𑀓𑁂𑀦 𑀞𑀸𑀦𑁂𑀦 𑀧𑀸𑀲𑀁𑀲𑁄 𑀢𑀻𑀳𑀺 𑀞𑀸𑀦𑁂𑀳𑀺 𑀕𑀸𑀭𑀬𑁆𑀳𑁄𑁇 ‘𑀥𑀫𑁆𑀫𑁂𑀦 𑀪𑁄𑀕𑁂 𑀧𑀭𑀺𑀬𑁂𑀲𑀢𑀺 𑀅𑀲𑀸𑀳𑀲𑁂𑀦𑀸’𑀢𑀺, 𑀇𑀫𑀺𑀦𑀸 𑀏𑀓𑁂𑀦 𑀞𑀸𑀦𑁂𑀦 𑀧𑀸𑀲𑀁𑀲𑁄𑁇 ‘𑀅𑀥𑀫𑁆𑀫𑁂𑀦 𑀪𑁄𑀕𑁂 𑀧𑀭𑀺𑀬𑁂𑀲𑀢𑀺 𑀲𑀸𑀳𑀲𑁂𑀦𑀸’𑀢𑀺, 𑀇𑀫𑀺𑀦𑀸 𑀧𑀞𑀫𑁂𑀦 𑀞𑀸𑀦𑁂𑀦 𑀕𑀸𑀭𑀬𑁆𑀳𑁄𑁇 ‘𑀦 𑀅𑀢𑁆𑀢𑀸𑀦𑀁 𑀲𑀼𑀔𑁂𑀢𑀺 𑀦 𑀧𑀻𑀡𑁂𑀢𑀻’𑀢𑀺, 𑀇𑀫𑀺𑀦𑀸 𑀤𑀼𑀢𑀺𑀬𑁂𑀦 𑀞𑀸𑀦𑁂𑀦 𑀕𑀸𑀭𑀬𑁆𑀳𑁄𑁇 ‘𑀦 𑀲𑀁𑀯𑀺𑀪𑀚𑀢𑀺 𑀦 𑀧𑀼𑀜𑁆𑀜𑀸𑀦𑀺 𑀓𑀭𑁄𑀢𑀻’𑀢𑀺, 𑀇𑀫𑀺𑀦𑀸 𑀢𑀢𑀺𑀬𑁂𑀦 𑀞𑀸𑀦𑁂𑀦 𑀕𑀸𑀭𑀬𑁆𑀳𑁄𑁇 𑀅𑀬𑀁, 𑀕𑀳𑀧𑀢𑀺, 𑀓𑀸𑀫𑀪𑁄𑀕𑀻 𑀇𑀫𑀺𑀦𑀸 𑀏𑀓𑁂𑀦 𑀞𑀸𑀦𑁂𑀦 𑀧𑀸𑀲𑀁𑀲𑁄 𑀇𑀫𑁂𑀳𑀺 𑀢𑀻𑀳𑀺 𑀞𑀸𑀦𑁂𑀳𑀺 𑀕𑀸𑀭𑀬𑁆𑀳𑁄𑁇 (𑁪)

786\. 𑀢𑀢𑁆𑀭, 𑀕𑀳𑀧𑀢𑀺, 𑀬𑁆𑀯𑀸𑀬𑀁 𑀓𑀸𑀫𑀪𑁄𑀕𑀻 𑀥𑀫𑁆𑀫𑀸𑀥𑀫𑁆𑀫𑁂𑀦 𑀪𑁄𑀕𑁂 𑀧𑀭𑀺𑀬𑁂𑀲𑀢𑀺 𑀲𑀸𑀳𑀲𑁂𑀦𑀧𑀺 𑀅𑀲𑀸𑀳𑀲𑁂𑀦𑀧𑀺, 𑀥𑀫𑁆𑀫𑀸𑀥𑀫𑁆𑀫𑁂𑀦 𑀪𑁄𑀕𑁂 𑀧𑀭𑀺𑀬𑁂𑀲𑀺𑀢𑁆𑀯𑀸 𑀲𑀸𑀳𑀲𑁂𑀦𑀧𑀺 𑀅𑀲𑀸𑀳𑀲𑁂𑀦𑀧𑀺 𑀅𑀢𑁆𑀢𑀸𑀦𑀁 𑀲𑀼𑀔𑁂𑀢𑀺 𑀧𑀻𑀡𑁂𑀢𑀺 𑀦 𑀲𑀁𑀯𑀺𑀪𑀚𑀢𑀺 𑀦 𑀧𑀼𑀜𑁆𑀜𑀸𑀦𑀺 𑀓𑀭𑁄𑀢𑀺, 𑀅𑀬𑀁, 𑀕𑀳𑀧𑀢𑀺, 𑀓𑀸𑀫𑀪𑁄𑀕𑀻 𑀤𑁆𑀯𑀻𑀳𑀺 𑀞𑀸𑀦𑁂𑀳𑀺 𑀧𑀸𑀲𑀁𑀲𑁄 𑀤𑁆𑀯𑀻𑀳𑀺 𑀞𑀸𑀦𑁂𑀳𑀺 𑀕𑀸𑀭𑀬𑁆𑀳𑁄𑁇 ‘𑀥𑀫𑁆𑀫𑁂𑀦 𑀪𑁄𑀕𑁂 𑀧𑀭𑀺𑀬𑁂𑀲𑀢𑀺 𑀅𑀲𑀸𑀳𑀲𑁂𑀦𑀸’𑀢𑀺, 𑀇𑀫𑀺𑀦𑀸 𑀧𑀞𑀫𑁂𑀦 𑀞𑀸𑀦𑁂𑀦 𑀧𑀸𑀲𑀁𑀲𑁄𑁇 ‘𑀅𑀥𑀫𑁆𑀫𑁂𑀦 𑀪𑁄𑀕𑁂 𑀧𑀭𑀺𑀬𑁂𑀲𑀢𑀺 𑀲𑀸𑀳𑀲𑁂𑀦𑀸’𑀢𑀺, 𑀇𑀫𑀺𑀦𑀸 𑀧𑀞𑀫𑁂𑀦 𑀞𑀸𑀦𑁂𑀦 𑀕𑀸𑀭𑀬𑁆𑀳𑁄𑁇 ‘𑀅𑀢𑁆𑀢𑀸𑀦𑀁 𑀲𑀼𑀔𑁂𑀢𑀺 𑀧𑀻𑀡𑁂𑀢𑀻’𑀢𑀺, 𑀇𑀫𑀺𑀦𑀸 𑀤𑀼𑀢𑀺𑀬𑁂𑀦 𑀞𑀸𑀦𑁂𑀦 𑀧𑀸𑀲𑀁𑀲𑁄𑁇 ‘𑀦 𑀲𑀁𑀯𑀺𑀪𑀚𑀢𑀺 𑀦 𑀧𑀼𑀜𑁆𑀜𑀸𑀦𑀺 𑀓𑀭𑁄𑀢𑀻’𑀢𑀺, 𑀇𑀫𑀺𑀦𑀸 𑀤𑀼𑀢𑀺𑀬𑁂𑀦 𑀞𑀸𑀦𑁂𑀦 𑀕𑀸𑀭𑀬𑁆𑀳𑁄𑁇 𑀅𑀬𑀁, 𑀕𑀳𑀧𑀢𑀺, 𑀓𑀸𑀫𑀪𑁄𑀕𑀻 𑀇𑀫𑁂𑀳𑀺 𑀤𑁆𑀯𑀻𑀳𑀺 𑀞𑀸𑀦𑁂𑀳𑀺 𑀧𑀸𑀲𑀁𑀲𑁄 𑀇𑀫𑁂𑀳𑀺 𑀤𑁆𑀯𑀻𑀳𑀺 𑀞𑀸𑀦𑁂𑀳𑀺 𑀕𑀸𑀭𑀬𑁆𑀳𑁄𑁇 (𑁫)

787\. 𑀢𑀢𑁆𑀭, 𑀕𑀳𑀧𑀢𑀺, 𑀬𑁆𑀯𑀸𑀬𑀁 𑀓𑀸𑀫𑀪𑁄𑀕𑀻 𑀥𑀫𑁆𑀫𑀸𑀥𑀫𑁆𑀫𑁂𑀦 𑀪𑁄𑀕𑁂 𑀧𑀭𑀺𑀬𑁂𑀲𑀢𑀺 𑀲𑀸𑀳𑀲𑁂𑀦𑀧𑀺 𑀅𑀲𑀸𑀳𑀲𑁂𑀦𑀧𑀺, 𑀥𑀫𑁆𑀫𑀸𑀥𑀫𑁆𑀫𑁂𑀦 𑀪𑁄𑀕𑁂 𑀧𑀭𑀺𑀬𑁂𑀲𑀺𑀢𑁆𑀯𑀸 𑀲𑀸𑀳𑀲𑁂𑀦𑀧𑀺 𑀅𑀲𑀸𑀳𑀲𑁂𑀦𑀧𑀺 𑀅𑀢𑁆𑀢𑀸𑀦𑀁 𑀲𑀼𑀔𑁂𑀢𑀺 𑀧𑀻𑀡𑁂𑀢𑀺 𑀲𑀁𑀯𑀺𑀪𑀚𑀢𑀺 𑀧𑀼𑀜𑁆𑀜𑀸𑀦𑀺 𑀓𑀭𑁄𑀢𑀺, 𑀅𑀬𑀁, 𑀕𑀳𑀧𑀢𑀺, 𑀓𑀸𑀫𑀪𑁄𑀕𑀻 𑀢𑀻𑀳𑀺 𑀞𑀸𑀦𑁂𑀳𑀺 𑀧𑀸𑀲𑀁𑀲𑁄 𑀏𑀓𑁂𑀦 𑀞𑀸𑀦𑁂𑀦 𑀕𑀸𑀭𑀬𑁆𑀳𑁄𑁇 ‘𑀥𑀫𑁆𑀫𑁂𑀦 𑀪𑁄𑀕𑁂 𑀧𑀭𑀺𑀬𑁂𑀲𑀢𑀺 𑀅𑀲𑀸𑀳𑀲𑁂𑀦𑀸’𑀢𑀺, 𑀇𑀫𑀺𑀦𑀸 𑀧𑀞𑀫𑁂𑀦 𑀞𑀸𑀦𑁂𑀦 𑀧𑀸𑀲𑀁𑀲𑁄𑁇 ‘𑀅𑀥𑀫𑁆𑀫𑁂𑀦 𑀪𑁄𑀕𑁂 𑀧𑀭𑀺𑀬𑁂𑀲𑀢𑀺 𑀲𑀸𑀳𑀲𑁂𑀦𑀸’𑀢𑀺, 𑀇𑀫𑀺𑀦𑀸 𑀏𑀓𑁂𑀦 𑀞𑀸𑀦𑁂𑀦 𑀕𑀸𑀭𑀬𑁆𑀳𑁄𑁇 ‘𑀅𑀢𑁆𑀢𑀸𑀦𑀁 𑀲𑀼𑀔𑁂𑀢𑀺 𑀧𑀻𑀡𑁂𑀢𑀻’𑀢𑀺, 𑀇𑀫𑀺𑀦𑀸 𑀤𑀼𑀢𑀺𑀬𑁂𑀦 𑀞𑀸𑀦𑁂𑀦 𑀧𑀸𑀲𑀁𑀲𑁄𑁇 ‘𑀲𑀁𑀯𑀺𑀪𑀚𑀢𑀺 𑀧𑀼𑀜𑁆𑀜𑀸𑀦𑀺 𑀓𑀭𑁄𑀢𑀻’𑀢𑀺, 𑀇𑀫𑀺𑀦𑀸 𑀢𑀢𑀺𑀬𑁂𑀦 𑀞𑀸𑀦𑁂𑀦 𑀧𑀸𑀲𑀁𑀲𑁄𑁇 𑀅𑀬𑀁, 𑀕𑀳𑀧𑀢𑀺, 𑀓𑀸𑀫𑀪𑁄𑀕𑀻 𑀇𑀫𑁂𑀳𑀺 𑀢𑀻𑀳𑀺 𑀞𑀸𑀦𑁂𑀳𑀺 𑀧𑀸𑀲𑀁𑀲𑁄 𑀇𑀫𑀺𑀦𑀸 𑀏𑀓𑁂𑀦 𑀞𑀸𑀦𑁂𑀦 𑀕𑀸𑀭𑀬𑁆𑀳𑁄𑁇 (𑁬)

788\. 𑀢𑀢𑁆𑀭, 𑀕𑀳𑀧𑀢𑀺, 𑀬𑁆𑀯𑀸𑀬𑀁 𑀓𑀸𑀫𑀪𑁄𑀕𑀻 𑀥𑀫𑁆𑀫𑁂𑀦 𑀪𑁄𑀕𑁂 𑀧𑀭𑀺𑀬𑁂𑀲𑀢𑀺 𑀅𑀲𑀸𑀳𑀲𑁂𑀦, 𑀥𑀫𑁆𑀫𑁂𑀦 𑀪𑁄𑀕𑁂 𑀧𑀭𑀺𑀬𑁂𑀲𑀺𑀢𑁆𑀯𑀸 𑀅𑀲𑀸𑀳𑀲𑁂𑀦 𑀦 𑀅𑀢𑁆𑀢𑀸𑀦𑀁 𑀲𑀼𑀔𑁂𑀢𑀺 𑀦 𑀧𑀻𑀡𑁂𑀢𑀺 𑀦 𑀲𑀁𑀯𑀺𑀪𑀚𑀢𑀺 𑀦 𑀧𑀼𑀜𑁆𑀜𑀸𑀦𑀺 𑀓𑀭𑁄𑀢𑀺, 𑀅𑀬𑀁, 𑀕𑀳𑀧𑀢𑀺, 𑀓𑀸𑀫𑀪𑁄𑀕𑀻 𑀏𑀓𑁂𑀦 𑀞𑀸𑀦𑁂𑀦 𑀧𑀸𑀲𑀁𑀲𑁄 𑀤𑁆𑀯𑀻𑀳𑀺 𑀞𑀸𑀦𑁂𑀳𑀺 𑀕𑀸𑀭𑀬𑁆𑀳𑁄𑁇 ‘𑀥𑀫𑁆𑀫𑁂𑀦 𑀪𑁄𑀕𑁂 𑀧𑀭𑀺𑀬𑁂𑀲𑀢𑀺 𑀅𑀲𑀸𑀳𑀲𑁂𑀦𑀸’𑀢𑀺, 𑀇𑀫𑀺𑀦𑀸 𑀏𑀓𑁂𑀦 𑀞𑀸𑀦𑁂𑀦 𑀧𑀸𑀲𑀁𑀲𑁄𑁇 ‘𑀦 𑀅𑀢𑁆𑀢𑀸𑀦𑀁 𑀲𑀼𑀔𑁂𑀢𑀺 𑀦 𑀧𑀻𑀡𑁂𑀢𑀻’𑀢𑀺, 𑀇𑀫𑀺𑀦𑀸 𑀧𑀞𑀫𑁂𑀦 𑀞𑀸𑀦𑁂𑀦 𑀕𑀸𑀭𑀬𑁆𑀳𑁄𑁇 ‘𑀦 𑀲𑀁𑀯𑀺𑀪𑀚𑀢𑀺 𑀦 𑀧𑀼𑀜𑁆𑀜𑀸𑀦𑀺 𑀓𑀭𑁄𑀢𑀻’𑀢𑀺, 𑀇𑀫𑀺𑀦𑀸 𑀤𑀼𑀢𑀺𑀬𑁂𑀦 𑀞𑀸𑀦𑁂𑀦 𑀕𑀸𑀭𑀬𑁆𑀳𑁄𑁇 𑀅𑀬𑀁, 𑀕𑀳𑀧𑀢𑀺, 𑀓𑀸𑀫𑀪𑁄𑀕𑀻 𑀇𑀫𑀺𑀦𑀸 𑀏𑀓𑁂𑀦 𑀞𑀸𑀦𑁂𑀦 𑀧𑀸𑀲𑀁𑀲𑁄 𑀇𑀫𑁂𑀳𑀺 𑀤𑁆𑀯𑀻𑀳𑀺 𑀞𑀸𑀦𑁂𑀳𑀺 𑀕𑀸𑀭𑀬𑁆𑀳𑁄𑁇 (𑁭)

789\. 𑀢𑀢𑁆𑀭, 𑀕𑀳𑀧𑀢𑀺, 𑀬𑁆𑀯𑀸𑀬𑀁 𑀓𑀸𑀫𑀪𑁄𑀕𑀻 𑀥𑀫𑁆𑀫𑁂𑀦 𑀪𑁄𑀕𑁂 𑀧𑀭𑀺𑀬𑁂𑀲𑀢𑀺 𑀅𑀲𑀸𑀳𑀲𑁂𑀦, 𑀥𑀫𑁆𑀫𑁂𑀦 𑀪𑁄𑀕𑁂 𑀧𑀭𑀺𑀬𑁂𑀲𑀺𑀢𑁆𑀯𑀸 𑀅𑀲𑀸𑀳𑀲𑁂𑀦 𑀅𑀢𑁆𑀢𑀸𑀦𑀁 𑀲𑀼𑀔𑁂𑀢𑀺 𑀧𑀻𑀡𑁂𑀢𑀺 𑀦 𑀲𑀁𑀯𑀺𑀪𑀚𑀢𑀺 𑀦 𑀧𑀼𑀜𑁆𑀜𑀸𑀦𑀺 𑀓𑀭𑁄𑀢𑀺, 𑀅𑀬𑀁, 𑀕𑀳𑀧𑀢𑀺, 𑀓𑀸𑀫𑀪𑁄𑀕𑀻 𑀤𑁆𑀯𑀻𑀳𑀺 𑀞𑀸𑀦𑁂𑀳𑀺 𑀧𑀸𑀲𑀁𑀲𑁄 𑀏𑀓𑁂𑀦 𑀞𑀸𑀦𑁂𑀦 𑀕𑀸𑀭𑀬𑁆𑀳𑁄𑁇 ‘𑀥𑀫𑁆𑀫𑁂𑀦 𑀪𑁄𑀕𑁂 𑀧𑀭𑀺𑀬𑁂𑀲𑀢𑀺 𑀅𑀲𑀸𑀳𑀲𑁂𑀦𑀸’𑀢𑀺, 𑀇𑀫𑀺𑀦𑀸 𑀧𑀞𑀫𑁂𑀦 𑀞𑀸𑀦𑁂𑀦 𑀧𑀸𑀲𑀁𑀲𑁄𑁇 ‘𑀅𑀢𑁆𑀢𑀸𑀦𑀁 𑀲𑀼𑀔𑁂𑀢𑀺 𑀧𑀻𑀡𑁂𑀢𑀻’𑀢𑀺, 𑀇𑀫𑀺𑀦𑀸 𑀤𑀼𑀢𑀺𑀬𑁂𑀦 𑀞𑀸𑀦𑁂𑀦 𑀧𑀸𑀲𑀁𑀲𑁄𑁇 ‘𑀦 𑀲𑀁𑀯𑀺𑀪𑀚𑀢𑀺 𑀦 𑀧𑀼𑀜𑁆𑀜𑀸𑀦𑀺 𑀓𑀭𑁄𑀢𑀻’𑀢𑀺 𑀇𑀫𑀺𑀦𑀸 𑀏𑀓𑁂𑀦 𑀞𑀸𑀦𑁂𑀦 𑀕𑀸𑀭𑀬𑁆𑀳𑁄𑁇 𑀅𑀬𑀁, 𑀕𑀳𑀧𑀢𑀺, 𑀓𑀸𑀫𑀪𑁄𑀕𑀻 𑀇𑀫𑁂𑀳𑀺 𑀤𑁆𑀯𑀻𑀳𑀺 𑀞𑀸𑀦𑁂𑀳𑀺 𑀧𑀸𑀲𑀁𑀲𑁄 𑀇𑀫𑀺𑀦𑀸 𑀏𑀓𑁂𑀦 𑀞𑀸𑀦𑁂𑀦 𑀕𑀸𑀭𑀬𑁆𑀳𑁄𑁇 (𑁮)

790\. 𑀢𑀢𑁆𑀭, 𑀕𑀳𑀧𑀢𑀺 𑀬𑁆𑀯𑀸𑀬𑀁 𑀓𑀸𑀫𑀪𑁄𑀕𑀻 𑀥𑀫𑁆𑀫𑁂𑀦 𑀪𑁄𑀕𑁂 𑀧𑀭𑀺𑀬𑁂𑀲𑀢𑀺 𑀅𑀲𑀸𑀳𑀲𑁂𑀦, 𑀥𑀫𑁆𑀫𑁂𑀦 𑀪𑁄𑀕𑁂 𑀧𑀭𑀺𑀬𑁂𑀲𑀺𑀢𑁆𑀯𑀸 𑀅𑀲𑀸𑀳𑀲𑁂𑀦 𑀅𑀢𑁆𑀢𑀸𑀦𑀁 𑀲𑀼𑀔𑁂𑀢𑀺 𑀧𑀻𑀡𑁂𑀢𑀺 𑀲𑀁𑀯𑀺𑀪𑀚𑀢𑀺 𑀧𑀼𑀜𑁆𑀜𑀸𑀦𑀺 𑀓𑀭𑁄𑀢𑀺, 𑀢𑁂 𑀘 𑀪𑁄𑀕𑁂 𑀕𑀣𑀺𑀢𑁄 𑀫𑀼𑀘𑁆𑀙𑀺𑀢𑁄 𑀅𑀚𑁆𑀛𑁄𑀲𑀦𑁆𑀦𑁄 𑀅𑀦𑀸𑀤𑀻𑀦𑀯𑀤𑀲𑁆𑀲𑀸𑀯𑀻 𑀅𑀦𑀺𑀲𑁆𑀲𑀭𑀡𑀧𑀜𑁆𑀜𑁄 𑀧𑀭𑀺𑀪𑀼𑀜𑁆𑀚𑀢𑀺, 𑀅𑀬𑀁, 𑀕𑀳𑀧𑀢𑀺, 𑀓𑀸𑀫𑀪𑁄𑀕𑀻 𑀢𑀻𑀳𑀺 𑀞𑀸𑀦𑁂𑀳𑀺 𑀧𑀸𑀲𑀁𑀲𑁄 𑀏𑀓𑁂𑀦 𑀞𑀸𑀦𑁂𑀦 𑀕𑀸𑀭𑀬𑁆𑀳𑁄𑁇 ‘𑀥𑀫𑁆𑀫𑁂𑀦 𑀪𑁄𑀕𑁂 𑀧𑀭𑀺𑀬𑁂𑀲𑀢𑀺 𑀅𑀲𑀸𑀳𑀲𑁂𑀦𑀸’𑀢𑀺, 𑀇𑀫𑀺𑀦𑀸 𑀧𑀞𑀫𑁂𑀦 𑀞𑀸𑀦𑁂𑀦 𑀧𑀸𑀲𑀁𑀲𑁄𑁇 ‘𑀅𑀢𑁆𑀢𑀸𑀦𑀁 𑀲𑀼𑀔𑁂𑀢𑀺 𑀧𑀻𑀡𑁂𑀢𑀻’𑀢𑀺, 𑀇𑀫𑀺𑀦𑀸 𑀤𑀼𑀢𑀺𑀬𑁂𑀦 𑀞𑀸𑀦𑁂𑀦 𑀧𑀸𑀲𑀁𑀲𑁄𑁇 ‘𑀲𑀁𑀯𑀺𑀪𑀚𑀢𑀺 𑀧𑀼𑀜𑁆𑀜𑀸𑀦𑀺 𑀓𑀭𑁄𑀢𑀻’𑀢𑀺, 𑀇𑀫𑀺𑀦𑀸 𑀢𑀢𑀺𑀬𑁂𑀦 𑀞𑀸𑀦𑁂𑀦 𑀧𑀸𑀲𑀁𑀲𑁄𑁇 ‘𑀢𑁂 𑀘 𑀪𑁄𑀕𑁂 𑀕𑀣𑀺𑀢𑁄 𑀫𑀼𑀘𑁆𑀙𑀺𑀢𑁄 𑀅𑀚𑁆𑀛𑁄𑀲𑀦𑁆𑀦𑁄 𑀅𑀦𑀸𑀤𑀻𑀦𑀯𑀤𑀲𑁆𑀲𑀸𑀯𑀻 𑀅𑀦𑀺𑀲𑁆𑀲𑀭𑀡𑀧𑀜𑁆𑀜𑁄 𑀧𑀭𑀺𑀪𑀼𑀜𑁆𑀚𑀢𑀻’𑀢𑀺, 𑀇𑀫𑀺𑀦𑀸 𑀏𑀓𑁂𑀦 𑀞𑀸𑀦𑁂𑀦 𑀕𑀸𑀭𑀬𑁆𑀳𑁄𑁇 𑀅𑀬𑀁, 𑀕𑀳𑀧𑀢𑀺, 𑀓𑀸𑀫𑀪𑁄𑀕𑀻 𑀇𑀫𑁂𑀳𑀺 𑀢𑀻𑀳𑀺 𑀞𑀸𑀦𑁂𑀳𑀺 𑀧𑀸𑀲𑀁𑀲𑁄 𑀇𑀫𑀺𑀦𑀸 𑀏𑀓𑁂𑀦 𑀞𑀸𑀦𑁂𑀦 𑀕𑀸𑀭𑀬𑁆𑀳𑁄𑁇 (𑁯)

791\. 𑀢𑀢𑁆𑀭, 𑀕𑀳𑀧𑀢𑀺, 𑀬𑁆𑀯𑀸𑀬𑀁 𑀓𑀸𑀫𑀪𑁄𑀕𑀻 𑀥𑀫𑁆𑀫𑁂𑀦 𑀪𑁄𑀕𑁂 𑀧𑀭𑀺𑀬𑁂𑀲𑀢𑀺 𑀅𑀲𑀸𑀳𑀲𑁂𑀦, 𑀥𑀫𑁆𑀫𑁂𑀦 𑀪𑁄𑀕𑁂 𑀧𑀭𑀺𑀬𑁂𑀲𑀺𑀢𑁆𑀯𑀸 𑀅𑀲𑀸𑀳𑀲𑁂𑀦 𑀅𑀢𑁆𑀢𑀸𑀦𑀁 𑀲𑀼𑀔𑁂𑀢𑀺 𑀧𑀻𑀡𑁂𑀢𑀺 𑀲𑀁𑀯𑀺𑀪𑀚𑀢𑀺 𑀧𑀼𑀜𑁆𑀜𑀸𑀦𑀺 𑀓𑀭𑁄𑀢𑀺, 𑀢𑁂 𑀘 𑀪𑁄𑀕𑁂 𑀅𑀕𑀣𑀺𑀢𑁄 𑀅𑀫𑀼𑀘𑁆𑀙𑀺𑀢𑁄 𑀅𑀦𑀚𑁆𑀛𑁄𑀲𑀦𑁆𑀦𑁄 𑀆𑀤𑀻𑀦𑀯𑀤𑀲𑁆𑀲𑀸𑀯𑀻 𑀦𑀺𑀲𑁆𑀲𑀭𑀡𑀧𑀜𑁆𑀜𑁄 𑀧𑀭𑀺𑀪𑀼𑀜𑁆𑀚𑀢𑀺, 𑀅𑀬𑀁, 𑀕𑀳𑀧𑀢𑀺, 𑀓𑀸𑀫𑀪𑁄𑀕𑀻 𑀘𑀢𑀽𑀳𑀺 𑀞𑀸𑀦𑁂𑀳𑀺 𑀧𑀸𑀲𑀁𑀲𑁄𑁇 ‘𑀥𑀫𑁆𑀫𑁂𑀦 𑀪𑁄𑀕𑁂 𑀧𑀭𑀺𑀬𑁂𑀲𑀢𑀺 𑀅𑀲𑀸𑀳𑀲𑁂𑀦𑀸’𑀢𑀺, 𑀇𑀫𑀺𑀦𑀸 𑀧𑀞𑀫𑁂𑀦 𑀞𑀸𑀦𑁂𑀦 𑀧𑀸𑀲𑀁𑀲𑁄𑁇 ‘𑀅𑀢𑁆𑀢𑀸𑀦𑀁 𑀲𑀼𑀔𑁂𑀢𑀺 𑀧𑀻𑀡𑁂𑀢𑀻’𑀢𑀺, 𑀇𑀫𑀺𑀦𑀸 𑀤𑀼𑀢𑀺𑀬𑁂𑀦 𑀞𑀸𑀦𑁂𑀦 𑀧𑀸𑀲𑀁𑀲𑁄𑁇 ‘𑀲𑀁𑀯𑀺𑀪𑀚𑀢𑀺 𑀧𑀼𑀜𑁆𑀜𑀸𑀦𑀺 𑀓𑀭𑁄𑀢𑀻’𑀢𑀺, 𑀇𑀫𑀺𑀦𑀸 𑀢𑀢𑀺𑀬𑁂𑀦 𑀞𑀸𑀦𑁂𑀦 𑀧𑀸𑀲𑀁𑀲𑁄𑁇 ‘𑀢𑁂 𑀘 𑀪𑁄𑀕𑁂 𑀅𑀕𑀣𑀺𑀢𑁄 𑀅𑀫𑀼𑀘𑁆𑀙𑀺𑀢𑁄 𑀅𑀦𑀚𑁆𑀛𑁄𑀲𑀦𑁆𑀦𑁄 𑀆𑀤𑀻𑀦𑀯𑀤𑀲𑁆𑀲𑀸𑀯𑀻 𑀦𑀺𑀲𑁆𑀲𑀭𑀡𑀧𑀜𑁆𑀜𑁄 𑀧𑀭𑀺𑀪𑀼𑀜𑁆𑀚𑀢𑀻’𑀢𑀺, 𑀇𑀫𑀺𑀦𑀸 𑀘𑀢𑀼𑀢𑁆𑀣𑁂𑀦 𑀞𑀸𑀦𑁂𑀦 𑀧𑀸𑀲𑀁𑀲𑁄𑁇 𑀅𑀬𑀁, 𑀕𑀳𑀧𑀢𑀺, 𑀓𑀸𑀫𑀪𑁄𑀕𑀻 𑀇𑀫𑁂𑀳𑀺 𑀘𑀢𑀽𑀳𑀺 𑀞𑀸𑀦𑁂𑀳𑀺 𑀧𑀸𑀲𑀁𑀲𑁄𑁇 (𑁧𑁦)

792\. 𑀇𑀫𑁂 𑀔𑁄, 𑀕𑀳𑀧𑀢𑀺, 𑀤𑀲 𑀓𑀸𑀫𑀪𑁄𑀕𑀻 𑀲𑀦𑁆𑀢𑁄 𑀲𑀁𑀯𑀺𑀚𑁆𑀚𑀫𑀸𑀦𑀸 𑀮𑁄𑀓𑀲𑁆𑀫𑀺𑀁𑁇 𑀇𑀫𑁂𑀲𑀁 𑀔𑁄, 𑀕𑀳𑀧𑀢𑀺, 𑀤𑀲𑀦𑁆𑀦𑀁 𑀓𑀸𑀫𑀪𑁄𑀕𑀻𑀦𑀁 𑀬𑁆𑀯𑀸𑀬𑀁 𑀓𑀸𑀫𑀪𑁄𑀕𑀻 𑀥𑀫𑁆𑀫𑁂𑀦 𑀪𑁄𑀕𑁂 𑀧𑀭𑀺𑀬𑁂𑀲𑀢𑀺 𑀅𑀲𑀸𑀳𑀲𑁂𑀦, 𑀥𑀫𑁆𑀫𑁂𑀦 𑀪𑁄𑀕𑁂 𑀧𑀭𑀺𑀬𑁂𑀲𑀺𑀢𑁆𑀯𑀸 𑀅𑀲𑀸𑀳𑀲𑁂𑀦 𑀅𑀢𑁆𑀢𑀸𑀦𑀁 𑀲𑀼𑀔𑁂𑀢𑀺 𑀧𑀻𑀡𑁂𑀢𑀺 𑀲𑀁𑀯𑀺𑀪𑀚𑀢𑀺 𑀧𑀼𑀜𑁆𑀜𑀸𑀦𑀺 𑀓𑀭𑁄𑀢𑀺, 𑀢𑁂 𑀘 𑀪𑁄𑀕𑁂 𑀅𑀕𑀣𑀺𑀢𑁄 𑀅𑀫𑀼𑀘𑁆𑀙𑀺𑀢𑁄 𑀅𑀦𑀚𑁆𑀛𑁄𑀲𑀦𑁆𑀦𑁄 𑀆𑀤𑀻𑀦𑀯𑀤𑀲𑁆𑀲𑀸𑀯𑀻 𑀦𑀺𑀲𑁆𑀲𑀭𑀡𑀧𑀜𑁆𑀜𑁄 𑀧𑀭𑀺𑀪𑀼𑀜𑁆𑀚𑀢𑀺, 𑀅𑀬𑀁 𑀇𑀫𑁂𑀲𑀁 𑀤𑀲𑀦𑁆𑀦𑀁 𑀓𑀸𑀫𑀪𑁄𑀕𑀻𑀦𑀁 𑀅𑀕𑁆𑀕𑁄 𑀘 𑀲𑁂𑀝𑁆𑀞𑁄 𑀘 𑀧𑀸𑀫𑁄𑀓𑁆𑀔𑁄 𑀘 𑀉𑀢𑁆𑀢𑀫𑁄 𑀘 𑀧𑀯𑀭𑁄 𑀘𑁇 𑀲𑁂𑀬𑁆𑀬𑀣𑀸𑀧𑀺, 𑀕𑀳𑀧𑀢𑀺, 𑀕𑀯𑀸 𑀔𑀻𑀭𑀁, 𑀔𑀻𑀭𑀫𑁆𑀳𑀸 𑀤𑀥𑀺, 𑀤𑀥𑀺𑀫𑁆𑀳𑀸 𑀦𑀯𑀦𑀻𑀢𑀁, 𑀦𑀯𑀦𑀻𑀢𑀫𑁆𑀳𑀸 𑀲𑀧𑁆𑀧𑀺, 𑀲𑀧𑁆𑀧𑀺𑀫𑁆𑀳𑀸 𑀲𑀧𑁆𑀧𑀺𑀫𑀡𑁆𑀟𑁄𑁇 𑀲𑀧𑁆𑀧𑀺𑀫𑀡𑁆𑀟𑁄 𑀢𑀢𑁆𑀣 𑀅𑀕𑁆𑀕𑀫𑀓𑁆𑀔𑀸𑀬𑀢𑀺𑁇

793\. 𑀏𑀯𑀫𑁂𑀯𑀁 𑀔𑁄, 𑀕𑀳𑀧𑀢𑀺, 𑀇𑀫𑁂𑀲𑀁 𑀤𑀲𑀦𑁆𑀦𑀁 𑀓𑀸𑀫𑀪𑁄𑀕𑀻𑀦𑀁 𑀬𑁆𑀯𑀸𑀬𑀁 𑀓𑀸𑀫𑀪𑁄𑀕𑀻 𑀥𑀫𑁆𑀫𑁂𑀦 𑀪𑁄𑀕𑁂 𑀧𑀭𑀺𑀬𑁂𑀲𑀢𑀺 𑀅𑀲𑀸𑀳𑀲𑁂𑀦, 𑀥𑀫𑁆𑀫𑁂𑀦 𑀪𑁄𑀕𑁂 𑀧𑀭𑀺𑀬𑁂𑀲𑀺𑀢𑁆𑀯𑀸 𑀅𑀲𑀸𑀳𑀲𑁂𑀦 𑀅𑀢𑁆𑀢𑀸𑀦𑀁 𑀲𑀼𑀔𑁂𑀢𑀺 𑀧𑀻𑀡𑁂𑀢𑀺 𑀲𑀁𑀯𑀺𑀪𑀚𑀢𑀺 𑀧𑀼𑀜𑁆𑀜𑀸𑀦𑀺 𑀓𑀭𑁄𑀢𑀺, 𑀢𑁂 𑀘 𑀪𑁄𑀕𑁂 𑀅𑀕𑀣𑀺𑀢𑁄 𑀅𑀫𑀼𑀘𑁆𑀙𑀺𑀢𑁄 𑀅𑀦𑀚𑁆𑀛𑁄𑀲𑀦𑁆𑀦𑁄 𑀆𑀤𑀻𑀦𑀯𑀤𑀲𑁆𑀲𑀸𑀯𑀻 𑀦𑀺𑀲𑁆𑀲𑀭𑀡𑀧𑀜𑁆𑀜𑁄 𑀧𑀭𑀺𑀪𑀼𑀜𑁆𑀚𑀢𑀺, 𑀅𑀬𑀁 𑀇𑀫𑁂𑀲𑀁 𑀤𑀲𑀦𑁆𑀦𑀁 𑀓𑀸𑀫𑀪𑁄𑀕𑀻𑀦𑀁 𑀅𑀕𑁆𑀕𑁄 𑀘 𑀲𑁂𑀝𑁆𑀞𑁄 𑀘 𑀧𑀸𑀫𑁄𑀓𑁆𑀔𑁄 𑀘 𑀉𑀢𑁆𑀢𑀫𑁄 𑀘 𑀧𑀯𑀭𑁄 𑀘𑀸”𑀢𑀺𑁇

---

794\. 𑀧𑀞𑀫𑀁𑁇



[Go to previous page (2.5 Upālivagga)](../17A10/2/2.5.md) / [Go to parent page (2.5 Upālivagga)](../17A10/2/2.5.md) / [Go to next page (2.5.2 Bhayasutta)](2.5.2.md)


