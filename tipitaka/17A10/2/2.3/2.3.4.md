---
title: 2.3.4 Vaḍḍhisutta
path: /tipitaka/17A10/2/2.3/2.3.4
ref: 268202
breadcrumbs:
  - name: Home
    link: /
  - name: 17A10 Dasakanipātapāḷi
    link: /tipitaka/17A10
  - name: 2 Dutiyapaṇṇāsaka
    link: /tipitaka/17A10/2
  - name: 2.3 Ākaṅkhavagga
    link: /tipitaka/17A10/2/2.3
prevL: /tipitaka/17A10/2/2.3/2.3.3
upL: /tipitaka/17A10/2/2.3
nextL: /tipitaka/17A10/2/2.3/2.3.5
---

# 2.3.4 Vaḍḍhisutta

### Dutiyapaṇṇāsaka

### Ākaṅkhavagga

### Vaḍḍhisutta

(74.)

545. “Dasahi, bhikkhave, vaḍḍhīhi vaḍḍhamāno ariyasāvako ariyāya vaḍḍhiyā vaḍḍhati, sārādāyī ca hoti varādāyī kāyassa. Katamehi dasahi? Khettavatthūhi vaḍḍhati, dhanadhaññena vaḍḍhati, puttadārehi vaḍḍhati, dāsakammakaraporisehi vaḍḍhati, catuppadehi vaḍḍhati, saddhāya vaḍḍhati, sīlena vaḍḍhati, sutena vaḍḍhati, cāgena vaḍḍhati, paññāya vaḍḍhati—  imehi kho, bhikkhave, dasahi vaḍḍhīhi vaḍḍhamāno ariyasāvako ariyāya vaḍḍhiyā vaḍḍhati, sārādāyī ca hoti varādāyī kāyassāti.

546. _Dhanena dhaññena ca yodha vaḍḍhati,_  
_Puttehi dārehi catuppadehi ca;_  
_Sa bhogavā hoti yasassi pūjito,_  
_Ñātīhi mittehi athopi rājubhi._  


547. _Saddhāya sīlena ca yodha vaḍḍhati,_  
_Paññāya cāgena sutena cūbhayaṃ;_  
_So tādiso sappuriso vicakkhaṇo,_  
_Diṭṭheva dhamme ubhayena vaḍḍhatī”ti._  


===

548. Catutthaṃ.




