
[Home](/) / [17A10 Dasakanipātapāḷi](/tipitaka/17A10.md) / [2 Dutiyapaṇṇāsaka](/tipitaka/17A10/2.md) / [2.3 Ākaṅkhavagga](/tipitaka/17A10/2/2.3.md)

# 𑁨𑁇𑁩𑁇𑁩 𑀇𑀝𑁆𑀞𑀥𑀫𑁆𑀫𑀲𑀼𑀢𑁆𑀢

### 𑀤𑀼𑀢𑀺𑀬𑀧𑀡𑁆𑀡𑀸𑀲𑀓

### 𑀆𑀓𑀗𑁆𑀔𑀯𑀕𑁆𑀕

### 𑀇𑀝𑁆𑀞𑀥𑀫𑁆𑀫𑀲𑀼𑀢𑁆𑀢

(73.)

541. “𑀤𑀲𑀬𑀺𑀫𑁂, 𑀪𑀺𑀓𑁆𑀔𑀯𑁂, 𑀥𑀫𑁆𑀫𑀸 𑀇𑀝𑁆𑀞𑀸 𑀓𑀦𑁆𑀢𑀸 𑀫𑀦𑀸𑀧𑀸 𑀤𑀼𑀮𑁆𑀮𑀪𑀸 𑀮𑁄𑀓𑀲𑁆𑀫𑀺𑀁𑁇 𑀓𑀢𑀫𑁂 𑀤𑀲? 𑀪𑁄𑀕𑀸 𑀇𑀝𑁆𑀞𑀸 𑀓𑀦𑁆𑀢𑀸 𑀫𑀦𑀸𑀧𑀸 𑀤𑀼𑀮𑁆𑀮𑀪𑀸 𑀮𑁄𑀓𑀲𑁆𑀫𑀺𑀁; 𑀯𑀡𑁆𑀡𑁄 𑀇𑀝𑁆𑀞𑁄 𑀓𑀦𑁆𑀢𑁄 𑀫𑀦𑀸𑀧𑁄 𑀤𑀼𑀮𑁆𑀮𑀪𑁄 𑀮𑁄𑀓𑀲𑁆𑀫𑀺𑀁; 𑀆𑀭𑁄𑀕𑁆𑀬𑀁 𑀇𑀝𑁆𑀞𑀁 𑀓𑀦𑁆𑀢𑀁 𑀫𑀦𑀸𑀧𑀁 𑀤𑀼𑀮𑁆𑀮𑀪𑀁 𑀮𑁄𑀓𑀲𑁆𑀫𑀺𑀁; 𑀲𑀻𑀮𑀁 𑀇𑀝𑁆𑀞𑀁 𑀓𑀦𑁆𑀢𑀁 𑀫𑀦𑀸𑀧𑀁 𑀤𑀼𑀮𑁆𑀮𑀪𑀁 𑀮𑁄𑀓𑀲𑁆𑀫𑀺𑀁; 𑀩𑁆𑀭𑀳𑁆𑀫𑀘𑀭𑀺𑀬𑀁 𑀇𑀝𑁆𑀞𑀁 𑀓𑀦𑁆𑀢𑀁 𑀫𑀦𑀸𑀧𑀁 𑀤𑀼𑀮𑁆𑀮𑀪𑀁 𑀮𑁄𑀓𑀲𑁆𑀫𑀺𑀁; 𑀫𑀺𑀢𑁆𑀢𑀸 𑀇𑀝𑁆𑀞𑀸 𑀓𑀦𑁆𑀢𑀸 𑀫𑀦𑀸𑀧𑀸 𑀤𑀼𑀮𑁆𑀮𑀪𑀸 𑀮𑁄𑀓𑀲𑁆𑀫𑀺𑀁; 𑀩𑀸𑀳𑀼𑀲𑀘𑁆𑀘𑀁 𑀇𑀝𑁆𑀞𑀁 𑀓𑀦𑁆𑀢𑀁 𑀫𑀦𑀸𑀧𑀁 𑀤𑀼𑀮𑁆𑀮𑀪𑀁 𑀮𑁄𑀓𑀲𑁆𑀫𑀺𑀁; 𑀧𑀜𑁆𑀜𑀸 𑀇𑀝𑁆𑀞𑀸 𑀓𑀦𑁆𑀢𑀸 𑀫𑀦𑀸𑀧𑀸 𑀤𑀼𑀮𑁆𑀮𑀪𑀸 𑀮𑁄𑀓𑀲𑁆𑀫𑀺𑀁; 𑀥𑀫𑁆𑀫𑀸 𑀇𑀝𑁆𑀞𑀸 𑀓𑀦𑁆𑀢𑀸 𑀫𑀦𑀸𑀧𑀸 𑀤𑀼𑀮𑁆𑀮𑀪𑀸 𑀮𑁄𑀓𑀲𑁆𑀫𑀺𑀁; 𑀲𑀕𑁆𑀕𑀸 𑀇𑀝𑁆𑀞𑀸 𑀓𑀦𑁆𑀢𑀸 𑀫𑀦𑀸𑀧𑀸 𑀤𑀼𑀮𑁆𑀮𑀪𑀸 𑀮𑁄𑀓𑀲𑁆𑀫𑀺𑀁𑁇

542. 𑀇𑀫𑁂𑀲𑀁 𑀔𑁄, 𑀪𑀺𑀓𑁆𑀔𑀯𑁂, 𑀤𑀲𑀦𑁆𑀦𑀁 𑀥𑀫𑁆𑀫𑀸𑀦𑀁 𑀇𑀝𑁆𑀞𑀸𑀦𑀁 𑀓𑀦𑁆𑀢𑀸𑀦𑀁 𑀫𑀦𑀸𑀧𑀸𑀦𑀁 𑀤𑀼𑀮𑁆𑀮𑀪𑀸𑀦𑀁 𑀮𑁄𑀓𑀲𑁆𑀫𑀺𑀁 𑀤𑀲 𑀥𑀫𑁆𑀫𑀸 𑀧𑀭𑀺𑀧𑀦𑁆𑀣𑀸—  𑀆𑀮𑀲𑁆𑀬𑀁 𑀅𑀦𑀼𑀝𑁆𑀞𑀸𑀦𑀁 𑀪𑁄𑀕𑀸𑀦𑀁 𑀧𑀭𑀺𑀧𑀦𑁆𑀣𑁄, 𑀅𑀫𑀡𑁆𑀟𑀦𑀸 𑀅𑀯𑀺𑀪𑀽𑀲𑀦𑀸 𑀯𑀡𑁆𑀡𑀲𑁆𑀲 𑀧𑀭𑀺𑀧𑀦𑁆𑀣𑁄, 𑀅𑀲𑀧𑁆𑀧𑀸𑀬𑀓𑀺𑀭𑀺𑀬𑀸 𑀆𑀭𑁄𑀕𑁆𑀬𑀲𑁆𑀲 𑀧𑀭𑀺𑀧𑀦𑁆𑀣𑁄, 𑀧𑀸𑀧𑀫𑀺𑀢𑁆𑀢𑀢𑀸 𑀲𑀻𑀮𑀸𑀦𑀁 𑀧𑀭𑀺𑀧𑀦𑁆𑀣𑁄, 𑀇𑀦𑁆𑀤𑁆𑀭𑀺𑀬𑀅𑀲𑀁𑀯𑀭𑁄 𑀩𑁆𑀭𑀳𑁆𑀫𑀘𑀭𑀺𑀬𑀲𑁆𑀲 𑀧𑀭𑀺𑀧𑀦𑁆𑀣𑁄, 𑀯𑀺𑀲𑀁𑀯𑀸𑀤𑀦𑀸 𑀫𑀺𑀢𑁆𑀢𑀸𑀦𑀁 𑀧𑀭𑀺𑀧𑀦𑁆𑀣𑁄, 𑀅𑀲𑀚𑁆𑀛𑀸𑀬𑀓𑀺𑀭𑀺𑀬𑀸 𑀩𑀸𑀳𑀼𑀲𑀘𑁆𑀘𑀲𑁆𑀲 𑀧𑀭𑀺𑀧𑀦𑁆𑀣𑁄, 𑀅𑀲𑀼𑀲𑁆𑀲𑀽𑀲𑀸 𑀅𑀧𑀭𑀺𑀧𑀼𑀘𑁆𑀙𑀸 𑀧𑀜𑁆𑀜𑀸𑀬 𑀧𑀭𑀺𑀧𑀦𑁆𑀣𑁄, 𑀅𑀦𑀦𑀼𑀬𑁄𑀕𑁄 𑀅𑀧𑀘𑁆𑀘𑀯𑁂𑀓𑁆𑀔𑀡𑀸 𑀥𑀫𑁆𑀫𑀸𑀦𑀁 𑀧𑀭𑀺𑀧𑀦𑁆𑀣𑁄, 𑀫𑀺𑀘𑁆𑀙𑀸𑀧𑀝𑀺𑀧𑀢𑁆𑀢𑀺 𑀲𑀕𑁆𑀕𑀸𑀦𑀁 𑀧𑀭𑀺𑀧𑀦𑁆𑀣𑁄𑁇 𑀇𑀫𑁂𑀲𑀁 𑀔𑁄, 𑀪𑀺𑀓𑁆𑀔𑀯𑁂, 𑀤𑀲𑀦𑁆𑀦𑀁 𑀇𑀝𑁆𑀞𑀸𑀦𑀁 𑀓𑀦𑁆𑀢𑀸𑀦𑀁 𑀫𑀦𑀸𑀧𑀸𑀦𑀁 𑀤𑀼𑀮𑁆𑀮𑀪𑀸𑀦𑀁 𑀮𑁄𑀓𑀲𑁆𑀫𑀺𑀁 𑀇𑀫𑁂 𑀤𑀲 𑀥𑀫𑁆𑀫𑀸 𑀧𑀭𑀺𑀧𑀦𑁆𑀣𑀸𑁇

543. 𑀇𑀫𑁂𑀲𑀁 𑀔𑁄, 𑀪𑀺𑀓𑁆𑀔𑀯𑁂, 𑀤𑀲𑀦𑁆𑀦𑀁 𑀥𑀫𑁆𑀫𑀸𑀦𑀁 𑀇𑀝𑁆𑀞𑀸𑀦𑀁 𑀓𑀦𑁆𑀢𑀸𑀦𑀁 𑀫𑀦𑀸𑀧𑀸𑀦𑀁 𑀤𑀼𑀮𑁆𑀮𑀪𑀸𑀦𑀁 𑀮𑁄𑀓𑀲𑁆𑀫𑀺𑀁 𑀤𑀲 𑀥𑀫𑁆𑀫𑀸 𑀆𑀳𑀸𑀭𑀸—  𑀉𑀝𑁆𑀞𑀸𑀦𑀁 𑀅𑀦𑀸𑀮𑀲𑁆𑀬𑀁 𑀪𑁄𑀕𑀸𑀦𑀁 𑀆𑀳𑀸𑀭𑁄, 𑀫𑀡𑁆𑀟𑀦𑀸 𑀯𑀺𑀪𑀽𑀲𑀦𑀸 𑀯𑀡𑁆𑀡𑀲𑁆𑀲 𑀆𑀳𑀸𑀭𑁄, 𑀲𑀧𑁆𑀧𑀸𑀬𑀓𑀺𑀭𑀺𑀬𑀸 𑀆𑀭𑁄𑀕𑁆𑀬𑀲𑁆𑀲 𑀆𑀳𑀸𑀭𑁄, 𑀓𑀮𑁆𑀬𑀸𑀡𑀫𑀺𑀢𑁆𑀢𑀢𑀸 𑀲𑀻𑀮𑀸𑀦𑀁 𑀆𑀳𑀸𑀭𑁄, 𑀇𑀦𑁆𑀤𑁆𑀭𑀺𑀬𑀲𑀁𑀯𑀭𑁄 𑀩𑁆𑀭𑀳𑁆𑀫𑀘𑀭𑀺𑀬𑀲𑁆𑀲 𑀆𑀳𑀸𑀭𑁄, 𑀅𑀯𑀺𑀲𑀁𑀯𑀸𑀤𑀦𑀸 𑀫𑀺𑀢𑁆𑀢𑀸𑀦𑀁 𑀆𑀳𑀸𑀭𑁄, 𑀲𑀚𑁆𑀛𑀸𑀬𑀓𑀺𑀭𑀺𑀬𑀸 𑀩𑀸𑀳𑀼𑀲𑀘𑁆𑀘𑀲𑁆𑀲 𑀆𑀳𑀸𑀭𑁄, 𑀲𑀼𑀲𑁆𑀲𑀽𑀲𑀸 𑀧𑀭𑀺𑀧𑀼𑀘𑁆𑀙𑀸 𑀧𑀜𑁆𑀜𑀸𑀬 𑀆𑀳𑀸𑀭𑁄, 𑀅𑀦𑀼𑀬𑁄𑀕𑁄 𑀧𑀘𑁆𑀘𑀯𑁂𑀓𑁆𑀔𑀡𑀸 𑀥𑀫𑁆𑀫𑀸𑀦𑀁 𑀆𑀳𑀸𑀭𑁄, 𑀲𑀫𑁆𑀫𑀸𑀧𑀝𑀺𑀧𑀢𑁆𑀢𑀺 𑀲𑀕𑁆𑀕𑀸𑀦𑀁 𑀆𑀳𑀸𑀭𑁄𑁇 𑀇𑀫𑁂𑀲𑀁 𑀔𑁄, 𑀪𑀺𑀓𑁆𑀔𑀯𑁂, 𑀤𑀲𑀦𑁆𑀦𑀁 𑀥𑀫𑁆𑀫𑀸𑀦𑀁 𑀇𑀝𑁆𑀞𑀸𑀦𑀁 𑀓𑀦𑁆𑀢𑀸𑀦𑀁 𑀫𑀦𑀸𑀧𑀸𑀦𑀁 𑀤𑀼𑀮𑁆𑀮𑀪𑀸𑀦𑀁 𑀮𑁄𑀓𑀲𑁆𑀫𑀺𑀁 𑀇𑀫𑁂 𑀤𑀲 𑀥𑀫𑁆𑀫𑀸 𑀆𑀳𑀸𑀭𑀸”𑀢𑀺𑁇

---

544. 𑀢𑀢𑀺𑀬𑀁𑁇



[Go to previous page (2.3.2 Kaṇṭakasutta)](/tipitaka/17A10/2/2.3/2.3.2.md) / [Go to parent page (2.3 Ākaṅkhavagga)](/tipitaka/17A10/2/2.3.md) / [Go to next page (2.3.4 Vaḍḍhisutta)](/tipitaka/17A10/2/2.3/2.3.4.md)


