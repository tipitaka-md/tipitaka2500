
[Home](/) / [17A10 Dasakanipātapāḷi](/tipitaka/17A10.md) / [2 Dutiyapaṇṇāsaka](/tipitaka/17A10/2.md) / [2.3 Ākaṅkhavagga](/tipitaka/17A10/2/2.3.md)

# 𑁨𑁇𑁩𑁇𑁬 𑀢𑀬𑁄𑀥𑀫𑁆𑀫𑀲𑀼𑀢𑁆𑀢

### 𑀤𑀼𑀢𑀺𑀬𑀧𑀡𑁆𑀡𑀸𑀲𑀓

### 𑀆𑀓𑀗𑁆𑀔𑀯𑀕𑁆𑀕

### 𑀢𑀬𑁄𑀥𑀫𑁆𑀫𑀲𑀼𑀢𑁆𑀢

(76.)

577. “𑀢𑀬𑁄𑀫𑁂, 𑀪𑀺𑀓𑁆𑀔𑀯𑁂, 𑀥𑀫𑁆𑀫𑀸 𑀮𑁄𑀓𑁂 𑀦 𑀲𑀁𑀯𑀺𑀚𑁆𑀚𑁂𑀬𑁆𑀬𑀼𑀁, 𑀦 𑀢𑀣𑀸𑀕𑀢𑁄 𑀮𑁄𑀓𑁂 𑀉𑀧𑁆𑀧𑀚𑁆𑀚𑁂𑀬𑁆𑀬 𑀅𑀭𑀳𑀁 𑀲𑀫𑁆𑀫𑀸𑀲𑀫𑁆𑀩𑀼𑀤𑁆𑀥𑁄, 𑀦 𑀢𑀣𑀸𑀕𑀢𑀧𑁆𑀧𑀯𑁂𑀤𑀺𑀢𑁄 𑀥𑀫𑁆𑀫𑀯𑀺𑀦𑀬𑁄 𑀮𑁄𑀓𑁂 𑀤𑀺𑀩𑁆𑀩𑁂𑀬𑁆𑀬𑁇 𑀓𑀢𑀫𑁂 𑀢𑀬𑁄? 𑀚𑀸𑀢𑀺 𑀘, 𑀚𑀭𑀸 𑀘, 𑀫𑀭𑀡𑀜𑁆𑀘—  𑀇𑀫𑁂 𑀔𑁄, 𑀪𑀺𑀓𑁆𑀔𑀯𑁂, 𑀢𑀬𑁄 𑀥𑀫𑁆𑀫𑀸 𑀮𑁄𑀓𑁂 𑀦 𑀲𑀁𑀯𑀺𑀚𑁆𑀚𑁂𑀬𑁆𑀬𑀼𑀁, 𑀦 𑀢𑀣𑀸𑀕𑀢𑁄 𑀮𑁄𑀓𑁂 𑀉𑀧𑁆𑀧𑀚𑁆𑀚𑁂𑀬𑁆𑀬 𑀅𑀭𑀳𑀁 𑀲𑀫𑁆𑀫𑀸𑀲𑀫𑁆𑀩𑀼𑀤𑁆𑀥𑁄, 𑀦 𑀢𑀣𑀸𑀕𑀢𑀧𑁆𑀧𑀯𑁂𑀤𑀺𑀢𑁄 𑀥𑀫𑁆𑀫𑀯𑀺𑀦𑀬𑁄 𑀮𑁄𑀓𑁂 𑀤𑀺𑀩𑁆𑀩𑁂𑀬𑁆𑀬𑁇 𑀬𑀲𑁆𑀫𑀸 𑀘 𑀔𑁄, 𑀪𑀺𑀓𑁆𑀔𑀯𑁂, 𑀇𑀫𑁂 𑀢𑀬𑁄 𑀥𑀫𑁆𑀫𑀸 𑀮𑁄𑀓𑁂 𑀲𑀁𑀯𑀺𑀚𑁆𑀚𑀦𑁆𑀢𑀺 𑀢𑀲𑁆𑀫𑀸 𑀢𑀣𑀸𑀕𑀢𑁄 𑀮𑁄𑀓𑁂 𑀉𑀧𑁆𑀧𑀚𑁆𑀚𑀢𑀺 𑀅𑀭𑀳𑀁 𑀲𑀫𑁆𑀫𑀸𑀲𑀫𑁆𑀩𑀼𑀤𑁆𑀥𑁄, 𑀢𑀲𑁆𑀫𑀸 𑀢𑀣𑀸𑀕𑀢𑀧𑁆𑀧𑀯𑁂𑀤𑀺𑀢𑁄 𑀥𑀫𑁆𑀫𑀯𑀺𑀦𑀬𑁄 𑀮𑁄𑀓𑁂 𑀤𑀺𑀩𑁆𑀩𑀢𑀺𑁇

578. 𑀢𑀬𑁄𑀫𑁂, 𑀪𑀺𑀓𑁆𑀔𑀯𑁂, 𑀥𑀫𑁆𑀫𑁂 𑀅𑀧𑁆𑀧𑀳𑀸𑀬 𑀅𑀪𑀩𑁆𑀩𑁄 𑀚𑀸𑀢𑀺𑀁 𑀧𑀳𑀸𑀢𑀼𑀁 𑀚𑀭𑀁 𑀧𑀳𑀸𑀢𑀼𑀁 𑀫𑀭𑀡𑀁 𑀧𑀳𑀸𑀢𑀼𑀁𑁇 𑀓𑀢𑀫𑁂 𑀢𑀬𑁄? 𑀭𑀸𑀕𑀁 𑀅𑀧𑁆𑀧𑀳𑀸𑀬, 𑀤𑁄𑀲𑀁 𑀅𑀧𑁆𑀧𑀳𑀸𑀬, 𑀫𑁄𑀳𑀁 𑀅𑀧𑁆𑀧𑀳𑀸𑀬—  𑀇𑀫𑁂 𑀔𑁄, 𑀪𑀺𑀓𑁆𑀔𑀯𑁂, 𑀢𑀬𑁄 𑀥𑀫𑁆𑀫𑁂 𑀅𑀧𑁆𑀧𑀳𑀸𑀬 𑀅𑀪𑀩𑁆𑀩𑁄 𑀚𑀸𑀢𑀺𑀁 𑀧𑀳𑀸𑀢𑀼𑀁 𑀚𑀭𑀁 𑀧𑀳𑀸𑀢𑀼𑀁 𑀫𑀭𑀡𑀁 𑀧𑀳𑀸𑀢𑀼𑀁𑁇 (𑁧)

579. 𑀢𑀬𑁄𑀫𑁂, 𑀪𑀺𑀓𑁆𑀔𑀯𑁂, 𑀥𑀫𑁆𑀫𑁂 𑀅𑀧𑁆𑀧𑀳𑀸𑀬 𑀅𑀪𑀩𑁆𑀩𑁄 𑀭𑀸𑀕𑀁 𑀧𑀳𑀸𑀢𑀼𑀁 𑀤𑁄𑀲𑀁 𑀧𑀳𑀸𑀢𑀼𑀁 𑀫𑁄𑀳𑀁 𑀧𑀳𑀸𑀢𑀼𑀁𑁇 𑀓𑀢𑀫𑁂 𑀢𑀬𑁄? 𑀲𑀓𑁆𑀓𑀸𑀬𑀤𑀺𑀝𑁆𑀞𑀺𑀁 𑀅𑀧𑁆𑀧𑀳𑀸𑀬, 𑀯𑀺𑀘𑀺𑀓𑀺𑀘𑁆𑀙𑀁 𑀅𑀧𑁆𑀧𑀳𑀸𑀬, 𑀲𑀻𑀮𑀩𑁆𑀩𑀢𑀧𑀭𑀸𑀫𑀸𑀲𑀁 𑀅𑀧𑁆𑀧𑀳𑀸𑀬—  𑀇𑀫𑁂 𑀔𑁄, 𑀪𑀺𑀓𑁆𑀔𑀯𑁂, 𑀢𑀬𑁄 𑀥𑀫𑁆𑀫𑁂 𑀅𑀧𑁆𑀧𑀳𑀸𑀬 𑀅𑀪𑀩𑁆𑀩𑁄 𑀭𑀸𑀕𑀁 𑀧𑀳𑀸𑀢𑀼𑀁 𑀤𑁄𑀲𑀁 𑀧𑀳𑀸𑀢𑀼𑀁 𑀫𑁄𑀳𑀁 𑀧𑀳𑀸𑀢𑀼𑀁𑁇 (𑁨)

580. 𑀢𑀬𑁄𑀫𑁂, 𑀪𑀺𑀓𑁆𑀔𑀯𑁂, 𑀥𑀫𑁆𑀫𑁂 𑀅𑀧𑁆𑀧𑀳𑀸𑀬 𑀅𑀪𑀩𑁆𑀩𑁄 𑀲𑀓𑁆𑀓𑀸𑀬𑀤𑀺𑀝𑁆𑀞𑀺𑀁 𑀧𑀳𑀸𑀢𑀼𑀁 𑀯𑀺𑀘𑀺𑀓𑀺𑀘𑁆𑀙𑀁 𑀧𑀳𑀸𑀢𑀼𑀁 𑀲𑀻𑀮𑀩𑁆𑀩𑀢𑀧𑀭𑀸𑀫𑀸𑀲𑀁 𑀧𑀳𑀸𑀢𑀼𑀁𑁇 𑀓𑀢𑀫𑁂 𑀢𑀬𑁄? 𑀅𑀬𑁄𑀦𑀺𑀲𑁄𑀫𑀦𑀲𑀺𑀓𑀸𑀭𑀁 𑀅𑀧𑁆𑀧𑀳𑀸𑀬, 𑀓𑀼𑀫𑁆𑀫𑀕𑁆𑀕𑀲𑁂𑀯𑀦𑀁 𑀅𑀧𑁆𑀧𑀳𑀸𑀬, 𑀘𑁂𑀢𑀲𑁄 𑀮𑀻𑀦𑀢𑁆𑀢𑀁 𑀅𑀧𑁆𑀧𑀳𑀸𑀬—  𑀇𑀫𑁂 𑀔𑁄, 𑀪𑀺𑀓𑁆𑀔𑀯𑁂, 𑀢𑀬𑁄 𑀥𑀫𑁆𑀫𑁂 𑀅𑀧𑁆𑀧𑀳𑀸𑀬 𑀅𑀪𑀩𑁆𑀩𑁄 𑀲𑀓𑁆𑀓𑀸𑀬𑀤𑀺𑀝𑁆𑀞𑀺𑀁 𑀧𑀳𑀸𑀢𑀼𑀁 𑀯𑀺𑀘𑀺𑀓𑀺𑀘𑁆𑀙𑀁 𑀧𑀳𑀸𑀢𑀼𑀁 𑀲𑀻𑀮𑀩𑁆𑀩𑀢𑀧𑀭𑀸𑀫𑀸𑀲𑀁 𑀧𑀳𑀸𑀢𑀼𑀁𑁇 (𑁩)

581. 𑀢𑀬𑁄𑀫𑁂, 𑀪𑀺𑀓𑁆𑀔𑀯𑁂, 𑀥𑀫𑁆𑀫𑁂 𑀅𑀧𑁆𑀧𑀳𑀸𑀬 𑀅𑀪𑀩𑁆𑀩𑁄 𑀅𑀬𑁄𑀦𑀺𑀲𑁄 𑀫𑀦𑀲𑀺𑀓𑀸𑀭𑀁 𑀧𑀳𑀸𑀢𑀼𑀁 𑀓𑀼𑀫𑁆𑀫𑀕𑁆𑀕𑀲𑁂𑀯𑀦𑀁 𑀧𑀳𑀸𑀢𑀼𑀁 𑀘𑁂𑀢𑀲𑁄 𑀮𑀻𑀦𑀢𑁆𑀢𑀁 𑀧𑀳𑀸𑀢𑀼𑀁𑁇 𑀓𑀢𑀫𑁂 𑀢𑀬𑁄? 𑀫𑀼𑀝𑁆𑀞𑀲𑁆𑀲𑀘𑁆𑀘𑀁 𑀅𑀧𑁆𑀧𑀳𑀸𑀬, 𑀅𑀲𑀫𑁆𑀧𑀚𑀜𑁆𑀜𑀁 𑀅𑀧𑁆𑀧𑀳𑀸𑀬, 𑀘𑁂𑀢𑀲𑁄 𑀯𑀺𑀓𑁆𑀔𑁂𑀧𑀁 𑀅𑀧𑁆𑀧𑀳𑀸𑀬—  𑀇𑀫𑁂 𑀔𑁄, 𑀪𑀺𑀓𑁆𑀔𑀯𑁂, 𑀢𑀬𑁄 𑀥𑀫𑁆𑀫𑁂 𑀅𑀧𑁆𑀧𑀳𑀸𑀬 𑀅𑀪𑀩𑁆𑀩𑁄 𑀅𑀬𑁄𑀦𑀺𑀲𑁄𑀫𑀦𑀲𑀺𑀓𑀸𑀭𑀁 𑀧𑀳𑀸𑀢𑀼𑀁 𑀓𑀼𑀫𑁆𑀫𑀕𑁆𑀕𑀲𑁂𑀯𑀦𑀁 𑀧𑀳𑀸𑀢𑀼𑀁 𑀘𑁂𑀢𑀲𑁄 𑀮𑀻𑀦𑀢𑁆𑀢𑀁 𑀧𑀳𑀸𑀢𑀼𑀁𑁇 (𑁪)

582. 𑀢𑀬𑁄𑀫𑁂, 𑀪𑀺𑀓𑁆𑀔𑀯𑁂, 𑀥𑀫𑁆𑀫𑁂 𑀅𑀧𑁆𑀧𑀳𑀸𑀬 𑀅𑀪𑀩𑁆𑀩𑁄 𑀫𑀼𑀝𑁆𑀞𑀲𑁆𑀲𑀘𑁆𑀘𑀁 𑀧𑀳𑀸𑀢𑀼𑀁 𑀅𑀲𑀫𑁆𑀧𑀚𑀜𑁆𑀜𑀁 𑀧𑀳𑀸𑀢𑀼𑀁 𑀘𑁂𑀢𑀲𑁄 𑀯𑀺𑀓𑁆𑀔𑁂𑀧𑀁 𑀧𑀳𑀸𑀢𑀼𑀁𑁇 𑀓𑀢𑀫𑁂 𑀢𑀬𑁄? 𑀅𑀭𑀺𑀬𑀸𑀦𑀁 𑀅𑀤𑀲𑁆𑀲𑀦𑀓𑀫𑁆𑀬𑀢𑀁 𑀅𑀧𑁆𑀧𑀳𑀸𑀬, 𑀅𑀭𑀺𑀬𑀥𑀫𑁆𑀫𑀲𑁆𑀲 𑀅𑀲𑁄𑀢𑀼𑀓𑀫𑁆𑀬𑀢𑀁 𑀅𑀧𑁆𑀧𑀳𑀸𑀬, 𑀉𑀧𑀸𑀭𑀫𑁆𑀪𑀘𑀺𑀢𑁆𑀢𑀢𑀁 𑀅𑀧𑁆𑀧𑀳𑀸𑀬—  𑀇𑀫𑁂 𑀔𑁄, 𑀪𑀺𑀓𑁆𑀔𑀯𑁂, 𑀢𑀬𑁄 𑀥𑀫𑁆𑀫𑁂 𑀅𑀧𑁆𑀧𑀳𑀸𑀬 𑀅𑀪𑀩𑁆𑀩𑁄 𑀫𑀼𑀝𑁆𑀞𑀲𑁆𑀲𑀘𑁆𑀘𑀁 𑀧𑀳𑀸𑀢𑀼𑀁 𑀅𑀲𑀫𑁆𑀧𑀚𑀜𑁆𑀜𑀁 𑀧𑀳𑀸𑀢𑀼𑀁 𑀘𑁂𑀢𑀲𑁄 𑀯𑀺𑀓𑁆𑀔𑁂𑀧𑀁 𑀧𑀳𑀸𑀢𑀼𑀁𑁇 (𑁫)

583. 𑀢𑀬𑁄𑀫𑁂, 𑀪𑀺𑀓𑁆𑀔𑀯𑁂, 𑀥𑀫𑁆𑀫𑁂 𑀅𑀧𑁆𑀧𑀳𑀸𑀬 𑀅𑀪𑀩𑁆𑀩𑁄 𑀅𑀭𑀺𑀬𑀸𑀦𑀁 𑀅𑀤𑀲𑁆𑀲𑀦𑀓𑀫𑁆𑀬𑀢𑀁 𑀧𑀳𑀸𑀢𑀼𑀁 𑀅𑀭𑀺𑀬𑀥𑀫𑁆𑀫𑀲𑁆𑀲 𑀅𑀲𑁄𑀢𑀼𑀓𑀫𑁆𑀬𑀢𑀁 𑀧𑀳𑀸𑀢𑀼𑀁 𑀉𑀧𑀸𑀭𑀫𑁆𑀪𑀘𑀺𑀢𑁆𑀢𑀢𑀁 𑀧𑀳𑀸𑀢𑀼𑀁𑁇 𑀓𑀢𑀫𑁂 𑀢𑀬𑁄? 𑀉𑀤𑁆𑀥𑀘𑁆𑀘𑀁 𑀅𑀧𑁆𑀧𑀳𑀸𑀬, 𑀅𑀲𑀁𑀯𑀭𑀁 𑀅𑀧𑁆𑀧𑀳𑀸𑀬, 𑀤𑀼𑀲𑁆𑀲𑀺𑀮𑁆𑀬𑀁 𑀅𑀧𑁆𑀧𑀳𑀸𑀬—  𑀇𑀫𑁂 𑀔𑁄, 𑀪𑀺𑀓𑁆𑀔𑀯𑁂, 𑀢𑀬𑁄 𑀥𑀫𑁆𑀫𑁂 𑀅𑀧𑁆𑀧𑀳𑀸𑀬 𑀅𑀪𑀩𑁆𑀩𑁄 𑀅𑀭𑀺𑀬𑀸𑀦𑀁 𑀅𑀤𑀲𑁆𑀲𑀦𑀓𑀫𑁆𑀬𑀢𑀁 𑀧𑀳𑀸𑀢𑀼𑀁 𑀅𑀭𑀺𑀬𑀥𑀫𑁆𑀫𑀲𑁆𑀲 𑀅𑀲𑁄𑀢𑀼𑀓𑀫𑁆𑀬𑀢𑀁 𑀧𑀳𑀸𑀢𑀼𑀁 𑀉𑀧𑀸𑀭𑀫𑁆𑀪𑀘𑀺𑀢𑁆𑀢𑀢𑀁 𑀧𑀳𑀸𑀢𑀼𑀁𑁇 (𑁬)

584. 𑀢𑀬𑁄𑀫𑁂, 𑀪𑀺𑀓𑁆𑀔𑀯𑁂, 𑀥𑀫𑁆𑀫𑁂 𑀅𑀧𑁆𑀧𑀳𑀸𑀬 𑀅𑀪𑀩𑁆𑀩𑁄 𑀉𑀤𑁆𑀥𑀘𑁆𑀘𑀁 𑀧𑀳𑀸𑀢𑀼𑀁 𑀅𑀲𑀁𑀯𑀭𑀁 𑀧𑀳𑀸𑀢𑀼𑀁 𑀤𑀼𑀲𑁆𑀲𑀺𑀮𑁆𑀬𑀁 𑀧𑀳𑀸𑀢𑀼𑀁𑁇 𑀓𑀢𑀫𑁂 𑀢𑀬𑁄? 𑀅𑀲𑁆𑀲𑀤𑁆𑀥𑀺𑀬𑀁 𑀅𑀧𑁆𑀧𑀳𑀸𑀬, 𑀅𑀯𑀤𑀜𑁆𑀜𑀼𑀢𑀁 𑀅𑀧𑁆𑀧𑀳𑀸𑀬, 𑀓𑁄𑀲𑀚𑁆𑀚𑀁 𑀅𑀧𑁆𑀧𑀳𑀸𑀬—  𑀇𑀫𑁂 𑀔𑁄, 𑀪𑀺𑀓𑁆𑀔𑀯𑁂, 𑀢𑀬𑁄 𑀥𑀫𑁆𑀫𑁂 𑀅𑀧𑁆𑀧𑀳𑀸𑀬 𑀅𑀪𑀩𑁆𑀩𑁄 𑀉𑀤𑁆𑀥𑀘𑁆𑀘𑀁 𑀧𑀳𑀸𑀢𑀼𑀁 𑀅𑀲𑀁𑀯𑀭𑀁 𑀧𑀳𑀸𑀢𑀼𑀁 𑀤𑀼𑀲𑁆𑀲𑀺𑀮𑁆𑀬𑀁 𑀧𑀳𑀸𑀢𑀼𑀁𑁇 (𑁭)

585. 𑀢𑀬𑁄𑀫𑁂, 𑀪𑀺𑀓𑁆𑀔𑀯𑁂, 𑀥𑀫𑁆𑀫𑁂 𑀅𑀧𑁆𑀧𑀳𑀸𑀬 𑀅𑀪𑀩𑁆𑀩𑁄 𑀅𑀲𑁆𑀲𑀤𑁆𑀥𑀺𑀬𑀁 𑀧𑀳𑀸𑀢𑀼𑀁 𑀅𑀯𑀤𑀜𑁆𑀜𑀼𑀢𑀁 𑀧𑀳𑀸𑀢𑀼𑀁 𑀓𑁄𑀲𑀚𑁆𑀚𑀁 𑀧𑀳𑀸𑀢𑀼𑀁𑁇 𑀓𑀢𑀫𑁂 𑀢𑀬𑁄? 𑀅𑀦𑀸𑀤𑀭𑀺𑀬𑀁 𑀅𑀧𑁆𑀧𑀳𑀸𑀬, 𑀤𑁄𑀯𑀘𑀲𑁆𑀲𑀢𑀁 𑀅𑀧𑁆𑀧𑀳𑀸𑀬, 𑀧𑀸𑀧𑀫𑀺𑀢𑁆𑀢𑀢𑀁 𑀅𑀧𑁆𑀧𑀳𑀸𑀬—  𑀇𑀫𑁂 𑀔𑁄, 𑀪𑀺𑀓𑁆𑀔𑀯𑁂, 𑀢𑀬𑁄 𑀥𑀫𑁆𑀫𑁂 𑀅𑀧𑁆𑀧𑀳𑀸𑀬 𑀅𑀪𑀩𑁆𑀩𑁄 𑀅𑀲𑁆𑀲𑀤𑁆𑀥𑀺𑀬𑀁 𑀧𑀳𑀸𑀢𑀼𑀁 𑀅𑀯𑀤𑀜𑁆𑀜𑀼𑀢𑀁 𑀧𑀳𑀸𑀢𑀼𑀁 𑀓𑁄𑀲𑀚𑁆𑀚𑀁 𑀧𑀳𑀸𑀢𑀼𑀁𑁇 (𑁮)

586. 𑀢𑀬𑁄𑀫𑁂, 𑀪𑀺𑀓𑁆𑀔𑀯𑁂, 𑀥𑀫𑁆𑀫𑁂 𑀅𑀧𑁆𑀧𑀳𑀸𑀬 𑀅𑀪𑀩𑁆𑀩𑁄 𑀅𑀦𑀸𑀤𑀭𑀺𑀬𑀁 𑀧𑀳𑀸𑀢𑀼𑀁 𑀤𑁄𑀯𑀘𑀲𑁆𑀲𑀢𑀁 𑀧𑀳𑀸𑀢𑀼𑀁 𑀧𑀸𑀧𑀫𑀺𑀢𑁆𑀢𑀢𑀁 𑀧𑀳𑀸𑀢𑀼𑀁𑁇 𑀓𑀢𑀫𑁂 𑀢𑀬𑁄? 𑀅𑀳𑀺𑀭𑀺𑀓𑀁 𑀅𑀧𑁆𑀧𑀳𑀸𑀬, 𑀅𑀦𑁄𑀢𑁆𑀢𑀧𑁆𑀧𑀁 𑀅𑀧𑁆𑀧𑀳𑀸𑀬, 𑀧𑀫𑀸𑀤𑀁 𑀅𑀧𑁆𑀧𑀳𑀸𑀬—  𑀇𑀫𑁂 𑀔𑁄, 𑀪𑀺𑀓𑁆𑀔𑀯𑁂, 𑀢𑀬𑁄 𑀥𑀫𑁆𑀫𑁂 𑀅𑀧𑁆𑀧𑀳𑀸𑀬 𑀅𑀪𑀩𑁆𑀩𑁄 𑀅𑀦𑀸𑀤𑀭𑀺𑀬𑀁 𑀧𑀳𑀸𑀢𑀼𑀁 𑀤𑁄𑀯𑀘𑀲𑁆𑀲𑀢𑀁 𑀧𑀳𑀸𑀢𑀼𑀁 𑀧𑀸𑀧𑀫𑀺𑀢𑁆𑀢𑀢𑀁 𑀧𑀳𑀸𑀢𑀼𑀁𑁇 (𑁯)

587. 𑀅𑀳𑀺𑀭𑀺𑀓𑁄𑀬𑀁, 𑀪𑀺𑀓𑁆𑀔𑀯𑁂, 𑀅𑀦𑁄𑀢𑁆𑀢𑀸𑀧𑀻 𑀧𑀫𑀢𑁆𑀢𑁄 𑀳𑁄𑀢𑀺𑁇 𑀲𑁄 𑀧𑀫𑀢𑁆𑀢𑁄 𑀲𑀫𑀸𑀦𑁄 𑀅𑀪𑀩𑁆𑀩𑁄 𑀅𑀦𑀸𑀤𑀭𑀺𑀬𑀁 𑀧𑀳𑀸𑀢𑀼𑀁 𑀤𑁄𑀯𑀘𑀲𑁆𑀲𑀢𑀁 𑀧𑀳𑀸𑀢𑀼𑀁 𑀧𑀸𑀧𑀫𑀺𑀢𑁆𑀢𑀢𑀁 𑀧𑀳𑀸𑀢𑀼𑀁𑁇 𑀲𑁄 𑀧𑀸𑀧𑀫𑀺𑀢𑁆𑀢𑁄 𑀲𑀫𑀸𑀦𑁄 𑀅𑀪𑀩𑁆𑀩𑁄 𑀅𑀲𑁆𑀲𑀤𑁆𑀥𑀺𑀬𑀁 𑀧𑀳𑀸𑀢𑀼𑀁 𑀅𑀯𑀤𑀜𑁆𑀜𑀼𑀢𑀁 𑀧𑀳𑀸𑀢𑀼𑀁 𑀓𑁄𑀲𑀚𑁆𑀚𑀁 𑀧𑀳𑀸𑀢𑀼𑀁𑁇 𑀲𑁄 𑀓𑀼𑀲𑀻𑀢𑁄 𑀲𑀫𑀸𑀦𑁄 𑀅𑀪𑀩𑁆𑀩𑁄 𑀉𑀤𑁆𑀥𑀘𑁆𑀘𑀁 𑀧𑀳𑀸𑀢𑀼𑀁 𑀅𑀲𑀁𑀯𑀭𑀁 𑀧𑀳𑀸𑀢𑀼𑀁 𑀤𑀼𑀲𑁆𑀲𑀺𑀮𑁆𑀬𑀁 𑀧𑀳𑀸𑀢𑀼𑀁𑁇 𑀲𑁄 𑀤𑀼𑀲𑁆𑀲𑀻𑀮𑁄 𑀲𑀫𑀸𑀦𑁄 𑀅𑀪𑀩𑁆𑀩𑁄 𑀅𑀭𑀺𑀬𑀸𑀦𑀁 𑀅𑀤𑀲𑁆𑀲𑀦𑀓𑀫𑁆𑀬𑀢𑀁 𑀧𑀳𑀸𑀢𑀼𑀁 𑀅𑀭𑀺𑀬𑀥𑀫𑁆𑀫𑀲𑁆𑀲 𑀅𑀲𑁄𑀢𑀼𑀓𑀫𑁆𑀬𑀢𑀁 𑀧𑀳𑀸𑀢𑀼𑀁 𑀉𑀧𑀸𑀭𑀫𑁆𑀪𑀘𑀺𑀢𑁆𑀢𑀢𑀁 𑀧𑀳𑀸𑀢𑀼𑀁𑁇 𑀲𑁄 𑀉𑀧𑀸𑀭𑀫𑁆𑀪𑀘𑀺𑀢𑁆𑀢𑁄 𑀲𑀫𑀸𑀦𑁄 𑀅𑀪𑀩𑁆𑀩𑁄 𑀫𑀼𑀝𑁆𑀞𑀲𑁆𑀲𑀘𑁆𑀘𑀁 𑀧𑀳𑀸𑀢𑀼𑀁 𑀅𑀲𑀫𑁆𑀧𑀚𑀜𑁆𑀜𑀁 𑀧𑀳𑀸𑀢𑀼𑀁 𑀘𑁂𑀢𑀲𑁄 𑀯𑀺𑀓𑁆𑀔𑁂𑀧𑀁 𑀧𑀳𑀸𑀢𑀼𑀁𑁇 𑀲𑁄 𑀯𑀺𑀓𑁆𑀔𑀺𑀢𑁆𑀢𑀘𑀺𑀢𑁆𑀢𑁄 𑀲𑀫𑀸𑀦𑁄 𑀅𑀪𑀩𑁆𑀩𑁄 𑀅𑀬𑁄𑀦𑀺𑀲𑁄𑀫𑀦𑀲𑀺𑀓𑀸𑀭𑀁 𑀧𑀳𑀸𑀢𑀼𑀁 𑀓𑀼𑀫𑁆𑀫𑀕𑁆𑀕𑀲𑁂𑀯𑀦𑀁 𑀧𑀳𑀸𑀢𑀼𑀁 𑀘𑁂𑀢𑀲𑁄 𑀮𑀻𑀦𑀢𑁆𑀢𑀁 𑀧𑀳𑀸𑀢𑀼𑀁𑁇 𑀲𑁄 𑀮𑀻𑀦𑀘𑀺𑀢𑁆𑀢𑁄 𑀲𑀫𑀸𑀦𑁄 𑀅𑀪𑀩𑁆𑀩𑁄 𑀲𑀓𑁆𑀓𑀸𑀬𑀤𑀺𑀝𑁆𑀞𑀺𑀁 𑀧𑀳𑀸𑀢𑀼𑀁 𑀯𑀺𑀘𑀺𑀓𑀺𑀘𑁆𑀙𑀁 𑀧𑀳𑀸𑀢𑀼𑀁 𑀲𑀻𑀮𑀩𑁆𑀩𑀢𑀧𑀭𑀸𑀫𑀸𑀲𑀁 𑀧𑀳𑀸𑀢𑀼𑀁𑁇 𑀲𑁄 𑀯𑀺𑀘𑀺𑀓𑀺𑀘𑁆𑀙𑁄 𑀲𑀫𑀸𑀦𑁄 𑀅𑀪𑀩𑁆𑀩𑁄 𑀭𑀸𑀕𑀁 𑀧𑀳𑀸𑀢𑀼𑀁 𑀤𑁄𑀲𑀁 𑀧𑀳𑀸𑀢𑀼𑀁 𑀫𑁄𑀳𑀁 𑀧𑀳𑀸𑀢𑀼𑀁𑁇 𑀲𑁄 𑀭𑀸𑀕𑀁 𑀅𑀧𑁆𑀧𑀳𑀸𑀬 𑀤𑁄𑀲𑀁 𑀅𑀧𑁆𑀧𑀳𑀸𑀬 𑀫𑁄𑀳𑀁 𑀅𑀧𑁆𑀧𑀳𑀸𑀬 𑀅𑀪𑀩𑁆𑀩𑁄 𑀚𑀸𑀢𑀺𑀁 𑀧𑀳𑀸𑀢𑀼𑀁 𑀚𑀭𑀁 𑀧𑀳𑀸𑀢𑀼𑀁 𑀫𑀭𑀡𑀁 𑀧𑀳𑀸𑀢𑀼𑀁𑁇 (𑁧𑁦)

588. 𑀢𑀬𑁄𑀫𑁂, 𑀪𑀺𑀓𑁆𑀔𑀯𑁂, 𑀥𑀫𑁆𑀫𑁂 𑀧𑀳𑀸𑀬 𑀪𑀩𑁆𑀩𑁄 𑀚𑀸𑀢𑀺𑀁 𑀧𑀳𑀸𑀢𑀼𑀁 𑀚𑀭𑀁 𑀧𑀳𑀸𑀢𑀼𑀁 𑀫𑀭𑀡𑀁 𑀧𑀳𑀸𑀢𑀼𑀁𑁇 𑀓𑀢𑀫𑁂 𑀢𑀬𑁄? 𑀭𑀸𑀕𑀁 𑀧𑀳𑀸𑀬, 𑀤𑁄𑀲𑀁 𑀧𑀳𑀸𑀬, 𑀫𑁄𑀳𑀁 𑀧𑀳𑀸𑀬—  𑀇𑀫𑁂 𑀔𑁄, 𑀪𑀺𑀓𑁆𑀔𑀯𑁂, 𑀢𑀬𑁄 𑀥𑀫𑁆𑀫𑁂 𑀧𑀳𑀸𑀬 𑀪𑀩𑁆𑀩𑁄 𑀚𑀸𑀢𑀺𑀁 𑀧𑀳𑀸𑀢𑀼𑀁 𑀚𑀭𑀁 𑀧𑀳𑀸𑀢𑀼𑀁 𑀫𑀭𑀡𑀁 𑀧𑀳𑀸𑀢𑀼𑀁𑁇 (𑁧)

589. 𑀢𑀬𑁄𑀫𑁂, 𑀪𑀺𑀓𑁆𑀔𑀯𑁂, 𑀥𑀫𑁆𑀫𑁂 𑀧𑀳𑀸𑀬 𑀪𑀩𑁆𑀩𑁄 𑀭𑀸𑀕𑀁 𑀧𑀳𑀸𑀢𑀼𑀁 𑀤𑁄𑀲𑀁 𑀧𑀳𑀸𑀢𑀼𑀁 𑀫𑁄𑀳𑀁 𑀧𑀳𑀸𑀢𑀼𑀁𑁇 𑀓𑀢𑀫𑁂 𑀢𑀬𑁄? 𑀲𑀓𑁆𑀓𑀸𑀬𑀤𑀺𑀝𑁆𑀞𑀺𑀁 𑀧𑀳𑀸𑀬, 𑀯𑀺𑀘𑀺𑀓𑀺𑀘𑁆𑀙𑀁 𑀧𑀳𑀸𑀬, 𑀲𑀻𑀮𑀩𑁆𑀩𑀢𑀧𑀭𑀸𑀫𑀸𑀲𑀁 𑀧𑀳𑀸𑀬—  𑀇𑀫𑁂 𑀔𑁄, 𑀪𑀺𑀓𑁆𑀔𑀯𑁂, 𑀢𑀬𑁄 𑀥𑀫𑁆𑀫𑁂 𑀧𑀳𑀸𑀬 𑀪𑀩𑁆𑀩𑁄 𑀭𑀸𑀕𑀁 𑀧𑀳𑀸𑀢𑀼𑀁 𑀤𑁄𑀲𑀁 𑀧𑀳𑀸𑀢𑀼𑀁 𑀫𑁄𑀳𑀁 𑀧𑀳𑀸𑀢𑀼𑀁𑁇 (𑁨)

590. 𑀢𑀬𑁄𑀫𑁂, 𑀪𑀺𑀓𑁆𑀔𑀯𑁂, 𑀥𑀫𑁆𑀫𑁂 𑀧𑀳𑀸𑀬 𑀪𑀩𑁆𑀩𑁄 𑀲𑀓𑁆𑀓𑀸𑀬𑀤𑀺𑀝𑁆𑀞𑀺𑀁 𑀧𑀳𑀸𑀢𑀼𑀁 𑀯𑀺𑀘𑀺𑀓𑀺𑀘𑁆𑀙𑀁 𑀧𑀳𑀸𑀢𑀼𑀁 𑀲𑀻𑀮𑀩𑁆𑀩𑀢𑀧𑀭𑀸𑀫𑀸𑀲𑀁 𑀧𑀳𑀸𑀢𑀼𑀁𑁇 𑀓𑀢𑀫𑁂 𑀢𑀬𑁄? 𑀅𑀬𑁄𑀦𑀺𑀲𑁄𑀫𑀦𑀲𑀺𑀓𑀸𑀭𑀁 𑀧𑀳𑀸𑀬, 𑀓𑀼𑀫𑁆𑀫𑀕𑁆𑀕𑀲𑁂𑀯𑀦𑀁 𑀧𑀳𑀸𑀬, 𑀘𑁂𑀢𑀲𑁄 𑀮𑀻𑀦𑀢𑁆𑀢𑀁 𑀧𑀳𑀸𑀬—  𑀇𑀫𑁂 𑀔𑁄, 𑀪𑀺𑀓𑁆𑀔𑀯𑁂, 𑀢𑀬𑁄 𑀥𑀫𑁆𑀫𑁂 𑀧𑀳𑀸𑀬 𑀪𑀩𑁆𑀩𑁄 𑀲𑀓𑁆𑀓𑀸𑀬𑀤𑀺𑀝𑁆𑀞𑀺𑀁 𑀧𑀳𑀸𑀢𑀼𑀁 𑀯𑀺𑀘𑀺𑀓𑀺𑀘𑁆𑀙𑀁 𑀧𑀳𑀸𑀢𑀼𑀁 𑀲𑀻𑀮𑀩𑁆𑀩𑀢𑀧𑀭𑀸𑀫𑀸𑀲𑀁 𑀧𑀳𑀸𑀢𑀼𑀁𑁇 (𑁩)

591. 𑀢𑀬𑁄𑀫𑁂, 𑀪𑀺𑀓𑁆𑀔𑀯𑁂, 𑀥𑀫𑁆𑀫𑁂 𑀧𑀳𑀸𑀬 𑀪𑀩𑁆𑀩𑁄 𑀅𑀬𑁄𑀦𑀺𑀲𑁄𑀫𑀦𑀲𑀺𑀓𑀸𑀭𑀁 𑀧𑀳𑀸𑀢𑀼𑀁 𑀓𑀼𑀫𑁆𑀫𑀕𑁆𑀕𑀲𑁂𑀯𑀦𑀁 𑀧𑀳𑀸𑀢𑀼𑀁 𑀘𑁂𑀢𑀲𑁄 𑀮𑀻𑀦𑀢𑁆𑀢𑀁 𑀧𑀳𑀸𑀢𑀼𑀁𑁇 𑀓𑀢𑀫𑁂 𑀢𑀬𑁄? 𑀫𑀼𑀝𑁆𑀞𑀲𑁆𑀲𑀘𑁆𑀘𑀁 𑀧𑀳𑀸𑀬, 𑀅𑀲𑀫𑁆𑀧𑀚𑀜𑁆𑀜𑀁 𑀧𑀳𑀸𑀬, 𑀘𑁂𑀢𑀲𑁄 𑀯𑀺𑀓𑁆𑀔𑁂𑀧𑀁 𑀧𑀳𑀸𑀬—  𑀇𑀫𑁂 𑀔𑁄, 𑀪𑀺𑀓𑁆𑀔𑀯𑁂, 𑀢𑀬𑁄 𑀥𑀫𑁆𑀫𑁂 𑀧𑀳𑀸𑀬 𑀪𑀩𑁆𑀩𑁄 𑀅𑀬𑁄𑀦𑀺𑀲𑁄𑀫𑀦𑀲𑀺𑀓𑀸𑀭𑀁 𑀧𑀳𑀸𑀢𑀼𑀁 𑀓𑀼𑀫𑁆𑀫𑀕𑁆𑀕𑀲𑁂𑀯𑀦𑀁 𑀧𑀳𑀸𑀢𑀼𑀁 𑀘𑁂𑀢𑀲𑁄 𑀮𑀻𑀦𑀢𑁆𑀢𑀁 𑀧𑀳𑀸𑀢𑀼𑀁𑁇 (𑁪)

592. 𑀢𑀬𑁄𑀫𑁂, 𑀪𑀺𑀓𑁆𑀔𑀯𑁂, 𑀥𑀫𑁆𑀫𑁂 𑀧𑀳𑀸𑀬 𑀪𑀩𑁆𑀩𑁄 𑀫𑀼𑀝𑁆𑀞𑀲𑁆𑀲𑀘𑁆𑀘𑀁 𑀧𑀳𑀸𑀢𑀼𑀁 𑀅𑀲𑀫𑁆𑀧𑀚𑀜𑁆𑀜𑀁 𑀧𑀳𑀸𑀢𑀼𑀁 𑀘𑁂𑀢𑀲𑁄 𑀯𑀺𑀓𑁆𑀔𑁂𑀧𑀁 𑀧𑀳𑀸𑀢𑀼𑀁𑁇 𑀓𑀢𑀫𑁂 𑀢𑀬𑁄? 𑀅𑀭𑀺𑀬𑀸𑀦𑀁 𑀅𑀤𑀲𑁆𑀲𑀦𑀓𑀫𑁆𑀬𑀢𑀁 𑀧𑀳𑀸𑀬, 𑀅𑀭𑀺𑀬𑀥𑀫𑁆𑀫𑀲𑁆𑀲 𑀅𑀲𑁄𑀢𑀼𑀓𑀫𑁆𑀬𑀢𑀁 𑀧𑀳𑀸𑀬, 𑀉𑀧𑀸𑀭𑀫𑁆𑀪𑀘𑀺𑀢𑁆𑀢𑀢𑀁 𑀧𑀳𑀸𑀬—  𑀇𑀫𑁂 𑀔𑁄, 𑀪𑀺𑀓𑁆𑀔𑀯𑁂, 𑀢𑀬𑁄 𑀥𑀫𑁆𑀫𑁂 𑀧𑀳𑀸𑀬 𑀪𑀩𑁆𑀩𑁄 𑀫𑀼𑀝𑁆𑀞𑀲𑁆𑀲𑀘𑁆𑀘𑀁 𑀧𑀳𑀸𑀢𑀼𑀁 𑀅𑀲𑀫𑁆𑀧𑀚𑀜𑁆𑀜𑀁 𑀧𑀳𑀸𑀢𑀼𑀁 𑀘𑁂𑀢𑀲𑁄 𑀯𑀺𑀓𑁆𑀔𑁂𑀧𑀁 𑀧𑀳𑀸𑀢𑀼𑀁𑁇 (𑁫)

593. 𑀢𑀬𑁄𑀫𑁂, 𑀪𑀺𑀓𑁆𑀔𑀯𑁂, 𑀥𑀫𑁆𑀫𑁂 𑀧𑀳𑀸𑀬 𑀪𑀩𑁆𑀩𑁄 𑀅𑀭𑀺𑀬𑀸𑀦𑀁 𑀅𑀤𑀲𑁆𑀲𑀦𑀓𑀫𑁆𑀬𑀢𑀁 𑀧𑀳𑀸𑀢𑀼𑀁 𑀅𑀭𑀺𑀬𑀥𑀫𑁆𑀫𑀲𑁆𑀲 𑀅𑀲𑁄𑀢𑀼𑀓𑀫𑁆𑀬𑀢𑀁 𑀧𑀳𑀸𑀢𑀼𑀁 𑀉𑀧𑀸𑀭𑀫𑁆𑀪𑀘𑀺𑀢𑁆𑀢𑀢𑀁 𑀧𑀳𑀸𑀢𑀼𑀁𑁇 𑀓𑀢𑀫𑁂 𑀢𑀬𑁄? 𑀉𑀤𑁆𑀥𑀘𑁆𑀘𑀁 𑀧𑀳𑀸𑀬, 𑀅𑀲𑀁𑀯𑀭𑀁 𑀧𑀳𑀸𑀬, 𑀤𑀼𑀲𑁆𑀲𑀺𑀮𑁆𑀬𑀁 𑀧𑀳𑀸𑀬—  𑀇𑀫𑁂 𑀔𑁄, 𑀪𑀺𑀓𑁆𑀔𑀯𑁂, 𑀢𑀬𑁄 𑀥𑀫𑁆𑀫𑁂 𑀧𑀳𑀸𑀬 𑀪𑀩𑁆𑀩𑁄 𑀅𑀭𑀺𑀬𑀸𑀦𑀁 𑀅𑀤𑀲𑁆𑀲𑀦𑀓𑀫𑁆𑀬𑀢𑀁 𑀧𑀳𑀸𑀢𑀼𑀁 𑀅𑀭𑀺𑀬𑀥𑀫𑁆𑀫𑀲𑁆𑀲 𑀅𑀲𑁄𑀢𑀼𑀓𑀫𑁆𑀬𑀢𑀁 𑀧𑀳𑀸𑀢𑀼𑀁 𑀉𑀧𑀸𑀭𑀫𑁆𑀪𑀘𑀺𑀢𑁆𑀢𑀢𑀁 𑀧𑀳𑀸𑀢𑀼𑀁𑁇 (𑁬)

594. 𑀢𑀬𑁄𑀫𑁂, 𑀪𑀺𑀓𑁆𑀔𑀯𑁂, 𑀥𑀫𑁆𑀫𑁂 𑀧𑀳𑀸𑀬 𑀪𑀩𑁆𑀩𑁄 𑀉𑀤𑁆𑀥𑀘𑁆𑀘𑀁 𑀧𑀳𑀸𑀢𑀼𑀁 𑀅𑀲𑀁𑀯𑀭𑀁 𑀧𑀳𑀸𑀢𑀼𑀁 𑀤𑀼𑀲𑁆𑀲𑀺𑀮𑁆𑀬𑀁 𑀧𑀳𑀸𑀢𑀼𑀁𑁇 𑀓𑀢𑀫𑁂 𑀢𑀬𑁄? 𑀅𑀲𑁆𑀲𑀤𑁆𑀥𑀺𑀬𑀁 𑀧𑀳𑀸𑀬, 𑀅𑀯𑀤𑀜𑁆𑀜𑀼𑀢𑀁 𑀧𑀳𑀸𑀬, 𑀓𑁄𑀲𑀚𑁆𑀚𑀁 𑀧𑀳𑀸𑀬—  𑀇𑀫𑁂 𑀔𑁄, 𑀪𑀺𑀓𑁆𑀔𑀯𑁂, 𑀢𑀬𑁄 𑀥𑀫𑁆𑀫𑁂 𑀧𑀳𑀸𑀬 𑀪𑀩𑁆𑀩𑁄 𑀉𑀤𑁆𑀥𑀘𑁆𑀘𑀁 𑀧𑀳𑀸𑀢𑀼𑀁 𑀅𑀲𑀁𑀯𑀭𑀁 𑀧𑀳𑀸𑀢𑀼𑀁 𑀤𑀼𑀲𑁆𑀲𑀺𑀮𑁆𑀬𑀁 𑀧𑀳𑀸𑀢𑀼𑀁𑁇 (𑁭)

595. 𑀢𑀬𑁄𑀫𑁂, 𑀪𑀺𑀓𑁆𑀔𑀯𑁂, 𑀥𑀫𑁆𑀫𑁂 𑀧𑀳𑀸𑀬 𑀪𑀩𑁆𑀩𑁄 𑀅𑀲𑁆𑀲𑀤𑁆𑀥𑀺𑀬𑀁 𑀧𑀳𑀸𑀢𑀼𑀁 𑀅𑀯𑀤𑀜𑁆𑀜𑀼𑀢𑀁 𑀧𑀳𑀸𑀢𑀼𑀁 𑀓𑁄𑀲𑀚𑁆𑀚𑀁 𑀧𑀳𑀸𑀢𑀼𑀁𑁇 𑀓𑀢𑀫𑁂 𑀢𑀬𑁄? 𑀅𑀦𑀸𑀤𑀭𑀺𑀬𑀁 𑀧𑀳𑀸𑀬, 𑀤𑁄𑀯𑀘𑀲𑁆𑀲𑀢𑀁 𑀧𑀳𑀸𑀬, 𑀧𑀸𑀧𑀫𑀺𑀢𑁆𑀢𑀢𑀁 𑀧𑀳𑀸𑀬—  𑀇𑀫𑁂 𑀔𑁄, 𑀪𑀺𑀓𑁆𑀔𑀯𑁂, 𑀢𑀬𑁄 𑀥𑀫𑁆𑀫𑁂 𑀧𑀳𑀸𑀬 𑀪𑀩𑁆𑀩𑁄 𑀅𑀲𑁆𑀲𑀤𑁆𑀥𑀺𑀬𑀁 𑀧𑀳𑀸𑀢𑀼𑀁 𑀅𑀯𑀤𑀜𑁆𑀜𑀼𑀢𑀁 𑀧𑀳𑀸𑀢𑀼𑀁 𑀓𑁄𑀲𑀚𑁆𑀚𑀁 𑀧𑀳𑀸𑀢𑀼𑀁𑁇 (𑁮)

596. 𑀢𑀬𑁄𑀫𑁂, 𑀪𑀺𑀓𑁆𑀔𑀯𑁂, 𑀥𑀫𑁆𑀫𑁂 𑀧𑀳𑀸𑀬 𑀪𑀩𑁆𑀩𑁄 𑀅𑀦𑀸𑀤𑀭𑀺𑀬𑀁 𑀧𑀳𑀸𑀢𑀼𑀁 𑀤𑁄𑀯𑀘𑀲𑁆𑀲𑀢𑀁 𑀧𑀳𑀸𑀢𑀼𑀁 𑀧𑀸𑀧𑀫𑀺𑀢𑁆𑀢𑀢𑀁 𑀧𑀳𑀸𑀢𑀼𑀁𑁇 𑀓𑀢𑀫𑁂 𑀢𑀬𑁄? 𑀅𑀳𑀺𑀭𑀺𑀓𑀁 𑀧𑀳𑀸𑀬, 𑀅𑀦𑁄𑀢𑁆𑀢𑀧𑁆𑀧𑀁 𑀧𑀳𑀸𑀬, 𑀧𑀫𑀸𑀤𑀁 𑀧𑀳𑀸𑀬—  𑀇𑀫𑁂 𑀔𑁄, 𑀪𑀺𑀓𑁆𑀔𑀯𑁂, 𑀢𑀬𑁄 𑀥𑀫𑁆𑀫𑁂 𑀧𑀳𑀸𑀬 𑀪𑀩𑁆𑀩𑁄 𑀅𑀦𑀸𑀤𑀭𑀺𑀬𑀁 𑀧𑀳𑀸𑀢𑀼𑀁 𑀤𑁄𑀯𑀘𑀲𑁆𑀲𑀢𑀁 𑀧𑀳𑀸𑀢𑀼𑀁 𑀧𑀸𑀧𑀫𑀺𑀢𑁆𑀢𑀢𑀁 𑀧𑀳𑀸𑀢𑀼𑀁𑁇 (𑁯)

597. 𑀳𑀺𑀭𑀻𑀫𑀸𑀬𑀁, 𑀪𑀺𑀓𑁆𑀔𑀯𑁂, 𑀑𑀢𑁆𑀢𑀸𑀧𑀻 𑀅𑀧𑁆𑀧𑀫𑀢𑁆𑀢𑁄 𑀳𑁄𑀢𑀺𑁇 𑀲𑁄 𑀅𑀧𑁆𑀧𑀫𑀢𑁆𑀢𑁄 𑀲𑀫𑀸𑀦𑁄 𑀪𑀩𑁆𑀩𑁄 𑀅𑀦𑀸𑀤𑀭𑀺𑀬𑀁 𑀧𑀳𑀸𑀢𑀼𑀁 𑀤𑁄𑀯𑀘𑀲𑁆𑀲𑀢𑀁 𑀧𑀳𑀸𑀢𑀼𑀁 𑀧𑀸𑀧𑀫𑀺𑀢𑁆𑀢𑀢𑀁 𑀧𑀳𑀸𑀢𑀼𑀁𑁇 𑀲𑁄 𑀓𑀮𑁆𑀬𑀸𑀡𑀫𑀺𑀢𑁆𑀢𑁄 𑀲𑀫𑀸𑀦𑁄 𑀪𑀩𑁆𑀩𑁄 𑀅𑀲𑁆𑀲𑀤𑁆𑀥𑀺𑀬𑀁 𑀧𑀳𑀸𑀢𑀼𑀁 𑀅𑀯𑀤𑀜𑁆𑀜𑀼𑀢𑀁 𑀧𑀳𑀸𑀢𑀼𑀁 𑀓𑁄𑀲𑀚𑁆𑀚𑀁 𑀧𑀳𑀸𑀢𑀼𑀁𑁇 𑀲𑁄 𑀆𑀭𑀤𑁆𑀥𑀯𑀻𑀭𑀺𑀬𑁄 𑀲𑀫𑀸𑀦𑁄 𑀪𑀩𑁆𑀩𑁄 𑀉𑀤𑁆𑀥𑀘𑁆𑀘𑀁 𑀧𑀳𑀸𑀢𑀼𑀁 𑀅𑀲𑀁𑀯𑀭𑀁 𑀧𑀳𑀸𑀢𑀼𑀁 𑀤𑀼𑀲𑁆𑀲𑀺𑀮𑁆𑀬𑀁 𑀧𑀳𑀸𑀢𑀼𑀁𑁇 𑀲𑁄 𑀲𑀻𑀮𑀯𑀸 𑀲𑀫𑀸𑀦𑁄 𑀪𑀩𑁆𑀩𑁄 𑀅𑀭𑀺𑀬𑀸𑀦𑀁 𑀅𑀤𑀲𑁆𑀲𑀦𑀓𑀫𑁆𑀬𑀢𑀁 𑀧𑀳𑀸𑀢𑀼𑀁 𑀅𑀭𑀺𑀬𑀥𑀫𑁆𑀫𑀲𑁆𑀲 𑀅𑀲𑁄𑀢𑀼𑀓𑀫𑁆𑀬𑀢𑀁 𑀧𑀳𑀸𑀢𑀼𑀁 𑀉𑀧𑀸𑀭𑀫𑁆𑀪𑀘𑀺𑀢𑁆𑀢𑀢𑀁 𑀧𑀳𑀸𑀢𑀼𑀁𑁇 𑀲𑁄 𑀅𑀦𑀼𑀧𑀸𑀭𑀫𑁆𑀪𑀘𑀺𑀢𑁆𑀢𑁄 𑀲𑀫𑀸𑀦𑁄 𑀪𑀩𑁆𑀩𑁄 𑀫𑀼𑀝𑁆𑀞𑀲𑁆𑀲𑀘𑁆𑀘𑀁 𑀧𑀳𑀸𑀢𑀼𑀁 𑀅𑀲𑀫𑁆𑀧𑀚𑀜𑁆𑀜𑀁 𑀧𑀳𑀸𑀢𑀼𑀁 𑀘𑁂𑀢𑀲𑁄 𑀯𑀺𑀓𑁆𑀔𑁂𑀧𑀁 𑀧𑀳𑀸𑀢𑀼𑀁𑁇 𑀲𑁄 𑀅𑀯𑀺𑀓𑁆𑀔𑀺𑀢𑁆𑀢𑀘𑀺𑀢𑁆𑀢𑁄 𑀲𑀫𑀸𑀦𑁄 𑀪𑀩𑁆𑀩𑁄 𑀅𑀬𑁄𑀦𑀺𑀲𑁄𑀫𑀦𑀲𑀺𑀓𑀸𑀭𑀁 𑀧𑀳𑀸𑀢𑀼𑀁 𑀓𑀼𑀫𑁆𑀫𑀕𑁆𑀕𑀲𑁂𑀯𑀦𑀁 𑀧𑀳𑀸𑀢𑀼𑀁 𑀘𑁂𑀢𑀲𑁄 𑀮𑀻𑀦𑀢𑁆𑀢𑀁 𑀧𑀳𑀸𑀢𑀼𑀁𑁇 𑀲𑁄 𑀅𑀮𑀻𑀦𑀘𑀺𑀢𑁆𑀢𑁄 𑀲𑀫𑀸𑀦𑁄 𑀪𑀩𑁆𑀩𑁄 𑀲𑀓𑁆𑀓𑀸𑀬𑀤𑀺𑀝𑁆𑀞𑀺𑀁 𑀧𑀳𑀸𑀢𑀼𑀁 𑀯𑀺𑀘𑀺𑀓𑀺𑀘𑁆𑀙𑀁 𑀧𑀳𑀸𑀢𑀼𑀁 𑀲𑀻𑀮𑀩𑁆𑀩𑀢𑀧𑀭𑀸𑀫𑀸𑀲𑀁 𑀧𑀳𑀸𑀢𑀼𑀁𑁇 𑀲𑁄 𑀅𑀯𑀺𑀘𑀺𑀓𑀺𑀘𑁆𑀙𑁄 𑀲𑀫𑀸𑀦𑁄 𑀪𑀩𑁆𑀩𑁄 𑀭𑀸𑀕𑀁 𑀧𑀳𑀸𑀢𑀼𑀁 𑀤𑁄𑀲𑀁 𑀧𑀳𑀸𑀢𑀼𑀁 𑀫𑁄𑀳𑀁 𑀧𑀳𑀸𑀢𑀼𑀁𑁇 𑀲𑁄 𑀭𑀸𑀕𑀁 𑀧𑀳𑀸𑀬 𑀤𑁄𑀲𑀁 𑀧𑀳𑀸𑀬 𑀫𑁄𑀳𑀁 𑀧𑀳𑀸𑀬 𑀪𑀩𑁆𑀩𑁄 𑀚𑀸𑀢𑀺𑀁 𑀧𑀳𑀸𑀢𑀼𑀁 𑀚𑀭𑀁 𑀧𑀳𑀸𑀢𑀼𑀁 𑀫𑀭𑀡𑀁 𑀧𑀳𑀸𑀢𑀼𑀦𑁆”𑀢𑀺𑁇 (𑁧𑁦)

---

598. 𑀙𑀝𑁆𑀞𑀁𑁇



[Go to previous page (2.3.5 Migasālāsutta)](/tipitaka/17A10/2/2.3/2.3.5.md) / [Go to parent page (2.3 Ākaṅkhavagga)](/tipitaka/17A10/2/2.3.md) / [Go to next page (2.3.7 Kākasutta)](/tipitaka/17A10/2/2.3/2.3.7.md)


