
[Home](/) / [17A10 Dasakanipātapāḷi](/tipitaka/17A10.md) / [2 Dutiyapaṇṇāsaka](/tipitaka/17A10/2.md) / [2.2 Yamakavagga](/tipitaka/17A10/2/2.2.md)

# 𑁨𑁇𑁨𑁇𑁫 𑀧𑀞𑀫𑀲𑀼𑀔𑀲𑀼𑀢𑁆𑀢

### 𑀤𑀼𑀢𑀺𑀬𑀧𑀡𑁆𑀡𑀸𑀲𑀓

### 𑀬𑀫𑀓𑀯𑀕𑁆𑀕

### 𑀧𑀞𑀫𑀲𑀼𑀔𑀲𑀼𑀢𑁆𑀢

(65.)

470\. 𑀏𑀓𑀁 𑀲𑀫𑀬𑀁 𑀆𑀬𑀲𑁆𑀫𑀸 𑀲𑀸𑀭𑀺𑀧𑀼𑀢𑁆𑀢𑁄 𑀫𑀕𑀥𑁂𑀲𑀼 𑀯𑀺𑀳𑀭𑀢𑀺 𑀦𑀸𑀮𑀓𑀕𑀸𑀫𑀓𑁂𑁇 𑀅𑀣 𑀔𑁄 𑀲𑀸𑀫𑀡𑁆𑀟𑀓𑀸𑀦𑀺 𑀧𑀭𑀺𑀩𑁆𑀩𑀸𑀚𑀓𑁄 𑀬𑁂𑀦𑀸𑀬𑀲𑁆𑀫𑀸 𑀲𑀸𑀭𑀺𑀧𑀼𑀢𑁆𑀢𑁄 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀆𑀬𑀲𑁆𑀫𑀢𑀸 𑀲𑀸𑀭𑀺𑀧𑀼𑀢𑁆𑀢𑁂𑀦 𑀲𑀤𑁆𑀥𑀺𑀁 𑀲𑀫𑁆𑀫𑁄𑀤𑀺𑁇 𑀲𑀫𑁆𑀫𑁄𑀤𑀦𑀻𑀬𑀁 𑀓𑀣𑀁 𑀲𑀸𑀭𑀡𑀻𑀬𑀁 𑀯𑀻𑀢𑀺𑀲𑀸𑀭𑁂𑀢𑁆𑀯𑀸 𑀏𑀓𑀫𑀦𑁆𑀢𑀁 𑀦𑀺𑀲𑀻𑀤𑀺𑁇 𑀏𑀓𑀫𑀦𑁆𑀢𑀁 𑀦𑀺𑀲𑀺𑀦𑁆𑀦𑁄 𑀔𑁄 𑀲𑀸𑀫𑀡𑁆𑀟𑀓𑀸𑀦𑀺 𑀧𑀭𑀺𑀩𑁆𑀩𑀸𑀚𑀓𑁄 𑀆𑀬𑀲𑁆𑀫𑀦𑁆𑀢𑀁 𑀲𑀸𑀭𑀺𑀧𑀼𑀢𑁆𑀢𑀁 𑀏𑀢𑀤𑀯𑁄𑀘—

471\. “𑀓𑀺𑀁 𑀦𑀼 𑀔𑁄, 𑀆𑀯𑀼𑀲𑁄 𑀲𑀸𑀭𑀺𑀧𑀼𑀢𑁆𑀢, 𑀲𑀼𑀔𑀁, 𑀓𑀺𑀁 𑀤𑀼𑀓𑁆𑀔𑀦𑁆”𑀢𑀺? “𑀅𑀪𑀺𑀦𑀺𑀩𑁆𑀩𑀢𑁆𑀢𑀺 𑀔𑁄, 𑀆𑀯𑀼𑀲𑁄, 𑀤𑀼𑀓𑁆𑀔𑀸, 𑀅𑀦𑀪𑀺𑀦𑀺𑀩𑁆𑀩𑀢𑁆𑀢𑀺 𑀲𑀼𑀔𑀸𑁇 𑀅𑀪𑀺𑀦𑀺𑀩𑁆𑀩𑀢𑁆𑀢𑀺𑀬𑀸, 𑀆𑀯𑀼𑀲𑁄, 𑀲𑀢𑀺 𑀇𑀤𑀁 𑀤𑀼𑀓𑁆𑀔𑀁 𑀧𑀸𑀝𑀺𑀓𑀗𑁆𑀔𑀁—  𑀲𑀻𑀢𑀁 𑀉𑀡𑁆𑀳𑀁 𑀚𑀺𑀖𑀘𑁆𑀙𑀸 𑀧𑀺𑀧𑀸𑀲𑀸 𑀉𑀘𑁆𑀘𑀸𑀭𑁄 𑀧𑀲𑁆𑀲𑀸𑀯𑁄 𑀅𑀕𑁆𑀕𑀺𑀲𑀫𑁆𑀨𑀲𑁆𑀲𑁄 𑀤𑀡𑁆𑀟𑀲𑀫𑁆𑀨𑀲𑁆𑀲𑁄 𑀲𑀢𑁆𑀣𑀲𑀫𑁆𑀨𑀲𑁆𑀲𑁄 𑀜𑀸𑀢𑀻𑀧𑀺 𑀫𑀺𑀢𑁆𑀢𑀸𑀧𑀺 𑀲𑀗𑁆𑀕𑀫𑁆𑀫 𑀲𑀫𑀸𑀕𑀫𑁆𑀫 𑀭𑁄𑀲𑁂𑀦𑁆𑀢𑀺𑁇 𑀅𑀪𑀺𑀦𑀺𑀩𑁆𑀩𑀢𑁆𑀢𑀺𑀬𑀸, 𑀆𑀯𑀼𑀲𑁄, 𑀲𑀢𑀺 𑀇𑀤𑀁 𑀤𑀼𑀓𑁆𑀔𑀁 𑀧𑀸𑀝𑀺𑀓𑀗𑁆𑀔𑀁𑁇 𑀅𑀦𑀪𑀺𑀦𑀺𑀩𑁆𑀩𑀢𑁆𑀢𑀺𑀬𑀸, 𑀆𑀯𑀼𑀲𑁄, 𑀲𑀢𑀺 𑀇𑀤𑀁 𑀲𑀼𑀔𑀁 𑀧𑀸𑀝𑀺𑀓𑀗𑁆𑀔𑀁—  𑀦 𑀲𑀻𑀢𑀁 𑀦 𑀉𑀡𑁆𑀳𑀁 𑀦 𑀚𑀺𑀖𑀘𑁆𑀙𑀸 𑀦 𑀧𑀺𑀧𑀸𑀲𑀸 𑀦 𑀉𑀘𑁆𑀘𑀸𑀭𑁄 𑀦 𑀧𑀲𑁆𑀲𑀸𑀯𑁄 𑀦 𑀅𑀕𑁆𑀕𑀺𑀲𑀫𑁆𑀨𑀲𑁆𑀲𑁄 𑀦 𑀤𑀡𑁆𑀟𑀲𑀫𑁆𑀨𑀲𑁆𑀲𑁄 𑀦 𑀲𑀢𑁆𑀣𑀲𑀫𑁆𑀨𑀲𑁆𑀲𑁄 𑀜𑀸𑀢𑀻𑀧𑀺 𑀫𑀺𑀢𑁆𑀢𑀸𑀧𑀺 𑀲𑀗𑁆𑀕𑀫𑁆𑀫 𑀲𑀫𑀸𑀕𑀫𑁆𑀫 𑀦 𑀭𑁄𑀲𑁂𑀦𑁆𑀢𑀺𑁇 𑀅𑀦𑀪𑀺𑀦𑀺𑀩𑁆𑀩𑀢𑁆𑀢𑀺𑀬𑀸, 𑀆𑀯𑀼𑀲𑁄, 𑀲𑀢𑀺 𑀇𑀤𑀁 𑀲𑀼𑀔𑀁 𑀧𑀸𑀝𑀺𑀓𑀗𑁆𑀔𑀦𑁆”𑀢𑀺𑁇

---

472\. 𑀧𑀜𑁆𑀘𑀫𑀁𑁇



[Go to previous page (2.2.4 Aveccappasannasutta)](/tipitaka/17A10/2/2.2/2.2.4.md) / [Go to parent page (2.2 Yamakavagga)](/tipitaka/17A10/2/2.2.md) / [Go to next page (2.2.6 Dutiyasukhasutta)](/tipitaka/17A10/2/2.2/2.2.6.md)


