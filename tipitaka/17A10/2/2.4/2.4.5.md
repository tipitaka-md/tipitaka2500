
[Home](/) / [17A10 Dasakanipātapāḷi](../../../17A10.md) / [2 Dutiyapaṇṇāsaka](../../2.md) / [2.4 Theravagga](../2.4.md)

# 𑁨𑁇𑁪𑁇𑁫 𑀓𑀢𑁆𑀣𑀻𑀲𑀼𑀢𑁆𑀢

### 𑀤𑀼𑀢𑀺𑀬𑀧𑀡𑁆𑀡𑀸𑀲𑀓

### 𑀣𑁂𑀭𑀯𑀕𑁆𑀕

### 𑀓𑀢𑁆𑀣𑀻𑀲𑀼𑀢𑁆𑀢

(85.)

658\. 𑀏𑀓𑀁 𑀲𑀫𑀬𑀁 𑀆𑀬𑀲𑁆𑀫𑀸 𑀫𑀳𑀸𑀘𑀼𑀦𑁆𑀤𑁄 𑀘𑁂𑀢𑀻𑀲𑀼 𑀯𑀺𑀳𑀭𑀢𑀺 𑀲𑀳𑀚𑀸𑀢𑀺𑀬𑀁𑁇 𑀢𑀢𑁆𑀭 𑀔𑁄 𑀆𑀬𑀲𑁆𑀫𑀸 𑀫𑀳𑀸𑀘𑀼𑀦𑁆𑀤𑁄 𑀪𑀺𑀓𑁆𑀔𑀽 𑀆𑀫𑀦𑁆𑀢𑁂𑀲𑀺—  “𑀆𑀯𑀼𑀲𑁄 𑀪𑀺𑀓𑁆𑀔𑀯𑁂”𑀢𑀺𑁇 “𑀆𑀯𑀼𑀲𑁄”𑀢𑀺 𑀔𑁄 𑀢𑁂 𑀪𑀺𑀓𑁆𑀔𑀽 𑀆𑀬𑀲𑁆𑀫𑀢𑁄 𑀫𑀳𑀸𑀘𑀼𑀦𑁆𑀤𑀲𑁆𑀲 𑀧𑀘𑁆𑀘𑀲𑁆𑀲𑁄𑀲𑀼𑀁𑁇 𑀆𑀬𑀲𑁆𑀫𑀸 𑀫𑀳𑀸𑀘𑀼𑀦𑁆𑀤𑁄 𑀏𑀢𑀤𑀯𑁄𑀘—

659\. “𑀇𑀥𑀸𑀯𑀼𑀲𑁄, 𑀪𑀺𑀓𑁆𑀔𑀼 𑀓𑀢𑁆𑀣𑀻 𑀳𑁄𑀢𑀺 𑀯𑀺𑀓𑀢𑁆𑀣𑀻 𑀅𑀥𑀺𑀕𑀫𑁂𑀲𑀼—  ‘𑀅𑀳𑀁 𑀧𑀞𑀫𑀁 𑀛𑀸𑀦𑀁 𑀲𑀫𑀸𑀧𑀚𑁆𑀚𑀸𑀫𑀺𑀧𑀺 𑀯𑀼𑀝𑁆𑀞𑀳𑀸𑀫𑀺𑀧𑀺, 𑀅𑀳𑀁 𑀤𑀼𑀢𑀺𑀬𑀁 𑀛𑀸𑀦𑀁 𑀲𑀫𑀸𑀧𑀚𑁆𑀚𑀸𑀫𑀺𑀧𑀺 𑀯𑀼𑀝𑁆𑀞𑀳𑀸𑀫𑀺𑀧𑀺, 𑀅𑀳𑀁 𑀢𑀢𑀺𑀬𑀁 𑀛𑀸𑀦𑀁 𑀲𑀫𑀸𑀧𑀚𑁆𑀚𑀸𑀫𑀺𑀧𑀺 𑀯𑀼𑀝𑁆𑀞𑀳𑀸𑀫𑀺𑀧𑀺, 𑀅𑀳𑀁 𑀘𑀢𑀼𑀢𑁆𑀣𑀁 𑀛𑀸𑀦𑀁 𑀲𑀫𑀸𑀧𑀚𑁆𑀚𑀸𑀫𑀺𑀧𑀺 𑀯𑀼𑀝𑁆𑀞𑀳𑀸𑀫𑀺𑀧𑀺, 𑀅𑀳𑀁 𑀆𑀓𑀸𑀲𑀸𑀦𑀜𑁆𑀘𑀸𑀬𑀢𑀦𑀁 𑀲𑀫𑀸𑀧𑀚𑁆𑀚𑀸𑀫𑀺𑀧𑀺 𑀯𑀼𑀝𑁆𑀞𑀳𑀸𑀫𑀺𑀧𑀺, 𑀅𑀳𑀁 𑀯𑀺𑀜𑁆𑀜𑀸𑀡𑀜𑁆𑀘𑀸𑀬𑀢𑀦𑀁 𑀲𑀫𑀸𑀧𑀚𑁆𑀚𑀸𑀫𑀺𑀧𑀺 𑀯𑀼𑀝𑁆𑀞𑀳𑀸𑀫𑀺𑀧𑀺, 𑀅𑀳𑀁 𑀆𑀓𑀺𑀜𑁆𑀘𑀜𑁆𑀜𑀸𑀬𑀢𑀦𑀁 𑀲𑀫𑀸𑀧𑀚𑁆𑀚𑀸𑀫𑀺𑀧𑀺 𑀯𑀼𑀝𑁆𑀞𑀳𑀸𑀫𑀺𑀧𑀺, 𑀅𑀳𑀁 𑀦𑁂𑀯𑀲𑀜𑁆𑀜𑀸𑀦𑀸𑀲𑀜𑁆𑀜𑀸𑀬𑀢𑀦𑀁 𑀲𑀫𑀸𑀧𑀚𑁆𑀚𑀸𑀫𑀺𑀧𑀺 𑀯𑀼𑀝𑁆𑀞𑀳𑀸𑀫𑀺𑀧𑀺, 𑀅𑀳𑀁 𑀲𑀜𑁆𑀜𑀸𑀯𑁂𑀤𑀬𑀺𑀢𑀦𑀺𑀭𑁄𑀥𑀁 𑀲𑀫𑀸𑀧𑀚𑁆𑀚𑀸𑀫𑀺𑀧𑀺 𑀯𑀼𑀝𑁆𑀞𑀳𑀸𑀫𑀺𑀧𑀻’𑀢𑀺𑁇

660\. 𑀢𑀫𑁂𑀦𑀁 𑀢𑀣𑀸𑀕𑀢𑁄 𑀯𑀸 𑀢𑀣𑀸𑀕𑀢𑀲𑀸𑀯𑀓𑁄 𑀯𑀸 𑀛𑀸𑀬𑀻 𑀲𑀫𑀸𑀧𑀢𑁆𑀢𑀺𑀓𑀼𑀲𑀮𑁄 𑀧𑀭𑀘𑀺𑀢𑁆𑀢𑀓𑀼𑀲𑀮𑁄 𑀧𑀭𑀘𑀺𑀢𑁆𑀢𑀧𑀭𑀺𑀬𑀸𑀬𑀓𑀼𑀲𑀮𑁄 𑀲𑀫𑀦𑀼𑀬𑀼𑀜𑁆𑀚𑀢𑀺 𑀲𑀫𑀦𑀼𑀕𑁆𑀕𑀸𑀳𑀢𑀺 𑀲𑀫𑀦𑀼𑀪𑀸𑀲𑀢𑀺𑁇 𑀲𑁄 𑀢𑀣𑀸𑀕𑀢𑁂𑀦 𑀯𑀸 𑀢𑀣𑀸𑀕𑀢𑀲𑀸𑀯𑀓𑁂𑀦 𑀯𑀸 𑀛𑀸𑀬𑀺𑀦𑀸 𑀲𑀫𑀸𑀧𑀢𑁆𑀢𑀺𑀓𑀼𑀲𑀮𑁂𑀦 𑀧𑀭𑀘𑀺𑀢𑁆𑀢𑀓𑀼𑀲𑀮𑁂𑀦 𑀧𑀭𑀘𑀺𑀢𑁆𑀢𑀧𑀭𑀺𑀬𑀸𑀬𑀓𑀼𑀲𑀮𑁂𑀦 𑀲𑀫𑀦𑀼𑀬𑀼𑀜𑁆𑀚𑀺𑀬𑀫𑀸𑀦𑁄 𑀲𑀫𑀦𑀼𑀕𑁆𑀕𑀸𑀳𑀺𑀬𑀫𑀸𑀦𑁄 𑀲𑀫𑀦𑀼𑀪𑀸𑀲𑀺𑀬𑀫𑀸𑀦𑁄 𑀇𑀭𑀻𑀡𑀁 𑀆𑀧𑀚𑁆𑀚𑀢𑀺 𑀯𑀺𑀘𑀺𑀦𑀁 𑀆𑀧𑀚𑁆𑀚𑀢𑀺 𑀅𑀦𑀬𑀁 𑀆𑀧𑀚𑁆𑀚𑀢𑀺 𑀩𑁆𑀬𑀲𑀦𑀁 𑀆𑀧𑀚𑁆𑀚𑀢𑀺 𑀅𑀦𑀬𑀩𑁆𑀬𑀲𑀦𑀁 𑀆𑀧𑀚𑁆𑀚𑀢𑀺𑁇

661\. 𑀢𑀫𑁂𑀦𑀁 𑀢𑀣𑀸𑀕𑀢𑁄 𑀯𑀸 𑀢𑀣𑀸𑀕𑀢𑀲𑀸𑀯𑀓𑁄 𑀯𑀸 𑀛𑀸𑀬𑀻 𑀲𑀫𑀸𑀧𑀢𑁆𑀢𑀺𑀓𑀼𑀲𑀮𑁄 𑀧𑀭𑀘𑀺𑀢𑁆𑀢𑀓𑀼𑀲𑀮𑁄 𑀧𑀭𑀘𑀺𑀢𑁆𑀢𑀧𑀭𑀺𑀬𑀸𑀬𑀓𑀼𑀲𑀮𑁄 𑀏𑀯𑀁 𑀘𑁂𑀢𑀲𑀸 𑀘𑁂𑀢𑁄 𑀧𑀭𑀺𑀘𑁆𑀘 𑀫𑀦𑀲𑀺 𑀓𑀭𑁄𑀢𑀺—  ‘𑀓𑀺𑀁 𑀦𑀼 𑀔𑁄 𑀅𑀬𑀫𑀸𑀬𑀲𑁆𑀫𑀸 𑀓𑀢𑁆𑀣𑀻 𑀳𑁄𑀢𑀺 𑀯𑀺𑀓𑀢𑁆𑀣𑀻 𑀅𑀥𑀺𑀕𑀫𑁂𑀲𑀼—  𑀅𑀳𑀁 𑀧𑀞𑀫𑀁 𑀛𑀸𑀦𑀁 𑀲𑀫𑀸𑀧𑀚𑁆𑀚𑀸𑀫𑀺𑀧𑀺 𑀯𑀼𑀝𑁆𑀞𑀳𑀸𑀫𑀺𑀧𑀺…𑀧𑁂…  𑀅𑀳𑀁 𑀲𑀜𑁆𑀜𑀸𑀯𑁂𑀤𑀬𑀺𑀢𑀦𑀺𑀭𑁄𑀥𑀁 𑀲𑀫𑀸𑀧𑀚𑁆𑀚𑀸𑀫𑀺𑀧𑀺 𑀯𑀼𑀝𑁆𑀞𑀳𑀸𑀫𑀺𑀧𑀻’𑀢𑀺𑁇

662\. 𑀢𑀫𑁂𑀦𑀁 𑀢𑀣𑀸𑀕𑀢𑁄 𑀯𑀸 𑀢𑀣𑀸𑀕𑀢𑀲𑀸𑀯𑀓𑁄 𑀯𑀸 𑀛𑀸𑀬𑀻 𑀲𑀫𑀸𑀧𑀢𑁆𑀢𑀺𑀓𑀼𑀲𑀮𑁄 𑀧𑀭𑀘𑀺𑀢𑁆𑀢𑀓𑀼𑀲𑀮𑁄 𑀧𑀭𑀘𑀺𑀢𑁆𑀢𑀧𑀭𑀺𑀬𑀸𑀬𑀓𑀼𑀲𑀮𑁄 𑀏𑀯𑀁 𑀘𑁂𑀢𑀲𑀸 𑀘𑁂𑀢𑁄 𑀧𑀭𑀺𑀘𑁆𑀘 𑀧𑀚𑀸𑀦𑀸𑀢𑀺—

663\. ‘𑀤𑀻𑀖𑀭𑀢𑁆𑀢𑀁 𑀔𑁄 𑀅𑀬𑀫𑀸𑀬𑀲𑁆𑀫𑀸 𑀔𑀡𑁆𑀟𑀓𑀸𑀭𑀻 𑀙𑀺𑀤𑁆𑀤𑀓𑀸𑀭𑀻 𑀲𑀩𑀮𑀓𑀸𑀭𑀻 𑀓𑀫𑁆𑀫𑀸𑀲𑀓𑀸𑀭𑀻 𑀦 𑀲𑀦𑁆𑀢𑀢𑀓𑀸𑀭𑀻 𑀦 𑀲𑀦𑁆𑀢𑀢𑀯𑀼𑀢𑁆𑀢𑀺 𑀲𑀻𑀮𑁂𑀲𑀼𑁇 𑀤𑀼𑀲𑁆𑀲𑀻𑀮𑁄 𑀔𑁄 𑀅𑀬𑀫𑀸𑀬𑀲𑁆𑀫𑀸𑁇 𑀤𑀼𑀲𑁆𑀲𑀺𑀮𑁆𑀬𑀁 𑀔𑁄 𑀧𑀦 𑀢𑀣𑀸𑀕𑀢𑀧𑁆𑀧𑀯𑁂𑀤𑀺𑀢𑁂 𑀥𑀫𑁆𑀫𑀯𑀺𑀦𑀬𑁂 𑀧𑀭𑀺𑀳𑀸𑀦𑀫𑁂𑀢𑀁𑁇 (𑁧)

664\. 𑀅𑀲𑁆𑀲𑀤𑁆𑀥𑁄 𑀔𑁄 𑀧𑀦 𑀅𑀬𑀫𑀸𑀬𑀲𑁆𑀫𑀸; 𑀅𑀲𑁆𑀲𑀤𑁆𑀥𑀺𑀬𑀁 𑀔𑁄 𑀧𑀦 𑀢𑀣𑀸𑀕𑀢𑀧𑁆𑀧𑀯𑁂𑀤𑀺𑀢𑁂 𑀥𑀫𑁆𑀫𑀯𑀺𑀦𑀬𑁂 𑀧𑀭𑀺𑀳𑀸𑀦𑀫𑁂𑀢𑀁𑁇 (𑁨)

665\. 𑀅𑀧𑁆𑀧𑀲𑁆𑀲𑀼𑀢𑁄 𑀔𑁄 𑀧𑀦 𑀅𑀬𑀫𑀸𑀬𑀲𑁆𑀫𑀸 𑀅𑀦𑀸𑀘𑀸𑀭𑁄; 𑀅𑀧𑁆𑀧𑀲𑀘𑁆𑀘𑀁 𑀔𑁄 𑀧𑀦 𑀢𑀣𑀸𑀕𑀢𑀧𑁆𑀧𑀯𑁂𑀤𑀺𑀢𑁂 𑀥𑀫𑁆𑀫𑀯𑀺𑀦𑀬𑁂 𑀧𑀭𑀺𑀳𑀸𑀦𑀫𑁂𑀢𑀁𑁇 (𑁩)

666\. 𑀤𑀼𑀩𑁆𑀩𑀘𑁄 𑀔𑁄 𑀧𑀦 𑀅𑀬𑀫𑀸𑀬𑀲𑁆𑀫𑀸; 𑀤𑁄𑀯𑀘𑀲𑁆𑀲𑀢𑀸 𑀔𑁄 𑀧𑀦 𑀢𑀣𑀸𑀕𑀢𑀧𑁆𑀧𑀯𑁂𑀤𑀺𑀢𑁂 𑀥𑀫𑁆𑀫𑀯𑀺𑀦𑀬𑁂 𑀧𑀭𑀺𑀳𑀸𑀦𑀫𑁂𑀢𑀁𑁇 (𑁪)

667\. 𑀧𑀸𑀧𑀫𑀺𑀢𑁆𑀢𑁄 𑀔𑁄 𑀧𑀦 𑀅𑀬𑀫𑀸𑀬𑀲𑁆𑀫𑀸; 𑀧𑀸𑀧𑀫𑀺𑀢𑁆𑀢𑀢𑀸 𑀔𑁄 𑀧𑀦 𑀢𑀣𑀸𑀕𑀢𑀧𑁆𑀧𑀯𑁂𑀤𑀺𑀢𑁂 𑀥𑀫𑁆𑀫𑀯𑀺𑀦𑀬𑁂 𑀧𑀭𑀺𑀳𑀸𑀦𑀫𑁂𑀢𑀁𑁇 (𑁫)

668\. 𑀓𑀼𑀲𑀻𑀢𑁄 𑀔𑁄 𑀧𑀦 𑀅𑀬𑀫𑀸𑀬𑀲𑁆𑀫𑀸; 𑀓𑁄𑀲𑀚𑁆𑀚𑀁 𑀔𑁄 𑀧𑀦 𑀢𑀣𑀸𑀕𑀢𑀧𑁆𑀧𑀯𑁂𑀤𑀺𑀢𑁂 𑀥𑀫𑁆𑀫𑀯𑀺𑀦𑀬𑁂 𑀧𑀭𑀺𑀳𑀸𑀦𑀫𑁂𑀢𑀁𑁇 (𑁬)

669\. 𑀫𑀼𑀝𑁆𑀞𑀲𑁆𑀲𑀢𑀺 𑀔𑁄 𑀧𑀦 𑀅𑀬𑀫𑀸𑀬𑀲𑁆𑀫𑀸; 𑀫𑀼𑀝𑁆𑀞𑀲𑁆𑀲𑀘𑁆𑀘𑀁 𑀔𑁄 𑀧𑀦 𑀢𑀣𑀸𑀕𑀢𑀧𑁆𑀧𑀯𑁂𑀤𑀺𑀢𑁂 𑀥𑀫𑁆𑀫𑀯𑀺𑀦𑀬𑁂 𑀧𑀭𑀺𑀳𑀸𑀦𑀫𑁂𑀢𑀁𑁇 (𑁭)

670\. 𑀓𑀼𑀳𑀓𑁄 𑀔𑁄 𑀧𑀦 𑀅𑀬𑀫𑀸𑀬𑀲𑁆𑀫𑀸; 𑀓𑁄𑀳𑀜𑁆𑀜𑀁 𑀔𑁄 𑀧𑀦 𑀢𑀣𑀸𑀕𑀢𑀧𑁆𑀧𑀯𑁂𑀤𑀺𑀢𑁂 𑀥𑀫𑁆𑀫𑀯𑀺𑀦𑀬𑁂 𑀧𑀭𑀺𑀳𑀸𑀦𑀫𑁂𑀢𑀁𑁇 (𑁮)

671\. 𑀤𑀼𑀩𑁆𑀪𑀭𑁄 𑀔𑁄 𑀧𑀦 𑀅𑀬𑀫𑀸𑀬𑀲𑁆𑀫𑀸; 𑀤𑀼𑀩𑁆𑀪𑀭𑀢𑀸 𑀔𑁄 𑀧𑀦 𑀢𑀣𑀸𑀕𑀢𑀧𑁆𑀧𑀯𑁂𑀤𑀺𑀢𑁂 𑀥𑀫𑁆𑀫𑀯𑀺𑀦𑀬𑁂 𑀧𑀭𑀺𑀳𑀸𑀦𑀫𑁂𑀢𑀁𑁇 (𑁯)

672\. 𑀤𑀼𑀧𑁆𑀧𑀜𑁆𑀜𑁄 𑀔𑁄 𑀧𑀦 𑀅𑀬𑀫𑀸𑀬𑀲𑁆𑀫𑀸; 𑀤𑀼𑀧𑁆𑀧𑀜𑁆𑀜𑀢𑀸 𑀔𑁄 𑀧𑀦 𑀢𑀣𑀸𑀕𑀢𑀧𑁆𑀧𑀯𑁂𑀤𑀺𑀢𑁂 𑀥𑀫𑁆𑀫𑀯𑀺𑀦𑀬𑁂 𑀧𑀭𑀺𑀳𑀸𑀦𑀫𑁂𑀢𑀁’𑁇 (𑁧𑁦)

673\. 𑀲𑁂𑀬𑁆𑀬𑀣𑀸𑀧𑀺, 𑀆𑀯𑀼𑀲𑁄, 𑀲𑀳𑀸𑀬𑀓𑁄 𑀲𑀳𑀸𑀬𑀓𑀁 𑀏𑀯𑀁 𑀯𑀤𑁂𑀬𑁆𑀬—  ‘𑀬𑀤𑀸 𑀢𑁂, 𑀲𑀫𑁆𑀫, 𑀥𑀦𑁂𑀦 𑀥𑀦𑀓𑀭𑀡𑀻𑀬𑀁 𑀅𑀲𑁆𑀲, 𑀬𑀸𑀘𑁂𑀬𑁆𑀬𑀸𑀲𑀺 𑀫𑀁 𑀥𑀦𑀁𑁇 𑀤𑀲𑁆𑀲𑀸𑀫𑀺 𑀢𑁂 𑀥𑀦𑀦𑁆’𑀢𑀺𑁇 𑀲𑁄 𑀓𑀺𑀜𑁆𑀘𑀺𑀤𑁂𑀯 𑀥𑀦𑀓𑀭𑀡𑀻𑀬𑁂 𑀲𑀫𑀼𑀧𑁆𑀧𑀦𑁆𑀦𑁂 𑀲𑀳𑀸𑀬𑀓𑁄 𑀲𑀳𑀸𑀬𑀓𑀁 𑀏𑀯𑀁 𑀯𑀤𑁂𑀬𑁆𑀬—  ‘𑀅𑀢𑁆𑀣𑁄 𑀫𑁂, 𑀲𑀫𑁆𑀫, 𑀥𑀦𑁂𑀦𑁇 𑀤𑁂𑀳𑀺 𑀫𑁂 𑀥𑀦𑀦𑁆’𑀢𑀺𑁇 𑀲𑁄 𑀏𑀯𑀁 𑀯𑀤𑁂𑀬𑁆𑀬—  ‘𑀢𑁂𑀦 𑀳𑀺, 𑀲𑀫𑁆𑀫, 𑀇𑀥 𑀔𑀦𑀸𑀳𑀻’𑀢𑀺𑁇 𑀲𑁄 𑀢𑀢𑁆𑀭 𑀔𑀦𑀦𑁆𑀢𑁄 𑀦𑀸𑀥𑀺𑀕𑀘𑁆𑀙𑁂𑀬𑁆𑀬𑁇 𑀲𑁄 𑀏𑀯𑀁 𑀯𑀤𑁂𑀬𑁆𑀬—  ‘𑀅𑀮𑀺𑀓𑀁 𑀫𑀁, 𑀲𑀫𑁆𑀫, 𑀅𑀯𑀘; 𑀢𑀼𑀘𑁆𑀙𑀓𑀁 𑀫𑀁, 𑀲𑀫𑁆𑀫, 𑀅𑀯𑀘—  𑀇𑀥 𑀔𑀦𑀸𑀳𑀻’𑀢𑀺𑁇 𑀲𑁄 𑀏𑀯𑀁 𑀯𑀤𑁂𑀬𑁆𑀬—  ‘𑀦𑀸𑀳𑀁 𑀢𑀁, 𑀲𑀫𑁆𑀫, 𑀅𑀮𑀺𑀓𑀁 𑀅𑀯𑀘𑀁, 𑀢𑀼𑀘𑁆𑀙𑀓𑀁 𑀅𑀯𑀘𑀁𑁇 𑀢𑁂𑀦 𑀳𑀺, 𑀲𑀫𑁆𑀫, 𑀇𑀥 𑀔𑀦𑀸𑀳𑀻’𑀢𑀺𑁇 𑀲𑁄 𑀢𑀢𑁆𑀭𑀧𑀺 𑀔𑀦𑀦𑁆𑀢𑁄 𑀦𑀸𑀥𑀺𑀕𑀘𑁆𑀙𑁂𑀬𑁆𑀬𑁇 𑀲𑁄 𑀏𑀯𑀁 𑀯𑀤𑁂𑀬𑁆𑀬—  ‘𑀅𑀮𑀺𑀓𑀁 𑀫𑀁, 𑀲𑀫𑁆𑀫, 𑀅𑀯𑀘, 𑀢𑀼𑀘𑁆𑀙𑀓𑀁 𑀫𑀁, 𑀲𑀫𑁆𑀫, 𑀅𑀯𑀘—  𑀇𑀥 𑀔𑀦𑀸𑀳𑀻’𑀢𑀺𑁇 𑀲𑁄 𑀏𑀯𑀁 𑀯𑀤𑁂𑀬𑁆𑀬—  ‘𑀦𑀸𑀳𑀁 𑀢𑀁, 𑀲𑀫𑁆𑀫, 𑀅𑀮𑀺𑀓𑀁 𑀅𑀯𑀘𑀁, 𑀢𑀼𑀘𑁆𑀙𑀓𑀁 𑀅𑀯𑀘𑀁𑁇 𑀢𑁂𑀦 𑀳𑀺, 𑀲𑀫𑁆𑀫, 𑀇𑀥 𑀔𑀦𑀸𑀳𑀻’𑀢𑀺𑁇 𑀲𑁄 𑀢𑀢𑁆𑀭𑀧𑀺 𑀔𑀦𑀦𑁆𑀢𑁄 𑀦𑀸𑀥𑀺𑀕𑀘𑁆𑀙𑁂𑀬𑁆𑀬𑁇 𑀲𑁄 𑀏𑀯𑀁 𑀯𑀤𑁂𑀬𑁆𑀬—  ‘𑀅𑀮𑀺𑀓𑀁 𑀫𑀁, 𑀲𑀫𑁆𑀫, 𑀅𑀯𑀘, 𑀢𑀼𑀘𑁆𑀙𑀓𑀁 𑀫𑀁, 𑀲𑀫𑁆𑀫, 𑀅𑀯𑀘—  𑀇𑀥 𑀔𑀦𑀸𑀳𑀻’𑀢𑀺𑁇 𑀲𑁄 𑀏𑀯𑀁 𑀯𑀤𑁂𑀬𑁆𑀬—  ‘𑀦𑀸𑀳𑀁 𑀢𑀁, 𑀲𑀫𑁆𑀫, 𑀅𑀮𑀺𑀓𑀁 𑀅𑀯𑀘𑀁, 𑀢𑀼𑀘𑁆𑀙𑀓𑀁 𑀅𑀯𑀘𑀁𑁇 𑀅𑀧𑀺 𑀘 𑀅𑀳𑀫𑁂𑀯 𑀉𑀫𑁆𑀫𑀸𑀤𑀁 𑀧𑀸𑀧𑀼𑀡𑀺𑀁 𑀘𑁂𑀢𑀲𑁄 𑀯𑀺𑀧𑀭𑀺𑀬𑀸𑀬𑀦𑁆’𑀢𑀺𑁇

674\. 𑀏𑀯𑀫𑁂𑀯𑀁 𑀔𑁄, 𑀆𑀯𑀼𑀲𑁄, 𑀪𑀺𑀓𑁆𑀔𑀼 𑀓𑀢𑁆𑀣𑀻 𑀳𑁄𑀢𑀺 𑀯𑀺𑀓𑀢𑁆𑀣𑀻 𑀅𑀥𑀺𑀕𑀫𑁂𑀲𑀼—  ‘𑀅𑀳𑀁 𑀧𑀞𑀫𑀁 𑀛𑀸𑀦𑀁 𑀲𑀫𑀸𑀧𑀚𑁆𑀚𑀸𑀫𑀺𑀧𑀺 𑀯𑀼𑀝𑁆𑀞𑀳𑀸𑀫𑀺𑀧𑀺, 𑀅𑀳𑀁 𑀤𑀼𑀢𑀺𑀬𑀁 𑀛𑀸𑀦𑀁 𑀲𑀫𑀸𑀧𑀚𑁆𑀚𑀸𑀫𑀺𑀧𑀺 𑀯𑀼𑀝𑁆𑀞𑀳𑀸𑀫𑀺𑀧𑀺, 𑀅𑀳𑀁 𑀢𑀢𑀺𑀬𑀁 𑀛𑀸𑀦𑀁 𑀲𑀫𑀸𑀧𑀚𑁆𑀚𑀸𑀫𑀺𑀧𑀺 𑀯𑀼𑀝𑁆𑀞𑀳𑀸𑀫𑀺𑀧𑀺, 𑀅𑀳𑀁 𑀘𑀢𑀼𑀢𑁆𑀣𑀁 𑀛𑀸𑀦𑀁 𑀲𑀫𑀸𑀧𑀚𑁆𑀚𑀸𑀫𑀺𑀧𑀺 𑀯𑀼𑀝𑁆𑀞𑀳𑀸𑀫𑀺𑀧𑀺, 𑀅𑀳𑀁 𑀆𑀓𑀸𑀲𑀸𑀦𑀜𑁆𑀘𑀸𑀬𑀢𑀦𑀁 𑀲𑀫𑀸𑀧𑀚𑁆𑀚𑀸𑀫𑀺𑀧𑀺 𑀯𑀼𑀝𑁆𑀞𑀳𑀸𑀫𑀺𑀧𑀺, 𑀅𑀳𑀁 𑀯𑀺𑀜𑁆𑀜𑀸𑀡𑀜𑁆𑀘𑀸𑀬𑀢𑀦𑀁 𑀲𑀫𑀸𑀧𑀚𑁆𑀚𑀸𑀫𑀺𑀧𑀺 𑀯𑀼𑀝𑁆𑀞𑀳𑀸𑀫𑀺𑀧𑀺, 𑀅𑀳𑀁 𑀆𑀓𑀺𑀜𑁆𑀘𑀜𑁆𑀜𑀸𑀬𑀢𑀦𑀁 𑀲𑀫𑀸𑀧𑀚𑁆𑀚𑀸𑀫𑀺𑀧𑀺 𑀯𑀼𑀝𑁆𑀞𑀳𑀸𑀫𑀺𑀧𑀺, 𑀅𑀳𑀁 𑀦𑁂𑀯𑀲𑀜𑁆𑀜𑀸𑀦𑀸𑀲𑀜𑁆𑀜𑀸𑀬𑀢𑀦𑀁 𑀲𑀫𑀸𑀧𑀚𑁆𑀚𑀸𑀫𑀺𑀧𑀺 𑀯𑀼𑀝𑁆𑀞𑀳𑀸𑀫𑀺𑀧𑀺, 𑀅𑀳𑀁 𑀲𑀜𑁆𑀜𑀸𑀯𑁂𑀤𑀬𑀺𑀢𑀦𑀺𑀭𑁄𑀥𑀁 𑀲𑀫𑀸𑀧𑀚𑁆𑀚𑀸𑀫𑀺𑀧𑀺 𑀯𑀼𑀝𑁆𑀞𑀳𑀸𑀫𑀺𑀧𑀻’𑀢𑀺𑁇

675\. 𑀢𑀫𑁂𑀦𑀁 𑀢𑀣𑀸𑀕𑀢𑁄 𑀯𑀸 𑀢𑀣𑀸𑀕𑀢𑀲𑀸𑀯𑀓𑁄 𑀯𑀸 𑀛𑀸𑀬𑀻 𑀲𑀫𑀸𑀧𑀢𑁆𑀢𑀺𑀓𑀼𑀲𑀮𑁄 𑀧𑀭𑀘𑀺𑀢𑁆𑀢𑀓𑀼𑀲𑀮𑁄 𑀧𑀭𑀘𑀺𑀢𑁆𑀢𑀧𑀭𑀺𑀬𑀸𑀬𑀓𑀼𑀲𑀮𑁄 𑀲𑀫𑀦𑀼𑀬𑀼𑀜𑁆𑀚𑀢𑀺 𑀲𑀫𑀦𑀼𑀕𑁆𑀕𑀸𑀳𑀢𑀺 𑀲𑀫𑀦𑀼𑀪𑀸𑀲𑀢𑀺𑁇 𑀲𑁄 𑀢𑀣𑀸𑀕𑀢𑁂𑀦 𑀯𑀸 𑀢𑀣𑀸𑀕𑀢𑀲𑀸𑀯𑀓𑁂𑀦 𑀯𑀸 𑀛𑀸𑀬𑀺𑀦𑀸 𑀲𑀫𑀸𑀧𑀢𑁆𑀢𑀺𑀓𑀼𑀲𑀮𑁂𑀦 𑀧𑀭𑀘𑀺𑀢𑁆𑀢𑀓𑀼𑀲𑀮𑁂𑀦 𑀧𑀭𑀘𑀺𑀢𑁆𑀢𑀧𑀭𑀺𑀬𑀸𑀬𑀓𑀼𑀲𑀮𑁂𑀦 𑀲𑀫𑀦𑀼𑀬𑀼𑀜𑁆𑀚𑀺𑀬𑀫𑀸𑀦𑁄 𑀲𑀫𑀦𑀼𑀕𑁆𑀕𑀸𑀳𑀺𑀬𑀫𑀸𑀦𑁄 𑀲𑀫𑀦𑀼𑀪𑀸𑀲𑀺𑀬𑀫𑀸𑀦𑁄 𑀇𑀭𑀻𑀡𑀁 𑀆𑀧𑀚𑁆𑀚𑀢𑀺 𑀯𑀺𑀘𑀺𑀦𑀁 𑀆𑀧𑀚𑁆𑀚𑀢𑀺 𑀅𑀦𑀬𑀁 𑀆𑀧𑀚𑁆𑀚𑀢𑀺 𑀩𑁆𑀬𑀲𑀦𑀁 𑀆𑀧𑀚𑁆𑀚𑀢𑀺 𑀅𑀦𑀬𑀩𑁆𑀬𑀲𑀦𑀁 𑀆𑀧𑀚𑁆𑀚𑀢𑀺𑁇

676\. 𑀢𑀫𑁂𑀦𑀁 𑀢𑀣𑀸𑀕𑀢𑁄 𑀯𑀸 𑀢𑀣𑀸𑀕𑀢𑀲𑀸𑀯𑀓𑁄 𑀯𑀸 𑀛𑀸𑀬𑀻 𑀲𑀫𑀸𑀧𑀢𑁆𑀢𑀺𑀓𑀼𑀲𑀮𑁄 𑀧𑀭𑀘𑀺𑀢𑁆𑀢𑀓𑀼𑀲𑀮𑁄 𑀧𑀭𑀘𑀺𑀢𑁆𑀢𑀧𑀭𑀺𑀬𑀸𑀬𑀓𑀼𑀲𑀮𑁄 𑀏𑀯𑀁 𑀘𑁂𑀢𑀲𑀸 𑀘𑁂𑀢𑁄 𑀧𑀭𑀺𑀘𑁆𑀘 𑀫𑀦𑀲𑀺 𑀓𑀭𑁄𑀢𑀺—  ‘𑀓𑀺𑀁 𑀦𑀼 𑀔𑁄 𑀅𑀬𑀫𑀸𑀬𑀲𑁆𑀫𑀸 𑀓𑀢𑁆𑀣𑀻 𑀳𑁄𑀢𑀺 𑀯𑀺𑀓𑀢𑁆𑀣𑀻 𑀅𑀥𑀺𑀕𑀫𑁂𑀲𑀼—  𑀅𑀳𑀁 𑀧𑀞𑀫𑀁 𑀛𑀸𑀦𑀁 𑀲𑀫𑀸𑀧𑀚𑁆𑀚𑀸𑀫𑀺𑀧𑀺…𑀧𑁂…  𑀅𑀳𑀁 𑀲𑀜𑁆𑀜𑀸𑀯𑁂𑀤𑀬𑀺𑀢𑀦𑀺𑀭𑁄𑀥𑀁 𑀲𑀫𑀸𑀧𑀚𑁆𑀚𑀸𑀫𑀺𑀧𑀺 𑀯𑀼𑀝𑁆𑀞𑀳𑀸𑀫𑀺𑀧𑀻’𑀢𑀺𑁇

677\. 𑀢𑀫𑁂𑀦𑀁 𑀢𑀣𑀸𑀕𑀢𑁄 𑀯𑀸 𑀢𑀣𑀸𑀕𑀢𑀲𑀸𑀯𑀓𑁄 𑀯𑀸 𑀛𑀸𑀬𑀻 𑀲𑀫𑀸𑀧𑀢𑁆𑀢𑀺𑀓𑀼𑀲𑀮𑁄 𑀧𑀭𑀘𑀺𑀢𑁆𑀢𑀧𑀭𑀺𑀬𑀸𑀬𑀓𑀼𑀲𑀮𑁄 𑀘𑁂𑀢𑀲𑀸 𑀘𑁂𑀢𑁄 𑀧𑀭𑀺𑀘𑁆𑀘 𑀧𑀚𑀸𑀦𑀸𑀢𑀺—

678\. ‘𑀤𑀻𑀖𑀭𑀢𑁆𑀢𑀁 𑀔𑁄 𑀅𑀬𑀫𑀸𑀬𑀲𑁆𑀫𑀸 𑀔𑀡𑁆𑀟𑀓𑀸𑀭𑀻 𑀙𑀺𑀤𑁆𑀤𑀓𑀸𑀭𑀻 𑀲𑀩𑀮𑀓𑀸𑀭𑀻 𑀓𑀫𑁆𑀫𑀸𑀲𑀓𑀸𑀭𑀻, 𑀦 𑀲𑀦𑁆𑀢𑀢𑀓𑀸𑀭𑀻 𑀦 𑀲𑀦𑁆𑀢𑀢𑀯𑀼𑀢𑁆𑀢𑀺 𑀲𑀻𑀮𑁂𑀲𑀼𑁇 𑀤𑀼𑀲𑁆𑀲𑀻𑀮𑁄 𑀔𑁄 𑀅𑀬𑀫𑀸𑀬𑀲𑁆𑀫𑀸; 𑀤𑀼𑀲𑁆𑀲𑀺𑀮𑁆𑀬𑀁 𑀔𑁄 𑀧𑀦 𑀢𑀣𑀸𑀕𑀢𑀧𑁆𑀧𑀯𑁂𑀤𑀺𑀢𑁂 𑀥𑀫𑁆𑀫𑀯𑀺𑀦𑀬𑁂 𑀧𑀭𑀺𑀳𑀸𑀦𑀫𑁂𑀢𑀁𑁇 (𑁧)

679\. 𑀅𑀲𑁆𑀲𑀤𑁆𑀥𑁄 𑀔𑁄 𑀧𑀦 𑀅𑀬𑀫𑀸𑀬𑀲𑁆𑀫𑀸; 𑀅𑀲𑁆𑀲𑀤𑁆𑀥𑀺𑀬𑀁 𑀔𑁄 𑀧𑀦 𑀢𑀣𑀸𑀕𑀢𑀧𑁆𑀧𑀯𑁂𑀤𑀺𑀢𑁂 𑀥𑀫𑁆𑀫𑀯𑀺𑀦𑀬𑁂 𑀧𑀭𑀺𑀳𑀸𑀦𑀫𑁂𑀢𑀁𑁇 (𑁨)

680\. 𑀅𑀧𑁆𑀧𑀲𑁆𑀲𑀼𑀢𑁄 𑀔𑁄 𑀧𑀦 𑀅𑀬𑀫𑀸𑀬𑀲𑁆𑀫𑀸 𑀅𑀦𑀸𑀘𑀸𑀭𑁄; 𑀅𑀧𑁆𑀧𑀲𑀘𑁆𑀘𑀁 𑀔𑁄 𑀧𑀦 𑀢𑀣𑀸𑀕𑀢𑀧𑁆𑀧𑀯𑁂𑀤𑀺𑀢𑁂 𑀥𑀫𑁆𑀫𑀯𑀺𑀦𑀬𑁂 𑀧𑀭𑀺𑀳𑀸𑀦𑀫𑁂𑀢𑀁𑁇 (𑁩)

681\. 𑀤𑀼𑀩𑁆𑀩𑀘𑁄 𑀔𑁄 𑀧𑀦 𑀅𑀬𑀫𑀸𑀬𑀲𑁆𑀫𑀸; 𑀤𑁄𑀯𑀘𑀲𑁆𑀲𑀢𑀸 𑀔𑁄 𑀧𑀦 𑀢𑀣𑀸𑀕𑀢𑀧𑁆𑀧𑀯𑁂𑀤𑀺𑀢𑁂 𑀥𑀫𑁆𑀫𑀯𑀺𑀦𑀬𑁂 𑀧𑀭𑀺𑀳𑀸𑀦𑀫𑁂𑀢𑀁𑁇 (𑁪)

682\. 𑀧𑀸𑀧𑀫𑀺𑀢𑁆𑀢𑁄 𑀔𑁄 𑀧𑀦 𑀅𑀬𑀫𑀸𑀬𑀲𑁆𑀫𑀸; 𑀧𑀸𑀧𑀫𑀺𑀢𑁆𑀢𑀢𑀸 𑀔𑁄 𑀧𑀦 𑀢𑀣𑀸𑀕𑀢𑀧𑁆𑀧𑀯𑁂𑀤𑀺𑀢𑁂 𑀥𑀫𑁆𑀫𑀯𑀺𑀦𑀬𑁂 𑀧𑀭𑀺𑀳𑀸𑀦𑀫𑁂𑀢𑀁𑁇 (𑁫)

683\. 𑀓𑀼𑀲𑀻𑀢𑁄 𑀔𑁄 𑀧𑀦 𑀅𑀬𑀫𑀸𑀬𑀲𑁆𑀫𑀸; 𑀓𑁄𑀲𑀚𑁆𑀚𑀁 𑀔𑁄 𑀧𑀦 𑀢𑀣𑀸𑀕𑀢𑀧𑁆𑀧𑀯𑁂𑀤𑀺𑀢𑁂 𑀥𑀫𑁆𑀫𑀯𑀺𑀦𑀬𑁂 𑀧𑀭𑀺𑀳𑀸𑀦𑀫𑁂𑀢𑀁𑁇 (𑁬)

684\. 𑀫𑀼𑀝𑁆𑀞𑀲𑁆𑀲𑀢𑀺 𑀔𑁄 𑀧𑀦 𑀅𑀬𑀫𑀸𑀬𑀲𑁆𑀫𑀸; 𑀫𑀼𑀝𑁆𑀞𑀲𑁆𑀲𑀘𑁆𑀘𑀁 𑀔𑁄 𑀧𑀦 𑀢𑀣𑀸𑀕𑀢𑀧𑁆𑀧𑀯𑁂𑀤𑀺𑀢𑁂 𑀥𑀫𑁆𑀫𑀯𑀺𑀦𑀬𑁂 𑀧𑀭𑀺𑀳𑀸𑀦𑀫𑁂𑀢𑀁𑁇 (𑁭)

685\. 𑀓𑀼𑀳𑀓𑁄 𑀔𑁄 𑀧𑀦 𑀅𑀬𑀫𑀸𑀬𑀲𑁆𑀫𑀸; 𑀓𑁄𑀳𑀜𑁆𑀜𑀁 𑀔𑁄 𑀧𑀦 𑀢𑀣𑀸𑀕𑀢𑀧𑁆𑀧𑀯𑁂𑀤𑀺𑀢𑁂 𑀥𑀫𑁆𑀫𑀯𑀺𑀦𑀬𑁂 𑀧𑀭𑀺𑀳𑀸𑀦𑀫𑁂𑀢𑀁𑁇 (𑁮)

686\. 𑀤𑀼𑀩𑁆𑀪𑀭𑁄 𑀔𑁄 𑀧𑀦 𑀅𑀬𑀫𑀸𑀬𑀲𑁆𑀫𑀸; 𑀤𑀼𑀩𑁆𑀪𑀭𑀢𑀸 𑀔𑁄 𑀧𑀦 𑀢𑀣𑀸𑀕𑀢𑀧𑁆𑀧𑀯𑁂𑀤𑀺𑀢𑁂 𑀥𑀫𑁆𑀫𑀯𑀺𑀦𑀬𑁂 𑀧𑀭𑀺𑀳𑀸𑀦𑀫𑁂𑀢𑀁𑁇 (𑁯)

687\. 𑀤𑀼𑀧𑁆𑀧𑀜𑁆𑀜𑁄 𑀔𑁄 𑀧𑀦 𑀅𑀬𑀫𑀸𑀬𑀲𑁆𑀫𑀸; 𑀤𑀼𑀧𑁆𑀧𑀜𑁆𑀜𑀢𑀸 𑀔𑁄 𑀧𑀦 𑀢𑀣𑀸𑀕𑀢𑀧𑁆𑀧𑀯𑁂𑀤𑀺𑀢𑁂 𑀥𑀫𑁆𑀫𑀯𑀺𑀦𑀬𑁂 𑀧𑀭𑀺𑀳𑀸𑀦𑀫𑁂𑀢𑀁’𑁇 (𑁧𑁦)

688\. 𑀲𑁄 𑀯𑀢𑀸𑀯𑀼𑀲𑁄, 𑀪𑀺𑀓𑁆𑀔𑀼 ‘𑀇𑀫𑁂 𑀤𑀲 𑀥𑀫𑁆𑀫𑁂 𑀅𑀧𑁆𑀧𑀳𑀸𑀬 𑀇𑀫𑀲𑁆𑀫𑀺𑀁 𑀥𑀫𑁆𑀫𑀯𑀺𑀦𑀬𑁂 𑀯𑀼𑀤𑁆𑀥𑀺𑀁 𑀯𑀺𑀭𑀽𑀍𑀳𑀺𑀁 𑀯𑁂𑀧𑀼𑀮𑁆𑀮𑀁 𑀆𑀧𑀚𑁆𑀚𑀺𑀲𑁆𑀲𑀢𑀻’𑀢𑀺 𑀦𑁂𑀢𑀁 𑀞𑀸𑀦𑀁 𑀯𑀺𑀚𑁆𑀚𑀢𑀺𑁇 𑀲𑁄 𑀯𑀢𑀸𑀯𑀼𑀲𑁄, 𑀪𑀺𑀓𑁆𑀔𑀼 ‘𑀇𑀫𑁂 𑀤𑀲 𑀥𑀫𑁆𑀫𑁂 𑀧𑀳𑀸𑀬 𑀇𑀫𑀲𑁆𑀫𑀺𑀁 𑀥𑀫𑁆𑀫𑀯𑀺𑀦𑀬𑁂 𑀯𑀼𑀤𑁆𑀥𑀺𑀁 𑀯𑀺𑀭𑀽𑀍𑀳𑀺𑀁 𑀯𑁂𑀧𑀼𑀮𑁆𑀮𑀁 𑀆𑀧𑀚𑁆𑀚𑀺𑀲𑁆𑀲𑀢𑀻’𑀢𑀺 𑀞𑀸𑀦𑀫𑁂𑀢𑀁 𑀯𑀺𑀚𑁆𑀚𑀢𑀻”𑀢𑀺𑁇

---

689\. 𑀧𑀜𑁆𑀘𑀫𑀁𑁇



[Go to previous page (2.4.4 Byākaraṇasutta)](2.4.4.md) / [Go to parent page (2.4 Theravagga)](../2.4.md) / [Go to next page (2.4.6 Adhimānasutta)](2.4.6.md)


