
[Home](/) / [17A10 Dasakanipātapāḷi](../...md) / [4 Catutthapaṇṇāsaka](...md) / [4.2 Jāṇussoṇivagga](../17A10/4/4.2.md)

# 𑁪𑁇𑁨𑁇𑁧𑁦 𑀘𑀼𑀦𑁆𑀤𑀲𑀼𑀢𑁆𑀢

* 𑀘𑀢𑀼𑀢𑁆𑀣𑀧𑀡𑁆𑀡𑀸𑀲𑀓

* 𑀚𑀸𑀡𑀼𑀲𑁆𑀲𑁄𑀡𑀺𑀯𑀕𑁆𑀕

* 𑀘𑀼𑀦𑁆𑀤𑀲𑀼𑀢𑁆𑀢

(176.)

1253\. 𑀏𑀯𑀁 𑀫𑁂 𑀲𑀼𑀢𑀁—  𑀏𑀓𑀁 𑀲𑀫𑀬𑀁 𑀪𑀕𑀯𑀸 𑀧𑀸𑀯𑀸𑀬𑀁 𑀯𑀺𑀳𑀭𑀢𑀺 𑀘𑀼𑀦𑁆𑀤𑀲𑁆𑀲 𑀓𑀫𑁆𑀫𑀸𑀭𑀧𑀼𑀢𑁆𑀢𑀲𑁆𑀲 𑀅𑀫𑁆𑀩𑀯𑀦𑁂𑁇 𑀅𑀣 𑀔𑁄 𑀘𑀼𑀦𑁆𑀤𑁄 𑀓𑀫𑁆𑀫𑀸𑀭𑀧𑀼𑀢𑁆𑀢𑁄 𑀬𑁂𑀦 𑀪𑀕𑀯𑀸 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀪𑀕𑀯𑀦𑁆𑀢𑀁 𑀅𑀪𑀺𑀯𑀸𑀤𑁂𑀢𑁆𑀯𑀸 𑀏𑀓𑀫𑀦𑁆𑀢𑀁 𑀦𑀺𑀲𑀻𑀤𑀺𑁇 𑀏𑀓𑀫𑀦𑁆𑀢𑀁 𑀦𑀺𑀲𑀺𑀦𑁆𑀦𑀁 𑀔𑁄 𑀘𑀼𑀦𑁆𑀤𑀁 𑀓𑀫𑁆𑀫𑀸𑀭𑀧𑀼𑀢𑁆𑀢𑀁 𑀪𑀕𑀯𑀸 𑀏𑀢𑀤𑀯𑁄𑀘—  “𑀓𑀲𑁆𑀲 𑀦𑁄 𑀢𑁆𑀯𑀁, 𑀘𑀼𑀦𑁆𑀤, 𑀲𑁄𑀘𑁂𑀬𑁆𑀬𑀸𑀦𑀺 𑀭𑁄𑀘𑁂𑀲𑀻”𑀢𑀺? “𑀩𑁆𑀭𑀸𑀳𑁆𑀫𑀡𑀸, 𑀪𑀦𑁆𑀢𑁂, 𑀧𑀘𑁆𑀙𑀸𑀪𑀽𑀫𑀓𑀸 𑀓𑀫𑀡𑁆𑀟𑀮𑀼𑀓𑀸 𑀲𑁂𑀯𑀸𑀮𑀫𑀸𑀮𑀺𑀓𑀸 𑀅𑀕𑁆𑀕𑀺𑀧𑀭𑀺𑀘𑀸𑀭𑀺𑀓𑀸 𑀉𑀤𑀓𑁄𑀭𑁄𑀳𑀓𑀸 𑀲𑁄𑀘𑁂𑀬𑁆𑀬𑀸𑀦𑀺 𑀧𑀜𑁆𑀜𑀧𑁂𑀦𑁆𑀢𑀺; 𑀢𑁂𑀲𑀸𑀳𑀁 𑀲𑁄𑀘𑁂𑀬𑁆𑀬𑀸𑀦𑀺 𑀭𑁄𑀘𑁂𑀫𑀻”𑀢𑀺𑁇

1254\. “𑀬𑀣𑀸 𑀓𑀣𑀁 𑀧𑀦, 𑀘𑀼𑀦𑁆𑀤, 𑀩𑁆𑀭𑀸𑀳𑁆𑀫𑀡𑀸 𑀧𑀘𑁆𑀙𑀸𑀪𑀽𑀫𑀓𑀸 𑀓𑀫𑀡𑁆𑀟𑀮𑀼𑀓𑀸 𑀲𑁂𑀯𑀸𑀮𑀫𑀸𑀮𑀺𑀓𑀸 𑀅𑀕𑁆𑀕𑀺𑀧𑀭𑀺𑀘𑀸𑀭𑀺𑀓𑀸 𑀉𑀤𑀓𑁄𑀭𑁄𑀳𑀓𑀸 𑀲𑁄𑀘𑁂𑀬𑁆𑀬𑀸𑀦𑀺 𑀧𑀜𑁆𑀜𑀧𑁂𑀦𑁆𑀢𑀻”𑀢𑀺? “𑀇𑀥, 𑀪𑀦𑁆𑀢𑁂, 𑀩𑁆𑀭𑀸𑀳𑁆𑀫𑀡𑀸 𑀧𑀘𑁆𑀙𑀸𑀪𑀽𑀫𑀓𑀸 𑀓𑀫𑀡𑁆𑀟𑀮𑀼𑀓𑀸 𑀲𑁂𑀯𑀸𑀮𑀫𑀸𑀮𑀺𑀓𑀸 𑀅𑀕𑁆𑀕𑀺𑀧𑀭𑀺𑀘𑀸𑀭𑀺𑀓𑀸 𑀉𑀤𑀓𑁄𑀭𑁄𑀳𑀓𑀸𑁇 𑀢𑁂 𑀲𑀸𑀯𑀓𑀁 𑀏𑀯𑀁 𑀲𑀫𑀸𑀤𑀧𑁂𑀦𑁆𑀢𑀺—  ‘𑀏𑀳𑀺 𑀢𑁆𑀯𑀁, 𑀅𑀫𑁆𑀪𑁄 𑀧𑀼𑀭𑀺𑀲, 𑀓𑀸𑀮𑀲𑁆𑀲𑁂𑀯 𑀉𑀝𑁆𑀞𑀳𑀦𑁆𑀢𑁄𑀯 𑀲𑀬𑀦𑀫𑁆𑀳𑀸 𑀧𑀣𑀯𑀺𑀁 𑀆𑀫𑀲𑁂𑀬𑁆𑀬𑀸𑀲𑀺; 𑀦𑁄 𑀘𑁂 𑀧𑀣𑀯𑀺𑀁 𑀆𑀫𑀲𑁂𑀬𑁆𑀬𑀸𑀲𑀺, 𑀅𑀮𑁆𑀮𑀸𑀦𑀺 𑀕𑁄𑀫𑀬𑀸𑀦𑀺 𑀆𑀫𑀲𑁂𑀬𑁆𑀬𑀸𑀲𑀺; 𑀦𑁄 𑀘𑁂 𑀅𑀮𑁆𑀮𑀸𑀦𑀺 𑀕𑁄𑀫𑀬𑀸𑀦𑀺 𑀆𑀫𑀲𑁂𑀬𑁆𑀬𑀸𑀲𑀺, 𑀳𑀭𑀺𑀢𑀸𑀦𑀺 𑀢𑀺𑀡𑀸𑀦𑀺 𑀆𑀫𑀲𑁂𑀬𑁆𑀬𑀸𑀲𑀺; 𑀦𑁄 𑀘𑁂 𑀳𑀭𑀺𑀢𑀸𑀦𑀺 𑀢𑀺𑀡𑀸𑀦𑀺 𑀆𑀫𑀲𑁂𑀬𑁆𑀬𑀸𑀲𑀺, 𑀅𑀕𑁆𑀕𑀺𑀁 𑀧𑀭𑀺𑀘𑀭𑁂𑀬𑁆𑀬𑀸𑀲𑀺; 𑀦𑁄 𑀘𑁂 𑀅𑀕𑁆𑀕𑀺𑀁 𑀧𑀭𑀺𑀘𑀭𑁂𑀬𑁆𑀬𑀸𑀲𑀺, 𑀧𑀜𑁆𑀚𑀮𑀺𑀓𑁄 𑀆𑀤𑀺𑀘𑁆𑀘𑀁 𑀦𑀫𑀲𑁆𑀲𑁂𑀬𑁆𑀬𑀸𑀲𑀺; 𑀦𑁄 𑀘𑁂 𑀧𑀜𑁆𑀚𑀮𑀺𑀓𑁄 𑀆𑀤𑀺𑀘𑁆𑀘𑀁 𑀦𑀫𑀲𑁆𑀲𑁂𑀬𑁆𑀬𑀸𑀲𑀺, 𑀲𑀸𑀬𑀢𑀢𑀺𑀬𑀓𑀁 𑀉𑀤𑀓𑀁 𑀑𑀭𑁄𑀳𑁂𑀬𑁆𑀬𑀸𑀲𑀻’𑀢𑀺𑁇 𑀏𑀯𑀁 𑀔𑁄, 𑀪𑀦𑁆𑀢𑁂, 𑀩𑁆𑀭𑀸𑀳𑁆𑀫𑀡𑀸 𑀧𑀘𑁆𑀙𑀸𑀪𑀽𑀫𑀓𑀸 𑀓𑀫𑀡𑁆𑀟𑀮𑀼𑀓𑀸 𑀲𑁂𑀯𑀸𑀮𑀫𑀸𑀮𑀺𑀓𑀸 𑀅𑀕𑁆𑀕𑀺𑀧𑀭𑀺𑀘𑀸𑀭𑀺𑀓𑀸 𑀉𑀤𑀓𑁄𑀭𑁄𑀳𑀓𑀸 𑀲𑁄𑀘𑁂𑀬𑁆𑀬𑀸𑀦𑀺 𑀧𑀜𑁆𑀜𑀧𑁂𑀦𑁆𑀢𑀺; 𑀢𑁂𑀲𑀸𑀳𑀁 𑀲𑁄𑀘𑁂𑀬𑁆𑀬𑀸𑀦𑀺 𑀭𑁄𑀘𑁂𑀫𑀻”𑀢𑀺𑁇

1255\. “𑀅𑀜𑁆𑀜𑀣𑀸 𑀔𑁄, 𑀘𑀼𑀦𑁆𑀤, 𑀩𑁆𑀭𑀸𑀳𑁆𑀫𑀡𑀸 𑀧𑀘𑁆𑀙𑀸𑀪𑀽𑀫𑀓𑀸 𑀓𑀫𑀡𑁆𑀟𑀮𑀼𑀓𑀸 𑀲𑁂𑀯𑀸𑀮𑀫𑀸𑀮𑀺𑀓𑀸 𑀅𑀕𑁆𑀕𑀺𑀧𑀭𑀺𑀘𑀸𑀭𑀺𑀓𑀸 𑀉𑀤𑀓𑁄𑀭𑁄𑀳𑀓𑀸 𑀲𑁄𑀘𑁂𑀬𑁆𑀬𑀸𑀦𑀺 𑀧𑀜𑁆𑀜𑀧𑁂𑀦𑁆𑀢𑀺, 𑀅𑀜𑁆𑀜𑀣𑀸 𑀘 𑀧𑀦 𑀅𑀭𑀺𑀬𑀲𑁆𑀲 𑀯𑀺𑀦𑀬𑁂 𑀲𑁄𑀘𑁂𑀬𑁆𑀬𑀁 𑀳𑁄𑀢𑀻”𑀢𑀺𑁇 “𑀬𑀣𑀸 𑀓𑀣𑀁 𑀧𑀦, 𑀪𑀦𑁆𑀢𑁂, 𑀅𑀭𑀺𑀬𑀲𑁆𑀲 𑀯𑀺𑀦𑀬𑁂 𑀲𑁄𑀘𑁂𑀬𑁆𑀬𑀁 𑀳𑁄𑀢𑀺? 𑀲𑀸𑀥𑀼 𑀫𑁂, 𑀪𑀦𑁆𑀢𑁂, 𑀪𑀕𑀯𑀸 𑀢𑀣𑀸 𑀥𑀫𑁆𑀫𑀁 𑀤𑁂𑀲𑁂𑀢𑀼 𑀬𑀣𑀸 𑀅𑀭𑀺𑀬𑀲𑁆𑀲 𑀯𑀺𑀦𑀬𑁂 𑀲𑁄𑀘𑁂𑀬𑁆𑀬𑀁 𑀳𑁄𑀢𑀻”𑀢𑀺𑁇

1256\. “𑀢𑁂𑀦 𑀳𑀺, 𑀘𑀼𑀦𑁆𑀤, 𑀲𑀼𑀡𑀸𑀳𑀺, 𑀲𑀸𑀥𑀼𑀓𑀁 𑀫𑀦𑀲𑀺 𑀓𑀭𑁄𑀳𑀺; 𑀪𑀸𑀲𑀺𑀲𑁆𑀲𑀸𑀫𑀻”𑀢𑀺𑁇 “𑀏𑀯𑀁, 𑀪𑀦𑁆𑀢𑁂”𑀢𑀺 𑀔𑁄 𑀘𑀼𑀦𑁆𑀤𑁄 𑀓𑀫𑁆𑀫𑀸𑀭𑀧𑀼𑀢𑁆𑀢𑁄 𑀪𑀕𑀯𑀢𑁄 𑀧𑀘𑁆𑀘𑀲𑁆𑀲𑁄𑀲𑀺𑁇 𑀪𑀕𑀯𑀸 𑀏𑀢𑀤𑀯𑁄𑀘—

1257\. “𑀢𑀺𑀯𑀺𑀥𑀁 𑀔𑁄, 𑀘𑀼𑀦𑁆𑀤, 𑀓𑀸𑀬𑁂𑀦 𑀅𑀲𑁄𑀘𑁂𑀬𑁆𑀬𑀁 𑀳𑁄𑀢𑀺; 𑀘𑀢𑀼𑀩𑁆𑀩𑀺𑀥𑀁 𑀯𑀸𑀘𑀸𑀬 𑀅𑀲𑁄𑀘𑁂𑀬𑁆𑀬𑀁 𑀳𑁄𑀢𑀺; 𑀢𑀺𑀯𑀺𑀥𑀁 𑀫𑀦𑀲𑀸 𑀅𑀲𑁄𑀘𑁂𑀬𑁆𑀬𑀁 𑀳𑁄𑀢𑀺𑁇

1258\. 𑀓𑀣𑀜𑁆𑀘, 𑀘𑀼𑀦𑁆𑀤, 𑀢𑀺𑀯𑀺𑀥𑀁 𑀓𑀸𑀬𑁂𑀦 𑀅𑀲𑁄𑀘𑁂𑀬𑁆𑀬𑀁 𑀳𑁄𑀢𑀺? 𑀇𑀥, 𑀘𑀼𑀦𑁆𑀤, 𑀏𑀓𑀘𑁆𑀘𑁄 𑀧𑀸𑀡𑀸𑀢𑀺𑀧𑀸𑀢𑀻 𑀳𑁄𑀢𑀺 𑀮𑀼𑀤𑁆𑀤𑁄 𑀮𑁄𑀳𑀺𑀢𑀧𑀸𑀡𑀺 𑀳𑀢𑀧𑀳𑀢𑁂 𑀦𑀺𑀯𑀺𑀝𑁆𑀞𑁄 𑀅𑀤𑀬𑀸𑀧𑀦𑁆𑀦𑁄 𑀲𑀩𑁆𑀩𑀧𑀸𑀡𑀪𑀽𑀢𑁂𑀲𑀼𑁇 (𑁧)

1259\. 𑀅𑀤𑀺𑀦𑁆𑀦𑀸𑀤𑀸𑀬𑀻 𑀳𑁄𑀢𑀺𑁇 𑀬𑀁 𑀢𑀁 𑀧𑀭𑀲𑁆𑀲 𑀧𑀭𑀯𑀺𑀢𑁆𑀢𑀽𑀧𑀓𑀭𑀡𑀁 𑀕𑀸𑀫𑀕𑀢𑀁 𑀯𑀸 𑀅𑀭𑀜𑁆𑀜𑀕𑀢𑀁 𑀯𑀸 𑀢𑀁 𑀅𑀤𑀺𑀦𑁆𑀦𑀁 𑀣𑁂𑀬𑁆𑀬𑀲𑀗𑁆𑀔𑀸𑀢𑀁 𑀆𑀤𑀸𑀢𑀸 𑀳𑁄𑀢𑀺𑁇 (𑁨)

1260\. 𑀓𑀸𑀫𑁂𑀲𑀼𑀫𑀺𑀘𑁆𑀙𑀸𑀘𑀸𑀭𑀻 𑀳𑁄𑀢𑀺𑁇 𑀬𑀸 𑀢𑀸 𑀫𑀸𑀢𑀼𑀭𑀓𑁆𑀔𑀺𑀢𑀸 𑀧𑀺𑀢𑀼𑀭𑀓𑁆𑀔𑀺𑀢𑀸 𑀫𑀸𑀢𑀸𑀧𑀺𑀢𑀼𑀭𑀓𑁆𑀔𑀺𑀢𑀸 𑀪𑀸𑀢𑀼𑀭𑀓𑁆𑀔𑀺𑀢𑀸 𑀪𑀕𑀺𑀦𑀺𑀭𑀓𑁆𑀔𑀺𑀢𑀸 𑀜𑀸𑀢𑀺𑀭𑀓𑁆𑀔𑀺𑀢𑀸 𑀕𑁄𑀢𑁆𑀢𑀭𑀓𑁆𑀔𑀺𑀢𑀸 𑀥𑀫𑁆𑀫𑀭𑀓𑁆𑀔𑀺𑀢𑀸 𑀲𑀲𑀸𑀫𑀺𑀓𑀸 𑀲𑀧𑀭𑀺𑀤𑀡𑁆𑀟𑀸 𑀅𑀦𑁆𑀢𑀫𑀲𑁄 𑀫𑀸𑀮𑀸𑀕𑀼𑀍𑀅𑀧𑀭𑀺𑀓𑁆𑀔𑀺𑀢𑁆𑀢𑀸𑀧𑀺, 𑀢𑀣𑀸𑀭𑀽𑀧𑀸𑀲𑀼 𑀘𑀸𑀭𑀺𑀢𑁆𑀢𑀁 𑀆𑀧𑀚𑁆𑀚𑀺𑀢𑀸 𑀳𑁄𑀢𑀺𑁇 (𑁩)

1261\. 𑀏𑀯𑀁 𑀔𑁄, 𑀘𑀼𑀦𑁆𑀤, 𑀢𑀺𑀯𑀺𑀥𑀁 𑀓𑀸𑀬𑁂𑀦 𑀅𑀲𑁄𑀘𑁂𑀬𑁆𑀬𑀁 𑀳𑁄𑀢𑀺𑁇

1262\. 𑀓𑀣𑀜𑁆𑀘, 𑀘𑀼𑀦𑁆𑀤, 𑀘𑀢𑀼𑀩𑁆𑀩𑀺𑀥𑀁 𑀯𑀸𑀘𑀸𑀬 𑀅𑀲𑁄𑀘𑁂𑀬𑁆𑀬𑀁 𑀳𑁄𑀢𑀺? 𑀇𑀥, 𑀘𑀼𑀦𑁆𑀤, 𑀏𑀓𑀘𑁆𑀘𑁄 𑀫𑀼𑀲𑀸𑀯𑀸𑀤𑀻 𑀳𑁄𑀢𑀺𑁇 𑀲𑀪𑀕𑁆𑀕𑀢𑁄 𑀯𑀸 𑀧𑀭𑀺𑀲𑀕𑁆𑀕𑀢𑁄 𑀯𑀸 𑀜𑀸𑀢𑀺𑀫𑀚𑁆𑀛𑀕𑀢𑁄 𑀯𑀸 𑀧𑀽𑀕𑀫𑀚𑁆𑀛𑀕𑀢𑁄 𑀯𑀸 𑀭𑀸𑀚𑀓𑀼𑀮𑀫𑀚𑁆𑀛𑀕𑀢𑁄 𑀯𑀸 𑀅𑀪𑀺𑀦𑀻𑀢𑁄 𑀲𑀓𑁆𑀔𑀺𑀧𑀼𑀝𑁆𑀞𑁄—  ‘𑀏𑀳𑀫𑁆𑀪𑁄 𑀧𑀼𑀭𑀺𑀲, 𑀬𑀁 𑀚𑀸𑀦𑀸𑀲𑀺 𑀢𑀁 𑀯𑀤𑁂𑀳𑀻’𑀢𑀺, 𑀲𑁄 𑀅𑀚𑀸𑀦𑀁 𑀯𑀸 𑀆𑀳—  ‘𑀚𑀸𑀦𑀸𑀫𑀻’𑀢𑀺, 𑀚𑀸𑀦𑀁 𑀯𑀸 𑀆𑀳—  ‘𑀦 𑀚𑀸𑀦𑀸𑀫𑀻’𑀢𑀺; 𑀅𑀧𑀲𑁆𑀲𑀁 𑀯𑀸 𑀆𑀳—  ‘𑀧𑀲𑁆𑀲𑀸𑀫𑀻’𑀢𑀺, 𑀧𑀲𑁆𑀲𑀁 𑀯𑀸 𑀆𑀳—  ‘𑀦 𑀧𑀲𑁆𑀲𑀸𑀫𑀻’𑀢𑀺𑁇 𑀇𑀢𑀺 𑀅𑀢𑁆𑀢𑀳𑁂𑀢𑀼 𑀯𑀸 𑀧𑀭𑀳𑁂𑀢𑀼 𑀯𑀸 𑀆𑀫𑀺𑀲𑀓𑀺𑀜𑁆𑀘𑀺𑀓𑁆𑀔𑀳𑁂𑀢𑀼 𑀯𑀸 𑀲𑀫𑁆𑀧𑀚𑀸𑀦𑀫𑀼𑀲𑀸 𑀪𑀸𑀲𑀺𑀢𑀸 𑀳𑁄𑀢𑀺𑁇 (𑁪)

1263\. 𑀧𑀺𑀲𑀼𑀡𑀯𑀸𑀘𑁄 𑀳𑁄𑀢𑀺𑁇 𑀇𑀢𑁄 𑀲𑀼𑀢𑁆𑀯𑀸 𑀅𑀫𑀼𑀢𑁆𑀭 𑀅𑀓𑁆𑀔𑀸𑀢𑀸 𑀇𑀫𑁂𑀲𑀁 𑀪𑁂𑀤𑀸𑀬, 𑀅𑀫𑀼𑀢𑁆𑀭 𑀯𑀸 𑀲𑀼𑀢𑁆𑀯𑀸 𑀇𑀫𑁂𑀲𑀁 𑀅𑀓𑁆𑀔𑀸𑀢𑀸 𑀅𑀫𑀽𑀲𑀁 𑀪𑁂𑀤𑀸𑀬𑁇 𑀇𑀢𑀺 𑀲𑀫𑀕𑁆𑀕𑀸𑀦𑀁 𑀯𑀸 𑀪𑁂𑀢𑁆𑀢𑀸, 𑀪𑀺𑀦𑁆𑀦𑀸𑀦𑀁 𑀯𑀸 𑀅𑀦𑀼𑀧𑁆𑀧𑀤𑀸𑀢𑀸, 𑀯𑀕𑁆𑀕𑀸𑀭𑀸𑀫𑁄 𑀯𑀕𑁆𑀕𑀭𑀢𑁄 𑀯𑀕𑁆𑀕𑀦𑀦𑁆𑀤𑀻 𑀯𑀕𑁆𑀕𑀓𑀭𑀡𑀺𑀁 𑀯𑀸𑀘𑀁 𑀪𑀸𑀲𑀺𑀢𑀸 𑀳𑁄𑀢𑀺𑁇 (𑁫)

1264\. 𑀨𑀭𑀼𑀲𑀯𑀸𑀘𑁄 𑀳𑁄𑀢𑀺𑁇 𑀬𑀸 𑀲𑀸 𑀯𑀸𑀘𑀸 𑀅𑀡𑁆𑀟𑀓𑀸 𑀓𑀓𑁆𑀓𑀲𑀸 𑀧𑀭𑀓𑀝𑀼𑀓𑀸 𑀧𑀭𑀸𑀪𑀺𑀲𑀚𑁆𑀚𑀦𑀻 𑀓𑁄𑀥𑀲𑀸𑀫𑀦𑁆𑀢𑀸 𑀅𑀲𑀫𑀸𑀥𑀺𑀲𑀁𑀯𑀢𑁆𑀢𑀦𑀺𑀓𑀸, 𑀢𑀣𑀸𑀭𑀽𑀧𑀺𑀁 𑀯𑀸𑀘𑀁 𑀪𑀸𑀲𑀺𑀢𑀸 𑀳𑁄𑀢𑀺𑁇 (𑁬)

1265\. 𑀲𑀫𑁆𑀨𑀧𑁆𑀧𑀮𑀸𑀧𑀻 𑀳𑁄𑀢𑀺 𑀅𑀓𑀸𑀮𑀯𑀸𑀤𑀻 𑀅𑀪𑀽𑀢𑀯𑀸𑀤𑀻 𑀅𑀦𑀢𑁆𑀣𑀯𑀸𑀤𑀻 𑀅𑀥𑀫𑁆𑀫𑀯𑀸𑀤𑀻 𑀅𑀯𑀺𑀦𑀬𑀯𑀸𑀤𑀻; 𑀅𑀦𑀺𑀥𑀸𑀦𑀯𑀢𑀺𑀁 𑀯𑀸𑀘𑀁 𑀪𑀸𑀲𑀺𑀢𑀸 𑀳𑁄𑀢𑀺 𑀅𑀓𑀸𑀮𑁂𑀦 𑀅𑀦𑀧𑀤𑁂𑀲𑀁 𑀅𑀧𑀭𑀺𑀬𑀦𑁆𑀢𑀯𑀢𑀺𑀁 𑀅𑀦𑀢𑁆𑀣𑀲𑀁𑀳𑀺𑀢𑀁𑁇 𑀏𑀯𑀁 𑀔𑁄, 𑀘𑀼𑀦𑁆𑀤, 𑀘𑀢𑀼𑀩𑁆𑀩𑀺𑀥𑀁 𑀯𑀸𑀘𑀸𑀬 𑀅𑀲𑁄𑀘𑁂𑀬𑁆𑀬𑀁 𑀳𑁄𑀢𑀺𑁇 (𑁭)

1266\. 𑀓𑀣𑀜𑁆𑀘, 𑀘𑀼𑀦𑁆𑀤, 𑀢𑀺𑀯𑀺𑀥𑀁 𑀫𑀦𑀲𑀸 𑀅𑀲𑁄𑀘𑁂𑀬𑁆𑀬𑀁 𑀳𑁄𑀢𑀺? 𑀇𑀥, 𑀘𑀼𑀦𑁆𑀤, 𑀏𑀓𑀘𑁆𑀘𑁄 𑀅𑀪𑀺𑀚𑁆𑀛𑀸𑀮𑀼 𑀳𑁄𑀢𑀺𑁇 𑀬𑀁 𑀢𑀁 𑀧𑀭𑀲𑁆𑀲 𑀧𑀭𑀯𑀺𑀢𑁆𑀢𑀽𑀧𑀓𑀭𑀡𑀁 𑀢𑀁 𑀅𑀪𑀺𑀚𑁆𑀛𑀸𑀢𑀸 𑀳𑁄𑀢𑀺—  ‘𑀅𑀳𑁄 𑀯𑀢 𑀬𑀁 𑀧𑀭𑀲𑁆𑀲 𑀢𑀁 𑀫𑀫𑀲𑁆𑀲𑀸’𑀢𑀺𑁇 (𑁮)

1267\. 𑀩𑁆𑀬𑀸𑀧𑀦𑁆𑀦𑀘𑀺𑀢𑁆𑀢𑁄 𑀳𑁄𑀢𑀺 𑀧𑀤𑀼𑀝𑁆𑀞𑀫𑀦𑀲𑀗𑁆𑀓𑀧𑁆𑀧𑁄—  ‘𑀇𑀫𑁂 𑀲𑀢𑁆𑀢𑀸 𑀳𑀜𑁆𑀜𑀦𑁆𑀢𑀼 𑀯𑀸 𑀩𑀚𑁆𑀛𑀦𑁆𑀢𑀼 𑀯𑀸 𑀉𑀘𑁆𑀙𑀺𑀚𑁆𑀚𑀦𑁆𑀢𑀼 𑀯𑀸 𑀯𑀺𑀦𑀲𑁆𑀲𑀦𑁆𑀢𑀼 𑀯𑀸 𑀫𑀸 𑀯𑀸 𑀅𑀳𑁂𑀲𑀼𑀦𑁆’𑀢𑀺𑁇 (𑁯)

1268\. 𑀫𑀺𑀘𑁆𑀙𑀸𑀤𑀺𑀝𑁆𑀞𑀺𑀓𑁄 𑀳𑁄𑀢𑀺 𑀯𑀺𑀧𑀭𑀻𑀢𑀤𑀲𑁆𑀲𑀦𑁄—  ‘𑀦𑀢𑁆𑀣𑀺 𑀤𑀺𑀦𑁆𑀦𑀁, 𑀦𑀢𑁆𑀣𑀺 𑀬𑀺𑀝𑁆𑀞𑀁, 𑀦𑀢𑁆𑀣𑀺 𑀳𑀼𑀢𑀁, 𑀦𑀢𑁆𑀣𑀺 𑀲𑀼𑀓𑀝𑀤𑀼𑀓𑁆𑀓𑀝𑀸𑀦𑀁 𑀓𑀫𑁆𑀫𑀸𑀦𑀁 𑀨𑀮𑀁 𑀯𑀺𑀧𑀸𑀓𑁄, 𑀦𑀢𑁆𑀣𑀺 𑀅𑀬𑀁 𑀮𑁄𑀓𑁄, 𑀦𑀢𑁆𑀣𑀺 𑀧𑀭𑁄 𑀮𑁄𑀓𑁄, 𑀦𑀢𑁆𑀣𑀺 𑀫𑀸𑀢𑀸, 𑀦𑀢𑁆𑀣𑀺 𑀧𑀺𑀢𑀸, 𑀦𑀢𑁆𑀣𑀺 𑀲𑀢𑁆𑀢𑀸 𑀑𑀧𑀧𑀸𑀢𑀺𑀓𑀸, 𑀦𑀢𑁆𑀣𑀺 𑀮𑁄𑀓𑁂 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 𑀲𑀫𑁆𑀫𑀕𑁆𑀕𑀢𑀸 𑀲𑀫𑁆𑀫𑀸𑀧𑀝𑀺𑀧𑀦𑁆𑀦𑀸 𑀬𑁂 𑀇𑀫𑀜𑁆𑀘 𑀮𑁄𑀓𑀁 𑀧𑀭𑀜𑁆𑀘 𑀮𑁄𑀓𑀁 𑀲𑀬𑀁 𑀅𑀪𑀺𑀜𑁆𑀜𑀸 𑀲𑀘𑁆𑀙𑀺𑀓𑀢𑁆𑀯𑀸 𑀧𑀯𑁂𑀤𑁂𑀦𑁆𑀢𑀻’𑀢𑀺𑁇 𑀏𑀯𑀁 𑀔𑁄, 𑀘𑀼𑀦𑁆𑀤, 𑀫𑀦𑀲𑀸 𑀢𑀺𑀯𑀺𑀥𑀁 𑀅𑀲𑁄𑀘𑁂𑀬𑁆𑀬𑀁 𑀳𑁄𑀢𑀺𑁇 (𑁧𑁦)

1269\. 𑀇𑀫𑁂 𑀔𑁄, 𑀘𑀼𑀦𑁆𑀤, 𑀤𑀲 𑀅𑀓𑀼𑀲𑀮𑀓𑀫𑁆𑀫𑀧𑀣𑀸𑁇 𑀇𑀫𑁂𑀳𑀺 𑀔𑁄, 𑀘𑀼𑀦𑁆𑀤, 𑀤𑀲𑀳𑀺 𑀅𑀓𑀼𑀲𑀮𑁂𑀳𑀺 𑀓𑀫𑁆𑀫𑀧𑀣𑁂𑀳𑀺 𑀲𑀫𑀦𑁆𑀦𑀸𑀕𑀢𑁄 𑀓𑀸𑀮𑀲𑁆𑀲𑁂𑀯 𑀉𑀝𑁆𑀞𑀳𑀦𑁆𑀢𑁄𑀯 𑀲𑀬𑀦𑀫𑁆𑀳𑀸 𑀧𑀣𑀯𑀺𑀜𑁆𑀘𑁂𑀧𑀺 𑀆𑀫𑀲𑀢𑀺, 𑀅𑀲𑀼𑀘𑀺𑀬𑁂𑀯 𑀳𑁄𑀢𑀺; 𑀦𑁄 𑀘𑁂𑀧𑀺 𑀧𑀣𑀯𑀺𑀁 𑀆𑀫𑀲𑀢𑀺, 𑀅𑀲𑀼𑀘𑀺𑀬𑁂𑀯 𑀳𑁄𑀢𑀺𑁇

1270\. 𑀅𑀮𑁆𑀮𑀸𑀦𑀺 𑀘𑁂𑀧𑀺 𑀕𑁄𑀫𑀬𑀸𑀦𑀺 𑀆𑀫𑀲𑀢𑀺, 𑀅𑀲𑀼𑀘𑀺𑀬𑁂𑀯 𑀳𑁄𑀢𑀺; 𑀦𑁄 𑀘𑁂𑀧𑀺 𑀅𑀮𑁆𑀮𑀸𑀦𑀺 𑀕𑁄𑀫𑀬𑀸𑀦𑀺 𑀆𑀫𑀲𑀢𑀺, 𑀅𑀲𑀼𑀘𑀺𑀬𑁂𑀯 𑀳𑁄𑀢𑀺𑁇

1271\. 𑀳𑀭𑀺𑀢𑀸𑀦𑀺 𑀘𑁂𑀧𑀺 𑀢𑀺𑀡𑀸𑀦𑀺 𑀆𑀫𑀲𑀢𑀺, 𑀅𑀲𑀼𑀘𑀺𑀬𑁂𑀯 𑀳𑁄𑀢𑀺; 𑀦𑁄 𑀘𑁂𑀧𑀺 𑀳𑀭𑀺𑀢𑀸𑀦𑀺 𑀢𑀺𑀡𑀸𑀦𑀺 𑀆𑀫𑀲𑀢𑀺, 𑀅𑀲𑀼𑀘𑀺𑀬𑁂𑀯 𑀳𑁄𑀢𑀺𑁇

1272\. 𑀅𑀕𑁆𑀕𑀺𑀜𑁆𑀘𑁂𑀧𑀺 𑀧𑀭𑀺𑀘𑀭𑀢𑀺, 𑀅𑀲𑀼𑀘𑀺𑀬𑁂𑀯 𑀳𑁄𑀢𑀺, 𑀦𑁄 𑀘𑁂𑀧𑀺 𑀅𑀕𑁆𑀕𑀺𑀁 𑀧𑀭𑀺𑀘𑀭𑀢𑀺, 𑀅𑀲𑀼𑀘𑀺𑀬𑁂𑀯 𑀳𑁄𑀢𑀺𑁇

1273\. 𑀧𑀜𑁆𑀚𑀮𑀺𑀓𑁄 𑀘𑁂𑀧𑀺 𑀆𑀤𑀺𑀘𑁆𑀘𑀁 𑀦𑀫𑀲𑁆𑀲𑀢𑀺, 𑀅𑀲𑀼𑀘𑀺𑀬𑁂𑀯 𑀳𑁄𑀢𑀺; 𑀦𑁄 𑀘𑁂𑀧𑀺 𑀧𑀜𑁆𑀚𑀮𑀺𑀓𑁄 𑀆𑀤𑀺𑀘𑁆𑀘𑀁 𑀦𑀫𑀲𑁆𑀲𑀢𑀺, 𑀅𑀲𑀼𑀘𑀺𑀬𑁂𑀯 𑀳𑁄𑀢𑀺𑁇

1274\. 𑀲𑀸𑀬𑀢𑀢𑀺𑀬𑀓𑀜𑁆𑀘𑁂𑀧𑀺 𑀉𑀤𑀓𑀁 𑀑𑀭𑁄𑀳𑀢𑀺, 𑀅𑀲𑀼𑀘𑀺𑀬𑁂𑀯 𑀳𑁄𑀢𑀺; 𑀦𑁄 𑀘𑁂𑀧𑀺 𑀲𑀸𑀬𑀢𑀢𑀺𑀬𑀓𑀁 𑀉𑀤𑀓𑀁 𑀑𑀭𑁄𑀳𑀢𑀺, 𑀅𑀲𑀼𑀘𑀺𑀬𑁂𑀯 𑀳𑁄𑀢𑀺𑁇 𑀢𑀁 𑀓𑀺𑀲𑁆𑀲 𑀳𑁂𑀢𑀼? 𑀇𑀫𑁂, 𑀘𑀼𑀦𑁆𑀤, 𑀤𑀲 𑀅𑀓𑀼𑀲𑀮𑀓𑀫𑁆𑀫𑀧𑀣𑀸 𑀅𑀲𑀼𑀘𑀻𑀬𑁂𑀯 𑀳𑁄𑀦𑁆𑀢𑀺 𑀅𑀲𑀼𑀘𑀺𑀓𑀭𑀡𑀸 𑀘𑁇

1275\. 𑀇𑀫𑁂𑀲𑀁 𑀧𑀦, 𑀘𑀼𑀦𑁆𑀤, 𑀤𑀲𑀦𑁆𑀦𑀁 𑀅𑀓𑀼𑀲𑀮𑀸𑀦𑀁 𑀓𑀫𑁆𑀫𑀧𑀣𑀸𑀦𑀁 𑀲𑀫𑀦𑁆𑀦𑀸𑀕𑀫𑀦𑀳𑁂𑀢𑀼 𑀦𑀺𑀭𑀬𑁄 𑀧𑀜𑁆𑀜𑀸𑀬𑀢𑀺, 𑀢𑀺𑀭𑀘𑁆𑀙𑀸𑀦𑀬𑁄𑀦𑀺 𑀧𑀜𑁆𑀜𑀸𑀬𑀢𑀺, 𑀧𑁂𑀢𑁆𑀢𑀺𑀯𑀺𑀲𑀬𑁄 𑀧𑀜𑁆𑀜𑀸𑀬𑀢𑀺, 𑀬𑀸 𑀯𑀸 𑀧𑀦𑀜𑁆𑀜𑀸𑀧𑀺 𑀓𑀸𑀘𑀺 𑀤𑀼𑀕𑁆𑀕𑀢𑀺𑀬𑁄𑁇

1276\. 𑀢𑀺𑀯𑀺𑀥𑀁 𑀔𑁄, 𑀘𑀼𑀦𑁆𑀤, 𑀓𑀸𑀬𑁂𑀦 𑀲𑁄𑀘𑁂𑀬𑁆𑀬𑀁 𑀳𑁄𑀢𑀺; 𑀘𑀢𑀼𑀩𑁆𑀩𑀺𑀥𑀁 𑀯𑀸𑀘𑀸𑀬 𑀲𑁄𑀘𑁂𑀬𑁆𑀬𑀁 𑀳𑁄𑀢𑀺; 𑀢𑀺𑀯𑀺𑀥𑀁 𑀫𑀦𑀲𑀸 𑀲𑁄𑀘𑁂𑀬𑁆𑀬𑀁 𑀳𑁄𑀢𑀺𑁇

1277\. 𑀓𑀣𑀁, 𑀘𑀼𑀦𑁆𑀤, 𑀢𑀺𑀯𑀺𑀥𑀁 𑀓𑀸𑀬𑁂𑀦 𑀲𑁄𑀘𑁂𑀬𑁆𑀬𑀁 𑀳𑁄𑀢𑀺? 𑀇𑀥, 𑀘𑀼𑀦𑁆𑀤, 𑀏𑀓𑀘𑁆𑀘𑁄 𑀧𑀸𑀡𑀸𑀢𑀺𑀧𑀸𑀢𑀁 𑀧𑀳𑀸𑀬 𑀧𑀸𑀡𑀸𑀢𑀺𑀧𑀸𑀢𑀸 𑀧𑀝𑀺𑀯𑀺𑀭𑀢𑁄 𑀳𑁄𑀢𑀺 𑀦𑀺𑀳𑀺𑀢𑀤𑀡𑁆𑀟𑁄 𑀦𑀺𑀳𑀺𑀢𑀲𑀢𑁆𑀣𑁄, 𑀮𑀚𑁆𑀚𑀻 𑀤𑀬𑀸𑀧𑀦𑁆𑀦𑁄, 𑀲𑀩𑁆𑀩𑀧𑀸𑀡𑀪𑀽𑀢𑀳𑀺𑀢𑀸𑀦𑀼𑀓𑀫𑁆𑀧𑀻 𑀯𑀺𑀳𑀭𑀢𑀺𑁇 (𑁧)

1278\. 𑀅𑀤𑀺𑀦𑁆𑀦𑀸𑀤𑀸𑀦𑀁 𑀧𑀳𑀸𑀬, 𑀅𑀤𑀺𑀦𑁆𑀦𑀸𑀤𑀸𑀦𑀸 𑀧𑀝𑀺𑀯𑀺𑀭𑀢𑁄 𑀳𑁄𑀢𑀺𑁇 𑀬𑀁 𑀢𑀁 𑀧𑀭𑀲𑁆𑀲 𑀧𑀭𑀯𑀺𑀢𑁆𑀢𑀽𑀧𑀓𑀭𑀡𑀁 𑀕𑀸𑀫𑀕𑀢𑀁 𑀯𑀸 𑀅𑀭𑀜𑁆𑀜𑀕𑀢𑀁 𑀯𑀸, 𑀦 𑀢𑀁 𑀅𑀤𑀺𑀦𑁆𑀦𑀁 𑀣𑁂𑀬𑁆𑀬𑀲𑀗𑁆𑀔𑀸𑀢𑀁 𑀆𑀤𑀸𑀢𑀸 𑀳𑁄𑀢𑀺𑁇 (𑁨)

1279\. 𑀓𑀸𑀫𑁂𑀲𑀼𑀫𑀺𑀘𑁆𑀙𑀸𑀘𑀸𑀭𑀁 𑀧𑀳𑀸𑀬, 𑀓𑀸𑀫𑁂𑀲𑀼𑀫𑀺𑀘𑁆𑀙𑀸𑀘𑀸𑀭𑀸 𑀧𑀝𑀺𑀯𑀺𑀭𑀢𑁄 𑀳𑁄𑀢𑀺 𑀬𑀸 𑀢𑀸 𑀫𑀸𑀢𑀼𑀭𑀓𑁆𑀔𑀺𑀢𑀸 𑀧𑀺𑀢𑀼𑀭𑀓𑁆𑀔𑀺𑀢𑀸 𑀫𑀸𑀢𑀸𑀧𑀺𑀢𑀼𑀭𑀓𑁆𑀔𑀺𑀢𑀸 𑀪𑀸𑀢𑀼𑀭𑀓𑁆𑀔𑀺𑀢𑀸 𑀪𑀕𑀺𑀦𑀺𑀭𑀓𑁆𑀔𑀺𑀢𑀸 𑀜𑀸𑀢𑀺𑀭𑀓𑁆𑀔𑀺𑀢𑀸 𑀕𑁄𑀢𑁆𑀢𑀭𑀓𑁆𑀔𑀺𑀢𑀸 𑀥𑀫𑁆𑀫𑀭𑀓𑁆𑀔𑀺𑀢𑀸 𑀲𑀲𑀸𑀫𑀺𑀓𑀸 𑀲𑀧𑀭𑀺𑀤𑀡𑁆𑀟𑀸 𑀅𑀦𑁆𑀢𑀫𑀲𑁄 𑀫𑀸𑀮𑀸𑀕𑀼𑀍𑀅𑀧𑀭𑀺𑀓𑁆𑀔𑀺𑀢𑁆𑀢𑀸𑀧𑀺, 𑀢𑀣𑀸𑀭𑀽𑀧𑀸𑀲𑀼 𑀦 𑀘𑀸𑀭𑀺𑀢𑁆𑀢𑀁 𑀆𑀧𑀚𑁆𑀚𑀺𑀢𑀸 𑀳𑁄𑀢𑀺𑁇 (𑁩)

1280\. 𑀏𑀯𑀁 𑀔𑁄, 𑀘𑀼𑀦𑁆𑀤, 𑀢𑀺𑀯𑀺𑀥𑀁 𑀓𑀸𑀬𑁂𑀦 𑀲𑁄𑀘𑁂𑀬𑁆𑀬𑀁 𑀳𑁄𑀢𑀺𑁇

1281\. 𑀓𑀣𑀜𑁆𑀘, 𑀘𑀼𑀦𑁆𑀤, 𑀘𑀢𑀼𑀩𑁆𑀩𑀺𑀥𑀁 𑀯𑀸𑀘𑀸𑀬 𑀲𑁄𑀘𑁂𑀬𑁆𑀬𑀁 𑀳𑁄𑀢𑀺? 𑀇𑀥, 𑀘𑀼𑀦𑁆𑀤, 𑀏𑀓𑀘𑁆𑀘𑁄 𑀫𑀼𑀲𑀸𑀯𑀸𑀤𑀁 𑀧𑀳𑀸𑀬 𑀫𑀼𑀲𑀸𑀯𑀸𑀤𑀸 𑀧𑀝𑀺𑀯𑀺𑀭𑀢𑁄 𑀳𑁄𑀢𑀺𑁇 𑀲𑀪𑀕𑁆𑀕𑀢𑁄 𑀯𑀸 𑀧𑀭𑀺𑀲𑀕𑁆𑀕𑀢𑁄 𑀯𑀸 𑀜𑀸𑀢𑀺𑀫𑀚𑁆𑀛𑀕𑀢𑁄 𑀯𑀸 𑀧𑀽𑀕𑀫𑀚𑁆𑀛𑀕𑀢𑁄 𑀯𑀸 𑀭𑀸𑀚𑀓𑀼𑀮𑀫𑀚𑁆𑀛𑀕𑀢𑁄 𑀯𑀸 𑀅𑀪𑀺𑀦𑀻𑀢𑁄 𑀲𑀓𑁆𑀔𑀺𑀧𑀼𑀝𑁆𑀞𑁄—  ‘𑀏𑀳𑀫𑁆𑀪𑁄 𑀧𑀼𑀭𑀺𑀲, 𑀬𑀁 𑀚𑀸𑀦𑀸𑀲𑀺 𑀢𑀁 𑀯𑀤𑁂𑀳𑀻’𑀢𑀺, 𑀲𑁄 𑀅𑀚𑀸𑀦𑀁 𑀯𑀸 𑀆𑀳—  ‘𑀦 𑀚𑀸𑀦𑀸𑀫𑀻’𑀢𑀺, 𑀚𑀸𑀦𑀁 𑀯𑀸 𑀆𑀳—  ‘𑀚𑀸𑀦𑀸𑀫𑀻’𑀢𑀺, 𑀅𑀧𑀲𑁆𑀲𑀁 𑀯𑀸 𑀆𑀳—  ‘𑀦 𑀧𑀲𑁆𑀲𑀸𑀫𑀻’𑀢𑀺, 𑀧𑀲𑁆𑀲𑀁 𑀯𑀸 𑀆𑀳—  ‘𑀧𑀲𑁆𑀲𑀸𑀫𑀻’𑀢𑀺𑁇 𑀇𑀢𑀺 𑀅𑀢𑁆𑀢𑀳𑁂𑀢𑀼 𑀯𑀸 𑀧𑀭𑀳𑁂𑀢𑀼 𑀯𑀸 𑀆𑀫𑀺𑀲𑀓𑀺𑀜𑁆𑀘𑀺𑀓𑁆𑀔𑀳𑁂𑀢𑀼 𑀯𑀸 𑀦 𑀲𑀫𑁆𑀧𑀚𑀸𑀦𑀫𑀼𑀲𑀸 𑀪𑀸𑀲𑀺𑀢𑀸 𑀳𑁄𑀢𑀺𑁇 (𑁪)

1282\. 𑀧𑀺𑀲𑀼𑀡𑀁 𑀯𑀸𑀘𑀁 𑀧𑀳𑀸𑀬, 𑀧𑀺𑀲𑀼𑀡𑀸𑀬 𑀯𑀸𑀘𑀸𑀬 𑀧𑀝𑀺𑀯𑀺𑀭𑀢𑁄 𑀳𑁄𑀢𑀺—  𑀦 𑀇𑀢𑁄 𑀲𑀼𑀢𑁆𑀯𑀸 𑀅𑀫𑀼𑀢𑁆𑀭 𑀅𑀓𑁆𑀔𑀸𑀢𑀸 𑀇𑀫𑁂𑀲𑀁 𑀪𑁂𑀤𑀸𑀬, 𑀦 𑀅𑀫𑀼𑀢𑁆𑀭 𑀯𑀸 𑀲𑀼𑀢𑁆𑀯𑀸 𑀇𑀫𑁂𑀲𑀁 𑀅𑀓𑁆𑀔𑀸𑀢𑀸 𑀅𑀫𑀽𑀲𑀁 𑀪𑁂𑀤𑀸𑀬𑁇 𑀇𑀢𑀺 𑀪𑀺𑀦𑁆𑀦𑀸𑀦𑀁 𑀯𑀸 𑀲𑀦𑁆𑀥𑀸𑀢𑀸 𑀲𑀳𑀺𑀢𑀸𑀦𑀁 𑀯𑀸 𑀅𑀦𑀼𑀧𑁆𑀧𑀤𑀸𑀢𑀸 𑀲𑀫𑀕𑁆𑀕𑀸𑀭𑀸𑀫𑁄 𑀲𑀫𑀕𑁆𑀕𑀭𑀢𑁄 𑀲𑀫𑀕𑁆𑀕𑀦𑀦𑁆𑀤𑀻 𑀲𑀫𑀕𑁆𑀕𑀓𑀭𑀡𑀺𑀁 𑀯𑀸𑀘𑀁 𑀪𑀸𑀲𑀺𑀢𑀸 𑀳𑁄𑀢𑀺𑁇 (𑁫)

1283\. 𑀨𑀭𑀼𑀲𑀁 𑀯𑀸𑀘𑀁 𑀧𑀳𑀸𑀬, 𑀨𑀭𑀼𑀲𑀸𑀬 𑀯𑀸𑀘𑀸𑀬 𑀧𑀝𑀺𑀯𑀺𑀭𑀢𑁄 𑀳𑁄𑀢𑀺𑁇 𑀬𑀸 𑀲𑀸 𑀯𑀸𑀘𑀸 𑀦𑁂𑀮𑀸 𑀓𑀡𑁆𑀡𑀲𑀼𑀔𑀸 𑀧𑁂𑀫𑀦𑀻𑀬𑀸 𑀳𑀤𑀬𑀗𑁆𑀕𑀫𑀸 𑀧𑁄𑀭𑀻 𑀩𑀳𑀼𑀚𑀦𑀓𑀦𑁆𑀢𑀸 𑀩𑀳𑀼𑀚𑀦𑀫𑀦𑀸𑀧𑀸, 𑀢𑀣𑀸𑀭𑀽𑀧𑀺𑀁 𑀯𑀸𑀘𑀁 𑀪𑀸𑀲𑀺𑀢𑀸 𑀳𑁄𑀢𑀺𑁇 (𑁬)

1284\. 𑀲𑀫𑁆𑀨𑀧𑁆𑀧𑀮𑀸𑀧𑀁 𑀧𑀳𑀸𑀬, 𑀲𑀫𑁆𑀨𑀧𑁆𑀧𑀮𑀸𑀧𑀸 𑀧𑀝𑀺𑀯𑀺𑀭𑀢𑁄 𑀳𑁄𑀢𑀺 𑀓𑀸𑀮𑀯𑀸𑀤𑀻 𑀪𑀽𑀢𑀯𑀸𑀤𑀻 𑀅𑀢𑁆𑀣𑀯𑀸𑀤𑀻 𑀥𑀫𑁆𑀫𑀯𑀸𑀤𑀻 𑀯𑀺𑀦𑀬𑀯𑀸𑀤𑀻; 𑀦𑀺𑀥𑀸𑀦𑀯𑀢𑀺𑀁 𑀯𑀸𑀘𑀁 𑀪𑀸𑀲𑀺𑀢𑀸 𑀳𑁄𑀢𑀺 𑀓𑀸𑀮𑁂𑀦 𑀲𑀸𑀧𑀤𑁂𑀲𑀁 𑀧𑀭𑀺𑀬𑀦𑁆𑀢𑀯𑀢𑀺𑀁 𑀅𑀢𑁆𑀣𑀲𑀁𑀳𑀺𑀢𑀁𑁇 (𑁭)

1285\. 𑀏𑀯𑀁 𑀔𑁄, 𑀘𑀼𑀦𑁆𑀤, 𑀘𑀢𑀼𑀩𑁆𑀩𑀺𑀥𑀁 𑀯𑀸𑀘𑀸𑀬 𑀲𑁄𑀘𑁂𑀬𑁆𑀬𑀁 𑀳𑁄𑀢𑀺𑁇

1286\. 𑀓𑀣𑀜𑁆𑀘, 𑀘𑀼𑀦𑁆𑀤, 𑀢𑀺𑀯𑀺𑀥𑀁 𑀫𑀦𑀲𑀸 𑀲𑁄𑀘𑁂𑀬𑁆𑀬𑀁 𑀳𑁄𑀢𑀺? 𑀇𑀥, 𑀘𑀼𑀦𑁆𑀤, 𑀏𑀓𑀘𑁆𑀘𑁄 𑀅𑀦𑀪𑀺𑀚𑁆𑀛𑀸𑀮𑀼 𑀳𑁄𑀢𑀺𑁇 𑀬𑀁 𑀢𑀁 𑀧𑀭𑀲𑁆𑀲 𑀧𑀭𑀯𑀺𑀢𑁆𑀢𑀽𑀧𑀓𑀭𑀡𑀁 𑀢𑀁 𑀅𑀦𑀪𑀺𑀚𑁆𑀛𑀺𑀢𑀸 𑀳𑁄𑀢𑀺—  ‘𑀅𑀳𑁄 𑀯𑀢 𑀬𑀁 𑀧𑀭𑀲𑁆𑀲 𑀢𑀁 𑀫𑀫𑀲𑁆𑀲𑀸’𑀢𑀺𑁇 (𑁮)

1287\. 𑀅𑀩𑁆𑀬𑀸𑀧𑀦𑁆𑀦𑀘𑀺𑀢𑁆𑀢𑁄 𑀳𑁄𑀢𑀺 𑀅𑀧𑁆𑀧𑀤𑀼𑀝𑁆𑀞𑀫𑀦𑀲𑀗𑁆𑀓𑀧𑁆𑀧𑁄—  ‘𑀇𑀫𑁂 𑀲𑀢𑁆𑀢𑀸 𑀅𑀯𑁂𑀭𑀸 𑀳𑁄𑀦𑁆𑀢𑀼 𑀅𑀩𑁆𑀬𑀸𑀧𑀚𑁆𑀚𑀸, 𑀅𑀦𑀻𑀖𑀸 𑀲𑀼𑀔𑀻 𑀅𑀢𑁆𑀢𑀸𑀦𑀁 𑀧𑀭𑀺𑀳𑀭𑀦𑁆𑀢𑀽’𑀢𑀺𑁇 (𑁯)

1288\. 𑀲𑀫𑁆𑀫𑀸𑀤𑀺𑀝𑁆𑀞𑀺𑀓𑁄 𑀳𑁄𑀢𑀺 𑀅𑀯𑀺𑀧𑀭𑀻𑀢𑀤𑀲𑁆𑀲𑀦𑁄—  ‘𑀅𑀢𑁆𑀣𑀺 𑀤𑀺𑀦𑁆𑀦𑀁, 𑀅𑀢𑁆𑀣𑀺 𑀬𑀺𑀝𑁆𑀞𑀁, 𑀅𑀢𑁆𑀣𑀺 𑀳𑀼𑀢𑀁, 𑀅𑀢𑁆𑀣𑀺 𑀲𑀼𑀓𑀝𑀤𑀼𑀓𑁆𑀓𑀝𑀸𑀦𑀁 𑀓𑀫𑁆𑀫𑀸𑀦𑀁 𑀨𑀮𑀁 𑀯𑀺𑀧𑀸𑀓𑁄, 𑀅𑀢𑁆𑀣𑀺 𑀅𑀬𑀁 𑀮𑁄𑀓𑁄, 𑀅𑀢𑁆𑀣𑀺 𑀧𑀭𑁄 𑀮𑁄𑀓𑁄, 𑀅𑀢𑁆𑀣𑀺 𑀫𑀸𑀢𑀸, 𑀅𑀢𑁆𑀣𑀺 𑀧𑀺𑀢𑀸, 𑀅𑀢𑁆𑀣𑀺 𑀲𑀢𑁆𑀢𑀸 𑀑𑀧𑀧𑀸𑀢𑀺𑀓𑀸, 𑀅𑀢𑁆𑀣𑀺 𑀮𑁄𑀓𑁂 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 𑀲𑀫𑁆𑀫𑀕𑁆𑀕𑀢𑀸 𑀲𑀫𑁆𑀫𑀸𑀧𑀝𑀺𑀧𑀦𑁆𑀦𑀸 𑀬𑁂 𑀇𑀫𑀜𑁆𑀘 𑀮𑁄𑀓𑀁 𑀧𑀭𑀜𑁆𑀘 𑀮𑁄𑀓𑀁 𑀲𑀬𑀁 𑀅𑀪𑀺𑀜𑁆𑀜𑀸 𑀲𑀘𑁆𑀙𑀺𑀓𑀢𑁆𑀯𑀸 𑀧𑀯𑁂𑀤𑁂𑀦𑁆𑀢𑀻’𑀢𑀺𑁇 (𑁧𑁦)

1289\. 𑀏𑀯𑀁 𑀔𑁄, 𑀘𑀼𑀦𑁆𑀤, 𑀢𑀺𑀯𑀺𑀥𑀁 𑀫𑀦𑀲𑀸 𑀲𑁄𑀘𑁂𑀬𑁆𑀬𑀁 𑀳𑁄𑀢𑀺𑁇

1290\. 𑀇𑀫𑁂 𑀔𑁄, 𑀘𑀼𑀦𑁆𑀤, 𑀤𑀲 𑀓𑀼𑀲𑀮𑀓𑀫𑁆𑀫𑀧𑀣𑀸𑁇 𑀇𑀫𑁂𑀳𑀺 𑀔𑁄, 𑀘𑀼𑀦𑁆𑀤, 𑀤𑀲𑀳𑀺 𑀓𑀼𑀲𑀮𑁂𑀳𑀺 𑀓𑀫𑁆𑀫𑀧𑀣𑁂𑀳𑀺 𑀲𑀫𑀦𑁆𑀦𑀸𑀕𑀢𑁄 𑀓𑀸𑀮𑀲𑁆𑀲𑁂𑀯 𑀉𑀝𑁆𑀞𑀳𑀦𑁆𑀢𑁄𑀯 𑀲𑀬𑀦𑀫𑁆𑀳𑀸 𑀧𑀣𑀯𑀺𑀜𑁆𑀘𑁂𑀧𑀺 𑀆𑀫𑀲𑀢𑀺, 𑀲𑀼𑀘𑀺𑀬𑁂𑀯 𑀳𑁄𑀢𑀺; 𑀦𑁄 𑀘𑁂𑀧𑀺 𑀧𑀣𑀯𑀺𑀁 𑀆𑀫𑀲𑀢𑀺, 𑀲𑀼𑀘𑀺𑀬𑁂𑀯 𑀳𑁄𑀢𑀺𑁇

1291\. 𑀅𑀮𑁆𑀮𑀸𑀦𑀺 𑀘𑁂𑀧𑀺 𑀕𑁄𑀫𑀬𑀸𑀦𑀺 𑀆𑀫𑀲𑀢𑀺, 𑀲𑀼𑀘𑀺𑀬𑁂𑀯 𑀳𑁄𑀢𑀺; 𑀦𑁄 𑀘𑁂𑀧𑀺 𑀅𑀮𑁆𑀮𑀸𑀦𑀺 𑀕𑁄𑀫𑀬𑀸𑀦𑀺 𑀆𑀫𑀲𑀢𑀺, 𑀲𑀼𑀘𑀺𑀬𑁂𑀯 𑀳𑁄𑀢𑀺𑁇

1292\. 𑀳𑀭𑀺𑀢𑀸𑀦𑀺 𑀘𑁂𑀧𑀺 𑀢𑀺𑀡𑀸𑀦𑀺 𑀆𑀫𑀲𑀢𑀺, 𑀲𑀼𑀘𑀺𑀬𑁂𑀯 𑀳𑁄𑀢𑀺; 𑀦𑁄 𑀘𑁂𑀧𑀺 𑀳𑀭𑀺𑀢𑀸𑀦𑀺 𑀢𑀺𑀡𑀸𑀦𑀺 𑀆𑀫𑀲𑀢𑀺, 𑀲𑀼𑀘𑀺𑀬𑁂𑀯 𑀳𑁄𑀢𑀺𑁇

1293\. 𑀅𑀕𑁆𑀕𑀺𑀜𑁆𑀘𑁂𑀧𑀺 𑀧𑀭𑀺𑀘𑀭𑀢𑀺, 𑀲𑀼𑀘𑀺𑀬𑁂𑀯 𑀳𑁄𑀢𑀺; 𑀦𑁄 𑀘𑁂𑀧𑀺 𑀅𑀕𑁆𑀕𑀺𑀁 𑀧𑀭𑀺𑀘𑀭𑀢𑀺, 𑀲𑀼𑀘𑀺𑀬𑁂𑀯 𑀳𑁄𑀢𑀺𑁇

1294\. 𑀧𑀜𑁆𑀚𑀮𑀺𑀓𑁄 𑀘𑁂𑀧𑀺 𑀆𑀤𑀺𑀘𑁆𑀘𑀁 𑀦𑀫𑀲𑁆𑀲𑀢𑀺, 𑀲𑀼𑀘𑀺𑀬𑁂𑀯 𑀳𑁄𑀢𑀺; 𑀦𑁄 𑀘𑁂𑀧𑀺 𑀧𑀜𑁆𑀚𑀮𑀺𑀓𑁄 𑀆𑀤𑀺𑀘𑁆𑀘𑀁 𑀦𑀫𑀲𑁆𑀲𑀢𑀺, 𑀲𑀼𑀘𑀺𑀬𑁂𑀯 𑀳𑁄𑀢𑀺𑁇

1295\. 𑀲𑀸𑀬𑀢𑀢𑀺𑀬𑀓𑀜𑁆𑀘𑁂𑀧𑀺 𑀉𑀤𑀓𑀁 𑀑𑀭𑁄𑀳𑀢𑀺, 𑀲𑀼𑀘𑀺𑀬𑁂𑀯 𑀳𑁄𑀢𑀺; 𑀦𑁄 𑀘𑁂𑀧𑀺 𑀲𑀸𑀬𑀢𑀢𑀺𑀬𑀓𑀁 𑀉𑀤𑀓𑀁 𑀑𑀭𑁄𑀳𑀢𑀺, 𑀲𑀼𑀘𑀺𑀬𑁂𑀯 𑀳𑁄𑀢𑀺𑁇 𑀢𑀁 𑀓𑀺𑀲𑁆𑀲 𑀳𑁂𑀢𑀼? 𑀇𑀫𑁂, 𑀘𑀼𑀦𑁆𑀤, 𑀤𑀲 𑀓𑀼𑀲𑀮𑀓𑀫𑁆𑀫𑀧𑀣𑀸 𑀲𑀼𑀘𑀻𑀬𑁂𑀯 𑀳𑁄𑀦𑁆𑀢𑀺 𑀲𑀼𑀘𑀺𑀓𑀭𑀡𑀸 𑀘𑁇

1296\. 𑀇𑀫𑁂𑀲𑀁 𑀧𑀦, 𑀘𑀼𑀦𑁆𑀤, 𑀤𑀲𑀦𑁆𑀦𑀁 𑀓𑀼𑀲𑀮𑀸𑀦𑀁 𑀓𑀫𑁆𑀫𑀧𑀣𑀸𑀦𑀁 𑀲𑀫𑀦𑁆𑀦𑀸𑀕𑀫𑀦𑀳𑁂𑀢𑀼 𑀤𑁂𑀯𑀸 𑀧𑀜𑁆𑀜𑀸𑀬𑀦𑁆𑀢𑀺, 𑀫𑀦𑀼𑀲𑁆𑀲𑀸 𑀧𑀜𑁆𑀜𑀸𑀬𑀦𑁆𑀢𑀺, 𑀬𑀸 𑀯𑀸 𑀧𑀦𑀜𑁆𑀜𑀸𑀧𑀺 𑀓𑀸𑀘𑀺 𑀲𑀼𑀕𑀢𑀺𑀬𑁄”𑀢𑀺𑁇

1297\. 𑀏𑀯𑀁 𑀯𑀼𑀢𑁆𑀢𑁂, 𑀘𑀼𑀦𑁆𑀤𑁄 𑀓𑀫𑁆𑀫𑀸𑀭𑀧𑀼𑀢𑁆𑀢𑁄 𑀪𑀕𑀯𑀦𑁆𑀢𑀁 𑀏𑀢𑀤𑀯𑁄𑀘—  “𑀅𑀪𑀺𑀓𑁆𑀓𑀦𑁆𑀢𑀁, 𑀪𑀦𑁆𑀢𑁂…𑀧𑁂…  𑀉𑀧𑀸𑀲𑀓𑀁 𑀫𑀁, 𑀪𑀦𑁆𑀢𑁂, 𑀪𑀕𑀯𑀸 𑀥𑀸𑀭𑁂𑀢𑀼 𑀅𑀚𑁆𑀚𑀢𑀕𑁆𑀕𑁂 𑀧𑀸𑀡𑀼𑀧𑁂𑀢𑀁 𑀲𑀭𑀡𑀁 𑀕𑀢𑀦𑁆”𑀢𑀺𑁇

---

1298\. 𑀤𑀲𑀫𑀁𑁇



[Go to previous page (4.2.9 Parikkamanasutta)](4.2.9.md) / [Go to parent page (4.2 Jāṇussoṇivagga)](../17A10/4/4.2.md) / [Go to next page (4.2.11 Jāṇussoṇisutta)](4.2.11.md)


