
[Home](/) / [15A4 Catukkanipātapāḷi](/tipitaka/15A4.md) / [3 Tatiyapaṇṇāsaka](/tipitaka/15A4/3.md) / [3.2 Kesivagga](/tipitaka/15A4/3/3.2.md)

# 3.2.7 Ārakkhasutta

### Tatiyapaṇṇāsaka

### Kesivagga

### Ārakkhasutta

(117.)

771. “Catūsu, bhikkhave, ṭhānesu attarūpena appamādo sati cetaso ārakkho karaṇīyo. Katamesu catūsu? ‘Mā me rajanīyesu dhammesu cittaṃ rajjī’ti attarūpena appamādo sati cetaso ārakkho karaṇīyo; ‘mā me dosanīyesu dhammesu cittaṃ dussī’ti attarūpena appamādo sati cetaso ārakkho karaṇīyo; ‘mā me mohanīyesu dhammesu cittaṃ muyhī’ti attarūpena appamādo sati cetaso ārakkho karaṇīyo; ‘mā me madanīyesu dhammesu cittaṃ majjī’ti attarūpena appamādo sati cetaso ārakkho karaṇīyo.

772. Yato kho, bhikkhave, bhikkhuno rajanīyesu dhammesu cittaṃ na rajjati vītarāgattā, dosanīyesu dhammesu cittaṃ na dussati vītadosattā, mohanīyesu dhammesu cittaṃ na muyhati vītamohattā, madanīyesu dhammesu cittaṃ na majjati vītamadattā, so na chambhati na kampati na vedhati na santāsaṃ āpajjati, na ca pana samaṇavacanahetupi gacchatī”ti.

---

773. Sattamaṃ.



[Go to previous page (3.2.6 Appamādasutta)](/tipitaka/15A4/3/3.2/3.2.6.md) / [Go to parent page (3.2 Kesivagga)](/tipitaka/15A4/3/3.2.md) / [Go to next page (3.2.8 Saṃvejanīyasutta)](/tipitaka/15A4/3/3.2/3.2.8.md)


