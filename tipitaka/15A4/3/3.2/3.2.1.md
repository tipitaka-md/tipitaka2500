
[Home](/) / [15A4 Catukkanipātapāḷi](../../../15A4.md) / [3 Tatiyapaṇṇāsaka](../../3.md) / [3.2 Kesivagga](../3.2.md)

# 𑁩𑁇𑁨𑁇𑁧 𑀓𑁂𑀲𑀺𑀲𑀼𑀢𑁆𑀢

### 𑀢𑀢𑀺𑀬𑀧𑀡𑁆𑀡𑀸𑀲𑀓

### 𑀓𑁂𑀲𑀺𑀯𑀕𑁆𑀕

### 𑀓𑁂𑀲𑀺𑀲𑀼𑀢𑁆𑀢

(111.)

733\. 𑀅𑀣 𑀔𑁄 𑀓𑁂𑀲𑀺 𑀅𑀲𑁆𑀲𑀤𑀫𑁆𑀫𑀲𑀸𑀭𑀣𑀺 𑀬𑁂𑀦 𑀪𑀕𑀯𑀸 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀪𑀕𑀯𑀦𑁆𑀢𑀁 𑀅𑀪𑀺𑀯𑀸𑀤𑁂𑀢𑁆𑀯𑀸 𑀏𑀓𑀫𑀦𑁆𑀢𑀁 𑀦𑀺𑀲𑀻𑀤𑀺𑁇 𑀏𑀓𑀫𑀦𑁆𑀢𑀁 𑀦𑀺𑀲𑀺𑀦𑁆𑀦𑀁 𑀔𑁄 𑀓𑁂𑀲𑀺𑀁 𑀅𑀲𑁆𑀲𑀤𑀫𑁆𑀫𑀲𑀸𑀭𑀣𑀺𑀁 𑀪𑀕𑀯𑀸 𑀏𑀢𑀤𑀯𑁄𑀘—  “𑀢𑁆𑀯𑀁 𑀔𑁄𑀲𑀺, 𑀓𑁂𑀲𑀺, 𑀧𑀜𑁆𑀜𑀸𑀢𑁄 𑀅𑀲𑁆𑀲𑀤𑀫𑁆𑀫𑀲𑀸𑀭𑀣𑀻𑀢𑀺𑁇 𑀓𑀣𑀁 𑀧𑀦 𑀢𑁆𑀯𑀁, 𑀓𑁂𑀲𑀺, 𑀅𑀲𑁆𑀲𑀤𑀫𑁆𑀫𑀁 𑀯𑀺𑀦𑁂𑀲𑀻”𑀢𑀺? “𑀅𑀳𑀁 𑀔𑁄, 𑀪𑀦𑁆𑀢𑁂, 𑀅𑀲𑁆𑀲𑀤𑀫𑁆𑀫𑀁 𑀲𑀡𑁆𑀳𑁂𑀦𑀧𑀺 𑀯𑀺𑀦𑁂𑀫𑀺, 𑀨𑀭𑀼𑀲𑁂𑀦𑀧𑀺 𑀯𑀺𑀦𑁂𑀫𑀺, 𑀲𑀡𑁆𑀳𑀨𑀭𑀼𑀲𑁂𑀦𑀧𑀺 𑀯𑀺𑀦𑁂𑀫𑀻”𑀢𑀺𑁇 “𑀲𑀘𑁂 𑀢𑁂, 𑀓𑁂𑀲𑀺, 𑀅𑀲𑁆𑀲𑀤𑀫𑁆𑀫𑁄 𑀲𑀡𑁆𑀳𑁂𑀦 𑀯𑀺𑀦𑀬𑀁 𑀦 𑀉𑀧𑁂𑀢𑀺, 𑀨𑀭𑀼𑀲𑁂𑀦 𑀯𑀺𑀦𑀬𑀁 𑀦 𑀉𑀧𑁂𑀢𑀺, 𑀲𑀡𑁆𑀳𑀨𑀭𑀼𑀲𑁂𑀦 𑀯𑀺𑀦𑀬𑀁 𑀦 𑀉𑀧𑁂𑀢𑀺, 𑀓𑀺𑀦𑁆𑀢𑀺 𑀦𑀁 𑀓𑀭𑁄𑀲𑀻”𑀢𑀺? “𑀲𑀘𑁂 𑀫𑁂, 𑀪𑀦𑁆𑀢𑁂, 𑀅𑀲𑁆𑀲𑀤𑀫𑁆𑀫𑁄 𑀲𑀡𑁆𑀳𑁂𑀦 𑀯𑀺𑀦𑀬𑀁 𑀦 𑀉𑀧𑁂𑀢𑀺, 𑀨𑀭𑀼𑀲𑁂𑀦 𑀯𑀺𑀦𑀬𑀁 𑀦 𑀉𑀧𑁂𑀢𑀺, 𑀲𑀡𑁆𑀳𑀨𑀭𑀼𑀲𑁂𑀦 𑀯𑀺𑀦𑀬𑀁 𑀦 𑀉𑀧𑁂𑀢𑀺; 𑀳𑀦𑀸𑀫𑀺 𑀦𑀁, 𑀪𑀦𑁆𑀢𑁂𑁇 𑀢𑀁 𑀓𑀺𑀲𑁆𑀲 𑀳𑁂𑀢𑀼? ‘𑀫𑀸 𑀫𑁂 𑀆𑀘𑀭𑀺𑀬𑀓𑀼𑀮𑀲𑁆𑀲 𑀅𑀯𑀡𑁆𑀡𑁄 𑀅𑀳𑁄𑀲𑀻’𑀢𑀺𑁇

734\. 𑀪𑀕𑀯𑀸 𑀧𑀦, 𑀪𑀦𑁆𑀢𑁂, 𑀅𑀦𑀼𑀢𑁆𑀢𑀭𑁄 𑀧𑀼𑀭𑀺𑀲𑀤𑀫𑁆𑀫𑀲𑀸𑀭𑀣𑀺𑁇 𑀓𑀣𑀁 𑀧𑀦, 𑀪𑀦𑁆𑀢𑁂, 𑀪𑀕𑀯𑀸 𑀧𑀼𑀭𑀺𑀲𑀤𑀫𑁆𑀫𑀁 𑀯𑀺𑀦𑁂𑀢𑀻”𑀢𑀺? “𑀅𑀳𑀁 𑀔𑁄, 𑀓𑁂𑀲𑀺, 𑀧𑀼𑀭𑀺𑀲𑀤𑀫𑁆𑀫𑀁 𑀲𑀡𑁆𑀳𑁂𑀦𑀧𑀺 𑀯𑀺𑀦𑁂𑀫𑀺, 𑀨𑀭𑀼𑀲𑁂𑀦𑀧𑀺 𑀯𑀺𑀦𑁂𑀫𑀺, 𑀲𑀡𑁆𑀳𑀨𑀭𑀼𑀲𑁂𑀦𑀧𑀺 𑀯𑀺𑀦𑁂𑀫𑀺𑁇 𑀢𑀢𑁆𑀭𑀺𑀤𑀁, 𑀓𑁂𑀲𑀺, 𑀲𑀡𑁆𑀳𑀲𑁆𑀫𑀺𑀁—  𑀇𑀢𑀺 𑀓𑀸𑀬𑀲𑀼𑀘𑀭𑀺𑀢𑀁 𑀇𑀢𑀺 𑀓𑀸𑀬𑀲𑀼𑀘𑀭𑀺𑀢𑀲𑁆𑀲 𑀯𑀺𑀧𑀸𑀓𑁄, 𑀇𑀢𑀺 𑀯𑀘𑀻𑀲𑀼𑀘𑀭𑀺𑀢𑀁 𑀇𑀢𑀺 𑀯𑀘𑀻𑀲𑀼𑀘𑀭𑀺𑀢𑀲𑁆𑀲 𑀯𑀺𑀧𑀸𑀓𑁄, 𑀇𑀢𑀺 𑀫𑀦𑁄𑀲𑀼𑀘𑀭𑀺𑀢𑀁 𑀇𑀢𑀺 𑀫𑀦𑁄𑀲𑀼𑀘𑀭𑀺𑀢𑀲𑁆𑀲 𑀯𑀺𑀧𑀸𑀓𑁄, 𑀇𑀢𑀺 𑀤𑁂𑀯𑀸, 𑀇𑀢𑀺 𑀫𑀦𑀼𑀲𑁆𑀲𑀸𑀢𑀺𑁇 𑀢𑀢𑁆𑀭𑀺𑀤𑀁, 𑀓𑁂𑀲𑀺, 𑀨𑀭𑀼𑀲𑀲𑁆𑀫𑀺𑀁—  𑀇𑀢𑀺 𑀓𑀸𑀬𑀤𑀼𑀘𑁆𑀘𑀭𑀺𑀢𑀁 𑀇𑀢𑀺 𑀓𑀸𑀬𑀤𑀼𑀘𑁆𑀘𑀭𑀺𑀢𑀲𑁆𑀲 𑀯𑀺𑀧𑀸𑀓𑁄, 𑀇𑀢𑀺 𑀯𑀘𑀻𑀤𑀼𑀘𑁆𑀘𑀭𑀺𑀢𑀁 𑀇𑀢𑀺 𑀯𑀘𑀻𑀤𑀼𑀘𑁆𑀘𑀭𑀺𑀢𑀲𑁆𑀲 𑀯𑀺𑀧𑀸𑀓𑁄, 𑀇𑀢𑀺 𑀫𑀦𑁄𑀤𑀼𑀘𑁆𑀘𑀭𑀺𑀢𑀁 𑀇𑀢𑀺 𑀫𑀦𑁄𑀤𑀼𑀘𑁆𑀘𑀭𑀺𑀢𑀲𑁆𑀲 𑀯𑀺𑀧𑀸𑀓𑁄, 𑀇𑀢𑀺 𑀦𑀺𑀭𑀬𑁄, 𑀇𑀢𑀺 𑀢𑀺𑀭𑀘𑁆𑀙𑀸𑀦𑀬𑁄𑀦𑀺, 𑀇𑀢𑀺 𑀧𑁂𑀢𑁆𑀢𑀺𑀯𑀺𑀲𑀬𑁄𑀢𑀺𑁇

735\. 𑀢𑀢𑁆𑀭𑀺𑀤𑀁, 𑀓𑁂𑀲𑀺, 𑀲𑀡𑁆𑀳𑀨𑀭𑀼𑀲𑀲𑁆𑀫𑀺𑀁—  𑀇𑀢𑀺 𑀓𑀸𑀬𑀲𑀼𑀘𑀭𑀺𑀢𑀁 𑀇𑀢𑀺 𑀓𑀸𑀬𑀲𑀼𑀘𑀭𑀺𑀢𑀲𑁆𑀲 𑀯𑀺𑀧𑀸𑀓𑁄, 𑀇𑀢𑀺 𑀓𑀸𑀬𑀤𑀼𑀘𑁆𑀘𑀭𑀺𑀢𑀁 𑀇𑀢𑀺 𑀓𑀸𑀬𑀤𑀼𑀘𑁆𑀘𑀭𑀺𑀢𑀲𑁆𑀲 𑀯𑀺𑀧𑀸𑀓𑁄, 𑀇𑀢𑀺 𑀯𑀘𑀻𑀲𑀼𑀘𑀭𑀺𑀢𑀁 𑀇𑀢𑀺 𑀯𑀘𑀻𑀲𑀼𑀘𑀭𑀺𑀢𑀲𑁆𑀲 𑀯𑀺𑀧𑀸𑀓𑁄, 𑀇𑀢𑀺 𑀯𑀘𑀻𑀤𑀼𑀘𑁆𑀘𑀭𑀺𑀢𑀁 𑀇𑀢𑀺 𑀯𑀘𑀻𑀤𑀼𑀘𑁆𑀘𑀭𑀺𑀢𑀲𑁆𑀲 𑀯𑀺𑀧𑀸𑀓𑁄, 𑀇𑀢𑀺 𑀫𑀦𑁄𑀲𑀼𑀘𑀭𑀺𑀢𑀁 𑀇𑀢𑀺 𑀫𑀦𑁄𑀲𑀼𑀘𑀭𑀺𑀢𑀲𑁆𑀲 𑀯𑀺𑀧𑀸𑀓𑁄, 𑀇𑀢𑀺 𑀫𑀦𑁄𑀤𑀼𑀘𑁆𑀘𑀭𑀺𑀢𑀁 𑀇𑀢𑀺 𑀫𑀦𑁄𑀤𑀼𑀘𑁆𑀘𑀭𑀺𑀢𑀲𑁆𑀲 𑀯𑀺𑀧𑀸𑀓𑁄, 𑀇𑀢𑀺 𑀤𑁂𑀯𑀸, 𑀇𑀢𑀺 𑀫𑀦𑀼𑀲𑁆𑀲𑀸, 𑀇𑀢𑀺 𑀦𑀺𑀭𑀬𑁄, 𑀇𑀢𑀺 𑀢𑀺𑀭𑀘𑁆𑀙𑀸𑀦𑀬𑁄𑀦𑀺, 𑀇𑀢𑀺 𑀧𑁂𑀢𑁆𑀢𑀺𑀯𑀺𑀲𑀬𑁄”𑀢𑀺𑁇

736\. “𑀲𑀘𑁂 𑀢𑁂, 𑀪𑀦𑁆𑀢𑁂, 𑀧𑀼𑀭𑀺𑀲𑀤𑀫𑁆𑀫𑁄 𑀲𑀡𑁆𑀳𑁂𑀦 𑀯𑀺𑀦𑀬𑀁 𑀦 𑀉𑀧𑁂𑀢𑀺, 𑀨𑀭𑀼𑀲𑁂𑀦 𑀯𑀺𑀦𑀬𑀁 𑀦 𑀉𑀧𑁂𑀢𑀺, 𑀲𑀡𑁆𑀳𑀨𑀭𑀼𑀲𑁂𑀦 𑀯𑀺𑀦𑀬𑀁 𑀦 𑀉𑀧𑁂𑀢𑀺, 𑀓𑀺𑀦𑁆𑀢𑀺 𑀦𑀁 𑀪𑀕𑀯𑀸 𑀓𑀭𑁄𑀢𑀻”𑀢𑀺? “𑀲𑀘𑁂 𑀫𑁂, 𑀓𑁂𑀲𑀺, 𑀧𑀼𑀭𑀺𑀲𑀤𑀫𑁆𑀫𑁄 𑀲𑀡𑁆𑀳𑁂𑀦 𑀯𑀺𑀦𑀬𑀁 𑀦 𑀉𑀧𑁂𑀢𑀺, 𑀨𑀭𑀼𑀲𑁂𑀦 𑀯𑀺𑀦𑀬𑀁 𑀦 𑀉𑀧𑁂𑀢𑀺, 𑀲𑀡𑁆𑀳𑀨𑀭𑀼𑀲𑁂𑀦 𑀯𑀺𑀦𑀬𑀁 𑀦 𑀉𑀧𑁂𑀢𑀺, 𑀳𑀦𑀸𑀫𑀺 𑀦𑀁, 𑀓𑁂𑀲𑀻”𑀢𑀺𑁇 “𑀦 𑀔𑁄, 𑀪𑀦𑁆𑀢𑁂, 𑀪𑀕𑀯𑀢𑁄 𑀧𑀸𑀡𑀸𑀢𑀺𑀧𑀸𑀢𑁄 𑀓𑀧𑁆𑀧𑀢𑀺𑁇 𑀅𑀣 𑀘 𑀧𑀦 𑀪𑀕𑀯𑀸 𑀏𑀯𑀫𑀸𑀳—  ‘𑀳𑀦𑀸𑀫𑀺 𑀦𑀁, 𑀓𑁂𑀲𑀻’”𑀢𑀺𑁇 “𑀲𑀘𑁆𑀘𑀁, 𑀓𑁂𑀲𑀺𑁇 𑀦 𑀢𑀣𑀸𑀕𑀢𑀲𑁆𑀲 𑀧𑀸𑀡𑀸𑀢𑀺𑀧𑀸𑀢𑁄 𑀓𑀧𑁆𑀧𑀢𑀺𑁇 𑀅𑀧𑀺 𑀘 𑀬𑁄 𑀧𑀼𑀭𑀺𑀲𑀤𑀫𑁆𑀫𑁄 𑀲𑀡𑁆𑀳𑁂𑀦 𑀯𑀺𑀦𑀬𑀁 𑀦 𑀉𑀧𑁂𑀢𑀺, 𑀨𑀭𑀼𑀲𑁂𑀦 𑀯𑀺𑀦𑀬𑀁 𑀦 𑀉𑀧𑁂𑀢𑀺, 𑀲𑀡𑁆𑀳𑀨𑀭𑀼𑀲𑁂𑀦 𑀯𑀺𑀦𑀬𑀁 𑀦 𑀉𑀧𑁂𑀢𑀺, 𑀦 𑀢𑀁 𑀢𑀣𑀸𑀕𑀢𑁄 𑀯𑀢𑁆𑀢𑀩𑁆𑀩𑀁 𑀅𑀦𑀼𑀲𑀸𑀲𑀺𑀢𑀩𑁆𑀩𑀁 𑀫𑀜𑁆𑀜𑀢𑀺, 𑀦𑀸𑀧𑀺 𑀯𑀺𑀜𑁆𑀜𑀽 𑀲𑀩𑁆𑀭𑀳𑁆𑀫𑀘𑀸𑀭𑀻 𑀯𑀢𑁆𑀢𑀩𑁆𑀩𑀁 𑀅𑀦𑀼𑀲𑀸𑀲𑀺𑀢𑀩𑁆𑀩𑀁 𑀫𑀜𑁆𑀜𑀦𑁆𑀢𑀺𑁇 𑀯𑀥𑁄 𑀳𑁂𑀲𑁄, 𑀓𑁂𑀲𑀺, 𑀅𑀭𑀺𑀬𑀲𑁆𑀲 𑀯𑀺𑀦𑀬𑁂—  𑀬𑀁 𑀦 𑀢𑀣𑀸𑀕𑀢𑁄 𑀯𑀢𑁆𑀢𑀩𑁆𑀩𑀁 𑀅𑀦𑀼𑀲𑀸𑀲𑀺𑀢𑀩𑁆𑀩𑀁 𑀫𑀜𑁆𑀜𑀢𑀺, 𑀦𑀸𑀧𑀺 𑀯𑀺𑀜𑁆𑀜𑀽 𑀲𑀩𑁆𑀭𑀳𑁆𑀫𑀘𑀸𑀭𑀻 𑀯𑀢𑁆𑀢𑀩𑁆𑀩𑀁 𑀅𑀦𑀼𑀲𑀸𑀲𑀺𑀢𑀩𑁆𑀩𑀁 𑀫𑀜𑁆𑀜𑀦𑁆𑀢𑀻”𑀢𑀺𑁇

737\. “𑀲𑁄 𑀳𑀺 𑀦𑀽𑀦, 𑀪𑀦𑁆𑀢𑁂, 𑀲𑀼𑀳𑀢𑁄 𑀳𑁄𑀢𑀺—  𑀬𑀁 𑀦 𑀢𑀣𑀸𑀕𑀢𑁄 𑀯𑀢𑁆𑀢𑀩𑁆𑀩𑀁 𑀅𑀦𑀼𑀲𑀸𑀲𑀺𑀢𑀩𑁆𑀩𑀁 𑀫𑀜𑁆𑀜𑀢𑀺, 𑀦𑀸𑀧𑀺 𑀯𑀺𑀜𑁆𑀜𑀽 𑀲𑀩𑁆𑀭𑀳𑁆𑀫𑀘𑀸𑀭𑀻 𑀯𑀢𑁆𑀢𑀩𑁆𑀩𑀁 𑀅𑀦𑀼𑀲𑀸𑀲𑀺𑀢𑀩𑁆𑀩𑀁 𑀫𑀜𑁆𑀜𑀦𑁆𑀢𑀻𑀢𑀺𑁇 𑀅𑀪𑀺𑀓𑁆𑀓𑀦𑁆𑀢𑀁, 𑀪𑀦𑁆𑀢𑁂, 𑀅𑀪𑀺𑀓𑁆𑀓𑀦𑁆𑀢𑀁, 𑀪𑀦𑁆𑀢𑁂…𑀧𑁂…  𑀉𑀧𑀸𑀲𑀓𑀁 𑀫𑀁, 𑀪𑀦𑁆𑀢𑁂, 𑀪𑀕𑀯𑀸 𑀥𑀸𑀭𑁂𑀢𑀼 𑀅𑀚𑁆𑀚𑀢𑀕𑁆𑀕𑁂 𑀧𑀸𑀡𑀼𑀧𑁂𑀢𑀁 𑀲𑀭𑀡𑀁 𑀕𑀢𑀦𑁆”𑀢𑀺𑁇

---

738\. 𑀧𑀞𑀫𑀁𑁇



[Go to previous page (3.2 Kesivagga)](../3.2.md) / [Go to parent page (3.2 Kesivagga)](../3.2.md) / [Go to next page (3.2.2 Javasutta)](3.2.2.md)


