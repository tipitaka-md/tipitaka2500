
[Home](/) / [15A4 Catukkanipātapāḷi](../../../15A4.md) / [3 Tatiyapaṇṇāsaka](../../3.md) / [3.2 Kesivagga](../3.2.md)

# 𑁩𑁇𑁨𑁇𑁫 𑀞𑀸𑀦𑀲𑀼𑀢𑁆𑀢

### 𑀢𑀢𑀺𑀬𑀧𑀡𑁆𑀡𑀸𑀲𑀓

### 𑀓𑁂𑀲𑀺𑀯𑀕𑁆𑀕

### 𑀞𑀸𑀦𑀲𑀼𑀢𑁆𑀢

(115.)

762\. “𑀘𑀢𑁆𑀢𑀸𑀭𑀺𑀫𑀸𑀦𑀺, 𑀪𑀺𑀓𑁆𑀔𑀯𑁂, 𑀞𑀸𑀦𑀸𑀦𑀺𑁇 𑀓𑀢𑀫𑀸𑀦𑀺 𑀘𑀢𑁆𑀢𑀸𑀭𑀺? 𑀅𑀢𑁆𑀣𑀺, 𑀪𑀺𑀓𑁆𑀔𑀯𑁂, 𑀞𑀸𑀦𑀁 𑀅𑀫𑀦𑀸𑀧𑀁 𑀓𑀸𑀢𑀼𑀁; 𑀢𑀜𑁆𑀘 𑀓𑀬𑀺𑀭𑀫𑀸𑀦𑀁 𑀅𑀦𑀢𑁆𑀣𑀸𑀬 𑀲𑀁𑀯𑀢𑁆𑀢𑀢𑀺𑁇 𑀅𑀢𑁆𑀣𑀺, 𑀪𑀺𑀓𑁆𑀔𑀯𑁂, 𑀞𑀸𑀦𑀁 𑀅𑀫𑀦𑀸𑀧𑀁 𑀓𑀸𑀢𑀼𑀁; 𑀢𑀜𑁆𑀘 𑀓𑀬𑀺𑀭𑀫𑀸𑀦𑀁 𑀅𑀢𑁆𑀣𑀸𑀬 𑀲𑀁𑀯𑀢𑁆𑀢𑀢𑀺𑁇 𑀅𑀢𑁆𑀣𑀺, 𑀪𑀺𑀓𑁆𑀔𑀯𑁂, 𑀞𑀸𑀦𑀁 𑀫𑀦𑀸𑀧𑀁 𑀓𑀸𑀢𑀼𑀁; 𑀢𑀜𑁆𑀘 𑀓𑀬𑀺𑀭𑀫𑀸𑀦𑀁 𑀅𑀦𑀢𑁆𑀣𑀸𑀬 𑀲𑀁𑀯𑀢𑁆𑀢𑀢𑀺𑁇 𑀅𑀢𑁆𑀣𑀺, 𑀪𑀺𑀓𑁆𑀔𑀯𑁂, 𑀞𑀸𑀦𑀁 𑀫𑀦𑀸𑀧𑀁 𑀓𑀸𑀢𑀼𑀁; 𑀢𑀜𑁆𑀘 𑀓𑀬𑀺𑀭𑀫𑀸𑀦𑀁 𑀅𑀢𑁆𑀣𑀸𑀬 𑀲𑀁𑀯𑀢𑁆𑀢𑀢𑀺𑁇

763\. 𑀢𑀢𑁆𑀭, 𑀪𑀺𑀓𑁆𑀔𑀯𑁂, 𑀬𑀫𑀺𑀤𑀁 𑀞𑀸𑀦𑀁 𑀅𑀫𑀦𑀸𑀧𑀁 𑀓𑀸𑀢𑀼𑀁; 𑀢𑀜𑁆𑀘 𑀓𑀬𑀺𑀭𑀫𑀸𑀦𑀁 𑀅𑀦𑀢𑁆𑀣𑀸𑀬 𑀲𑀁𑀯𑀢𑁆𑀢𑀢𑀺—  𑀇𑀤𑀁, 𑀪𑀺𑀓𑁆𑀔𑀯𑁂, 𑀞𑀸𑀦𑀁 𑀉𑀪𑀬𑁂𑀦𑁂𑀯 𑀦 𑀓𑀢𑁆𑀢𑀩𑁆𑀩𑀁 𑀫𑀜𑁆𑀜𑀢𑀺𑁇 𑀬𑀫𑁆𑀧𑀺𑀤𑀁 𑀞𑀸𑀦𑀁 𑀅𑀫𑀦𑀸𑀧𑀁 𑀓𑀸𑀢𑀼𑀁; 𑀇𑀫𑀺𑀦𑀸𑀧𑀺 𑀦𑀁 𑀦 𑀓𑀢𑁆𑀢𑀩𑁆𑀩𑀁 𑀫𑀜𑁆𑀜𑀢𑀺𑁇 𑀬𑀫𑁆𑀧𑀺𑀤𑀁 𑀞𑀸𑀦𑀁 𑀓𑀬𑀺𑀭𑀫𑀸𑀦𑀁 𑀅𑀦𑀢𑁆𑀣𑀸𑀬 𑀲𑀁𑀯𑀢𑁆𑀢𑀢𑀺; 𑀇𑀫𑀺𑀦𑀸𑀧𑀺 𑀦𑀁 𑀦 𑀓𑀢𑁆𑀢𑀩𑁆𑀩𑀁 𑀫𑀜𑁆𑀜𑀢𑀺𑁇 𑀇𑀤𑀁, 𑀪𑀺𑀓𑁆𑀔𑀯𑁂, 𑀞𑀸𑀦𑀁 𑀉𑀪𑀬𑁂𑀦𑁂𑀯 𑀦 𑀓𑀢𑁆𑀢𑀩𑁆𑀩𑀁 𑀫𑀜𑁆𑀜𑀢𑀺𑁇

764\. 𑀢𑀢𑁆𑀭, 𑀪𑀺𑀓𑁆𑀔𑀯𑁂, 𑀬𑀫𑀺𑀤𑀁 𑀞𑀸𑀦𑀁 𑀅𑀫𑀦𑀸𑀧𑀁 𑀓𑀸𑀢𑀼𑀁; 𑀢𑀜𑁆𑀘 𑀓𑀬𑀺𑀭𑀫𑀸𑀦𑀁 𑀅𑀢𑁆𑀣𑀸𑀬 𑀲𑀁𑀯𑀢𑁆𑀢𑀢𑀺—  𑀇𑀫𑀲𑁆𑀫𑀺𑀁, 𑀪𑀺𑀓𑁆𑀔𑀯𑁂, 𑀞𑀸𑀦𑁂 𑀩𑀸𑀮𑁄 𑀘 𑀧𑀡𑁆𑀟𑀺𑀢𑁄 𑀘 𑀯𑁂𑀤𑀺𑀢𑀩𑁆𑀩𑁄 𑀧𑀼𑀭𑀺𑀲𑀣𑀸𑀫𑁂 𑀧𑀼𑀭𑀺𑀲𑀯𑀻𑀭𑀺𑀬𑁂 𑀧𑀼𑀭𑀺𑀲𑀧𑀭𑀓𑁆𑀓𑀫𑁂𑁇 𑀦, 𑀪𑀺𑀓𑁆𑀔𑀯𑁂, 𑀩𑀸𑀮𑁄 𑀇𑀢𑀺 𑀧𑀝𑀺𑀲𑀜𑁆𑀘𑀺𑀓𑁆𑀔𑀢𑀺—  ‘𑀓𑀺𑀜𑁆𑀘𑀸𑀧𑀺 𑀔𑁄 𑀇𑀤𑀁 𑀞𑀸𑀦𑀁 𑀅𑀫𑀦𑀸𑀧𑀁 𑀓𑀸𑀢𑀼𑀁; 𑀅𑀣 𑀘𑀭𑀳𑀺𑀤𑀁 𑀞𑀸𑀦𑀁 𑀓𑀬𑀺𑀭𑀫𑀸𑀦𑀁 𑀅𑀢𑁆𑀣𑀸𑀬 𑀲𑀁𑀯𑀢𑁆𑀢𑀢𑀻’𑀢𑀺𑁇 𑀲𑁄 𑀢𑀁 𑀞𑀸𑀦𑀁 𑀦 𑀓𑀭𑁄𑀢𑀺𑁇 𑀢𑀲𑁆𑀲 𑀢𑀁 𑀞𑀸𑀦𑀁 𑀅𑀓𑀬𑀺𑀭𑀫𑀸𑀦𑀁 𑀅𑀦𑀢𑁆𑀣𑀸𑀬 𑀲𑀁𑀯𑀢𑁆𑀢𑀢𑀺𑁇 𑀧𑀡𑁆𑀟𑀺𑀢𑁄 𑀘 𑀔𑁄, 𑀪𑀺𑀓𑁆𑀔𑀯𑁂, 𑀇𑀢𑀺 𑀧𑀝𑀺𑀲𑀜𑁆𑀘𑀺𑀓𑁆𑀔𑀢𑀺—  ‘𑀓𑀺𑀜𑁆𑀘𑀸𑀧𑀺 𑀔𑁄 𑀇𑀤𑀁 𑀞𑀸𑀦𑀁 𑀅𑀫𑀦𑀸𑀧𑀁 𑀓𑀸𑀢𑀼𑀁; 𑀅𑀣 𑀘𑀭𑀳𑀺𑀤𑀁 𑀞𑀸𑀦𑀁 𑀓𑀬𑀺𑀭𑀫𑀸𑀦𑀁 𑀅𑀢𑁆𑀣𑀸𑀬 𑀲𑀁𑀯𑀢𑁆𑀢𑀢𑀻’𑀢𑀺𑁇 𑀲𑁄 𑀢𑀁 𑀞𑀸𑀦𑀁 𑀓𑀭𑁄𑀢𑀺𑁇 𑀢𑀲𑁆𑀲 𑀢𑀁 𑀞𑀸𑀦𑀁 𑀓𑀬𑀺𑀭𑀫𑀸𑀦𑀁 𑀅𑀢𑁆𑀣𑀸𑀬 𑀲𑀁𑀯𑀢𑁆𑀢𑀢𑀺𑁇

765\. 𑀢𑀢𑁆𑀭, 𑀪𑀺𑀓𑁆𑀔𑀯𑁂, 𑀬𑀫𑀺𑀤𑀁 𑀞𑀸𑀦𑀁 𑀫𑀦𑀸𑀧𑀁 𑀓𑀸𑀢𑀼𑀁; 𑀢𑀜𑁆𑀘 𑀓𑀬𑀺𑀭𑀫𑀸𑀦𑀁 𑀅𑀦𑀢𑁆𑀣𑀸𑀬 𑀲𑀁𑀯𑀢𑁆𑀢𑀢𑀺—  𑀇𑀫𑀲𑁆𑀫𑀺𑀫𑁆𑀧𑀺, 𑀪𑀺𑀓𑁆𑀔𑀯𑁂, 𑀞𑀸𑀦𑁂 𑀩𑀸𑀮𑁄 𑀘 𑀧𑀡𑁆𑀟𑀺𑀢𑁄 𑀘 𑀯𑁂𑀤𑀺𑀢𑀩𑁆𑀩𑁄 𑀧𑀼𑀭𑀺𑀲𑀣𑀸𑀫𑁂 𑀧𑀼𑀭𑀺𑀲𑀯𑀻𑀭𑀺𑀬𑁂 𑀧𑀼𑀭𑀺𑀲𑀧𑀭𑀓𑁆𑀓𑀫𑁂𑁇 𑀦, 𑀪𑀺𑀓𑁆𑀔𑀯𑁂, 𑀩𑀸𑀮𑁄 𑀇𑀢𑀺 𑀧𑀝𑀺𑀲𑀜𑁆𑀘𑀺𑀓𑁆𑀔𑀢𑀺—  ‘𑀓𑀺𑀜𑁆𑀘𑀸𑀧𑀺 𑀔𑁄 𑀇𑀤𑀁 𑀞𑀸𑀦𑀁 𑀫𑀦𑀸𑀧𑀁 𑀓𑀸𑀢𑀼𑀁; 𑀅𑀣 𑀘𑀭𑀳𑀺𑀤𑀁 𑀞𑀸𑀦𑀁 𑀓𑀬𑀺𑀭𑀫𑀸𑀦𑀁 𑀅𑀦𑀢𑁆𑀣𑀸𑀬 𑀲𑀁𑀯𑀢𑁆𑀢𑀢𑀻’𑀢𑀺𑁇 𑀲𑁄 𑀢𑀁 𑀞𑀸𑀦𑀁 𑀓𑀭𑁄𑀢𑀺𑁇 𑀢𑀲𑁆𑀲 𑀢𑀁 𑀞𑀸𑀦𑀁 𑀓𑀬𑀺𑀭𑀫𑀸𑀦𑀁 𑀅𑀦𑀢𑁆𑀣𑀸𑀬 𑀲𑀁𑀯𑀢𑁆𑀢𑀢𑀺𑁇 𑀧𑀡𑁆𑀟𑀺𑀢𑁄 𑀘 𑀔𑁄, 𑀪𑀺𑀓𑁆𑀔𑀯𑁂, 𑀇𑀢𑀺 𑀧𑀝𑀺𑀲𑀜𑁆𑀘𑀺𑀓𑁆𑀔𑀢𑀺—  ‘𑀓𑀺𑀜𑁆𑀘𑀸𑀧𑀺 𑀔𑁄 𑀇𑀤𑀁 𑀞𑀸𑀦𑀁 𑀫𑀦𑀸𑀧𑀁 𑀓𑀸𑀢𑀼𑀁; 𑀅𑀣 𑀘𑀭𑀳𑀺𑀤𑀁 𑀞𑀸𑀦𑀁 𑀓𑀬𑀺𑀭𑀫𑀸𑀦𑀁 𑀅𑀦𑀢𑁆𑀣𑀸𑀬 𑀲𑀁𑀯𑀢𑁆𑀢𑀢𑀻’𑀢𑀺𑁇 𑀲𑁄 𑀢𑀁 𑀞𑀸𑀦𑀁 𑀦 𑀓𑀭𑁄𑀢𑀺𑁇 𑀢𑀲𑁆𑀲 𑀢𑀁 𑀞𑀸𑀦𑀁 𑀅𑀓𑀬𑀺𑀭𑀫𑀸𑀦𑀁 𑀅𑀢𑁆𑀣𑀸𑀬 𑀲𑀁𑀯𑀢𑁆𑀢𑀢𑀺𑁇

766\. 𑀢𑀢𑁆𑀭, 𑀪𑀺𑀓𑁆𑀔𑀯𑁂, 𑀬𑀫𑀺𑀤𑀁 𑀞𑀸𑀦𑀁 𑀫𑀦𑀸𑀧𑀁 𑀓𑀸𑀢𑀼𑀁, 𑀢𑀜𑁆𑀘 𑀓𑀬𑀺𑀭𑀫𑀸𑀦𑀁 𑀅𑀢𑁆𑀣𑀸𑀬 𑀲𑀁𑀯𑀢𑁆𑀢𑀢𑀺—  𑀇𑀤𑀁, 𑀪𑀺𑀓𑁆𑀔𑀯𑁂, 𑀞𑀸𑀦𑀁 𑀉𑀪𑀬𑁂𑀦𑁂𑀯 𑀓𑀢𑁆𑀢𑀩𑁆𑀩𑀁 𑀫𑀜𑁆𑀜𑀢𑀺𑁇 𑀬𑀫𑁆𑀧𑀺𑀤𑀁 𑀞𑀸𑀦𑀁 𑀫𑀦𑀸𑀧𑀁 𑀓𑀸𑀢𑀼𑀁, 𑀇𑀫𑀺𑀦𑀸𑀧𑀺 𑀦𑀁 𑀓𑀢𑁆𑀢𑀩𑁆𑀩𑀁 𑀫𑀜𑁆𑀜𑀢𑀺; 𑀬𑀫𑁆𑀧𑀺𑀤𑀁 𑀞𑀸𑀦𑀁 𑀓𑀬𑀺𑀭𑀫𑀸𑀦𑀁 𑀅𑀢𑁆𑀣𑀸𑀬 𑀲𑀁𑀯𑀢𑁆𑀢𑀢𑀺, 𑀇𑀫𑀺𑀦𑀸𑀧𑀺 𑀦𑀁 𑀓𑀢𑁆𑀢𑀩𑁆𑀩𑀁 𑀫𑀜𑁆𑀜𑀢𑀺𑁇 𑀇𑀤𑀁, 𑀪𑀺𑀓𑁆𑀔𑀯𑁂, 𑀞𑀸𑀦𑀁 𑀉𑀪𑀬𑁂𑀦𑁂𑀯 𑀓𑀢𑁆𑀢𑀩𑁆𑀩𑀁 𑀫𑀜𑁆𑀜𑀢𑀺𑁇 𑀇𑀫𑀸𑀦𑀺 𑀔𑁄, 𑀪𑀺𑀓𑁆𑀔𑀯𑁂, 𑀘𑀢𑁆𑀢𑀸𑀭𑀺 𑀞𑀸𑀦𑀸𑀦𑀻”𑀢𑀺𑁇

---

767\. 𑀧𑀜𑁆𑀘𑀫𑀁𑁇



[Go to previous page (3.2.4 Nāgasutta)](3.2.4.md) / [Go to parent page (3.2 Kesivagga)](../3.2.md) / [Go to next page (3.2.6 Appamādasutta)](3.2.6.md)


