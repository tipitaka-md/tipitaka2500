
[Home](/) / [15A4 Catukkanipātapāḷi](/tipitaka/15A4.md) / [3 Tatiyapaṇṇāsaka](/tipitaka/15A4/3.md) / [3.1 Valāhakavagga](/tipitaka/15A4/3/3.1.md)

# 𑁩𑁇𑁧𑁇𑁧𑁦 𑀆𑀲𑀻𑀯𑀺𑀲𑀲𑀼𑀢𑁆𑀢

### 𑀢𑀢𑀺𑀬𑀧𑀡𑁆𑀡𑀸𑀲𑀓

### 𑀯𑀮𑀸𑀳𑀓𑀯𑀕𑁆𑀕

### 𑀆𑀲𑀻𑀯𑀺𑀲𑀲𑀼𑀢𑁆𑀢

(110.)

724. “𑀘𑀢𑁆𑀢𑀸𑀭𑁄𑀫𑁂, 𑀪𑀺𑀓𑁆𑀔𑀯𑁂, 𑀆𑀲𑀻𑀯𑀺𑀲𑀸𑁇 𑀓𑀢𑀫𑁂 𑀘𑀢𑁆𑀢𑀸𑀭𑁄? 𑀆𑀕𑀢𑀯𑀺𑀲𑁄 𑀦 𑀖𑁄𑀭𑀯𑀺𑀲𑁄, 𑀖𑁄𑀭𑀯𑀺𑀲𑁄 𑀦 𑀆𑀕𑀢𑀯𑀺𑀲𑁄, 𑀆𑀕𑀢𑀯𑀺𑀲𑁄 𑀘 𑀖𑁄𑀭𑀯𑀺𑀲𑁄 𑀘, 𑀦𑁂𑀯𑀸𑀕𑀢𑀯𑀺𑀲𑁄 𑀦 𑀖𑁄𑀭𑀯𑀺𑀲𑁄—  𑀇𑀫𑁂 𑀔𑁄, 𑀪𑀺𑀓𑁆𑀔𑀯𑁂, 𑀘𑀢𑁆𑀢𑀸𑀭𑁄 𑀆𑀲𑀻𑀯𑀺𑀲𑀸𑁇 𑀏𑀯𑀫𑁂𑀯𑀁 𑀔𑁄, 𑀪𑀺𑀓𑁆𑀔𑀯𑁂, 𑀘𑀢𑁆𑀢𑀸𑀭𑁄 𑀆𑀲𑀻𑀯𑀺𑀲𑀽𑀧𑀫𑀸 𑀧𑀼𑀕𑁆𑀕𑀮𑀸 𑀲𑀦𑁆𑀢𑁄 𑀲𑀁𑀯𑀺𑀚𑁆𑀚𑀫𑀸𑀦𑀸 𑀮𑁄𑀓𑀲𑁆𑀫𑀺𑀁𑁇 𑀓𑀢𑀫𑁂 𑀘𑀢𑁆𑀢𑀸𑀭𑁄? 𑀆𑀕𑀢𑀯𑀺𑀲𑁄 𑀦 𑀖𑁄𑀭𑀯𑀺𑀲𑁄, 𑀖𑁄𑀭𑀯𑀺𑀲𑁄 𑀦 𑀆𑀕𑀢𑀯𑀺𑀲𑁄, 𑀆𑀕𑀢𑀯𑀺𑀲𑁄 𑀘 𑀖𑁄𑀭𑀯𑀺𑀲𑁄 𑀘, 𑀦𑁂𑀯𑀸𑀕𑀢𑀯𑀺𑀲𑁄 𑀦 𑀖𑁄𑀭𑀯𑀺𑀲𑁄𑁇

725. 𑀓𑀣𑀜𑁆𑀘, 𑀪𑀺𑀓𑁆𑀔𑀯𑁂, 𑀧𑀼𑀕𑁆𑀕𑀮𑁄 𑀆𑀕𑀢𑀯𑀺𑀲𑁄 𑀳𑁄𑀢𑀺, 𑀦 𑀖𑁄𑀭𑀯𑀺𑀲𑁄? 𑀇𑀥, 𑀪𑀺𑀓𑁆𑀔𑀯𑁂, 𑀏𑀓𑀘𑁆𑀘𑁄 𑀧𑀼𑀕𑁆𑀕𑀮𑁄 𑀅𑀪𑀺𑀡𑁆𑀳𑀁 𑀓𑀼𑀚𑁆𑀛𑀢𑀺𑁇 𑀲𑁄 𑀘 𑀔𑁆𑀯𑀲𑁆𑀲 𑀓𑁄𑀥𑁄 𑀦 𑀤𑀻𑀖𑀭𑀢𑁆𑀢𑀁 𑀅𑀦𑀼𑀲𑁂𑀢𑀺𑁇 𑀏𑀯𑀁 𑀔𑁄, 𑀪𑀺𑀓𑁆𑀔𑀯𑁂, 𑀧𑀼𑀕𑁆𑀕𑀮𑁄 𑀆𑀕𑀢𑀯𑀺𑀲𑁄 𑀳𑁄𑀢𑀺, 𑀦 𑀖𑁄𑀭𑀯𑀺𑀲𑁄𑁇 𑀲𑁂𑀬𑁆𑀬𑀣𑀸𑀧𑀺 𑀲𑁄, 𑀪𑀺𑀓𑁆𑀔𑀯𑁂, 𑀆𑀲𑀻𑀯𑀺𑀲𑁄 𑀆𑀕𑀢𑀯𑀺𑀲𑁄, 𑀦 𑀖𑁄𑀭𑀯𑀺𑀲𑁄; 𑀢𑀣𑀽𑀧𑀫𑀸𑀳𑀁, 𑀪𑀺𑀓𑁆𑀔𑀯𑁂, 𑀇𑀫𑀁 𑀧𑀼𑀕𑁆𑀕𑀮𑀁 𑀯𑀤𑀸𑀫𑀺𑁇

726. 𑀓𑀣𑀜𑁆𑀘, 𑀪𑀺𑀓𑁆𑀔𑀯𑁂, 𑀧𑀼𑀕𑁆𑀕𑀮𑁄 𑀖𑁄𑀭𑀯𑀺𑀲𑁄 𑀳𑁄𑀢𑀺, 𑀦 𑀆𑀕𑀢𑀯𑀺𑀲𑁄? 𑀇𑀥, 𑀪𑀺𑀓𑁆𑀔𑀯𑁂, 𑀏𑀓𑀘𑁆𑀘𑁄 𑀧𑀼𑀕𑁆𑀕𑀮𑁄 𑀦 𑀳𑁂𑀯 𑀔𑁄 𑀅𑀪𑀺𑀡𑁆𑀳𑀁 𑀓𑀼𑀚𑁆𑀛𑀢𑀺𑁇 𑀲𑁄 𑀘 𑀔𑁆𑀯𑀲𑁆𑀲 𑀓𑁄𑀥𑁄 𑀤𑀻𑀖𑀭𑀢𑁆𑀢𑀁 𑀅𑀦𑀼𑀲𑁂𑀢𑀺𑁇 𑀏𑀯𑀁 𑀔𑁄, 𑀪𑀺𑀓𑁆𑀔𑀯𑁂, 𑀧𑀼𑀕𑁆𑀕𑀮𑁄 𑀖𑁄𑀭𑀯𑀺𑀲𑁄 𑀳𑁄𑀢𑀺, 𑀦 𑀆𑀕𑀢𑀯𑀺𑀲𑁄𑁇 𑀲𑁂𑀬𑁆𑀬𑀣𑀸𑀧𑀺 𑀲𑁄, 𑀪𑀺𑀓𑁆𑀔𑀯𑁂, 𑀆𑀲𑀻𑀯𑀺𑀲𑁄 𑀖𑁄𑀭𑀯𑀺𑀲𑁄, 𑀦 𑀆𑀕𑀢𑀯𑀺𑀲𑁄; 𑀢𑀣𑀽𑀧𑀫𑀸𑀳𑀁, 𑀪𑀺𑀓𑁆𑀔𑀯𑁂, 𑀇𑀫𑀁 𑀧𑀼𑀕𑁆𑀕𑀮𑀁 𑀯𑀤𑀸𑀫𑀺𑁇

727. 𑀓𑀣𑀜𑁆𑀘, 𑀪𑀺𑀓𑁆𑀔𑀯𑁂, 𑀧𑀼𑀕𑁆𑀕𑀮𑁄 𑀆𑀕𑀢𑀯𑀺𑀲𑁄 𑀘 𑀳𑁄𑀢𑀺 𑀖𑁄𑀭𑀯𑀺𑀲𑁄 𑀘? 𑀇𑀥, 𑀪𑀺𑀓𑁆𑀔𑀯𑁂, 𑀏𑀓𑀘𑁆𑀘𑁄 𑀧𑀼𑀕𑁆𑀕𑀮𑁄 𑀅𑀪𑀺𑀡𑁆𑀳𑀁 𑀓𑀼𑀚𑁆𑀛𑀢𑀺𑁇 𑀲𑁄 𑀘 𑀔𑁆𑀯𑀲𑁆𑀲 𑀓𑁄𑀥𑁄 𑀤𑀻𑀖𑀭𑀢𑁆𑀢𑀁 𑀅𑀦𑀼𑀲𑁂𑀢𑀺𑁇 𑀏𑀯𑀁 𑀔𑁄, 𑀪𑀺𑀓𑁆𑀔𑀯𑁂, 𑀧𑀼𑀕𑁆𑀕𑀮𑁄 𑀆𑀕𑀢𑀯𑀺𑀲𑁄 𑀘 𑀳𑁄𑀢𑀺 𑀖𑁄𑀭𑀯𑀺𑀲𑁄 𑀘𑁇 𑀲𑁂𑀬𑁆𑀬𑀣𑀸𑀧𑀺 𑀲𑁄, 𑀪𑀺𑀓𑁆𑀔𑀯𑁂, 𑀆𑀲𑀻𑀯𑀺𑀲𑁄 𑀆𑀕𑀢𑀯𑀺𑀲𑁄 𑀘 𑀖𑁄𑀭𑀯𑀺𑀲𑁄 𑀘; 𑀢𑀣𑀽𑀧𑀫𑀸𑀳𑀁, 𑀪𑀺𑀓𑁆𑀔𑀯𑁂, 𑀇𑀫𑀁 𑀧𑀼𑀕𑁆𑀕𑀮𑀁 𑀯𑀤𑀸𑀫𑀺𑁇

728. 𑀓𑀣𑀜𑁆𑀘, 𑀪𑀺𑀓𑁆𑀔𑀯𑁂, 𑀧𑀼𑀕𑁆𑀕𑀮𑁄 𑀦𑁂𑀯𑀸𑀕𑀢𑀯𑀺𑀲𑁄 𑀳𑁄𑀢𑀺 𑀦 𑀖𑁄𑀭𑀯𑀺𑀲𑁄? 𑀇𑀥, 𑀪𑀺𑀓𑁆𑀔𑀯𑁂, 𑀏𑀓𑀘𑁆𑀘𑁄 𑀧𑀼𑀕𑁆𑀕𑀮𑁄 𑀦 𑀳𑁂𑀯 𑀔𑁄 𑀅𑀪𑀺𑀡𑁆𑀳𑀁 𑀓𑀼𑀚𑁆𑀛𑀢𑀺𑁇 𑀲𑁄 𑀘 𑀔𑁆𑀯𑀲𑁆𑀲 𑀓𑁄𑀥𑁄 𑀦 𑀤𑀻𑀖𑀭𑀢𑁆𑀢𑀁 𑀅𑀦𑀼𑀲𑁂𑀢𑀺𑁇 𑀏𑀯𑀁 𑀔𑁄, 𑀪𑀺𑀓𑁆𑀔𑀯𑁂, 𑀧𑀼𑀕𑁆𑀕𑀮𑁄 𑀦𑁂𑀯𑀸𑀕𑀢𑀯𑀺𑀲𑁄 𑀳𑁄𑀢𑀺, 𑀦 𑀖𑁄𑀭𑀯𑀺𑀲𑁄𑁇 𑀲𑁂𑀬𑁆𑀬𑀣𑀸𑀧𑀺 𑀲𑁄, 𑀪𑀺𑀓𑁆𑀔𑀯𑁂, 𑀆𑀲𑀻𑀯𑀺𑀲𑁄 𑀦𑁂𑀯𑀸𑀕𑀢𑀯𑀺𑀲𑁄 𑀦 𑀖𑁄𑀭𑀯𑀺𑀲𑁄; 𑀢𑀣𑀽𑀧𑀫𑀸𑀳𑀁, 𑀪𑀺𑀓𑁆𑀔𑀯𑁂, 𑀇𑀫𑀁 𑀧𑀼𑀕𑁆𑀕𑀮𑀁 𑀯𑀤𑀸𑀫𑀺𑁇 𑀇𑀫𑁂 𑀔𑁄, 𑀪𑀺𑀓𑁆𑀔𑀯𑁂, 𑀘𑀢𑁆𑀢𑀸𑀭𑁄 𑀆𑀲𑀻𑀯𑀺𑀲𑀽𑀧𑀫𑀸 𑀧𑀼𑀕𑁆𑀕𑀮𑀸 𑀲𑀦𑁆𑀢𑁄 𑀲𑀁𑀯𑀺𑀚𑁆𑀚𑀫𑀸𑀦𑀸 𑀮𑁄𑀓𑀲𑁆𑀫𑀺𑀦𑁆”𑀢𑀺𑁇

---

729. 𑀤𑀲𑀫𑀁𑁇



---

730. 𑀯𑀮𑀸𑀳𑀓𑀯𑀕𑁆𑀕𑁄 𑀧𑀞𑀫𑁄𑁇



---

731. 𑀢𑀲𑁆𑀲𑀼𑀤𑁆𑀤𑀸𑀦𑀁



732. _𑀤𑁆𑀯𑁂 𑀯𑀮𑀸𑀳𑀸 𑀓𑀼𑀫𑁆𑀪 𑀉𑀤𑀓,_  
_𑀭𑀳𑀤𑀸 𑀤𑁆𑀯𑁂 𑀳𑁄𑀦𑁆𑀢𑀺 𑀅𑀫𑁆𑀩𑀸𑀦𑀺;_  
_𑀫𑀽𑀲𑀺𑀓𑀸 𑀩𑀮𑀻𑀩𑀤𑁆𑀤𑀸 𑀭𑀼𑀓𑁆𑀔𑀸,_  
_𑀆𑀲𑀻𑀯𑀺𑀲𑁂𑀦 𑀢𑁂 𑀤𑀲𑀸𑀢𑀺𑁇_  


[Go to previous page (3.1.9 Rukkhasutta)](/tipitaka/15A4/3/3.1/3.1.9.md) / [Go to parent page (3.1 Valāhakavagga)](/tipitaka/15A4/3/3.1.md) / [Go to next page (3.2 Kesivagga)](/tipitaka/15A4/3/3.2.md)


