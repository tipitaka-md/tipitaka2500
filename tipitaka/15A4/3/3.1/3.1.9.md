
[Home](/) / [15A4 Catukkanipātapāḷi](../../../15A4.md) / [3 Tatiyapaṇṇāsaka](../../3.md) / [3.1 Valāhakavagga](../3.1.md)

# 𑁩𑁇𑁧𑁇𑁯 𑀭𑀼𑀓𑁆𑀔𑀲𑀼𑀢𑁆𑀢

### 𑀢𑀢𑀺𑀬𑀧𑀡𑁆𑀡𑀸𑀲𑀓

### 𑀯𑀮𑀸𑀳𑀓𑀯𑀕𑁆𑀕

### 𑀭𑀼𑀓𑁆𑀔𑀲𑀼𑀢𑁆𑀢

(109.)

718\. “𑀘𑀢𑁆𑀢𑀸𑀭𑁄𑀫𑁂, 𑀪𑀺𑀓𑁆𑀔𑀯𑁂, 𑀭𑀼𑀓𑁆𑀔𑀸𑁇 𑀓𑀢𑀫𑁂 𑀘𑀢𑁆𑀢𑀸𑀭𑁄? 𑀨𑁂𑀕𑁆𑀕𑀼 𑀨𑁂𑀕𑁆𑀕𑀼𑀧𑀭𑀺𑀯𑀸𑀭𑁄, 𑀨𑁂𑀕𑁆𑀕𑀼 𑀲𑀸𑀭𑀧𑀭𑀺𑀯𑀸𑀭𑁄, 𑀲𑀸𑀭𑁄 𑀨𑁂𑀕𑁆𑀕𑀼𑀧𑀭𑀺𑀯𑀸𑀭𑁄, 𑀲𑀸𑀭𑁄 𑀲𑀸𑀭𑀧𑀭𑀺𑀯𑀸𑀭𑁄—  𑀇𑀫𑁂 𑀔𑁄, 𑀪𑀺𑀓𑁆𑀔𑀯𑁂, 𑀘𑀢𑁆𑀢𑀸𑀭𑁄 𑀭𑀼𑀓𑁆𑀔𑀸𑁇 𑀏𑀯𑀫𑁂𑀯𑀁 𑀔𑁄, 𑀪𑀺𑀓𑁆𑀔𑀯𑁂, 𑀘𑀢𑁆𑀢𑀸𑀭𑁄 𑀭𑀼𑀓𑁆𑀔𑀽𑀧𑀫𑀸 𑀧𑀼𑀕𑁆𑀕𑀮𑀸 𑀲𑀦𑁆𑀢𑁄 𑀲𑀁𑀯𑀺𑀚𑁆𑀚𑀫𑀸𑀦𑀸 𑀮𑁄𑀓𑀲𑁆𑀫𑀺𑀁𑁇 𑀓𑀢𑀫𑁂 𑀘𑀢𑁆𑀢𑀸𑀭𑁄? 𑀨𑁂𑀕𑁆𑀕𑀼 𑀨𑁂𑀕𑁆𑀕𑀼𑀧𑀭𑀺𑀯𑀸𑀭𑁄, 𑀨𑁂𑀕𑁆𑀕𑀼 𑀲𑀸𑀭𑀧𑀭𑀺𑀯𑀸𑀭𑁄, 𑀲𑀸𑀭𑁄 𑀨𑁂𑀕𑁆𑀕𑀼𑀧𑀭𑀺𑀯𑀸𑀭𑁄, 𑀲𑀸𑀭𑁄 𑀲𑀸𑀭𑀧𑀭𑀺𑀯𑀸𑀭𑁄𑁇

719\. 𑀓𑀣𑀜𑁆𑀘, 𑀪𑀺𑀓𑁆𑀔𑀯𑁂, 𑀧𑀼𑀕𑁆𑀕𑀮𑁄 𑀨𑁂𑀕𑁆𑀕𑀼 𑀳𑁄𑀢𑀺 𑀨𑁂𑀕𑁆𑀕𑀼𑀧𑀭𑀺𑀯𑀸𑀭𑁄? 𑀇𑀥, 𑀪𑀺𑀓𑁆𑀔𑀯𑁂, 𑀏𑀓𑀘𑁆𑀘𑁄 𑀧𑀼𑀕𑁆𑀕𑀮𑁄 𑀤𑀼𑀲𑁆𑀲𑀻𑀮𑁄 𑀳𑁄𑀢𑀺 𑀧𑀸𑀧𑀥𑀫𑁆𑀫𑁄; 𑀧𑀭𑀺𑀲𑀸𑀧𑀺𑀲𑁆𑀲 𑀳𑁄𑀢𑀺 𑀤𑀼𑀲𑁆𑀲𑀻𑀮𑀸 𑀧𑀸𑀧𑀥𑀫𑁆𑀫𑀸𑁇 𑀏𑀯𑀁 𑀔𑁄, 𑀪𑀺𑀓𑁆𑀔𑀯𑁂, 𑀧𑀼𑀕𑁆𑀕𑀮𑁄 𑀨𑁂𑀕𑁆𑀕𑀼 𑀳𑁄𑀢𑀺 𑀨𑁂𑀕𑁆𑀕𑀼𑀧𑀭𑀺𑀯𑀸𑀭𑁄𑁇 𑀲𑁂𑀬𑁆𑀬𑀣𑀸𑀧𑀺 𑀲𑁄, 𑀪𑀺𑀓𑁆𑀔𑀯𑁂, 𑀭𑀼𑀓𑁆𑀔𑁄 𑀨𑁂𑀕𑁆𑀕𑀼 𑀨𑁂𑀕𑁆𑀕𑀼𑀧𑀭𑀺𑀯𑀸𑀭𑁄; 𑀢𑀣𑀽𑀧𑀫𑀸𑀳𑀁, 𑀪𑀺𑀓𑁆𑀔𑀯𑁂, 𑀇𑀫𑀁 𑀧𑀼𑀕𑁆𑀕𑀮𑀁 𑀯𑀤𑀸𑀫𑀺𑁇

720\. 𑀓𑀣𑀜𑁆𑀘, 𑀪𑀺𑀓𑁆𑀔𑀯𑁂, 𑀧𑀼𑀕𑁆𑀕𑀮𑁄 𑀨𑁂𑀕𑁆𑀕𑀼 𑀳𑁄𑀢𑀺 𑀲𑀸𑀭𑀧𑀭𑀺𑀯𑀸𑀭𑁄? 𑀇𑀥, 𑀪𑀺𑀓𑁆𑀔𑀯𑁂, 𑀏𑀓𑀘𑁆𑀘𑁄 𑀧𑀼𑀕𑁆𑀕𑀮𑁄 𑀤𑀼𑀲𑁆𑀲𑀻𑀮𑁄 𑀳𑁄𑀢𑀺 𑀧𑀸𑀧𑀥𑀫𑁆𑀫𑁄; 𑀧𑀭𑀺𑀲𑀸 𑀘 𑀔𑁆𑀯𑀲𑁆𑀲 𑀳𑁄𑀢𑀺 𑀲𑀻𑀮𑀯𑀢𑀻 𑀓𑀮𑁆𑀬𑀸𑀡𑀥𑀫𑁆𑀫𑀸𑁇 𑀏𑀯𑀁 𑀔𑁄, 𑀪𑀺𑀓𑁆𑀔𑀯𑁂, 𑀧𑀼𑀕𑁆𑀕𑀮𑁄 𑀨𑁂𑀕𑁆𑀕𑀼 𑀳𑁄𑀢𑀺 𑀲𑀸𑀭𑀧𑀭𑀺𑀯𑀸𑀭𑁄𑁇 𑀲𑁂𑀬𑁆𑀬𑀣𑀸𑀧𑀺 𑀲𑁄, 𑀪𑀺𑀓𑁆𑀔𑀯𑁂, 𑀭𑀼𑀓𑁆𑀔𑁄 𑀨𑁂𑀕𑁆𑀕𑀼 𑀲𑀸𑀭𑀧𑀭𑀺𑀯𑀸𑀭𑁄; 𑀢𑀣𑀽𑀧𑀫𑀸𑀳𑀁, 𑀪𑀺𑀓𑁆𑀔𑀯𑁂, 𑀇𑀫𑀁 𑀧𑀼𑀕𑁆𑀕𑀮𑀁 𑀯𑀤𑀸𑀫𑀺𑁇

721\. 𑀓𑀣𑀜𑁆𑀘, 𑀪𑀺𑀓𑁆𑀔𑀯𑁂, 𑀧𑀼𑀕𑁆𑀕𑀮𑁄 𑀲𑀸𑀭𑁄 𑀳𑁄𑀢𑀺 𑀨𑁂𑀕𑁆𑀕𑀼𑀧𑀭𑀺𑀯𑀸𑀭𑁄? 𑀇𑀥, 𑀪𑀺𑀓𑁆𑀔𑀯𑁂, 𑀏𑀓𑀘𑁆𑀘𑁄 𑀧𑀼𑀕𑁆𑀕𑀮𑁄 𑀲𑀻𑀮𑀯𑀸 𑀳𑁄𑀢𑀺 𑀓𑀮𑁆𑀬𑀸𑀡𑀥𑀫𑁆𑀫𑁄; 𑀧𑀭𑀺𑀲𑀸 𑀘 𑀔𑁆𑀯𑀲𑁆𑀲 𑀳𑁄𑀢𑀺 𑀤𑀼𑀲𑁆𑀲𑀻𑀮𑀸 𑀧𑀸𑀧𑀥𑀫𑁆𑀫𑀸𑁇 𑀏𑀯𑀁 𑀔𑁄, 𑀪𑀺𑀓𑁆𑀔𑀯𑁂, 𑀧𑀼𑀕𑁆𑀕𑀮𑁄 𑀲𑀸𑀭𑁄 𑀳𑁄𑀢𑀺 𑀨𑁂𑀕𑁆𑀕𑀼𑀧𑀭𑀺𑀯𑀸𑀭𑁄𑁇 𑀲𑁂𑀬𑁆𑀬𑀣𑀸𑀧𑀺 𑀲𑁄, 𑀪𑀺𑀓𑁆𑀔𑀯𑁂, 𑀭𑀼𑀓𑁆𑀔𑁄 𑀲𑀸𑀭𑁄 𑀨𑁂𑀕𑁆𑀕𑀼𑀧𑀭𑀺𑀯𑀸𑀭𑁄; 𑀢𑀣𑀽𑀧𑀫𑀸𑀳𑀁, 𑀪𑀺𑀓𑁆𑀔𑀯𑁂, 𑀇𑀫𑀁 𑀧𑀼𑀕𑁆𑀕𑀮𑀁 𑀯𑀤𑀸𑀫𑀺𑁇

722\. 𑀓𑀣𑀜𑁆𑀘, 𑀪𑀺𑀓𑁆𑀔𑀯𑁂, 𑀧𑀼𑀕𑁆𑀕𑀮𑁄 𑀲𑀸𑀭𑁄 𑀳𑁄𑀢𑀺 𑀲𑀸𑀭𑀧𑀭𑀺𑀯𑀸𑀭𑁄? 𑀇𑀥, 𑀪𑀺𑀓𑁆𑀔𑀯𑁂, 𑀏𑀓𑀘𑁆𑀘𑁄 𑀧𑀼𑀕𑁆𑀕𑀮𑁄 𑀲𑀻𑀮𑀯𑀸 𑀳𑁄𑀢𑀺 𑀓𑀮𑁆𑀬𑀸𑀡𑀥𑀫𑁆𑀫𑁄; 𑀧𑀭𑀺𑀲𑀸𑀧𑀺𑀲𑁆𑀲 𑀳𑁄𑀢𑀺 𑀲𑀻𑀮𑀯𑀢𑀻 𑀓𑀮𑁆𑀬𑀸𑀡𑀥𑀫𑁆𑀫𑀸𑁇 𑀏𑀯𑀁 𑀔𑁄, 𑀪𑀺𑀓𑁆𑀔𑀯𑁂, 𑀧𑀼𑀕𑁆𑀕𑀮𑁄 𑀲𑀸𑀭𑁄 𑀳𑁄𑀢𑀺 𑀲𑀸𑀭𑀧𑀭𑀺𑀯𑀸𑀭𑁄𑁇 𑀲𑁂𑀬𑁆𑀬𑀣𑀸𑀧𑀺 𑀲𑁄, 𑀪𑀺𑀓𑁆𑀔𑀯𑁂, 𑀭𑀼𑀓𑁆𑀔𑁄 𑀲𑀸𑀭𑁄 𑀲𑀸𑀭𑀧𑀭𑀺𑀯𑀸𑀭𑁄; 𑀢𑀣𑀽𑀧𑀫𑀸𑀳𑀁, 𑀪𑀺𑀓𑁆𑀔𑀯𑁂, 𑀇𑀫𑀁 𑀧𑀼𑀕𑁆𑀕𑀮𑀁 𑀯𑀤𑀸𑀫𑀺𑁇 𑀇𑀫𑁂 𑀔𑁄, 𑀪𑀺𑀓𑁆𑀔𑀯𑁂, 𑀘𑀢𑁆𑀢𑀸𑀭𑁄 𑀭𑀼𑀓𑁆𑀔𑀽𑀧𑀫𑀸 𑀧𑀼𑀕𑁆𑀕𑀮𑀸 𑀲𑀦𑁆𑀢𑁄 𑀲𑀁𑀯𑀺𑀚𑁆𑀚𑀫𑀸𑀦𑀸 𑀮𑁄𑀓𑀲𑁆𑀫𑀺𑀦𑁆”𑀢𑀺𑁇

---

723\. 𑀦𑀯𑀫𑀁𑁇



[Go to previous page (3.1.8 Balībaddasutta)](3.1.8.md) / [Go to parent page (3.1 Valāhakavagga)](../3.1.md) / [Go to next page (3.1.10 Āsīvisasutta)](3.1.10.md)


