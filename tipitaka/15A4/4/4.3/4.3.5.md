
[Home](/) / [15A4 Catukkanipātapāḷi](/tipitaka/15A4.md) / [4 Catutthapaṇṇāsaka](/tipitaka/15A4/4.md) / [4.3 Sañcetaniyavagga](/tipitaka/15A4/4/4.3.md)

# 𑁪𑁇𑁩𑁇𑁫 𑀉𑀧𑀯𑀸𑀡𑀲𑀼𑀢𑁆𑀢

### 𑀘𑀢𑀼𑀢𑁆𑀣𑀧𑀡𑁆𑀡𑀸𑀲𑀓

### 𑀲𑀜𑁆𑀘𑁂𑀢𑀦𑀺𑀬𑀯𑀕𑁆𑀕

### 𑀉𑀧𑀯𑀸𑀡𑀲𑀼𑀢𑁆𑀢

(175.)

1052. 𑀅𑀣 𑀔𑁄 𑀆𑀬𑀲𑁆𑀫𑀸 𑀉𑀧𑀯𑀸𑀡𑁄 𑀬𑁂𑀦𑀸𑀬𑀲𑁆𑀫𑀸 𑀲𑀸𑀭𑀺𑀧𑀼𑀢𑁆𑀢𑁄 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀆𑀬𑀲𑁆𑀫𑀢𑀸 𑀲𑀸𑀭𑀺𑀧𑀼𑀢𑁆𑀢𑁂𑀦 𑀲𑀤𑁆𑀥𑀺𑀁 𑀲𑀫𑁆𑀫𑁄𑀤𑀺𑁇 𑀲𑀫𑁆𑀫𑁄𑀤𑀦𑀻𑀬𑀁 𑀓𑀣𑀁 𑀲𑀸𑀭𑀡𑀻𑀬𑀁 𑀯𑀻𑀢𑀺𑀲𑀸𑀭𑁂𑀢𑁆𑀯𑀸 𑀏𑀓𑀫𑀦𑁆𑀢𑀁 𑀦𑀺𑀲𑀻𑀤𑀺𑁇 𑀏𑀓𑀫𑀦𑁆𑀢𑀁 𑀦𑀺𑀲𑀺𑀦𑁆𑀦𑁄 𑀔𑁄 𑀆𑀬𑀲𑁆𑀫𑀸 𑀉𑀧𑀯𑀸𑀡𑁄 𑀆𑀬𑀲𑁆𑀫𑀦𑁆𑀢𑀁 𑀲𑀸𑀭𑀺𑀧𑀼𑀢𑁆𑀢𑀁 𑀏𑀢𑀤𑀯𑁄𑀘—

1053. “𑀓𑀺𑀁 𑀦𑀼 𑀔𑁄, 𑀆𑀯𑀼𑀲𑁄 𑀲𑀸𑀭𑀺𑀧𑀼𑀢𑁆𑀢, 𑀯𑀺𑀚𑁆𑀚𑀸𑀬𑀦𑁆𑀢𑀓𑀭𑁄 𑀳𑁄𑀢𑀻”𑀢𑀺?

1054. “𑀦𑁄 𑀳𑀺𑀤𑀁, 𑀆𑀯𑀼𑀲𑁄”𑁇

1055. “𑀓𑀺𑀁 𑀧𑀦𑀸𑀯𑀼𑀲𑁄 𑀲𑀸𑀭𑀺𑀧𑀼𑀢𑁆𑀢, 𑀘𑀭𑀡𑁂𑀦𑀦𑁆𑀢𑀓𑀭𑁄 𑀳𑁄𑀢𑀻”𑀢𑀺?

1056. “𑀦𑁄 𑀳𑀺𑀤𑀁, 𑀆𑀯𑀼𑀲𑁄”𑁇

1057. “𑀓𑀺𑀁 𑀧𑀦𑀸𑀯𑀼𑀲𑁄 𑀲𑀸𑀭𑀺𑀧𑀼𑀢𑁆𑀢, 𑀯𑀺𑀚𑁆𑀚𑀸𑀘𑀭𑀡𑁂𑀦𑀦𑁆𑀢𑀓𑀭𑁄 𑀳𑁄𑀢𑀻”𑀢𑀺?

1058. “𑀦𑁄 𑀳𑀺𑀤𑀁, 𑀆𑀯𑀼𑀲𑁄”𑁇

1059. “𑀓𑀺𑀁 𑀧𑀦𑀸𑀯𑀼𑀲𑁄 𑀲𑀸𑀭𑀺𑀧𑀼𑀢𑁆𑀢, 𑀅𑀜𑁆𑀜𑀢𑁆𑀭 𑀯𑀺𑀚𑁆𑀚𑀸𑀘𑀭𑀡𑁂𑀦𑀦𑁆𑀢𑀓𑀭𑁄 𑀳𑁄𑀢𑀻”𑀢𑀺?

1060. “𑀦𑁄 𑀳𑀺𑀤𑀁, 𑀆𑀯𑀼𑀲𑁄”𑁇

1061. “‘𑀓𑀺𑀁 𑀦𑀼 𑀔𑁄, 𑀆𑀯𑀼𑀲𑁄 𑀲𑀸𑀭𑀺𑀧𑀼𑀢𑁆𑀢, 𑀯𑀺𑀚𑁆𑀚𑀸𑀬𑀦𑁆𑀢𑀓𑀭𑁄 𑀳𑁄𑀢𑀻’𑀢𑀺, 𑀇𑀢𑀺 𑀧𑀼𑀝𑁆𑀞𑁄 𑀲𑀫𑀸𑀦𑁄—  ‘𑀦𑁄 𑀳𑀺𑀤𑀁, 𑀆𑀯𑀼𑀲𑁄’𑀢𑀺 𑀯𑀤𑁂𑀲𑀺𑁇 ‘𑀓𑀺𑀁 𑀧𑀦𑀸𑀯𑀼𑀲𑁄 𑀲𑀸𑀭𑀺𑀧𑀼𑀢𑁆𑀢, 𑀘𑀭𑀡𑁂𑀦𑀦𑁆𑀢𑀓𑀭𑁄 𑀳𑁄𑀢𑀻’𑀢𑀺, 𑀇𑀢𑀺 𑀧𑀼𑀝𑁆𑀞𑁄 𑀲𑀫𑀸𑀦𑁄—  ‘𑀦𑁄 𑀳𑀺𑀤𑀁, 𑀆𑀯𑀼𑀲𑁄’𑀢𑀺 𑀯𑀤𑁂𑀲𑀺𑁇 ‘𑀓𑀺𑀁 𑀧𑀦𑀸𑀯𑀼𑀲𑁄 𑀲𑀸𑀭𑀺𑀧𑀼𑀢𑁆𑀢, 𑀯𑀺𑀚𑁆𑀚𑀸𑀘𑀭𑀡𑁂𑀦𑀦𑁆𑀢𑀓𑀭𑁄 𑀳𑁄𑀢𑀻’𑀢𑀺, 𑀇𑀢𑀺 𑀧𑀼𑀝𑁆𑀞𑁄 𑀲𑀫𑀸𑀦𑁄—  ‘𑀦𑁄 𑀳𑀺𑀤𑀁, 𑀆𑀯𑀼𑀲𑁄’𑀢𑀺 𑀯𑀤𑁂𑀲𑀺𑁇 ‘𑀓𑀺𑀁 𑀧𑀦𑀸𑀯𑀼𑀲𑁄 𑀲𑀸𑀭𑀺𑀧𑀼𑀢𑁆𑀢, 𑀅𑀜𑁆𑀜𑀢𑁆𑀭 𑀯𑀺𑀚𑁆𑀚𑀸𑀘𑀭𑀡𑁂𑀦𑀦𑁆𑀢𑀓𑀭𑁄 𑀳𑁄𑀢𑀻’𑀢𑀺, 𑀇𑀢𑀺 𑀧𑀼𑀝𑁆𑀞𑁄 𑀲𑀫𑀸𑀦𑁄—  ‘𑀦𑁄 𑀳𑀺𑀤𑀁, 𑀆𑀯𑀼𑀲𑁄’𑀢𑀺 𑀯𑀤𑁂𑀲𑀺𑁇 𑀬𑀣𑀸 𑀓𑀣𑀁 𑀧𑀦𑀸𑀯𑀼𑀲𑁄, 𑀅𑀦𑁆𑀢𑀓𑀭𑁄 𑀳𑁄𑀢𑀻”𑀢𑀺?

1062. “𑀯𑀺𑀚𑁆𑀚𑀸𑀬 𑀘𑁂, 𑀆𑀯𑀼𑀲𑁄, 𑀅𑀦𑁆𑀢𑀓𑀭𑁄 𑀅𑀪𑀯𑀺𑀲𑁆𑀲, 𑀲𑁅𑀧𑀸𑀤𑀸𑀦𑁄𑀯 𑀲𑀫𑀸𑀦𑁄 𑀅𑀦𑁆𑀢𑀓𑀭𑁄 𑀅𑀪𑀯𑀺𑀲𑁆𑀲𑁇 𑀘𑀭𑀡𑁂𑀦 𑀘𑁂, 𑀆𑀯𑀼𑀲𑁄, 𑀅𑀦𑁆𑀢𑀓𑀭𑁄 𑀅𑀪𑀯𑀺𑀲𑁆𑀲, 𑀲𑁅𑀧𑀸𑀤𑀸𑀦𑁄𑀯 𑀲𑀫𑀸𑀦𑁄 𑀅𑀦𑁆𑀢𑀓𑀭𑁄 𑀅𑀪𑀯𑀺𑀲𑁆𑀲𑁇 𑀯𑀺𑀚𑁆𑀚𑀸𑀘𑀭𑀡𑁂𑀦 𑀘𑁂, 𑀆𑀯𑀼𑀲𑁄, 𑀅𑀦𑁆𑀢𑀓𑀭𑁄 𑀅𑀪𑀯𑀺𑀲𑁆𑀲, 𑀲𑁅𑀧𑀸𑀤𑀸𑀦𑁄𑀯 𑀲𑀫𑀸𑀦𑁄 𑀅𑀦𑁆𑀢𑀓𑀭𑁄 𑀅𑀪𑀯𑀺𑀲𑁆𑀲𑁇 𑀅𑀜𑁆𑀜𑀢𑁆𑀭 𑀯𑀺𑀚𑁆𑀚𑀸𑀘𑀭𑀡𑁂𑀦 𑀘𑁂, 𑀆𑀯𑀼𑀲𑁄, 𑀅𑀦𑁆𑀢𑀓𑀭𑁄 𑀅𑀪𑀯𑀺𑀲𑁆𑀲, 𑀧𑀼𑀣𑀼𑀚𑁆𑀚𑀦𑁄 𑀅𑀦𑁆𑀢𑀓𑀭𑁄 𑀅𑀪𑀯𑀺𑀲𑁆𑀲𑁇 𑀧𑀼𑀣𑀼𑀚𑁆𑀚𑀦𑁄 𑀳𑀺, 𑀆𑀯𑀼𑀲𑁄, 𑀅𑀜𑁆𑀜𑀢𑁆𑀭 𑀯𑀺𑀚𑁆𑀚𑀸𑀘𑀭𑀡𑁂𑀦𑁇 𑀘𑀭𑀡𑀯𑀺𑀧𑀦𑁆𑀦𑁄 𑀔𑁄, 𑀆𑀯𑀼𑀲𑁄, 𑀬𑀣𑀸𑀪𑀽𑀢𑀁 𑀦 𑀚𑀸𑀦𑀸𑀢𑀺 𑀦 𑀧𑀲𑁆𑀲𑀢𑀺𑁇 𑀘𑀭𑀡𑀲𑀫𑁆𑀧𑀦𑁆𑀦𑁄 𑀬𑀣𑀸𑀪𑀽𑀢𑀁 𑀚𑀸𑀦𑀸𑀢𑀺 𑀧𑀲𑁆𑀲𑀢𑀺𑁇 𑀬𑀣𑀸𑀪𑀽𑀢𑀁 𑀚𑀸𑀦𑀁 𑀧𑀲𑁆𑀲𑀁 𑀅𑀦𑁆𑀢𑀓𑀭𑁄 𑀳𑁄𑀢𑀻”𑀢𑀺𑁇

---

1063. 𑀧𑀜𑁆𑀘𑀫𑀁𑁇



[Go to previous page (4.3.4 Ānandasutta)](/tipitaka/15A4/4/4.3/4.3.4.md) / [Go to parent page (4.3 Sañcetaniyavagga)](/tipitaka/15A4/4/4.3.md) / [Go to next page (4.3.6 Āyācanasutta)](/tipitaka/15A4/4/4.3/4.3.6.md)


