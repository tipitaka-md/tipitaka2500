
[Home](/) / [15A4 Catukkanipātapāḷi](/tipitaka/15A4.md) / [4 Catutthapaṇṇāsaka](/tipitaka/15A4/4.md) / [4.3 Sañcetaniyavagga](/tipitaka/15A4/4/4.3.md)

# 𑁪𑁇𑁩𑁇𑁪 𑀆𑀦𑀦𑁆𑀤𑀲𑀼𑀢𑁆𑀢

### 𑀘𑀢𑀼𑀢𑁆𑀣𑀧𑀡𑁆𑀡𑀸𑀲𑀓

### 𑀲𑀜𑁆𑀘𑁂𑀢𑀦𑀺𑀬𑀯𑀕𑁆𑀕

### 𑀆𑀦𑀦𑁆𑀤𑀲𑀼𑀢𑁆𑀢

(174.)

1040\. 𑀅𑀣 𑀔𑁄 𑀆𑀬𑀲𑁆𑀫𑀸 𑀆𑀦𑀦𑁆𑀤𑁄 𑀬𑁂𑀦𑀸𑀬𑀲𑁆𑀫𑀸 𑀫𑀳𑀸𑀓𑁄𑀝𑁆𑀞𑀺𑀓𑁄 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀆𑀬𑀲𑁆𑀫𑀢𑀸 𑀫𑀳𑀸𑀓𑁄𑀝𑁆𑀞𑀺𑀓𑁂𑀦 𑀲𑀤𑁆𑀥𑀺𑀁 𑀲𑀫𑁆𑀫𑁄𑀤𑀺𑁇 𑀲𑀫𑁆𑀫𑁄𑀤𑀦𑀻𑀬𑀁 𑀓𑀣𑀁 𑀲𑀸𑀭𑀡𑀻𑀬𑀁 𑀯𑀻𑀢𑀺𑀲𑀸𑀭𑁂𑀢𑁆𑀯𑀸 𑀏𑀓𑀫𑀦𑁆𑀢𑀁 𑀦𑀺𑀲𑀻𑀤𑀺𑁇 𑀏𑀓𑀫𑀦𑁆𑀢𑀁 𑀦𑀺𑀲𑀺𑀦𑁆𑀦𑁄 𑀔𑁄 𑀆𑀬𑀲𑁆𑀫𑀸 𑀆𑀦𑀦𑁆𑀤𑁄 𑀆𑀬𑀲𑁆𑀫𑀦𑁆𑀢𑀁 𑀫𑀳𑀸𑀓𑁄𑀝𑁆𑀞𑀺𑀓𑀁 𑀏𑀢𑀤𑀯𑁄𑀘—

1041\. “𑀙𑀦𑁆𑀦𑀁, 𑀆𑀯𑀼𑀲𑁄, 𑀨𑀲𑁆𑀲𑀸𑀬𑀢𑀦𑀸𑀦𑀁 𑀅𑀲𑁂𑀲𑀯𑀺𑀭𑀸𑀕𑀦𑀺𑀭𑁄𑀥𑀸 𑀅𑀢𑁆𑀣𑀜𑁆𑀜𑀁 𑀓𑀺𑀜𑁆𑀘𑀻”𑀢𑀺?

1042\. “𑀫𑀸 𑀳𑁂𑀯𑀁, 𑀆𑀯𑀼𑀲𑁄”𑁇

1043\. “𑀙𑀦𑁆𑀦𑀁, 𑀆𑀯𑀼𑀲𑁄, 𑀨𑀲𑁆𑀲𑀸𑀬𑀢𑀦𑀸𑀦𑀁 𑀅𑀲𑁂𑀲𑀯𑀺𑀭𑀸𑀕𑀦𑀺𑀭𑁄𑀥𑀸 𑀦𑀢𑁆𑀣𑀜𑁆𑀜𑀁 𑀓𑀺𑀜𑁆𑀘𑀻”𑀢𑀺?

1044\. “𑀫𑀸 𑀳𑁂𑀯𑀁, 𑀆𑀯𑀼𑀲𑁄”𑁇

1045\. “𑀙𑀦𑁆𑀦𑀁, 𑀆𑀯𑀼𑀲𑁄, 𑀨𑀲𑁆𑀲𑀸𑀬𑀢𑀦𑀸𑀦𑀁 𑀅𑀲𑁂𑀲𑀯𑀺𑀭𑀸𑀕𑀦𑀺𑀭𑁄𑀥𑀸 𑀅𑀢𑁆𑀣𑀺 𑀘 𑀦𑀢𑁆𑀣𑀺 𑀘 𑀅𑀜𑁆𑀜𑀁 𑀓𑀺𑀜𑁆𑀘𑀻”𑀢𑀺?

1046\. “𑀫𑀸 𑀳𑁂𑀯𑀁, 𑀆𑀯𑀼𑀲𑁄”𑁇

1047\. “𑀙𑀦𑁆𑀦𑀁, 𑀆𑀯𑀼𑀲𑁄, 𑀨𑀲𑁆𑀲𑀸𑀬𑀢𑀦𑀸𑀦𑀁 𑀅𑀲𑁂𑀲𑀯𑀺𑀭𑀸𑀕𑀦𑀺𑀭𑁄𑀥𑀸 𑀦𑁂𑀯𑀢𑁆𑀣𑀺 𑀦𑁄 𑀦𑀢𑁆𑀣𑀜𑁆𑀜𑀁 𑀓𑀺𑀜𑁆𑀘𑀻”𑀢𑀺?

1048\. “𑀫𑀸 𑀳𑁂𑀯𑀁, 𑀆𑀯𑀼𑀲𑁄”𑁇

1049\. “‘𑀙𑀦𑁆𑀦𑀁, 𑀆𑀯𑀼𑀲𑁄, 𑀨𑀲𑁆𑀲𑀸𑀬𑀢𑀦𑀸𑀦𑀁 𑀅𑀲𑁂𑀲𑀯𑀺𑀭𑀸𑀕𑀦𑀺𑀭𑁄𑀥𑀸 𑀅𑀢𑁆𑀣𑀜𑁆𑀜𑀁 𑀓𑀺𑀜𑁆𑀘𑀻’𑀢𑀺, 𑀇𑀢𑀺 𑀧𑀼𑀝𑁆𑀞𑁄 𑀲𑀫𑀸𑀦𑁄—  ‘𑀫𑀸 𑀳𑁂𑀯𑀁, 𑀆𑀯𑀼𑀲𑁄’𑀢𑀺 𑀯𑀤𑁂𑀲𑀺𑁇 ‘𑀙𑀦𑁆𑀦𑀁, 𑀆𑀯𑀼𑀲𑁄, 𑀨𑀲𑁆𑀲𑀸𑀬𑀢𑀦𑀸𑀦𑀁 𑀅𑀲𑁂𑀲𑀯𑀺𑀭𑀸𑀕𑀦𑀺𑀭𑁄𑀥𑀸 𑀦𑀢𑁆𑀣𑀜𑁆𑀜𑀁 𑀓𑀺𑀜𑁆𑀘𑀻’𑀢𑀺, 𑀇𑀢𑀺 𑀧𑀼𑀝𑁆𑀞𑁄 𑀲𑀫𑀸𑀦𑁄—  ‘𑀫𑀸 𑀳𑁂𑀯𑀁, 𑀆𑀯𑀼𑀲𑁄’𑀢𑀺 𑀯𑀤𑁂𑀲𑀺𑁇 ‘𑀙𑀦𑁆𑀦𑀁, 𑀆𑀯𑀼𑀲𑁄, 𑀨𑀲𑁆𑀲𑀸𑀬𑀢𑀦𑀸𑀦𑀁 𑀅𑀲𑁂𑀲𑀯𑀺𑀭𑀸𑀕𑀦𑀺𑀭𑁄𑀥𑀸 𑀅𑀢𑁆𑀣𑀺 𑀘 𑀦𑀢𑁆𑀣𑀺 𑀘 𑀅𑀜𑁆𑀜𑀁 𑀓𑀺𑀜𑁆𑀘𑀻’𑀢𑀺, 𑀇𑀢𑀺 𑀧𑀼𑀝𑁆𑀞𑁄 𑀲𑀫𑀸𑀦𑁄—  ‘𑀫𑀸 𑀳𑁂𑀯𑀁, 𑀆𑀯𑀼𑀲𑁄’𑀢𑀺 𑀯𑀤𑁂𑀲𑀺𑁇 ‘𑀙𑀦𑁆𑀦𑀁, 𑀆𑀯𑀼𑀲𑁄, 𑀨𑀲𑁆𑀲𑀸𑀬𑀢𑀦𑀸𑀦𑀁 𑀅𑀲𑁂𑀲𑀯𑀺𑀭𑀸𑀕𑀦𑀺𑀭𑁄𑀥𑀸 𑀦𑁂𑀯𑀢𑁆𑀣𑀺 𑀦𑁄 𑀦𑀢𑁆𑀣𑀜𑁆𑀜𑀁 𑀓𑀺𑀜𑁆𑀘𑀻’𑀢𑀺, 𑀇𑀢𑀺 𑀧𑀼𑀝𑁆𑀞𑁄 𑀲𑀫𑀸𑀦𑁄—  ‘𑀫𑀸 𑀳𑁂𑀯𑀁, 𑀆𑀯𑀼𑀲𑁄’𑀢𑀺 𑀯𑀤𑁂𑀲𑀺𑁇 𑀬𑀣𑀸 𑀓𑀣𑀁 𑀧𑀦𑀸𑀯𑀼𑀲𑁄, 𑀇𑀫𑀲𑁆𑀲 𑀪𑀸𑀲𑀺𑀢𑀲𑁆𑀲 𑀅𑀢𑁆𑀣𑁄 𑀤𑀝𑁆𑀞𑀩𑁆𑀩𑁄”𑀢𑀺?

1050\. “‘𑀙𑀦𑁆𑀦𑀁, 𑀆𑀯𑀼𑀲𑁄, 𑀨𑀲𑁆𑀲𑀸𑀬𑀢𑀦𑀸𑀦𑀁 𑀅𑀲𑁂𑀲𑀯𑀺𑀭𑀸𑀕𑀦𑀺𑀭𑁄𑀥𑀸 𑀅𑀢𑁆𑀣𑀜𑁆𑀜𑀁 𑀓𑀺𑀜𑁆𑀘𑀻’𑀢𑀺, 𑀇𑀢𑀺 𑀯𑀤𑀁 𑀅𑀧𑁆𑀧𑀧𑀜𑁆𑀘𑀁 𑀧𑀧𑀜𑁆𑀘𑁂𑀢𑀺𑁇 ‘𑀙𑀦𑁆𑀦𑀁, 𑀆𑀯𑀼𑀲𑁄, 𑀨𑀲𑁆𑀲𑀸𑀬𑀢𑀦𑀸𑀦𑀁 𑀅𑀲𑁂𑀲𑀯𑀺𑀭𑀸𑀕𑀦𑀺𑀭𑁄𑀥𑀸 𑀦𑀢𑁆𑀣𑀜𑁆𑀜𑀁 𑀓𑀺𑀜𑁆𑀘𑀻’𑀢𑀺, 𑀇𑀢𑀺 𑀯𑀤𑀁 𑀅𑀧𑁆𑀧𑀧𑀜𑁆𑀘𑀁 𑀧𑀧𑀜𑁆𑀘𑁂𑀢𑀺𑁇 ‘𑀙𑀦𑁆𑀦𑀁, 𑀆𑀯𑀼𑀲𑁄, 𑀨𑀲𑁆𑀲𑀸𑀬𑀢𑀦𑀸𑀦𑀁 𑀅𑀲𑁂𑀲𑀯𑀺𑀭𑀸𑀕𑀦𑀺𑀭𑁄𑀥𑀸 𑀅𑀢𑁆𑀣𑀺 𑀘 𑀦𑀢𑁆𑀣𑀺 𑀘 𑀅𑀜𑁆𑀜𑀁 𑀓𑀺𑀜𑁆𑀘𑀻’𑀢𑀺, 𑀇𑀢𑀺 𑀯𑀤𑀁 𑀅𑀧𑁆𑀧𑀧𑀜𑁆𑀘𑀁 𑀧𑀧𑀜𑁆𑀘𑁂𑀢𑀺𑁇 ‘𑀙𑀦𑁆𑀦𑀁, 𑀆𑀯𑀼𑀲𑁄, 𑀨𑀲𑁆𑀲𑀸𑀬𑀢𑀦𑀸𑀦𑀁 𑀅𑀲𑁂𑀲𑀯𑀺𑀭𑀸𑀕𑀦𑀺𑀭𑁄𑀥𑀸 𑀦𑁂𑀯𑀢𑁆𑀣𑀺 𑀦𑁄 𑀦𑀢𑁆𑀣𑀜𑁆𑀜𑀁 𑀓𑀺𑀜𑁆𑀘𑀻’𑀢𑀺, 𑀇𑀢𑀺 𑀯𑀤𑀁 𑀅𑀧𑁆𑀧𑀧𑀜𑁆𑀘𑀁 𑀧𑀧𑀜𑁆𑀘𑁂𑀢𑀺𑁇 𑀬𑀸𑀯𑀢𑀸, 𑀆𑀯𑀼𑀲𑁄, 𑀙𑀦𑁆𑀦𑀁 𑀨𑀲𑁆𑀲𑀸𑀬𑀢𑀦𑀸𑀦𑀁 𑀕𑀢𑀺 𑀢𑀸𑀯𑀢𑀸 𑀧𑀧𑀜𑁆𑀘𑀲𑁆𑀲 𑀕𑀢𑀺𑁇 𑀬𑀸𑀯𑀢𑀸 𑀧𑀧𑀜𑁆𑀘𑀲𑁆𑀲 𑀕𑀢𑀺 𑀢𑀸𑀯𑀢𑀸 𑀙𑀦𑁆𑀦𑀁 𑀨𑀲𑁆𑀲𑀸𑀬𑀢𑀦𑀸𑀦𑀁 𑀕𑀢𑀺𑁇 𑀙𑀦𑁆𑀦𑀁, 𑀆𑀯𑀼𑀲𑁄, 𑀨𑀲𑁆𑀲𑀸𑀬𑀢𑀦𑀸𑀦𑀁 𑀅𑀲𑁂𑀲𑀯𑀺𑀭𑀸𑀕𑀦𑀺𑀭𑁄𑀥𑀸 𑀧𑀧𑀜𑁆𑀘𑀦𑀺𑀭𑁄𑀥𑁄 𑀧𑀧𑀜𑁆𑀘𑀯𑀽𑀧𑀲𑀫𑁄”𑀢𑀺𑁇

---

1051\. 𑀘𑀢𑀼𑀢𑁆𑀣𑀁𑁇



[Go to previous page (4.3.3 Mahākoṭṭhikasutta)](/tipitaka/15A4/4/4.3/4.3.3.md) / [Go to parent page (4.3 Sañcetaniyavagga)](/tipitaka/15A4/4/4.3.md) / [Go to next page (4.3.5 Upavāṇasutta)](/tipitaka/15A4/4/4.3/4.3.5.md)


