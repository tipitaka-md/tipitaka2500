---
title: 4.1.8 Parihānisutta
path: /tipitaka/15A4/4/4.1/4.1.8
ref: 275680
breadcrumbs:
  - name: Home
    link: /
  - name: 15A4 Catukkanipātapāḷi
    link: /tipitaka/15A4
  - name: 4 Catutthapaṇṇāsaka
    link: /tipitaka/15A4/4
  - name: 4.1 Indriyavagga
    link: /tipitaka/15A4/4/4.1
prevL: /tipitaka/15A4/4/4.1/4.1.7
upL: /tipitaka/15A4/4/4.1
nextL: /tipitaka/15A4/4/4.1/4.1.9
---

# 4.1.8 Parihānisutta

### Catutthapaṇṇāsaka

### Indriyavagga

### Parihānisutta

(158.)

926. Tatra kho āyasmā sāriputto bhikkhū āmantesi—  “āvuso bhikkhave”ti. “Āvuso”ti kho te bhikkhū āyasmato sāriputtassa paccassosuṃ. Āyasmā sāriputto etadavoca—

927. “Yo hi koci, āvuso, bhikkhu vā bhikkhunī vā cattāro dhamme attani samanupassati, niṭṭhamettha gantabbaṃ—  ‘parihāyāmi kusalehi dhammehi’. Parihānametaṃ vuttaṃ bhagavatā. Katame cattāro? Rāgavepullattaṃ, dosavepullattaṃ, mohavepullattaṃ, gambhīresu kho panassa ṭhānāṭhānesu paññācakkhu na kamati. Yo hi koci, āvuso, bhikkhu vā bhikkhunī vā ime cattāro dhamme attani samanupassati, niṭṭhamettha gantabbaṃ—  ‘parihāyāmi kusalehi dhammehi’. Parihānametaṃ vuttaṃ bhagavatā.

928. Yo hi koci, āvuso, bhikkhu vā bhikkhunī vā cattāro dhamme attani samanupassati, niṭṭhamettha gantabbaṃ—  ‘na parihāyāmi kusalehi dhammehi’. Aparihānametaṃ vuttaṃ bhagavatā. Katame cattāro? Rāgatanuttaṃ, dosatanuttaṃ, mohatanuttaṃ, gambhīresu kho panassa ṭhānāṭhānesu paññācakkhu kamati. Yo hi koci, āvuso, bhikkhu vā bhikkhunī vā ime cattāro dhamme attani samanupassati, niṭṭhamettha gantabbaṃ—  ‘na parihāyāmi kusalehi dhammehi’. Aparihānametaṃ vuttaṃ bhagavatā”ti.

===

929. Aṭṭhamaṃ.




