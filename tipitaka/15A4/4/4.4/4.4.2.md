
[Home](/) / [15A4 Catukkanipātapāḷi](../../../15A4.md) / [4 Catutthapaṇṇāsaka](../../4.md) / [4.4 Brāhmaṇavagga](../4.4.md)

# 4.4.2 Pāṭibhogasutta

* Catutthapaṇṇāsaka

* Brāhmaṇavagga

* Pāṭibhogasutta

(182.)

1104\. “Catunnaṃ, bhikkhave, dhammānaṃ natthi koci pāṭibhogo—  samaṇo vā brāhmaṇo vā devo vā māro vā brahmā vā koci vā lokasmiṃ.

1105\. Katamesaṃ catunnaṃ? ‘Jarādhammaṃ mā jīrī’ti natthi koci pāṭibhogo—  samaṇo vā brāhmaṇo vā devo vā māro vā brahmā vā koci vā lokasmiṃ; ‘byādhidhammaṃ mā byādhiyī’ti natthi koci pāṭibhogo—  samaṇo vā brāhmaṇo vā devo vā māro vā brahmā vā koci vā lokasmiṃ; ‘maraṇadhammaṃ mā mīyī’ti natthi koci pāṭibhogo—  samaṇo vā brāhmaṇo vā devo vā māro vā brahmā vā koci vā lokasmiṃ; ‘yāni kho pana tāni pubbe attanā katāni pāpakāni kammāni saṃkilesikāni ponobhavikāni sadarāni dukkhavipākāni āyatiṃ jātijarāmaraṇikāni, tesaṃ vipāko mā nibbattī’ti natthi koci pāṭibhogo—  samaṇo vā brāhmaṇo vā devo vā māro vā brahmā vā koci vā lokasmiṃ.

1106\. Imesaṃ kho, bhikkhave, catunnaṃ dhammānaṃ natthi koci pāṭibhogo—  samaṇo vā brāhmaṇo vā devo vā māro vā brahmā vā koci vā lokasmin”ti.

---

1107\. Dutiyaṃ.



[Go to previous page (4.4.1 Yodhājīvasutta)](4.4.1.md) / [Go to parent page (4.4 Brāhmaṇavagga)](../4.4.md) / [Go to next page (4.4.3 Sutasutta)](4.4.3.md)


