
[Home](/) / [15A4 Catukkanipātapāḷi](../../../15A4.md) / [4 Catutthapaṇṇāsaka](../../4.md) / [4.4 Brāhmaṇavagga](../4.4.md)

# 𑁪𑁇𑁪𑁇𑁮 𑀉𑀧𑀓𑀲𑀼𑀢𑁆𑀢

* 𑀘𑀢𑀼𑀢𑁆𑀣𑀧𑀡𑁆𑀡𑀸𑀲𑀓

* 𑀩𑁆𑀭𑀸𑀳𑁆𑀫𑀡𑀯𑀕𑁆𑀕

* 𑀉𑀧𑀓𑀲𑀼𑀢𑁆𑀢

(188.)

1156\. 𑀏𑀓𑀁 𑀲𑀫𑀬𑀁 𑀪𑀕𑀯𑀸 𑀭𑀸𑀚𑀕𑀳𑁂 𑀯𑀺𑀳𑀭𑀢𑀺 𑀕𑀺𑀚𑁆𑀛𑀓𑀽𑀝𑁂 𑀧𑀩𑁆𑀩𑀢𑁂𑁇 𑀅𑀣 𑀔𑁄 𑀉𑀧𑀓𑁄 𑀫𑀡𑁆𑀟𑀺𑀓𑀸𑀧𑀼𑀢𑁆𑀢𑁄 𑀬𑁂𑀦 𑀪𑀕𑀯𑀸 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀪𑀕𑀯𑀦𑁆𑀢𑀁 𑀅𑀪𑀺𑀯𑀸𑀤𑁂𑀢𑁆𑀯𑀸 𑀏𑀓𑀫𑀦𑁆𑀢𑀁 𑀦𑀺𑀲𑀻𑀤𑀺𑁇 𑀏𑀓𑀫𑀦𑁆𑀢𑀁 𑀦𑀺𑀲𑀺𑀦𑁆𑀦𑁄 𑀔𑁄 𑀉𑀧𑀓𑁄 𑀫𑀡𑁆𑀟𑀺𑀓𑀸𑀧𑀼𑀢𑁆𑀢𑁄 𑀪𑀕𑀯𑀦𑁆𑀢𑀁 𑀏𑀢𑀤𑀯𑁄𑀘—

1157\. “𑀅𑀳𑀜𑁆𑀳𑀺, 𑀪𑀦𑁆𑀢𑁂, 𑀏𑀯𑀁𑀯𑀸𑀤𑀻 𑀏𑀯𑀁𑀤𑀺𑀝𑁆𑀞𑀺—  ‘𑀬𑁄 𑀓𑁄𑀘𑀺 𑀧𑀭𑀽𑀧𑀸𑀭𑀫𑁆𑀪𑀁 𑀯𑀢𑁆𑀢𑁂𑀢𑀺, 𑀧𑀭𑀽𑀧𑀸𑀭𑀫𑁆𑀪𑀁 𑀯𑀢𑁆𑀢𑁂𑀦𑁆𑀢𑁄 𑀲𑀩𑁆𑀩𑁄 𑀲𑁄 𑀦 𑀉𑀧𑀧𑀸𑀤𑁂𑀢𑀺𑁇 𑀅𑀦𑀼𑀧𑀧𑀸𑀤𑁂𑀦𑁆𑀢𑁄 𑀕𑀸𑀭𑀬𑁆𑀳𑁄 𑀳𑁄𑀢𑀺 𑀉𑀧𑀯𑀚𑁆𑀚𑁄’”𑀢𑀺𑁇 “𑀧𑀭𑀽𑀧𑀸𑀭𑀫𑁆𑀪𑀜𑁆𑀘𑁂, 𑀉𑀧𑀓, 𑀯𑀢𑁆𑀢𑁂𑀢𑀺 𑀧𑀭𑀽𑀧𑀸𑀭𑀫𑁆𑀪𑀁 𑀯𑀢𑁆𑀢𑁂𑀦𑁆𑀢𑁄 𑀦 𑀉𑀧𑀧𑀸𑀤𑁂𑀢𑀺, 𑀅𑀦𑀼𑀧𑀧𑀸𑀤𑁂𑀦𑁆𑀢𑁄 𑀕𑀸𑀭𑀬𑁆𑀳𑁄 𑀳𑁄𑀢𑀺 𑀉𑀧𑀯𑀚𑁆𑀚𑁄𑁇 𑀢𑁆𑀯𑀁 𑀔𑁄, 𑀉𑀧𑀓, 𑀧𑀭𑀽𑀧𑀸𑀭𑀫𑁆𑀪𑀁 𑀯𑀢𑁆𑀢𑁂𑀲𑀺, 𑀧𑀭𑀽𑀧𑀸𑀭𑀫𑁆𑀪𑀁 𑀯𑀢𑁆𑀢𑁂𑀦𑁆𑀢𑁄 𑀦 𑀉𑀧𑀧𑀸𑀤𑁂𑀲𑀺, 𑀅𑀦𑀼𑀧𑀧𑀸𑀤𑁂𑀦𑁆𑀢𑁄 𑀕𑀸𑀭𑀬𑁆𑀳𑁄 𑀳𑁄𑀲𑀺 𑀉𑀧𑀯𑀚𑁆𑀚𑁄”𑀢𑀺𑁇 “𑀲𑁂𑀬𑁆𑀬𑀣𑀸𑀧𑀺, 𑀪𑀦𑁆𑀢𑁂, 𑀉𑀫𑁆𑀫𑀼𑀚𑁆𑀚𑀫𑀸𑀦𑀓𑀁𑀬𑁂𑀯 𑀫𑀳𑀢𑀸 𑀧𑀸𑀲𑁂𑀦 𑀩𑀦𑁆𑀥𑁂𑀬𑁆𑀬; 𑀏𑀯𑀫𑁂𑀯𑀁 𑀔𑁄 𑀅𑀳𑀁, 𑀪𑀦𑁆𑀢𑁂, 𑀉𑀫𑁆𑀫𑀼𑀚𑁆𑀚𑀫𑀸𑀦𑀓𑁄𑀬𑁂𑀯 𑀪𑀕𑀯𑀢𑀸 𑀫𑀳𑀢𑀸 𑀯𑀸𑀤𑀧𑀸𑀲𑁂𑀦 𑀩𑀤𑁆𑀥𑁄”𑀢𑀺𑁇

1158\. “𑀇𑀤𑀁 𑀅𑀓𑀼𑀲𑀮𑀦𑁆𑀢𑀺 𑀔𑁄, 𑀉𑀧𑀓, 𑀫𑀬𑀸 𑀧𑀜𑁆𑀜𑀢𑁆𑀢𑀁𑁇 𑀢𑀢𑁆𑀣 𑀅𑀧𑀭𑀺𑀫𑀸𑀡𑀸 𑀧𑀤𑀸 𑀅𑀧𑀭𑀺𑀫𑀸𑀡𑀸 𑀩𑁆𑀬𑀜𑁆𑀚𑀦𑀸 𑀅𑀧𑀭𑀺𑀫𑀸𑀡𑀸 𑀢𑀣𑀸𑀕𑀢𑀲𑁆𑀲 𑀥𑀫𑁆𑀫𑀤𑁂𑀲𑀦𑀸—  𑀇𑀢𑀺𑀧𑀺𑀤𑀁 𑀅𑀓𑀼𑀲𑀮𑀦𑁆𑀢𑀺𑁇 𑀢𑀁 𑀔𑁄 𑀧𑀦𑀺𑀤𑀁 𑀅𑀓𑀼𑀲𑀮𑀁 𑀧𑀳𑀸𑀢𑀩𑁆𑀩𑀦𑁆𑀢𑀺 𑀔𑁄, 𑀉𑀧𑀓, 𑀫𑀬𑀸 𑀧𑀜𑁆𑀜𑀢𑁆𑀢𑀁𑁇 𑀢𑀢𑁆𑀣 𑀅𑀧𑀭𑀺𑀫𑀸𑀡𑀸 𑀧𑀤𑀸 𑀅𑀧𑀭𑀺𑀫𑀸𑀡𑀸 𑀩𑁆𑀬𑀜𑁆𑀚𑀦𑀸 𑀅𑀧𑀭𑀺𑀫𑀸𑀡𑀸 𑀢𑀣𑀸𑀕𑀢𑀲𑁆𑀲 𑀥𑀫𑁆𑀫𑀤𑁂𑀲𑀦𑀸—  𑀇𑀢𑀺𑀧𑀺𑀤𑀁 𑀅𑀓𑀼𑀲𑀮𑀁 𑀧𑀳𑀸𑀢𑀩𑁆𑀩𑀦𑁆𑀢𑀺𑁇

1159\. 𑀇𑀤𑀁 𑀓𑀼𑀲𑀮𑀦𑁆𑀢𑀺 𑀔𑁄, 𑀉𑀧𑀓, 𑀫𑀬𑀸 𑀧𑀜𑁆𑀜𑀢𑁆𑀢𑀁𑁇 𑀢𑀢𑁆𑀣 𑀅𑀧𑀭𑀺𑀫𑀸𑀡𑀸 𑀧𑀤𑀸 𑀅𑀧𑀭𑀺𑀫𑀸𑀡𑀸 𑀩𑁆𑀬𑀜𑁆𑀚𑀦𑀸 𑀅𑀧𑀭𑀺𑀫𑀸𑀡𑀸 𑀢𑀣𑀸𑀕𑀢𑀲𑁆𑀲 𑀥𑀫𑁆𑀫𑀤𑁂𑀲𑀦𑀸—  𑀇𑀢𑀺𑀧𑀺𑀤𑀁 𑀓𑀼𑀲𑀮𑀦𑁆𑀢𑀺𑁇 𑀢𑀁 𑀔𑁄 𑀧𑀦𑀺𑀤𑀁 𑀓𑀼𑀲𑀮𑀁 𑀪𑀸𑀯𑁂𑀢𑀩𑁆𑀩𑀦𑁆𑀢𑀺 𑀔𑁄, 𑀉𑀧𑀓, 𑀫𑀬𑀸 𑀧𑀜𑁆𑀜𑀢𑁆𑀢𑀁𑁇 𑀢𑀢𑁆𑀣 𑀅𑀧𑀭𑀺𑀫𑀸𑀡𑀸 𑀧𑀤𑀸 𑀅𑀧𑀭𑀺𑀫𑀸𑀡𑀸 𑀩𑁆𑀬𑀜𑁆𑀚𑀦𑀸 𑀅𑀧𑀭𑀺𑀫𑀸𑀡𑀸 𑀢𑀣𑀸𑀕𑀢𑀲𑁆𑀲 𑀥𑀫𑁆𑀫𑀤𑁂𑀲𑀦𑀸—  𑀇𑀢𑀺𑀧𑀺𑀤𑀁 𑀓𑀼𑀲𑀮𑀁 𑀪𑀸𑀯𑁂𑀢𑀩𑁆𑀩𑀦𑁆”𑀢𑀺𑁇

1160\. 𑀅𑀣 𑀔𑁄 𑀉𑀧𑀓𑁄 𑀫𑀡𑁆𑀟𑀺𑀓𑀸𑀧𑀼𑀢𑁆𑀢𑁄 𑀪𑀕𑀯𑀢𑁄 𑀪𑀸𑀲𑀺𑀢𑀁 𑀅𑀪𑀺𑀦𑀦𑁆𑀤𑀺𑀢𑁆𑀯𑀸 𑀅𑀦𑀼𑀫𑁄𑀤𑀺𑀢𑁆𑀯𑀸 𑀉𑀝𑁆𑀞𑀸𑀬𑀸𑀲𑀦𑀸 𑀪𑀕𑀯𑀦𑁆𑀢𑀁 𑀅𑀪𑀺𑀯𑀸𑀤𑁂𑀢𑁆𑀯𑀸 𑀧𑀤𑀓𑁆𑀔𑀺𑀡𑀁 𑀓𑀢𑁆𑀯𑀸 𑀬𑁂𑀦 𑀭𑀸𑀚𑀸 𑀫𑀸𑀕𑀥𑁄 𑀅𑀚𑀸𑀢𑀲𑀢𑁆𑀢𑀼 𑀯𑁂𑀤𑁂𑀳𑀺𑀧𑀼𑀢𑁆𑀢𑁄 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀬𑀸𑀯𑀢𑀓𑁄 𑀅𑀳𑁄𑀲𑀺 𑀪𑀕𑀯𑀢𑀸 𑀲𑀤𑁆𑀥𑀺𑀁 𑀓𑀣𑀸𑀲𑀮𑁆𑀮𑀸𑀧𑁄 𑀢𑀁 𑀲𑀩𑁆𑀩𑀁 𑀭𑀜𑁆𑀜𑁄 𑀫𑀸𑀕𑀥𑀲𑁆𑀲 𑀅𑀚𑀸𑀢𑀲𑀢𑁆𑀢𑀼𑀲𑁆𑀲 𑀯𑁂𑀤𑁂𑀳𑀺𑀧𑀼𑀢𑁆𑀢𑀲𑁆𑀲 𑀆𑀭𑁄𑀘𑁂𑀲𑀺𑁇

1161\. 𑀏𑀯𑀁 𑀯𑀼𑀢𑁆𑀢𑁂, 𑀭𑀸𑀚𑀸 𑀫𑀸𑀕𑀥𑁄 𑀅𑀚𑀸𑀢𑀲𑀢𑁆𑀢𑀼 𑀯𑁂𑀤𑁂𑀳𑀺𑀧𑀼𑀢𑁆𑀢𑁄 𑀓𑀼𑀧𑀺𑀢𑁄 𑀅𑀦𑀢𑁆𑀢𑀫𑀦𑁄 𑀉𑀧𑀓𑀁 𑀫𑀡𑁆𑀟𑀺𑀓𑀸𑀧𑀼𑀢𑁆𑀢𑀁 𑀏𑀢𑀤𑀯𑁄𑀘—  “𑀬𑀸𑀯 𑀥𑀁𑀲𑀻 𑀯𑀢𑀸𑀬𑀁 𑀮𑁄𑀡𑀓𑀸𑀭𑀤𑀸𑀭𑀓𑁄 𑀬𑀸𑀯 𑀫𑀼𑀔𑀭𑁄 𑀬𑀸𑀯 𑀧𑀕𑀩𑁆𑀩𑁄 𑀬𑀢𑁆𑀭 𑀳𑀺 𑀦𑀸𑀫 𑀢𑀁 𑀪𑀕𑀯𑀦𑁆𑀢𑀁 𑀅𑀭𑀳𑀦𑁆𑀢𑀁 𑀲𑀫𑁆𑀫𑀸𑀲𑀫𑁆𑀩𑀼𑀤𑁆𑀥𑀁 𑀆𑀲𑀸𑀤𑁂𑀢𑀩𑁆𑀩𑀁 𑀫𑀜𑁆𑀜𑀺𑀲𑁆𑀲𑀢𑀺; 𑀅𑀧𑁂𑀳𑀺 𑀢𑁆𑀯𑀁, 𑀉𑀧𑀓, 𑀯𑀺𑀦𑀲𑁆𑀲, 𑀫𑀸 𑀢𑀁 𑀅𑀤𑁆𑀤𑀲𑀦𑁆”𑀢𑀺𑁇

---

1162\. 𑀅𑀝𑁆𑀞𑀫𑀁𑁇



[Go to previous page (4.4.7 Vassakārasutta)](4.4.7.md) / [Go to parent page (4.4 Brāhmaṇavagga)](../4.4.md) / [Go to next page (4.4.9 Sacchikaraṇīyasutta)](4.4.9.md)


