
[Home](/) / [15A4 Catukkanipātapāḷi](../../../15A4.md) / [4 Catutthapaṇṇāsaka](../../4.md) / [4.4 Brāhmaṇavagga](../4.4.md)

# 𑁪𑁇𑁪𑁇𑁭 𑀯𑀲𑁆𑀲𑀓𑀸𑀭𑀲𑀼𑀢𑁆𑀢

### 𑀘𑀢𑀼𑀢𑁆𑀣𑀧𑀡𑁆𑀡𑀸𑀲𑀓

### 𑀩𑁆𑀭𑀸𑀳𑁆𑀫𑀡𑀯𑀕𑁆𑀕

### 𑀯𑀲𑁆𑀲𑀓𑀸𑀭𑀲𑀼𑀢𑁆𑀢

(187.)

1146\. 𑀏𑀓𑀁 𑀲𑀫𑀬𑀁 𑀪𑀕𑀯𑀸 𑀭𑀸𑀚𑀕𑀳𑁂 𑀯𑀺𑀳𑀭𑀢𑀺 𑀯𑁂𑀍𑀉𑀯𑀦𑁂 𑀓𑀮𑀦𑁆𑀤𑀓𑀦𑀺𑀯𑀸𑀧𑁂𑁇 𑀅𑀣 𑀔𑁄 𑀯𑀲𑁆𑀲𑀓𑀸𑀭𑁄 𑀩𑁆𑀭𑀸𑀳𑁆𑀫𑀡𑁄 𑀫𑀕𑀥𑀫𑀳𑀸𑀫𑀢𑁆𑀢𑁄 𑀬𑁂𑀦 𑀪𑀕𑀯𑀸 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀪𑀕𑀯𑀢𑀸 𑀲𑀤𑁆𑀥𑀺𑀁 𑀲𑀫𑁆𑀫𑁄𑀤𑀺𑁇 𑀲𑀫𑁆𑀫𑁄𑀤𑀦𑀻𑀬𑀁 𑀓𑀣𑀁 𑀲𑀸𑀭𑀡𑀻𑀬𑀁 𑀯𑀻𑀢𑀺𑀲𑀸𑀭𑁂𑀢𑁆𑀯𑀸 𑀏𑀓𑀫𑀦𑁆𑀢𑀁 𑀦𑀺𑀲𑀻𑀤𑀺𑁇 𑀏𑀓𑀫𑀦𑁆𑀢𑀁 𑀦𑀺𑀲𑀺𑀦𑁆𑀦𑁄 𑀔𑁄 𑀯𑀲𑁆𑀲𑀓𑀸𑀭𑁄 𑀩𑁆𑀭𑀸𑀳𑁆𑀫𑀡𑁄 𑀫𑀕𑀥𑀫𑀳𑀸𑀫𑀢𑁆𑀢𑁄 𑀪𑀕𑀯𑀦𑁆𑀢𑀁 𑀏𑀢𑀤𑀯𑁄𑀘—

1147\. “𑀚𑀸𑀦𑁂𑀬𑁆𑀬 𑀦𑀼 𑀔𑁄, 𑀪𑁄 𑀕𑁄𑀢𑀫, 𑀅𑀲𑀧𑁆𑀧𑀼𑀭𑀺𑀲𑁄 𑀅𑀲𑀧𑁆𑀧𑀼𑀭𑀺𑀲𑀁—  ‘𑀅𑀲𑀧𑁆𑀧𑀼𑀭𑀺𑀲𑁄 𑀅𑀬𑀁 𑀪𑀯𑀦𑁆’”𑀢𑀺? “𑀅𑀝𑁆𑀞𑀸𑀦𑀁 𑀔𑁄 𑀏𑀢𑀁, 𑀩𑁆𑀭𑀸𑀳𑁆𑀫𑀡, 𑀅𑀦𑀯𑀓𑀸𑀲𑁄 𑀬𑀁 𑀅𑀲𑀧𑁆𑀧𑀼𑀭𑀺𑀲𑁄 𑀅𑀲𑀧𑁆𑀧𑀼𑀭𑀺𑀲𑀁 𑀚𑀸𑀦𑁂𑀬𑁆𑀬—  ‘𑀅𑀲𑀧𑁆𑀧𑀼𑀭𑀺𑀲𑁄 𑀅𑀬𑀁 𑀪𑀯𑀦𑁆’”𑀢𑀺𑁇 “𑀚𑀸𑀦𑁂𑀬𑁆𑀬 𑀧𑀦, 𑀪𑁄 𑀕𑁄𑀢𑀫, 𑀅𑀲𑀧𑁆𑀧𑀼𑀭𑀺𑀲𑁄 𑀲𑀧𑁆𑀧𑀼𑀭𑀺𑀲𑀁—  ‘𑀲𑀧𑁆𑀧𑀼𑀭𑀺𑀲𑁄 𑀅𑀬𑀁 𑀪𑀯𑀦𑁆’”𑀢𑀺? “𑀏𑀢𑀫𑁆𑀧𑀺 𑀔𑁄, 𑀩𑁆𑀭𑀸𑀳𑁆𑀫𑀡, 𑀅𑀝𑁆𑀞𑀸𑀦𑀁 𑀅𑀦𑀯𑀓𑀸𑀲𑁄 𑀬𑀁 𑀅𑀲𑀧𑁆𑀧𑀼𑀭𑀺𑀲𑁄 𑀲𑀧𑁆𑀧𑀼𑀭𑀺𑀲𑀁 𑀚𑀸𑀦𑁂𑀬𑁆𑀬—  ‘𑀲𑀧𑁆𑀧𑀼𑀭𑀺𑀲𑁄 𑀅𑀬𑀁 𑀪𑀯𑀦𑁆’”𑀢𑀺𑁇 “𑀚𑀸𑀦𑁂𑀬𑁆𑀬 𑀦𑀼 𑀔𑁄, 𑀪𑁄 𑀕𑁄𑀢𑀫, 𑀲𑀧𑁆𑀧𑀼𑀭𑀺𑀲𑁄 𑀲𑀧𑁆𑀧𑀼𑀭𑀺𑀲𑀁—  ‘𑀲𑀧𑁆𑀧𑀼𑀭𑀺𑀲𑁄 𑀅𑀬𑀁 𑀪𑀯𑀦𑁆’”𑀢𑀺? “𑀞𑀸𑀦𑀁 𑀔𑁄 𑀏𑀢𑀁, 𑀩𑁆𑀭𑀸𑀳𑁆𑀫𑀡, 𑀯𑀺𑀚𑁆𑀚𑀢𑀺 𑀬𑀁 𑀲𑀧𑁆𑀧𑀼𑀭𑀺𑀲𑁄 𑀲𑀧𑁆𑀧𑀼𑀭𑀺𑀲𑀁 𑀚𑀸𑀦𑁂𑀬𑁆𑀬—  ‘𑀲𑀧𑁆𑀧𑀼𑀭𑀺𑀲𑁄 𑀅𑀬𑀁 𑀪𑀯𑀦𑁆’”𑀢𑀺𑁇 “𑀚𑀸𑀦𑁂𑀬𑁆𑀬 𑀧𑀦, 𑀪𑁄 𑀕𑁄𑀢𑀫, 𑀲𑀧𑁆𑀧𑀼𑀭𑀺𑀲𑁄 𑀅𑀲𑀧𑁆𑀧𑀼𑀭𑀺𑀲𑀁—  ‘𑀅𑀲𑀧𑁆𑀧𑀼𑀭𑀺𑀲𑁄 𑀅𑀬𑀁 𑀪𑀯𑀦𑁆’”𑀢𑀺? “𑀏𑀢𑀫𑁆𑀧𑀺 𑀔𑁄, 𑀩𑁆𑀭𑀸𑀳𑁆𑀫𑀡, 𑀞𑀸𑀦𑀁 𑀯𑀺𑀚𑁆𑀚𑀢𑀺 𑀬𑀁 𑀲𑀧𑁆𑀧𑀼𑀭𑀺𑀲𑁄 𑀅𑀲𑀧𑁆𑀧𑀼𑀭𑀺𑀲𑀁 𑀚𑀸𑀦𑁂𑀬𑁆𑀬—  ‘𑀅𑀲𑀧𑁆𑀧𑀼𑀭𑀺𑀲𑁄 𑀅𑀬𑀁 𑀪𑀯𑀦𑁆’”𑀢𑀺𑁇

1148\. “𑀅𑀘𑁆𑀙𑀭𑀺𑀬𑀁, 𑀪𑁄 𑀕𑁄𑀢𑀫, 𑀅𑀩𑁆𑀪𑀼𑀢𑀁, 𑀪𑁄 𑀕𑁄𑀢𑀫𑁇 𑀬𑀸𑀯 𑀲𑀼𑀪𑀸𑀲𑀺𑀢𑀜𑁆𑀘𑀺𑀤𑀁 𑀪𑁄𑀢𑀸 𑀕𑁄𑀢𑀫𑁂𑀦—  ‘𑀅𑀝𑁆𑀞𑀸𑀦𑀁 𑀔𑁄 𑀏𑀢𑀁, 𑀩𑁆𑀭𑀸𑀳𑁆𑀫𑀡, 𑀅𑀦𑀯𑀓𑀸𑀲𑁄 𑀬𑀁 𑀅𑀲𑀧𑁆𑀧𑀼𑀭𑀺𑀲𑁄 𑀅𑀲𑀧𑁆𑀧𑀼𑀭𑀺𑀲𑀁 𑀚𑀸𑀦𑁂𑀬𑁆𑀬—  𑀅𑀲𑀧𑁆𑀧𑀼𑀭𑀺𑀲𑁄 𑀅𑀬𑀁 𑀪𑀯𑀦𑁆𑀢𑀺𑁇 𑀏𑀢𑀫𑁆𑀧𑀺 𑀔𑁄, 𑀩𑁆𑀭𑀸𑀳𑁆𑀫𑀡, 𑀅𑀝𑁆𑀞𑀸𑀦𑀁 𑀅𑀦𑀯𑀓𑀸𑀲𑁄 𑀬𑀁 𑀅𑀲𑀧𑁆𑀧𑀼𑀭𑀺𑀲𑁄 𑀲𑀧𑁆𑀧𑀼𑀭𑀺𑀲𑀁 𑀚𑀸𑀦𑁂𑀬𑁆𑀬—  𑀲𑀧𑁆𑀧𑀼𑀭𑀺𑀲𑁄 𑀅𑀬𑀁 𑀪𑀯𑀦𑁆𑀢𑀺𑁇 𑀞𑀸𑀦𑀁 𑀔𑁄 𑀏𑀢𑀁, 𑀩𑁆𑀭𑀸𑀳𑁆𑀫𑀡, 𑀯𑀺𑀚𑁆𑀚𑀢𑀺 𑀬𑀁 𑀲𑀧𑁆𑀧𑀼𑀭𑀺𑀲𑁄 𑀲𑀧𑁆𑀧𑀼𑀭𑀺𑀲𑀁 𑀚𑀸𑀦𑁂𑀬𑁆𑀬—  𑀲𑀧𑁆𑀧𑀼𑀭𑀺𑀲𑁄 𑀅𑀬𑀁 𑀪𑀯𑀦𑁆𑀢𑀺𑁇 𑀏𑀢𑀫𑁆𑀧𑀺 𑀔𑁄, 𑀩𑁆𑀭𑀸𑀳𑁆𑀫𑀡, 𑀞𑀸𑀦𑀁 𑀯𑀺𑀚𑁆𑀚𑀢𑀺 𑀬𑀁 𑀲𑀧𑁆𑀧𑀼𑀭𑀺𑀲𑁄 𑀅𑀲𑀧𑁆𑀧𑀼𑀭𑀺𑀲𑀁 𑀚𑀸𑀦𑁂𑀬𑁆𑀬—  𑀅𑀲𑀧𑁆𑀧𑀼𑀭𑀺𑀲𑁄 𑀅𑀬𑀁 𑀪𑀯𑀦𑁆’𑀢𑀺𑁇

1149\. 𑀏𑀓𑀫𑀺𑀤𑀁, 𑀪𑁄 𑀕𑁄𑀢𑀫, 𑀲𑀫𑀬𑀁 𑀢𑁄𑀤𑁂𑀬𑁆𑀬𑀲𑁆𑀲 𑀩𑁆𑀭𑀸𑀳𑁆𑀫𑀡𑀲𑁆𑀲 𑀧𑀭𑀺𑀲𑀢𑀺 𑀧𑀭𑀽𑀧𑀸𑀭𑀫𑁆𑀪𑀁 𑀯𑀢𑁆𑀢𑁂𑀦𑁆𑀢𑀺—  ‘𑀩𑀸𑀮𑁄 𑀅𑀬𑀁 𑀭𑀸𑀚𑀸 𑀏𑀍𑀏𑀬𑁆𑀬𑁄 𑀲𑀫𑀡𑁂 𑀭𑀸𑀫𑀧𑀼𑀢𑁆𑀢𑁂 𑀅𑀪𑀺𑀧𑁆𑀧𑀲𑀦𑁆𑀦𑁄, 𑀲𑀫𑀡𑁂 𑀘 𑀧𑀦 𑀭𑀸𑀫𑀧𑀼𑀢𑁆𑀢𑁂 𑀏𑀯𑀭𑀽𑀧𑀁 𑀧𑀭𑀫𑀦𑀺𑀧𑀘𑁆𑀘𑀓𑀸𑀭𑀁 𑀓𑀭𑁄𑀢𑀺, 𑀬𑀤𑀺𑀤𑀁 𑀅𑀪𑀺𑀯𑀸𑀤𑀦𑀁 𑀧𑀘𑁆𑀘𑀼𑀝𑁆𑀞𑀸𑀦𑀁 𑀅𑀜𑁆𑀚𑀮𑀺𑀓𑀫𑁆𑀫𑀁 𑀲𑀸𑀫𑀻𑀘𑀺𑀓𑀫𑁆𑀫𑀦𑁆𑀢𑀺𑁇 𑀇𑀫𑁂𑀧𑀺 𑀭𑀜𑁆𑀜𑁄 𑀏𑀍𑀏𑀬𑁆𑀬𑀲𑁆𑀲 𑀧𑀭𑀺𑀳𑀸𑀭𑀓𑀸 𑀩𑀸𑀮𑀸—  𑀬𑀫𑀓𑁄 𑀫𑁄𑀕𑁆𑀕𑀮𑁆𑀮𑁄 𑀉𑀕𑁆𑀕𑁄 𑀦𑀸𑀯𑀺𑀦𑁆𑀤𑀓𑀻 𑀕𑀦𑁆𑀥𑀩𑁆𑀩𑁄 𑀅𑀕𑁆𑀕𑀺𑀯𑁂𑀲𑁆𑀲𑁄, 𑀬𑁂 𑀲𑀫𑀡𑁂 𑀭𑀸𑀫𑀧𑀼𑀢𑁆𑀢𑁂 𑀅𑀪𑀺𑀧𑁆𑀧𑀲𑀦𑁆𑀦𑀸, 𑀲𑀫𑀡𑁂 𑀘 𑀧𑀦 𑀭𑀸𑀫𑀧𑀼𑀢𑁆𑀢𑁂 𑀏𑀯𑀭𑀽𑀧𑀁 𑀧𑀭𑀫𑀦𑀺𑀧𑀘𑁆𑀘𑀓𑀸𑀭𑀁 𑀓𑀭𑁄𑀦𑁆𑀢𑀺, 𑀬𑀤𑀺𑀤𑀁 𑀅𑀪𑀺𑀯𑀸𑀤𑀦𑀁 𑀧𑀘𑁆𑀘𑀼𑀝𑁆𑀞𑀸𑀦𑀁 𑀅𑀜𑁆𑀚𑀮𑀺𑀓𑀫𑁆𑀫𑀁 𑀲𑀸𑀫𑀻𑀘𑀺𑀓𑀫𑁆𑀫𑀦𑁆’𑀢𑀺𑁇 𑀢𑁆𑀬𑀸𑀲𑁆𑀲𑀼𑀤𑀁 𑀢𑁄𑀤𑁂𑀬𑁆𑀬𑁄 𑀩𑁆𑀭𑀸𑀳𑁆𑀫𑀡𑁄 𑀇𑀫𑀺𑀦𑀸 𑀦𑀬𑁂𑀦 𑀦𑁂𑀢𑀺𑁇 ‘𑀢𑀁 𑀓𑀺𑀁 𑀫𑀜𑁆𑀜𑀦𑁆𑀢𑀺, 𑀪𑁄𑀦𑁆𑀢𑁄, 𑀧𑀡𑁆𑀟𑀺𑀢𑁄 𑀭𑀸𑀚𑀸 𑀏𑀍𑀏𑀬𑁆𑀬𑁄 𑀓𑀭𑀡𑀻𑀬𑀸𑀥𑀺𑀓𑀭𑀡𑀻𑀬𑁂𑀲𑀼 𑀯𑀘𑀦𑀻𑀬𑀸𑀥𑀺𑀯𑀘𑀦𑀻𑀬𑁂𑀲𑀼 𑀅𑀮𑀫𑀢𑁆𑀣𑀤𑀲𑀢𑀭𑁂𑀳𑀺 𑀅𑀮𑀫𑀢𑁆𑀣𑀤𑀲𑀢𑀭𑁄’𑀢𑀺? ‘𑀏𑀯𑀁, 𑀪𑁄, 𑀧𑀡𑁆𑀟𑀺𑀢𑁄 𑀭𑀸𑀚𑀸 𑀏𑀍𑀏𑀬𑁆𑀬𑁄 𑀓𑀭𑀡𑀻𑀬𑀸𑀥𑀺𑀓𑀭𑀡𑀻𑀬𑁂𑀲𑀼 𑀯𑀘𑀦𑀻𑀬𑀸𑀥𑀺𑀯𑀘𑀦𑀻𑀬𑁂𑀲𑀼 𑀅𑀮𑀫𑀢𑁆𑀣𑀤𑀲𑀢𑀭𑁂𑀳𑀺 𑀅𑀮𑀫𑀢𑁆𑀣𑀤𑀲𑀢𑀭𑁄𑀢𑀺𑁇

1150\. 𑀬𑀲𑁆𑀫𑀸 𑀘 𑀔𑁄, 𑀪𑁄, 𑀲𑀫𑀡𑁄 𑀭𑀸𑀫𑀧𑀼𑀢𑁆𑀢𑁄 𑀭𑀜𑁆𑀜𑀸 𑀏𑀍𑀏𑀬𑁆𑀬𑁂𑀦 𑀧𑀡𑁆𑀟𑀺𑀢𑁂𑀦 𑀧𑀡𑁆𑀟𑀺𑀢𑀢𑀭𑁄 𑀓𑀭𑀡𑀻𑀬𑀸𑀥𑀺𑀓𑀭𑀡𑀻𑀬𑁂𑀲𑀼 𑀯𑀘𑀦𑀻𑀬𑀸𑀥𑀺𑀯𑀘𑀦𑀻𑀬𑁂𑀲𑀼 𑀅𑀮𑀫𑀢𑁆𑀣𑀤𑀲𑀢𑀭𑁂𑀦 𑀅𑀮𑀫𑀢𑁆𑀣𑀤𑀲𑀢𑀭𑁄, 𑀢𑀲𑁆𑀫𑀸 𑀭𑀸𑀚𑀸 𑀏𑀍𑀏𑀬𑁆𑀬𑁄 𑀲𑀫𑀡𑁂 𑀭𑀸𑀫𑀧𑀼𑀢𑁆𑀢𑁂 𑀅𑀪𑀺𑀧𑁆𑀧𑀲𑀦𑁆𑀦𑁄, 𑀲𑀫𑀡𑁂 𑀘 𑀧𑀦 𑀭𑀸𑀫𑀧𑀼𑀢𑁆𑀢𑁂 𑀏𑀯𑀭𑀽𑀧𑀁 𑀧𑀭𑀫𑀦𑀺𑀧𑀘𑁆𑀘𑀓𑀸𑀭𑀁 𑀓𑀭𑁄𑀢𑀺, 𑀬𑀤𑀺𑀤𑀁 𑀅𑀪𑀺𑀯𑀸𑀤𑀦𑀁 𑀧𑀘𑁆𑀘𑀼𑀝𑁆𑀞𑀸𑀦𑀁 𑀅𑀜𑁆𑀚𑀮𑀺𑀓𑀫𑁆𑀫𑀁 𑀲𑀸𑀫𑀻𑀘𑀺𑀓𑀫𑁆𑀫𑀁’𑁇

1151\. ‘𑀢𑀁 𑀓𑀺𑀁 𑀫𑀜𑁆𑀜𑀦𑁆𑀢𑀺, 𑀪𑁄𑀦𑁆𑀢𑁄, 𑀧𑀡𑁆𑀟𑀺𑀢𑀸 𑀭𑀜𑁆𑀜𑁄 𑀏𑀍𑀏𑀬𑁆𑀬𑀲𑁆𑀲 𑀧𑀭𑀺𑀳𑀸𑀭𑀓𑀸—  𑀬𑀫𑀓𑁄 𑀫𑁄𑀕𑁆𑀕𑀮𑁆𑀮𑁄 𑀉𑀕𑁆𑀕𑁄 𑀦𑀸𑀯𑀺𑀦𑁆𑀤𑀓𑀻 𑀕𑀦𑁆𑀥𑀩𑁆𑀩𑁄 𑀅𑀕𑁆𑀕𑀺𑀯𑁂𑀲𑁆𑀲𑁄, 𑀓𑀭𑀡𑀻𑀬𑀸𑀥𑀺𑀓𑀭𑀡𑀻𑀬𑁂𑀲𑀼 𑀯𑀘𑀦𑀻𑀬𑀸𑀥𑀺𑀯𑀘𑀦𑀻𑀬𑁂𑀲𑀼 𑀅𑀮𑀫𑀢𑁆𑀣𑀤𑀲𑀢𑀭𑁂𑀳𑀺 𑀅𑀮𑀫𑀢𑁆𑀣𑀤𑀲𑀢𑀭𑀸’𑀢𑀺? ‘𑀏𑀯𑀁, 𑀪𑁄, 𑀧𑀡𑁆𑀟𑀺𑀢𑀸 𑀭𑀜𑁆𑀜𑁄 𑀏𑀍𑀏𑀬𑁆𑀬𑀲𑁆𑀲 𑀧𑀭𑀺𑀳𑀸𑀭𑀓𑀸—  𑀬𑀫𑀓𑁄 𑀫𑁄𑀕𑁆𑀕𑀮𑁆𑀮𑁄 𑀉𑀕𑁆𑀕𑁄 𑀦𑀸𑀯𑀺𑀦𑁆𑀤𑀓𑀻 𑀕𑀦𑁆𑀥𑀩𑁆𑀩𑁄 𑀅𑀕𑁆𑀕𑀺𑀯𑁂𑀲𑁆𑀲𑁄, 𑀓𑀭𑀡𑀻𑀬𑀸𑀥𑀺𑀓𑀭𑀡𑀻𑀬𑁂𑀲𑀼 𑀯𑀘𑀦𑀻𑀬𑀸𑀥𑀺𑀯𑀘𑀦𑀻𑀬𑁂𑀲𑀼 𑀅𑀮𑀫𑀢𑁆𑀣𑀤𑀲𑀢𑀭𑁂𑀳𑀺 𑀅𑀮𑀫𑀢𑁆𑀣𑀤𑀲𑀢𑀭𑀸𑀢𑀺𑁇

1152\. 𑀬𑀲𑁆𑀫𑀸 𑀘 𑀔𑁄, 𑀪𑁄, 𑀲𑀫𑀡𑁄 𑀭𑀸𑀫𑀧𑀼𑀢𑁆𑀢𑁄 𑀭𑀜𑁆𑀜𑁄 𑀏𑀍𑀏𑀬𑁆𑀬𑀲𑁆𑀲 𑀧𑀭𑀺𑀳𑀸𑀭𑀓𑁂𑀳𑀺 𑀧𑀡𑁆𑀟𑀺𑀢𑁂𑀳𑀺 𑀧𑀡𑁆𑀟𑀺𑀢𑀢𑀭𑁄 𑀓𑀭𑀡𑀻𑀬𑀸𑀥𑀺𑀓𑀭𑀡𑀻𑀬𑁂𑀲𑀼 𑀯𑀘𑀦𑀻𑀬𑀸𑀥𑀺𑀯𑀘𑀦𑀻𑀬𑁂𑀲𑀼 𑀅𑀮𑀫𑀢𑁆𑀣𑀤𑀲𑀢𑀭𑁂𑀳𑀺 𑀅𑀮𑀫𑀢𑁆𑀣𑀤𑀲𑀢𑀭𑁄, 𑀢𑀲𑁆𑀫𑀸 𑀭𑀜𑁆𑀜𑁄 𑀏𑀍𑀏𑀬𑁆𑀬𑀲𑁆𑀲 𑀧𑀭𑀺𑀳𑀸𑀭𑀓𑀸 𑀲𑀫𑀡𑁂 𑀭𑀸𑀫𑀧𑀼𑀢𑁆𑀢𑁂 𑀅𑀪𑀺𑀧𑁆𑀧𑀲𑀦𑁆𑀦𑀸; 𑀲𑀫𑀡𑁂 𑀘 𑀧𑀦 𑀭𑀸𑀫𑀧𑀼𑀢𑁆𑀢𑁂 𑀏𑀯𑀭𑀽𑀧𑀁 𑀧𑀭𑀫𑀦𑀺𑀧𑀘𑁆𑀘𑀓𑀸𑀭𑀁 𑀓𑀭𑁄𑀦𑁆𑀢𑀺, 𑀬𑀤𑀺𑀤𑀁 𑀅𑀪𑀺𑀯𑀸𑀤𑀦𑀁 𑀧𑀘𑁆𑀘𑀼𑀝𑁆𑀞𑀸𑀦𑀁 𑀅𑀜𑁆𑀚𑀮𑀺𑀓𑀫𑁆𑀫𑀁 𑀲𑀸𑀫𑀻𑀘𑀺𑀓𑀫𑁆𑀫𑀦𑁆’𑀢𑀺𑁇

1153\. 𑀅𑀘𑁆𑀙𑀭𑀺𑀬𑀁, 𑀪𑁄 𑀕𑁄𑀢𑀫, 𑀅𑀩𑁆𑀪𑀼𑀢𑀁, 𑀪𑁄 𑀕𑁄𑀢𑀫𑁇 𑀬𑀸𑀯 𑀲𑀼𑀪𑀸𑀲𑀺𑀢𑀜𑁆𑀘𑀺𑀤𑀁 𑀪𑁄𑀢𑀸 𑀕𑁄𑀢𑀫𑁂𑀦—  ‘𑀅𑀝𑁆𑀞𑀸𑀦𑀁 𑀔𑁄 𑀏𑀢𑀁, 𑀩𑁆𑀭𑀸𑀳𑁆𑀫𑀡, 𑀅𑀦𑀯𑀓𑀸𑀲𑁄 𑀬𑀁 𑀅𑀲𑀧𑁆𑀧𑀼𑀭𑀺𑀲𑁄 𑀅𑀲𑀧𑁆𑀧𑀼𑀭𑀺𑀲𑀁 𑀚𑀸𑀦𑁂𑀬𑁆𑀬—  𑀅𑀲𑀧𑁆𑀧𑀼𑀭𑀺𑀲𑁄 𑀅𑀬𑀁 𑀪𑀯𑀦𑁆𑀢𑀺𑁇 𑀏𑀢𑀫𑁆𑀧𑀺 𑀔𑁄, 𑀩𑁆𑀭𑀸𑀳𑁆𑀫𑀡, 𑀅𑀝𑁆𑀞𑀸𑀦𑀁 𑀅𑀦𑀯𑀓𑀸𑀲𑁄 𑀬𑀁 𑀅𑀲𑀧𑁆𑀧𑀼𑀭𑀺𑀲𑁄 𑀲𑀧𑁆𑀧𑀼𑀭𑀺𑀲𑀁 𑀚𑀸𑀦𑁂𑀬𑁆𑀬—  𑀲𑀧𑁆𑀧𑀼𑀭𑀺𑀲𑁄 𑀅𑀬𑀁 𑀪𑀯𑀦𑁆𑀢𑀺𑁇 𑀞𑀸𑀦𑀁 𑀔𑁄 𑀏𑀢𑀁, 𑀩𑁆𑀭𑀸𑀳𑁆𑀫𑀡, 𑀯𑀺𑀚𑁆𑀚𑀢𑀺 𑀬𑀁 𑀲𑀧𑁆𑀧𑀼𑀭𑀺𑀲𑁄 𑀲𑀧𑁆𑀧𑀼𑀭𑀺𑀲𑀁 𑀚𑀸𑀦𑁂𑀬𑁆𑀬—  𑀲𑀧𑁆𑀧𑀼𑀭𑀺𑀲𑁄 𑀅𑀬𑀁 𑀪𑀯𑀦𑁆𑀢𑀺𑁇 𑀏𑀢𑀫𑁆𑀧𑀺 𑀔𑁄, 𑀩𑁆𑀭𑀸𑀳𑁆𑀫𑀡, 𑀞𑀸𑀦𑀁 𑀯𑀺𑀚𑁆𑀚𑀢𑀺 𑀬𑀁 𑀲𑀧𑁆𑀧𑀼𑀭𑀺𑀲𑁄 𑀅𑀲𑀧𑁆𑀧𑀼𑀭𑀺𑀲𑀁 𑀚𑀸𑀦𑁂𑀬𑁆𑀬—  𑀅𑀲𑀧𑁆𑀧𑀼𑀭𑀺𑀲𑁄 𑀅𑀬𑀁 𑀪𑀯𑀦𑁆’𑀢𑀺𑁇 𑀳𑀦𑁆𑀤 𑀘 𑀤𑀸𑀦𑀺 𑀫𑀬𑀁, 𑀪𑁄 𑀕𑁄𑀢𑀫, 𑀕𑀘𑁆𑀙𑀸𑀫𑁇 𑀩𑀳𑀼𑀓𑀺𑀘𑁆𑀘𑀸 𑀫𑀬𑀁 𑀩𑀳𑀼𑀓𑀭𑀡𑀻𑀬𑀸”𑀢𑀺𑁇 “𑀬𑀲𑁆𑀲𑀤𑀸𑀦𑀺 𑀢𑁆𑀯𑀁, 𑀩𑁆𑀭𑀸𑀳𑁆𑀫𑀡, 𑀓𑀸𑀮𑀁 𑀫𑀜𑁆𑀜𑀲𑀻”𑀢𑀺𑁇

1154\. 𑀅𑀣 𑀔𑁄 𑀯𑀲𑁆𑀲𑀓𑀸𑀭𑁄 𑀩𑁆𑀭𑀸𑀳𑁆𑀫𑀡𑁄 𑀫𑀕𑀥𑀫𑀳𑀸𑀫𑀢𑁆𑀢𑁄 𑀪𑀕𑀯𑀢𑁄 𑀪𑀸𑀲𑀺𑀢𑀁 𑀅𑀪𑀺𑀦𑀦𑁆𑀤𑀺𑀢𑁆𑀯𑀸 𑀅𑀦𑀼𑀫𑁄𑀤𑀺𑀢𑁆𑀯𑀸 𑀉𑀝𑁆𑀞𑀸𑀬𑀸𑀲𑀦𑀸 𑀧𑀓𑁆𑀓𑀸𑀫𑀻𑀢𑀺𑁇

---

1155\. 𑀲𑀢𑁆𑀢𑀫𑀁𑁇



[Go to previous page (4.4.6 Ummaggasutta)](4.4.6.md) / [Go to parent page (4.4 Brāhmaṇavagga)](../4.4.md) / [Go to next page (4.4.8 Upakasutta)](4.4.8.md)


