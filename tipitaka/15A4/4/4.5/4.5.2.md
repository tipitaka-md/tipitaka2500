
[Home](/) / [15A4 Catukkanipātapāḷi](../../../15A4.md) / [4 Catutthapaṇṇāsaka](../../4.md) / [4.5 Mahāvagga](../4.5.md)

# 𑁪𑁇𑁫𑁇𑁨 𑀞𑀸𑀦𑀲𑀼𑀢𑁆𑀢

### 𑀘𑀢𑀼𑀢𑁆𑀣𑀧𑀡𑁆𑀡𑀸𑀲𑀓

### 𑀫𑀳𑀸𑀯𑀕𑁆𑀕

### 𑀞𑀸𑀦𑀲𑀼𑀢𑁆𑀢

(192.)

1184\. “𑀘𑀢𑁆𑀢𑀸𑀭𑀺𑀫𑀸𑀦𑀺, 𑀪𑀺𑀓𑁆𑀔𑀯𑁂, 𑀞𑀸𑀦𑀸𑀦𑀺 𑀘𑀢𑀽𑀳𑀺 𑀞𑀸𑀦𑁂𑀳𑀺 𑀯𑁂𑀤𑀺𑀢𑀩𑁆𑀩𑀸𑀦𑀺𑁇 𑀓𑀢𑀫𑀸𑀦𑀺 𑀘𑀢𑁆𑀢𑀸𑀭𑀺? 𑀲𑀁𑀯𑀸𑀲𑁂𑀦, 𑀪𑀺𑀓𑁆𑀔𑀯𑁂, 𑀲𑀻𑀮𑀁 𑀯𑁂𑀤𑀺𑀢𑀩𑁆𑀩𑀁, 𑀢𑀜𑁆𑀘 𑀔𑁄 𑀤𑀻𑀖𑁂𑀦 𑀅𑀤𑁆𑀥𑀼𑀦𑀸, 𑀦 𑀇𑀢𑁆𑀢𑀭𑀁; 𑀫𑀦𑀲𑀺𑀓𑀭𑁄𑀢𑀸, 𑀦𑁄 𑀅𑀫𑀦𑀲𑀺𑀓𑀭𑁄𑀢𑀸; 𑀧𑀜𑁆𑀜𑀯𑀢𑀸, 𑀦𑁄 𑀤𑀼𑀧𑁆𑀧𑀜𑁆𑀜𑁂𑀦𑁇 𑀲𑀁𑀯𑁄𑀳𑀸𑀭𑁂𑀦, 𑀪𑀺𑀓𑁆𑀔𑀯𑁂, 𑀲𑁄𑀘𑁂𑀬𑁆𑀬𑀁 𑀯𑁂𑀤𑀺𑀢𑀩𑁆𑀩𑀁, 𑀢𑀜𑁆𑀘 𑀔𑁄 𑀤𑀻𑀖𑁂𑀦 𑀅𑀤𑁆𑀥𑀼𑀦𑀸, 𑀦 𑀇𑀢𑁆𑀢𑀭𑀁; 𑀫𑀦𑀲𑀺𑀓𑀭𑁄𑀢𑀸, 𑀦𑁄 𑀅𑀫𑀦𑀲𑀺𑀓𑀭𑁄𑀢𑀸; 𑀧𑀜𑁆𑀜𑀯𑀢𑀸, 𑀦𑁄 𑀤𑀼𑀧𑁆𑀧𑀜𑁆𑀜𑁂𑀦𑁇 𑀆𑀧𑀤𑀸𑀲𑀼, 𑀪𑀺𑀓𑁆𑀔𑀯𑁂, 𑀣𑀸𑀫𑁄 𑀯𑁂𑀤𑀺𑀢𑀩𑁆𑀩𑁄, 𑀲𑁄 𑀘 𑀔𑁄 𑀤𑀻𑀖𑁂𑀦 𑀅𑀤𑁆𑀥𑀼𑀦𑀸, 𑀦 𑀇𑀢𑁆𑀢𑀭𑀁; 𑀫𑀦𑀲𑀺𑀓𑀭𑁄𑀢𑀸, 𑀦𑁄 𑀅𑀫𑀦𑀲𑀺𑀓𑀭𑁄𑀢𑀸; 𑀧𑀜𑁆𑀜𑀯𑀢𑀸, 𑀦𑁄 𑀤𑀼𑀧𑁆𑀧𑀜𑁆𑀜𑁂𑀦𑁇 𑀲𑀸𑀓𑀘𑁆𑀙𑀸𑀬, 𑀪𑀺𑀓𑁆𑀔𑀯𑁂, 𑀧𑀜𑁆𑀜𑀸 𑀯𑁂𑀤𑀺𑀢𑀩𑁆𑀩𑀸, 𑀲𑀸 𑀘 𑀔𑁄 𑀤𑀻𑀖𑁂𑀦 𑀅𑀤𑁆𑀥𑀼𑀦𑀸, 𑀦 𑀇𑀢𑁆𑀢𑀭𑀁; 𑀫𑀦𑀲𑀺𑀓𑀭𑁄𑀢𑀸, 𑀦𑁄 𑀅𑀫𑀦𑀲𑀺𑀓𑀭𑁄𑀢𑀸; 𑀧𑀜𑁆𑀜𑀯𑀢𑀸, 𑀦𑁄 𑀤𑀼𑀧𑁆𑀧𑀜𑁆𑀜𑁂𑀦𑀸𑀢𑀺𑁇

1185\. ‘𑀲𑀁𑀯𑀸𑀲𑁂𑀦, 𑀪𑀺𑀓𑁆𑀔𑀯𑁂, 𑀲𑀻𑀮𑀁 𑀯𑁂𑀤𑀺𑀢𑀩𑁆𑀩𑀁, 𑀢𑀜𑁆𑀘 𑀔𑁄 𑀤𑀻𑀖𑁂𑀦 𑀅𑀤𑁆𑀥𑀼𑀦𑀸, 𑀦 𑀇𑀢𑁆𑀢𑀭𑀁; 𑀫𑀦𑀲𑀺𑀓𑀭𑁄𑀢𑀸, 𑀦𑁄 𑀅𑀫𑀦𑀲𑀺𑀓𑀭𑁄𑀢𑀸; 𑀧𑀜𑁆𑀜𑀯𑀢𑀸, 𑀦𑁄 𑀤𑀼𑀧𑁆𑀧𑀜𑁆𑀜𑁂𑀦𑀸’𑀢𑀺, 𑀇𑀢𑀺 𑀔𑁄 𑀧𑀦𑁂𑀢𑀁 𑀯𑀼𑀢𑁆𑀢𑀁𑁇 𑀓𑀺𑀜𑁆𑀘𑁂𑀢𑀁 𑀧𑀝𑀺𑀘𑁆𑀘 𑀯𑀼𑀢𑁆𑀢𑀁? 𑀇𑀥, 𑀪𑀺𑀓𑁆𑀔𑀯𑁂, 𑀧𑀼𑀕𑁆𑀕𑀮𑁄 𑀧𑀼𑀕𑁆𑀕𑀮𑁂𑀦 𑀲𑀤𑁆𑀥𑀺𑀁 𑀲𑀁𑀯𑀲𑀫𑀸𑀦𑁄 𑀏𑀯𑀁 𑀚𑀸𑀦𑀸𑀢𑀺—  ‘𑀤𑀻𑀖𑀭𑀢𑁆𑀢𑀁 𑀔𑁄 𑀅𑀬𑀫𑀸𑀬𑀲𑁆𑀫𑀸 𑀔𑀡𑁆𑀟𑀓𑀸𑀭𑀻 𑀙𑀺𑀤𑁆𑀤𑀓𑀸𑀭𑀻 𑀲𑀩𑀮𑀓𑀸𑀭𑀻 𑀓𑀫𑁆𑀫𑀸𑀲𑀓𑀸𑀭𑀻, 𑀦 𑀲𑀦𑁆𑀢𑀢𑀓𑀸𑀭𑀻 𑀦 𑀲𑀦𑁆𑀢𑀢𑀯𑀼𑀢𑁆𑀢𑀺; 𑀲𑀻𑀮𑁂𑀲𑀼 𑀤𑀼𑀲𑁆𑀲𑀻𑀮𑁄 𑀅𑀬𑀫𑀸𑀬𑀲𑁆𑀫𑀸, 𑀦𑀸𑀬𑀫𑀸𑀬𑀲𑁆𑀫𑀸 𑀲𑀻𑀮𑀯𑀸’𑀢𑀺𑁇

1186\. 𑀇𑀥 𑀧𑀦, 𑀪𑀺𑀓𑁆𑀔𑀯𑁂, 𑀧𑀼𑀕𑁆𑀕𑀮𑁄 𑀧𑀼𑀕𑁆𑀕𑀮𑁂𑀦 𑀲𑀤𑁆𑀥𑀺𑀁 𑀲𑀁𑀯𑀲𑀫𑀸𑀦𑁄 𑀏𑀯𑀁 𑀚𑀸𑀦𑀸𑀢𑀺—  ‘𑀤𑀻𑀖𑀭𑀢𑁆𑀢𑀁 𑀔𑁄 𑀅𑀬𑀫𑀸𑀬𑀲𑁆𑀫𑀸 𑀅𑀔𑀡𑁆𑀟𑀓𑀸𑀭𑀻 𑀅𑀘𑁆𑀙𑀺𑀤𑁆𑀤𑀓𑀸𑀭𑀻 𑀅𑀲𑀩𑀮𑀓𑀸𑀭𑀻 𑀅𑀓𑀫𑁆𑀫𑀸𑀲𑀓𑀸𑀭𑀻 𑀲𑀦𑁆𑀢𑀢𑀓𑀸𑀭𑀻 𑀲𑀦𑁆𑀢𑀢𑀯𑀼𑀢𑁆𑀢𑀺; 𑀲𑀻𑀮𑁂𑀲𑀼 𑀲𑀻𑀮𑀯𑀸 𑀅𑀬𑀫𑀸𑀬𑀲𑁆𑀫𑀸, 𑀦𑀸𑀬𑀫𑀸𑀬𑀲𑁆𑀫𑀸 𑀤𑀼𑀲𑁆𑀲𑀻𑀮𑁄’𑀢𑀺𑁇 ‘𑀲𑀁𑀯𑀸𑀲𑁂𑀦, 𑀪𑀺𑀓𑁆𑀔𑀯𑁂, 𑀲𑀻𑀮𑀁 𑀯𑁂𑀤𑀺𑀢𑀩𑁆𑀩𑀁, 𑀢𑀜𑁆𑀘 𑀔𑁄 𑀤𑀻𑀖𑁂𑀦 𑀅𑀤𑁆𑀥𑀼𑀦𑀸, 𑀦 𑀇𑀢𑁆𑀢𑀭𑀁; 𑀫𑀦𑀲𑀺𑀓𑀭𑁄𑀢𑀸, 𑀦𑁄 𑀅𑀫𑀦𑀲𑀺𑀓𑀭𑁄𑀢𑀸; 𑀧𑀜𑁆𑀜𑀯𑀢𑀸, 𑀦𑁄 𑀤𑀼𑀧𑁆𑀧𑀜𑁆𑀜𑁂𑀦𑀸’𑀢𑀺, 𑀇𑀢𑀺 𑀬𑀁 𑀢𑀁 𑀯𑀼𑀢𑁆𑀢𑀁 𑀇𑀤𑀫𑁂𑀢𑀁 𑀧𑀝𑀺𑀘𑁆𑀘 𑀯𑀼𑀢𑁆𑀢𑀁𑁇 (𑁧)

1187\. ‘𑀲𑀁𑀯𑁄𑀳𑀸𑀭𑁂𑀦, 𑀪𑀺𑀓𑁆𑀔𑀯𑁂, 𑀲𑁄𑀘𑁂𑀬𑁆𑀬𑀁 𑀯𑁂𑀤𑀺𑀢𑀩𑁆𑀩𑀁, 𑀢𑀜𑁆𑀘 𑀔𑁄 𑀤𑀻𑀖𑁂𑀦 𑀅𑀤𑁆𑀥𑀼𑀦𑀸, 𑀦 𑀇𑀢𑁆𑀢𑀭𑀁; 𑀫𑀦𑀲𑀺𑀓𑀭𑁄𑀢𑀸, 𑀦𑁄 𑀅𑀫𑀦𑀲𑀺𑀓𑀭𑁄𑀢𑀸; 𑀧𑀜𑁆𑀜𑀯𑀢𑀸, 𑀦𑁄 𑀤𑀼𑀧𑁆𑀧𑀜𑁆𑀜𑁂𑀦𑀸’𑀢𑀺, 𑀇𑀢𑀺 𑀔𑁄 𑀧𑀦𑁂𑀢𑀁 𑀯𑀼𑀢𑁆𑀢𑀁𑁇 𑀓𑀺𑀜𑁆𑀘𑁂𑀢𑀁 𑀧𑀝𑀺𑀘𑁆𑀘 𑀯𑀼𑀢𑁆𑀢𑀁? 𑀇𑀥, 𑀪𑀺𑀓𑁆𑀔𑀯𑁂, 𑀧𑀼𑀕𑁆𑀕𑀮𑁄 𑀧𑀼𑀕𑁆𑀕𑀮𑁂𑀦 𑀲𑀤𑁆𑀥𑀺𑀁 𑀲𑀁𑀯𑁄𑀳𑀭𑀫𑀸𑀦𑁄 𑀏𑀯𑀁 𑀚𑀸𑀦𑀸𑀢𑀺—  ‘𑀅𑀜𑁆𑀜𑀣𑀸 𑀔𑁄 𑀅𑀬𑀫𑀸𑀬𑀲𑁆𑀫𑀸 𑀏𑀓𑁂𑀦 𑀏𑀓𑁄 𑀯𑁄𑀳𑀭𑀢𑀺, 𑀅𑀜𑁆𑀜𑀣𑀸 𑀤𑁆𑀯𑀻𑀳𑀺, 𑀅𑀜𑁆𑀜𑀣𑀸 𑀢𑀻𑀳𑀺, 𑀅𑀜𑁆𑀜𑀣𑀸 𑀲𑀫𑁆𑀩𑀳𑀼𑀮𑁂𑀳𑀺; 𑀯𑁄𑀓𑁆𑀓𑀫𑀢𑀺 𑀅𑀬𑀫𑀸𑀬𑀲𑁆𑀫𑀸 𑀧𑀼𑀭𑀺𑀫𑀯𑁄𑀳𑀸𑀭𑀸 𑀧𑀘𑁆𑀙𑀺𑀫𑀯𑁄𑀳𑀸𑀭𑀁; 𑀅𑀧𑀭𑀺𑀲𑀼𑀤𑁆𑀥𑀯𑁄𑀳𑀸𑀭𑁄 𑀅𑀬𑀫𑀸𑀬𑀲𑁆𑀫𑀸, 𑀦𑀸𑀬𑀫𑀸𑀬𑀲𑁆𑀫𑀸 𑀧𑀭𑀺𑀲𑀼𑀤𑁆𑀥𑀯𑁄𑀳𑀸𑀭𑁄’𑀢𑀺𑁇

1188\. 𑀇𑀥 𑀧𑀦, 𑀪𑀺𑀓𑁆𑀔𑀯𑁂, 𑀧𑀼𑀕𑁆𑀕𑀮𑁄 𑀧𑀼𑀕𑁆𑀕𑀮𑁂𑀦 𑀲𑀤𑁆𑀥𑀺𑀁 𑀲𑀁𑀯𑁄𑀳𑀭𑀫𑀸𑀦𑁄 𑀏𑀯𑀁 𑀚𑀸𑀦𑀸𑀢𑀺—  ‘𑀬𑀣𑁂𑀯 𑀔𑁄 𑀅𑀬𑀫𑀸𑀬𑀲𑁆𑀫𑀸 𑀏𑀓𑁂𑀦 𑀏𑀓𑁄 𑀯𑁄𑀳𑀭𑀢𑀺, 𑀢𑀣𑀸 𑀤𑁆𑀯𑀻𑀳𑀺, 𑀢𑀣𑀸 𑀢𑀻𑀳𑀺, 𑀢𑀣𑀸 𑀲𑀫𑁆𑀩𑀳𑀼𑀮𑁂𑀳𑀺𑁇 𑀦𑀸𑀬𑀫𑀸𑀬𑀲𑁆𑀫𑀸 𑀯𑁄𑀓𑁆𑀓𑀫𑀢𑀺 𑀧𑀼𑀭𑀺𑀫𑀯𑁄𑀳𑀸𑀭𑀸 𑀧𑀘𑁆𑀙𑀺𑀫𑀯𑁄𑀳𑀸𑀭𑀁; 𑀧𑀭𑀺𑀲𑀼𑀤𑁆𑀥𑀯𑁄𑀳𑀸𑀭𑁄 𑀅𑀬𑀫𑀸𑀬𑀲𑁆𑀫𑀸, 𑀦𑀸𑀬𑀫𑀸𑀬𑀲𑁆𑀫𑀸 𑀅𑀧𑀭𑀺𑀲𑀼𑀤𑁆𑀥𑀯𑁄𑀳𑀸𑀭𑁄’𑀢𑀺𑁇 ‘𑀲𑀁𑀯𑁄𑀳𑀸𑀭𑁂𑀦, 𑀪𑀺𑀓𑁆𑀔𑀯𑁂, 𑀲𑁄𑀘𑁂𑀬𑁆𑀬𑀁 𑀯𑁂𑀤𑀺𑀢𑀩𑁆𑀩𑀁, 𑀢𑀜𑁆𑀘 𑀔𑁄 𑀤𑀻𑀖𑁂𑀦 𑀅𑀤𑁆𑀥𑀼𑀦𑀸, 𑀦 𑀇𑀢𑁆𑀢𑀭𑀁; 𑀫𑀦𑀲𑀺𑀓𑀭𑁄𑀢𑀸, 𑀦𑁄 𑀅𑀫𑀦𑀲𑀺𑀓𑀭𑁄𑀢𑀸; 𑀧𑀜𑁆𑀜𑀯𑀢𑀸, 𑀦𑁄 𑀤𑀼𑀧𑁆𑀧𑀜𑁆𑀜𑁂𑀦𑀸’𑀢𑀺, 𑀇𑀢𑀺 𑀬𑀁 𑀢𑀁 𑀯𑀼𑀢𑁆𑀢𑀁 𑀇𑀤𑀫𑁂𑀢𑀁 𑀧𑀝𑀺𑀘𑁆𑀘 𑀯𑀼𑀢𑁆𑀢𑀁𑁇 (𑁨)

1189\. ‘𑀆𑀧𑀤𑀸𑀲𑀼, 𑀪𑀺𑀓𑁆𑀔𑀯𑁂, 𑀣𑀸𑀫𑁄 𑀯𑁂𑀤𑀺𑀢𑀩𑁆𑀩𑁄, 𑀲𑁄 𑀘 𑀔𑁄 𑀤𑀻𑀖𑁂𑀦 𑀅𑀤𑁆𑀥𑀼𑀦𑀸, 𑀦 𑀇𑀢𑁆𑀢𑀭𑀁; 𑀫𑀦𑀲𑀺𑀓𑀭𑁄𑀢𑀸, 𑀦𑁄 𑀅𑀫𑀦𑀲𑀺𑀓𑀭𑁄𑀢𑀸; 𑀧𑀜𑁆𑀜𑀯𑀢𑀸, 𑀦𑁄 𑀤𑀼𑀧𑁆𑀧𑀜𑁆𑀜𑁂𑀦𑀸’𑀢𑀺, 𑀇𑀢𑀺 𑀔𑁄 𑀧𑀦𑁂𑀢𑀁 𑀯𑀼𑀢𑁆𑀢𑀁𑁇 𑀓𑀺𑀜𑁆𑀘𑁂𑀢𑀁 𑀧𑀝𑀺𑀘𑁆𑀘 𑀯𑀼𑀢𑁆𑀢𑀁? 𑀇𑀥, 𑀪𑀺𑀓𑁆𑀔𑀯𑁂, 𑀏𑀓𑀘𑁆𑀘𑁄 𑀜𑀸𑀢𑀺𑀩𑁆𑀬𑀲𑀦𑁂𑀦 𑀯𑀸 𑀨𑀼𑀝𑁆𑀞𑁄 𑀲𑀫𑀸𑀦𑁄, 𑀪𑁄𑀕𑀩𑁆𑀬𑀲𑀦𑁂𑀦 𑀯𑀸 𑀨𑀼𑀝𑁆𑀞𑁄 𑀲𑀫𑀸𑀦𑁄, 𑀭𑁄𑀕𑀩𑁆𑀬𑀲𑀦𑁂𑀦 𑀯𑀸 𑀨𑀼𑀝𑁆𑀞𑁄 𑀲𑀫𑀸𑀦𑁄 𑀦 𑀇𑀢𑀺 𑀧𑀝𑀺𑀲𑀜𑁆𑀘𑀺𑀓𑁆𑀔𑀢𑀺—  ‘𑀢𑀣𑀸𑀪𑀽𑀢𑁄 𑀔𑁄 𑀅𑀬𑀁 𑀮𑁄𑀓𑀲𑀦𑁆𑀦𑀺𑀯𑀸𑀲𑁄 𑀢𑀣𑀸𑀪𑀽𑀢𑁄 𑀅𑀬𑀁 𑀅𑀢𑁆𑀢𑀪𑀸𑀯𑀧𑀝𑀺𑀮𑀸𑀪𑁄 𑀬𑀣𑀸𑀪𑀽𑀢𑁂 𑀮𑁄𑀓𑀲𑀦𑁆𑀦𑀺𑀯𑀸𑀲𑁂 𑀬𑀣𑀸𑀪𑀽𑀢𑁂 𑀅𑀢𑁆𑀢𑀪𑀸𑀯𑀧𑀝𑀺𑀮𑀸𑀪𑁂 𑀅𑀝𑁆𑀞 𑀮𑁄𑀓𑀥𑀫𑁆𑀫𑀸 𑀮𑁄𑀓𑀁 𑀅𑀦𑀼𑀧𑀭𑀺𑀯𑀢𑁆𑀢𑀦𑁆𑀢𑀺 𑀮𑁄𑀓𑁄 𑀘 𑀅𑀝𑁆𑀞 𑀮𑁄𑀓𑀥𑀫𑁆𑀫𑁂 𑀅𑀦𑀼𑀧𑀭𑀺𑀯𑀢𑁆𑀢𑀢𑀺—  𑀮𑀸𑀪𑁄 𑀘, 𑀅𑀮𑀸𑀪𑁄 𑀘, 𑀬𑀲𑁄 𑀘, 𑀅𑀬𑀲𑁄 𑀘, 𑀦𑀺𑀦𑁆𑀤𑀸 𑀘, 𑀧𑀲𑀁𑀲𑀸 𑀘, 𑀲𑀼𑀔𑀜𑁆𑀘, 𑀤𑀼𑀓𑁆𑀔𑀜𑁆𑀘𑀸’𑀢𑀺𑁇 𑀲𑁄 𑀜𑀸𑀢𑀺𑀩𑁆𑀬𑀲𑀦𑁂𑀦 𑀯𑀸 𑀨𑀼𑀝𑁆𑀞𑁄 𑀲𑀫𑀸𑀦𑁄 𑀪𑁄𑀕𑀩𑁆𑀬𑀲𑀦𑁂𑀦 𑀯𑀸 𑀨𑀼𑀝𑁆𑀞𑁄 𑀲𑀫𑀸𑀦𑁄 𑀭𑁄𑀕𑀩𑁆𑀬𑀲𑀦𑁂𑀦 𑀯𑀸 𑀨𑀼𑀝𑁆𑀞𑁄 𑀲𑀫𑀸𑀦𑁄 𑀲𑁄𑀘𑀢𑀺 𑀓𑀺𑀮𑀫𑀢𑀺 𑀧𑀭𑀺𑀤𑁂𑀯𑀢𑀺, 𑀉𑀭𑀢𑁆𑀢𑀸𑀍𑀇𑀁 𑀓𑀦𑁆𑀤𑀢𑀺, 𑀲𑀫𑁆𑀫𑁄𑀳𑀁 𑀆𑀧𑀚𑁆𑀚𑀢𑀺𑁇

1190\. 𑀇𑀥 𑀧𑀦, 𑀪𑀺𑀓𑁆𑀔𑀯𑁂, 𑀏𑀓𑀘𑁆𑀘𑁄 𑀜𑀸𑀢𑀺𑀩𑁆𑀬𑀲𑀦𑁂𑀦 𑀯𑀸 𑀨𑀼𑀝𑁆𑀞𑁄 𑀲𑀫𑀸𑀦𑁄 𑀪𑁄𑀕𑀩𑁆𑀬𑀲𑀦𑁂𑀦 𑀯𑀸 𑀨𑀼𑀝𑁆𑀞𑁄 𑀲𑀫𑀸𑀦𑁄 𑀭𑁄𑀕𑀩𑁆𑀬𑀲𑀦𑁂𑀦 𑀯𑀸 𑀨𑀼𑀝𑁆𑀞𑁄 𑀲𑀫𑀸𑀦𑁄 𑀇𑀢𑀺 𑀧𑀝𑀺𑀲𑀜𑁆𑀘𑀺𑀓𑁆𑀔𑀢𑀺—  ‘𑀢𑀣𑀸𑀪𑀽𑀢𑁄 𑀔𑁄 𑀅𑀬𑀁 𑀮𑁄𑀓𑀲𑀦𑁆𑀦𑀺𑀯𑀸𑀲𑁄 𑀢𑀣𑀸𑀪𑀽𑀢𑁄 𑀅𑀬𑀁 𑀅𑀢𑁆𑀢𑀪𑀸𑀯𑀧𑀝𑀺𑀮𑀸𑀪𑁄 𑀬𑀣𑀸𑀪𑀽𑀢𑁂 𑀮𑁄𑀓𑀲𑀦𑁆𑀦𑀺𑀯𑀸𑀲𑁂 𑀬𑀣𑀸𑀪𑀽𑀢𑁂 𑀅𑀢𑁆𑀢𑀪𑀸𑀯𑀧𑀝𑀺𑀮𑀸𑀪𑁂 𑀅𑀝𑁆𑀞 𑀮𑁄𑀓𑀥𑀫𑁆𑀫𑀸 𑀮𑁄𑀓𑀁 𑀅𑀦𑀼𑀧𑀭𑀺𑀯𑀢𑁆𑀢𑀦𑁆𑀢𑀺 𑀮𑁄𑀓𑁄 𑀘 𑀅𑀝𑁆𑀞 𑀮𑁄𑀓𑀥𑀫𑁆𑀫𑁂 𑀅𑀦𑀼𑀧𑀭𑀺𑀯𑀢𑁆𑀢𑀢𑀺—  𑀮𑀸𑀪𑁄 𑀘, 𑀅𑀮𑀸𑀪𑁄 𑀘, 𑀬𑀲𑁄 𑀘, 𑀅𑀬𑀲𑁄 𑀘, 𑀦𑀺𑀦𑁆𑀤𑀸 𑀘, 𑀧𑀲𑀁𑀲𑀸 𑀘, 𑀲𑀼𑀔𑀜𑁆𑀘, 𑀤𑀼𑀓𑁆𑀔𑀜𑁆𑀘𑀸’𑀢𑀺𑁇 𑀲𑁄 𑀜𑀸𑀢𑀺𑀩𑁆𑀬𑀲𑀦𑁂𑀦 𑀯𑀸 𑀨𑀼𑀝𑁆𑀞𑁄 𑀲𑀫𑀸𑀦𑁄 𑀪𑁄𑀕𑀩𑁆𑀬𑀲𑀦𑁂𑀦 𑀯𑀸 𑀨𑀼𑀝𑁆𑀞𑁄 𑀲𑀫𑀸𑀦𑁄 𑀭𑁄𑀕𑀩𑁆𑀬𑀲𑀦𑁂𑀦 𑀯𑀸 𑀨𑀼𑀝𑁆𑀞𑁄 𑀲𑀫𑀸𑀦𑁄 𑀦 𑀲𑁄𑀘𑀢𑀺 𑀦 𑀓𑀺𑀮𑀫𑀢𑀺 𑀦 𑀧𑀭𑀺𑀤𑁂𑀯𑀢𑀺, 𑀦 𑀉𑀭𑀢𑁆𑀢𑀸𑀍𑀇𑀁 𑀓𑀦𑁆𑀤𑀢𑀺, 𑀦 𑀲𑀫𑁆𑀫𑁄𑀳𑀁 𑀆𑀧𑀚𑁆𑀚𑀢𑀺𑁇 ‘𑀆𑀧𑀤𑀸𑀲𑀼, 𑀪𑀺𑀓𑁆𑀔𑀯𑁂, 𑀣𑀸𑀫𑁄 𑀯𑁂𑀤𑀺𑀢𑀩𑁆𑀩𑁄, 𑀲𑁄 𑀘 𑀔𑁄 𑀤𑀻𑀖𑁂𑀦 𑀅𑀤𑁆𑀥𑀼𑀦𑀸, 𑀦 𑀇𑀢𑁆𑀢𑀭𑀁; 𑀫𑀦𑀲𑀺𑀓𑀭𑁄𑀢𑀸, 𑀦𑁄 𑀅𑀫𑀦𑀲𑀺𑀓𑀭𑁄𑀢𑀸; 𑀧𑀜𑁆𑀜𑀯𑀢𑀸, 𑀦𑁄 𑀤𑀼𑀧𑁆𑀧𑀜𑁆𑀜𑁂𑀦𑀸’𑀢𑀺, 𑀇𑀢𑀺 𑀬𑀁 𑀢𑀁 𑀯𑀼𑀢𑁆𑀢𑀁 𑀇𑀤𑀫𑁂𑀢𑀁 𑀧𑀝𑀺𑀘𑁆𑀘 𑀯𑀼𑀢𑁆𑀢𑀁𑁇 (𑁩)

1191\. ‘𑀲𑀸𑀓𑀘𑁆𑀙𑀸𑀬, 𑀪𑀺𑀓𑁆𑀔𑀯𑁂, 𑀧𑀜𑁆𑀜𑀸 𑀯𑁂𑀤𑀺𑀢𑀩𑁆𑀩𑀸, 𑀲𑀸 𑀘 𑀔𑁄 𑀤𑀻𑀖𑁂𑀦 𑀅𑀤𑁆𑀥𑀼𑀦𑀸, 𑀦 𑀇𑀢𑁆𑀢𑀭𑀁; 𑀫𑀦𑀲𑀺𑀓𑀭𑁄𑀢𑀸, 𑀦𑁄 𑀅𑀫𑀦𑀲𑀺𑀓𑀭𑁄𑀢𑀸; 𑀧𑀜𑁆𑀜𑀯𑀢𑀸, 𑀦𑁄 𑀤𑀼𑀧𑁆𑀧𑀜𑁆𑀜𑁂𑀦𑀸’𑀢𑀺, 𑀇𑀢𑀺 𑀔𑁄 𑀧𑀦𑁂𑀢𑀁 𑀯𑀼𑀢𑁆𑀢𑀁𑁇 𑀓𑀺𑀜𑁆𑀘𑁂𑀢𑀁 𑀧𑀝𑀺𑀘𑁆𑀘 𑀯𑀼𑀢𑁆𑀢𑀁? 𑀇𑀥, 𑀪𑀺𑀓𑁆𑀔𑀯𑁂, 𑀧𑀼𑀕𑁆𑀕𑀮𑁄 𑀧𑀼𑀕𑁆𑀕𑀮𑁂𑀦 𑀲𑀤𑁆𑀥𑀺𑀁 𑀲𑀸𑀓𑀘𑁆𑀙𑀸𑀬𑀫𑀸𑀦𑁄 𑀏𑀯𑀁 𑀚𑀸𑀦𑀸𑀢𑀺—  ‘𑀬𑀣𑀸 𑀔𑁄 𑀇𑀫𑀲𑁆𑀲 𑀆𑀬𑀲𑁆𑀫𑀢𑁄 𑀉𑀫𑁆𑀫𑀕𑁆𑀕𑁄 𑀬𑀣𑀸 𑀘 𑀅𑀪𑀺𑀦𑀻𑀳𑀸𑀭𑁄 𑀬𑀣𑀸 𑀘 𑀧𑀜𑁆𑀳𑀸𑀲𑀫𑀼𑀤𑀸𑀳𑀸𑀭𑁄, 𑀤𑀼𑀧𑁆𑀧𑀜𑁆𑀜𑁄 𑀅𑀬𑀫𑀸𑀬𑀲𑁆𑀫𑀸, 𑀦𑀸𑀬𑀫𑀸𑀬𑀲𑁆𑀫𑀸 𑀧𑀜𑁆𑀜𑀯𑀸𑁇 𑀢𑀁 𑀓𑀺𑀲𑁆𑀲 𑀳𑁂𑀢𑀼? 𑀢𑀣𑀸 𑀳𑀺 𑀅𑀬𑀫𑀸𑀬𑀲𑁆𑀫𑀸 𑀦 𑀘𑁂𑀯 𑀕𑀫𑁆𑀪𑀻𑀭𑀁 𑀅𑀢𑁆𑀣𑀧𑀤𑀁 𑀉𑀤𑀸𑀳𑀭𑀢𑀺 𑀲𑀦𑁆𑀢𑀁 𑀧𑀡𑀻𑀢𑀁 𑀅𑀢𑀓𑁆𑀓𑀸𑀯𑀘𑀭𑀁 𑀦𑀺𑀧𑀼𑀡𑀁 𑀧𑀡𑁆𑀟𑀺𑀢𑀯𑁂𑀤𑀦𑀻𑀬𑀁𑁇 𑀬𑀜𑁆𑀘 𑀅𑀬𑀫𑀸𑀬𑀲𑁆𑀫𑀸 𑀥𑀫𑁆𑀫𑀁 𑀪𑀸𑀲𑀢𑀺 𑀢𑀲𑁆𑀲 𑀘 𑀦𑀧𑁆𑀧𑀝𑀺𑀩𑀮𑁄 𑀲𑀁𑀔𑀺𑀢𑁆𑀢𑁂𑀦 𑀯𑀸 𑀯𑀺𑀢𑁆𑀣𑀸𑀭𑁂𑀦 𑀯𑀸 𑀅𑀢𑁆𑀣𑀁 𑀆𑀘𑀺𑀓𑁆𑀔𑀺𑀢𑀼𑀁 𑀤𑁂𑀲𑁂𑀢𑀼𑀁 𑀧𑀜𑁆𑀜𑀸𑀧𑁂𑀢𑀼𑀁 𑀧𑀝𑁆𑀞𑀧𑁂𑀢𑀼𑀁 𑀯𑀺𑀯𑀭𑀺𑀢𑀼𑀁 𑀯𑀺𑀪𑀚𑀺𑀢𑀼𑀁 𑀉𑀢𑁆𑀢𑀸𑀦𑀻𑀓𑀸𑀢𑀼𑀁𑁇 𑀤𑀼𑀧𑁆𑀧𑀜𑁆𑀜𑁄 𑀅𑀬𑀫𑀸𑀬𑀲𑁆𑀫𑀸, 𑀦𑀸𑀬𑀫𑀸𑀬𑀲𑁆𑀫𑀸 𑀧𑀜𑁆𑀜𑀯𑀸’𑀢𑀺𑁇

1192\. 𑀲𑁂𑀬𑁆𑀬𑀣𑀸𑀧𑀺, 𑀪𑀺𑀓𑁆𑀔𑀯𑁂, 𑀘𑀓𑁆𑀔𑀼𑀫𑀸 𑀧𑀼𑀭𑀺𑀲𑁄 𑀉𑀤𑀓𑀭𑀳𑀤𑀲𑁆𑀲 𑀢𑀻𑀭𑁂 𑀞𑀺𑀢𑁄 𑀧𑀲𑁆𑀲𑁂𑀬𑁆𑀬 𑀧𑀭𑀺𑀢𑁆𑀢𑀁 𑀫𑀘𑁆𑀙𑀁 𑀉𑀫𑁆𑀫𑀼𑀚𑁆𑀚𑀫𑀸𑀦𑀁𑁇 𑀢𑀲𑁆𑀲 𑀏𑀯𑀫𑀲𑁆𑀲—  ‘𑀬𑀣𑀸 𑀔𑁄 𑀇𑀫𑀲𑁆𑀲 𑀫𑀘𑁆𑀙𑀲𑁆𑀲 𑀉𑀫𑁆𑀫𑀕𑁆𑀕𑁄 𑀬𑀣𑀸 𑀘 𑀊𑀫𑀺𑀖𑀸𑀢𑁄 𑀬𑀣𑀸 𑀘 𑀯𑁂𑀕𑀸𑀬𑀺𑀢𑀢𑁆𑀢𑀁, 𑀧𑀭𑀺𑀢𑁆𑀢𑁄 𑀅𑀬𑀁 𑀫𑀘𑁆𑀙𑁄, 𑀦𑀸𑀬𑀁 𑀫𑀘𑁆𑀙𑁄 𑀫𑀳𑀦𑁆𑀢𑁄’𑀢𑀺𑁇 𑀏𑀯𑀫𑁂𑀯𑀁 𑀔𑁄, 𑀪𑀺𑀓𑁆𑀔𑀯𑁂, 𑀧𑀼𑀕𑁆𑀕𑀮𑁄 𑀧𑀼𑀕𑁆𑀕𑀮𑁂𑀦 𑀲𑀤𑁆𑀥𑀺𑀁 𑀲𑀸𑀓𑀘𑁆𑀙𑀸𑀬𑀫𑀸𑀦𑁄 𑀏𑀯𑀁 𑀚𑀸𑀦𑀸𑀢𑀺—  ‘𑀬𑀣𑀸 𑀔𑁄 𑀇𑀫𑀲𑁆𑀲 𑀆𑀬𑀲𑁆𑀫𑀢𑁄 𑀉𑀫𑁆𑀫𑀕𑁆𑀕𑁄 𑀬𑀣𑀸 𑀘 𑀅𑀪𑀺𑀦𑀻𑀳𑀸𑀭𑁄 𑀬𑀣𑀸 𑀘 𑀧𑀜𑁆𑀳𑀸𑀲𑀫𑀼𑀤𑀸𑀳𑀸𑀭𑁄, 𑀤𑀼𑀧𑁆𑀧𑀜𑁆𑀜𑁄 𑀅𑀬𑀫𑀸𑀬𑀲𑁆𑀫𑀸, 𑀦𑀸𑀬𑀫𑀸𑀬𑀲𑁆𑀫𑀸 𑀧𑀜𑁆𑀜𑀯𑀸𑁇 𑀢𑀁 𑀓𑀺𑀲𑁆𑀲 𑀳𑁂𑀢𑀼? 𑀢𑀣𑀸 𑀳𑀺 𑀅𑀬𑀫𑀸𑀬𑀲𑁆𑀫𑀸 𑀦 𑀘𑁂𑀯 𑀕𑀫𑁆𑀪𑀻𑀭𑀁 𑀅𑀢𑁆𑀣𑀧𑀤𑀁 𑀉𑀤𑀸𑀳𑀭𑀢𑀺 𑀲𑀦𑁆𑀢𑀁 𑀧𑀡𑀻𑀢𑀁 𑀅𑀢𑀓𑁆𑀓𑀸𑀯𑀘𑀭𑀁 𑀦𑀺𑀧𑀼𑀡𑀁 𑀧𑀡𑁆𑀟𑀺𑀢𑀯𑁂𑀤𑀦𑀻𑀬𑀁𑁇 𑀬𑀜𑁆𑀘 𑀅𑀬𑀫𑀸𑀬𑀲𑁆𑀫𑀸 𑀥𑀫𑁆𑀫𑀁 𑀪𑀸𑀲𑀢𑀺, 𑀢𑀲𑁆𑀲 𑀘 𑀦 𑀧𑀝𑀺𑀩𑀮𑁄 𑀲𑀁𑀔𑀺𑀢𑁆𑀢𑁂𑀦 𑀯𑀸 𑀯𑀺𑀢𑁆𑀣𑀸𑀭𑁂𑀦 𑀯𑀸 𑀅𑀢𑁆𑀣𑀁 𑀆𑀘𑀺𑀓𑁆𑀔𑀺𑀢𑀼𑀁 𑀤𑁂𑀲𑁂𑀢𑀼𑀁 𑀧𑀜𑁆𑀜𑀸𑀧𑁂𑀢𑀼𑀁 𑀧𑀝𑁆𑀞𑀧𑁂𑀢𑀼𑀁 𑀯𑀺𑀯𑀭𑀺𑀢𑀼𑀁 𑀯𑀺𑀪𑀚𑀺𑀢𑀼𑀁 𑀉𑀢𑁆𑀢𑀸𑀦𑀻𑀓𑀸𑀢𑀼𑀁𑁇 𑀤𑀼𑀧𑁆𑀧𑀜𑁆𑀜𑁄 𑀅𑀬𑀫𑀸𑀬𑀲𑁆𑀫𑀸, 𑀦𑀸𑀬𑀫𑀸𑀬𑀲𑁆𑀫𑀸 𑀧𑀜𑁆𑀜𑀯𑀸’𑀢𑀺𑁇

1193\. 𑀇𑀥 𑀧𑀦, 𑀪𑀺𑀓𑁆𑀔𑀯𑁂, 𑀧𑀼𑀕𑁆𑀕𑀮𑁄 𑀧𑀼𑀕𑁆𑀕𑀮𑁂𑀦 𑀲𑀤𑁆𑀥𑀺𑀁 𑀲𑀸𑀓𑀘𑁆𑀙𑀸𑀬𑀫𑀸𑀦𑁄 𑀏𑀯𑀁 𑀚𑀸𑀦𑀸𑀢𑀺—  ‘𑀬𑀣𑀸 𑀔𑁄 𑀇𑀫𑀲𑁆𑀲 𑀆𑀬𑀲𑁆𑀫𑀢𑁄 𑀉𑀫𑁆𑀫𑀕𑁆𑀕𑁄 𑀬𑀣𑀸 𑀘 𑀅𑀪𑀺𑀦𑀻𑀳𑀸𑀭𑁄 𑀬𑀣𑀸 𑀘 𑀧𑀜𑁆𑀳𑀸𑀲𑀫𑀼𑀤𑀸𑀳𑀸𑀭𑁄, 𑀧𑀜𑁆𑀜𑀯𑀸 𑀅𑀬𑀫𑀸𑀬𑀲𑁆𑀫𑀸, 𑀦𑀸𑀬𑀫𑀸𑀬𑀲𑁆𑀫𑀸 𑀤𑀼𑀧𑁆𑀧𑀜𑁆𑀜𑁄𑁇 𑀢𑀁 𑀓𑀺𑀲𑁆𑀲 𑀳𑁂𑀢𑀼? 𑀢𑀣𑀸 𑀳𑀺 𑀅𑀬𑀫𑀸𑀬𑀲𑁆𑀫𑀸 𑀕𑀫𑁆𑀪𑀻𑀭𑀜𑁆𑀘𑁂𑀯 𑀅𑀢𑁆𑀣𑀧𑀤𑀁 𑀉𑀤𑀸𑀳𑀭𑀢𑀺 𑀲𑀦𑁆𑀢𑀁 𑀧𑀡𑀻𑀢𑀁 𑀅𑀢𑀓𑁆𑀓𑀸𑀯𑀘𑀭𑀁 𑀦𑀺𑀧𑀼𑀡𑀁 𑀧𑀡𑁆𑀟𑀺𑀢𑀯𑁂𑀤𑀦𑀻𑀬𑀁𑁇 𑀬𑀜𑁆𑀘 𑀅𑀬𑀫𑀸𑀬𑀲𑁆𑀫𑀸 𑀥𑀫𑁆𑀫𑀁 𑀪𑀸𑀲𑀢𑀺, 𑀢𑀲𑁆𑀲 𑀘 𑀧𑀝𑀺𑀩𑀮𑁄 𑀲𑀁𑀔𑀺𑀢𑁆𑀢𑁂𑀦 𑀯𑀸 𑀯𑀺𑀢𑁆𑀣𑀸𑀭𑁂𑀦 𑀯𑀸 𑀅𑀢𑁆𑀣𑀁 𑀆𑀘𑀺𑀓𑁆𑀔𑀺𑀢𑀼𑀁 𑀤𑁂𑀲𑁂𑀢𑀼𑀁 𑀧𑀜𑁆𑀜𑀸𑀧𑁂𑀢𑀼𑀁 𑀧𑀝𑁆𑀞𑀧𑁂𑀢𑀼𑀁 𑀯𑀺𑀯𑀭𑀺𑀢𑀼𑀁 𑀯𑀺𑀪𑀚𑀺𑀢𑀼𑀁 𑀉𑀢𑁆𑀢𑀸𑀦𑀻𑀓𑀸𑀢𑀼𑀁𑁇 𑀧𑀜𑁆𑀜𑀯𑀸 𑀅𑀬𑀫𑀸𑀬𑀲𑁆𑀫𑀸, 𑀦𑀸𑀬𑀫𑀸𑀬𑀲𑁆𑀫𑀸 𑀤𑀼𑀧𑁆𑀧𑀜𑁆𑀜𑁄’𑀢𑀺𑁇

1194\. 𑀲𑁂𑀬𑁆𑀬𑀣𑀸𑀧𑀺, 𑀪𑀺𑀓𑁆𑀔𑀯𑁂, 𑀘𑀓𑁆𑀔𑀼𑀫𑀸 𑀧𑀼𑀭𑀺𑀲𑁄 𑀉𑀤𑀓𑀭𑀳𑀤𑀲𑁆𑀲 𑀢𑀻𑀭𑁂 𑀞𑀺𑀢𑁄 𑀧𑀲𑁆𑀲𑁂𑀬𑁆𑀬 𑀫𑀳𑀦𑁆𑀢𑀁 𑀫𑀘𑁆𑀙𑀁 𑀉𑀫𑁆𑀫𑀼𑀚𑁆𑀚𑀫𑀸𑀦𑀁𑁇 𑀢𑀲𑁆𑀲 𑀏𑀯𑀫𑀲𑁆𑀲—  ‘𑀬𑀣𑀸 𑀔𑁄 𑀇𑀫𑀲𑁆𑀲 𑀫𑀘𑁆𑀙𑀲𑁆𑀲 𑀉𑀫𑁆𑀫𑀕𑁆𑀕𑁄 𑀬𑀣𑀸 𑀘 𑀊𑀫𑀺𑀖𑀸𑀢𑁄 𑀬𑀣𑀸 𑀘 𑀯𑁂𑀕𑀸𑀬𑀺𑀢𑀢𑁆𑀢𑀁, 𑀫𑀳𑀦𑁆𑀢𑁄 𑀅𑀬𑀁 𑀫𑀘𑁆𑀙𑁄, 𑀦𑀸𑀬𑀁 𑀫𑀘𑁆𑀙𑁄 𑀧𑀭𑀺𑀢𑁆𑀢𑁄’𑀢𑀺𑁇 𑀏𑀯𑀫𑁂𑀯𑀁 𑀔𑁄, 𑀪𑀺𑀓𑁆𑀔𑀯𑁂, 𑀧𑀼𑀕𑁆𑀕𑀮𑁄 𑀧𑀼𑀕𑁆𑀕𑀮𑁂𑀦 𑀲𑀤𑁆𑀥𑀺𑀁 𑀲𑀸𑀓𑀘𑁆𑀙𑀸𑀬𑀫𑀸𑀦𑁄 𑀏𑀯𑀁 𑀚𑀸𑀦𑀸𑀢𑀺—  ‘𑀬𑀣𑀸 𑀔𑁄 𑀇𑀫𑀲𑁆𑀲 𑀆𑀬𑀲𑁆𑀫𑀢𑁄 𑀉𑀫𑁆𑀫𑀕𑁆𑀕𑁄 𑀬𑀣𑀸 𑀘 𑀅𑀪𑀺𑀦𑀻𑀳𑀸𑀭𑁄 𑀬𑀣𑀸 𑀘 𑀧𑀜𑁆𑀳𑀸𑀲𑀫𑀼𑀤𑀸𑀳𑀸𑀭𑁄, 𑀧𑀜𑁆𑀜𑀯𑀸 𑀅𑀬𑀫𑀸𑀬𑀲𑁆𑀫𑀸, 𑀦𑀸𑀬𑀫𑀸𑀬𑀲𑁆𑀫𑀸 𑀤𑀼𑀧𑁆𑀧𑀜𑁆𑀜𑁄𑁇 𑀢𑀁 𑀓𑀺𑀲𑁆𑀲 𑀳𑁂𑀢𑀼? 𑀢𑀣𑀸 𑀳𑀺 𑀅𑀬𑀫𑀸𑀬𑀲𑁆𑀫𑀸 𑀕𑀫𑁆𑀪𑀻𑀭𑀜𑁆𑀘𑁂𑀯 𑀅𑀢𑁆𑀣𑀧𑀤𑀁 𑀉𑀤𑀸𑀳𑀭𑀢𑀺 𑀲𑀦𑁆𑀢𑀁 𑀧𑀡𑀻𑀢𑀁 𑀅𑀢𑀓𑁆𑀓𑀸𑀯𑀘𑀭𑀁 𑀦𑀺𑀧𑀼𑀡𑀁 𑀧𑀡𑁆𑀟𑀺𑀢𑀯𑁂𑀤𑀦𑀻𑀬𑀁𑁇 𑀬𑀜𑁆𑀘 𑀅𑀬𑀫𑀸𑀬𑀲𑁆𑀫𑀸 𑀥𑀫𑁆𑀫𑀁 𑀪𑀸𑀲𑀢𑀺, 𑀢𑀲𑁆𑀲 𑀘 𑀧𑀝𑀺𑀩𑀮𑁄 𑀲𑀁𑀔𑀺𑀢𑁆𑀢𑁂𑀦 𑀯𑀸 𑀯𑀺𑀢𑁆𑀣𑀸𑀭𑁂𑀦 𑀯𑀸 𑀅𑀢𑁆𑀣𑀁 𑀆𑀘𑀺𑀓𑁆𑀔𑀺𑀢𑀼𑀁 𑀤𑁂𑀲𑁂𑀢𑀼𑀁 𑀧𑀜𑁆𑀜𑀸𑀧𑁂𑀢𑀼𑀁 𑀧𑀝𑁆𑀞𑀧𑁂𑀢𑀼𑀁 𑀯𑀺𑀯𑀭𑀺𑀢𑀼𑀁 𑀯𑀺𑀪𑀚𑀺𑀢𑀼𑀁 𑀉𑀢𑁆𑀢𑀸𑀦𑀻𑀓𑀸𑀢𑀼𑀁𑁇 𑀧𑀜𑁆𑀜𑀯𑀸 𑀅𑀬𑀫𑀸𑀬𑀲𑁆𑀫𑀸, 𑀦𑀸𑀬𑀫𑀸𑀬𑀲𑁆𑀫𑀸 𑀤𑀼𑀧𑁆𑀧𑀜𑁆𑀜𑁄’𑀢𑀺𑁇 (𑁪)

1195\. ‘𑀲𑀸𑀓𑀘𑁆𑀙𑀸𑀬, 𑀪𑀺𑀓𑁆𑀔𑀯𑁂, 𑀧𑀜𑁆𑀜𑀸 𑀯𑁂𑀤𑀺𑀢𑀩𑁆𑀩𑀸, 𑀲𑀸 𑀘 𑀔𑁄 𑀤𑀻𑀖𑁂𑀦 𑀅𑀤𑁆𑀥𑀼𑀦𑀸, 𑀦 𑀇𑀢𑁆𑀢𑀭𑀁; 𑀫𑀦𑀲𑀺𑀓𑀭𑁄𑀢𑀸, 𑀦𑁄 𑀅𑀫𑀦𑀲𑀺𑀓𑀭𑁄𑀢𑀸; 𑀧𑀜𑁆𑀜𑀯𑀢𑀸, 𑀦𑁄 𑀤𑀼𑀧𑁆𑀧𑀜𑁆𑀜𑁂𑀦𑀸’𑀢𑀺, 𑀇𑀢𑀺 𑀬𑀁 𑀢𑀁 𑀯𑀼𑀢𑁆𑀢𑀁 𑀇𑀤𑀫𑁂𑀢𑀁 𑀧𑀝𑀺𑀘𑁆𑀘 𑀯𑀼𑀢𑁆𑀢𑀁𑁇 𑀇𑀫𑀸𑀦𑀺 𑀔𑁄, 𑀪𑀺𑀓𑁆𑀔𑀯𑁂, 𑀘𑀢𑁆𑀢𑀸𑀭𑀺 𑀞𑀸𑀦𑀸𑀦𑀺 𑀇𑀫𑁂𑀳𑀺 𑀘𑀢𑀽𑀳𑀺 𑀞𑀸𑀦𑁂𑀳𑀺 𑀯𑁂𑀤𑀺𑀢𑀩𑁆𑀩𑀸𑀦𑀻”𑀢𑀺𑁇

---

1196\. 𑀤𑀼𑀢𑀺𑀬𑀁𑁇



[Go to previous page (4.5.1 Sotānugatasutta)](4.5.1.md) / [Go to parent page (4.5 Mahāvagga)](../4.5.md) / [Go to next page (4.5.3 Bhaddiyasutta)](4.5.3.md)


