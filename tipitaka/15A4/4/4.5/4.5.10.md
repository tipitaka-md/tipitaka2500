
[Home](/) / [15A4 Catukkanipātapāḷi](../...md) / [4 Catutthapaṇṇāsaka](...md) / [4.5 Mahāvagga](../15A4/4/4.5.md)

# 𑁪𑁇𑁫𑁇𑁧𑁦 𑀧𑁂𑀫𑀲𑀼𑀢𑁆𑀢

* 𑀘𑀢𑀼𑀢𑁆𑀣𑀧𑀡𑁆𑀡𑀸𑀲𑀓

* 𑀫𑀳𑀸𑀯𑀕𑁆𑀕

* 𑀧𑁂𑀫𑀲𑀼𑀢𑁆𑀢

(200.)

1287\. “𑀘𑀢𑁆𑀢𑀸𑀭𑀺𑀫𑀸𑀦𑀺, 𑀪𑀺𑀓𑁆𑀔𑀯𑁂, 𑀧𑁂𑀫𑀸𑀦𑀺 𑀚𑀸𑀬𑀦𑁆𑀢𑀺𑁇 𑀓𑀢𑀫𑀸𑀦𑀺 𑀘𑀢𑁆𑀢𑀸𑀭𑀺? 𑀧𑁂𑀫𑀸 𑀧𑁂𑀫𑀁 𑀚𑀸𑀬𑀢𑀺, 𑀧𑁂𑀫𑀸 𑀤𑁄𑀲𑁄 𑀚𑀸𑀬𑀢𑀺, 𑀤𑁄𑀲𑀸 𑀧𑁂𑀫𑀁 𑀚𑀸𑀬𑀢𑀺, 𑀤𑁄𑀲𑀸 𑀤𑁄𑀲𑁄 𑀚𑀸𑀬𑀢𑀺𑁇

1288\. 𑀓𑀣𑀜𑁆𑀘, 𑀪𑀺𑀓𑁆𑀔𑀯𑁂, 𑀧𑁂𑀫𑀸 𑀧𑁂𑀫𑀁 𑀚𑀸𑀬𑀢𑀺? 𑀇𑀥, 𑀪𑀺𑀓𑁆𑀔𑀯𑁂, 𑀧𑀼𑀕𑁆𑀕𑀮𑁄 𑀧𑀼𑀕𑁆𑀕𑀮𑀲𑁆𑀲 𑀇𑀝𑁆𑀞𑁄 𑀳𑁄𑀢𑀺 𑀓𑀦𑁆𑀢𑁄 𑀫𑀦𑀸𑀧𑁄𑁇 𑀢𑀁 𑀧𑀭𑁂 𑀇𑀝𑁆𑀞𑁂𑀦 𑀓𑀦𑁆𑀢𑁂𑀦 𑀫𑀦𑀸𑀧𑁂𑀦 𑀲𑀫𑀼𑀤𑀸𑀘𑀭𑀦𑁆𑀢𑀺𑁇 𑀢𑀲𑁆𑀲 𑀏𑀯𑀁 𑀳𑁄𑀢𑀺—  ‘𑀬𑁄 𑀔𑁄 𑀫𑁆𑀬𑀸𑀬𑀁 𑀧𑀼𑀕𑁆𑀕𑀮𑁄 𑀇𑀝𑁆𑀞𑁄 𑀓𑀦𑁆𑀢𑁄 𑀫𑀦𑀸𑀧𑁄, 𑀢𑀁 𑀧𑀭𑁂 𑀇𑀝𑁆𑀞𑁂𑀦 𑀓𑀦𑁆𑀢𑁂𑀦 𑀫𑀦𑀸𑀧𑁂𑀦 𑀲𑀫𑀼𑀤𑀸𑀘𑀭𑀦𑁆𑀢𑀻’𑀢𑀺𑁇 𑀲𑁄 𑀢𑁂𑀲𑀼 𑀧𑁂𑀫𑀁 𑀚𑀦𑁂𑀢𑀺𑁇 𑀏𑀯𑀁 𑀔𑁄, 𑀪𑀺𑀓𑁆𑀔𑀯𑁂, 𑀧𑁂𑀫𑀸 𑀧𑁂𑀫𑀁 𑀚𑀸𑀬𑀢𑀺𑁇

1289\. 𑀓𑀣𑀜𑁆𑀘, 𑀪𑀺𑀓𑁆𑀔𑀯𑁂, 𑀧𑁂𑀫𑀸 𑀤𑁄𑀲𑁄 𑀚𑀸𑀬𑀢𑀺? 𑀇𑀥, 𑀪𑀺𑀓𑁆𑀔𑀯𑁂, 𑀧𑀼𑀕𑁆𑀕𑀮𑁄 𑀧𑀼𑀕𑁆𑀕𑀮𑀲𑁆𑀲 𑀇𑀝𑁆𑀞𑁄 𑀳𑁄𑀢𑀺 𑀓𑀦𑁆𑀢𑁄 𑀫𑀦𑀸𑀧𑁄𑁇 𑀢𑀁 𑀧𑀭𑁂 𑀅𑀦𑀺𑀝𑁆𑀞𑁂𑀦 𑀅𑀓𑀦𑁆𑀢𑁂𑀦 𑀅𑀫𑀦𑀸𑀧𑁂𑀦 𑀲𑀫𑀼𑀤𑀸𑀘𑀭𑀦𑁆𑀢𑀺𑁇 𑀢𑀲𑁆𑀲 𑀏𑀯𑀁 𑀳𑁄𑀢𑀺—  ‘𑀬𑁄 𑀔𑁄 𑀫𑁆𑀬𑀸𑀬𑀁 𑀧𑀼𑀕𑁆𑀕𑀮𑁄 𑀇𑀝𑁆𑀞𑁄 𑀓𑀦𑁆𑀢𑁄 𑀫𑀦𑀸𑀧𑁄, 𑀢𑀁 𑀧𑀭𑁂 𑀅𑀦𑀺𑀝𑁆𑀞𑁂𑀦 𑀅𑀓𑀦𑁆𑀢𑁂𑀦 𑀅𑀫𑀦𑀸𑀧𑁂𑀦 𑀲𑀫𑀼𑀤𑀸𑀘𑀭𑀦𑁆𑀢𑀻’𑀢𑀺𑁇 𑀲𑁄 𑀢𑁂𑀲𑀼 𑀤𑁄𑀲𑀁 𑀚𑀦𑁂𑀢𑀺𑁇 𑀏𑀯𑀁 𑀔𑁄, 𑀪𑀺𑀓𑁆𑀔𑀯𑁂, 𑀧𑁂𑀫𑀸 𑀤𑁄𑀲𑁄 𑀚𑀸𑀬𑀢𑀺𑁇

1290\. 𑀓𑀣𑀜𑁆𑀘, 𑀪𑀺𑀓𑁆𑀔𑀯𑁂, 𑀤𑁄𑀲𑀸 𑀧𑁂𑀫𑀁 𑀚𑀸𑀬𑀢𑀺? 𑀇𑀥, 𑀪𑀺𑀓𑁆𑀔𑀯𑁂, 𑀧𑀼𑀕𑁆𑀕𑀮𑁄 𑀧𑀼𑀕𑁆𑀕𑀮𑀲𑁆𑀲 𑀅𑀦𑀺𑀝𑁆𑀞𑁄 𑀳𑁄𑀢𑀺 𑀅𑀓𑀦𑁆𑀢𑁄 𑀅𑀫𑀦𑀸𑀧𑁄𑁇 𑀢𑀁 𑀧𑀭𑁂 𑀅𑀦𑀺𑀝𑁆𑀞𑁂𑀦 𑀅𑀓𑀦𑁆𑀢𑁂𑀦 𑀅𑀫𑀦𑀸𑀧𑁂𑀦 𑀲𑀫𑀼𑀤𑀸𑀘𑀭𑀦𑁆𑀢𑀺𑁇 𑀢𑀲𑁆𑀲 𑀏𑀯𑀁 𑀳𑁄𑀢𑀺—  ‘𑀬𑁄 𑀔𑁄 𑀫𑁆𑀬𑀸𑀬𑀁 𑀧𑀼𑀕𑁆𑀕𑀮𑁄 𑀅𑀦𑀺𑀝𑁆𑀞𑁄 𑀅𑀓𑀦𑁆𑀢𑁄 𑀅𑀫𑀦𑀸𑀧𑁄, 𑀢𑀁 𑀧𑀭𑁂 𑀅𑀦𑀺𑀝𑁆𑀞𑁂𑀦 𑀅𑀓𑀦𑁆𑀢𑁂𑀦 𑀅𑀫𑀦𑀸𑀧𑁂𑀦 𑀲𑀫𑀼𑀤𑀸𑀘𑀭𑀦𑁆𑀢𑀻’𑀢𑀺𑁇 𑀲𑁄 𑀢𑁂𑀲𑀼 𑀧𑁂𑀫𑀁 𑀚𑀦𑁂𑀢𑀺𑁇 𑀏𑀯𑀁 𑀔𑁄, 𑀪𑀺𑀓𑁆𑀔𑀯𑁂, 𑀤𑁄𑀲𑀸 𑀧𑁂𑀫𑀁 𑀚𑀸𑀬𑀢𑀺𑁇

1291\. 𑀓𑀣𑀜𑁆𑀘, 𑀪𑀺𑀓𑁆𑀔𑀯𑁂, 𑀤𑁄𑀲𑀸 𑀤𑁄𑀲𑁄 𑀚𑀸𑀬𑀢𑀺? 𑀇𑀥, 𑀪𑀺𑀓𑁆𑀔𑀯𑁂, 𑀧𑀼𑀕𑁆𑀕𑀮𑁄 𑀧𑀼𑀕𑁆𑀕𑀮𑀲𑁆𑀲 𑀅𑀦𑀺𑀝𑁆𑀞𑁄 𑀳𑁄𑀢𑀺 𑀅𑀓𑀦𑁆𑀢𑁄 𑀅𑀫𑀦𑀸𑀧𑁄𑁇 𑀢𑀁 𑀧𑀭𑁂 𑀇𑀝𑁆𑀞𑁂𑀦 𑀓𑀦𑁆𑀢𑁂𑀦 𑀫𑀦𑀸𑀧𑁂𑀦 𑀲𑀫𑀼𑀤𑀸𑀘𑀭𑀦𑁆𑀢𑀺𑁇 𑀢𑀲𑁆𑀲 𑀏𑀯𑀁 𑀳𑁄𑀢𑀺—  ‘𑀬𑁄 𑀔𑁄 𑀫𑁆𑀬𑀸𑀬𑀁 𑀧𑀼𑀕𑁆𑀕𑀮𑁄 𑀅𑀦𑀺𑀝𑁆𑀞𑁄 𑀅𑀓𑀦𑁆𑀢𑁄 𑀅𑀫𑀦𑀸𑀧𑁄, 𑀢𑀁 𑀧𑀭𑁂 𑀇𑀝𑁆𑀞𑁂𑀦 𑀓𑀦𑁆𑀢𑁂𑀦 𑀫𑀦𑀸𑀧𑁂𑀦 𑀲𑀫𑀼𑀤𑀸𑀘𑀭𑀦𑁆𑀢𑀻’𑀢𑀺𑁇 𑀲𑁄 𑀢𑁂𑀲𑀼 𑀤𑁄𑀲𑀁 𑀚𑀦𑁂𑀢𑀺𑁇 𑀏𑀯𑀁 𑀔𑁄, 𑀪𑀺𑀓𑁆𑀔𑀯𑁂, 𑀤𑁄𑀲𑀸 𑀤𑁄𑀲𑁄 𑀚𑀸𑀬𑀢𑀺𑁇 𑀇𑀫𑀸𑀦𑀺 𑀔𑁄, 𑀪𑀺𑀓𑁆𑀔𑀯𑁂, 𑀘𑀢𑁆𑀢𑀸𑀭𑀺 𑀧𑁂𑀫𑀸𑀦𑀺 𑀚𑀸𑀬𑀦𑁆𑀢𑀺𑁇

1292\. 𑀬𑀲𑁆𑀫𑀺𑀁, 𑀪𑀺𑀓𑁆𑀔𑀯𑁂, 𑀲𑀫𑀬𑁂 𑀪𑀺𑀓𑁆𑀔𑀼 𑀯𑀺𑀯𑀺𑀘𑁆𑀘𑁂𑀯 𑀓𑀸𑀫𑁂𑀳𑀺…𑀧𑁂…  𑀧𑀞𑀫𑀁 𑀛𑀸𑀦𑀁 𑀉𑀧𑀲𑀫𑁆𑀧𑀚𑁆𑀚 𑀯𑀺𑀳𑀭𑀢𑀺, 𑀬𑀫𑁆𑀧𑀺𑀲𑁆𑀲 𑀧𑁂𑀫𑀸 𑀧𑁂𑀫𑀁 𑀚𑀸𑀬𑀢𑀺 𑀢𑀫𑁆𑀧𑀺𑀲𑁆𑀲 𑀢𑀲𑁆𑀫𑀺𑀁 𑀲𑀫𑀬𑁂 𑀦 𑀳𑁄𑀢𑀺, 𑀬𑁄𑀧𑀺𑀲𑁆𑀲 𑀧𑁂𑀫𑀸 𑀤𑁄𑀲𑁄 𑀚𑀸𑀬𑀢𑀺 𑀲𑁄𑀧𑀺𑀲𑁆𑀲 𑀢𑀲𑁆𑀫𑀺𑀁 𑀲𑀫𑀬𑁂 𑀦 𑀳𑁄𑀢𑀺, 𑀬𑀫𑁆𑀧𑀺𑀲𑁆𑀲 𑀤𑁄𑀲𑀸 𑀧𑁂𑀫𑀁 𑀚𑀸𑀬𑀢𑀺 𑀢𑀫𑁆𑀧𑀺𑀲𑁆𑀲 𑀢𑀲𑁆𑀫𑀺𑀁 𑀲𑀫𑀬𑁂 𑀦 𑀳𑁄𑀢𑀺, 𑀬𑁄𑀧𑀺𑀲𑁆𑀲 𑀤𑁄𑀲𑀸 𑀤𑁄𑀲𑁄 𑀚𑀸𑀬𑀢𑀺 𑀲𑁄𑀧𑀺𑀲𑁆𑀲 𑀢𑀲𑁆𑀫𑀺𑀁 𑀲𑀫𑀬𑁂 𑀦 𑀳𑁄𑀢𑀺𑁇

1293\. 𑀬𑀲𑁆𑀫𑀺𑀁, 𑀪𑀺𑀓𑁆𑀔𑀯𑁂, 𑀲𑀫𑀬𑁂 𑀪𑀺𑀓𑁆𑀔𑀼 𑀯𑀺𑀢𑀓𑁆𑀓𑀯𑀺𑀘𑀸𑀭𑀸𑀦𑀁 𑀯𑀽𑀧𑀲𑀫𑀸…𑀧𑁂…  𑀤𑀼𑀢𑀺𑀬𑀁 𑀛𑀸𑀦𑀁…𑀧𑁂…  𑀢𑀢𑀺𑀬𑀁 𑀛𑀸𑀦𑀁…𑀧𑁂…  𑀘𑀢𑀼𑀢𑁆𑀣𑀁 𑀛𑀸𑀦𑀁 𑀉𑀧𑀲𑀫𑁆𑀧𑀚𑁆𑀚 𑀯𑀺𑀳𑀭𑀢𑀺, 𑀬𑀫𑁆𑀧𑀺𑀲𑁆𑀲 𑀧𑁂𑀫𑀸 𑀧𑁂𑀫𑀁 𑀚𑀸𑀬𑀢𑀺 𑀢𑀫𑁆𑀧𑀺𑀲𑁆𑀲 𑀢𑀲𑁆𑀫𑀺𑀁 𑀲𑀫𑀬𑁂 𑀦 𑀳𑁄𑀢𑀺, 𑀬𑁄𑀧𑀺𑀲𑁆𑀲 𑀧𑁂𑀫𑀸 𑀤𑁄𑀲𑁄 𑀚𑀸𑀬𑀢𑀺 𑀲𑁄𑀧𑀺𑀲𑁆𑀲 𑀢𑀲𑁆𑀫𑀺𑀁 𑀲𑀫𑀬𑁂 𑀦 𑀳𑁄𑀢𑀺, 𑀬𑀫𑁆𑀧𑀺𑀲𑁆𑀲 𑀤𑁄𑀲𑀸 𑀧𑁂𑀫𑀁 𑀚𑀸𑀬𑀢𑀺 𑀢𑀫𑁆𑀧𑀺𑀲𑁆𑀲 𑀢𑀲𑁆𑀫𑀺𑀁 𑀲𑀫𑀬𑁂 𑀦 𑀳𑁄𑀢𑀺, 𑀬𑁄𑀧𑀺𑀲𑁆𑀲 𑀤𑁄𑀲𑀸 𑀤𑁄𑀲𑁄 𑀚𑀸𑀬𑀢𑀺 𑀲𑁄𑀧𑀺𑀲𑁆𑀲 𑀢𑀲𑁆𑀫𑀺𑀁 𑀲𑀫𑀬𑁂 𑀦 𑀳𑁄𑀢𑀺𑁇

1294\. 𑀬𑀲𑁆𑀫𑀺𑀁, 𑀪𑀺𑀓𑁆𑀔𑀯𑁂, 𑀲𑀫𑀬𑁂 𑀪𑀺𑀓𑁆𑀔𑀼 𑀆𑀲𑀯𑀸𑀦𑀁 𑀔𑀬𑀸 𑀅𑀦𑀸𑀲𑀯𑀁 𑀘𑁂𑀢𑁄𑀯𑀺𑀫𑀼𑀢𑁆𑀢𑀺𑀁 𑀧𑀜𑁆𑀜𑀸𑀯𑀺𑀫𑀼𑀢𑁆𑀢𑀺𑀁 𑀤𑀺𑀝𑁆𑀞𑁂𑀯 𑀥𑀫𑁆𑀫𑁂 𑀲𑀬𑀁 𑀅𑀪𑀺𑀜𑁆𑀜𑀸 𑀲𑀘𑁆𑀙𑀺𑀓𑀢𑁆𑀯𑀸 𑀉𑀧𑀲𑀫𑁆𑀧𑀚𑁆𑀚 𑀯𑀺𑀳𑀭𑀢𑀺, 𑀬𑀫𑁆𑀧𑀺𑀲𑁆𑀲 𑀧𑁂𑀫𑀸 𑀧𑁂𑀫𑀁 𑀚𑀸𑀬𑀢𑀺 𑀢𑀫𑁆𑀧𑀺𑀲𑁆𑀲 𑀧𑀳𑀻𑀦𑀁 𑀳𑁄𑀢𑀺 𑀉𑀘𑁆𑀙𑀺𑀦𑁆𑀦𑀫𑀽𑀮𑀁 𑀢𑀸𑀮𑀸𑀯𑀢𑁆𑀣𑀼𑀓𑀢𑀁 𑀅𑀦𑀪𑀸𑀯𑀁𑀓𑀢𑀁 𑀆𑀬𑀢𑀺𑀁 𑀅𑀦𑀼𑀧𑁆𑀧𑀸𑀤𑀥𑀫𑁆𑀫𑀁, 𑀬𑁄𑀧𑀺𑀲𑁆𑀲 𑀧𑁂𑀫𑀸 𑀤𑁄𑀲𑁄 𑀚𑀸𑀬𑀢𑀺 𑀲𑁄𑀧𑀺𑀲𑁆𑀲 𑀧𑀳𑀻𑀦𑁄 𑀳𑁄𑀢𑀺 𑀉𑀘𑁆𑀙𑀺𑀦𑁆𑀦𑀫𑀽𑀮𑁄 𑀢𑀸𑀮𑀸𑀯𑀢𑁆𑀣𑀼𑀓𑀢𑁄 𑀅𑀦𑀪𑀸𑀯𑀁𑀓𑀢𑁄 𑀆𑀬𑀢𑀺𑀁 𑀅𑀦𑀼𑀧𑁆𑀧𑀸𑀤𑀥𑀫𑁆𑀫𑁄, 𑀬𑀫𑁆𑀧𑀺𑀲𑁆𑀲 𑀤𑁄𑀲𑀸 𑀧𑁂𑀫𑀁 𑀚𑀸𑀬𑀢𑀺 𑀢𑀫𑁆𑀧𑀺𑀲𑁆𑀲 𑀧𑀳𑀻𑀦𑀁 𑀳𑁄𑀢𑀺 𑀉𑀘𑁆𑀙𑀺𑀦𑁆𑀦𑀫𑀽𑀮𑀁 𑀢𑀸𑀮𑀸𑀯𑀢𑁆𑀣𑀼𑀓𑀢𑀁 𑀅𑀦𑀪𑀸𑀯𑀁𑀓𑀢𑀁 𑀆𑀬𑀢𑀺𑀁 𑀅𑀦𑀼𑀧𑁆𑀧𑀸𑀤𑀥𑀫𑁆𑀫𑀁, 𑀬𑁄𑀧𑀺𑀲𑁆𑀲 𑀤𑁄𑀲𑀸 𑀤𑁄𑀲𑁄 𑀚𑀸𑀬𑀢𑀺 𑀲𑁄𑀧𑀺𑀲𑁆𑀲 𑀧𑀳𑀻𑀦𑁄 𑀳𑁄𑀢𑀺 𑀉𑀘𑁆𑀙𑀺𑀦𑁆𑀦𑀫𑀽𑀮𑁄 𑀢𑀸𑀮𑀸𑀯𑀢𑁆𑀣𑀼𑀓𑀢𑁄 𑀅𑀦𑀪𑀸𑀯𑀁𑀓𑀢𑁄 𑀆𑀬𑀢𑀺𑀁 𑀅𑀦𑀼𑀧𑁆𑀧𑀸𑀤𑀥𑀫𑁆𑀫𑁄𑁇 𑀅𑀬𑀁 𑀯𑀼𑀘𑁆𑀘𑀢𑀺, 𑀪𑀺𑀓𑁆𑀔𑀯𑁂, 𑀪𑀺𑀓𑁆𑀔𑀼 𑀦𑁂𑀯 𑀉𑀲𑁆𑀲𑁂𑀦𑁂𑀢𑀺 𑀦 𑀧𑀝𑀺𑀲𑁂𑀦𑁂𑀢𑀺 𑀦 𑀥𑀽𑀧𑀸𑀬𑀢𑀺 𑀦 𑀧𑀚𑁆𑀚𑀮𑀢𑀺 𑀦 𑀲𑀫𑁆𑀧𑀚𑁆𑀛𑀸𑀬𑀢𑀺𑁇

1295\. 𑀓𑀣𑀜𑁆𑀘, 𑀪𑀺𑀓𑁆𑀔𑀯𑁂, 𑀪𑀺𑀓𑁆𑀔𑀼 𑀉𑀲𑁆𑀲𑁂𑀦𑁂𑀢𑀺? 𑀇𑀥, 𑀪𑀺𑀓𑁆𑀔𑀯𑁂, 𑀪𑀺𑀓𑁆𑀔𑀼 𑀭𑀽𑀧𑀁 𑀅𑀢𑁆𑀢𑀢𑁄 𑀲𑀫𑀦𑀼𑀧𑀲𑁆𑀲𑀢𑀺, 𑀭𑀽𑀧𑀯𑀦𑁆𑀢𑀁 𑀯𑀸 𑀅𑀢𑁆𑀢𑀸𑀦𑀁, 𑀅𑀢𑁆𑀢𑀦𑀺 𑀯𑀸 𑀭𑀽𑀧𑀁, 𑀭𑀽𑀧𑀲𑁆𑀫𑀺𑀁 𑀯𑀸 𑀅𑀢𑁆𑀢𑀸𑀦𑀁; 𑀯𑁂𑀤𑀦𑀁 𑀅𑀢𑁆𑀢𑀢𑁄 𑀲𑀫𑀦𑀼𑀧𑀲𑁆𑀲𑀢𑀺, 𑀯𑁂𑀤𑀦𑀸𑀯𑀦𑁆𑀢𑀁 𑀯𑀸 𑀅𑀢𑁆𑀢𑀸𑀦𑀁, 𑀅𑀢𑁆𑀢𑀦𑀺 𑀯𑀸 𑀯𑁂𑀤𑀦𑀁, 𑀯𑁂𑀤𑀦𑀸𑀬 𑀯𑀸 𑀅𑀢𑁆𑀢𑀸𑀦𑀁; 𑀲𑀜𑁆𑀜𑀁 𑀅𑀢𑁆𑀢𑀢𑁄 𑀲𑀫𑀦𑀼𑀧𑀲𑁆𑀲𑀢𑀺, 𑀲𑀜𑁆𑀜𑀸𑀯𑀦𑁆𑀢𑀁 𑀯𑀸 𑀅𑀢𑁆𑀢𑀸𑀦𑀁, 𑀅𑀢𑁆𑀢𑀦𑀺 𑀯𑀸 𑀲𑀜𑁆𑀜𑀁, 𑀲𑀜𑁆𑀜𑀸𑀬 𑀯𑀸 𑀅𑀢𑁆𑀢𑀸𑀦𑀁; 𑀲𑀗𑁆𑀔𑀸𑀭𑁂 𑀅𑀢𑁆𑀢𑀢𑁄 𑀲𑀫𑀦𑀼𑀧𑀲𑁆𑀲𑀢𑀺, 𑀲𑀗𑁆𑀔𑀸𑀭𑀯𑀦𑁆𑀢𑀁 𑀯𑀸 𑀅𑀢𑁆𑀢𑀸𑀦𑀁, 𑀅𑀢𑁆𑀢𑀦𑀺 𑀯𑀸 𑀲𑀗𑁆𑀔𑀸𑀭𑁂, 𑀲𑀗𑁆𑀔𑀸𑀭𑁂𑀲𑀼 𑀯𑀸 𑀅𑀢𑁆𑀢𑀸𑀦𑀁; 𑀯𑀺𑀜𑁆𑀜𑀸𑀡𑀁 𑀅𑀢𑁆𑀢𑀢𑁄 𑀲𑀫𑀦𑀼𑀧𑀲𑁆𑀲𑀢𑀺, 𑀯𑀺𑀜𑁆𑀜𑀸𑀡𑀯𑀦𑁆𑀢𑀁 𑀯𑀸 𑀅𑀢𑁆𑀢𑀸𑀦𑀁, 𑀅𑀢𑁆𑀢𑀦𑀺 𑀯𑀸 𑀯𑀺𑀜𑁆𑀜𑀸𑀡𑀁, 𑀯𑀺𑀜𑁆𑀜𑀸𑀡𑀲𑁆𑀫𑀺𑀁 𑀯𑀸 𑀅𑀢𑁆𑀢𑀸𑀦𑀁𑁇 𑀏𑀯𑀁 𑀔𑁄, 𑀪𑀺𑀓𑁆𑀔𑀯𑁂, 𑀪𑀺𑀓𑁆𑀔𑀼 𑀉𑀲𑁆𑀲𑁂𑀦𑁂𑀢𑀺𑁇

1296\. 𑀓𑀣𑀜𑁆𑀘, 𑀪𑀺𑀓𑁆𑀔𑀯𑁂, 𑀪𑀺𑀓𑁆𑀔𑀼 𑀦 𑀉𑀲𑁆𑀲𑁂𑀦𑁂𑀢𑀺? 𑀇𑀥, 𑀪𑀺𑀓𑁆𑀔𑀯𑁂, 𑀪𑀺𑀓𑁆𑀔𑀼 𑀦 𑀭𑀽𑀧𑀁 𑀅𑀢𑁆𑀢𑀢𑁄 𑀲𑀫𑀦𑀼𑀧𑀲𑁆𑀲𑀢𑀺, 𑀦 𑀭𑀽𑀧𑀯𑀦𑁆𑀢𑀁 𑀯𑀸 𑀅𑀢𑁆𑀢𑀸𑀦𑀁, 𑀦 𑀅𑀢𑁆𑀢𑀦𑀺 𑀯𑀸 𑀭𑀽𑀧𑀁, 𑀦 𑀭𑀽𑀧𑀲𑁆𑀫𑀺𑀁 𑀯𑀸 𑀅𑀢𑁆𑀢𑀸𑀦𑀁; 𑀦 𑀯𑁂𑀤𑀦𑀁 𑀅𑀢𑁆𑀢𑀢𑁄 𑀲𑀫𑀦𑀼𑀧𑀲𑁆𑀲𑀢𑀺, 𑀦 𑀯𑁂𑀤𑀦𑀸𑀯𑀦𑁆𑀢𑀁 𑀯𑀸 𑀅𑀢𑁆𑀢𑀸𑀦𑀁, 𑀦 𑀅𑀢𑁆𑀢𑀦𑀺 𑀯𑀸 𑀯𑁂𑀤𑀦𑀁, 𑀦 𑀯𑁂𑀤𑀦𑀸𑀬 𑀯𑀸 𑀅𑀢𑁆𑀢𑀸𑀦𑀁; 𑀦 𑀲𑀜𑁆𑀜𑀁 𑀅𑀢𑁆𑀢𑀢𑁄 𑀲𑀫𑀦𑀼𑀧𑀲𑁆𑀲𑀢𑀺, 𑀦 𑀲𑀜𑁆𑀜𑀸𑀯𑀦𑁆𑀢𑀁 𑀯𑀸 𑀅𑀢𑁆𑀢𑀸𑀦𑀁, 𑀦 𑀅𑀢𑁆𑀢𑀦𑀺 𑀯𑀸 𑀲𑀜𑁆𑀜𑀁, 𑀦 𑀲𑀜𑁆𑀜𑀸𑀬 𑀯𑀸 𑀅𑀢𑁆𑀢𑀸𑀦𑀁; 𑀦 𑀲𑀗𑁆𑀔𑀸𑀭𑁂 𑀅𑀢𑁆𑀢𑀢𑁄 𑀲𑀫𑀦𑀼𑀧𑀲𑁆𑀲𑀢𑀺, 𑀦 𑀲𑀗𑁆𑀔𑀸𑀭𑀯𑀦𑁆𑀢𑀁 𑀯𑀸 𑀅𑀢𑁆𑀢𑀸𑀦𑀁, 𑀦 𑀅𑀢𑁆𑀢𑀦𑀺 𑀯𑀸 𑀲𑀗𑁆𑀔𑀸𑀭𑁂, 𑀦 𑀲𑀗𑁆𑀔𑀸𑀭𑁂𑀲𑀼 𑀯𑀸 𑀅𑀢𑁆𑀢𑀸𑀦𑀁; 𑀦 𑀯𑀺𑀜𑁆𑀜𑀸𑀡𑀁 𑀅𑀢𑁆𑀢𑀢𑁄 𑀲𑀫𑀦𑀼𑀧𑀲𑁆𑀲𑀢𑀺, 𑀦 𑀯𑀺𑀜𑁆𑀜𑀸𑀡𑀯𑀦𑁆𑀢𑀁 𑀯𑀸 𑀅𑀢𑁆𑀢𑀸𑀦𑀁, 𑀦 𑀅𑀢𑁆𑀢𑀦𑀺 𑀯𑀸 𑀯𑀺𑀜𑁆𑀜𑀸𑀡𑀁, 𑀦 𑀯𑀺𑀜𑁆𑀜𑀸𑀡𑀲𑁆𑀫𑀺𑀁 𑀯𑀸 𑀅𑀢𑁆𑀢𑀸𑀦𑀁𑁇 𑀏𑀯𑀁 𑀔𑁄, 𑀪𑀺𑀓𑁆𑀔𑀯𑁂, 𑀪𑀺𑀓𑁆𑀔𑀼 𑀦 𑀉𑀲𑁆𑀲𑁂𑀦𑁂𑀢𑀺𑁇

1297\. 𑀓𑀣𑀜𑁆𑀘, 𑀪𑀺𑀓𑁆𑀔𑀯𑁂, 𑀪𑀺𑀓𑁆𑀔𑀼 𑀧𑀝𑀺𑀲𑁂𑀦𑁂𑀢𑀺? 𑀇𑀥, 𑀪𑀺𑀓𑁆𑀔𑀯𑁂, 𑀪𑀺𑀓𑁆𑀔𑀼 𑀅𑀓𑁆𑀓𑁄𑀲𑀦𑁆𑀢𑀁 𑀧𑀘𑁆𑀘𑀓𑁆𑀓𑁄𑀲𑀢𑀺, 𑀭𑁄𑀲𑀦𑁆𑀢𑀁 𑀧𑀝𑀺𑀭𑁄𑀲𑀢𑀺, 𑀪𑀡𑁆𑀟𑀦𑁆𑀢𑀁 𑀧𑀝𑀺𑀪𑀡𑁆𑀟𑀢𑀺𑁇 𑀏𑀯𑀁 𑀔𑁄, 𑀪𑀺𑀓𑁆𑀔𑀯𑁂, 𑀪𑀺𑀓𑁆𑀔𑀼 𑀧𑀝𑀺𑀲𑁂𑀦𑁂𑀢𑀺𑁇

1298\. 𑀓𑀣𑀜𑁆𑀘, 𑀪𑀺𑀓𑁆𑀔𑀯𑁂, 𑀪𑀺𑀓𑁆𑀔𑀼 𑀦 𑀧𑀝𑀺𑀲𑁂𑀦𑁂𑀢𑀺? 𑀇𑀥, 𑀪𑀺𑀓𑁆𑀔𑀯𑁂, 𑀪𑀺𑀓𑁆𑀔𑀼 𑀅𑀓𑁆𑀓𑁄𑀲𑀦𑁆𑀢𑀁 𑀦 𑀧𑀘𑁆𑀘𑀓𑁆𑀓𑁄𑀲𑀢𑀺, 𑀭𑁄𑀲𑀦𑁆𑀢𑀁 𑀦 𑀧𑀝𑀺𑀭𑁄𑀲𑀢𑀺, 𑀪𑀡𑁆𑀟𑀦𑁆𑀢𑀁 𑀦 𑀧𑀝𑀺𑀪𑀡𑁆𑀟𑀢𑀺𑁇 𑀏𑀯𑀁 𑀔𑁄, 𑀪𑀺𑀓𑁆𑀔𑀯𑁂, 𑀪𑀺𑀓𑁆𑀔𑀼 𑀦 𑀧𑀝𑀺𑀲𑁂𑀦𑁂𑀢𑀺𑁇

1299\. 𑀓𑀣𑀜𑁆𑀘, 𑀪𑀺𑀓𑁆𑀔𑀯𑁂, 𑀪𑀺𑀓𑁆𑀔𑀼 𑀥𑀽𑀧𑀸𑀬𑀢𑀺? 𑀅𑀲𑁆𑀫𑀻𑀢𑀺, 𑀪𑀺𑀓𑁆𑀔𑀯𑁂, 𑀲𑀢𑀺 𑀇𑀢𑁆𑀣𑀲𑁆𑀫𑀻𑀢𑀺 𑀳𑁄𑀢𑀺, 𑀏𑀯𑀁𑀲𑁆𑀫𑀻𑀢𑀺 𑀳𑁄𑀢𑀺, 𑀅𑀜𑁆𑀜𑀣𑀸𑀲𑁆𑀫𑀻𑀢𑀺 𑀳𑁄𑀢𑀺, 𑀅𑀲𑀲𑁆𑀫𑀻𑀢𑀺 𑀳𑁄𑀢𑀺, 𑀲𑀢𑀲𑁆𑀫𑀻𑀢𑀺 𑀳𑁄𑀢𑀺, 𑀲𑀦𑁆𑀢𑀺 𑀳𑁄𑀢𑀺, 𑀇𑀢𑁆𑀣𑀁 𑀲𑀦𑁆𑀢𑀺 𑀳𑁄𑀢𑀺, 𑀏𑀯𑀁 𑀲𑀦𑁆𑀢𑀺 𑀳𑁄𑀢𑀺, 𑀅𑀜𑁆𑀜𑀣𑀸 𑀲𑀦𑁆𑀢𑀺 𑀳𑁄𑀢𑀺, 𑀅𑀧𑀺𑀳𑀁 𑀲𑀦𑁆𑀢𑀺 𑀳𑁄𑀢𑀺, 𑀅𑀧𑀺𑀳𑀁 𑀇𑀢𑁆𑀣𑀁 𑀲𑀦𑁆𑀢𑀺 𑀳𑁄𑀢𑀺, 𑀅𑀧𑀺𑀳𑀁 𑀏𑀯𑀁 𑀲𑀦𑁆𑀢𑀺 𑀳𑁄𑀢𑀺, 𑀅𑀧𑀺𑀳𑀁 𑀅𑀜𑁆𑀜𑀣𑀸 𑀲𑀦𑁆𑀢𑀺 𑀳𑁄𑀢𑀺, 𑀪𑀯𑀺𑀲𑁆𑀲𑀦𑁆𑀢𑀺 𑀳𑁄𑀢𑀺, 𑀇𑀢𑁆𑀣𑀁 𑀪𑀯𑀺𑀲𑁆𑀲𑀦𑁆𑀢𑀺 𑀳𑁄𑀢𑀺, 𑀏𑀯𑀁 𑀪𑀯𑀺𑀲𑁆𑀲𑀦𑁆𑀢𑀺 𑀳𑁄𑀢𑀺, 𑀅𑀜𑁆𑀜𑀣𑀸 𑀪𑀯𑀺𑀲𑁆𑀲𑀦𑁆𑀢𑀺 𑀳𑁄𑀢𑀺𑁇 𑀏𑀯𑀁 𑀔𑁄, 𑀪𑀺𑀓𑁆𑀔𑀯𑁂, 𑀪𑀺𑀓𑁆𑀔𑀼 𑀥𑀽𑀧𑀸𑀬𑀢𑀺𑁇

1300\. 𑀓𑀣𑀜𑁆𑀘, 𑀪𑀺𑀓𑁆𑀔𑀯𑁂, 𑀪𑀺𑀓𑁆𑀔𑀼 𑀦 𑀥𑀽𑀧𑀸𑀬𑀢𑀺? 𑀅𑀲𑁆𑀫𑀻𑀢𑀺, 𑀪𑀺𑀓𑁆𑀔𑀯𑁂, 𑀅𑀲𑀢𑀺 𑀇𑀢𑁆𑀣𑀲𑁆𑀫𑀻𑀢𑀺 𑀦 𑀳𑁄𑀢𑀺, 𑀏𑀯𑀁𑀲𑁆𑀫𑀻𑀢𑀺 𑀦 𑀳𑁄𑀢𑀺, 𑀅𑀜𑁆𑀜𑀣𑀸𑀲𑁆𑀫𑀻𑀢𑀺 𑀦 𑀳𑁄𑀢𑀺, 𑀅𑀲𑀲𑁆𑀫𑀻𑀢𑀺 𑀦 𑀳𑁄𑀢𑀺, 𑀲𑀢𑀲𑁆𑀫𑀻𑀢𑀺 𑀦 𑀳𑁄𑀢𑀺, 𑀲𑀦𑁆𑀢𑀺 𑀦 𑀳𑁄𑀢𑀺, 𑀇𑀢𑁆𑀣𑀁 𑀲𑀦𑁆𑀢𑀺 𑀦 𑀳𑁄𑀢𑀺, 𑀏𑀯𑀁 𑀲𑀦𑁆𑀢𑀺 𑀦 𑀳𑁄𑀢𑀺, 𑀅𑀜𑁆𑀜𑀣𑀸 𑀲𑀦𑁆𑀢𑀺 𑀦 𑀳𑁄𑀢𑀺, 𑀅𑀧𑀺𑀳𑀁 𑀲𑀦𑁆𑀢𑀺 𑀦 𑀳𑁄𑀢𑀺, 𑀅𑀧𑀺𑀳𑀁 𑀇𑀢𑁆𑀣𑀁 𑀲𑀦𑁆𑀢𑀺 𑀦 𑀳𑁄𑀢𑀺, 𑀅𑀧𑀺𑀳𑀁 𑀏𑀯𑀁 𑀲𑀦𑁆𑀢𑀺 𑀦 𑀳𑁄𑀢𑀺, 𑀅𑀧𑀺𑀳𑀁 𑀅𑀜𑁆𑀜𑀣𑀸 𑀲𑀦𑁆𑀢𑀺 𑀦 𑀳𑁄𑀢𑀺, 𑀪𑀯𑀺𑀲𑁆𑀲𑀦𑁆𑀢𑀺 𑀦 𑀳𑁄𑀢𑀺, 𑀇𑀢𑁆𑀣𑀁 𑀪𑀯𑀺𑀲𑁆𑀲𑀦𑁆𑀢𑀺 𑀦 𑀳𑁄𑀢𑀺, 𑀏𑀯𑀁 𑀪𑀯𑀺𑀲𑁆𑀲𑀦𑁆𑀢𑀺 𑀦 𑀳𑁄𑀢𑀺, 𑀅𑀜𑁆𑀜𑀣𑀸 𑀪𑀯𑀺𑀲𑁆𑀲𑀦𑁆𑀢𑀺 𑀦 𑀳𑁄𑀢𑀺𑁇 𑀏𑀯𑀁 𑀔𑁄, 𑀪𑀺𑀓𑁆𑀔𑀯𑁂, 𑀪𑀺𑀓𑁆𑀔𑀼 𑀦 𑀥𑀽𑀧𑀸𑀬𑀢𑀺𑁇

1301\. 𑀓𑀣𑀜𑁆𑀘, 𑀪𑀺𑀓𑁆𑀔𑀯𑁂, 𑀪𑀺𑀓𑁆𑀔𑀼 𑀧𑀚𑁆𑀚𑀮𑀢𑀺? 𑀇𑀫𑀺𑀦𑀸 𑀅𑀲𑁆𑀫𑀻𑀢𑀺, 𑀪𑀺𑀓𑁆𑀔𑀯𑁂, 𑀲𑀢𑀺 𑀇𑀫𑀺𑀦𑀸 𑀇𑀢𑁆𑀣𑀲𑁆𑀫𑀻𑀢𑀺 𑀳𑁄𑀢𑀺, 𑀇𑀫𑀺𑀦𑀸 𑀏𑀯𑀁𑀲𑁆𑀫𑀻𑀢𑀺 𑀳𑁄𑀢𑀺, 𑀇𑀫𑀺𑀦𑀸 𑀅𑀜𑁆𑀜𑀣𑀸𑀲𑁆𑀫𑀻𑀢𑀺 𑀳𑁄𑀢𑀺, 𑀇𑀫𑀺𑀦𑀸 𑀅𑀲𑀲𑁆𑀫𑀻𑀢𑀺 𑀳𑁄𑀢𑀺, 𑀇𑀫𑀺𑀦𑀸 𑀲𑀢𑀲𑁆𑀫𑀻𑀢𑀺 𑀳𑁄𑀢𑀺, 𑀇𑀫𑀺𑀦𑀸 𑀲𑀦𑁆𑀢𑀺 𑀳𑁄𑀢𑀺, 𑀇𑀫𑀺𑀦𑀸 𑀇𑀢𑁆𑀣𑀁 𑀲𑀦𑁆𑀢𑀺 𑀳𑁄𑀢𑀺, 𑀇𑀫𑀺𑀦𑀸 𑀏𑀯𑀁 𑀲𑀦𑁆𑀢𑀺 𑀳𑁄𑀢𑀺, 𑀇𑀫𑀺𑀦𑀸 𑀅𑀜𑁆𑀜𑀣𑀸 𑀲𑀦𑁆𑀢𑀺 𑀳𑁄𑀢𑀺, 𑀇𑀫𑀺𑀦𑀸 𑀅𑀧𑀺𑀳𑀁 𑀲𑀦𑁆𑀢𑀺 𑀳𑁄𑀢𑀺, 𑀇𑀫𑀺𑀦𑀸 𑀅𑀧𑀺𑀳𑀁 𑀇𑀢𑁆𑀣𑀁 𑀲𑀦𑁆𑀢𑀺 𑀳𑁄𑀢𑀺, 𑀇𑀫𑀺𑀦𑀸 𑀅𑀧𑀺𑀳𑀁 𑀏𑀯𑀁 𑀲𑀦𑁆𑀢𑀺 𑀳𑁄𑀢𑀺, 𑀇𑀫𑀺𑀦𑀸 𑀅𑀧𑀺𑀳𑀁 𑀅𑀜𑁆𑀜𑀣𑀸 𑀲𑀦𑁆𑀢𑀺 𑀳𑁄𑀢𑀺, 𑀇𑀫𑀺𑀦𑀸 𑀪𑀯𑀺𑀲𑁆𑀲𑀦𑁆𑀢𑀺 𑀳𑁄𑀢𑀺, 𑀇𑀫𑀺𑀦𑀸 𑀇𑀢𑁆𑀣𑀁 𑀪𑀯𑀺𑀲𑁆𑀲𑀦𑁆𑀢𑀺 𑀳𑁄𑀢𑀺, 𑀇𑀫𑀺𑀦𑀸 𑀏𑀯𑀁 𑀪𑀯𑀺𑀲𑁆𑀲𑀦𑁆𑀢𑀺 𑀳𑁄𑀢𑀺, 𑀇𑀫𑀺𑀦𑀸 𑀅𑀜𑁆𑀜𑀣𑀸 𑀪𑀯𑀺𑀲𑁆𑀲𑀦𑁆𑀢𑀺 𑀳𑁄𑀢𑀺𑁇 𑀏𑀯𑀁 𑀔𑁄, 𑀪𑀺𑀓𑁆𑀔𑀯𑁂, 𑀪𑀺𑀓𑁆𑀔𑀼 𑀧𑀚𑁆𑀚𑀮𑀢𑀺𑁇

1302\. 𑀓𑀣𑀜𑁆𑀘, 𑀪𑀺𑀓𑁆𑀔𑀯𑁂, 𑀪𑀺𑀓𑁆𑀔𑀼 𑀦 𑀧𑀚𑁆𑀚𑀮𑀢𑀺? 𑀇𑀫𑀺𑀦𑀸 𑀅𑀲𑁆𑀫𑀻𑀢𑀺, 𑀪𑀺𑀓𑁆𑀔𑀯𑁂, 𑀅𑀲𑀢𑀺 𑀇𑀫𑀺𑀦𑀸 𑀇𑀢𑁆𑀣𑀲𑁆𑀫𑀻𑀢𑀺 𑀦 𑀳𑁄𑀢𑀺, 𑀇𑀫𑀺𑀦𑀸 𑀏𑀯𑀁𑀲𑁆𑀫𑀻𑀢𑀺 𑀦 𑀳𑁄𑀢𑀺, 𑀇𑀫𑀺𑀦𑀸 𑀅𑀜𑁆𑀜𑀣𑀸𑀲𑁆𑀫𑀻𑀢𑀺 𑀦 𑀳𑁄𑀢𑀺, 𑀇𑀫𑀺𑀦𑀸 𑀅𑀲𑀲𑁆𑀫𑀻𑀢𑀺 𑀦 𑀳𑁄𑀢𑀺, 𑀇𑀫𑀺𑀦𑀸 𑀲𑀢𑀲𑁆𑀫𑀻𑀢𑀺 𑀦 𑀳𑁄𑀢𑀺, 𑀇𑀫𑀺𑀦𑀸 𑀲𑀦𑁆𑀢𑀺 𑀦 𑀳𑁄𑀢𑀺, 𑀇𑀫𑀺𑀦𑀸 𑀇𑀢𑁆𑀣𑀁 𑀲𑀦𑁆𑀢𑀺 𑀦 𑀳𑁄𑀢𑀺, 𑀇𑀫𑀺𑀦𑀸 𑀏𑀯𑀁 𑀲𑀦𑁆𑀢𑀺 𑀦 𑀳𑁄𑀢𑀺, 𑀇𑀫𑀺𑀦𑀸 𑀅𑀜𑁆𑀜𑀣𑀸 𑀲𑀦𑁆𑀢𑀺 𑀦 𑀳𑁄𑀢𑀺, 𑀇𑀫𑀺𑀦𑀸 𑀅𑀧𑀺𑀳𑀁 𑀲𑀦𑁆𑀢𑀺 𑀦 𑀳𑁄𑀢𑀺, 𑀇𑀫𑀺𑀦𑀸 𑀅𑀧𑀺𑀳𑀁 𑀇𑀢𑁆𑀣𑀁 𑀲𑀦𑁆𑀢𑀺 𑀦 𑀳𑁄𑀢𑀺, 𑀇𑀫𑀺𑀦𑀸 𑀅𑀧𑀺𑀳𑀁 𑀏𑀯𑀁 𑀲𑀦𑁆𑀢𑀺 𑀦 𑀳𑁄𑀢𑀺, 𑀇𑀫𑀺𑀦𑀸 𑀅𑀧𑀺𑀳𑀁 𑀅𑀜𑁆𑀜𑀣𑀸 𑀲𑀦𑁆𑀢𑀺 𑀦 𑀳𑁄𑀢𑀺, 𑀇𑀫𑀺𑀦𑀸 𑀪𑀯𑀺𑀲𑁆𑀲𑀦𑁆𑀢𑀺 𑀦 𑀳𑁄𑀢𑀺, 𑀇𑀫𑀺𑀦𑀸 𑀇𑀢𑁆𑀣𑀁 𑀪𑀯𑀺𑀲𑁆𑀲𑀦𑁆𑀢𑀺 𑀦 𑀳𑁄𑀢𑀺, 𑀇𑀫𑀺𑀦𑀸 𑀏𑀯𑀁 𑀪𑀯𑀺𑀲𑁆𑀲𑀦𑁆𑀢𑀺 𑀦 𑀳𑁄𑀢𑀺, 𑀇𑀫𑀺𑀦𑀸 𑀅𑀜𑁆𑀜𑀣𑀸 𑀪𑀯𑀺𑀲𑁆𑀲𑀦𑁆𑀢𑀺 𑀦 𑀳𑁄𑀢𑀺𑁇 𑀏𑀯𑀁 𑀔𑁄, 𑀪𑀺𑀓𑁆𑀔𑀯𑁂, 𑀪𑀺𑀓𑁆𑀔𑀼 𑀦 𑀧𑀚𑁆𑀚𑀮𑀢𑀺𑁇

1303\. 𑀓𑀣𑀜𑁆𑀘, 𑀪𑀺𑀓𑁆𑀔𑀯𑁂, 𑀪𑀺𑀓𑁆𑀔𑀼 𑀲𑀫𑁆𑀧𑀚𑁆𑀛𑀸𑀬𑀢𑀺? 𑀇𑀥, 𑀪𑀺𑀓𑁆𑀔𑀯𑁂, 𑀪𑀺𑀓𑁆𑀔𑀼𑀦𑁄 𑀅𑀲𑁆𑀫𑀺𑀫𑀸𑀦𑁄 𑀧𑀳𑀻𑀦𑁄 𑀦 𑀳𑁄𑀢𑀺 𑀉𑀘𑁆𑀙𑀺𑀦𑁆𑀦𑀫𑀽𑀮𑁄 𑀢𑀸𑀮𑀸𑀯𑀢𑁆𑀣𑀼𑀓𑀢𑁄 𑀅𑀦𑀪𑀸𑀯𑀁𑀓𑀢𑁄 𑀆𑀬𑀢𑀺𑀁 𑀅𑀦𑀼𑀧𑁆𑀧𑀸𑀤𑀥𑀫𑁆𑀫𑁄𑁇 𑀏𑀯𑀁 𑀔𑁄, 𑀪𑀺𑀓𑁆𑀔𑀯𑁂, 𑀪𑀺𑀓𑁆𑀔𑀼 𑀲𑀫𑁆𑀧𑀚𑁆𑀛𑀸𑀬𑀢𑀺𑁇

1304\. 𑀓𑀣𑀜𑁆𑀘, 𑀪𑀺𑀓𑁆𑀔𑀯𑁂, 𑀪𑀺𑀓𑁆𑀔𑀼 𑀦 𑀲𑀫𑁆𑀧𑀚𑁆𑀛𑀸𑀬𑀢𑀺? 𑀇𑀥, 𑀪𑀺𑀓𑁆𑀔𑀯𑁂, 𑀪𑀺𑀓𑁆𑀔𑀼𑀦𑁄 𑀅𑀲𑁆𑀫𑀺𑀫𑀸𑀦𑁄 𑀧𑀳𑀻𑀦𑁄 𑀳𑁄𑀢𑀺 𑀉𑀘𑁆𑀙𑀺𑀦𑁆𑀦𑀫𑀽𑀮𑁄 𑀢𑀸𑀮𑀸𑀯𑀢𑁆𑀣𑀼𑀓𑀢𑁄 𑀅𑀦𑀪𑀸𑀯𑀁𑀓𑀢𑁄 𑀆𑀬𑀢𑀺𑀁 𑀅𑀦𑀼𑀧𑁆𑀧𑀸𑀤𑀥𑀫𑁆𑀫𑁄𑁇 𑀏𑀯𑀁 𑀔𑁄, 𑀪𑀺𑀓𑁆𑀔𑀯𑁂, 𑀪𑀺𑀓𑁆𑀔𑀼 𑀦 𑀲𑀫𑁆𑀧𑀚𑁆𑀛𑀸𑀬𑀢𑀻”𑀢𑀺𑁇

---

1305\. 𑀤𑀲𑀫𑀁𑁇



---

1306\. 𑀫𑀳𑀸𑀯𑀕𑁆𑀕𑁄 𑀧𑀜𑁆𑀘𑀫𑁄𑁇



---

1307\. 𑀢𑀲𑁆𑀲𑀼𑀤𑁆𑀤𑀸𑀦𑀁



1308\. _𑀲𑁄𑀢𑀸𑀦𑀼𑀕𑀢𑀁 𑀞𑀸𑀦𑀁,_  
_𑀪𑀤𑁆𑀤𑀺𑀬 𑀲𑀸𑀫𑀼𑀕𑀺𑀬 𑀯𑀧𑁆𑀧 𑀲𑀸𑀍𑀳𑀸 𑀘;_  
_𑀫𑀮𑁆𑀮𑀺𑀓 𑀅𑀢𑁆𑀢𑀦𑁆𑀢𑀸𑀧𑁄,_  
_𑀢𑀡𑁆𑀳𑀸 𑀧𑁂𑀫𑁂𑀦 𑀘 𑀤𑀲𑀸 𑀢𑁂𑀢𑀺𑁇_  


---

1309\. 𑀘𑀢𑀼𑀢𑁆𑀣𑁄 𑀫𑀳𑀸𑀧𑀡𑁆𑀡𑀸𑀲𑀓𑁄 𑀲𑀫𑀢𑁆𑀢𑁄𑁇



[Go to previous page (4.5.9 Taṇhāsutta)](4.5.9.md) / [Go to parent page (4.5 Mahāvagga)](../15A4/4/4.5.md) / [Go to next page (5 Pañcamapaṇṇāsaka)](../../5.md)


