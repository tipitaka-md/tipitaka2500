
[Home](/) / [15A4 Catukkanipātapāḷi](../...md) / [4 Catutthapaṇṇāsaka](...md) / [4.5 Mahāvagga](../15A4/4/4.5.md)

# 𑁪𑁇𑁫𑁇𑁩 𑀪𑀤𑁆𑀤𑀺𑀬𑀲𑀼𑀢𑁆𑀢

* 𑀘𑀢𑀼𑀢𑁆𑀣𑀧𑀡𑁆𑀡𑀸𑀲𑀓

* 𑀫𑀳𑀸𑀯𑀕𑁆𑀕

* 𑀪𑀤𑁆𑀤𑀺𑀬𑀲𑀼𑀢𑁆𑀢

(193.)

1197\. 𑀏𑀓𑀁 𑀲𑀫𑀬𑀁 𑀪𑀕𑀯𑀸 𑀯𑁂𑀲𑀸𑀮𑀺𑀬𑀁 𑀯𑀺𑀳𑀭𑀢𑀺 𑀫𑀳𑀸𑀯𑀦𑁂 𑀓𑀽𑀝𑀸𑀕𑀸𑀭𑀲𑀸𑀮𑀸𑀬𑀁𑁇 𑀅𑀣 𑀔𑁄 𑀪𑀤𑁆𑀤𑀺𑀬𑁄 𑀮𑀺𑀘𑁆𑀙𑀯𑀺 𑀬𑁂𑀦 𑀪𑀕𑀯𑀸 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀪𑀕𑀯𑀦𑁆𑀢𑀁 𑀅𑀪𑀺𑀯𑀸𑀤𑁂𑀢𑁆𑀯𑀸 𑀏𑀓𑀫𑀦𑁆𑀢𑀁 𑀦𑀺𑀲𑀻𑀤𑀺𑁇 𑀏𑀓𑀫𑀦𑁆𑀢𑀁 𑀦𑀺𑀲𑀺𑀦𑁆𑀦𑁄 𑀔𑁄 𑀪𑀤𑁆𑀤𑀺𑀬𑁄 𑀮𑀺𑀘𑁆𑀙𑀯𑀺 𑀪𑀕𑀯𑀦𑁆𑀢𑀁 𑀏𑀢𑀤𑀯𑁄𑀘—

1198\. “𑀲𑀼𑀢𑀁 𑀫𑁂𑀢𑀁, 𑀪𑀦𑁆𑀢𑁂—  ‘𑀫𑀸𑀬𑀸𑀯𑀻 𑀲𑀫𑀡𑁄 𑀕𑁄𑀢𑀫𑁄 𑀆𑀯𑀝𑁆𑀝𑀦𑀺𑀁 𑀫𑀸𑀬𑀁 𑀚𑀸𑀦𑀸𑀢𑀺 𑀬𑀸𑀬 𑀅𑀜𑁆𑀜𑀢𑀺𑀢𑁆𑀣𑀺𑀬𑀸𑀦𑀁 𑀲𑀸𑀯𑀓𑁂 𑀆𑀯𑀝𑁆𑀝𑁂𑀢𑀻’𑀢𑀺𑁇 𑀬𑁂 𑀢𑁂, 𑀪𑀦𑁆𑀢𑁂, 𑀏𑀯𑀫𑀸𑀳𑀁𑀲𑀼—  ‘𑀫𑀸𑀬𑀸𑀯𑀻 𑀲𑀫𑀡𑁄 𑀕𑁄𑀢𑀫𑁄 𑀆𑀯𑀝𑁆𑀝𑀦𑀺𑀁 𑀫𑀸𑀬𑀁 𑀚𑀸𑀦𑀸𑀢𑀺 𑀬𑀸𑀬 𑀅𑀜𑁆𑀜𑀢𑀺𑀢𑁆𑀣𑀺𑀬𑀸𑀦𑀁 𑀲𑀸𑀯𑀓𑁂 𑀆𑀯𑀝𑁆𑀝𑁂𑀢𑀻’𑀢𑀺, 𑀓𑀘𑁆𑀘𑀺 𑀢𑁂, 𑀪𑀦𑁆𑀢𑁂, 𑀪𑀕𑀯𑀢𑁄 𑀯𑀼𑀢𑁆𑀢𑀯𑀸𑀤𑀺𑀦𑁄, 𑀦 𑀘 𑀪𑀕𑀯𑀦𑁆𑀢𑀁 𑀅𑀪𑀽𑀢𑁂𑀦 𑀅𑀩𑁆𑀪𑀸𑀘𑀺𑀓𑁆𑀔𑀦𑁆𑀢𑀺, 𑀥𑀫𑁆𑀫𑀲𑁆𑀲 𑀘 𑀅𑀦𑀼𑀥𑀫𑁆𑀫𑀁 𑀩𑁆𑀬𑀸𑀓𑀭𑁄𑀦𑁆𑀢𑀺, 𑀦 𑀘 𑀓𑁄𑀘𑀺 𑀲𑀳𑀥𑀫𑁆𑀫𑀺𑀓𑁄 𑀯𑀸𑀤𑀸𑀦𑀼𑀧𑀸𑀢𑁄 𑀕𑀸𑀭𑀬𑁆𑀳𑀁 𑀞𑀸𑀦𑀁 𑀆𑀕𑀘𑁆𑀙𑀢𑀺, 𑀅𑀦𑀩𑁆𑀪𑀓𑁆𑀔𑀸𑀢𑀼𑀓𑀸𑀫𑀸 𑀳𑀺 𑀫𑀬𑀁, 𑀪𑀦𑁆𑀢𑁂, 𑀪𑀕𑀯𑀦𑁆𑀢𑀦𑁆”𑀢𑀺?

1199\. “𑀏𑀣 𑀢𑀼𑀫𑁆𑀳𑁂, 𑀪𑀤𑁆𑀤𑀺𑀬, 𑀫𑀸 𑀅𑀦𑀼𑀲𑁆𑀲𑀯𑁂𑀦, 𑀫𑀸 𑀧𑀭𑀫𑁆𑀧𑀭𑀸𑀬, 𑀫𑀸 𑀇𑀢𑀺𑀓𑀺𑀭𑀸𑀬, 𑀫𑀸 𑀧𑀺𑀝𑀓𑀲𑀫𑁆𑀧𑀤𑀸𑀦𑁂𑀦, 𑀫𑀸 𑀢𑀓𑁆𑀓𑀳𑁂𑀢𑀼, 𑀫𑀸 𑀦𑀬𑀳𑁂𑀢𑀼, 𑀫𑀸 𑀆𑀓𑀸𑀭𑀧𑀭𑀺𑀯𑀺𑀢𑀓𑁆𑀓𑁂𑀦, 𑀫𑀸 𑀤𑀺𑀝𑁆𑀞𑀺𑀦𑀺𑀚𑁆𑀛𑀸𑀦𑀓𑁆𑀔𑀦𑁆𑀢𑀺𑀬𑀸, 𑀫𑀸 𑀪𑀩𑁆𑀩𑀭𑀽𑀧𑀢𑀸𑀬, 𑀫𑀸 ‘𑀲𑀫𑀡𑁄 𑀦𑁄 𑀕𑀭𑀽’𑀢𑀺𑁇 𑀬𑀤𑀸 𑀢𑀼𑀫𑁆𑀳𑁂, 𑀪𑀤𑁆𑀤𑀺𑀬, 𑀅𑀢𑁆𑀢𑀦𑀸𑀯 𑀚𑀸𑀦𑁂𑀬𑁆𑀬𑀸𑀣—  ‘𑀇𑀫𑁂 𑀥𑀫𑁆𑀫𑀸 𑀅𑀓𑀼𑀲𑀮𑀸, 𑀇𑀫𑁂 𑀥𑀫𑁆𑀫𑀸 𑀲𑀸𑀯𑀚𑁆𑀚𑀸, 𑀇𑀫𑁂 𑀥𑀫𑁆𑀫𑀸 𑀯𑀺𑀜𑁆𑀜𑀼𑀕𑀭𑀳𑀺𑀢𑀸, 𑀇𑀫𑁂 𑀥𑀫𑁆𑀫𑀸 𑀲𑀫𑀢𑁆𑀢𑀸 𑀲𑀫𑀸𑀤𑀺𑀦𑁆𑀦𑀸 𑀅𑀳𑀺𑀢𑀸𑀬 𑀤𑀼𑀓𑁆𑀔𑀸𑀬 𑀲𑀁𑀯𑀢𑁆𑀢𑀦𑁆𑀢𑀻’𑀢𑀺, 𑀅𑀣 𑀢𑀼𑀫𑁆𑀳𑁂, 𑀪𑀤𑁆𑀤𑀺𑀬, 𑀧𑀚𑀳𑁂𑀬𑁆𑀬𑀸𑀣𑁇

1200\. 𑀢𑀁 𑀓𑀺𑀁 𑀫𑀜𑁆𑀜𑀣, 𑀪𑀤𑁆𑀤𑀺𑀬, 𑀮𑁄𑀪𑁄 𑀧𑀼𑀭𑀺𑀲𑀲𑁆𑀲 𑀅𑀚𑁆𑀛𑀢𑁆𑀢𑀁 𑀉𑀧𑁆𑀧𑀚𑁆𑀚𑀫𑀸𑀦𑁄 𑀉𑀧𑁆𑀧𑀚𑁆𑀚𑀢𑀺 𑀳𑀺𑀢𑀸𑀬 𑀯𑀸 𑀅𑀳𑀺𑀢𑀸𑀬 𑀯𑀸”𑀢𑀺? “𑀅𑀳𑀺𑀢𑀸𑀬, 𑀪𑀦𑁆𑀢𑁂”𑁇 “𑀮𑀼𑀤𑁆𑀥𑁄 𑀧𑀦𑀸𑀬𑀁, 𑀪𑀤𑁆𑀤𑀺𑀬, 𑀧𑀼𑀭𑀺𑀲𑀧𑀼𑀕𑁆𑀕𑀮𑁄 𑀮𑁄𑀪𑁂𑀦 𑀅𑀪𑀺𑀪𑀽𑀢𑁄 𑀧𑀭𑀺𑀬𑀸𑀤𑀺𑀦𑁆𑀦𑀘𑀺𑀢𑁆𑀢𑁄 𑀧𑀸𑀡𑀫𑁆𑀧𑀺 𑀳𑀦𑀢𑀺, 𑀅𑀤𑀺𑀦𑁆𑀦𑀫𑁆𑀧𑀺 𑀆𑀤𑀺𑀬𑀢𑀺, 𑀧𑀭𑀤𑀸𑀭𑀫𑁆𑀧𑀺 𑀕𑀘𑁆𑀙𑀢𑀺, 𑀫𑀼𑀲𑀸𑀧𑀺 𑀪𑀡𑀢𑀺, 𑀧𑀭𑀫𑁆𑀧𑀺 𑀢𑀣𑀢𑁆𑀢𑀸𑀬 𑀲𑀫𑀸𑀤𑀧𑁂𑀢𑀺 𑀬𑀁𑀲 𑀳𑁄𑀢𑀺 𑀤𑀻𑀖𑀭𑀢𑁆𑀢𑀁 𑀅𑀳𑀺𑀢𑀸𑀬 𑀤𑀼𑀓𑁆𑀔𑀸𑀬𑀸”𑀢𑀺𑁇 “𑀏𑀯𑀁, 𑀪𑀦𑁆𑀢𑁂”𑁇

1201\. “𑀢𑀁 𑀓𑀺𑀁 𑀫𑀜𑁆𑀜𑀣, 𑀪𑀤𑁆𑀤𑀺𑀬, 𑀤𑁄𑀲𑁄 𑀧𑀼𑀭𑀺𑀲𑀲𑁆𑀲…𑀧𑁂…  𑀫𑁄𑀳𑁄 𑀧𑀼𑀭𑀺𑀲𑀲𑁆𑀲…𑀧𑁂…  𑀲𑀸𑀭𑀫𑁆𑀪𑁄 𑀧𑀼𑀭𑀺𑀲𑀲𑁆𑀲 𑀅𑀚𑁆𑀛𑀢𑁆𑀢𑀁 𑀉𑀧𑁆𑀧𑀚𑁆𑀚𑀫𑀸𑀦𑁄 𑀉𑀧𑁆𑀧𑀚𑁆𑀚𑀢𑀺 𑀳𑀺𑀢𑀸𑀬 𑀯𑀸 𑀅𑀳𑀺𑀢𑀸𑀬 𑀯𑀸”𑀢𑀺? “𑀅𑀳𑀺𑀢𑀸𑀬, 𑀪𑀦𑁆𑀢𑁂”𑁇 “𑀲𑀸𑀭𑀤𑁆𑀥𑁄 𑀧𑀦𑀸𑀬𑀁, 𑀪𑀤𑁆𑀤𑀺𑀬, 𑀧𑀼𑀭𑀺𑀲𑀧𑀼𑀕𑁆𑀕𑀮𑁄 𑀲𑀸𑀭𑀫𑁆𑀪𑁂𑀦 𑀅𑀪𑀺𑀪𑀽𑀢𑁄 𑀧𑀭𑀺𑀬𑀸𑀤𑀺𑀦𑁆𑀦𑀘𑀺𑀢𑁆𑀢𑁄 𑀧𑀸𑀡𑀫𑁆𑀧𑀺 𑀳𑀦𑀢𑀺, 𑀅𑀤𑀺𑀦𑁆𑀦𑀫𑁆𑀧𑀺 𑀆𑀤𑀺𑀬𑀢𑀺, 𑀧𑀭𑀤𑀸𑀭𑀫𑁆𑀧𑀺 𑀕𑀘𑁆𑀙𑀢𑀺, 𑀫𑀼𑀲𑀸𑀧𑀺 𑀪𑀡𑀢𑀺, 𑀧𑀭𑀫𑁆𑀧𑀺 𑀢𑀣𑀢𑁆𑀢𑀸𑀬 𑀲𑀫𑀸𑀤𑀧𑁂𑀢𑀺 𑀬𑀁𑀲 𑀳𑁄𑀢𑀺 𑀤𑀻𑀖𑀭𑀢𑁆𑀢𑀁 𑀅𑀳𑀺𑀢𑀸𑀬 𑀤𑀼𑀓𑁆𑀔𑀸𑀬𑀸”𑀢𑀺𑁇 “𑀏𑀯𑀁, 𑀪𑀦𑁆𑀢𑁂”𑁇

1202\. “𑀢𑀁 𑀓𑀺𑀁 𑀫𑀜𑁆𑀜𑀣, 𑀪𑀤𑁆𑀤𑀺𑀬, 𑀇𑀫𑁂 𑀥𑀫𑁆𑀫𑀸 𑀓𑀼𑀲𑀮𑀸 𑀯𑀸 𑀅𑀓𑀼𑀲𑀮𑀸 𑀯𑀸”𑀢𑀺? “𑀅𑀓𑀼𑀲𑀮𑀸, 𑀪𑀦𑁆𑀢𑁂”𑁇 “𑀲𑀸𑀯𑀚𑁆𑀚𑀸 𑀯𑀸 𑀅𑀦𑀯𑀚𑁆𑀚𑀸 𑀯𑀸”𑀢𑀺? “𑀲𑀸𑀯𑀚𑁆𑀚𑀸, 𑀪𑀦𑁆𑀢𑁂”𑁇 “𑀯𑀺𑀜𑁆𑀜𑀼𑀕𑀭𑀳𑀺𑀢𑀸 𑀯𑀸 𑀯𑀺𑀜𑁆𑀜𑀼𑀧𑁆𑀧𑀲𑀢𑁆𑀣𑀸 𑀯𑀸”𑀢𑀺? “𑀯𑀺𑀜𑁆𑀜𑀼𑀕𑀭𑀳𑀺𑀢𑀸, 𑀪𑀦𑁆𑀢𑁂”𑁇 “𑀲𑀫𑀢𑁆𑀢𑀸 𑀲𑀫𑀸𑀤𑀺𑀦𑁆𑀦𑀸 𑀅𑀳𑀺𑀢𑀸𑀬 𑀤𑀼𑀓𑁆𑀔𑀸𑀬 𑀲𑀁𑀯𑀢𑁆𑀢𑀦𑁆𑀢𑀺, 𑀦𑁄 𑀯𑀸? 𑀓𑀣𑀁 𑀯𑀸 𑀏𑀢𑁆𑀣 𑀳𑁄𑀢𑀻”𑀢𑀺? “𑀲𑀫𑀢𑁆𑀢𑀸, 𑀪𑀦𑁆𑀢𑁂, 𑀲𑀫𑀸𑀤𑀺𑀦𑁆𑀦𑀸 𑀅𑀳𑀺𑀢𑀸𑀬 𑀤𑀼𑀓𑁆𑀔𑀸𑀬 𑀲𑀁𑀯𑀢𑁆𑀢𑀦𑁆𑀢𑀺𑁇 𑀏𑀯𑀁 𑀦𑁄 𑀏𑀢𑁆𑀣 𑀳𑁄𑀢𑀻”𑀢𑀺𑁇

1203\. “𑀇𑀢𑀺 𑀔𑁄, 𑀪𑀤𑁆𑀤𑀺𑀬, 𑀬𑀁 𑀢𑀁 𑀢𑁂 𑀅𑀯𑁄𑀘𑀼𑀫𑁆𑀳𑀸—  𑀏𑀣 𑀢𑀼𑀫𑁆𑀳𑁂, 𑀪𑀤𑁆𑀤𑀺𑀬, 𑀫𑀸 𑀅𑀦𑀼𑀲𑁆𑀲𑀯𑁂𑀦, 𑀫𑀸 𑀧𑀭𑀫𑁆𑀧𑀭𑀸𑀬, 𑀫𑀸 𑀇𑀢𑀺𑀓𑀺𑀭𑀸𑀬, 𑀫𑀸 𑀧𑀺𑀝𑀓𑀲𑀫𑁆𑀧𑀤𑀸𑀦𑁂𑀦, 𑀫𑀸 𑀢𑀓𑁆𑀓𑀳𑁂𑀢𑀼, 𑀫𑀸 𑀦𑀬𑀳𑁂𑀢𑀼, 𑀫𑀸 𑀆𑀓𑀸𑀭𑀧𑀭𑀺𑀯𑀺𑀢𑀓𑁆𑀓𑁂𑀦, 𑀫𑀸 𑀤𑀺𑀝𑁆𑀞𑀺𑀦𑀺𑀚𑁆𑀛𑀸𑀦𑀓𑁆𑀔𑀦𑁆𑀢𑀺𑀬𑀸, 𑀫𑀸 𑀪𑀩𑁆𑀩𑀭𑀽𑀧𑀢𑀸𑀬, 𑀫𑀸 ‘𑀲𑀫𑀡𑁄 𑀦𑁄 𑀕𑀭𑀽’𑀢𑀺𑁇 𑀬𑀤𑀸 𑀢𑀼𑀫𑁆𑀳𑁂, 𑀪𑀤𑁆𑀤𑀺𑀬, 𑀅𑀢𑁆𑀢𑀦𑀸𑀯 𑀚𑀸𑀦𑁂𑀬𑁆𑀬𑀸𑀣—  ‘𑀇𑀫𑁂 𑀥𑀫𑁆𑀫𑀸 𑀅𑀓𑀼𑀲𑀮𑀸, 𑀇𑀫𑁂 𑀥𑀫𑁆𑀫𑀸 𑀲𑀸𑀯𑀚𑁆𑀚𑀸, 𑀇𑀫𑁂 𑀥𑀫𑁆𑀫𑀸 𑀯𑀺𑀜𑁆𑀜𑀼𑀕𑀭𑀳𑀺𑀢𑀸, 𑀇𑀫𑁂 𑀥𑀫𑁆𑀫𑀸 𑀲𑀫𑀢𑁆𑀢𑀸 𑀲𑀫𑀸𑀤𑀺𑀦𑁆𑀦𑀸 𑀅𑀳𑀺𑀢𑀸𑀬 𑀤𑀼𑀓𑁆𑀔𑀸𑀬 𑀲𑀁𑀯𑀢𑁆𑀢𑀦𑁆𑀢𑀻𑀢𑀺, 𑀅𑀣 𑀢𑀼𑀫𑁆𑀳𑁂, 𑀪𑀤𑁆𑀤𑀺𑀬, 𑀧𑀚𑀳𑁂𑀬𑁆𑀬𑀸𑀣𑀸’𑀢𑀺, 𑀇𑀢𑀺 𑀬𑀁 𑀢𑀁 𑀯𑀼𑀢𑁆𑀢𑀁 𑀇𑀤𑀫𑁂𑀢𑀁 𑀧𑀝𑀺𑀘𑁆𑀘 𑀯𑀼𑀢𑁆𑀢𑀁𑁇

1204\. 𑀏𑀣 𑀢𑀼𑀫𑁆𑀳𑁂, 𑀪𑀤𑁆𑀤𑀺𑀬, 𑀫𑀸 𑀅𑀦𑀼𑀲𑁆𑀲𑀯𑁂𑀦, 𑀫𑀸 𑀧𑀭𑀫𑁆𑀧𑀭𑀸𑀬, 𑀫𑀸 𑀇𑀢𑀺𑀓𑀺𑀭𑀸𑀬, 𑀫𑀸 𑀧𑀺𑀝𑀓𑀲𑀫𑁆𑀧𑀤𑀸𑀦𑁂𑀦, 𑀫𑀸 𑀢𑀓𑁆𑀓𑀳𑁂𑀢𑀼, 𑀫𑀸 𑀦𑀬𑀳𑁂𑀢𑀼, 𑀫𑀸 𑀆𑀓𑀸𑀭𑀧𑀭𑀺𑀯𑀺𑀢𑀓𑁆𑀓𑁂𑀦, 𑀫𑀸 𑀤𑀺𑀝𑁆𑀞𑀺𑀦𑀺𑀚𑁆𑀛𑀸𑀦𑀓𑁆𑀔𑀦𑁆𑀢𑀺𑀬𑀸, 𑀫𑀸 𑀪𑀩𑁆𑀩𑀭𑀽𑀧𑀢𑀸𑀬, 𑀫𑀸 ‘𑀲𑀫𑀡𑁄 𑀦𑁄 𑀕𑀭𑀽’𑀢𑀺𑁇 𑀬𑀤𑀸 𑀢𑀼𑀫𑁆𑀳𑁂, 𑀪𑀤𑁆𑀤𑀺𑀬, 𑀅𑀢𑁆𑀢𑀦𑀸𑀯 𑀚𑀸𑀦𑁂𑀬𑁆𑀬𑀸𑀣—  ‘𑀇𑀫𑁂 𑀥𑀫𑁆𑀫𑀸 𑀓𑀼𑀲𑀮𑀸, 𑀇𑀫𑁂 𑀥𑀫𑁆𑀫𑀸 𑀅𑀦𑀯𑀚𑁆𑀚𑀸, 𑀇𑀫𑁂 𑀥𑀫𑁆𑀫𑀸 𑀯𑀺𑀜𑁆𑀜𑀼𑀧𑁆𑀧𑀲𑀢𑁆𑀣𑀸, 𑀇𑀫𑁂 𑀥𑀫𑁆𑀫𑀸 𑀲𑀫𑀢𑁆𑀢𑀸 𑀲𑀫𑀸𑀤𑀺𑀦𑁆𑀦𑀸 𑀳𑀺𑀢𑀸𑀬 𑀲𑀼𑀔𑀸𑀬 𑀲𑀁𑀯𑀢𑁆𑀢𑀦𑁆𑀢𑀻’𑀢𑀺, 𑀅𑀣 𑀢𑀼𑀫𑁆𑀳𑁂, 𑀪𑀤𑁆𑀤𑀺𑀬, 𑀉𑀧𑀲𑀫𑁆𑀧𑀚𑁆𑀚 𑀯𑀺𑀳𑀭𑁂𑀬𑁆𑀬𑀸𑀣𑀸𑀢𑀺𑁇

1205\. 𑀢𑀁 𑀓𑀺𑀁 𑀫𑀜𑁆𑀜𑀣, 𑀪𑀤𑁆𑀤𑀺𑀬, 𑀅𑀮𑁄𑀪𑁄 𑀧𑀼𑀭𑀺𑀲𑀲𑁆𑀲 𑀅𑀚𑁆𑀛𑀢𑁆𑀢𑀁 𑀉𑀧𑁆𑀧𑀚𑁆𑀚𑀫𑀸𑀦𑁄 𑀉𑀧𑁆𑀧𑀚𑁆𑀚𑀢𑀺 𑀳𑀺𑀢𑀸𑀬 𑀯𑀸 𑀅𑀳𑀺𑀢𑀸𑀬 𑀯𑀸”𑀢𑀺? “𑀳𑀺𑀢𑀸𑀬, 𑀪𑀦𑁆𑀢𑁂”𑁇 “𑀅𑀮𑀼𑀤𑁆𑀥𑁄 𑀧𑀦𑀸𑀬𑀁, 𑀪𑀤𑁆𑀤𑀺𑀬, 𑀧𑀼𑀭𑀺𑀲𑀧𑀼𑀕𑁆𑀕𑀮𑁄 𑀮𑁄𑀪𑁂𑀦 𑀅𑀦𑀪𑀺𑀪𑀽𑀢𑁄 𑀅𑀧𑀭𑀺𑀬𑀸𑀤𑀺𑀦𑁆𑀦𑀘𑀺𑀢𑁆𑀢𑁄 𑀦𑁂𑀯 𑀧𑀸𑀡𑀁 𑀳𑀦𑀢𑀺, 𑀦 𑀅𑀤𑀺𑀦𑁆𑀦𑀁 𑀆𑀤𑀺𑀬𑀢𑀺, 𑀦 𑀧𑀭𑀤𑀸𑀭𑀁 𑀕𑀘𑁆𑀙𑀢𑀺, 𑀦 𑀫𑀼𑀲𑀸 𑀪𑀡𑀢𑀺, 𑀧𑀭𑀫𑁆𑀧𑀺 𑀢𑀣𑀢𑁆𑀢𑀸𑀬 𑀦 𑀲𑀫𑀸𑀤𑀧𑁂𑀢𑀺 𑀬𑀁𑀲 𑀳𑁄𑀢𑀺 𑀤𑀻𑀖𑀭𑀢𑁆𑀢𑀁 𑀳𑀺𑀢𑀸𑀬 𑀲𑀼𑀔𑀸𑀬𑀸”𑀢𑀺𑁇 “𑀏𑀯𑀁, 𑀪𑀦𑁆𑀢𑁂”𑁇

1206\. “𑀢𑀁 𑀓𑀺𑀁 𑀫𑀜𑁆𑀜𑀣, 𑀪𑀤𑁆𑀤𑀺𑀬, 𑀅𑀤𑁄𑀲𑁄 𑀧𑀼𑀭𑀺𑀲𑀲𑁆𑀲…𑀧𑁂…  𑀅𑀫𑁄𑀳𑁄 𑀧𑀼𑀭𑀺𑀲𑀲𑁆𑀲…𑀧𑁂…  𑀅𑀲𑀸𑀭𑀫𑁆𑀪𑁄 𑀧𑀼𑀭𑀺𑀲𑀲𑁆𑀲 𑀅𑀚𑁆𑀛𑀢𑁆𑀢𑀁 𑀉𑀧𑁆𑀧𑀚𑁆𑀚𑀫𑀸𑀦𑁄 𑀉𑀧𑁆𑀧𑀚𑁆𑀚𑀢𑀺 𑀳𑀺𑀢𑀸𑀬 𑀯𑀸 𑀅𑀳𑀺𑀢𑀸𑀬 𑀯𑀸”𑀢𑀺? “𑀳𑀺𑀢𑀸𑀬, 𑀪𑀦𑁆𑀢𑁂”𑁇 “𑀅𑀲𑀸𑀭𑀤𑁆𑀥𑁄 𑀧𑀦𑀸𑀬𑀁, 𑀪𑀤𑁆𑀤𑀺𑀬, 𑀧𑀼𑀭𑀺𑀲𑀧𑀼𑀕𑁆𑀕𑀮𑁄 𑀲𑀸𑀭𑀫𑁆𑀪𑁂𑀦 𑀅𑀦𑀪𑀺𑀪𑀽𑀢𑁄 𑀅𑀧𑀭𑀺𑀬𑀸𑀤𑀺𑀦𑁆𑀦𑀘𑀺𑀢𑁆𑀢𑁄 𑀦𑁂𑀯 𑀧𑀸𑀡𑀁 𑀳𑀦𑀢𑀺, 𑀦 𑀅𑀤𑀺𑀦𑁆𑀦𑀁 𑀆𑀤𑀺𑀬𑀢𑀺, 𑀦 𑀧𑀭𑀤𑀸𑀭𑀁 𑀕𑀘𑁆𑀙𑀢𑀺, 𑀦 𑀫𑀼𑀲𑀸 𑀪𑀡𑀢𑀺, 𑀧𑀭𑀫𑁆𑀧𑀺 𑀢𑀣𑀢𑁆𑀢𑀸𑀬 𑀦 𑀲𑀫𑀸𑀤𑀧𑁂𑀢𑀺 𑀬𑀁𑀲 𑀳𑁄𑀢𑀺 𑀤𑀻𑀖𑀭𑀢𑁆𑀢𑀁 𑀳𑀺𑀢𑀸𑀬 𑀲𑀼𑀔𑀸𑀬𑀸”𑀢𑀺𑁇 “𑀏𑀯𑀁, 𑀪𑀦𑁆𑀢𑁂”𑁇

1207\. “𑀢𑀁 𑀓𑀺𑀁 𑀫𑀜𑁆𑀜𑀣, 𑀪𑀤𑁆𑀤𑀺𑀬, 𑀇𑀫𑁂 𑀥𑀫𑁆𑀫𑀸 𑀓𑀼𑀲𑀮𑀸 𑀯𑀸 𑀅𑀓𑀼𑀲𑀮𑀸 𑀯𑀸”𑀢𑀺? “𑀓𑀼𑀲𑀮𑀸, 𑀪𑀦𑁆𑀢𑁂”𑁇 “𑀲𑀸𑀯𑀚𑁆𑀚𑀸 𑀯𑀸 𑀅𑀦𑀯𑀚𑁆𑀚𑀸 𑀯𑀸”𑀢𑀺? “𑀅𑀦𑀯𑀚𑁆𑀚𑀸, 𑀪𑀦𑁆𑀢𑁂”𑁇 “𑀯𑀺𑀜𑁆𑀜𑀼𑀕𑀭𑀳𑀺𑀢𑀸 𑀯𑀸 𑀯𑀺𑀜𑁆𑀜𑀼𑀧𑁆𑀧𑀲𑀢𑁆𑀣𑀸 𑀯𑀸”𑀢𑀺? “𑀯𑀺𑀜𑁆𑀜𑀼𑀧𑁆𑀧𑀲𑀢𑁆𑀣𑀸, 𑀪𑀦𑁆𑀢𑁂”𑁇 “𑀲𑀫𑀢𑁆𑀢𑀸 𑀲𑀫𑀸𑀤𑀺𑀦𑁆𑀦𑀸 𑀳𑀺𑀢𑀸𑀬 𑀲𑀼𑀔𑀸𑀬 𑀲𑀁𑀯𑀢𑁆𑀢𑀦𑁆𑀢𑀺 𑀦𑁄 𑀯𑀸? 𑀓𑀣𑀁 𑀯𑀸 𑀏𑀢𑁆𑀣 𑀳𑁄𑀢𑀻”𑀢𑀺? “𑀲𑀫𑀢𑁆𑀢𑀸, 𑀪𑀦𑁆𑀢𑁂, 𑀲𑀫𑀸𑀤𑀺𑀦𑁆𑀦𑀸 𑀳𑀺𑀢𑀸𑀬 𑀲𑀼𑀔𑀸𑀬 𑀲𑀁𑀯𑀢𑁆𑀢𑀦𑁆𑀢𑀺𑁇 𑀏𑀯𑀁 𑀦𑁄 𑀏𑀢𑁆𑀣 𑀳𑁄𑀢𑀻”𑀢𑀺𑁇

1208\. “𑀇𑀢𑀺 𑀔𑁄, 𑀪𑀤𑁆𑀤𑀺𑀬, 𑀬𑀁 𑀢𑀁 𑀢𑁂 𑀅𑀯𑁄𑀘𑀼𑀫𑁆𑀳𑀸—  𑀏𑀣 𑀢𑀼𑀫𑁆𑀳𑁂, 𑀪𑀤𑁆𑀤𑀺𑀬, 𑀫𑀸 𑀅𑀦𑀼𑀲𑁆𑀲𑀯𑁂𑀦, 𑀫𑀸 𑀧𑀭𑀫𑁆𑀧𑀭𑀸𑀬, 𑀫𑀸 𑀇𑀢𑀺𑀓𑀺𑀭𑀸𑀬, 𑀫𑀸 𑀧𑀺𑀝𑀓𑀲𑀫𑁆𑀧𑀤𑀸𑀦𑁂𑀦, 𑀫𑀸 𑀢𑀓𑁆𑀓𑀳𑁂𑀢𑀼, 𑀫𑀸 𑀦𑀬𑀳𑁂𑀢𑀼, 𑀫𑀸 𑀆𑀓𑀸𑀭𑀧𑀭𑀺𑀯𑀺𑀢𑀓𑁆𑀓𑁂𑀦, 𑀫𑀸 𑀤𑀺𑀝𑁆𑀞𑀺𑀦𑀺𑀚𑁆𑀛𑀸𑀦𑀓𑁆𑀔𑀦𑁆𑀢𑀺𑀬𑀸, 𑀫𑀸 𑀪𑀩𑁆𑀩𑀭𑀽𑀧𑀢𑀸𑀬, 𑀫𑀸 ‘𑀲𑀫𑀡𑁄 𑀦𑁄 𑀕𑀭𑀽’𑀢𑀺𑁇 𑀬𑀤𑀸 𑀢𑀼𑀫𑁆𑀳𑁂, 𑀪𑀤𑁆𑀤𑀺𑀬, 𑀅𑀢𑁆𑀢𑀦𑀸𑀯 𑀚𑀸𑀦𑁂𑀬𑁆𑀬𑀸𑀣—  ‘𑀇𑀫𑁂 𑀥𑀫𑁆𑀫𑀸 𑀓𑀼𑀲𑀮𑀸, 𑀇𑀫𑁂 𑀥𑀫𑁆𑀫𑀸 𑀅𑀦𑀯𑀚𑁆𑀚𑀸, 𑀇𑀫𑁂 𑀥𑀫𑁆𑀫𑀸 𑀯𑀺𑀜𑁆𑀜𑀼𑀧𑁆𑀧𑀲𑀢𑁆𑀣𑀸, 𑀇𑀫𑁂 𑀥𑀫𑁆𑀫𑀸 𑀲𑀫𑀢𑁆𑀢𑀸 𑀲𑀫𑀸𑀤𑀺𑀦𑁆𑀦𑀸 𑀳𑀺𑀢𑀸𑀬 𑀲𑀼𑀔𑀸𑀬 𑀲𑀁𑀯𑀢𑁆𑀢𑀦𑁆𑀢𑀻𑀢𑀺, 𑀅𑀣 𑀢𑀼𑀫𑁆𑀳𑁂, 𑀪𑀤𑁆𑀤𑀺𑀬, 𑀉𑀧𑀲𑀫𑁆𑀧𑀚𑁆𑀚 𑀯𑀺𑀳𑀭𑁂𑀬𑁆𑀬𑀸𑀣𑀸’𑀢𑀺, 𑀇𑀢𑀺 𑀬𑀁 𑀢𑀁 𑀯𑀼𑀢𑁆𑀢𑀁 𑀇𑀤𑀫𑁂𑀢𑀁 𑀧𑀝𑀺𑀘𑁆𑀘 𑀯𑀼𑀢𑁆𑀢𑀁𑁇

1209\. 𑀬𑁂 𑀔𑁄 𑀢𑁂, 𑀪𑀤𑁆𑀤𑀺𑀬, 𑀮𑁄𑀓𑁂 𑀲𑀦𑁆𑀢𑁄 𑀲𑀧𑁆𑀧𑀼𑀭𑀺𑀲𑀸 𑀢𑁂 𑀲𑀸𑀯𑀓𑀁 𑀏𑀯𑀁 𑀲𑀫𑀸𑀤𑀧𑁂𑀦𑁆𑀢𑀺—  ‘𑀏𑀳𑀺 𑀢𑁆𑀯𑀁, 𑀅𑀫𑁆𑀪𑁄 𑀧𑀼𑀭𑀺𑀲, 𑀮𑁄𑀪𑀁 𑀯𑀺𑀦𑁂𑀬𑁆𑀬 𑀯𑀺𑀳𑀭𑀸𑀳𑀺𑁇 𑀮𑁄𑀪𑀁 𑀯𑀺𑀦𑁂𑀬𑁆𑀬 𑀯𑀺𑀳𑀭𑀦𑁆𑀢𑁄 𑀦 𑀮𑁄𑀪𑀚𑀁 𑀓𑀫𑁆𑀫𑀁 𑀓𑀭𑀺𑀲𑁆𑀲𑀲𑀺 𑀓𑀸𑀬𑁂𑀦 𑀯𑀸𑀘𑀸𑀬 𑀫𑀦𑀲𑀸𑁇 𑀤𑁄𑀲𑀁 𑀯𑀺𑀦𑁂𑀬𑁆𑀬 𑀯𑀺𑀳𑀭𑀸𑀳𑀺𑁇 𑀤𑁄𑀲𑀁 𑀯𑀺𑀦𑁂𑀬𑁆𑀬 𑀯𑀺𑀳𑀭𑀦𑁆𑀢𑁄 𑀦 𑀤𑁄𑀲𑀚𑀁 𑀓𑀫𑁆𑀫𑀁 𑀓𑀭𑀺𑀲𑁆𑀲𑀲𑀺 𑀓𑀸𑀬𑁂𑀦 𑀯𑀸𑀘𑀸𑀬 𑀫𑀦𑀲𑀸𑁇 𑀫𑁄𑀳𑀁 𑀯𑀺𑀦𑁂𑀬𑁆𑀬 𑀯𑀺𑀳𑀭𑀸𑀳𑀺𑁇 𑀫𑁄𑀳𑀁 𑀯𑀺𑀦𑁂𑀬𑁆𑀬 𑀯𑀺𑀳𑀭𑀦𑁆𑀢𑁄 𑀦 𑀫𑁄𑀳𑀚𑀁 𑀓𑀫𑁆𑀫𑀁 𑀓𑀭𑀺𑀲𑁆𑀲𑀲𑀺 𑀓𑀸𑀬𑁂𑀦 𑀯𑀸𑀘𑀸𑀬 𑀫𑀦𑀲𑀸𑁇 𑀲𑀸𑀭𑀫𑁆𑀪𑀁 𑀯𑀺𑀦𑁂𑀬𑁆𑀬 𑀯𑀺𑀳𑀭𑀸𑀳𑀺𑁇 𑀲𑀸𑀭𑀫𑁆𑀪𑀁 𑀯𑀺𑀦𑁂𑀬𑁆𑀬 𑀯𑀺𑀳𑀭𑀦𑁆𑀢𑁄 𑀦 𑀲𑀸𑀭𑀫𑁆𑀪𑀚𑀁 𑀓𑀫𑁆𑀫𑀁 𑀓𑀭𑀺𑀲𑁆𑀲𑀲𑀺 𑀓𑀸𑀬𑁂𑀦 𑀯𑀸𑀘𑀸𑀬 𑀫𑀦𑀲𑀸’”𑀢𑀺𑁇

1210\. 𑀏𑀯𑀁 𑀯𑀼𑀢𑁆𑀢𑁂, 𑀪𑀤𑁆𑀤𑀺𑀬𑁄 𑀮𑀺𑀘𑁆𑀙𑀯𑀺 𑀪𑀕𑀯𑀦𑁆𑀢𑀁 𑀏𑀢𑀤𑀯𑁄𑀘—  “𑀅𑀪𑀺𑀓𑁆𑀓𑀦𑁆𑀢𑀁, 𑀪𑀦𑁆𑀢𑁂…𑀧𑁂…  𑀉𑀧𑀸𑀲𑀓𑀁 𑀫𑀁, 𑀪𑀦𑁆𑀢𑁂, 𑀪𑀕𑀯𑀸 𑀥𑀸𑀭𑁂𑀢𑀼 𑀅𑀚𑁆𑀚𑀢𑀕𑁆𑀕𑁂 𑀧𑀸𑀡𑀼𑀧𑁂𑀢𑀁 𑀲𑀭𑀡𑀁 𑀕𑀢𑀦𑁆”𑀢𑀺𑁇

1211\. “𑀅𑀧𑀺 𑀦𑀼 𑀢𑀸𑀳𑀁, 𑀪𑀤𑁆𑀤𑀺𑀬, 𑀏𑀯𑀁 𑀅𑀯𑀘𑀁—  ‘𑀏𑀳𑀺 𑀫𑁂 𑀢𑁆𑀯𑀁, 𑀪𑀤𑁆𑀤𑀺𑀬, 𑀲𑀸𑀯𑀓𑁄 𑀳𑁄𑀳𑀺; 𑀅𑀳𑀁 𑀲𑀢𑁆𑀣𑀸 𑀪𑀯𑀺𑀲𑁆𑀲𑀸𑀫𑀻’”𑀢𑀺? “𑀦𑁄 𑀳𑁂𑀢𑀁, 𑀪𑀦𑁆𑀢𑁂”𑁇 “𑀏𑀯𑀁𑀯𑀸𑀤𑀺𑀁 𑀔𑁄 𑀫𑀁, 𑀪𑀤𑁆𑀤𑀺𑀬, 𑀏𑀯𑀫𑀓𑁆𑀔𑀸𑀬𑀺𑀁 𑀏𑀓𑁂 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 𑀅𑀲𑀢𑀸 𑀢𑀼𑀘𑁆𑀙𑀸 𑀫𑀼𑀲𑀸 𑀅𑀪𑀽𑀢𑁂𑀦 𑀅𑀩𑁆𑀪𑀸𑀘𑀺𑀓𑁆𑀔𑀦𑁆𑀢𑀺—  ‘𑀫𑀸𑀬𑀸𑀯𑀻 𑀲𑀫𑀡𑁄 𑀕𑁄𑀢𑀫𑁄 𑀆𑀯𑀝𑁆𑀝𑀦𑀺𑀁 𑀫𑀸𑀬𑀁 𑀚𑀸𑀦𑀸𑀢𑀺 𑀬𑀸𑀬 𑀅𑀜𑁆𑀜𑀢𑀺𑀢𑁆𑀣𑀺𑀬𑀸𑀦𑀁 𑀲𑀸𑀯𑀓𑁂 𑀆𑀯𑀝𑁆𑀝𑁂𑀢𑀻’”𑀢𑀺𑁇 “𑀪𑀤𑁆𑀤𑀺𑀓𑀸, 𑀪𑀦𑁆𑀢𑁂, 𑀆𑀯𑀝𑁆𑀝𑀦𑀻 𑀫𑀸𑀬𑀸𑁇 𑀓𑀮𑁆𑀬𑀸𑀡𑀻, 𑀪𑀦𑁆𑀢𑁂, 𑀆𑀯𑀝𑁆𑀝𑀦𑀻 𑀫𑀸𑀬𑀸𑁇 𑀧𑀺𑀬𑀸 𑀫𑁂, 𑀪𑀦𑁆𑀢𑁂, 𑀜𑀸𑀢𑀺𑀲𑀸𑀮𑁄𑀳𑀺𑀢𑀸 𑀇𑀫𑀸𑀬 𑀆𑀯𑀝𑁆𑀝𑀦𑀺𑀬𑀸 𑀆𑀯𑀝𑁆𑀝𑁂𑀬𑁆𑀬𑀼𑀁, 𑀧𑀺𑀬𑀸𑀦𑀫𑁆𑀧𑀺 𑀫𑁂 𑀅𑀲𑁆𑀲 𑀜𑀸𑀢𑀺𑀲𑀸𑀮𑁄𑀳𑀺𑀢𑀸𑀦𑀁 𑀤𑀻𑀖𑀭𑀢𑁆𑀢𑀁 𑀳𑀺𑀢𑀸𑀬 𑀲𑀼𑀔𑀸𑀬𑁇 𑀲𑀩𑁆𑀩𑁂 𑀘𑁂𑀧𑀺, 𑀪𑀦𑁆𑀢𑁂, 𑀔𑀢𑁆𑀢𑀺𑀬𑀸 𑀇𑀫𑀸𑀬 𑀆𑀯𑀝𑁆𑀝𑀦𑀺𑀬𑀸 𑀆𑀯𑀝𑁆𑀝𑁂𑀬𑁆𑀬𑀼𑀁, 𑀲𑀩𑁆𑀩𑁂𑀲𑀫𑁆𑀧𑀺𑀲𑁆𑀲 𑀔𑀢𑁆𑀢𑀺𑀬𑀸𑀦𑀁 𑀤𑀻𑀖𑀭𑀢𑁆𑀢𑀁 𑀳𑀺𑀢𑀸𑀬 𑀲𑀼𑀔𑀸𑀬𑁇 𑀲𑀩𑁆𑀩𑁂 𑀘𑁂𑀧𑀺, 𑀪𑀦𑁆𑀢𑁂, 𑀩𑁆𑀭𑀸𑀳𑁆𑀫𑀡𑀸…  𑀯𑁂𑀲𑁆𑀲𑀸…  𑀲𑀼𑀤𑁆𑀤𑀸 𑀇𑀫𑀸𑀬 𑀆𑀯𑀝𑁆𑀝𑀦𑀺𑀬𑀸 𑀆𑀯𑀝𑁆𑀝𑁂𑀬𑁆𑀬𑀼𑀁, 𑀲𑀩𑁆𑀩𑁂𑀲𑀫𑁆𑀧𑀺𑀲𑁆𑀲 𑀲𑀼𑀤𑁆𑀤𑀸𑀦𑀁 𑀤𑀻𑀖𑀭𑀢𑁆𑀢𑀁 𑀳𑀺𑀢𑀸𑀬 𑀲𑀼𑀔𑀸𑀬𑀸”𑀢𑀺𑁇

1212\. “𑀏𑀯𑀫𑁂𑀢𑀁, 𑀪𑀤𑁆𑀤𑀺𑀬, 𑀏𑀯𑀫𑁂𑀢𑀁, 𑀪𑀤𑁆𑀤𑀺𑀬𑁇 𑀲𑀩𑁆𑀩𑁂 𑀘𑁂𑀧𑀺, 𑀪𑀤𑁆𑀤𑀺𑀬, 𑀔𑀢𑁆𑀢𑀺𑀬𑀸 𑀇𑀫𑀸𑀬 𑀆𑀯𑀝𑁆𑀝𑀦𑀺𑀬𑀸 𑀆𑀯𑀝𑁆𑀝𑁂𑀬𑁆𑀬𑀼𑀁 𑀅𑀓𑀼𑀲𑀮𑀥𑀫𑁆𑀫𑀧𑁆𑀧𑀳𑀸𑀦𑀸𑀬 𑀓𑀼𑀲𑀮𑀥𑀫𑁆𑀫𑀽𑀧𑀲𑀫𑁆𑀧𑀤𑀸𑀬, 𑀲𑀩𑁆𑀩𑁂𑀲𑀫𑁆𑀧𑀺𑀲𑁆𑀲 𑀔𑀢𑁆𑀢𑀺𑀬𑀸𑀦𑀁 𑀤𑀻𑀖𑀭𑀢𑁆𑀢𑀁 𑀳𑀺𑀢𑀸𑀬 𑀲𑀼𑀔𑀸𑀬𑁇 𑀲𑀩𑁆𑀩𑁂 𑀘𑁂𑀧𑀺, 𑀪𑀤𑁆𑀤𑀺𑀬, 𑀩𑁆𑀭𑀸𑀳𑁆𑀫𑀡𑀸…  𑀯𑁂𑀲𑁆𑀲𑀸…  𑀲𑀼𑀤𑁆𑀤𑀸 𑀆𑀯𑀝𑁆𑀝𑁂𑀬𑁆𑀬𑀼𑀁 𑀅𑀓𑀼𑀲𑀮𑀥𑀫𑁆𑀫𑀧𑁆𑀧𑀳𑀸𑀦𑀸𑀬 𑀓𑀼𑀲𑀮𑀥𑀫𑁆𑀫𑀽𑀧𑀲𑀫𑁆𑀧𑀤𑀸𑀬, 𑀲𑀩𑁆𑀩𑁂𑀲𑀫𑁆𑀧𑀺𑀲𑁆𑀲 𑀲𑀼𑀤𑁆𑀤𑀸𑀦𑀁 𑀤𑀻𑀖𑀭𑀢𑁆𑀢𑀁 𑀳𑀺𑀢𑀸𑀬 𑀲𑀼𑀔𑀸𑀬𑁇 𑀲𑀤𑁂𑀯𑀓𑁄 𑀘𑁂𑀧𑀺, 𑀪𑀤𑁆𑀤𑀺𑀬, 𑀮𑁄𑀓𑁄 𑀲𑀫𑀸𑀭𑀓𑁄 𑀲𑀩𑁆𑀭𑀳𑁆𑀫𑀓𑁄 𑀲𑀲𑁆𑀲𑀫𑀡𑀩𑁆𑀭𑀸𑀳𑁆𑀫𑀡𑀻 𑀧𑀚𑀸 𑀲𑀤𑁂𑀯𑀫𑀦𑀼𑀲𑁆𑀲𑀸 𑀇𑀫𑀸𑀬 𑀆𑀯𑀝𑁆𑀝𑀦𑀺𑀬𑀸 𑀆𑀯𑀝𑁆𑀝𑁂𑀬𑁆𑀬𑀼𑀁 𑀅𑀓𑀼𑀲𑀮𑀥𑀫𑁆𑀫𑀧𑁆𑀧𑀳𑀸𑀦𑀸𑀬 𑀓𑀼𑀲𑀮𑀥𑀫𑁆𑀫𑀽𑀧𑀲𑀫𑁆𑀧𑀤𑀸𑀬, 𑀲𑀤𑁂𑀯𑀓𑀲𑁆𑀲𑀧𑀺𑀲𑁆𑀲 𑀮𑁄𑀓𑀲𑁆𑀲 𑀲𑀫𑀸𑀭𑀓𑀲𑁆𑀲 𑀲𑀩𑁆𑀭𑀳𑁆𑀫𑀓𑀲𑁆𑀲 𑀲𑀲𑁆𑀲𑀫𑀡𑀩𑁆𑀭𑀸𑀳𑁆𑀫𑀡𑀺𑀬𑀸 𑀧𑀚𑀸𑀬 𑀲𑀤𑁂𑀯𑀫𑀦𑀼𑀲𑁆𑀲𑀸𑀬 𑀤𑀻𑀖𑀭𑀢𑁆𑀢𑀁 𑀳𑀺𑀢𑀸𑀬 𑀲𑀼𑀔𑀸𑀬𑁇 𑀇𑀫𑁂 𑀘𑁂𑀧𑀺, 𑀪𑀤𑁆𑀤𑀺𑀬, 𑀫𑀳𑀸𑀲𑀸𑀮𑀸 𑀇𑀫𑀸𑀬 𑀆𑀯𑀝𑁆𑀝𑀦𑀺𑀬𑀸 𑀆𑀯𑀝𑁆𑀝𑁂𑀬𑁆𑀬𑀼𑀁 𑀅𑀓𑀼𑀲𑀮𑀥𑀫𑁆𑀫𑀧𑁆𑀧𑀳𑀸𑀦𑀸𑀬 𑀓𑀼𑀲𑀮𑀥𑀫𑁆𑀫𑀽𑀧𑀲𑀫𑁆𑀧𑀤𑀸𑀬, 𑀇𑀫𑁂𑀲𑀫𑁆𑀧𑀺𑀲𑁆𑀲 𑀫𑀳𑀸𑀲𑀸𑀮𑀸𑀦𑀁 𑀤𑀻𑀖𑀭𑀢𑁆𑀢𑀁 𑀳𑀺𑀢𑀸𑀬 𑀲𑀼𑀔𑀸𑀬 ( )𑁇 𑀓𑁄 𑀧𑀦 𑀯𑀸𑀤𑁄 𑀫𑀦𑀼𑀲𑁆𑀲𑀪𑀽𑀢𑀲𑁆𑀲𑀸”𑀢𑀺𑁇

---

1213\. 𑀢𑀢𑀺𑀬𑀁𑁇



[Go to previous page (4.5.2 Ṭhānasutta)](4.5.2.md) / [Go to parent page (4.5 Mahāvagga)](../15A4/4/4.5.md) / [Go to next page (4.5.4 Sāmugiyasutta)](4.5.4.md)


