
[Home](/) / [15A4 Catukkanipātapāḷi](../../../15A4.md) / [5 Pañcamapaṇṇāsaka](../../5.md) / [5.6 Abhiññāvagga](../5.6.md)

# 5.6.2 Pariyesanāsutta

* Pañcamapaṇṇāsaka

* Abhiññāvagga

* Pariyesanāsutta

(255.)

1528\. “Catasso imā, bhikkhave, anariyapariyesanā. Katamā catasso? Idha, bhikkhave, ekacco attanā jarādhammo samāno jarādhammaṃyeva pariyesati; attanā byādhidhammo samāno byādhidhammaṃyeva pariyesati; attanā maraṇadhammo samāno maraṇadhammaṃyeva pariyesati; attanā saṃkilesadhammo samāno saṃkilesadhammaṃyeva pariyesati. Imā kho, bhikkhave, catasso anariyapariyesanā.

1529\. Catasso imā, bhikkhave, ariyapariyesanā. Katamā catasso? Idha, bhikkhave, ekacco attanā jarādhammo samāno jarādhamme ādīnavaṃ viditvā ajaraṃ anuttaraṃ yogakkhemaṃ nibbānaṃ pariyesati; attanā byādhidhammo samāno byādhidhamme ādīnavaṃ viditvā abyādhiṃ anuttaraṃ yogakkhemaṃ nibbānaṃ pariyesati; attanā maraṇadhammo samāno maraṇadhamme ādīnavaṃ viditvā amataṃ anuttaraṃ yogakkhemaṃ nibbānaṃ pariyesati; attanā saṃkilesadhammo samāno saṃkilesadhamme ādīnavaṃ viditvā asaṃkiliṭṭhaṃ anuttaraṃ yogakkhemaṃ nibbānaṃ pariyesati. Imā kho, bhikkhave, catasso ariyapariyesanā”ti.

---

1530\. Dutiyaṃ.



[Go to previous page (5.6.1 Abhiññāsutta)](5.6.1.md) / [Go to parent page (5.6 Abhiññāvagga)](../5.6.md) / [Go to next page (5.6.3 Saṅgahavatthusutta)](5.6.3.md)


