
[Home](/) / [15A4 Catukkanipātapāḷi](/tipitaka/15A4.md) / [5 Pañcamapaṇṇāsaka](/tipitaka/15A4/5.md) / [5.5 Āpattibhayavagga](/tipitaka/15A4/5/5.5.md)

# 𑁫𑁇𑁫𑁇𑁧 𑀲𑀁𑀖𑀪𑁂𑀤𑀓𑀲𑀼𑀢𑁆𑀢

### 𑀧𑀜𑁆𑀘𑀫𑀧𑀡𑁆𑀡𑀸𑀲𑀓

### 𑀆𑀧𑀢𑁆𑀢𑀺𑀪𑀬𑀯𑀕𑁆𑀕

### 𑀲𑀁𑀖𑀪𑁂𑀤𑀓𑀲𑀼𑀢𑁆𑀢

(243.)

1481. 𑀏𑀓𑀁 𑀲𑀫𑀬𑀁 𑀪𑀕𑀯𑀸 𑀓𑁄𑀲𑀫𑁆𑀩𑀺𑀬𑀁 𑀯𑀺𑀳𑀭𑀢𑀺 𑀖𑁄𑀲𑀺𑀢𑀸𑀭𑀸𑀫𑁂𑁇 𑀅𑀣 𑀔𑁄 𑀆𑀬𑀲𑁆𑀫𑀸 𑀆𑀦𑀦𑁆𑀤𑁄 𑀬𑁂𑀦 𑀪𑀕𑀯𑀸 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀪𑀕𑀯𑀦𑁆𑀢𑀁 𑀅𑀪𑀺𑀯𑀸𑀤𑁂𑀢𑁆𑀯𑀸 𑀏𑀓𑀫𑀦𑁆𑀢𑀁 𑀦𑀺𑀲𑀻𑀤𑀺𑁇 𑀏𑀓𑀫𑀦𑁆𑀢𑀁 𑀦𑀺𑀲𑀺𑀦𑁆𑀦𑀁 𑀔𑁄 𑀆𑀬𑀲𑁆𑀫𑀦𑁆𑀢𑀁 𑀆𑀦𑀦𑁆𑀤𑀁 𑀪𑀕𑀯𑀸 𑀏𑀢𑀤𑀯𑁄𑀘—  “𑀅𑀧𑀺 𑀦𑀼 𑀢𑀁, 𑀆𑀦𑀦𑁆𑀤, 𑀅𑀥𑀺𑀓𑀭𑀡𑀁 𑀯𑀽𑀧𑀲𑀦𑁆𑀢𑀦𑁆”𑀢𑀺? “𑀓𑀼𑀢𑁄 𑀢𑀁, 𑀪𑀦𑁆𑀢𑁂, 𑀅𑀥𑀺𑀓𑀭𑀡𑀁 𑀯𑀽𑀧𑀲𑀫𑀺𑀲𑁆𑀲𑀢𑀺𑁇 𑀆𑀬𑀲𑁆𑀫𑀢𑁄, 𑀪𑀦𑁆𑀢𑁂, 𑀅𑀦𑀼𑀭𑀼𑀤𑁆𑀥𑀲𑁆𑀲 𑀩𑀸𑀳𑀺𑀬𑁄 𑀦𑀸𑀫 𑀲𑀤𑁆𑀥𑀺𑀯𑀺𑀳𑀸𑀭𑀺𑀓𑁄 𑀓𑁂𑀯𑀮𑀓𑀧𑁆𑀧𑀁 𑀲𑀁𑀖𑀪𑁂𑀤𑀸𑀬 𑀞𑀺𑀢𑁄𑁇 𑀢𑀢𑁆𑀭𑀸𑀬𑀲𑁆𑀫𑀸 𑀅𑀦𑀼𑀭𑀼𑀤𑁆𑀥𑁄 𑀦 𑀏𑀓𑀯𑀸𑀘𑀺𑀓𑀫𑁆𑀧𑀺 𑀪𑀡𑀺𑀢𑀩𑁆𑀩𑀁 𑀫𑀜𑁆𑀜𑀢𑀻”𑀢𑀺𑁇

1482. “𑀓𑀤𑀸 𑀧𑀦𑀸𑀦𑀦𑁆𑀤, 𑀅𑀦𑀼𑀭𑀼𑀤𑁆𑀥𑁄 𑀲𑀁𑀖𑀫𑀚𑁆𑀛𑁂 𑀅𑀥𑀺𑀓𑀭𑀡𑁂𑀲𑀼 𑀯𑁄𑀬𑀼𑀜𑁆𑀚𑀢𑀺𑁇 𑀦𑀦𑀼, 𑀆𑀦𑀦𑁆𑀤, 𑀬𑀸𑀦𑀺 𑀓𑀸𑀦𑀺𑀘𑀺 𑀅𑀥𑀺𑀓𑀭𑀡𑀸𑀦𑀺 𑀉𑀧𑁆𑀧𑀚𑁆𑀚𑀦𑁆𑀢𑀺, 𑀲𑀩𑁆𑀩𑀸𑀦𑀺 𑀢𑀸𑀦𑀺 𑀢𑀼𑀫𑁆𑀳𑁂 𑀘𑁂𑀯 𑀯𑀽𑀧𑀲𑀫𑁂𑀣 𑀲𑀸𑀭𑀺𑀧𑀼𑀢𑁆𑀢𑀫𑁄𑀕𑁆𑀕𑀮𑁆𑀮𑀸𑀦𑀸 𑀘𑁇

1483. 𑀘𑀢𑁆𑀢𑀸𑀭𑁄𑀫𑁂, 𑀆𑀦𑀦𑁆𑀤, 𑀅𑀢𑁆𑀣𑀯𑀲𑁂 𑀲𑀫𑁆𑀧𑀲𑁆𑀲𑀫𑀸𑀦𑁄 𑀧𑀸𑀧𑀪𑀺𑀓𑁆𑀔𑀼 𑀲𑀁𑀖𑀪𑁂𑀤𑁂𑀦 𑀦𑀦𑁆𑀤𑀢𑀺𑁇 𑀓𑀢𑀫𑁂 𑀘𑀢𑁆𑀢𑀸𑀭𑁄? 𑀇𑀥𑀸𑀦𑀦𑁆𑀤, 𑀧𑀸𑀧𑀪𑀺𑀓𑁆𑀔𑀼 𑀤𑀼𑀲𑁆𑀲𑀻𑀮𑁄 𑀳𑁄𑀢𑀺 𑀧𑀸𑀧𑀥𑀫𑁆𑀫𑁄 𑀅𑀲𑀼𑀘𑀺 𑀲𑀗𑁆𑀓𑀲𑁆𑀲𑀭𑀲𑀫𑀸𑀘𑀸𑀭𑁄 𑀧𑀝𑀺𑀘𑁆𑀙𑀦𑁆𑀦𑀓𑀫𑁆𑀫𑀦𑁆𑀢𑁄 𑀅𑀲𑁆𑀲𑀫𑀡𑁄 𑀲𑀫𑀡𑀧𑀝𑀺𑀜𑁆𑀜𑁄 𑀅𑀩𑁆𑀭𑀳𑁆𑀫𑀘𑀸𑀭𑀻 𑀩𑁆𑀭𑀳𑁆𑀫𑀘𑀸𑀭𑀺𑀧𑀝𑀺𑀜𑁆𑀜𑁄 𑀅𑀦𑁆𑀢𑁄𑀧𑀽𑀢𑀺 𑀅𑀯𑀲𑁆𑀲𑀼𑀢𑁄 𑀓𑀲𑀫𑁆𑀩𑀼𑀚𑀸𑀢𑁄𑁇 𑀢𑀲𑁆𑀲 𑀏𑀯𑀁 𑀳𑁄𑀢𑀺—  ‘𑀲𑀘𑁂 𑀔𑁄 𑀫𑀁 𑀪𑀺𑀓𑁆𑀔𑀽 𑀚𑀸𑀦𑀺𑀲𑁆𑀲𑀦𑁆𑀢𑀺—  𑀤𑀼𑀲𑁆𑀲𑀻𑀮𑁄 𑀧𑀸𑀧𑀥𑀫𑁆𑀫𑁄 𑀅𑀲𑀼𑀘𑀺 𑀲𑀗𑁆𑀓𑀲𑁆𑀲𑀭𑀲𑀫𑀸𑀘𑀸𑀭𑁄 𑀧𑀝𑀺𑀘𑁆𑀙𑀦𑁆𑀦𑀓𑀫𑁆𑀫𑀦𑁆𑀢𑁄 𑀅𑀲𑁆𑀲𑀫𑀡𑁄 𑀲𑀫𑀡𑀧𑀝𑀺𑀜𑁆𑀜𑁄 𑀅𑀩𑁆𑀭𑀳𑁆𑀫𑀘𑀸𑀭𑀻 𑀩𑁆𑀭𑀳𑁆𑀫𑀘𑀸𑀭𑀺𑀧𑀝𑀺𑀜𑁆𑀜𑁄 𑀅𑀦𑁆𑀢𑁄𑀧𑀽𑀢𑀺 𑀅𑀯𑀲𑁆𑀲𑀼𑀢𑁄 𑀓𑀲𑀫𑁆𑀩𑀼𑀚𑀸𑀢𑁄𑀢𑀺, 𑀲𑀫𑀕𑁆𑀕𑀸 𑀫𑀁 𑀲𑀦𑁆𑀢𑀸 𑀦𑀸𑀲𑁂𑀲𑁆𑀲𑀦𑁆𑀢𑀺; 𑀯𑀕𑁆𑀕𑀸 𑀧𑀦 𑀫𑀁 𑀦 𑀦𑀸𑀲𑁂𑀲𑁆𑀲𑀦𑁆𑀢𑀻’𑀢𑀺𑁇 𑀇𑀤𑀁, 𑀆𑀦𑀦𑁆𑀤, 𑀧𑀞𑀫𑀁 𑀅𑀢𑁆𑀣𑀯𑀲𑀁 𑀲𑀫𑁆𑀧𑀲𑁆𑀲𑀫𑀸𑀦𑁄 𑀧𑀸𑀧𑀪𑀺𑀓𑁆𑀔𑀼 𑀲𑀁𑀖𑀪𑁂𑀤𑁂𑀦 𑀦𑀦𑁆𑀤𑀢𑀺𑁇

1484. 𑀧𑀼𑀦 𑀘𑀧𑀭𑀁, 𑀆𑀦𑀦𑁆𑀤, 𑀧𑀸𑀧𑀪𑀺𑀓𑁆𑀔𑀼 𑀫𑀺𑀘𑁆𑀙𑀸𑀤𑀺𑀝𑁆𑀞𑀺𑀓𑁄 𑀳𑁄𑀢𑀺, 𑀅𑀦𑁆𑀢𑀕𑁆𑀕𑀸𑀳𑀺𑀓𑀸𑀬 𑀤𑀺𑀝𑁆𑀞𑀺𑀬𑀸 𑀲𑀫𑀦𑁆𑀦𑀸𑀕𑀢𑁄𑁇 𑀢𑀲𑁆𑀲 𑀏𑀯𑀁 𑀳𑁄𑀢𑀺—  ‘𑀲𑀘𑁂 𑀔𑁄 𑀫𑀁 𑀪𑀺𑀓𑁆𑀔𑀽 𑀚𑀸𑀦𑀺𑀲𑁆𑀲𑀦𑁆𑀢𑀺—  𑀫𑀺𑀘𑁆𑀙𑀸𑀤𑀺𑀝𑁆𑀞𑀺𑀓𑁄 𑀅𑀦𑁆𑀢𑀕𑁆𑀕𑀸𑀳𑀺𑀓𑀸𑀬 𑀤𑀺𑀝𑁆𑀞𑀺𑀬𑀸 𑀲𑀫𑀦𑁆𑀦𑀸𑀕𑀢𑁄𑀢𑀺, 𑀲𑀫𑀕𑁆𑀕𑀸 𑀫𑀁 𑀲𑀦𑁆𑀢𑀸 𑀦𑀸𑀲𑁂𑀲𑁆𑀲𑀦𑁆𑀢𑀺; 𑀯𑀕𑁆𑀕𑀸 𑀧𑀦 𑀫𑀁 𑀦 𑀦𑀸𑀲𑁂𑀲𑁆𑀲𑀦𑁆𑀢𑀻’𑀢𑀺𑁇 𑀇𑀤𑀁, 𑀆𑀦𑀦𑁆𑀤, 𑀤𑀼𑀢𑀺𑀬𑀁 𑀅𑀢𑁆𑀣𑀯𑀲𑀁 𑀲𑀫𑁆𑀧𑀲𑁆𑀲𑀫𑀸𑀦𑁄 𑀧𑀸𑀧𑀪𑀺𑀓𑁆𑀔𑀼 𑀲𑀁𑀖𑀪𑁂𑀤𑁂𑀦 𑀦𑀦𑁆𑀤𑀢𑀺𑁇

1485. 𑀧𑀼𑀦 𑀘𑀧𑀭𑀁, 𑀆𑀦𑀦𑁆𑀤, 𑀧𑀸𑀧𑀪𑀺𑀓𑁆𑀔𑀼 𑀫𑀺𑀘𑁆𑀙𑀸𑀆𑀚𑀻𑀯𑁄 𑀳𑁄𑀢𑀺, 𑀫𑀺𑀘𑁆𑀙𑀸𑀆𑀚𑀻𑀯𑁂𑀦 𑀚𑀻𑀯𑀺𑀓𑀁 𑀓𑀧𑁆𑀧𑁂𑀢𑀺𑁇 𑀢𑀲𑁆𑀲 𑀏𑀯𑀁 𑀳𑁄𑀢𑀺—  ‘𑀲𑀘𑁂 𑀔𑁄 𑀫𑀁 𑀪𑀺𑀓𑁆𑀔𑀽 𑀚𑀸𑀦𑀺𑀲𑁆𑀲𑀦𑁆𑀢𑀺—  𑀫𑀺𑀘𑁆𑀙𑀸𑀆𑀚𑀻𑀯𑁄 𑀫𑀺𑀘𑁆𑀙𑀸𑀆𑀚𑀻𑀯𑁂𑀦 𑀚𑀻𑀯𑀺𑀓𑀁 𑀓𑀧𑁆𑀧𑁂𑀢𑀻𑀢𑀺, 𑀲𑀫𑀕𑁆𑀕𑀸 𑀫𑀁 𑀲𑀦𑁆𑀢𑀸 𑀦𑀸𑀲𑁂𑀲𑁆𑀲𑀦𑁆𑀢𑀺; 𑀯𑀕𑁆𑀕𑀸 𑀧𑀦 𑀫𑀁 𑀦 𑀦𑀸𑀲𑁂𑀲𑁆𑀲𑀦𑁆𑀢𑀻’𑀢𑀺𑁇 𑀇𑀤𑀁, 𑀆𑀦𑀦𑁆𑀤, 𑀢𑀢𑀺𑀬𑀁 𑀅𑀢𑁆𑀣𑀯𑀲𑀁 𑀲𑀫𑁆𑀧𑀲𑁆𑀲𑀫𑀸𑀦𑁄 𑀧𑀸𑀧𑀪𑀺𑀓𑁆𑀔𑀼 𑀲𑀁𑀖𑀪𑁂𑀤𑁂𑀦 𑀦𑀦𑁆𑀤𑀢𑀺𑁇

1486. 𑀧𑀼𑀦 𑀘𑀧𑀭𑀁, 𑀆𑀦𑀦𑁆𑀤, 𑀧𑀸𑀧𑀪𑀺𑀓𑁆𑀔𑀼 𑀮𑀸𑀪𑀓𑀸𑀫𑁄 𑀳𑁄𑀢𑀺 𑀲𑀓𑁆𑀓𑀸𑀭𑀓𑀸𑀫𑁄 𑀅𑀦𑀯𑀜𑁆𑀜𑀢𑁆𑀢𑀺𑀓𑀸𑀫𑁄𑁇 𑀢𑀲𑁆𑀲 𑀏𑀯𑀁 𑀳𑁄𑀢𑀺—  ‘𑀲𑀘𑁂 𑀔𑁄 𑀫𑀁 𑀪𑀺𑀓𑁆𑀔𑀽 𑀚𑀸𑀦𑀺𑀲𑁆𑀲𑀦𑁆𑀢𑀺—  𑀮𑀸𑀪𑀓𑀸𑀫𑁄 𑀲𑀓𑁆𑀓𑀸𑀭𑀓𑀸𑀫𑁄 𑀅𑀦𑀯𑀜𑁆𑀜𑀢𑁆𑀢𑀺𑀓𑀸𑀫𑁄𑀢𑀺, 𑀲𑀫𑀕𑁆𑀕𑀸 𑀫𑀁 𑀲𑀦𑁆𑀢𑀸 𑀦 𑀲𑀓𑁆𑀓𑀭𑀺𑀲𑁆𑀲𑀦𑁆𑀢𑀺 𑀦 𑀕𑀭𑀼𑀁 𑀓𑀭𑀺𑀲𑁆𑀲𑀦𑁆𑀢𑀺 𑀦 𑀫𑀸𑀦𑁂𑀲𑁆𑀲𑀦𑁆𑀢𑀺 𑀦 𑀧𑀽𑀚𑁂𑀲𑁆𑀲𑀦𑁆𑀢𑀺; 𑀯𑀕𑁆𑀕𑀸 𑀧𑀦 𑀫𑀁 𑀲𑀓𑁆𑀓𑀭𑀺𑀲𑁆𑀲𑀦𑁆𑀢𑀺 𑀕𑀭𑀼𑀁 𑀓𑀭𑀺𑀲𑁆𑀲𑀦𑁆𑀢𑀺 𑀫𑀸𑀦𑁂𑀲𑁆𑀲𑀦𑁆𑀢𑀺 𑀧𑀽𑀚𑁂𑀲𑁆𑀲𑀦𑁆𑀢𑀻’𑀢𑀺𑁇 𑀇𑀤𑀁, 𑀆𑀦𑀦𑁆𑀤, 𑀘𑀢𑀼𑀢𑁆𑀣𑀁 𑀅𑀢𑁆𑀣𑀯𑀲𑀁 𑀲𑀫𑁆𑀧𑀲𑁆𑀲𑀫𑀸𑀦𑁄 𑀧𑀸𑀧𑀪𑀺𑀓𑁆𑀔𑀼 𑀲𑀁𑀖𑀪𑁂𑀤𑁂𑀦 𑀦𑀦𑁆𑀤𑀢𑀺𑁇 𑀇𑀫𑁂 𑀔𑁄, 𑀆𑀦𑀦𑁆𑀤, 𑀘𑀢𑁆𑀢𑀸𑀭𑁄 𑀅𑀢𑁆𑀣𑀯𑀲𑁂 𑀲𑀫𑁆𑀧𑀲𑁆𑀲𑀫𑀸𑀦𑁄 𑀧𑀸𑀧𑀪𑀺𑀓𑁆𑀔𑀼 𑀲𑀁𑀖𑀪𑁂𑀤𑁂𑀦 𑀦𑀦𑁆𑀤𑀢𑀻”𑀢𑀺𑁇

---

1487. 𑀧𑀞𑀫𑀁𑁇



[Go to previous page (5.5 Āpattibhayavagga)](/tipitaka/15A4/5/5.5.md) / [Go to parent page (5.5 Āpattibhayavagga)](/tipitaka/15A4/5/5.5.md) / [Go to next page (5.5.2 Āpattibhayasutta)](/tipitaka/15A4/5/5.5/5.5.2.md)


