
[Home](/) / [15A4 Catukkanipātapāḷi](../...md) / [1 Paṭhamapaṇṇāsaka](...md) / [1.5 Rohitassavagga](../15A4/1/1.5.md)

# 1.5.7 Suvidūrasutta

* Paṭhamapaṇṇāsaka

* Rohitassavagga

* Suvidūrasutta

(47.)

328\. “Cattārimāni, bhikkhave, suvidūravidūrāni. Katamāni cattāri? Nabhañca, bhikkhave, pathavī ca; idaṃ paṭhamaṃ suvidūravidūre. Orimañca, bhikkhave, tīraṃ samuddassa pārimañca; idaṃ dutiyaṃ suvidūravidūre. Yato ca, bhikkhave, verocano abbhudeti yattha ca atthameti; idaṃ tatiyaṃ suvidūravidūre. Satañca, bhikkhave, dhammo asatañca dhammo; idaṃ catutthaṃ suvidūravidūre. Imāni kho, bhikkhave, cattāri suvidūravidūrānīti.

329\. _Nabhañca dūre pathavī ca dūre,_  
_Pāraṃ samuddassa tadāhu dūre;_  
_Yato ca verocano abbhudeti,_  
_Pabhaṅkaro yattha ca atthameti;_  
_Tato have dūrataraṃ vadanti,_  
_Satañca dhammaṃ asatañca dhammaṃ._  


330\. _Abyāyiko hoti sataṃ samāgamo,_  
_Yāvāpi tiṭṭheyya tatheva hoti;_  
_Khippañhi veti asataṃ samāgamo,_  
_Tasmā sataṃ dhammo asabbhi ārakā”ti._  


---

331\. Sattamaṃ.



[Go to previous page (1.5.6 Dutiyarohitassasutta)](1.5.6.md) / [Go to parent page (1.5 Rohitassavagga)](../15A4/1/1.5.md) / [Go to next page (1.5.8 Visākhasutta)](1.5.8.md)


