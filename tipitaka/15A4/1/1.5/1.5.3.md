
[Home](/) / [15A4 Catukkanipātapāḷi](../../../15A4.md) / [1 Paṭhamapaṇṇāsaka](../../1.md) / [1.5 Rohitassavagga](../1.5.md)

# 1.5.3 Paṭhamakodhagarusutta

* Paṭhamapaṇṇāsaka

* Rohitassavagga

* Paṭhamakodhagarusutta

(43.)

302\. “Cattārome, bhikkhave, puggalā santo saṃvijjamānā lokasmiṃ. Katame cattāro? Kodhagaru na saddhammagaru, makkhagaru na saddhammagaru, lābhagaru na saddhammagaru, sakkāragaru na saddhammagaru. Ime kho, bhikkhave, cattāro puggalā santo saṃvijjamānā lokasmiṃ.

303\. Cattārome, bhikkhave, puggalā santo saṃvijjamānā lokasmiṃ. Katame cattāro? Saddhammagaru na kodhagaru, saddhammagaru na makkhagaru, saddhammagaru na lābhagaru, saddhammagaru na sakkāragaru. Ime kho, bhikkhave, cattāro puggalā santo saṃvijjamānā lokasminti.

304\. _Kodhamakkhagarū bhikkhū,_  
_lābhasakkāragāravā;_  
_Na te dhamme virūhanti,_  
_sammāsambuddhadesite._  


305\. _Ye ca saddhammagaruno,_  
_vihaṃsu viharanti ca;_  
_Te ve dhamme virūhanti,_  
_sammāsambuddhadesite”ti._  


---

306\. Tatiyaṃ.



[Go to previous page (1.5.2 Pañhabyākaraṇasutta)](1.5.2.md) / [Go to parent page (1.5 Rohitassavagga)](../1.5.md) / [Go to next page (1.5.4 Dutiyakodhagarusutta)](1.5.4.md)


