---
title: 1.5.4 Dutiyakodhagarusutta
path: /tipitaka/15A4/1/1.5/1.5.4
ref: 275566
breadcrumbs:
  - name: Home
    link: /
  - name: 15A4 Catukkanipātapāḷi
    link: /tipitaka/15A4
  - name: 1 Paṭhamapaṇṇāsaka
    link: /tipitaka/15A4/1
  - name: 1.5 Rohitassavagga
    link: /tipitaka/15A4/1/1.5
prevL: /tipitaka/15A4/1/1.5/1.5.3
upL: /tipitaka/15A4/1/1.5
nextL: /tipitaka/15A4/1/1.5/1.5.5
---

# 1.5.4 Dutiyakodhagarusutta

### Paṭhamapaṇṇāsaka

### Rohitassavagga

### Dutiyakodhagarusutta

(44.)

307. “Cattārome, bhikkhave, asaddhammā. Katame cattāro? Kodhagarutā na saddhammagarutā, makkhagarutā na saddhammagarutā, lābhagarutā na saddhammagarutā, sakkāragarutā na saddhammagarutā. Ime kho, bhikkhave, cattāro asaddhammā.

308. Cattārome, bhikkhave, saddhammā. Katame cattāro? Saddhammagarutā na kodhagarutā, saddhammagarutā na makkhagarutā, saddhammagarutā na lābhagarutā, saddhammagarutā na sakkāragarutā. Ime kho, bhikkhave, cattāro saddhammāti.

309. _Kodhamakkhagaru bhikkhu,_  
_lābhasakkāragāravo;_  
_Sukhette pūtibījaṃva,_  
_saddhamme na virūhati._  


310. _Ye ca saddhammagaruno,_  
_vihaṃsu viharanti ca;_  
_Te ve dhamme virūhanti,_  
_snehānvayamivosadhā”ti._  


===

311. Catutthaṃ.




