
[Home](/) / [15A4 Catukkanipātapāḷi](../...md) / [1 Paṭhamapaṇṇāsaka](...md) / [1.4 Cakkavagga](../15A4/1/1.4.md)

# 𑁧𑁇𑁪𑁇𑁯 𑀉𑀚𑁆𑀚𑀬𑀲𑀼𑀢𑁆𑀢

* 𑀧𑀞𑀫𑀧𑀡𑁆𑀡𑀸𑀲𑀓

* 𑀘𑀓𑁆𑀓𑀯𑀕𑁆𑀕

* 𑀉𑀚𑁆𑀚𑀬𑀲𑀼𑀢𑁆𑀢

(39.)

271\. 𑀅𑀣 𑀔𑁄 𑀉𑀚𑁆𑀚𑀬𑁄 𑀩𑁆𑀭𑀸𑀳𑁆𑀫𑀡𑁄 𑀬𑁂𑀦 𑀪𑀕𑀯𑀸 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀪𑀕𑀯𑀢𑀸 𑀲𑀤𑁆𑀥𑀺𑀁 𑀲𑀫𑁆𑀫𑁄𑀤𑀺𑁇 𑀲𑀫𑁆𑀫𑁄𑀤𑀦𑀻𑀬𑀁 𑀓𑀣𑀁 𑀲𑀸𑀭𑀡𑀻𑀬𑀁 𑀯𑀻𑀢𑀺𑀲𑀸𑀭𑁂𑀢𑁆𑀯𑀸 𑀏𑀓𑀫𑀦𑁆𑀢𑀁 𑀦𑀺𑀲𑀻𑀤𑀺𑁇 𑀏𑀓𑀫𑀦𑁆𑀢𑀁 𑀦𑀺𑀲𑀺𑀦𑁆𑀦𑁄 𑀔𑁄 𑀉𑀚𑁆𑀚𑀬𑁄 𑀩𑁆𑀭𑀸𑀳𑁆𑀫𑀡𑁄 𑀪𑀕𑀯𑀦𑁆𑀢𑀁 𑀏𑀢𑀤𑀯𑁄𑀘—  “𑀪𑀯𑀫𑁆𑀧𑀺 𑀦𑁄 𑀕𑁄𑀢𑀫𑁄 𑀬𑀜𑁆𑀜𑀁 𑀯𑀡𑁆𑀡𑁂𑀢𑀻”𑀢𑀺? “𑀦 𑀔𑁄 𑀅𑀳𑀁, 𑀩𑁆𑀭𑀸𑀳𑁆𑀫𑀡, 𑀲𑀩𑁆𑀩𑀁 𑀬𑀜𑁆𑀜𑀁 𑀯𑀡𑁆𑀡𑁂𑀫𑀺; 𑀦 𑀧𑀦𑀸𑀳𑀁, 𑀩𑁆𑀭𑀸𑀳𑁆𑀫𑀡, 𑀲𑀩𑁆𑀩𑀁 𑀬𑀜𑁆𑀜𑀁 𑀦 𑀯𑀡𑁆𑀡𑁂𑀫𑀺𑁇 𑀬𑀣𑀸𑀭𑀽𑀧𑁂 𑀔𑁄, 𑀩𑁆𑀭𑀸𑀳𑁆𑀫𑀡, 𑀬𑀜𑁆𑀜𑁂 𑀕𑀸𑀯𑁄 𑀳𑀜𑁆𑀜𑀦𑁆𑀢𑀺, 𑀅𑀚𑁂𑀍𑀅𑀓𑀸 𑀳𑀜𑁆𑀜𑀦𑁆𑀢𑀺, 𑀓𑀼𑀓𑁆𑀓𑀼𑀝𑀲𑀽𑀓𑀭𑀸 𑀳𑀜𑁆𑀜𑀦𑁆𑀢𑀺, 𑀯𑀺𑀯𑀺𑀥𑀸 𑀧𑀸𑀡𑀸 𑀲𑀗𑁆𑀖𑀸𑀢𑀁 𑀆𑀧𑀚𑁆𑀚𑀦𑁆𑀢𑀺; 𑀏𑀯𑀭𑀽𑀧𑀁 𑀔𑁄 𑀅𑀳𑀁, 𑀩𑁆𑀭𑀸𑀳𑁆𑀫𑀡, 𑀲𑀸𑀭𑀫𑁆𑀪𑀁 𑀬𑀜𑁆𑀜𑀁 𑀦 𑀯𑀡𑁆𑀡𑁂𑀫𑀺𑁇 𑀢𑀁 𑀓𑀺𑀲𑁆𑀲 𑀳𑁂𑀢𑀼? 𑀏𑀯𑀭𑀽𑀧𑀜𑁆𑀳𑀺, 𑀩𑁆𑀭𑀸𑀳𑁆𑀫𑀡, 𑀲𑀸𑀭𑀫𑁆𑀪𑀁 𑀬𑀜𑁆𑀜𑀁 𑀦 𑀉𑀧𑀲𑀗𑁆𑀓𑀫𑀦𑁆𑀢𑀺 𑀅𑀭𑀳𑀦𑁆𑀢𑁄 𑀯𑀸 𑀅𑀭𑀳𑀢𑁆𑀢𑀫𑀕𑁆𑀕𑀁 𑀯𑀸 𑀲𑀫𑀸𑀧𑀦𑁆𑀦𑀸𑁇

272\. 𑀬𑀣𑀸𑀭𑀽𑀧𑁂 𑀘 𑀔𑁄, 𑀩𑁆𑀭𑀸𑀳𑁆𑀫𑀡, 𑀬𑀜𑁆𑀜𑁂 𑀦𑁂𑀯 𑀕𑀸𑀯𑁄 𑀳𑀜𑁆𑀜𑀦𑁆𑀢𑀺, 𑀦 𑀅𑀚𑁂𑀍𑀅𑀓𑀸 𑀳𑀜𑁆𑀜𑀦𑁆𑀢𑀺, 𑀦 𑀓𑀼𑀓𑁆𑀓𑀼𑀝𑀲𑀽𑀓𑀭𑀸 𑀳𑀜𑁆𑀜𑀦𑁆𑀢𑀺, 𑀦 𑀯𑀺𑀯𑀺𑀥𑀸 𑀧𑀸𑀡𑀸 𑀲𑀗𑁆𑀖𑀸𑀢𑀁 𑀆𑀧𑀚𑁆𑀚𑀦𑁆𑀢𑀺; 𑀏𑀯𑀭𑀽𑀧𑀁 𑀔𑁄 𑀅𑀳𑀁, 𑀩𑁆𑀭𑀸𑀳𑁆𑀫𑀡, 𑀦𑀺𑀭𑀸𑀭𑀫𑁆𑀪𑀁 𑀬𑀜𑁆𑀜𑀁 𑀯𑀡𑁆𑀡𑁂𑀫𑀺, 𑀬𑀤𑀺𑀤𑀁 𑀦𑀺𑀘𑁆𑀘𑀤𑀸𑀦𑀁 𑀅𑀦𑀼𑀓𑀼𑀮𑀬𑀜𑁆𑀜𑀁𑁇 𑀢𑀁 𑀓𑀺𑀲𑁆𑀲 𑀳𑁂𑀢𑀼? 𑀏𑀯𑀭𑀽𑀧𑀜𑁆𑀳𑀺, 𑀩𑁆𑀭𑀸𑀳𑁆𑀫𑀡, 𑀦𑀺𑀭𑀸𑀭𑀫𑁆𑀪𑀁 𑀬𑀜𑁆𑀜𑀁 𑀉𑀧𑀲𑀗𑁆𑀓𑀫𑀦𑁆𑀢𑀺 𑀅𑀭𑀳𑀦𑁆𑀢𑁄 𑀯𑀸 𑀅𑀭𑀳𑀢𑁆𑀢𑀫𑀕𑁆𑀕𑀁 𑀯𑀸 𑀲𑀫𑀸𑀧𑀦𑁆𑀦𑀸𑀢𑀺𑁇

273\. _𑀅𑀲𑁆𑀲𑀫𑁂𑀥𑀁 𑀧𑀼𑀭𑀺𑀲𑀫𑁂𑀥𑀁,_  
_𑀲𑀫𑁆𑀫𑀸𑀧𑀸𑀲𑀁 𑀯𑀸𑀚𑀧𑁂𑀬𑁆𑀬𑀁 𑀦𑀺𑀭𑀕𑁆𑀕𑀍𑀅𑀁;_  
_𑀫𑀳𑀸𑀬𑀜𑁆𑀜𑀸 𑀫𑀳𑀸𑀭𑀫𑁆𑀪𑀸,_  
_𑀦 𑀢𑁂 𑀳𑁄𑀦𑁆𑀢𑀺 𑀫𑀳𑀧𑁆𑀨𑀮𑀸𑁇_  


274\. _𑀅𑀚𑁂𑀍𑀅𑀓𑀸 𑀘 𑀕𑀸𑀯𑁄 𑀘,_  
_𑀯𑀺𑀯𑀺𑀥𑀸 𑀬𑀢𑁆𑀣 𑀳𑀜𑁆𑀜𑀭𑁂;_  
_𑀦 𑀢𑀁 𑀲𑀫𑁆𑀫𑀕𑁆𑀕𑀢𑀸 𑀬𑀜𑁆𑀜𑀁,_  
_𑀉𑀧𑀬𑀦𑁆𑀢𑀺 𑀫𑀳𑁂𑀲𑀺𑀦𑁄𑁇_  


275\. _𑀬𑁂 𑀘 𑀬𑀜𑁆𑀜𑀸 𑀦𑀺𑀭𑀸𑀭𑀫𑁆𑀪𑀸,_  
_𑀬𑀚𑀦𑁆𑀢𑀺 𑀅𑀦𑀼𑀓𑀼𑀮𑀁 𑀲𑀤𑀸;_  
_𑀅𑀚𑁂𑀍𑀅𑀓𑀸 𑀘 𑀕𑀸𑀯𑁄 𑀘,_  
_𑀯𑀺𑀯𑀺𑀥𑀸 𑀦𑁂𑀢𑁆𑀣 𑀳𑀜𑁆𑀜𑀭𑁂;_  
_𑀢𑀜𑁆𑀘 𑀲𑀫𑁆𑀫𑀕𑁆𑀕𑀢𑀸 𑀬𑀜𑁆𑀜𑀁,_  
_𑀉𑀧𑀬𑀦𑁆𑀢𑀺 𑀫𑀳𑁂𑀲𑀺𑀦𑁄𑁇_  


276\. _𑀏𑀢𑀁 𑀬𑀚𑁂𑀣 𑀫𑁂𑀥𑀸𑀯𑀻,_  
_𑀏𑀲𑁄 𑀬𑀜𑁆𑀜𑁄 𑀫𑀳𑀧𑁆𑀨𑀮𑁄;_  
_𑀏𑀢𑀁 𑀳𑀺 𑀬𑀚𑀫𑀸𑀦𑀲𑁆𑀲,_  
_𑀲𑁂𑀬𑁆𑀬𑁄 𑀳𑁄𑀢𑀺 𑀦 𑀧𑀸𑀧𑀺𑀬𑁄;_  
_𑀬𑀜𑁆𑀜𑁄 𑀘 𑀯𑀺𑀧𑀼𑀮𑁄 𑀳𑁄𑀢𑀺,_  
_𑀧𑀲𑀻𑀤𑀦𑁆𑀢𑀺 𑀘 𑀤𑁂𑀯𑀢𑀸”𑀢𑀺𑁇_  


---

277\. 𑀦𑀯𑀫𑀁𑁇



[Go to previous page (1.4.8 Patilīnasutta)](1.4.8.md) / [Go to parent page (1.4 Cakkavagga)](../15A4/1/1.4.md) / [Go to next page (1.4.10 Udāyīsutta)](1.4.10.md)


