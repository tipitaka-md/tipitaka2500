
[Home](/) / [15A4 Catukkanipātapāḷi](../../../15A4.md) / [1 Paṭhamapaṇṇāsaka](../../1.md) / [1.4 Cakkavagga](../1.4.md)

# 1.4.2 Saṅgahasutta

* Paṭhamapaṇṇāsaka

* Cakkavagga

* Saṅgahasutta

(32.)

218\. “Cattārimāni, bhikkhave, saṅgahavatthūni. Katamāni cattāri? Dānaṃ, peyyavajjaṃ, atthacariyā, samānattatā—  imāni kho, bhikkhave, cattāri saṅgahavatthūnīti.

219\. _Dānañca peyyavajjañca,_  
_atthacariyā ca yā idha;_  
_Samānattatā ca dhammesu,_  
_tattha tattha yathārahaṃ;_  
_Ete kho saṅgahā loke,_  
_rathassāṇīva yāyato._  


220\. _Ete ca saṅgahā nāssu,_  
_na mātā puttakāraṇā;_  
_Labhetha mānaṃ pūjaṃ vā,_  
_pitā vā puttakāraṇā._  


221\. _Yasmā ca saṅgahā ete,_  
_samavekkhanti paṇḍitā;_  
_Tasmā mahattaṃ papponti,_  
_pāsaṃsā ca bhavanti te”ti._  


---

222\. Dutiyaṃ.



[Go to previous page (1.4.1 Cakkasutta)](1.4.1.md) / [Go to parent page (1.4 Cakkavagga)](../1.4.md) / [Go to next page (1.4.3 Sīhasutta)](1.4.3.md)


