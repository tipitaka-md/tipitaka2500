
[Home](/) / [15A4 Catukkanipātapāḷi](/tipitaka/15A4.md) / [1 Paṭhamapaṇṇāsaka](/tipitaka/15A4/1.md) / [1.3 Uruvelavagga](/tipitaka/15A4/1/1.3.md)

# 𑁧𑁇𑁩𑁇𑁯 𑀥𑀫𑁆𑀫𑀧𑀤𑀲𑀼𑀢𑁆𑀢

### 𑀧𑀞𑀫𑀧𑀡𑁆𑀡𑀸𑀲𑀓

### 𑀉𑀭𑀼𑀯𑁂𑀮𑀯𑀕𑁆𑀕

### 𑀥𑀫𑁆𑀫𑀧𑀤𑀲𑀼𑀢𑁆𑀢

(29.)

196\. “𑀘𑀢𑁆𑀢𑀸𑀭𑀺𑀫𑀸𑀦𑀺, 𑀪𑀺𑀓𑁆𑀔𑀯𑁂, 𑀥𑀫𑁆𑀫𑀧𑀤𑀸𑀦𑀺 𑀅𑀕𑁆𑀕𑀜𑁆𑀜𑀸𑀦𑀺 𑀭𑀢𑁆𑀢𑀜𑁆𑀜𑀸𑀦𑀺 𑀯𑀁𑀲𑀜𑁆𑀜𑀸𑀦𑀺 𑀧𑁄𑀭𑀸𑀡𑀸𑀦𑀺 𑀅𑀲𑀁𑀓𑀺𑀡𑁆𑀡𑀸𑀦𑀺 𑀅𑀲𑀁𑀓𑀺𑀡𑁆𑀡𑀧𑀼𑀩𑁆𑀩𑀸𑀦𑀺, 𑀦 𑀲𑀗𑁆𑀓𑀻𑀬𑀦𑁆𑀢𑀺 𑀦 𑀲𑀗𑁆𑀓𑀻𑀬𑀺𑀲𑁆𑀲𑀦𑁆𑀢𑀺, 𑀅𑀧𑁆𑀧𑀝𑀺𑀓𑀼𑀝𑁆𑀞𑀸𑀦𑀺 𑀲𑀫𑀡𑁂𑀳𑀺 𑀩𑁆𑀭𑀸𑀳𑁆𑀫𑀡𑁂𑀳𑀺 𑀯𑀺𑀜𑁆𑀜𑀽𑀳𑀺𑁇 𑀓𑀢𑀫𑀸𑀦𑀺 𑀘𑀢𑁆𑀢𑀸𑀭𑀺? 𑀅𑀦𑀪𑀺𑀚𑁆𑀛𑀸, 𑀪𑀺𑀓𑁆𑀔𑀯𑁂, 𑀥𑀫𑁆𑀫𑀧𑀤𑀁 𑀅𑀕𑁆𑀕𑀜𑁆𑀜𑀁 𑀭𑀢𑁆𑀢𑀜𑁆𑀜𑀁 𑀯𑀁𑀲𑀜𑁆𑀜𑀁 𑀧𑁄𑀭𑀸𑀡𑀁 𑀅𑀲𑀁𑀓𑀺𑀡𑁆𑀡𑀁 𑀅𑀲𑀁𑀓𑀺𑀡𑁆𑀡𑀧𑀼𑀩𑁆𑀩𑀁, 𑀦 𑀲𑀗𑁆𑀓𑀻𑀬𑀢𑀺 𑀦 𑀲𑀗𑁆𑀓𑀻𑀬𑀺𑀲𑁆𑀲𑀢𑀺, 𑀅𑀧𑁆𑀧𑀝𑀺𑀓𑀼𑀝𑁆𑀞𑀁 𑀲𑀫𑀡𑁂𑀳𑀺 𑀩𑁆𑀭𑀸𑀳𑁆𑀫𑀡𑁂𑀳𑀺 𑀯𑀺𑀜𑁆𑀜𑀽𑀳𑀺𑁇

197\. 𑀅𑀩𑁆𑀬𑀸𑀧𑀸𑀤𑁄, 𑀪𑀺𑀓𑁆𑀔𑀯𑁂, 𑀥𑀫𑁆𑀫𑀧𑀤𑀁 𑀅𑀕𑁆𑀕𑀜𑁆𑀜𑀁 𑀭𑀢𑁆𑀢𑀜𑁆𑀜𑀁 𑀯𑀁𑀲𑀜𑁆𑀜𑀁 𑀧𑁄𑀭𑀸𑀡𑀁 𑀅𑀲𑀁𑀓𑀺𑀡𑁆𑀡𑀁 𑀅𑀲𑀁𑀓𑀺𑀡𑁆𑀡𑀧𑀼𑀩𑁆𑀩𑀁, 𑀦 𑀲𑀗𑁆𑀓𑀻𑀬𑀢𑀺 𑀦 𑀲𑀗𑁆𑀓𑀻𑀬𑀺𑀲𑁆𑀲𑀢𑀺, 𑀅𑀧𑁆𑀧𑀝𑀺𑀓𑀼𑀝𑁆𑀞𑀁 𑀲𑀫𑀡𑁂𑀳𑀺 𑀩𑁆𑀭𑀸𑀳𑁆𑀫𑀡𑁂𑀳𑀺 𑀯𑀺𑀜𑁆𑀜𑀽𑀳𑀺𑁇

198\. 𑀲𑀫𑁆𑀫𑀸𑀲𑀢𑀺, 𑀪𑀺𑀓𑁆𑀔𑀯𑁂, 𑀥𑀫𑁆𑀫𑀧𑀤𑀁 𑀅𑀕𑁆𑀕𑀜𑁆𑀜𑀁 𑀭𑀢𑁆𑀢𑀜𑁆𑀜𑀁 𑀯𑀁𑀲𑀜𑁆𑀜𑀁 𑀧𑁄𑀭𑀸𑀡𑀁 𑀅𑀲𑀁𑀓𑀺𑀡𑁆𑀡𑀁 𑀅𑀲𑀁𑀓𑀺𑀡𑁆𑀡𑀧𑀼𑀩𑁆𑀩𑀁, 𑀦 𑀲𑀗𑁆𑀓𑀻𑀬𑀢𑀺 𑀦 𑀲𑀗𑁆𑀓𑀻𑀬𑀺𑀲𑁆𑀲𑀢𑀺, 𑀅𑀧𑁆𑀧𑀝𑀺𑀓𑀼𑀝𑁆𑀞𑀁 𑀲𑀫𑀡𑁂𑀳𑀺 𑀩𑁆𑀭𑀸𑀳𑁆𑀫𑀡𑁂𑀳𑀺 𑀯𑀺𑀜𑁆𑀜𑀽𑀳𑀺𑁇

199\. 𑀲𑀫𑁆𑀫𑀸𑀲𑀫𑀸𑀥𑀺, 𑀪𑀺𑀓𑁆𑀔𑀯𑁂, 𑀥𑀫𑁆𑀫𑀧𑀤𑀁 𑀅𑀕𑁆𑀕𑀜𑁆𑀜𑀁 𑀭𑀢𑁆𑀢𑀜𑁆𑀜𑀁 𑀯𑀁𑀲𑀜𑁆𑀜𑀁 𑀧𑁄𑀭𑀸𑀡𑀁 𑀅𑀲𑀁𑀓𑀺𑀡𑁆𑀡𑀁 𑀅𑀲𑀁𑀓𑀺𑀡𑁆𑀡𑀧𑀼𑀩𑁆𑀩𑀁, 𑀦 𑀲𑀗𑁆𑀓𑀻𑀬𑀢𑀺 𑀦 𑀲𑀗𑁆𑀓𑀻𑀬𑀺𑀲𑁆𑀲𑀢𑀺, 𑀅𑀧𑁆𑀧𑀝𑀺𑀓𑀼𑀝𑁆𑀞𑀁 𑀲𑀫𑀡𑁂𑀳𑀺 𑀩𑁆𑀭𑀸𑀳𑁆𑀫𑀡𑁂𑀳𑀺 𑀯𑀺𑀜𑁆𑀜𑀽𑀳𑀺𑁇 𑀇𑀫𑀸𑀦𑀺 𑀔𑁄, 𑀪𑀺𑀓𑁆𑀔𑀯𑁂, 𑀘𑀢𑁆𑀢𑀸𑀭𑀺 𑀥𑀫𑁆𑀫𑀧𑀤𑀸𑀦𑀺 𑀅𑀕𑁆𑀕𑀜𑁆𑀜𑀸𑀦𑀺 𑀭𑀢𑁆𑀢𑀜𑁆𑀜𑀸𑀦𑀺 𑀯𑀁𑀲𑀜𑁆𑀜𑀸𑀦𑀺 𑀧𑁄𑀭𑀸𑀡𑀸𑀦𑀺 𑀅𑀲𑀁𑀓𑀺𑀡𑁆𑀡𑀸𑀦𑀺 𑀅𑀲𑀁𑀓𑀺𑀡𑁆𑀡𑀧𑀼𑀩𑁆𑀩𑀸𑀦𑀺, 𑀦 𑀲𑀗𑁆𑀓𑀻𑀬𑀦𑁆𑀢𑀺 𑀦 𑀲𑀗𑁆𑀓𑀻𑀬𑀺𑀲𑁆𑀲𑀦𑁆𑀢𑀺, 𑀅𑀧𑁆𑀧𑀝𑀺𑀓𑀼𑀝𑁆𑀞𑀸𑀦𑀺 𑀲𑀫𑀡𑁂𑀳𑀺 𑀩𑁆𑀭𑀸𑀳𑁆𑀫𑀡𑁂𑀳𑀺 𑀯𑀺𑀜𑁆𑀜𑀽𑀳𑀻𑀢𑀺𑁇

200\. _𑀅𑀦𑀪𑀺𑀚𑁆𑀛𑀸𑀮𑀼 𑀯𑀺𑀳𑀭𑁂𑀬𑁆𑀬,_  
_𑀅𑀩𑁆𑀬𑀸𑀧𑀦𑁆𑀦𑁂𑀦 𑀘𑁂𑀢𑀲𑀸;_  
_𑀲𑀢𑁄 𑀏𑀓𑀕𑁆𑀕𑀘𑀺𑀢𑁆𑀢𑀲𑁆𑀲,_  
_𑀅𑀚𑁆𑀛𑀢𑁆𑀢𑀁 𑀲𑀼𑀲𑀫𑀸𑀳𑀺𑀢𑁄”𑀢𑀺𑁇_  


---

201\. 𑀦𑀯𑀫𑀁𑁇



[Go to previous page (1.3.8 Ariyavaṃsasutta)](/tipitaka/15A4/1/1.3/1.3.8.md) / [Go to parent page (1.3 Uruvelavagga)](/tipitaka/15A4/1/1.3.md) / [Go to next page (1.3.10 Paribbājakasutta)](/tipitaka/15A4/1/1.3/1.3.10.md)


