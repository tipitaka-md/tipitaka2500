
[Home](/) / [15A4 Catukkanipātapāḷi](../../../15A4.md) / [1 Paṭhamapaṇṇāsaka](../../1.md) / [1.3 Uruvelavagga](../1.3.md)

# 𑁧𑁇𑁩𑁇𑁪 𑀓𑀸𑀍𑀅𑀓𑀸𑀭𑀸𑀫𑀲𑀼𑀢𑁆𑀢

### 𑀧𑀞𑀫𑀧𑀡𑁆𑀡𑀸𑀲𑀓

### 𑀉𑀭𑀼𑀯𑁂𑀮𑀯𑀕𑁆𑀕

### 𑀓𑀸𑀍𑀅𑀓𑀸𑀭𑀸𑀫𑀲𑀼𑀢𑁆𑀢

(24.)

166\. 𑀏𑀓𑀁 𑀲𑀫𑀬𑀁 𑀪𑀕𑀯𑀸 𑀲𑀸𑀓𑁂𑀢𑁂 𑀯𑀺𑀳𑀭𑀢𑀺 𑀓𑀸𑀍𑀅𑀓𑀸𑀭𑀸𑀫𑁂𑁇 𑀢𑀢𑁆𑀭 𑀔𑁄 𑀪𑀕𑀯𑀸 𑀪𑀺𑀓𑁆𑀔𑀽 𑀆𑀫𑀦𑁆𑀢𑁂𑀲𑀺—  “𑀪𑀺𑀓𑁆𑀔𑀯𑁄”𑀢𑀺𑁇 “𑀪𑀤𑀦𑁆𑀢𑁂”𑀢𑀺 𑀢𑁂 𑀪𑀺𑀓𑁆𑀔𑀽 𑀪𑀕𑀯𑀢𑁄 𑀧𑀘𑁆𑀘𑀲𑁆𑀲𑁄𑀲𑀼𑀁𑁇 𑀪𑀕𑀯𑀸 𑀏𑀢𑀤𑀯𑁄𑀘—

167\. 𑀬𑀁, 𑀪𑀺𑀓𑁆𑀔𑀯𑁂, 𑀲𑀤𑁂𑀯𑀓𑀲𑁆𑀲 𑀮𑁄𑀓𑀲𑁆𑀲 𑀲𑀫𑀸𑀭𑀓𑀲𑁆𑀲 𑀲𑀩𑁆𑀭𑀳𑁆𑀫𑀓𑀲𑁆𑀲 𑀲𑀲𑁆𑀲𑀫𑀡𑀩𑁆𑀭𑀸𑀳𑁆𑀫𑀡𑀺𑀬𑀸 𑀧𑀚𑀸𑀬 𑀲𑀤𑁂𑀯𑀫𑀦𑀼𑀲𑁆𑀲𑀸𑀬 𑀤𑀺𑀝𑁆𑀞𑀁 𑀲𑀼𑀢𑀁 𑀫𑀼𑀢𑀁 𑀯𑀺𑀜𑁆𑀜𑀸𑀢𑀁 𑀧𑀢𑁆𑀢𑀁 𑀧𑀭𑀺𑀬𑁂𑀲𑀺𑀢𑀁 𑀅𑀦𑀼𑀯𑀺𑀘𑀭𑀺𑀢𑀁 𑀫𑀦𑀲𑀸, 𑀢𑀫𑀳𑀁 𑀚𑀸𑀦𑀸𑀫𑀺𑁇

168\. 𑀬𑀁, 𑀪𑀺𑀓𑁆𑀔𑀯𑁂, 𑀲𑀤𑁂𑀯𑀓𑀲𑁆𑀲 𑀮𑁄𑀓𑀲𑁆𑀲 𑀲𑀫𑀸𑀭𑀓𑀲𑁆𑀲 𑀲𑀩𑁆𑀭𑀳𑁆𑀫𑀓𑀲𑁆𑀲 𑀲𑀲𑁆𑀲𑀫𑀡𑀩𑁆𑀭𑀸𑀳𑁆𑀫𑀡𑀺𑀬𑀸 𑀧𑀚𑀸𑀬 𑀲𑀤𑁂𑀯𑀫𑀦𑀼𑀲𑁆𑀲𑀸𑀬 𑀤𑀺𑀝𑁆𑀞𑀁 𑀲𑀼𑀢𑀁 𑀫𑀼𑀢𑀁 𑀯𑀺𑀜𑁆𑀜𑀸𑀢𑀁 𑀧𑀢𑁆𑀢𑀁 𑀧𑀭𑀺𑀬𑁂𑀲𑀺𑀢𑀁 𑀅𑀦𑀼𑀯𑀺𑀘𑀭𑀺𑀢𑀁 𑀫𑀦𑀲𑀸, 𑀢𑀫𑀳𑀁 𑀅𑀩𑁆𑀪𑀜𑁆𑀜𑀸𑀲𑀺𑀁𑁇 𑀢𑀁 𑀢𑀣𑀸𑀕𑀢𑀲𑁆𑀲 𑀯𑀺𑀤𑀺𑀢𑀁, 𑀢𑀁 𑀢𑀣𑀸𑀕𑀢𑁄 𑀦 𑀉𑀧𑀝𑁆𑀞𑀸𑀲𑀺𑁇

169\. 𑀬𑀁, 𑀪𑀺𑀓𑁆𑀔𑀯𑁂, 𑀲𑀤𑁂𑀯𑀓𑀲𑁆𑀲 𑀮𑁄𑀓𑀲𑁆𑀲 𑀲𑀫𑀸𑀭𑀓𑀲𑁆𑀲 𑀲𑀩𑁆𑀭𑀳𑁆𑀫𑀓𑀲𑁆𑀲 𑀲𑀲𑁆𑀲𑀫𑀡𑀩𑁆𑀭𑀸𑀳𑁆𑀫𑀡𑀺𑀬𑀸 𑀧𑀚𑀸𑀬 𑀲𑀤𑁂𑀯𑀫𑀦𑀼𑀲𑁆𑀲𑀸𑀬 𑀤𑀺𑀝𑁆𑀞𑀁 𑀲𑀼𑀢𑀁 𑀫𑀼𑀢𑀁 𑀯𑀺𑀜𑁆𑀜𑀸𑀢𑀁 𑀧𑀢𑁆𑀢𑀁 𑀧𑀭𑀺𑀬𑁂𑀲𑀺𑀢𑀁 𑀅𑀦𑀼𑀯𑀺𑀘𑀭𑀺𑀢𑀁 𑀫𑀦𑀲𑀸, 𑀢𑀫𑀳𑀁 𑀦 𑀚𑀸𑀦𑀸𑀫𑀻𑀢𑀺 𑀯𑀤𑁂𑀬𑁆𑀬𑀁, 𑀢𑀁 𑀫𑀫𑀲𑁆𑀲 𑀫𑀼𑀲𑀸𑁇

170\. 𑀬𑀁, 𑀪𑀺𑀓𑁆𑀔𑀯𑁂…𑀧𑁂…  𑀢𑀫𑀳𑀁 𑀚𑀸𑀦𑀸𑀫𑀺 𑀘 𑀦 𑀘 𑀚𑀸𑀦𑀸𑀫𑀻𑀢𑀺 𑀯𑀤𑁂𑀬𑁆𑀬𑀁, 𑀢𑀫𑁆𑀧𑀲𑁆𑀲 𑀢𑀸𑀤𑀺𑀲𑀫𑁂𑀯𑁇

171\. 𑀬𑀁, 𑀪𑀺𑀓𑁆𑀔𑀯𑁂…𑀧𑁂…  𑀢𑀫𑀳𑀁 𑀦𑁂𑀯 𑀚𑀸𑀦𑀸𑀫𑀺 𑀦 𑀦 𑀚𑀸𑀦𑀸𑀫𑀻𑀢𑀺 𑀯𑀤𑁂𑀬𑁆𑀬𑀁, 𑀢𑀁 𑀫𑀫𑀲𑁆𑀲 𑀓𑀮𑀺𑁇

172\. 𑀇𑀢𑀺 𑀔𑁄, 𑀪𑀺𑀓𑁆𑀔𑀯𑁂, 𑀢𑀣𑀸𑀕𑀢𑁄 𑀤𑀝𑁆𑀞𑀸 𑀤𑀝𑁆𑀞𑀩𑁆𑀩𑀁, 𑀤𑀺𑀝𑁆𑀞𑀁 𑀦 𑀫𑀜𑁆𑀜𑀢𑀺, 𑀅𑀤𑀺𑀝𑁆𑀞𑀁 𑀦 𑀫𑀜𑁆𑀜𑀢𑀺, 𑀤𑀝𑁆𑀞𑀩𑁆𑀩𑀁 𑀦 𑀫𑀜𑁆𑀜𑀢𑀺, 𑀤𑀝𑁆𑀞𑀸𑀭𑀁 𑀦 𑀫𑀜𑁆𑀜𑀢𑀺; 𑀲𑀼𑀢𑁆𑀯𑀸 𑀲𑁄𑀢𑀩𑁆𑀩𑀁, 𑀲𑀼𑀢𑀁 𑀦 𑀫𑀜𑁆𑀜𑀢𑀺, 𑀅𑀲𑀼𑀢𑀁 𑀦 𑀫𑀜𑁆𑀜𑀢𑀺, 𑀲𑁄𑀢𑀩𑁆𑀩𑀁 𑀦 𑀫𑀜𑁆𑀜𑀢𑀺, 𑀲𑁄𑀢𑀸𑀭𑀁 𑀦 𑀫𑀜𑁆𑀜𑀢𑀺; 𑀫𑀼𑀢𑁆𑀯𑀸 𑀫𑁄𑀢𑀩𑁆𑀩𑀁, 𑀫𑀼𑀢𑀁 𑀦 𑀫𑀜𑁆𑀜𑀢𑀺, 𑀅𑀫𑀼𑀢𑀁 𑀦 𑀫𑀜𑁆𑀜𑀢𑀺, 𑀫𑁄𑀢𑀩𑁆𑀩𑀁 𑀦 𑀫𑀜𑁆𑀜𑀢𑀺, 𑀫𑁄𑀢𑀸𑀭𑀁 𑀦 𑀫𑀜𑁆𑀜𑀢𑀺; 𑀯𑀺𑀜𑁆𑀜𑀢𑁆𑀯𑀸 𑀯𑀺𑀜𑁆𑀜𑀸𑀢𑀩𑁆𑀩𑀁, 𑀯𑀺𑀜𑁆𑀜𑀸𑀢𑀁 𑀦 𑀫𑀜𑁆𑀜𑀢𑀺, 𑀅𑀯𑀺𑀜𑁆𑀜𑀸𑀢𑀁 𑀦 𑀫𑀜𑁆𑀜𑀢𑀺, 𑀯𑀺𑀜𑁆𑀜𑀸𑀢𑀩𑁆𑀩𑀁 𑀦 𑀫𑀜𑁆𑀜𑀢𑀺, 𑀯𑀺𑀜𑁆𑀜𑀸𑀢𑀸𑀭𑀁 𑀦 𑀫𑀜𑁆𑀜𑀢𑀺𑁇 𑀇𑀢𑀺 𑀔𑁄, 𑀪𑀺𑀓𑁆𑀔𑀯𑁂, 𑀢𑀣𑀸𑀕𑀢𑁄 𑀤𑀺𑀝𑁆𑀞𑀲𑀼𑀢𑀫𑀼𑀢𑀯𑀺𑀜𑁆𑀜𑀸𑀢𑀩𑁆𑀩𑁂𑀲𑀼 𑀥𑀫𑁆𑀫𑁂𑀲𑀼 𑀢𑀸𑀤𑀻𑀬𑁂𑀯 𑀢𑀸𑀤𑀻𑁇 ‘𑀢𑀫𑁆𑀳𑀸 𑀘 𑀧𑀦 𑀢𑀸𑀤𑀺𑀫𑁆𑀳𑀸 𑀅𑀜𑁆𑀜𑁄 𑀢𑀸𑀤𑀻 𑀉𑀢𑁆𑀢𑀭𑀺𑀢𑀭𑁄 𑀯𑀸 𑀧𑀡𑀻𑀢𑀢𑀭𑁄 𑀯𑀸 𑀦𑀢𑁆𑀣𑀻’𑀢𑀺 𑀯𑀤𑀸𑀫𑀻𑀢𑀺𑁇

173\. _𑀬𑀁 𑀓𑀺𑀜𑁆𑀘𑀺 𑀤𑀺𑀝𑁆𑀞𑀁𑀯 𑀲𑀼𑀢𑀁 𑀫𑀼𑀢𑀁 𑀯𑀸,_  
_𑀅𑀚𑁆𑀛𑁄𑀲𑀺𑀢𑀁 𑀲𑀘𑁆𑀘𑀫𑀼𑀢𑀁 𑀧𑀭𑁂𑀲𑀁;_  
_𑀦 𑀢𑁂𑀲𑀼 𑀢𑀸𑀤𑀻 𑀲𑀬𑀲𑀁𑀯𑀼𑀢𑁂𑀲𑀼,_  
_𑀲𑀘𑁆𑀘𑀁 𑀫𑀼𑀲𑀸 𑀯𑀸𑀧𑀺 𑀧𑀭𑀁 𑀤𑀳𑁂𑀬𑁆𑀬𑁇_  


174\. _𑀏𑀢𑀜𑁆𑀘 𑀲𑀮𑁆𑀮𑀁 𑀧𑀝𑀺𑀓𑀘𑁆𑀘 𑀤𑀺𑀲𑁆𑀯𑀸,_  
_𑀅𑀚𑁆𑀛𑁄𑀲𑀺𑀢𑀸 𑀬𑀢𑁆𑀣 𑀧𑀚𑀸 𑀯𑀺𑀲𑀢𑁆𑀢𑀸;_  
_𑀚𑀸𑀦𑀸𑀫𑀺 𑀧𑀲𑁆𑀲𑀸𑀫𑀺 𑀢𑀣𑁂𑀯 𑀏𑀢𑀁,_  
_𑀅𑀚𑁆𑀛𑁄𑀲𑀺𑀢𑀁 𑀦𑀢𑁆𑀣𑀺 𑀢𑀣𑀸𑀕𑀢𑀸𑀦𑀦𑁆”𑀢𑀺𑁇_  


---

175\. 𑀘𑀢𑀼𑀢𑁆𑀣𑀁𑁇



[Go to previous page (1.3.3 Lokasutta)](1.3.3.md) / [Go to parent page (1.3 Uruvelavagga)](../1.3.md) / [Go to next page (1.3.5 Brahmacariyasutta)](1.3.5.md)


