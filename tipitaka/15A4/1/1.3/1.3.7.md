---
title: 1.3.7 Santuṭṭhisutta
path: /tipitaka/15A4/1/1.3/1.3.7
ref: 275549
breadcrumbs:
  - name: Home
    link: /
  - name: 15A4 Catukkanipātapāḷi
    link: /tipitaka/15A4
  - name: 1 Paṭhamapaṇṇāsaka
    link: /tipitaka/15A4/1
  - name: 1.3 Uruvelavagga
    link: /tipitaka/15A4/1/1.3
prevL: /tipitaka/15A4/1/1.3/1.3.6
upL: /tipitaka/15A4/1/1.3
nextL: /tipitaka/15A4/1/1.3/1.3.8
---

# 1.3.7 Santuṭṭhisutta

### Paṭhamapaṇṇāsaka

### Uruvelavagga

### Santuṭṭhisutta

(27.)

184. “Cattārimāni, bhikkhave, appāni ca sulabhāni ca, tāni ca anavajjāni. Katamāni cattāri? Paṃsukūlaṃ, bhikkhave, cīvarānaṃ appañca sulabhañca, tañca anavajjaṃ. Piṇḍiyālopo, bhikkhave, bhojanānaṃ appañca sulabhañca, tañca anavajjaṃ. Rukkhamūlaṃ, bhikkhave, senāsanānaṃ appañca sulabhañca, tañca anavajjaṃ. Pūtimuttaṃ, bhikkhave, bhesajjānaṃ appañca sulabhañca, tañca anavajjaṃ. Imāni kho, bhikkhave, cattāri appāni ca sulabhāni ca, tāni ca anavajjāni. Yato kho, bhikkhave, bhikkhu appena ca tuṭṭho hoti sulabhena ca, idamassāhaṃ aññataraṃ sāmaññaṅganti vadāmīti.

185. _Anavajjena tuṭṭhassa,_  
_appena sulabhena ca;_  
_Na senāsanamārabbha,_  
_cīvaraṃ pānabhojanaṃ;_  
_Vighāto hoti cittassa,_  
_disā nappaṭihaññati._  


186. _Ye cassa dhammā akkhātā,_  
_sāmaññassānulomikā;_  
_Adhiggahitā tuṭṭhassa,_  
_appamattassa sikkhato”ti._  


===

187. Sattamaṃ.




