
[Home](/) / [15A4 Catukkanipātapāḷi](../../../15A4.md) / [1 Paṭhamapaṇṇāsaka](../../1.md) / [1.3 Uruvelavagga](../1.3.md)

# 1.3.5 Brahmacariyasutta

* Paṭhamapaṇṇāsaka

* Uruvelavagga

* Brahmacariyasutta

(25.)

176\. “Nayidaṃ, bhikkhave, brahmacariyaṃ vussati janakuhanatthaṃ, na janalapanatthaṃ, na lābhasakkārasilokānisaṃsatthaṃ, na itivādappamokkhānisaṃsatthaṃ, na ‘iti maṃ jano jānātū’ti. Atha kho idaṃ, bhikkhave, brahmacariyaṃ vussati saṃvaratthaṃ pahānatthaṃ virāgatthaṃ nirodhatthanti.

177\. _Saṃvaratthaṃ pahānatthaṃ,_  
_brahmacariyaṃ anītihaṃ;_  
_Adesayi so bhagavā,_  
_nibbānogadhagāminaṃ;_  
_Esa maggo mahantehi,_  
_anuyāto mahesibhi._  


178\. _Ye ca taṃ paṭipajjanti,_  
_yathā buddhena desitaṃ;_  
_Dukkhassantaṃ karissanti,_  
_satthusāsanakārino”ti._  


---

179\. Pañcamaṃ.



[Go to previous page (1.3.4 Kāḷakārāmasutta)](1.3.4.md) / [Go to parent page (1.3 Uruvelavagga)](../1.3.md) / [Go to next page (1.3.6 Kuhasutta)](1.3.6.md)


