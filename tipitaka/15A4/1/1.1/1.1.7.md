---
title: 1.1.7 Sobhanasutta
path: /tipitaka/15A4/1/1.1/1.1.7
ref: 275529
breadcrumbs:
  - name: Home
    link: /
  - name: 15A4 Catukkanipātapāḷi
    link: /tipitaka/15A4
  - name: 1 Paṭhamapaṇṇāsaka
    link: /tipitaka/15A4/1
  - name: 1.1 Bhaṇḍagāmavagga
    link: /tipitaka/15A4/1/1.1
prevL: /tipitaka/15A4/1/1.1/1.1.6
upL: /tipitaka/15A4/1/1.1
nextL: /tipitaka/15A4/1/1.1/1.1.8
---

# 1.1.7 Sobhanasutta

### Paṭhamapaṇṇāsaka

### Bhaṇḍagāmavagga

### Sobhanasutta

(7.)

44. “Cattārome, bhikkhave, viyattā vinītā visāradā bahussutā dhammadharā dhammānudhammappaṭipannā saṃghaṃ sobhenti. Katame cattāro? Bhikkhu, bhikkhave, viyatto vinīto visārado bahussuto dhammadharo dhammānudhammappaṭipanno saṃghaṃ sobheti. Bhikkhunī, bhikkhave, viyattā vinītā visāradā bahussutā dhammadharā dhammānudhammappaṭipannā saṃghaṃ sobheti. Upāsako, bhikkhave, viyatto vinīto visārado bahussuto dhammadharo dhammānudhammappaṭipanno saṃghaṃ sobheti. Upāsikā, bhikkhave, viyattā vinītā visāradā bahussutā dhammadharā dhammānudhammappaṭipannā saṃghaṃ sobheti. Ime kho, bhikkhave, cattāro viyattā vinītā visāradā bahussutā dhammadharā dhammānudhammappaṭipannā saṃghaṃ sobhentīti.

45. _Yo hoti viyatto ca visārado ca,_  
_Bahussuto dhammadharo ca hoti;_  
_Dhammassa hoti anudhammacārī,_  
_Sa tādiso vuccati saṃghasobhano._  


46. _Bhikkhu ca sīlasampanno,_  
_bhikkhunī ca bahussutā;_  
_Upāsako ca yo saddho,_  
_yā ca saddhā upāsikā;_  
_Ete kho saṃghaṃ sobhenti,_  
_ete hi saṃghasobhanā”ti._  


===

47. Sattamaṃ.




