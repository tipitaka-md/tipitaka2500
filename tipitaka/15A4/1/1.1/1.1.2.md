
[Home](/) / [15A4 Catukkanipātapāḷi](/tipitaka/15A4.md) / [1 Paṭhamapaṇṇāsaka](/tipitaka/15A4/1.md) / [1.1 Bhaṇḍagāmavagga](/tipitaka/15A4/1/1.1.md)

# 1.1.2 Papatitasutta

### Paṭhamapaṇṇāsaka

### Bhaṇḍagāmavagga

### Papatitasutta

(2.)

8. “Catūhi, bhikkhave, dhammehi asamannāgato ‘imasmā dhammavinayā papatito’ti vuccati. Katamehi catūhi? Ariyena, bhikkhave, sīlena asamannāgato ‘imasmā dhammavinayā papatito’ti vuccati. Ariyena, bhikkhave, samādhinā asamannāgato ‘imasmā dhammavinayā papatito’ti vuccati. Ariyāya, bhikkhave, paññāya asamannāgato ‘imasmā dhammavinayā papatito’ti vuccati. Ariyāya, bhikkhave, vimuttiyā asamannāgato ‘imasmā dhammavinayā papatito’ti vuccati. Imehi kho, bhikkhave, catūhi dhammehi asamannāgato ‘imasmā dhammavinayā papatito’ti vuccati.

9. Catūhi, bhikkhave, dhammehi samannāgato ‘imasmā dhammavinayā apapatito’ti vuccati. Katamehi catūhi? Ariyena, bhikkhave, sīlena samannāgato ‘imasmā dhammavinayā apapatito’ti vuccati. Ariyena, bhikkhave, samādhinā samannāgato ‘imasmā dhammavinayā apapatito’ti vuccati. Ariyāya, bhikkhave, paññāya samannāgato ‘imasmā dhammavinayā apapatito’ti vuccati. Ariyāya, bhikkhave, vimuttiyā samannāgato ‘imasmā dhammavinayā apapatito’ti vuccati. Imehi kho, bhikkhave, catūhi dhammehi samannāgato ‘imasmā dhammavinayā apapatito’ti vuccatīti.

10. _Cutā patanti patitā,_  
_giddhā ca punarāgatā;_  
_Kataṃ kiccaṃ rataṃ rammaṃ,_  
_sukhenānvāgataṃ sukhan”ti._  


---

11. Dutiyaṃ.



[Go to previous page (1.1.1 Anubuddhasutta)](/tipitaka/15A4/1/1.1/1.1.1.md) / [Go to parent page (1.1 Bhaṇḍagāmavagga)](/tipitaka/15A4/1/1.1.md) / [Go to next page (1.1.3 Paṭhamakhatasutta)](/tipitaka/15A4/1/1.1/1.1.3.md)


