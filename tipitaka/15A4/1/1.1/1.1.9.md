
[Home](/) / [15A4 Catukkanipātapāḷi](../../../15A4.md) / [1 Paṭhamapaṇṇāsaka](../../1.md) / [1.1 Bhaṇḍagāmavagga](../1.1.md)

# 1.1.9 Taṇhuppādasutta

* Paṭhamapaṇṇāsaka

* Bhaṇḍagāmavagga

* Taṇhuppādasutta

(9.)

55\. “Cattārome, bhikkhave, taṇhuppādā yattha bhikkhuno taṇhā uppajjamānā uppajjati. Katame cattāro? Cīvarahetu vā, bhikkhave, bhikkhuno taṇhā uppajjamānā uppajjati; piṇḍapātahetu vā, bhikkhave, bhikkhuno taṇhā uppajjamānā uppajjati; senāsanahetu vā, bhikkhave, bhikkhuno taṇhā uppajjamānā uppajjati; itibhavābhavahetu vā, bhikkhave, bhikkhuno taṇhā uppajjamānā uppajjati. Ime kho, bhikkhave, cattāro taṇhuppādā yattha bhikkhuno taṇhā uppajjamānā uppajjatīti.

56\. _Taṇhā dutiyo puriso,_  
_dīghamaddhāna saṃsaraṃ;_  
_Itthabhāvaññathābhāvaṃ,_  
_saṃsāraṃ nātivattati._  


57\. _Evamādīnavaṃ ñatvā,_  
_Taṇhaṃ dukkhassa sambhavaṃ;_  
_Vītataṇho anādāno,_  
_Sato bhikkhu paribbaje”ti._  


---

58\. Navamaṃ.



[Go to previous page (1.1.8 Vesārajjasutta)](1.1.8.md) / [Go to parent page (1.1 Bhaṇḍagāmavagga)](../1.1.md) / [Go to next page (1.1.10 Yogasutta)](1.1.10.md)


