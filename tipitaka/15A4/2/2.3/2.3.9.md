
[Home](/) / [15A4 Catukkanipātapāḷi](../../../15A4.md) / [2 Dutiyapaṇṇāsaka](../../2.md) / [2.3 Apaṇṇakavagga](../2.3.md)

# 𑁨𑁇𑁩𑁇𑁯 𑀯𑀡𑀺𑀚𑁆𑀚𑀲𑀼𑀢𑁆𑀢

* 𑀤𑀼𑀢𑀺𑀬𑀧𑀡𑁆𑀡𑀸𑀲𑀓

* 𑀅𑀧𑀡𑁆𑀡𑀓𑀯𑀕𑁆𑀕

* 𑀯𑀡𑀺𑀚𑁆𑀚𑀲𑀼𑀢𑁆𑀢

(79.)

556\. 𑀅𑀣 𑀔𑁄 𑀆𑀬𑀲𑁆𑀫𑀸 𑀲𑀸𑀭𑀺𑀧𑀼𑀢𑁆𑀢𑁄 𑀬𑁂𑀦 𑀪𑀕𑀯𑀸 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀪𑀕𑀯𑀦𑁆𑀢𑀁 𑀅𑀪𑀺𑀯𑀸𑀤𑁂𑀢𑁆𑀯𑀸 𑀏𑀓𑀫𑀦𑁆𑀢𑀁 𑀦𑀺𑀲𑀻𑀤𑀺𑁇 𑀏𑀓𑀫𑀦𑁆𑀢𑀁 𑀦𑀺𑀲𑀺𑀦𑁆𑀦𑁄 𑀔𑁄 𑀆𑀬𑀲𑁆𑀫𑀸 𑀲𑀸𑀭𑀺𑀧𑀼𑀢𑁆𑀢𑁄 𑀪𑀕𑀯𑀦𑁆𑀢𑀁 𑀏𑀢𑀤𑀯𑁄𑀘—  “𑀓𑁄 𑀦𑀼 𑀔𑁄, 𑀪𑀦𑁆𑀢𑁂, 𑀳𑁂𑀢𑀼 𑀓𑁄 𑀧𑀘𑁆𑀘𑀬𑁄, 𑀬𑁂𑀦 𑀫𑀺𑀥𑁂𑀓𑀘𑁆𑀘𑀲𑁆𑀲 𑀢𑀸𑀤𑀺𑀲𑀸𑀯 𑀯𑀡𑀺𑀚𑁆𑀚𑀸 𑀧𑀬𑀼𑀢𑁆𑀢𑀸 𑀙𑁂𑀤𑀕𑀸𑀫𑀺𑀦𑀻 𑀳𑁄𑀢𑀺? 𑀓𑁄 𑀧𑀦, 𑀪𑀦𑁆𑀢𑁂, 𑀳𑁂𑀢𑀼 𑀓𑁄 𑀧𑀘𑁆𑀘𑀬𑁄, 𑀬𑁂𑀦 𑀫𑀺𑀥𑁂𑀓𑀘𑁆𑀘𑀲𑁆𑀲 𑀢𑀸𑀤𑀺𑀲𑀸𑀯 𑀯𑀡𑀺𑀚𑁆𑀚𑀸 𑀧𑀬𑀼𑀢𑁆𑀢𑀸 𑀦 𑀬𑀣𑀸𑀥𑀺𑀧𑁆𑀧𑀸𑀬𑀸 𑀳𑁄𑀢𑀺? 𑀓𑁄 𑀦𑀼 𑀔𑁄, 𑀪𑀦𑁆𑀢𑁂, 𑀳𑁂𑀢𑀼 𑀓𑁄 𑀧𑀘𑁆𑀘𑀬𑁄, 𑀬𑁂𑀦 𑀫𑀺𑀥𑁂𑀓𑀘𑁆𑀘𑀲𑁆𑀲 𑀢𑀸𑀤𑀺𑀲𑀸𑀯 𑀯𑀡𑀺𑀚𑁆𑀚𑀸 𑀧𑀬𑀼𑀢𑁆𑀢𑀸 𑀬𑀣𑀸𑀥𑀺𑀧𑁆𑀧𑀸𑀬𑀸 𑀳𑁄𑀢𑀺? 𑀓𑁄 𑀧𑀦, 𑀪𑀦𑁆𑀢𑁂, 𑀳𑁂𑀢𑀼 𑀓𑁄 𑀧𑀘𑁆𑀘𑀬𑁄, 𑀬𑁂𑀦 𑀫𑀺𑀥𑁂𑀓𑀘𑁆𑀘𑀲𑁆𑀲 𑀢𑀸𑀤𑀺𑀲𑀸𑀯 𑀯𑀡𑀺𑀚𑁆𑀚𑀸 𑀧𑀬𑀼𑀢𑁆𑀢𑀸 𑀧𑀭𑀸𑀥𑀺𑀧𑁆𑀧𑀸𑀬𑀸 𑀳𑁄𑀢𑀻”𑀢𑀺?

557\. “𑀇𑀥, 𑀲𑀸𑀭𑀺𑀧𑀼𑀢𑁆𑀢, 𑀏𑀓𑀘𑁆𑀘𑁄 𑀲𑀫𑀡𑀁 𑀯𑀸 𑀩𑁆𑀭𑀸𑀳𑁆𑀫𑀡𑀁 𑀯𑀸 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀧𑀯𑀸𑀭𑁂𑀢𑀺—  ‘𑀯𑀤𑀢𑀼, 𑀪𑀦𑁆𑀢𑁂, 𑀧𑀘𑁆𑀘𑀬𑁂𑀦𑀸’𑀢𑀺𑁇 𑀲𑁄 𑀬𑁂𑀦 𑀧𑀯𑀸𑀭𑁂𑀢𑀺 𑀢𑀁 𑀦 𑀤𑁂𑀢𑀺𑁇 𑀲𑁄 𑀘𑁂 𑀢𑀢𑁄 𑀘𑀼𑀢𑁄 𑀇𑀢𑁆𑀣𑀢𑁆𑀢𑀁 𑀆𑀕𑀘𑁆𑀙𑀢𑀺, 𑀲𑁄 𑀬𑀜𑁆𑀜𑀤𑁂𑀯 𑀯𑀡𑀺𑀚𑁆𑀚𑀁 𑀧𑀬𑁄𑀚𑁂𑀢𑀺, 𑀲𑀸𑀲𑁆𑀲 𑀳𑁄𑀢𑀺 𑀙𑁂𑀤𑀕𑀸𑀫𑀺𑀦𑀻𑁇

558\. 𑀇𑀥 𑀧𑀦, 𑀲𑀸𑀭𑀺𑀧𑀼𑀢𑁆𑀢, 𑀏𑀓𑀘𑁆𑀘𑁄 𑀲𑀫𑀡𑀁 𑀯𑀸 𑀩𑁆𑀭𑀸𑀳𑁆𑀫𑀡𑀁 𑀯𑀸 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀧𑀯𑀸𑀭𑁂𑀢𑀺—  ‘𑀯𑀤𑀢𑀼, 𑀪𑀦𑁆𑀢𑁂, 𑀧𑀘𑁆𑀘𑀬𑁂𑀦𑀸’𑀢𑀺𑁇 𑀲𑁄 𑀬𑁂𑀦 𑀧𑀯𑀸𑀭𑁂𑀢𑀺 𑀢𑀁 𑀦 𑀬𑀣𑀸𑀥𑀺𑀧𑁆𑀧𑀸𑀬𑀁 𑀤𑁂𑀢𑀺𑁇 𑀲𑁄 𑀘𑁂 𑀢𑀢𑁄 𑀘𑀼𑀢𑁄 𑀇𑀢𑁆𑀣𑀢𑁆𑀢𑀁 𑀆𑀕𑀘𑁆𑀙𑀢𑀺, 𑀲𑁄 𑀬𑀜𑁆𑀜𑀤𑁂𑀯 𑀯𑀡𑀺𑀚𑁆𑀚𑀁 𑀧𑀬𑁄𑀚𑁂𑀢𑀺, 𑀲𑀸𑀲𑁆𑀲 𑀦 𑀳𑁄𑀢𑀺 𑀬𑀣𑀸𑀥𑀺𑀧𑁆𑀧𑀸𑀬𑀸𑁇

559\. 𑀇𑀥 𑀧𑀦, 𑀲𑀸𑀭𑀺𑀧𑀼𑀢𑁆𑀢, 𑀏𑀓𑀘𑁆𑀘𑁄 𑀲𑀫𑀡𑀁 𑀯𑀸 𑀩𑁆𑀭𑀸𑀳𑁆𑀫𑀡𑀁 𑀯𑀸 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀧𑀯𑀸𑀭𑁂𑀢𑀺—  ‘𑀯𑀤𑀢𑀼, 𑀪𑀦𑁆𑀢𑁂, 𑀧𑀘𑁆𑀘𑀬𑁂𑀦𑀸’𑀢𑀺𑁇 𑀲𑁄 𑀬𑁂𑀦 𑀧𑀯𑀸𑀭𑁂𑀢𑀺 𑀢𑀁 𑀬𑀣𑀸𑀥𑀺𑀧𑁆𑀧𑀸𑀬𑀁 𑀤𑁂𑀢𑀺𑁇 𑀲𑁄 𑀘𑁂 𑀢𑀢𑁄 𑀘𑀼𑀢𑁄 𑀇𑀢𑁆𑀣𑀢𑁆𑀢𑀁 𑀆𑀕𑀘𑁆𑀙𑀢𑀺, 𑀲𑁄 𑀬𑀜𑁆𑀜𑀤𑁂𑀯 𑀯𑀡𑀺𑀚𑁆𑀚𑀁 𑀧𑀬𑁄𑀚𑁂𑀢𑀺, 𑀲𑀸𑀲𑁆𑀲 𑀳𑁄𑀢𑀺 𑀬𑀣𑀸𑀥𑀺𑀧𑁆𑀧𑀸𑀬𑀸𑁇

560\. 𑀇𑀥, 𑀲𑀸𑀭𑀺𑀧𑀼𑀢𑁆𑀢, 𑀏𑀓𑀘𑁆𑀘𑁄 𑀲𑀫𑀡𑀁 𑀯𑀸 𑀩𑁆𑀭𑀸𑀳𑁆𑀫𑀡𑀁 𑀯𑀸 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀧𑀯𑀸𑀭𑁂𑀢𑀺—  ‘𑀯𑀤𑀢𑀼, 𑀪𑀦𑁆𑀢𑁂, 𑀧𑀘𑁆𑀘𑀬𑁂𑀦𑀸’𑀢𑀺𑁇 𑀲𑁄 𑀬𑁂𑀦 𑀧𑀯𑀸𑀭𑁂𑀢𑀺 𑀢𑀁 𑀧𑀭𑀸𑀥𑀺𑀧𑁆𑀧𑀸𑀬𑀁 𑀤𑁂𑀢𑀺𑁇 𑀲𑁄 𑀘𑁂 𑀢𑀢𑁄 𑀘𑀼𑀢𑁄 𑀇𑀢𑁆𑀣𑀢𑁆𑀢𑀁 𑀆𑀕𑀘𑁆𑀙𑀢𑀺, 𑀲𑁄 𑀬𑀜𑁆𑀜𑀤𑁂𑀯 𑀯𑀡𑀺𑀚𑁆𑀚𑀁 𑀧𑀬𑁄𑀚𑁂𑀢𑀺, 𑀲𑀸𑀲𑁆𑀲 𑀳𑁄𑀢𑀺 𑀧𑀭𑀸𑀥𑀺𑀧𑁆𑀧𑀸𑀬𑀸𑁇

561\. 𑀅𑀬𑀁 𑀔𑁄, 𑀲𑀸𑀭𑀺𑀧𑀼𑀢𑁆𑀢, 𑀳𑁂𑀢𑀼 𑀅𑀬𑀁 𑀧𑀘𑁆𑀘𑀬𑁄, 𑀬𑁂𑀦 𑀫𑀺𑀥𑁂𑀓𑀘𑁆𑀘𑀲𑁆𑀲 𑀢𑀸𑀤𑀺𑀲𑀸𑀯 𑀯𑀡𑀺𑀚𑁆𑀚𑀸 𑀧𑀬𑀼𑀢𑁆𑀢𑀸 𑀙𑁂𑀤𑀕𑀸𑀫𑀺𑀦𑀻 𑀳𑁄𑀢𑀺𑁇 𑀅𑀬𑀁 𑀧𑀦, 𑀲𑀸𑀭𑀺𑀧𑀼𑀢𑁆𑀢, 𑀳𑁂𑀢𑀼 𑀅𑀬𑀁 𑀧𑀘𑁆𑀘𑀬𑁄, 𑀬𑁂𑀦 𑀫𑀺𑀥𑁂𑀓𑀘𑁆𑀘𑀲𑁆𑀲 𑀢𑀸𑀤𑀺𑀲𑀸𑀯 𑀯𑀡𑀺𑀚𑁆𑀚𑀸 𑀧𑀬𑀼𑀢𑁆𑀢𑀸 𑀦 𑀬𑀣𑀸𑀥𑀺𑀧𑁆𑀧𑀸𑀬𑀸 𑀳𑁄𑀢𑀺𑁇 𑀅𑀬𑀁 𑀔𑁄 𑀧𑀦, 𑀲𑀸𑀭𑀺𑀧𑀼𑀢𑁆𑀢, 𑀳𑁂𑀢𑀼 𑀅𑀬𑀁 𑀧𑀘𑁆𑀘𑀬𑁄, 𑀬𑁂𑀦 𑀫𑀺𑀥𑁂𑀓𑀘𑁆𑀘𑀲𑁆𑀲 𑀢𑀸𑀤𑀺𑀲𑀸𑀯 𑀯𑀡𑀺𑀚𑁆𑀚𑀸 𑀧𑀬𑀼𑀢𑁆𑀢𑀸 𑀬𑀣𑀸𑀥𑀺𑀧𑁆𑀧𑀸𑀬𑀸 𑀳𑁄𑀢𑀺𑁇 𑀅𑀬𑀁 𑀧𑀦, 𑀲𑀸𑀭𑀺𑀧𑀼𑀢𑁆𑀢, 𑀳𑁂𑀢𑀼 𑀅𑀬𑀁 𑀧𑀘𑁆𑀘𑀬𑁄, 𑀬𑁂𑀦 𑀫𑀺𑀥𑁂𑀓𑀘𑁆𑀘𑀲𑁆𑀲 𑀢𑀸𑀤𑀺𑀲𑀸𑀯 𑀯𑀡𑀺𑀚𑁆𑀚𑀸 𑀧𑀬𑀼𑀢𑁆𑀢𑀸 𑀧𑀭𑀸𑀥𑀺𑀧𑁆𑀧𑀸𑀬𑀸 𑀳𑁄𑀢𑀻”𑀢𑀺𑁇

---

562\. 𑀦𑀯𑀫𑀁𑁇



[Go to previous page (2.3.8 Dakkhiṇasutta)](2.3.8.md) / [Go to parent page (2.3 Apaṇṇakavagga)](../2.3.md) / [Go to next page (2.3.10 Kambojasutta)](2.3.10.md)


