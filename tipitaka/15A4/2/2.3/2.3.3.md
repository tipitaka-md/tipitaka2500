
[Home](/) / [15A4 Catukkanipātapāḷi](/tipitaka/15A4.md) / [2 Dutiyapaṇṇāsaka](/tipitaka/15A4/2.md) / [2.3 Apaṇṇakavagga](/tipitaka/15A4/2/2.3.md)

# 𑁨𑁇𑁩𑁇𑁩 𑀲𑀧𑁆𑀧𑀼𑀭𑀺𑀲𑀲𑀼𑀢𑁆𑀢

### 𑀤𑀼𑀢𑀺𑀬𑀧𑀡𑁆𑀡𑀸𑀲𑀓

### 𑀅𑀧𑀡𑁆𑀡𑀓𑀯𑀕𑁆𑀕

### 𑀲𑀧𑁆𑀧𑀼𑀭𑀺𑀲𑀲𑀼𑀢𑁆𑀢

(73.)

527. “𑀘𑀢𑀽𑀳𑀺, 𑀪𑀺𑀓𑁆𑀔𑀯𑁂, 𑀥𑀫𑁆𑀫𑁂𑀳𑀺 𑀲𑀫𑀦𑁆𑀦𑀸𑀕𑀢𑁄 𑀅𑀲𑀧𑁆𑀧𑀼𑀭𑀺𑀲𑁄 𑀯𑁂𑀤𑀺𑀢𑀩𑁆𑀩𑁄𑁇 𑀓𑀢𑀫𑁂𑀳𑀺 𑀘𑀢𑀽𑀳𑀺? 𑀇𑀥, 𑀪𑀺𑀓𑁆𑀔𑀯𑁂, 𑀅𑀲𑀧𑁆𑀧𑀼𑀭𑀺𑀲𑁄 𑀬𑁄 𑀳𑁄𑀢𑀺 𑀧𑀭𑀲𑁆𑀲 𑀅𑀯𑀡𑁆𑀡𑁄 𑀢𑀁 𑀅𑀧𑀼𑀝𑁆𑀞𑁄𑀧𑀺 𑀧𑀸𑀢𑀼 𑀓𑀭𑁄𑀢𑀺, 𑀓𑁄 𑀧𑀦 𑀯𑀸𑀤𑁄 𑀧𑀼𑀝𑁆𑀞𑀲𑁆𑀲𑁇 𑀧𑀼𑀝𑁆𑀞𑁄 𑀔𑁄 𑀧𑀦 𑀧𑀜𑁆𑀳𑀸𑀪𑀺𑀦𑀻𑀢𑁄 𑀅𑀳𑀸𑀧𑁂𑀢𑁆𑀯𑀸 𑀅𑀮𑀫𑁆𑀩𑀺𑀢𑁆𑀯𑀸 𑀧𑀭𑀺𑀧𑀽𑀭𑀁 𑀯𑀺𑀢𑁆𑀣𑀸𑀭𑁂𑀦 𑀧𑀭𑀲𑁆𑀲 𑀅𑀯𑀡𑁆𑀡𑀁 𑀪𑀸𑀲𑀺𑀢𑀸 𑀳𑁄𑀢𑀺𑁇 𑀯𑁂𑀤𑀺𑀢𑀩𑁆𑀩𑀫𑁂𑀢𑀁, 𑀪𑀺𑀓𑁆𑀔𑀯𑁂, 𑀅𑀲𑀧𑁆𑀧𑀼𑀭𑀺𑀲𑁄 𑀅𑀬𑀁 𑀪𑀯𑀦𑁆𑀢𑀺𑁇

528. 𑀧𑀼𑀦 𑀘𑀧𑀭𑀁, 𑀪𑀺𑀓𑁆𑀔𑀯𑁂, 𑀅𑀲𑀧𑁆𑀧𑀼𑀭𑀺𑀲𑁄 𑀬𑁄 𑀳𑁄𑀢𑀺 𑀧𑀭𑀲𑁆𑀲 𑀯𑀡𑁆𑀡𑁄 𑀢𑀁 𑀧𑀼𑀝𑁆𑀞𑁄𑀧𑀺 𑀦 𑀧𑀸𑀢𑀼 𑀓𑀭𑁄𑀢𑀺, 𑀓𑁄 𑀧𑀦 𑀯𑀸𑀤𑁄 𑀅𑀧𑀼𑀝𑁆𑀞𑀲𑁆𑀲𑁇 𑀧𑀼𑀝𑁆𑀞𑁄 𑀔𑁄 𑀧𑀦 𑀧𑀜𑁆𑀳𑀸𑀪𑀺𑀦𑀻𑀢𑁄 𑀳𑀸𑀧𑁂𑀢𑁆𑀯𑀸 𑀮𑀫𑁆𑀩𑀺𑀢𑁆𑀯𑀸 𑀅𑀧𑀭𑀺𑀧𑀽𑀭𑀁 𑀅𑀯𑀺𑀢𑁆𑀣𑀸𑀭𑁂𑀦 𑀧𑀭𑀲𑁆𑀲 𑀯𑀡𑁆𑀡𑀁 𑀪𑀸𑀲𑀺𑀢𑀸 𑀳𑁄𑀢𑀺𑁇 𑀯𑁂𑀤𑀺𑀢𑀩𑁆𑀩𑀫𑁂𑀢𑀁, 𑀪𑀺𑀓𑁆𑀔𑀯𑁂, 𑀅𑀲𑀧𑁆𑀧𑀼𑀭𑀺𑀲𑁄 𑀅𑀬𑀁 𑀪𑀯𑀦𑁆𑀢𑀺𑁇

529. 𑀧𑀼𑀦 𑀘𑀧𑀭𑀁, 𑀪𑀺𑀓𑁆𑀔𑀯𑁂, 𑀅𑀲𑀧𑁆𑀧𑀼𑀭𑀺𑀲𑁄 𑀬𑁄 𑀳𑁄𑀢𑀺 𑀅𑀢𑁆𑀢𑀦𑁄 𑀅𑀯𑀡𑁆𑀡𑁄 𑀢𑀁 𑀧𑀼𑀝𑁆𑀞𑁄𑀧𑀺 𑀦 𑀧𑀸𑀢𑀼 𑀓𑀭𑁄𑀢𑀺, 𑀓𑁄 𑀧𑀦 𑀯𑀸𑀤𑁄 𑀅𑀧𑀼𑀝𑁆𑀞𑀲𑁆𑀲𑁇 𑀧𑀼𑀝𑁆𑀞𑁄 𑀔𑁄 𑀧𑀦 𑀧𑀜𑁆𑀳𑀸𑀪𑀺𑀦𑀻𑀢𑁄 𑀳𑀸𑀧𑁂𑀢𑁆𑀯𑀸 𑀮𑀫𑁆𑀩𑀺𑀢𑁆𑀯𑀸 𑀅𑀧𑀭𑀺𑀧𑀽𑀭𑀁 𑀅𑀯𑀺𑀢𑁆𑀣𑀸𑀭𑁂𑀦 𑀅𑀢𑁆𑀢𑀦𑁄 𑀅𑀯𑀡𑁆𑀡𑀁 𑀪𑀸𑀲𑀺𑀢𑀸 𑀳𑁄𑀢𑀺𑁇 𑀯𑁂𑀤𑀺𑀢𑀩𑁆𑀩𑀫𑁂𑀢𑀁, 𑀪𑀺𑀓𑁆𑀔𑀯𑁂, 𑀅𑀲𑀧𑁆𑀧𑀼𑀭𑀺𑀲𑁄 𑀅𑀬𑀁 𑀪𑀯𑀦𑁆𑀢𑀺𑁇

530. 𑀧𑀼𑀦 𑀘𑀧𑀭𑀁, 𑀪𑀺𑀓𑁆𑀔𑀯𑁂, 𑀅𑀲𑀧𑁆𑀧𑀼𑀭𑀺𑀲𑁄 𑀬𑁄 𑀳𑁄𑀢𑀺 𑀅𑀢𑁆𑀢𑀦𑁄 𑀯𑀡𑁆𑀡𑁄 𑀢𑀁 𑀅𑀧𑀼𑀝𑁆𑀞𑁄𑀧𑀺 𑀧𑀸𑀢𑀼 𑀓𑀭𑁄𑀢𑀺, 𑀓𑁄 𑀧𑀦 𑀯𑀸𑀤𑁄 𑀧𑀼𑀝𑁆𑀞𑀲𑁆𑀲𑁇 𑀧𑀼𑀝𑁆𑀞𑁄 𑀔𑁄 𑀧𑀦 𑀧𑀜𑁆𑀳𑀸𑀪𑀺𑀦𑀻𑀢𑁄 𑀅𑀳𑀸𑀧𑁂𑀢𑁆𑀯𑀸 𑀅𑀮𑀫𑁆𑀩𑀺𑀢𑁆𑀯𑀸 𑀧𑀭𑀺𑀧𑀽𑀭𑀁 𑀯𑀺𑀢𑁆𑀣𑀸𑀭𑁂𑀦 𑀅𑀢𑁆𑀢𑀦𑁄 𑀯𑀡𑁆𑀡𑀁 𑀪𑀸𑀲𑀺𑀢𑀸 𑀳𑁄𑀢𑀺𑁇 𑀯𑁂𑀤𑀺𑀢𑀩𑁆𑀩𑀫𑁂𑀢𑀁, 𑀪𑀺𑀓𑁆𑀔𑀯𑁂, 𑀅𑀲𑀧𑁆𑀧𑀼𑀭𑀺𑀲𑁄 𑀅𑀬𑀁 𑀪𑀯𑀦𑁆𑀢𑀺𑁇 𑀇𑀫𑁂𑀳𑀺 𑀔𑁄, 𑀪𑀺𑀓𑁆𑀔𑀯𑁂, 𑀘𑀢𑀽𑀳𑀺 𑀥𑀫𑁆𑀫𑁂𑀳𑀺 𑀲𑀫𑀦𑁆𑀦𑀸𑀕𑀢𑁄 𑀅𑀲𑀧𑁆𑀧𑀼𑀭𑀺𑀲𑁄 𑀯𑁂𑀤𑀺𑀢𑀩𑁆𑀩𑁄𑁇

531. 𑀘𑀢𑀽𑀳𑀺, 𑀪𑀺𑀓𑁆𑀔𑀯𑁂, 𑀥𑀫𑁆𑀫𑁂𑀳𑀺 𑀲𑀫𑀦𑁆𑀦𑀸𑀕𑀢𑁄 𑀲𑀧𑁆𑀧𑀼𑀭𑀺𑀲𑁄 𑀯𑁂𑀤𑀺𑀢𑀩𑁆𑀩𑁄𑁇 𑀓𑀢𑀫𑁂𑀳𑀺 𑀘𑀢𑀽𑀳𑀺? 𑀇𑀥, 𑀪𑀺𑀓𑁆𑀔𑀯𑁂, 𑀲𑀧𑁆𑀧𑀼𑀭𑀺𑀲𑁄 𑀬𑁄 𑀳𑁄𑀢𑀺 𑀧𑀭𑀲𑁆𑀲 𑀅𑀯𑀡𑁆𑀡𑁄 𑀢𑀁 𑀧𑀼𑀝𑁆𑀞𑁄𑀧𑀺 𑀦 𑀧𑀸𑀢𑀼 𑀓𑀭𑁄𑀢𑀺, 𑀓𑁄 𑀧𑀦 𑀯𑀸𑀤𑁄 𑀅𑀧𑀼𑀝𑁆𑀞𑀲𑁆𑀲𑁇 𑀧𑀼𑀝𑁆𑀞𑁄 𑀔𑁄 𑀧𑀦 𑀧𑀜𑁆𑀳𑀸𑀪𑀺𑀦𑀻𑀢𑁄 𑀳𑀸𑀧𑁂𑀢𑁆𑀯𑀸 𑀮𑀫𑁆𑀩𑀺𑀢𑁆𑀯𑀸 𑀅𑀧𑀭𑀺𑀧𑀽𑀭𑀁 𑀅𑀯𑀺𑀢𑁆𑀣𑀸𑀭𑁂𑀦 𑀧𑀭𑀲𑁆𑀲 𑀅𑀯𑀡𑁆𑀡𑀁 𑀪𑀸𑀲𑀺𑀢𑀸 𑀳𑁄𑀢𑀺𑁇 𑀯𑁂𑀤𑀺𑀢𑀩𑁆𑀩𑀫𑁂𑀢𑀁, 𑀪𑀺𑀓𑁆𑀔𑀯𑁂, 𑀲𑀧𑁆𑀧𑀼𑀭𑀺𑀲𑁄 𑀅𑀬𑀁 𑀪𑀯𑀦𑁆𑀢𑀺𑁇

532. 𑀧𑀼𑀦 𑀘𑀧𑀭𑀁, 𑀪𑀺𑀓𑁆𑀔𑀯𑁂, 𑀲𑀧𑁆𑀧𑀼𑀭𑀺𑀲𑁄 𑀬𑁄 𑀳𑁄𑀢𑀺 𑀧𑀭𑀲𑁆𑀲 𑀯𑀡𑁆𑀡𑁄 𑀢𑀁 𑀅𑀧𑀼𑀝𑁆𑀞𑁄𑀧𑀺 𑀧𑀸𑀢𑀼 𑀓𑀭𑁄𑀢𑀺, 𑀓𑁄 𑀧𑀦 𑀯𑀸𑀤𑁄 𑀧𑀼𑀝𑁆𑀞𑀲𑁆𑀲𑁇 𑀧𑀼𑀝𑁆𑀞𑁄 𑀔𑁄 𑀧𑀦 𑀧𑀜𑁆𑀳𑀸𑀪𑀺𑀦𑀻𑀢𑁄 𑀅𑀳𑀸𑀧𑁂𑀢𑁆𑀯𑀸 𑀅𑀮𑀫𑁆𑀩𑀺𑀢𑁆𑀯𑀸 𑀧𑀭𑀺𑀧𑀽𑀭𑀁 𑀯𑀺𑀢𑁆𑀣𑀸𑀭𑁂𑀦 𑀧𑀭𑀲𑁆𑀲 𑀯𑀡𑁆𑀡𑀁 𑀪𑀸𑀲𑀺𑀢𑀸 𑀳𑁄𑀢𑀺𑁇 𑀯𑁂𑀤𑀺𑀢𑀩𑁆𑀩𑀫𑁂𑀢𑀁, 𑀪𑀺𑀓𑁆𑀔𑀯𑁂, 𑀲𑀧𑁆𑀧𑀼𑀭𑀺𑀲𑁄 𑀅𑀬𑀁 𑀪𑀯𑀦𑁆𑀢𑀺𑁇

533. 𑀧𑀼𑀦 𑀘𑀧𑀭𑀁, 𑀪𑀺𑀓𑁆𑀔𑀯𑁂, 𑀲𑀧𑁆𑀧𑀼𑀭𑀺𑀲𑁄 𑀬𑁄 𑀳𑁄𑀢𑀺 𑀅𑀢𑁆𑀢𑀦𑁄 𑀅𑀯𑀡𑁆𑀡𑁄 𑀢𑀁 𑀅𑀧𑀼𑀝𑁆𑀞𑁄𑀧𑀺 𑀧𑀸𑀢𑀼 𑀓𑀭𑁄𑀢𑀺, 𑀓𑁄 𑀧𑀦 𑀯𑀸𑀤𑁄 𑀧𑀼𑀝𑁆𑀞𑀲𑁆𑀲𑁇 𑀧𑀼𑀝𑁆𑀞𑁄 𑀔𑁄 𑀧𑀦 𑀧𑀜𑁆𑀳𑀸𑀪𑀺𑀦𑀻𑀢𑁄 𑀅𑀳𑀸𑀧𑁂𑀢𑁆𑀯𑀸 𑀅𑀮𑀫𑁆𑀩𑀺𑀢𑁆𑀯𑀸 𑀧𑀭𑀺𑀧𑀽𑀭𑀁 𑀯𑀺𑀢𑁆𑀣𑀸𑀭𑁂𑀦 𑀅𑀢𑁆𑀢𑀦𑁄 𑀅𑀯𑀡𑁆𑀡𑀁 𑀪𑀸𑀲𑀺𑀢𑀸 𑀳𑁄𑀢𑀺𑁇 𑀯𑁂𑀤𑀺𑀢𑀩𑁆𑀩𑀫𑁂𑀢𑀁, 𑀪𑀺𑀓𑁆𑀔𑀯𑁂, 𑀲𑀧𑁆𑀧𑀼𑀭𑀺𑀲𑁄 𑀅𑀬𑀁 𑀪𑀯𑀦𑁆𑀢𑀺𑁇

534. 𑀧𑀼𑀦 𑀘𑀧𑀭𑀁, 𑀪𑀺𑀓𑁆𑀔𑀯𑁂, 𑀲𑀧𑁆𑀧𑀼𑀭𑀺𑀲𑁄 𑀬𑁄 𑀳𑁄𑀢𑀺 𑀅𑀢𑁆𑀢𑀦𑁄 𑀯𑀡𑁆𑀡𑁄 𑀢𑀁 𑀧𑀼𑀝𑁆𑀞𑁄𑀧𑀺 𑀦 𑀧𑀸𑀢𑀼 𑀓𑀭𑁄𑀢𑀺, 𑀓𑁄 𑀧𑀦 𑀯𑀸𑀤𑁄 𑀅𑀧𑀼𑀝𑁆𑀞𑀲𑁆𑀲𑁇 𑀧𑀼𑀝𑁆𑀞𑁄 𑀔𑁄 𑀧𑀦 𑀧𑀜𑁆𑀳𑀸𑀪𑀺𑀦𑀻𑀢𑁄 𑀳𑀸𑀧𑁂𑀢𑁆𑀯𑀸 𑀮𑀫𑁆𑀩𑀺𑀢𑁆𑀯𑀸 𑀅𑀧𑀭𑀺𑀧𑀽𑀭𑀁 𑀅𑀯𑀺𑀢𑁆𑀣𑀸𑀭𑁂𑀦 𑀅𑀢𑁆𑀢𑀦𑁄 𑀯𑀡𑁆𑀡𑀁 𑀪𑀸𑀲𑀺𑀢𑀸 𑀳𑁄𑀢𑀺𑁇 𑀯𑁂𑀤𑀺𑀢𑀩𑁆𑀩𑀫𑁂𑀢𑀁, 𑀪𑀺𑀓𑁆𑀔𑀯𑁂, 𑀲𑀧𑁆𑀧𑀼𑀭𑀺𑀲𑁄 𑀅𑀬𑀁 𑀪𑀯𑀦𑁆𑀢𑀺𑁇 𑀇𑀫𑁂𑀳𑀺 𑀔𑁄, 𑀪𑀺𑀓𑁆𑀔𑀯𑁂, 𑀘𑀢𑀽𑀳𑀺 𑀥𑀫𑁆𑀫𑁂𑀳𑀺 𑀲𑀫𑀦𑁆𑀦𑀸𑀕𑀢𑁄 𑀲𑀧𑁆𑀧𑀼𑀭𑀺𑀲𑁄 𑀯𑁂𑀤𑀺𑀢𑀩𑁆𑀩𑁄𑁇

535. 𑀲𑁂𑀬𑁆𑀬𑀣𑀸𑀧𑀺, 𑀪𑀺𑀓𑁆𑀔𑀯𑁂, 𑀯𑀥𑀼𑀓𑀸 𑀬𑀜𑁆𑀜𑀤𑁂𑀯 𑀭𑀢𑁆𑀢𑀺𑀁 𑀯𑀸 𑀤𑀺𑀯𑀁 𑀯𑀸 𑀆𑀦𑀻𑀢𑀸 𑀳𑁄𑀢𑀺, 𑀢𑀸𑀯𑀤𑁂𑀯𑀲𑁆𑀲𑀸 𑀢𑀺𑀩𑁆𑀩𑀁 𑀳𑀺𑀭𑁄𑀢𑁆𑀢𑀧𑁆𑀧𑀁 𑀧𑀘𑁆𑀘𑀼𑀧𑀝𑁆𑀞𑀺𑀢𑀁 𑀳𑁄𑀢𑀺 𑀲𑀲𑁆𑀲𑀼𑀬𑀸𑀧𑀺 𑀲𑀲𑀼𑀭𑁂𑀧𑀺 𑀲𑀸𑀫𑀺𑀓𑁂𑀧𑀺 𑀅𑀦𑁆𑀢𑀫𑀲𑁄 𑀤𑀸𑀲𑀓𑀫𑁆𑀫𑀓𑀭𑀧𑁄𑀭𑀺𑀲𑁂𑀲𑀼𑁇 𑀲𑀸 𑀅𑀧𑀭𑁂𑀦 𑀲𑀫𑀬𑁂𑀦 𑀲𑀁𑀯𑀸𑀲𑀫𑀦𑁆𑀯𑀸𑀬 𑀯𑀺𑀲𑁆𑀲𑀸𑀲𑀫𑀦𑁆𑀯𑀸𑀬 𑀲𑀲𑁆𑀲𑀼𑀫𑁆𑀧𑀺 𑀲𑀲𑀼𑀭𑀫𑁆𑀧𑀺 𑀲𑀸𑀫𑀺𑀓𑀫𑁆𑀧𑀺 𑀏𑀯𑀫𑀸𑀳—  ‘𑀅𑀧𑁂𑀣, 𑀓𑀺𑀁 𑀧𑀦 𑀢𑀼𑀫𑁆𑀳𑁂 𑀚𑀸𑀦𑀸𑀣𑀸’𑀢𑀺𑁇 𑀏𑀯𑀫𑁂𑀯𑀁 𑀔𑁄, 𑀪𑀺𑀓𑁆𑀔𑀯𑁂, 𑀇𑀥𑁂𑀓𑀘𑁆𑀘𑁄 𑀪𑀺𑀓𑁆𑀔𑀼 𑀬𑀜𑁆𑀜𑀤𑁂𑀯 𑀭𑀢𑁆𑀢𑀺𑀁 𑀯𑀸 𑀤𑀺𑀯𑀁 𑀯𑀸 𑀅𑀕𑀸𑀭𑀲𑁆𑀫𑀸 𑀅𑀦𑀕𑀸𑀭𑀺𑀬𑀁 𑀧𑀩𑁆𑀩𑀚𑀺𑀢𑁄 𑀳𑁄𑀢𑀺, 𑀢𑀸𑀯𑀤𑁂𑀯𑀲𑁆𑀲 𑀢𑀺𑀩𑁆𑀩𑀁 𑀳𑀺𑀭𑁄𑀢𑁆𑀢𑀧𑁆𑀧𑀁 𑀧𑀘𑁆𑀘𑀼𑀧𑀝𑁆𑀞𑀺𑀢𑀁 𑀳𑁄𑀢𑀺 𑀪𑀺𑀓𑁆𑀔𑀽𑀲𑀼 𑀪𑀺𑀓𑁆𑀔𑀼𑀦𑀻𑀲𑀼 𑀉𑀧𑀸𑀲𑀓𑁂𑀲𑀼 𑀉𑀧𑀸𑀲𑀺𑀓𑀸𑀲𑀼 𑀅𑀦𑁆𑀢𑀫𑀲𑁄 𑀆𑀭𑀸𑀫𑀺𑀓𑀲𑀫𑀡𑀼𑀤𑁆𑀤𑁂𑀲𑁂𑀲𑀼𑁇 𑀲𑁄 𑀅𑀧𑀭𑁂𑀦 𑀲𑀫𑀬𑁂𑀦 𑀲𑀁𑀯𑀸𑀲𑀫𑀦𑁆𑀯𑀸𑀬 𑀯𑀺𑀲𑁆𑀲𑀸𑀲𑀫𑀦𑁆𑀯𑀸𑀬 𑀆𑀘𑀭𑀺𑀬𑀫𑁆𑀧𑀺 𑀉𑀧𑀚𑁆𑀛𑀸𑀬𑀫𑁆𑀧𑀺 𑀏𑀯𑀫𑀸𑀳—  ‘𑀅𑀧𑁂𑀣, 𑀓𑀺𑀁 𑀧𑀦 𑀢𑀼𑀫𑁆𑀳𑁂 𑀚𑀸𑀦𑀸𑀣𑀸’𑀢𑀺𑁇 𑀢𑀲𑁆𑀫𑀸𑀢𑀺𑀳, 𑀪𑀺𑀓𑁆𑀔𑀯𑁂, 𑀏𑀯𑀁 𑀲𑀺𑀓𑁆𑀔𑀺𑀢𑀩𑁆𑀩𑀁—  ‘𑀅𑀥𑀼𑀦𑀸𑀕𑀢𑀯𑀥𑀼𑀓𑀸𑀲𑀫𑁂𑀦 𑀘𑁂𑀢𑀲𑀸 𑀯𑀺𑀳𑀭𑀺𑀲𑁆𑀲𑀸𑀫𑀸’𑀢𑀺𑁇 𑀏𑀯𑀜𑁆𑀳𑀺 𑀯𑁄, 𑀪𑀺𑀓𑁆𑀔𑀯𑁂, 𑀲𑀺𑀓𑁆𑀔𑀺𑀢𑀩𑁆𑀩𑀦𑁆”𑀢𑀺𑁇

---

536. 𑀢𑀢𑀺𑀬𑀁𑁇



[Go to previous page (2.3.2 Sammādiṭṭhisutta)](/tipitaka/15A4/2/2.3/2.3.2.md) / [Go to parent page (2.3 Apaṇṇakavagga)](/tipitaka/15A4/2/2.3.md) / [Go to next page (2.3.4 Paṭhamaaggasutta)](/tipitaka/15A4/2/2.3/2.3.4.md)


