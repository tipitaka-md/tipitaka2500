---
title: 2.3.7 Acinteyyasutta
path: /tipitaka/15A4/2/2.3/2.3.7
ref: 275599
breadcrumbs:
  - name: Home
    link: /
  - name: 15A4 Catukkanipātapāḷi
    link: /tipitaka/15A4
  - name: 2 Dutiyapaṇṇāsaka
    link: /tipitaka/15A4/2
  - name: 2.3 Apaṇṇakavagga
    link: /tipitaka/15A4/2/2.3
prevL: /tipitaka/15A4/2/2.3/2.3.6
upL: /tipitaka/15A4/2/2.3
nextL: /tipitaka/15A4/2/2.3/2.3.8
---

# 2.3.7 Acinteyyasutta

### Dutiyapaṇṇāsaka

### Apaṇṇakavagga

### Acinteyyasutta

(77.)

548. “Cattārimāni, bhikkhave, acinteyyāni, na cintetabbāni; yāni cintento ummādassa vighātassa bhāgī assa. Katamāni cattāri? Buddhānaṃ, bhikkhave, buddhavisayo acinteyyo, na cintetabbo; yaṃ cintento ummādassa vighātassa bhāgī assa. Jhāyissa, bhikkhave, jhānavisayo acinteyyo, na cintetabbo; yaṃ cintento ummādassa vighātassa bhāgī assa. Kammavipāko, bhikkhave, acinteyyo, na cintetabbo; yaṃ cintento ummādassa vighātassa bhāgī assa. Lokacintā, bhikkhave, acinteyyā, na cintetabbā; yaṃ cintento ummādassa vighātassa bhāgī assa. Imāni kho, bhikkhave, cattāri acinteyyāni, na cintetabbāni; yāni cintento ummādassa vighātassa bhāgī assā”ti.

===

549. Sattamaṃ.




