
[Home](/) / [15A4 Catukkanipātapāḷi](../../../15A4.md) / [2 Dutiyapaṇṇāsaka](../../2.md) / [2.2 Pattakammavagga](../2.2.md)

# 𑁨𑁇𑁨𑁇𑁨 𑀆𑀦𑀡𑁆𑀬𑀲𑀼𑀢𑁆𑀢

* 𑀤𑀼𑀢𑀺𑀬𑀧𑀡𑁆𑀡𑀸𑀲𑀓

* 𑀧𑀢𑁆𑀢𑀓𑀫𑁆𑀫𑀯𑀕𑁆𑀕

* 𑀆𑀦𑀡𑁆𑀬𑀲𑀼𑀢𑁆𑀢

(62.)

460\. 𑀅𑀣 𑀔𑁄 𑀅𑀦𑀸𑀣𑀧𑀺𑀡𑁆𑀟𑀺𑀓𑁄 𑀕𑀳𑀧𑀢𑀺 𑀬𑁂𑀦 𑀪𑀕𑀯𑀸 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀪𑀕𑀯𑀦𑁆𑀢𑀁 𑀅𑀪𑀺𑀯𑀸𑀤𑁂𑀢𑁆𑀯𑀸 𑀏𑀓𑀫𑀦𑁆𑀢𑀁 𑀦𑀺𑀲𑀻𑀤𑀺𑁇 𑀏𑀓𑀫𑀦𑁆𑀢𑀁 𑀦𑀺𑀲𑀺𑀦𑁆𑀦𑀁 𑀔𑁄 𑀅𑀦𑀸𑀣𑀧𑀺𑀡𑁆𑀟𑀺𑀓𑀁 𑀕𑀳𑀧𑀢𑀺𑀁 𑀪𑀕𑀯𑀸 𑀏𑀢𑀤𑀯𑁄𑀘—

461\. “𑀘𑀢𑁆𑀢𑀸𑀭𑀺𑀫𑀸𑀦𑀺, 𑀕𑀳𑀧𑀢𑀺, 𑀲𑀼𑀔𑀸𑀦𑀺 𑀅𑀥𑀺𑀕𑀫𑀦𑀻𑀬𑀸𑀦𑀺 𑀕𑀺𑀳𑀺𑀦𑀸 𑀓𑀸𑀫𑀪𑁄𑀕𑀺𑀦𑀸 𑀓𑀸𑀮𑁂𑀦 𑀓𑀸𑀮𑀁 𑀲𑀫𑀬𑁂𑀦 𑀲𑀫𑀬𑀁 𑀉𑀧𑀸𑀤𑀸𑀬𑁇 𑀓𑀢𑀫𑀸𑀦𑀺 𑀘𑀢𑁆𑀢𑀸𑀭𑀺? 𑀅𑀢𑁆𑀣𑀺𑀲𑀼𑀔𑀁, 𑀪𑁄𑀕𑀲𑀼𑀔𑀁, 𑀆𑀦𑀡𑁆𑀬𑀲𑀼𑀔𑀁, 𑀅𑀦𑀯𑀚𑁆𑀚𑀲𑀼𑀔𑀁𑁇

462\. 𑀓𑀢𑀫𑀜𑁆𑀘, 𑀕𑀳𑀧𑀢𑀺, 𑀅𑀢𑁆𑀣𑀺𑀲𑀼𑀔𑀁? 𑀇𑀥, 𑀕𑀳𑀧𑀢𑀺, 𑀓𑀼𑀮𑀧𑀼𑀢𑁆𑀢𑀲𑁆𑀲 𑀪𑁄𑀕𑀸 𑀳𑁄𑀦𑁆𑀢𑀺 𑀉𑀝𑁆𑀞𑀸𑀦𑀯𑀻𑀭𑀺𑀬𑀸𑀥𑀺𑀕𑀢𑀸 𑀩𑀸𑀳𑀸𑀩𑀮𑀧𑀭𑀺𑀘𑀺𑀢𑀸 𑀲𑁂𑀤𑀸𑀯𑀓𑁆𑀔𑀺𑀢𑁆𑀢𑀸 𑀥𑀫𑁆𑀫𑀺𑀓𑀸 𑀥𑀫𑁆𑀫𑀮𑀤𑁆𑀥𑀸𑁇 𑀲𑁄 ‘𑀪𑁄𑀕𑀸 𑀫𑁂 𑀅𑀢𑁆𑀣𑀺 𑀉𑀝𑁆𑀞𑀸𑀦𑀯𑀻𑀭𑀺𑀬𑀸𑀥𑀺𑀕𑀢𑀸 𑀩𑀸𑀳𑀸𑀩𑀮𑀧𑀭𑀺𑀘𑀺𑀢𑀸 𑀲𑁂𑀤𑀸𑀯𑀓𑁆𑀔𑀺𑀢𑁆𑀢𑀸 𑀥𑀫𑁆𑀫𑀺𑀓𑀸 𑀥𑀫𑁆𑀫𑀮𑀤𑁆𑀥𑀸’𑀢𑀺 𑀅𑀥𑀺𑀕𑀘𑁆𑀙𑀢𑀺 𑀲𑀼𑀔𑀁, 𑀅𑀥𑀺𑀕𑀘𑁆𑀙𑀢𑀺 𑀲𑁄𑀫𑀦𑀲𑁆𑀲𑀁𑁇 𑀇𑀤𑀁 𑀯𑀼𑀘𑁆𑀘𑀢𑀺, 𑀕𑀳𑀧𑀢𑀺, 𑀅𑀢𑁆𑀣𑀺𑀲𑀼𑀔𑀁𑁇

463\. 𑀓𑀢𑀫𑀜𑁆𑀘, 𑀕𑀳𑀧𑀢𑀺, 𑀪𑁄𑀕𑀲𑀼𑀔𑀁? 𑀇𑀥, 𑀕𑀳𑀧𑀢𑀺, 𑀓𑀼𑀮𑀧𑀼𑀢𑁆𑀢𑁄 𑀉𑀝𑁆𑀞𑀸𑀦𑀯𑀻𑀭𑀺𑀬𑀸𑀥𑀺𑀕𑀢𑁂𑀳𑀺 𑀪𑁄𑀕𑁂𑀳𑀺 𑀩𑀸𑀳𑀸𑀩𑀮𑀧𑀭𑀺𑀘𑀺𑀢𑁂𑀳𑀺 𑀲𑁂𑀤𑀸𑀯𑀓𑁆𑀔𑀺𑀢𑁆𑀢𑁂𑀳𑀺 𑀥𑀫𑁆𑀫𑀺𑀓𑁂𑀳𑀺 𑀥𑀫𑁆𑀫𑀮𑀤𑁆𑀥𑁂𑀳𑀺 𑀧𑀭𑀺𑀪𑀼𑀜𑁆𑀚𑀢𑀺 𑀧𑀼𑀜𑁆𑀜𑀸𑀦𑀺 𑀘 𑀓𑀭𑁄𑀢𑀺𑁇 𑀲𑁄 ‘𑀉𑀝𑁆𑀞𑀸𑀦𑀯𑀻𑀭𑀺𑀬𑀸𑀥𑀺𑀕𑀢𑁂𑀳𑀺 𑀪𑁄𑀕𑁂𑀳𑀺 𑀩𑀸𑀳𑀸𑀩𑀮𑀧𑀭𑀺𑀘𑀺𑀢𑁂𑀳𑀺 𑀲𑁂𑀤𑀸𑀯𑀓𑁆𑀔𑀺𑀢𑁆𑀢𑁂𑀳𑀺 𑀥𑀫𑁆𑀫𑀺𑀓𑁂𑀳𑀺 𑀥𑀫𑁆𑀫𑀮𑀤𑁆𑀥𑁂𑀳𑀺 𑀧𑀭𑀺𑀪𑀼𑀜𑁆𑀚𑀸𑀫𑀺 𑀧𑀼𑀜𑁆𑀜𑀸𑀦𑀺 𑀘 𑀓𑀭𑁄𑀫𑀻’𑀢𑀺 𑀅𑀥𑀺𑀕𑀘𑁆𑀙𑀢𑀺 𑀲𑀼𑀔𑀁, 𑀅𑀥𑀺𑀕𑀘𑁆𑀙𑀢𑀺 𑀲𑁄𑀫𑀦𑀲𑁆𑀲𑀁𑁇 𑀇𑀤𑀁 𑀯𑀼𑀘𑁆𑀘𑀢𑀺, 𑀕𑀳𑀧𑀢𑀺, 𑀪𑁄𑀕𑀲𑀼𑀔𑀁𑁇

464\. 𑀓𑀢𑀫𑀜𑁆𑀘, 𑀕𑀳𑀧𑀢𑀺, 𑀆𑀦𑀡𑁆𑀬𑀲𑀼𑀔𑀁? 𑀇𑀥, 𑀕𑀳𑀧𑀢𑀺, 𑀓𑀼𑀮𑀧𑀼𑀢𑁆𑀢𑁄 𑀦 𑀓𑀲𑁆𑀲𑀘𑀺 𑀓𑀺𑀜𑁆𑀘𑀺 𑀥𑀸𑀭𑁂𑀢𑀺 𑀅𑀧𑁆𑀧𑀁 𑀯𑀸 𑀩𑀳𑀼𑀁 𑀯𑀸𑁇 𑀲𑁄 ‘𑀦 𑀓𑀲𑁆𑀲𑀘𑀺 𑀓𑀺𑀜𑁆𑀘𑀺 𑀥𑀸𑀭𑁂𑀫𑀺 𑀅𑀧𑁆𑀧𑀁 𑀯𑀸 𑀩𑀳𑀼𑀁 𑀯𑀸’𑀢𑀺 𑀅𑀥𑀺𑀕𑀘𑁆𑀙𑀢𑀺 𑀲𑀼𑀔𑀁, 𑀅𑀥𑀺𑀕𑀘𑁆𑀙𑀢𑀺 𑀲𑁄𑀫𑀦𑀲𑁆𑀲𑀁𑁇 𑀇𑀤𑀁 𑀯𑀼𑀘𑁆𑀘𑀢𑀺, 𑀕𑀳𑀧𑀢𑀺, 𑀆𑀦𑀡𑁆𑀬𑀲𑀼𑀔𑀁𑁇

465\. 𑀓𑀢𑀫𑀜𑁆𑀘, 𑀕𑀳𑀧𑀢𑀺, 𑀅𑀦𑀯𑀚𑁆𑀚𑀲𑀼𑀔𑀁? 𑀇𑀥, 𑀕𑀳𑀧𑀢𑀺, 𑀅𑀭𑀺𑀬𑀲𑀸𑀯𑀓𑁄 𑀅𑀦𑀯𑀚𑁆𑀚𑁂𑀦 𑀓𑀸𑀬𑀓𑀫𑁆𑀫𑁂𑀦 𑀲𑀫𑀦𑁆𑀦𑀸𑀕𑀢𑁄 𑀳𑁄𑀢𑀺, 𑀅𑀦𑀯𑀚𑁆𑀚𑁂𑀦 𑀯𑀘𑀻𑀓𑀫𑁆𑀫𑁂𑀦 𑀲𑀫𑀦𑁆𑀦𑀸𑀕𑀢𑁄 𑀳𑁄𑀢𑀺, 𑀅𑀦𑀯𑀚𑁆𑀚𑁂𑀦 𑀫𑀦𑁄𑀓𑀫𑁆𑀫𑁂𑀦 𑀲𑀫𑀦𑁆𑀦𑀸𑀕𑀢𑁄 𑀳𑁄𑀢𑀺𑁇 𑀲𑁄 ‘𑀅𑀦𑀯𑀚𑁆𑀚𑁂𑀦𑀫𑁆𑀳𑀺 𑀓𑀸𑀬𑀓𑀫𑁆𑀫𑁂𑀦 𑀲𑀫𑀦𑁆𑀦𑀸𑀕𑀢𑁄, 𑀅𑀦𑀯𑀚𑁆𑀚𑁂𑀦 𑀯𑀘𑀻𑀓𑀫𑁆𑀫𑁂𑀦 𑀲𑀫𑀦𑁆𑀦𑀸𑀕𑀢𑁄, 𑀅𑀦𑀯𑀚𑁆𑀚𑁂𑀦 𑀫𑀦𑁄𑀓𑀫𑁆𑀫𑁂𑀦 𑀲𑀫𑀦𑁆𑀦𑀸𑀕𑀢𑁄’𑀢𑀺 𑀅𑀥𑀺𑀕𑀘𑁆𑀙𑀢𑀺 𑀲𑀼𑀔𑀁, 𑀅𑀥𑀺𑀕𑀘𑁆𑀙𑀢𑀺 𑀲𑁄𑀫𑀦𑀲𑁆𑀲𑀁𑁇 𑀇𑀤𑀁 𑀯𑀼𑀘𑁆𑀘𑀢𑀺, 𑀕𑀳𑀧𑀢𑀺, 𑀅𑀦𑀯𑀚𑁆𑀚𑀲𑀼𑀔𑀁𑁇 𑀇𑀫𑀸𑀦𑀺 𑀔𑁄, 𑀕𑀳𑀧𑀢𑀺, 𑀘𑀢𑁆𑀢𑀸𑀭𑀺 𑀲𑀼𑀔𑀸𑀦𑀺 𑀅𑀥𑀺𑀕𑀫𑀦𑀻𑀬𑀸𑀦𑀺 𑀕𑀺𑀳𑀺𑀦𑀸 𑀓𑀸𑀫𑀪𑁄𑀕𑀺𑀦𑀸 𑀓𑀸𑀮𑁂𑀦 𑀓𑀸𑀮𑀁 𑀲𑀫𑀬𑁂𑀦 𑀲𑀫𑀬𑀁 𑀉𑀧𑀸𑀤𑀸𑀬𑀸𑀢𑀺𑁇

466\. _𑀆𑀦𑀡𑁆𑀬𑀲𑀼𑀔𑀁 𑀜𑀢𑁆𑀯𑀸𑀦,_  
_𑀅𑀣𑁄 𑀅𑀢𑁆𑀣𑀺𑀲𑀼𑀔𑀁 𑀧𑀭𑀁;_  
_𑀪𑀼𑀜𑁆𑀚𑀁 𑀪𑁄𑀕𑀲𑀼𑀔𑀁 𑀫𑀘𑁆𑀘𑁄,_  
_𑀢𑀢𑁄 𑀧𑀜𑁆𑀜𑀸 𑀯𑀺𑀧𑀲𑁆𑀲𑀢𑀺𑁇_  


467\. _𑀯𑀺𑀧𑀲𑁆𑀲𑀫𑀸𑀦𑁄 𑀚𑀸𑀦𑀸𑀢𑀺,_  
_𑀉𑀪𑁄 𑀪𑁄𑀕𑁂 𑀲𑀼𑀫𑁂𑀥𑀲𑁄;_  
_𑀅𑀦𑀯𑀚𑁆𑀚𑀲𑀼𑀔𑀲𑁆𑀲𑁂𑀢𑀁,_  
_𑀓𑀮𑀁 𑀦𑀸𑀕𑁆𑀖𑀢𑀺 𑀲𑁄𑀍𑀅𑀲𑀺𑀦𑁆”𑀢𑀺𑁇_  


---

468\. 𑀤𑀼𑀢𑀺𑀬𑀁𑁇



[Go to previous page (2.2.1 Pattakammasutta)](2.2.1.md) / [Go to parent page (2.2 Pattakammavagga)](../2.2.md) / [Go to next page (2.2.3 Brahmasutta)](2.2.3.md)


