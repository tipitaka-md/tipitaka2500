
[Home](/) / [15A4 Catukkanipātapāḷi](../../../15A4.md) / [2 Dutiyapaṇṇāsaka](../../2.md) / [2.1 Puññābhisandavagga](../2.1.md)

# 𑁨𑁇𑁧𑁇𑁯 𑀪𑁄𑀚𑀦𑀲𑀼𑀢𑁆𑀢

### 𑀤𑀼𑀢𑀺𑀬𑀧𑀡𑁆𑀡𑀸𑀲𑀓

### 𑀧𑀼𑀜𑁆𑀜𑀸𑀪𑀺𑀲𑀦𑁆𑀤𑀯𑀕𑁆𑀕

### 𑀪𑁄𑀚𑀦𑀲𑀼𑀢𑁆𑀢

(59.)

427\. “𑀪𑁄𑀚𑀦𑀁, 𑀪𑀺𑀓𑁆𑀔𑀯𑁂, 𑀤𑀤𑀫𑀸𑀦𑁄 𑀤𑀸𑀬𑀓𑁄 𑀧𑀝𑀺𑀕𑁆𑀕𑀸𑀳𑀓𑀸𑀦𑀁 𑀘𑀢𑁆𑀢𑀸𑀭𑀺 𑀞𑀸𑀦𑀸𑀦𑀺 𑀤𑁂𑀢𑀺𑁇 𑀓𑀢𑀫𑀸𑀦𑀺 𑀘𑀢𑁆𑀢𑀸𑀭𑀺? 𑀆𑀬𑀼𑀁 𑀤𑁂𑀢𑀺, 𑀯𑀡𑁆𑀡𑀁 𑀤𑁂𑀢𑀺, 𑀲𑀼𑀔𑀁 𑀤𑁂𑀢𑀺, 𑀩𑀮𑀁 𑀤𑁂𑀢𑀺𑁇 𑀆𑀬𑀼𑀁 𑀔𑁄 𑀧𑀦 𑀤𑀢𑁆𑀯𑀸 𑀆𑀬𑀼𑀲𑁆𑀲 𑀪𑀸𑀕𑀻 𑀳𑁄𑀢𑀺 𑀤𑀺𑀩𑁆𑀩𑀲𑁆𑀲 𑀯𑀸 𑀫𑀸𑀦𑀼𑀲𑀲𑁆𑀲 𑀯𑀸𑁇 𑀯𑀡𑁆𑀡𑀁 𑀤𑀢𑁆𑀯𑀸…  𑀲𑀼𑀔𑀁 𑀤𑀢𑁆𑀯𑀸…  𑀩𑀮𑀁 𑀤𑀢𑁆𑀯𑀸 𑀩𑀮𑀲𑁆𑀲 𑀪𑀸𑀕𑀻 𑀳𑁄𑀢𑀺 𑀤𑀺𑀩𑁆𑀩𑀲𑁆𑀲 𑀯𑀸 𑀫𑀸𑀦𑀼𑀲𑀲𑁆𑀲 𑀯𑀸𑁇 𑀪𑁄𑀚𑀦𑀁, 𑀪𑀺𑀓𑁆𑀔𑀯𑁂, 𑀤𑀤𑀫𑀸𑀦𑁄 𑀤𑀸𑀬𑀓𑁄 𑀧𑀝𑀺𑀕𑁆𑀕𑀸𑀳𑀓𑀸𑀦𑀁 𑀇𑀫𑀸𑀦𑀺 𑀘𑀢𑁆𑀢𑀸𑀭𑀺 𑀞𑀸𑀦𑀸𑀦𑀺 𑀤𑁂𑀢𑀻𑀢𑀺𑁇

428\. _𑀬𑁄 𑀲𑀜𑁆𑀜𑀢𑀸𑀦𑀁 𑀧𑀭𑀤𑀢𑁆𑀢𑀪𑁄𑀚𑀺𑀦𑀁,_  
_𑀓𑀸𑀮𑁂𑀦 𑀲𑀓𑁆𑀓𑀘𑁆𑀘 𑀤𑀤𑀸𑀢𑀺 𑀪𑁄𑀚𑀦𑀁;_  
_𑀘𑀢𑁆𑀢𑀸𑀭𑀺 𑀞𑀸𑀦𑀸𑀦𑀺 𑀅𑀦𑀼𑀧𑁆𑀧𑀯𑁂𑀘𑁆𑀙𑀢𑀺,_  
_𑀆𑀬𑀼𑀜𑁆𑀘 𑀯𑀡𑁆𑀡𑀜𑁆𑀘 𑀲𑀼𑀔𑀁 𑀩𑀮𑀜𑁆𑀘𑁇_  


429\. _𑀲𑁄 𑀆𑀬𑀼𑀤𑀸𑀬𑀻 𑀯𑀡𑁆𑀡𑀤𑀸𑀬𑀻,_  
_𑀲𑀼𑀔𑀁 𑀩𑀮𑀁 𑀤𑀤𑁄 𑀦𑀭𑁄;_  
_𑀤𑀻𑀖𑀸𑀬𑀼 𑀬𑀲𑀯𑀸 𑀳𑁄𑀢𑀺,_  
_𑀬𑀢𑁆𑀣 𑀬𑀢𑁆𑀣𑀽𑀧𑀧𑀚𑁆𑀚𑀢𑀻”𑀢𑀺𑁇_  


---

430\. 𑀦𑀯𑀫𑀁𑁇



[Go to previous page (2.1.8 Sudattasutta)](2.1.8.md) / [Go to parent page (2.1 Puññābhisandavagga)](../2.1.md) / [Go to next page (2.1.10 Gihisāmīcisutta)](2.1.10.md)


