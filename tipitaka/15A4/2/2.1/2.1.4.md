
[Home](/) / [15A4 Catukkanipātapāḷi](../../../15A4.md) / [2 Dutiyapaṇṇāsaka](../../2.md) / [2.1 Puññābhisandavagga](../2.1.md)

# 2.1.4 Dutiyasaṃvāsasutta

* Dutiyapaṇṇāsaka

* Puññābhisandavagga

* Dutiyasaṃvāsasutta

(54.)

393\. “Cattārome, bhikkhave, saṃvāsā. Katame cattāro? Chavo chavāya saddhiṃ saṃvasati, chavo deviyā saddhiṃ saṃvasati, devo chavāya saddhiṃ saṃvasati, devo deviyā saddhiṃ saṃvasati.

394\. Kathañca, bhikkhave, chavo chavāya saddhiṃ saṃvasati. Idha, bhikkhave, sāmiko hoti pāṇātipātī adinnādāyī kāmesumicchācārī musāvādī pisuṇavāco pharusavāco samphappalāpī abhijjhālu byāpannacitto micchādiṭṭhiko dussīlo pāpadhammo maccheramalapariyuṭṭhitena cetasā agāraṃ ajjhāvasati akkosakaparibhāsako samaṇabrāhmaṇānaṃ; bhariyāpissa hoti pāṇātipātinī adinnādāyinī kāmesumicchācārinī musāvādinī pisuṇavācā pharusavācā samphappalāpinī abhijjhālunī byāpannacittā micchādiṭṭhikā dussīlā pāpadhammā maccheramalapariyuṭṭhitena cetasā agāraṃ ajjhāvasati akkosikaparibhāsikā samaṇabrāhmaṇānaṃ. Evaṃ kho, bhikkhave, chavo chavāya saddhiṃ saṃvasati.

395\. Kathañca, bhikkhave, chavo deviyā saddhiṃ saṃvasati? Idha, bhikkhave, sāmiko hoti pāṇātipātī…pe…  micchādiṭṭhiko dussīlo pāpadhammo maccheramalapariyuṭṭhitena cetasā agāraṃ ajjhāvasati akkosakaparibhāsako samaṇabrāhmaṇānaṃ; bhariyā khvassa hoti pāṇātipātā paṭiviratā adinnādānā paṭiviratā kāmesumicchācārā paṭiviratā musāvādā paṭiviratā pisuṇāya vācāya paṭiviratā pharusāya vācāya paṭiviratā samphappalāpā paṭiviratā anabhijjhālunī abyāpannacittā sammādiṭṭhikā sīlavatī kalyāṇadhammā vigatamalamaccherena cetasā agāraṃ ajjhāvasati anakkosikaparibhāsikā samaṇabrāhmaṇānaṃ. Evaṃ kho, bhikkhave, chavo deviyā saddhiṃ saṃvasati.

396\. Kathañca, bhikkhave, devo chavāya saddhiṃ saṃvasati? Idha, bhikkhave, sāmiko hoti pāṇātipātā paṭivirato adinnādānā paṭivirato kāmesumicchācārā paṭivirato musāvādā paṭivirato pisuṇāya vācāya paṭivirato pharusāya vācāya paṭivirato samphappalāpā paṭivirato anabhijjhālu abyāpannacitto sammādiṭṭhiko sīlavā kalyāṇadhammo vigatamalamaccherena cetasā agāraṃ ajjhāvasati anakkosakaparibhāsako samaṇabrāhmaṇānaṃ; bhariyā khvassa hoti pāṇātipātinī…pe…  micchādiṭṭhikā dussīlā pāpadhammā maccheramalapariyuṭṭhitena cetasā agāraṃ ajjhāvasati akkosikaparibhāsikā samaṇabrāhmaṇānaṃ. Evaṃ kho, bhikkhave, devo chavāya saddhiṃ saṃvasati.

397\. Kathañca, bhikkhave, devo deviyā saddhiṃ saṃvasati? Idha, bhikkhave, sāmiko hoti pāṇātipātā paṭivirato…pe…  sammādiṭṭhiko sīlavā kalyāṇadhammo vigatamalamaccherena cetasā agāraṃ ajjhāvasati anakkosakaparibhāsako samaṇabrāhmaṇānaṃ; bhariyāpissa hoti pāṇātipātā paṭiviratā…pe…  sammādiṭṭhikā sīlavatī kalyāṇadhammā vigatamalamaccherena cetasā agāraṃ ajjhāvasati anakkosikaparibhāsikā samaṇabrāhmaṇānaṃ. Evaṃ kho, bhikkhave, devo deviyā saddhiṃ saṃvasati. Ime kho, bhikkhave, cattāro saṃvāsāti.

398\. _Ubho ca honti dussīlā,_  
_kadariyā paribhāsakā;_  
_Te honti jānipatayo,_  
_chavā saṃvāsamāgatā._  


399\. _Sāmiko hoti dussīlo,_  
_kadariyo paribhāsako;_  
_Bhariyā sīlavatī hoti,_  
_vadaññū vītamaccharā;_  
_Sāpi devī saṃvasati,_  
_chavena patinā saha._  


400\. _Sāmiko sīlavā hoti,_  
_vadaññū vītamaccharo;_  
_Bhariyā hoti dussīlā,_  
_kadariyā paribhāsikā;_  
_Sāpi chavā saṃvasati,_  
_devena patinā saha._  


401\. _Ubho saddhā vadaññū ca,_  
_saññatā dhammajīvino;_  
_Te honti jānipatayo,_  
_aññamaññaṃ piyaṃvadā._  


402\. _Atthāsaṃ pacurā honti,_  
_phāsukaṃ upajāyati;_  
_Amittā dummanā honti,_  
_ubhinnaṃ samasīlinaṃ._  


403\. _Idha dhammaṃ caritvāna,_  
_samasīlabbatā ubho;_  
_Nandino devalokasmiṃ,_  
_modanti kāmakāmino”ti._  


---

404\. Catutthaṃ.



[Go to previous page (2.1.3 Paṭhamasaṃvāsasutta)](2.1.3.md) / [Go to parent page (2.1 Puññābhisandavagga)](../2.1.md) / [Go to next page (2.1.5 Paṭhamasamajīvīsutta)](2.1.5.md)


