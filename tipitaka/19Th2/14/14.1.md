
[Home](/) / [19Th2 Therīgāthāpāḷi](/tipitaka/19Th2.md) / [14 Tiṃsanipāta](/tipitaka/19Th2/14.md)

# 𑁧𑁪𑁇𑁧 𑀲𑀼𑀪𑀸𑀚𑀻𑀯𑀓𑀫𑁆𑀩𑀯𑀦𑀺𑀓𑀸𑀣𑁂𑀭𑀻𑀕𑀸𑀣𑀸

### 𑀢𑀺𑀁𑀲𑀦𑀺𑀧𑀸𑀢

### 𑀲𑀼𑀪𑀸𑀚𑀻𑀯𑀓𑀫𑁆𑀩𑀯𑀦𑀺𑀓𑀸𑀣𑁂𑀭𑀻𑀕𑀸𑀣𑀸

(368.)

452\. _𑀚𑀻𑀯𑀓𑀫𑁆𑀩𑀯𑀦𑀁 𑀭𑀫𑁆𑀫𑀁,_  
_𑀕𑀘𑁆𑀙𑀦𑁆𑀢𑀺𑀁 𑀪𑀺𑀓𑁆𑀔𑀼𑀦𑀺𑀁 𑀲𑀼𑀪𑀁;_  
_𑀥𑀼𑀢𑁆𑀢𑀓𑁄 𑀲𑀦𑁆𑀦𑀺𑀯𑀸𑀭𑁂𑀲𑀺,_  
_𑀢𑀫𑁂𑀦𑀁 𑀅𑀩𑁆𑀭𑀯𑀻 𑀲𑀼𑀪𑀸𑁇_  


(369.)

453\. _“𑀓𑀺𑀁 𑀢𑁂 𑀅𑀧𑀭𑀸𑀥𑀺𑀢𑀁 𑀫𑀬𑀸,_  
_𑀬𑀁 𑀫𑀁 𑀑𑀯𑀭𑀺𑀬𑀸𑀦 𑀢𑀺𑀝𑁆𑀞𑀲𑀺;_  
_𑀦 𑀳𑀺 𑀧𑀩𑁆𑀩𑀚𑀺𑀢𑀸𑀬 𑀆𑀯𑀼𑀲𑁄,_  
_𑀧𑀼𑀭𑀺𑀲𑁄 𑀲𑀫𑁆𑀨𑀼𑀲𑀦𑀸𑀬 𑀓𑀧𑁆𑀧𑀢𑀺𑁇_  


(370.)

454\. _𑀕𑀭𑀼𑀓𑁂 𑀫𑀫 𑀲𑀢𑁆𑀣𑀼𑀲𑀸𑀲𑀦𑁂,_  
_𑀬𑀸 𑀲𑀺𑀓𑁆𑀔𑀸 𑀲𑀼𑀕𑀢𑁂𑀦 𑀤𑁂𑀲𑀺𑀢𑀸;_  
_𑀧𑀭𑀺𑀲𑀼𑀤𑁆𑀥𑀧𑀤𑀁 𑀅𑀦𑀗𑁆𑀕𑀡𑀁,_  
_𑀓𑀺𑀁 𑀫𑀁 𑀑𑀯𑀭𑀺𑀬𑀸𑀦 𑀢𑀺𑀝𑁆𑀞𑀲𑀺𑁇_  


(371.)

455\. _𑀆𑀯𑀺𑀮𑀘𑀺𑀢𑁆𑀢𑁄 𑀅𑀦𑀸𑀯𑀺𑀮𑀁,_  
_𑀲𑀭𑀚𑁄 𑀯𑀻𑀢𑀭𑀚𑀁 𑀅𑀦𑀗𑁆𑀕𑀡𑀁;_  
_𑀲𑀩𑁆𑀩𑀢𑁆𑀣 𑀯𑀺𑀫𑀼𑀢𑁆𑀢𑀫𑀸𑀦𑀲𑀁,_  
_𑀓𑀺𑀁 𑀫𑀁 𑀑𑀯𑀭𑀺𑀬𑀸𑀦 𑀢𑀺𑀝𑁆𑀞𑀲𑀺”𑁇_  


(372.)

456\. _“𑀤𑀳𑀭𑀸 𑀘 𑀅𑀧𑀸𑀧𑀺𑀓𑀸 𑀘𑀲𑀺,_  
_𑀓𑀺𑀁 𑀢𑁂 𑀧𑀩𑁆𑀩𑀚𑁆𑀚𑀸 𑀓𑀭𑀺𑀲𑁆𑀲𑀢𑀺;_  
_𑀦𑀺𑀓𑁆𑀔𑀺𑀧 𑀓𑀸𑀲𑀸𑀬𑀘𑀻𑀯𑀭𑀁,_  
_𑀏𑀳𑀺 𑀭𑀫𑀸𑀫 𑀲𑀼𑀧𑀼𑀧𑁆𑀨𑀺𑀢𑁂 𑀯𑀦𑁂𑁇_  


(373.)

457\. _𑀫𑀥𑀼𑀭𑀜𑁆𑀘 𑀧𑀯𑀦𑁆𑀢𑀺 𑀲𑀩𑁆𑀩𑀲𑁄,_  
_𑀓𑀼𑀲𑀼𑀫𑀭𑀚𑁂𑀦 𑀲𑀫𑀼𑀝𑁆𑀞𑀺𑀢𑀸 𑀤𑀼𑀫𑀸;_  
_𑀧𑀞𑀫𑀯𑀲𑀦𑁆𑀢𑁄 𑀲𑀼𑀔𑁄 𑀉𑀢𑀼,_  
_𑀏𑀳𑀺 𑀭𑀫𑀸𑀫 𑀲𑀼𑀧𑀼𑀧𑁆𑀨𑀺𑀢𑁂 𑀯𑀦𑁂𑁇_  


(374.)

458\. _𑀓𑀼𑀲𑀼𑀫𑀺𑀢𑀲𑀺𑀔𑀭𑀸 𑀘 𑀧𑀸𑀤𑀧𑀸,_  
_𑀅𑀪𑀺𑀕𑀚𑁆𑀚𑀦𑁆𑀢𑀺𑀯 𑀫𑀸𑀮𑀼𑀢𑁂𑀭𑀺𑀢𑀸;_  
_𑀓𑀸 𑀢𑀼𑀬𑁆𑀳𑀁 𑀭𑀢𑀺 𑀪𑀯𑀺𑀲𑁆𑀲𑀢𑀺,_  
_𑀬𑀤𑀺 𑀏𑀓𑀸 𑀯𑀦𑀫𑁄𑀕𑀳𑀺𑀲𑁆𑀲𑀲𑀺𑁇_  


(375.)

459\. _𑀯𑀸𑀍𑀅𑀫𑀺𑀕𑀲𑀗𑁆𑀖𑀲𑁂𑀯𑀺𑀢𑀁,_  
_𑀓𑀼𑀜𑁆𑀚𑀭𑀫𑀢𑁆𑀢𑀓𑀭𑁂𑀡𑀼𑀮𑁄𑀍𑀇𑀢𑀁;_  
_𑀅𑀲𑀳𑀸𑀬𑀺𑀓𑀸 𑀕𑀦𑁆𑀢𑀼𑀫𑀺𑀘𑁆𑀙𑀲𑀺,_  
_𑀭𑀳𑀺𑀢𑀁 𑀪𑀺𑀁𑀲𑀦𑀓𑀁 𑀫𑀳𑀸𑀯𑀦𑀁𑁇_  


(376.)

460\. _𑀢𑀧𑀦𑀻𑀬𑀓𑀢𑀸𑀯 𑀥𑀻𑀢𑀺𑀓𑀸,_  
_𑀯𑀺𑀘𑀭𑀲𑀺 𑀘𑀺𑀢𑁆𑀢𑀮𑀢𑁂𑀯 𑀅𑀘𑁆𑀙𑀭𑀸;_  
_𑀓𑀸𑀲𑀺𑀓𑀲𑀼𑀔𑀼𑀫𑁂𑀳𑀺 𑀯𑀕𑁆𑀕𑀼𑀪𑀺,_  
_𑀲𑁄𑀪𑀲𑀻 𑀲𑀼𑀯𑀲𑀦𑁂𑀳𑀺 𑀦𑀽𑀧𑀫𑁂𑁇_  


(377.)

461\. _𑀅𑀳𑀁 𑀢𑀯 𑀯𑀲𑀸𑀦𑀼𑀕𑁄 𑀲𑀺𑀬𑀁,_  
_𑀬𑀤𑀺 𑀯𑀺𑀳𑀭𑁂𑀫𑀲𑁂 𑀓𑀸𑀦𑀦𑀦𑁆𑀢𑀭𑁂;_  
_𑀦 𑀳𑀺 𑀫𑀢𑁆𑀣𑀺 𑀢𑀬𑀸 𑀧𑀺𑀬𑀢𑁆𑀢𑀭𑁄,_  
_𑀧𑀸𑀡𑁄 𑀓𑀺𑀦𑁆𑀦𑀭𑀺𑀫𑀦𑁆𑀤𑀮𑁄𑀘𑀦𑁂𑁇_  


(378.)

462\. _𑀬𑀤𑀺 𑀫𑁂 𑀯𑀘𑀦𑀁 𑀓𑀭𑀺𑀲𑁆𑀲𑀲𑀺,_  
_𑀲𑀼𑀔𑀺𑀢𑀸 𑀏𑀳𑀺 𑀅𑀕𑀸𑀭𑀫𑀸𑀯𑀲;_  
_𑀧𑀸𑀲𑀸𑀤𑀦𑀺𑀯𑀸𑀢𑀯𑀸𑀲𑀺𑀦𑀻,_  
_𑀧𑀭𑀺𑀓𑀫𑁆𑀫𑀁 𑀢𑁂 𑀓𑀭𑁄𑀦𑁆𑀢𑀼 𑀦𑀸𑀭𑀺𑀬𑁄𑁇_  


(379.)

463\. _𑀓𑀸𑀲𑀺𑀓𑀲𑀼𑀔𑀼𑀫𑀸𑀦𑀺 𑀥𑀸𑀭𑀬,_  
_𑀅𑀪𑀺𑀭𑁄𑀧𑁂𑀳𑀺 𑀘 𑀫𑀸𑀮𑀯𑀡𑁆𑀡𑀓𑀁;_  
_𑀓𑀜𑁆𑀘𑀦𑀫𑀡𑀺𑀫𑀼𑀢𑁆𑀢𑀓𑀁 𑀩𑀳𑀼𑀁,_  
_𑀯𑀺𑀯𑀺𑀥𑀁 𑀆𑀪𑀭𑀡𑀁 𑀓𑀭𑁄𑀫𑀺 𑀢𑁂𑁇_  


(380.)

464\. _𑀲𑀼𑀥𑁄𑀢𑀭𑀚𑀧𑀘𑁆𑀙𑀤𑀁 𑀲𑀼𑀪𑀁,_  
_𑀕𑁄𑀦𑀓𑀢𑀽𑀮𑀺𑀓𑀲𑀦𑁆𑀣𑀢𑀁 𑀦𑀯𑀁;_  
_𑀅𑀪𑀺𑀭𑀼𑀳 𑀲𑀬𑀦𑀁 𑀫𑀳𑀸𑀭𑀳𑀁,_  
_𑀘𑀦𑁆𑀤𑀦𑀫𑀡𑁆𑀟𑀺𑀢𑀲𑀸𑀭𑀕𑀦𑁆𑀥𑀺𑀓𑀁𑁇_  


(381.)

465\. _𑀉𑀧𑁆𑀧𑀮𑀁 𑀘𑀼𑀤𑀓𑀸 𑀲𑀫𑀼𑀕𑁆𑀕𑀢𑀁,_  
_𑀬𑀣𑀸 𑀢𑀁 𑀅𑀫𑀦𑀼𑀲𑁆𑀲𑀲𑁂𑀯𑀺𑀢𑀁;_  
_𑀏𑀯𑀁 𑀢𑁆𑀯𑀁 𑀩𑁆𑀭𑀳𑁆𑀫𑀘𑀸𑀭𑀺𑀦𑀻,_  
_𑀲𑀓𑁂𑀲𑀗𑁆𑀕𑁂𑀲𑀼 𑀚𑀭𑀁 𑀕𑀫𑀺𑀲𑁆𑀲𑀲𑀺”𑁇_  


(382.)

466\. _“𑀓𑀺𑀁 𑀢𑁂 𑀇𑀥 𑀲𑀸𑀭𑀲𑀫𑁆𑀫𑀢𑀁,_  
_𑀓𑀼𑀡𑀧𑀧𑀽𑀭𑀫𑁆𑀳𑀺 𑀲𑀼𑀲𑀸𑀦𑀯𑀟𑁆𑀠𑀦𑁂;_  
_𑀪𑁂𑀤𑀦𑀥𑀫𑁆𑀫𑁂 𑀓𑀍𑀏𑀯𑀭𑁂,_  
_𑀬𑀁 𑀤𑀺𑀲𑁆𑀯𑀸 𑀯𑀺𑀫𑀦𑁄 𑀉𑀤𑀺𑀓𑁆𑀔𑀲𑀺”𑁇_  


(383.)

467\. _“𑀅𑀓𑁆𑀔𑀻𑀦𑀺 𑀘 𑀢𑀽𑀭𑀺𑀬𑀸𑀭𑀺𑀯,_  
_𑀓𑀺𑀦𑁆𑀦𑀭𑀺𑀬𑀸𑀭𑀺𑀯 𑀧𑀩𑁆𑀩𑀢𑀦𑁆𑀢𑀭𑁂;_  
_𑀢𑀯 𑀫𑁂 𑀦𑀬𑀦𑀸𑀦𑀺 𑀤𑀓𑁆𑀔𑀺𑀬,_  
_𑀪𑀺𑀬𑁆𑀬𑁄 𑀓𑀸𑀫𑀭𑀢𑀻 𑀧𑀯𑀟𑁆𑀠𑀢𑀺𑁇_  


(384.)

468\. _𑀉𑀧𑁆𑀧𑀮𑀲𑀺𑀔𑀭𑁄𑀧𑀫𑀸𑀦𑀺 𑀢𑁂,_  
_𑀯𑀺𑀫𑀮𑁂 𑀳𑀸𑀝𑀓𑀲𑀦𑁆𑀦𑀺𑀪𑁂 𑀫𑀼𑀔𑁂;_  
_𑀢𑀯 𑀫𑁂 𑀦𑀬𑀦𑀸𑀦𑀺 𑀤𑀓𑁆𑀔𑀺𑀬,_  
_𑀪𑀺𑀬𑁆𑀬𑁄 𑀓𑀸𑀫𑀕𑀼𑀡𑁄 𑀧𑀯𑀟𑁆𑀠𑀢𑀺𑁇_  


(385.)

469\. _𑀅𑀧𑀺 𑀤𑀽𑀭𑀕𑀢𑀸 𑀲𑀭𑀫𑁆𑀳𑀲𑁂,_  
_𑀆𑀬𑀢𑀧𑀫𑁆𑀳𑁂 𑀯𑀺𑀲𑀼𑀤𑁆𑀥𑀤𑀲𑁆𑀲𑀦𑁂;_  
_𑀦 𑀳𑀺 𑀫𑀢𑁆𑀣𑀺 𑀢𑀬𑀸 𑀧𑀺𑀬𑀢𑁆𑀢𑀭𑁄,_  
_𑀦𑀬𑀦𑀸 𑀓𑀺𑀦𑁆𑀦𑀭𑀺𑀫𑀦𑁆𑀤𑀮𑁄𑀘𑀦𑁂”𑁇_  


(386.)

470\. _“𑀅𑀧𑀣𑁂𑀦 𑀧𑀬𑀸𑀢𑀼𑀫𑀺𑀘𑁆𑀙𑀲𑀺,_  
_𑀘𑀦𑁆𑀤𑀁 𑀓𑀻𑀍𑀅𑀦𑀓𑀁 𑀕𑀯𑁂𑀲𑀲𑀺;_  
_𑀫𑁂𑀭𑀼𑀁 𑀮𑀗𑁆𑀖𑁂𑀢𑀼𑀫𑀺𑀘𑁆𑀙𑀲𑀺,_  
_𑀬𑁄 𑀢𑁆𑀯𑀁 𑀩𑀼𑀤𑁆𑀥𑀲𑀼𑀢𑀁 𑀫𑀕𑁆𑀕𑀬𑀲𑀺𑁇_  


(387.)

471\. _𑀦𑀢𑁆𑀣𑀺 𑀳𑀺 𑀮𑁄𑀓𑁂 𑀲𑀤𑁂𑀯𑀓𑁂,_  
_𑀭𑀸𑀕𑁄 𑀬𑀢𑁆𑀣𑀧𑀺 𑀤𑀸𑀦𑀺 𑀫𑁂 𑀲𑀺𑀬𑀸;_  
_𑀦𑀧𑀺 𑀦𑀁 𑀚𑀸𑀦𑀸𑀫𑀺 𑀓𑀻𑀭𑀺𑀲𑁄,_  
_𑀅𑀣 𑀫𑀕𑁆𑀕𑁂𑀦 𑀳𑀢𑁄 𑀲𑀫𑀽𑀮𑀓𑁄𑁇_  


(388.)

472\. _𑀇𑀗𑁆𑀕𑀸𑀮𑀓𑀼𑀬𑀸𑀯 𑀉𑀚𑁆𑀛𑀺𑀢𑁄,_  
_𑀯𑀺𑀲𑀧𑀢𑁆𑀢𑁄𑀭𑀺𑀯 𑀅𑀕𑁆𑀕𑀺𑀢𑁄 𑀓𑀢𑁄;_  
_𑀦𑀧𑀺 𑀦𑀁 𑀧𑀲𑁆𑀲𑀸𑀫𑀺 𑀓𑀻𑀭𑀺𑀲𑁄,_  
_𑀅𑀣 𑀫𑀕𑁆𑀕𑁂𑀦 𑀳𑀢𑁄 𑀲𑀫𑀽𑀮𑀓𑁄𑁇_  


(389.)

473\. _𑀬𑀲𑁆𑀲𑀸 𑀲𑀺𑀬𑀸 𑀅𑀧𑀘𑁆𑀘𑀯𑁂𑀓𑁆𑀔𑀺𑀢𑀁,_  
_𑀲𑀢𑁆𑀣𑀸 𑀯𑀸 𑀅𑀦𑀼𑀧𑀸𑀲𑀺𑀢𑁄 𑀲𑀺𑀬𑀸;_  
_𑀢𑁆𑀯𑀁 𑀢𑀸𑀤𑀺𑀲𑀺𑀓𑀁 𑀧𑀮𑁄𑀪𑀬,_  
_𑀚𑀸𑀦𑀦𑁆𑀢𑀺𑀁 𑀲𑁄 𑀇𑀫𑀁 𑀯𑀺𑀳𑀜𑁆𑀜𑀲𑀺𑁇_  


(390.)

474\. _𑀫𑀬𑁆𑀳𑀜𑁆𑀳𑀺 𑀅𑀓𑁆𑀓𑀼𑀝𑁆𑀞𑀯𑀦𑁆𑀤𑀺𑀢𑁂,_  
_𑀲𑀼𑀔𑀤𑀼𑀓𑁆𑀔𑁂 𑀘 𑀲𑀢𑀻 𑀉𑀧𑀝𑁆𑀞𑀺𑀢𑀸;_  
_𑀲𑀗𑁆𑀔𑀢𑀫𑀲𑀼𑀪𑀦𑁆𑀢𑀺 𑀚𑀸𑀦𑀺𑀬,_  
_𑀲𑀩𑁆𑀩𑀢𑁆𑀣𑁂𑀯 𑀫𑀦𑁄 𑀦 𑀮𑀺𑀫𑁆𑀧𑀢𑀺𑁇_  


(391.)

475\. _𑀲𑀸𑀳𑀁 𑀲𑀼𑀕𑀢𑀲𑁆𑀲 𑀲𑀸𑀯𑀺𑀓𑀸,_  
_𑀫𑀕𑁆𑀕𑀝𑁆𑀞𑀗𑁆𑀕𑀺𑀓𑀬𑀸𑀦𑀬𑀸𑀬𑀺𑀦𑀻;_  
_𑀉𑀤𑁆𑀥𑀝𑀲𑀮𑁆𑀮𑀸 𑀅𑀦𑀸𑀲𑀯𑀸,_  
_𑀲𑀼𑀜𑁆𑀜𑀸𑀕𑀸𑀭𑀕𑀢𑀸 𑀭𑀫𑀸𑀫𑀳𑀁𑁇_  


(392.)

476\. _𑀤𑀺𑀝𑁆𑀞𑀸 𑀳𑀺 𑀫𑀬𑀸 𑀲𑀼𑀘𑀺𑀢𑁆𑀢𑀺𑀢𑀸,_  
_𑀲𑁄𑀫𑁆𑀪𑀸 𑀤𑀸𑀭𑀼𑀓𑀧𑀺𑀮𑁆𑀮𑀓𑀸𑀦𑀺 𑀯𑀸;_  
_𑀢𑀦𑁆𑀢𑀻𑀳𑀺 𑀘 𑀔𑀻𑀮𑀓𑁂𑀳𑀺 𑀘,_  
_𑀯𑀺𑀦𑀺𑀩𑀤𑁆𑀥𑀸 𑀯𑀺𑀯𑀺𑀥𑀁 𑀧𑀦𑀘𑁆𑀘𑀓𑀸𑁇_  


(393.)

477\. _𑀢𑀫𑁆𑀳𑀼𑀤𑁆𑀥𑀝𑁂 𑀢𑀦𑁆𑀢𑀺𑀔𑀻𑀮𑀓𑁂,_  
_𑀯𑀺𑀲𑁆𑀲𑀝𑁆𑀞𑁂 𑀯𑀺𑀓𑀮𑁂 𑀧𑀭𑀺𑀓𑁆𑀭𑀺𑀢𑁂;_  
_𑀦 𑀯𑀺𑀦𑁆𑀤𑁂𑀬𑁆𑀬 𑀔𑀡𑁆𑀟𑀲𑁄 𑀓𑀢𑁂,_  
_𑀓𑀺𑀫𑁆𑀳𑀺 𑀢𑀢𑁆𑀣 𑀫𑀦𑀁 𑀦𑀺𑀯𑁂𑀲𑀬𑁂𑁇_  


(394.)

478\. _𑀢𑀣𑀽𑀧𑀫𑀸 𑀤𑁂𑀳𑀓𑀸𑀦𑀺 𑀫𑀁,_  
_𑀢𑁂𑀳𑀺 𑀥𑀫𑁆𑀫𑁂𑀳𑀺 𑀯𑀺𑀦𑀸 𑀦 𑀯𑀢𑁆𑀢𑀦𑁆𑀢𑀺;_  
_𑀥𑀫𑁆𑀫𑁂𑀳𑀺 𑀯𑀺𑀦𑀸 𑀦 𑀯𑀢𑁆𑀢𑀢𑀺,_  
_𑀓𑀺𑀫𑁆𑀳𑀺 𑀢𑀢𑁆𑀣 𑀫𑀦𑀁 𑀦𑀺𑀯𑁂𑀲𑀬𑁂𑁇_  


(395.)

479\. _𑀬𑀣𑀸 𑀳𑀭𑀺𑀢𑀸𑀮𑁂𑀦 𑀫𑀓𑁆𑀔𑀺𑀢𑀁,_  
_𑀅𑀤𑁆𑀤𑀲 𑀘𑀺𑀢𑁆𑀢𑀺𑀓𑀁 𑀪𑀺𑀢𑁆𑀢𑀺𑀬𑀸 𑀓𑀢𑀁;_  
_𑀢𑀫𑁆𑀳𑀺 𑀢𑁂 𑀯𑀺𑀧𑀭𑀻𑀢𑀤𑀲𑁆𑀲𑀦𑀁,_  
_𑀲𑀜𑁆𑀜𑀸 𑀫𑀸𑀦𑀼𑀲𑀺𑀓𑀸 𑀦𑀺𑀭𑀢𑁆𑀣𑀺𑀓𑀸𑁇_  


(396.)

480\. _𑀫𑀸𑀬𑀁 𑀯𑀺𑀬 𑀅𑀕𑁆𑀕𑀢𑁄 𑀓𑀢𑀁,_  
_𑀲𑀼𑀧𑀺𑀦𑀦𑁆𑀢𑁂𑀯 𑀲𑀼𑀯𑀡𑁆𑀡𑀧𑀸𑀤𑀧𑀁;_  
_𑀉𑀧𑀕𑀘𑁆𑀙𑀲𑀺 𑀅𑀦𑁆𑀥 𑀭𑀺𑀢𑁆𑀢𑀓𑀁,_  
_𑀚𑀦𑀫𑀚𑁆𑀛𑁂𑀭𑀺𑀯 𑀭𑀼𑀧𑁆𑀧𑀭𑀽𑀧𑀓𑀁𑁇_  


(397.)

481\. _𑀯𑀝𑁆𑀝𑀦𑀺𑀭𑀺𑀯 𑀓𑁄𑀝𑀭𑁄𑀳𑀺𑀢𑀸,_  
_𑀫𑀚𑁆𑀛𑁂 𑀧𑀼𑀩𑁆𑀩𑀼𑀍𑀅𑀓𑀸 𑀲𑀅𑀲𑁆𑀲𑀼𑀓𑀸;_  
_𑀧𑀻𑀍𑀅𑀓𑁄𑀍𑀇𑀓𑀸 𑀘𑁂𑀢𑁆𑀣 𑀚𑀸𑀬𑀢𑀺,_  
_𑀯𑀺𑀯𑀺𑀥𑀸 𑀘𑀓𑁆𑀔𑀼𑀯𑀺𑀥𑀸 𑀘 𑀧𑀺𑀡𑁆𑀟𑀺𑀢𑀸”𑁇_  


(398.)

482\. _𑀉𑀧𑁆𑀧𑀸𑀝𑀺𑀬 𑀘𑀸𑀭𑀼𑀤𑀲𑁆𑀲𑀦𑀸,_  
_𑀦 𑀘 𑀧𑀚𑁆𑀚𑀺𑀢𑁆𑀣 𑀅𑀲𑀗𑁆𑀕𑀫𑀸𑀦𑀲𑀸;_  
_“𑀳𑀦𑁆𑀤 𑀢𑁂 𑀘𑀓𑁆𑀔𑀼𑀁 𑀳𑀭𑀲𑁆𑀲𑀼 𑀢𑀁”,_  
_𑀢𑀲𑁆𑀲 𑀦𑀭𑀲𑁆𑀲 𑀅𑀤𑀸𑀲𑀺 𑀢𑀸𑀯𑀤𑁂𑁇_  


(399.)

483\. _𑀢𑀲𑁆𑀲 𑀘 𑀯𑀺𑀭𑀫𑀸𑀲𑀺 𑀢𑀸𑀯𑀤𑁂,_  
_𑀭𑀸𑀕𑁄 𑀢𑀢𑁆𑀣 𑀔𑀫𑀸𑀧𑀬𑀻 𑀘 𑀦𑀁;_  
_“𑀲𑁄𑀢𑁆𑀣𑀺 𑀲𑀺𑀬𑀸 𑀩𑁆𑀭𑀳𑁆𑀫𑀘𑀸𑀭𑀺𑀦𑀻,_  
_𑀦 𑀧𑀼𑀦𑁄 𑀏𑀤𑀺𑀲𑀓𑀁 𑀪𑀯𑀺𑀲𑁆𑀲𑀢𑀺”𑁇_  


(400.)

484\. _“𑀆𑀲𑀸𑀤𑀺𑀬 𑀏𑀤𑀺𑀲𑀁 𑀚𑀦𑀁,_  
_𑀅𑀕𑁆𑀕𑀺𑀁 𑀧𑀚𑁆𑀚𑀮𑀺𑀢𑀁𑀯 𑀮𑀺𑀗𑁆𑀕𑀺𑀬;_  
_𑀕𑀡𑁆𑀳𑀺𑀬 𑀆𑀲𑀻𑀯𑀺𑀲𑀁 𑀯𑀺𑀬,_  
_𑀅𑀧𑀺 𑀦𑀼 𑀲𑁄𑀢𑁆𑀣𑀺 𑀲𑀺𑀬𑀸 𑀔𑀫𑁂𑀳𑀺 𑀦𑁄”𑁇_  


(401.)

485\. _𑀫𑀼𑀢𑁆𑀢𑀸 𑀘 𑀢𑀢𑁄 𑀲𑀸 𑀪𑀺𑀓𑁆𑀔𑀼𑀦𑀻,_  
_𑀅𑀕𑀫𑀻 𑀩𑀼𑀤𑁆𑀥𑀯𑀭𑀲𑁆𑀲 𑀲𑀦𑁆𑀢𑀺𑀓𑀁;_  
_𑀧𑀲𑁆𑀲𑀺𑀬 𑀯𑀭𑀧𑀼𑀜𑁆𑀜𑀮𑀓𑁆𑀔𑀡𑀁,_  
_𑀘𑀓𑁆𑀔𑀼 𑀆𑀲𑀺 𑀬𑀣𑀸 𑀧𑀼𑀭𑀸𑀡𑀓𑀦𑁆𑀢𑀺𑁇_  


---

486\. …  𑀲𑀼𑀪𑀸 𑀚𑀻𑀯𑀓𑀫𑁆𑀩𑀯𑀦𑀺𑀓𑀸 𑀣𑁂𑀭𑀻… 𑁇



---

487\. 𑀢𑀺𑀁𑀲𑀦𑀺𑀧𑀸𑀢𑁄 𑀦𑀺𑀝𑁆𑀞𑀺𑀢𑁄𑁇



[Go to previous page (14 Tiṃsanipāta)](/tipitaka/19Th2/14.md) / [Go to parent page (14 Tiṃsanipāta)](/tipitaka/19Th2/14.md) / [Go to next page (15 Cattālīsanipāta)](/tipitaka/19Th2/15.md)


