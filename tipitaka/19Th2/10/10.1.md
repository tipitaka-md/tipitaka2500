
[Home](/) / [19Th2 Therīgāthāpāḷi](...md) / [10 Ekādasakanipāta](../19Th2/10.md)

# 𑁧𑁦𑁇𑁧 𑀓𑀺𑀲𑀸𑀕𑁄𑀢𑀫𑀻𑀣𑁂𑀭𑀻𑀕𑀸𑀣𑀸

* 𑀏𑀓𑀸𑀤𑀲𑀓𑀦𑀺𑀧𑀸𑀢

* 𑀓𑀺𑀲𑀸𑀕𑁄𑀢𑀫𑀻𑀣𑁂𑀭𑀻𑀕𑀸𑀣𑀸

(213.)

285\. _“𑀓𑀮𑁆𑀬𑀸𑀡𑀫𑀺𑀢𑁆𑀢𑀢𑀸 𑀫𑀼𑀦𑀺𑀦𑀸,_  
_𑀮𑁄𑀓𑀁 𑀆𑀤𑀺𑀲𑁆𑀲 𑀯𑀡𑁆𑀡𑀺𑀢𑀸;_  
_𑀓𑀮𑁆𑀬𑀸𑀡𑀫𑀺𑀢𑁆𑀢𑁂 𑀪𑀚𑀫𑀸𑀦𑁄,_  
_𑀅𑀧𑀺 𑀩𑀸𑀮𑁄 𑀧𑀡𑁆𑀟𑀺𑀢𑁄 𑀅𑀲𑁆𑀲𑁇_  


(214.)

286\. _𑀪𑀚𑀺𑀢𑀩𑁆𑀩𑀸 𑀲𑀧𑁆𑀧𑀼𑀭𑀺𑀲𑀸,_  
_𑀧𑀜𑁆𑀜𑀸 𑀢𑀣𑀸 𑀯𑀟𑁆𑀠𑀢𑀺 𑀪𑀚𑀦𑁆𑀢𑀸𑀦𑀁;_  
_𑀪𑀚𑀫𑀸𑀦𑁄 𑀲𑀧𑁆𑀧𑀼𑀭𑀺𑀲𑁂,_  
_𑀲𑀩𑁆𑀩𑁂𑀳𑀺𑀧𑀺 𑀤𑀼𑀓𑁆𑀔𑁂𑀳𑀺 𑀧𑀫𑀼𑀘𑁆𑀘𑁂𑀬𑁆𑀬𑁇_  


(215.)

287\. _𑀤𑀼𑀓𑁆𑀔𑀜𑁆𑀘 𑀯𑀺𑀚𑀸𑀦𑁂𑀬𑁆𑀬,_  
_𑀤𑀼𑀓𑁆𑀔𑀲𑁆𑀲 𑀘 𑀲𑀫𑀼𑀤𑀬𑀁 𑀦𑀺𑀭𑁄𑀥𑀁;_  
_𑀅𑀝𑁆𑀞𑀗𑁆𑀕𑀺𑀓𑀜𑁆𑀘 𑀫𑀕𑁆𑀕𑀁,_  
_𑀘𑀢𑁆𑀢𑀸𑀭𑀺𑀧𑀺 𑀅𑀭𑀺𑀬𑀲𑀘𑁆𑀘𑀸𑀦𑀺”𑁇_  


(216.)

288\. _“𑀤𑀼𑀓𑁆𑀔𑁄 𑀇𑀢𑁆𑀣𑀺𑀪𑀸𑀯𑁄,_  
_𑀅𑀓𑁆𑀔𑀸𑀢𑁄 𑀧𑀼𑀭𑀺𑀲𑀤𑀫𑁆𑀫𑀲𑀸𑀭𑀣𑀺𑀦𑀸;_  
_𑀲𑀧𑀢𑁆𑀢𑀺𑀓𑀫𑁆𑀧𑀺 𑀳𑀺 𑀤𑀼𑀓𑁆𑀔𑀁,_  
_𑀅𑀧𑁆𑀧𑁂𑀓𑀘𑁆𑀘𑀸 𑀲𑀓𑀺𑀁 𑀯𑀺𑀚𑀸𑀢𑀸𑀬𑁄𑁇_  


(217.)

289\. _𑀕𑀮𑀓𑁂 𑀅𑀧𑀺 𑀓𑀦𑁆𑀢𑀦𑁆𑀢𑀺,_  
_𑀲𑀼𑀔𑀼𑀫𑀸𑀮𑀺𑀦𑀺𑀬𑁄 𑀯𑀺𑀲𑀸𑀦𑀺 𑀔𑀸𑀤𑀦𑁆𑀢𑀺;_  
_𑀚𑀦𑀫𑀸𑀭𑀓𑀫𑀚𑁆𑀛𑀕𑀢𑀸,_  
_𑀉𑀪𑁄𑀧𑀺 𑀩𑁆𑀬𑀲𑀦𑀸𑀦𑀺 𑀅𑀦𑀼𑀪𑁄𑀦𑁆𑀢𑀺”𑁇_  


(218.)

290\. _“𑀉𑀧𑀯𑀺𑀚𑀜𑁆𑀜𑀸 𑀕𑀘𑁆𑀙𑀦𑁆𑀢𑀻,_  
_𑀅𑀤𑁆𑀤𑀲𑀸𑀳𑀁 𑀧𑀢𑀺𑀁 𑀫𑀢𑀁;_  
_𑀧𑀦𑁆𑀣𑀫𑁆𑀳𑀺 𑀯𑀺𑀚𑀸𑀬𑀺𑀢𑁆𑀯𑀸𑀦,_  
_𑀅𑀧𑁆𑀧𑀢𑁆𑀢𑀸𑀯 𑀲𑀓𑀁 𑀖𑀭𑀁𑁇_  


(219.)

291\. _𑀤𑁆𑀯𑁂 𑀧𑀼𑀢𑁆𑀢𑀸 𑀓𑀸𑀮𑀓𑀢𑀸,_  
_𑀧𑀢𑀻 𑀘 𑀧𑀦𑁆𑀣𑁂 𑀫𑀢𑁄 𑀓𑀧𑀡𑀺𑀓𑀸𑀬;_  
_𑀫𑀸𑀢𑀸 𑀧𑀺𑀢𑀸 𑀘 𑀪𑀸𑀢𑀸,_  
_𑀟𑀬𑁆𑀳𑀦𑁆𑀢𑀺 𑀘 𑀏𑀓𑀘𑀺𑀢𑀓𑀸𑀬𑀁”𑁇_  


(220.)

292\. _“𑀔𑀻𑀡𑀓𑀼𑀮𑀻𑀦𑁂 𑀓𑀧𑀡𑁂,_  
_𑀅𑀦𑀼𑀪𑀽𑀢𑀁 𑀢𑁂 𑀤𑀼𑀔𑀁 𑀅𑀧𑀭𑀺𑀫𑀸𑀡𑀁;_  
_𑀅𑀲𑁆𑀲𑀽 𑀘 𑀢𑁂 𑀧𑀯𑀢𑁆𑀢𑀁,_  
_𑀩𑀳𑀽𑀦𑀺 𑀘 𑀚𑀸𑀢𑀺𑀲𑀳𑀲𑁆𑀲𑀸𑀦𑀺𑁇_  


(221.)

293\. _𑀯𑀲𑀺𑀢𑀸 𑀲𑀼𑀲𑀸𑀦𑀫𑀚𑁆𑀛𑁂,_  
_𑀅𑀣𑁄𑀧𑀺 𑀔𑀸𑀤𑀺𑀢𑀸𑀦𑀺 𑀧𑀼𑀢𑁆𑀢𑀫𑀁𑀲𑀸𑀦𑀺;_  
_𑀳𑀢𑀓𑀼𑀮𑀺𑀓𑀸 𑀲𑀩𑁆𑀩𑀕𑀭𑀳𑀺𑀢𑀸,_  
_𑀫𑀢𑀧𑀢𑀺𑀓𑀸 𑀅𑀫𑀢𑀫𑀥𑀺𑀕𑀘𑁆𑀙𑀺𑀁𑁇_  


(222.)

294\. _𑀪𑀸𑀯𑀺𑀢𑁄 𑀫𑁂 𑀫𑀕𑁆𑀕𑁄,_  
_𑀅𑀭𑀺𑀬𑁄 𑀅𑀝𑁆𑀞𑀗𑁆𑀕𑀺𑀓𑁄 𑀅𑀫𑀢𑀕𑀸𑀫𑀻;_  
_𑀦𑀺𑀩𑁆𑀩𑀸𑀦𑀁 𑀲𑀘𑁆𑀙𑀺𑀓𑀢𑀁,_  
_𑀥𑀫𑁆𑀫𑀸𑀤𑀸𑀲𑀁 𑀅𑀯𑁂𑀓𑁆𑀔𑀺𑀁𑀳𑀁𑁇_  


(223.)

295\. _𑀅𑀳𑀫𑀫𑁆𑀳𑀺 𑀓𑀦𑁆𑀢𑀲𑀮𑁆𑀮𑀸,_  
_𑀑𑀳𑀺𑀢𑀪𑀸𑀭𑀸 𑀓𑀢𑀜𑁆𑀳𑀺 𑀓𑀭𑀡𑀻𑀬𑀁;_  
_𑀓𑀺𑀲𑀸 𑀕𑁄𑀢𑀫𑀻 𑀣𑁂𑀭𑀻,_  
_𑀯𑀺𑀫𑀼𑀢𑁆𑀢𑀘𑀺𑀢𑁆𑀢𑀸 𑀇𑀫𑀁 𑀪𑀡𑀻”𑀢𑀺𑁇_  


---

296\. …  𑀓𑀺𑀲𑀸 𑀕𑁄𑀢𑀫𑀻 𑀣𑁂𑀭𑀻… 𑁇



---

297\. 𑀏𑀓𑀸𑀤𑀲𑀓𑀦𑀺𑀧𑀸𑀢𑁄 𑀦𑀺𑀝𑁆𑀞𑀺𑀢𑁄𑁇



[Go to previous page (10 Ekādasakanipāta)](../19Th2/10.md) / [Go to parent page (10 Ekādasakanipāta)](../19Th2/10.md) / [Go to next page (11 Dvādasakanipāta)](../11.md)


