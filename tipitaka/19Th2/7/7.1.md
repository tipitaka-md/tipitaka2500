
[Home](/) / [19Th2 Therīgāthāpāḷi](../../19Th2.md) / [7 Sattakanipāta](../7.md)

# 𑁭𑁇𑁧 𑀉𑀢𑁆𑀢𑀭𑀸𑀣𑁂𑀭𑀻𑀕𑀸𑀣𑀸

* 𑀲𑀢𑁆𑀢𑀓𑀦𑀺𑀧𑀸𑀢

* 𑀉𑀢𑁆𑀢𑀭𑀸𑀣𑁂𑀭𑀻𑀕𑀸𑀣𑀸

(175.)

239\. _“𑀫𑀼𑀲𑀮𑀸𑀦𑀺 𑀕𑀳𑁂𑀢𑁆𑀯𑀸𑀦,_  
_𑀥𑀜𑁆𑀜𑀁 𑀓𑁄𑀝𑁆𑀝𑁂𑀦𑁆𑀢𑀺 𑀫𑀸𑀡𑀯𑀸;_  
_𑀧𑀼𑀢𑁆𑀢𑀤𑀸𑀭𑀸𑀦𑀺 𑀧𑁄𑀲𑁂𑀦𑁆𑀢𑀸,_  
_𑀥𑀦𑀁 𑀯𑀺𑀦𑁆𑀤𑀦𑁆𑀢𑀺 𑀫𑀸𑀡𑀯𑀸𑁇_  


(176.)

240\. _𑀖𑀝𑁂𑀣 𑀩𑀼𑀤𑁆𑀥𑀲𑀸𑀲𑀦𑁂,_  
_𑀬𑀁 𑀓𑀢𑁆𑀯𑀸 𑀦𑀸𑀦𑀼𑀢𑀧𑁆𑀧𑀢𑀺;_  
_𑀔𑀺𑀧𑁆𑀧𑀁 𑀧𑀸𑀤𑀸𑀦𑀺 𑀥𑁄𑀯𑀺𑀢𑁆𑀯𑀸,_  
_𑀏𑀓𑀫𑀦𑁆𑀢𑀁 𑀦𑀺𑀲𑀻𑀤𑀣𑁇_  


(177.)

241\. _𑀘𑀺𑀢𑁆𑀢𑀁 𑀉𑀧𑀝𑁆𑀞𑀧𑁂𑀢𑁆𑀯𑀸𑀦,_  
_𑀏𑀓𑀕𑁆𑀕𑀁 𑀲𑀼𑀲𑀫𑀸𑀳𑀺𑀢𑀁;_  
_𑀧𑀘𑁆𑀘𑀯𑁂𑀓𑁆𑀔𑀣 𑀲𑀗𑁆𑀔𑀸𑀭𑁂,_  
_𑀧𑀭𑀢𑁄 𑀦𑁄 𑀘 𑀅𑀢𑁆𑀢𑀢𑁄”𑁇_  


(178.)

242\. _“𑀢𑀲𑁆𑀲𑀸𑀳𑀁 𑀯𑀘𑀦𑀁 𑀲𑀼𑀢𑁆𑀯𑀸,_  
_𑀧𑀝𑀸𑀘𑀸𑀭𑀸𑀦𑀼𑀲𑀸𑀲𑀦𑀺𑀁;_  
_𑀧𑀸𑀤𑁂 𑀧𑀓𑁆𑀔𑀸𑀮𑀬𑀺𑀢𑁆𑀯𑀸𑀦,_  
_𑀏𑀓𑀫𑀦𑁆𑀢𑁂 𑀉𑀧𑀸𑀯𑀺𑀲𑀺𑀁𑁇_  


(179.)

243\. _𑀭𑀢𑁆𑀢𑀺𑀬𑀸 𑀧𑀼𑀭𑀺𑀫𑁂 𑀬𑀸𑀫𑁂,_  
_𑀧𑀼𑀩𑁆𑀩𑀚𑀸𑀢𑀺𑀫𑀦𑀼𑀲𑁆𑀲𑀭𑀺𑀁;_  
_𑀭𑀢𑁆𑀢𑀺𑀬𑀸 𑀫𑀚𑁆𑀛𑀺𑀫𑁂 𑀬𑀸𑀫𑁂,_  
_𑀤𑀺𑀩𑁆𑀩𑀘𑀓𑁆𑀔𑀼𑀁 𑀯𑀺𑀲𑁄𑀥𑀬𑀺𑀁𑁇_  


(180.)

244\. _𑀭𑀢𑁆𑀢𑀺𑀬𑀸 𑀧𑀘𑁆𑀙𑀺𑀫𑁂 𑀬𑀸𑀫𑁂,_  
_𑀢𑀫𑁄𑀔𑀦𑁆𑀥𑀁 𑀧𑀤𑀸𑀮𑀬𑀺𑀁;_  
_𑀢𑁂𑀯𑀺𑀚𑁆𑀚𑀸 𑀅𑀣 𑀯𑀼𑀝𑁆𑀞𑀸𑀲𑀺𑀁,_  
_𑀓𑀢𑀸 𑀢𑁂 𑀅𑀦𑀼𑀲𑀸𑀲𑀦𑀻𑁇_  


(181.)

245\. _𑀲𑀓𑁆𑀓𑀁𑀯 𑀤𑁂𑀯𑀸 𑀢𑀺𑀤𑀲𑀸,_  
_𑀲𑀗𑁆𑀕𑀸𑀫𑁂 𑀅𑀧𑀭𑀸𑀚𑀺𑀢𑀁;_  
_𑀧𑀼𑀭𑀓𑁆𑀔𑀢𑁆𑀯𑀸 𑀯𑀺𑀳𑀲𑁆𑀲𑀸𑀫𑀺,_  
_𑀢𑁂𑀯𑀺𑀚𑁆𑀚𑀸𑀫𑁆𑀳𑀺 𑀅𑀦𑀸𑀲𑀯𑀸”𑁇_  


---

246\. …  𑀉𑀢𑁆𑀢𑀭𑀸 𑀣𑁂𑀭𑀻… 𑁇



[Go to previous page (7 Sattakanipāta)](../7.md) / [Go to parent page (7 Sattakanipāta)](../7.md) / [Go to next page (7.2 Cālātherīgāthā)](7.2.md)


