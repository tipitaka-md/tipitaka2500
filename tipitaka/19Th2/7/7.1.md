
[Home](/) / [19Th2 Therīgāthāpāḷi](../../19Th2.md) / [7 Sattakanipāta](../7.md)

# 7.1 Uttarātherīgāthā

* Sattakanipāta

* Uttarātherīgāthā

(175.)

239\. _“Musalāni gahetvāna,_  
_dhaññaṃ koṭṭenti māṇavā;_  
_Puttadārāni posentā,_  
_dhanaṃ vindanti māṇavā._  


(176.)

240\. _Ghaṭetha buddhasāsane,_  
_yaṃ katvā nānutappati;_  
_Khippaṃ pādāni dhovitvā,_  
_ekamantaṃ nisīdatha._  


(177.)

241\. _Cittaṃ upaṭṭhapetvāna,_  
_ekaggaṃ susamāhitaṃ;_  
_Paccavekkhatha saṅkhāre,_  
_parato no ca attato”._  


(178.)

242\. _“Tassāhaṃ vacanaṃ sutvā,_  
_paṭācārānusāsaniṃ;_  
_Pāde pakkhālayitvāna,_  
_ekamante upāvisiṃ._  


(179.)

243\. _Rattiyā purime yāme,_  
_pubbajātimanussariṃ;_  
_Rattiyā majjhime yāme,_  
_dibbacakkhuṃ visodhayiṃ._  


(180.)

244\. _Rattiyā pacchime yāme,_  
_tamokhandhaṃ padālayiṃ;_  
_Tevijjā atha vuṭṭhāsiṃ,_  
_katā te anusāsanī._  


(181.)

245\. _Sakkaṃva devā tidasā,_  
_saṅgāme aparājitaṃ;_  
_Purakkhatvā vihassāmi,_  
_tevijjāmhi anāsavā”._  


---

246\. …  Uttarā therī… .



[Go to previous page (7 Sattakanipāta)](../7.md) / [Go to parent page (7 Sattakanipāta)](../7.md) / [Go to next page (7.2 Cālātherīgāthā)](7.2.md)


