
[Home](/) / [19Th2 Therīgāthāpāḷi](/tipitaka/19Th2.md) / [16 Mahānipāta](/tipitaka/19Th2/16.md)

# 𑁧𑁬𑁇𑁧 𑀲𑀼𑀫𑁂𑀥𑀸𑀣𑁂𑀭𑀻𑀕𑀸𑀣𑀸

### 𑀫𑀳𑀸𑀦𑀺𑀧𑀸𑀢

### 𑀲𑀼𑀫𑁂𑀥𑀸𑀣𑁂𑀭𑀻𑀕𑀸𑀣𑀸

(450.)

538. _𑀫𑀦𑁆𑀢𑀸𑀯𑀢𑀺𑀬𑀸 𑀦𑀕𑀭𑁂,_  
_𑀭𑀜𑁆𑀜𑁄 𑀓𑁄𑀜𑁆𑀘𑀲𑁆𑀲 𑀅𑀕𑁆𑀕𑀫𑀳𑁂𑀲𑀺𑀬𑀸;_  
_𑀥𑀻𑀢𑀸 𑀆𑀲𑀺𑀁 𑀲𑀼𑀫𑁂𑀥𑀸,_  
_𑀧𑀲𑀸𑀤𑀺𑀢𑀸 𑀲𑀸𑀲𑀦𑀓𑀭𑁂𑀳𑀺𑁇_  


(451.)

539. _𑀲𑀻𑀮𑀯𑀢𑀻 𑀘𑀺𑀢𑁆𑀢𑀓𑀣𑀸,_  
_𑀩𑀳𑀼𑀲𑁆𑀲𑀼𑀢𑀸 𑀩𑀼𑀤𑁆𑀥𑀲𑀸𑀲𑀦𑁂 𑀯𑀺𑀦𑀺𑀢𑀸;_  
_𑀫𑀸𑀢𑀸𑀧𑀺𑀢𑀭𑁄 𑀉𑀧𑀕𑀫𑁆𑀫,_  
_𑀪𑀡𑀢𑀺 “𑀉𑀪𑀬𑁄 𑀦𑀺𑀲𑀸𑀫𑁂𑀣𑁇_  


(452.)

540. _𑀦𑀺𑀩𑁆𑀩𑀸𑀦𑀸𑀪𑀺𑀭𑀢𑀸𑀳𑀁,_  
_𑀅𑀲𑀲𑁆𑀲𑀢𑀁 𑀪𑀯𑀕𑀢𑀁 𑀬𑀤𑀺𑀧𑀺 𑀤𑀺𑀩𑁆𑀩𑀁;_  
_𑀓𑀺𑀫𑀗𑁆𑀕𑀁 𑀧𑀦 𑀢𑀼𑀘𑁆𑀙𑀸 𑀓𑀸𑀫𑀸,_  
_𑀅𑀧𑁆𑀧𑀲𑁆𑀲𑀸𑀤𑀸 𑀩𑀳𑀼𑀯𑀺𑀖𑀸𑀢𑀸𑁇_  


(453.)

541. _𑀓𑀸𑀫𑀸 𑀓𑀝𑀼𑀓𑀸 𑀆𑀲𑀻,_  
_𑀯𑀺𑀲𑀽𑀧𑀫𑀸 𑀬𑁂𑀲𑀼 𑀫𑀼𑀘𑁆𑀙𑀺𑀢𑀸 𑀩𑀸𑀮𑀸;_  
_𑀢𑁂 𑀤𑀻𑀖𑀭𑀢𑁆𑀢𑀁 𑀦𑀺𑀭𑀬𑁂,_  
_𑀲𑀫𑀧𑁆𑀧𑀺𑀢𑀸 𑀳𑀜𑁆𑀜𑀦𑁆𑀢𑁂 𑀤𑀼𑀓𑁆𑀔𑀺𑀢𑀸𑁇_  


(454.)

542. _𑀲𑁄𑀘𑀦𑁆𑀢𑀺 𑀧𑀸𑀧𑀓𑀫𑁆𑀫𑀸,_  
_𑀯𑀺𑀦𑀺𑀧𑀸𑀢𑁂 𑀧𑀸𑀧𑀯𑀤𑁆𑀥𑀺𑀦𑁄 𑀲𑀤𑀸;_  
_𑀓𑀸𑀬𑁂𑀦 𑀘 𑀯𑀸𑀘𑀸𑀬 𑀘,_  
_𑀫𑀦𑀲𑀸 𑀘 𑀅𑀲𑀁𑀯𑀼𑀢𑀸 𑀩𑀸𑀮𑀸𑁇_  


(455.)

543. _𑀩𑀸𑀮𑀸 𑀢𑁂 𑀤𑀼𑀧𑁆𑀧𑀜𑁆𑀜𑀸,_  
_𑀅𑀘𑁂𑀢𑀦𑀸 𑀤𑀼𑀓𑁆𑀔𑀲𑀫𑀼𑀤𑀬𑁄𑀭𑀼𑀤𑁆𑀥𑀸;_  
_𑀤𑁂𑀲𑁂𑀦𑁆𑀢𑁂 𑀅𑀚𑀸𑀦𑀦𑁆𑀢𑀸,_  
_𑀦 𑀩𑀼𑀚𑁆𑀛𑀭𑁂 𑀅𑀭𑀺𑀬𑀲𑀘𑁆𑀘𑀸𑀦𑀺𑁇_  


(456.)

544. _𑀲𑀘𑁆𑀘𑀸𑀦𑀺 𑀅𑀫𑁆𑀫 𑀩𑀼𑀤𑁆𑀥𑀯𑀭𑀤𑁂𑀲𑀺𑀢𑀸𑀦𑀺,_  
_𑀢𑁂 𑀩𑀳𑀼𑀢𑀭𑀸 𑀅𑀚𑀸𑀦𑀦𑁆𑀢𑀸 𑀬𑁂;_  
_𑀅𑀪𑀺𑀦𑀦𑁆𑀤𑀦𑁆𑀢𑀺 𑀪𑀯𑀕𑀢𑀁,_  
_𑀧𑀺𑀳𑁂𑀦𑁆𑀢𑀺 𑀤𑁂𑀯𑁂𑀲𑀼 𑀉𑀧𑀧𑀢𑁆𑀢𑀺𑀁𑁇_  


(457.)

545. _𑀤𑁂𑀯𑁂𑀲𑀼𑀧𑀺 𑀉𑀧𑀧𑀢𑁆𑀢𑀺,_  
_𑀅𑀲𑀲𑁆𑀲𑀢𑀸 𑀪𑀯𑀕𑀢𑁂 𑀅𑀦𑀺𑀘𑁆𑀘𑀫𑁆𑀳𑀺;_  
_𑀦 𑀘 𑀲𑀦𑁆𑀢𑀲𑀦𑁆𑀢𑀺 𑀩𑀸𑀮𑀸,_  
_𑀧𑀼𑀦𑀧𑁆𑀧𑀼𑀦𑀁 𑀚𑀸𑀬𑀺𑀢𑀩𑁆𑀩𑀲𑁆𑀲𑁇_  


(458.)

546. _𑀘𑀢𑁆𑀢𑀸𑀭𑁄 𑀯𑀺𑀦𑀺𑀧𑀸𑀢𑀸,_  
_𑀤𑀼𑀯𑁂 𑀘 𑀕𑀢𑀺𑀬𑁄 𑀓𑀣𑀜𑁆𑀘𑀺 𑀮𑀩𑁆𑀪𑀦𑁆𑀢𑀺;_  
_𑀦 𑀘 𑀯𑀺𑀦𑀺𑀧𑀸𑀢𑀕𑀢𑀸𑀦𑀁,_  
_𑀧𑀩𑁆𑀩𑀚𑁆𑀚𑀸 𑀅𑀢𑁆𑀣𑀺 𑀦𑀺𑀭𑀬𑁂𑀲𑀼𑁇_  


(459.)

547. _𑀅𑀦𑀼𑀚𑀸𑀦𑀸𑀣 𑀫𑀁 𑀉𑀪𑀬𑁄,_  
_𑀧𑀩𑁆𑀩𑀚𑀺𑀢𑀼𑀁 𑀤𑀲𑀩𑀮𑀲𑁆𑀲 𑀧𑀸𑀯𑀘𑀦𑁂;_  
_𑀅𑀧𑁆𑀧𑁄𑀲𑁆𑀲𑀼𑀓𑁆𑀓𑀸 𑀖𑀝𑀺𑀲𑁆𑀲𑀁,_  
_𑀚𑀸𑀢𑀺𑀫𑀭𑀡𑀧𑁆𑀧𑀳𑀸𑀦𑀸𑀬𑁇_  


(460.)

548. _𑀓𑀺𑀁 𑀪𑀯𑀕𑀢𑁂 𑀅𑀪𑀺𑀦𑀦𑁆𑀤𑀺𑀢𑁂𑀦,_  
_𑀓𑀸𑀬𑀓𑀮𑀺𑀦𑀸 𑀅𑀲𑀸𑀭𑁂𑀦;_  
_𑀪𑀯𑀢𑀡𑁆𑀳𑀸𑀬 𑀦𑀺𑀭𑁄𑀥𑀸,_  
_𑀅𑀦𑀼𑀚𑀸𑀦𑀸𑀣 𑀧𑀩𑁆𑀩𑀚𑀺𑀲𑁆𑀲𑀸𑀫𑀺𑁇_  


(461.)

549. _𑀩𑀼𑀤𑁆𑀥𑀸𑀦𑀁 𑀉𑀧𑁆𑀧𑀸𑀤𑁄 𑀯𑀺𑀯𑀚𑁆𑀚𑀺𑀢𑁄,_  
_𑀅𑀓𑁆𑀔𑀡𑁄 𑀔𑀡𑁄 𑀮𑀤𑁆𑀥𑁄;_  
_𑀲𑀻𑀮𑀸𑀦𑀺 𑀩𑁆𑀭𑀳𑁆𑀫𑀘𑀭𑀺𑀬𑀁,_  
_𑀬𑀸𑀯𑀚𑀻𑀯𑀁 𑀦 𑀤𑀽𑀲𑁂𑀬𑁆𑀬𑀁”𑁇_  


(462.)

550. _𑀏𑀯𑀁 𑀪𑀡𑀢𑀺 𑀲𑀼𑀫𑁂𑀥𑀸,_  
_𑀫𑀸𑀢𑀸𑀧𑀺𑀢𑀭𑁄 “𑀦 𑀢𑀸𑀯 𑀆𑀳𑀸𑀭𑀁;_  
_𑀆𑀳𑀭𑀺𑀲𑁆𑀲𑀁 𑀕𑀳𑀝𑁆𑀞𑀸,_  
_𑀫𑀭𑀡𑀯𑀲𑀁 𑀕𑀢𑀸𑀯 𑀳𑁂𑀲𑁆𑀲𑀸𑀫𑀺”𑁇_  


(463.)

551. _𑀫𑀸𑀢𑀸 𑀤𑀼𑀓𑁆𑀔𑀺𑀢𑀸 𑀭𑁄𑀤𑀢𑀺 𑀧𑀺𑀢𑀸 𑀘,_  
_𑀅𑀲𑁆𑀲𑀸 𑀲𑀩𑁆𑀩𑀲𑁄 𑀲𑀫𑀪𑀺𑀳𑀢𑁄;_  
_𑀖𑀝𑁂𑀦𑁆𑀢𑀺 𑀲𑀜𑁆𑀜𑀸𑀧𑁂𑀢𑀼𑀁,_  
_𑀧𑀸𑀲𑀸𑀤𑀢𑀮𑁂 𑀙𑀫𑀸𑀧𑀢𑀺𑀢𑀁𑁇_  


(464.)

552. _“𑀉𑀝𑁆𑀞𑁂𑀳𑀺 𑀧𑀼𑀢𑁆𑀢𑀓 𑀓𑀺𑀁 𑀲𑁄𑀘𑀺,_  
_𑀢𑁂𑀦 𑀤𑀺𑀦𑁆𑀦𑀸𑀲𑀺 𑀯𑀸𑀭𑀡𑀯𑀢𑀺𑀫𑁆𑀳𑀺;_  
_𑀭𑀸𑀚𑀸 𑀅𑀦𑀻𑀓𑀭𑀢𑁆𑀢𑁄,_  
_𑀅𑀪𑀺𑀭𑀽𑀧𑁄 𑀢𑀲𑁆𑀲 𑀢𑁆𑀯𑀁 𑀤𑀺𑀦𑁆𑀦𑀸𑁇_  


(465.)

553. _𑀅𑀕𑁆𑀕𑀫𑀳𑁂𑀲𑀻 𑀪𑀯𑀺𑀲𑁆𑀲𑀲𑀺,_  
_𑀅𑀦𑀺𑀓𑀭𑀢𑁆𑀢𑀲𑁆𑀲 𑀭𑀸𑀚𑀺𑀦𑁄 𑀪𑀭𑀺𑀬𑀸;_  
_𑀲𑀻𑀮𑀸𑀦𑀺 𑀩𑁆𑀭𑀳𑁆𑀫𑀘𑀭𑀺𑀬𑀁,_  
_𑀧𑀩𑁆𑀩𑀚𑁆𑀚𑀸 𑀤𑀼𑀓𑁆𑀓𑀭𑀸 𑀧𑀼𑀢𑁆𑀢𑀓𑁇_  


(466.)

554. _𑀭𑀚𑁆𑀚𑁂 𑀆𑀡𑀸 𑀥𑀦𑀫𑀺𑀲𑁆𑀲𑀭𑀺𑀬𑀁,_  
_𑀪𑁄𑀕𑀸 𑀲𑀼𑀔𑀸 𑀤𑀳𑀭𑀺𑀓𑀸𑀲𑀺;_  
_𑀪𑀼𑀜𑁆𑀚𑀸𑀳𑀺 𑀓𑀸𑀫𑀪𑁄𑀕𑁂,_  
_𑀯𑀸𑀭𑁂𑀬𑁆𑀬𑀁 𑀳𑁄𑀢𑀼 𑀢𑁂 𑀧𑀼𑀢𑁆𑀢”𑁇_  


(467.)

555. _𑀅𑀣 𑀦𑁂 𑀪𑀡𑀢𑀺 𑀲𑀼𑀫𑁂𑀥𑀸,_  
_“𑀫𑀸 𑀏𑀤𑀺𑀲𑀺𑀓𑀸𑀦𑀺 𑀪𑀯𑀕𑀢𑀫𑀲𑀸𑀭𑀁;_  
_𑀧𑀩𑁆𑀩𑀚𑁆𑀚𑀸 𑀯𑀸 𑀳𑁄𑀳𑀺𑀢𑀺,_  
_𑀫𑀭𑀡𑀁 𑀯𑀸 𑀫𑁂 𑀦 𑀘𑁂𑀯 𑀯𑀸𑀭𑁂𑀬𑁆𑀬𑀁𑁇_  


(468.)

556. _𑀓𑀺𑀫𑀺𑀯 𑀧𑀽𑀢𑀺𑀓𑀸𑀬𑀫𑀲𑀼𑀘𑀺𑀁,_  
_𑀲𑀯𑀦𑀕𑀦𑁆𑀥𑀁 𑀪𑀬𑀸𑀦𑀓𑀁 𑀓𑀼𑀡𑀧𑀁;_  
_𑀅𑀪𑀺𑀲𑀁𑀯𑀺𑀲𑁂𑀬𑁆𑀬𑀁 𑀪𑀲𑁆𑀢𑀁,_  
_𑀅𑀲𑀓𑀺𑀁 𑀧𑀕𑁆𑀖𑀭𑀺𑀢𑀁 𑀅𑀲𑀼𑀘𑀺𑀧𑀼𑀡𑁆𑀡𑀁𑁇_  


(469.)

557. _𑀓𑀺𑀫𑀺𑀯 𑀢𑀳𑀁 𑀚𑀸𑀦𑀦𑁆𑀢𑀻,_  
_𑀯𑀺𑀓𑀽𑀮𑀓𑀁 𑀫𑀁𑀲𑀲𑁄𑀡𑀺𑀢𑀼𑀧𑀮𑀺𑀢𑁆𑀢𑀁;_  
_𑀓𑀺𑀫𑀺𑀓𑀼𑀮𑀸𑀮𑀬𑀁 𑀲𑀓𑀼𑀡𑀪𑀢𑁆𑀢𑀁,_  
_𑀓𑀍𑀏𑀯𑀭𑀁 𑀓𑀺𑀲𑁆𑀲 𑀤𑀺𑀬𑁆𑀬𑀢𑀺𑁇_  


(470.)

558. _𑀦𑀺𑀩𑁆𑀩𑀼𑀬𑁆𑀳𑀢𑀺 𑀲𑀼𑀲𑀸𑀦𑀁,_  
_𑀅𑀘𑀺𑀭𑀁 𑀓𑀸𑀬𑁄 𑀅𑀧𑁂𑀢𑀯𑀺𑀜𑁆𑀜𑀸𑀡𑁄;_  
_𑀙𑀼𑀤𑁆𑀥𑁄 𑀓𑀍𑀇𑀗𑁆𑀕𑀭𑀁 𑀯𑀺𑀬,_  
_𑀚𑀺𑀕𑀼𑀘𑁆𑀙𑀫𑀸𑀦𑁂𑀳𑀺 𑀜𑀸𑀢𑀻𑀳𑀺𑁇_  


(471.)

559. _𑀙𑀼𑀤𑁆𑀥𑀽𑀦 𑀦𑀁 𑀲𑀼𑀲𑀸𑀦𑁂,_  
_𑀧𑀭𑀪𑀢𑁆𑀢𑀁 𑀦𑁆𑀳𑀸𑀬𑀦𑁆𑀢𑀺 𑀚𑀺𑀕𑀼𑀘𑁆𑀙𑀦𑁆𑀢𑀸;_  
_𑀦𑀺𑀬𑀓𑀸 𑀫𑀸𑀢𑀸𑀧𑀺𑀢𑀭𑁄,_  
_𑀓𑀺𑀁 𑀧𑀦 𑀲𑀸𑀥𑀸𑀭𑀡𑀸 𑀚𑀦𑀢𑀸𑁇_  


(472.)

560. _𑀅𑀚𑁆𑀛𑁄𑀲𑀺𑀢𑀸 𑀅𑀲𑀸𑀭𑁂,_  
_𑀓𑀍𑀏𑀯𑀭𑁂 𑀅𑀝𑁆𑀞𑀺𑀦𑁆𑀳𑀸𑀭𑀼𑀲𑀁𑀖𑀸𑀢𑁂;_  
_𑀔𑁂𑀍𑀅𑀲𑁆𑀲𑀼𑀘𑁆𑀘𑀸𑀭𑀲𑁆𑀲𑀯,_  
_𑀧𑀭𑀺𑀧𑀼𑀡𑁆𑀡𑁂 𑀧𑀽𑀢𑀺𑀓𑀸𑀬𑀫𑁆𑀳𑀺𑁇_  


(473.)

561. _𑀬𑁄 𑀦𑀁 𑀯𑀺𑀦𑀺𑀩𑁆𑀪𑀼𑀚𑀺𑀢𑁆𑀯𑀸,_  
_𑀅𑀩𑁆𑀪𑀦𑁆𑀢𑀭𑀫𑀲𑁆𑀲 𑀩𑀸𑀳𑀺𑀭𑀁 𑀓𑀬𑀺𑀭𑀸;_  
_𑀕𑀦𑁆𑀥𑀲𑁆𑀲 𑀅𑀲𑀳𑀫𑀸𑀦𑀸,_  
_𑀲𑀓𑀸𑀧𑀺 𑀫𑀸𑀢𑀸 𑀚𑀺𑀕𑀼𑀘𑁆𑀙𑁂𑀬𑁆𑀬𑁇_  


(474.)

562. _𑀔𑀦𑁆𑀥𑀥𑀸𑀢𑀼𑀆𑀬𑀢𑀦𑀁,_  
_𑀲𑀗𑁆𑀔𑀢𑀁 𑀚𑀸𑀢𑀺𑀫𑀽𑀮𑀓𑀁 𑀤𑀼𑀓𑁆𑀔𑀁;_  
_𑀬𑁄𑀦𑀺𑀲𑁄 𑀅𑀦𑀼𑀯𑀺𑀘𑀺𑀦𑀦𑁆𑀢𑀻,_  
_𑀯𑀸𑀭𑁂𑀬𑁆𑀬𑀁 𑀓𑀺𑀲𑁆𑀲 𑀇𑀘𑁆𑀙𑁂𑀬𑁆𑀬𑀁𑁇_  


(475.)

563. _𑀤𑀺𑀯𑀲𑁂 𑀤𑀺𑀯𑀲𑁂 𑀢𑀺𑀲𑀢𑁆𑀢𑀺,_  
_𑀲𑀢𑀸𑀦𑀺 𑀦𑀯𑀦𑀯𑀸 𑀧𑀢𑁂𑀬𑁆𑀬𑀼𑀁 𑀓𑀸𑀬𑀫𑁆𑀳𑀺;_  
_𑀯𑀲𑁆𑀲𑀲𑀢𑀫𑁆𑀧𑀺 𑀘 𑀖𑀸𑀢𑁄,_  
_𑀲𑁂𑀬𑁆𑀬𑁄 𑀤𑀼𑀓𑁆𑀔𑀲𑁆𑀲 𑀘𑁂𑀯𑀁 𑀔𑀬𑁄𑁇_  


(476.)

564. _𑀅𑀚𑁆𑀛𑀼𑀧𑀕𑀘𑁆𑀙𑁂 𑀖𑀸𑀢𑀁,_  
_𑀬𑁄 𑀯𑀺𑀜𑁆𑀜𑀸𑀬𑁂𑀯𑀁 𑀲𑀢𑁆𑀣𑀼𑀦𑁄 𑀯𑀘𑀦𑀁;_  
_‘𑀤𑀻𑀖𑁄 𑀢𑁂𑀲𑀁 𑀲𑀁𑀲𑀸𑀭𑁄,_  
_𑀧𑀼𑀦𑀧𑁆𑀧𑀼𑀦𑀁 𑀳𑀜𑁆𑀜𑀫𑀸𑀦𑀸𑀦𑀁’𑁇_  


(477.)

565. _𑀤𑁂𑀯𑁂𑀲𑀼 𑀫𑀦𑀼𑀲𑁆𑀲𑁂𑀲𑀼 𑀘,_  
_𑀢𑀺𑀭𑀘𑁆𑀙𑀸𑀦𑀬𑁄𑀦𑀺𑀬𑀸 𑀅𑀲𑀼𑀭𑀓𑀸𑀬𑁂;_  
_𑀧𑁂𑀢𑁂𑀲𑀼 𑀘 𑀦𑀺𑀭𑀬𑁂𑀲𑀼 𑀘,_  
_𑀅𑀧𑀭𑀺𑀫𑀺𑀢𑀸 𑀤𑀺𑀲𑁆𑀲𑀭𑁂 𑀖𑀸𑀢𑀸𑁇_  


(478.)

566. _𑀖𑀸𑀢𑀸 𑀦𑀺𑀭𑀬𑁂𑀲𑀼 𑀩𑀳𑀽,_  
_𑀯𑀺𑀦𑀺𑀧𑀸𑀢𑀕𑀢𑀲𑁆𑀲 𑀧𑀻𑀍𑀇𑀬𑀫𑀸𑀦𑀲𑁆𑀲;_  
_𑀤𑁂𑀯𑁂𑀲𑀼𑀧𑀺 𑀅𑀢𑁆𑀢𑀸𑀡𑀁,_  
_𑀦𑀺𑀩𑁆𑀩𑀸𑀦𑀲𑀼𑀔𑀸 𑀧𑀭𑀁 𑀦𑀢𑁆𑀣𑀺𑁇_  


(479.)

567. _𑀧𑀢𑁆𑀢𑀸 𑀢𑁂 𑀦𑀺𑀩𑁆𑀩𑀸𑀦𑀁,_  
_𑀬𑁂 𑀬𑀼𑀢𑁆𑀢𑀸 𑀤𑀲𑀩𑀮𑀲𑁆𑀲 𑀧𑀸𑀯𑀘𑀦𑁂;_  
_𑀅𑀧𑁆𑀧𑁄𑀲𑁆𑀲𑀼𑀓𑁆𑀓𑀸 𑀖𑀝𑁂𑀦𑁆𑀢𑀺,_  
_𑀚𑀸𑀢𑀺𑀫𑀭𑀡𑀧𑁆𑀧𑀳𑀸𑀦𑀸𑀬𑁇_  


(480.)

568. _𑀅𑀚𑁆𑀚𑁂𑀯 𑀢𑀸𑀢𑀪𑀺𑀦𑀺𑀓𑁆𑀔-_  
_𑀫𑀺𑀲𑁆𑀲𑀁 𑀪𑁄𑀕𑁂𑀳𑀺 𑀓𑀺𑀁 𑀅𑀲𑀸𑀭𑁂𑀳𑀺;_  
_𑀦𑀺𑀩𑁆𑀩𑀺𑀦𑁆𑀦𑀸 𑀫𑁂 𑀓𑀸𑀫𑀸,_  
_𑀯𑀦𑁆𑀢𑀲𑀫𑀸 𑀢𑀸𑀮𑀯𑀢𑁆𑀣𑀼𑀓𑀢𑀸”𑁇_  


(481.)

569. _𑀲𑀸 𑀘𑁂𑀯𑀁 𑀪𑀡𑀢𑀺 𑀧𑀺𑀢𑀭-_  
_𑀫𑀦𑀻𑀓𑀭𑀢𑁆𑀢𑁄 𑀘 𑀬𑀲𑁆𑀲 𑀲𑀸 𑀤𑀺𑀦𑁆𑀦𑀸;_  
_𑀉𑀧𑀬𑀸𑀲𑀺 𑀯𑀸𑀭𑀡𑀯𑀢𑁂,_  
_𑀯𑀸𑀭𑁂𑀬𑁆𑀬𑀫𑀼𑀧𑀝𑁆𑀞𑀺𑀢𑁂 𑀓𑀸𑀮𑁂𑁇_  


(482.)

570. _𑀅𑀣 𑀅𑀲𑀺𑀢𑀦𑀺𑀘𑀺𑀢𑀫𑀼𑀤𑀼𑀓𑁂,_  
_𑀓𑁂𑀲𑁂 𑀔𑀕𑁆𑀕𑁂𑀦 𑀙𑀺𑀦𑁆𑀤𑀺𑀬 𑀲𑀼𑀫𑁂𑀥𑀸;_  
_𑀧𑀸𑀲𑀸𑀤𑀁 𑀧𑀺𑀤𑀳𑀺𑀢𑁆𑀯𑀸,_  
_𑀧𑀞𑀫𑀚𑁆𑀛𑀸𑀦𑀁 𑀲𑀫𑀸𑀧𑀚𑁆𑀚𑀺𑁇_  


(483.)

571. _𑀲𑀸 𑀘 𑀢𑀳𑀺𑀁 𑀲𑀫𑀸𑀧𑀦𑁆𑀦𑀸,_  
_𑀅𑀦𑀻𑀓𑀭𑀢𑁆𑀢𑁄 𑀘 𑀆𑀕𑀢𑁄 𑀦𑀕𑀭𑀁;_  
_𑀧𑀸𑀲𑀸𑀤𑁂 𑀘 𑀲𑀼𑀫𑁂𑀥𑀸,_  
_𑀅𑀦𑀺𑀘𑁆𑀘𑀲𑀜𑁆𑀜𑀁 𑀲𑀼𑀪𑀸𑀯𑁂𑀢𑀺𑁇_  


(484.)

572. _𑀲𑀸 𑀘 𑀫𑀦𑀲𑀺 𑀓𑀭𑁄𑀢𑀺,_  
_𑀅𑀦𑀻𑀓𑀭𑀢𑁆𑀢𑁄 𑀘 𑀆𑀭𑀼𑀳𑀻 𑀢𑀼𑀭𑀺𑀢𑀁;_  
_𑀫𑀡𑀺𑀓𑀦𑀓𑀪𑀽𑀲𑀺𑀢𑀗𑁆𑀕𑁄,_  
_𑀓𑀢𑀜𑁆𑀚𑀮𑀻 𑀬𑀸𑀘𑀢𑀺 𑀲𑀼𑀫𑁂𑀥𑀁𑁇_  


(485.)

573. _“𑀭𑀚𑁆𑀚𑁂 𑀆𑀡𑀸𑀥𑀦𑀫𑀺𑀲𑁆𑀲-_  
_𑀭𑀺𑀬𑀁 𑀪𑁄𑀕𑀸 𑀲𑀼𑀔𑀸 𑀤𑀳𑀭𑀺𑀓𑀸𑀲𑀺;_  
_𑀪𑀼𑀜𑁆𑀚𑀸𑀳𑀺 𑀓𑀸𑀫𑀪𑁄𑀕𑁂,_  
_𑀓𑀸𑀫𑀲𑀼𑀔𑀸 𑀤𑀼𑀮𑁆𑀮𑀪𑀸 𑀮𑁄𑀓𑁂𑁇_  


(486.)

574. _𑀦𑀺𑀲𑁆𑀲𑀝𑁆𑀞𑀁 𑀢𑁂 𑀭𑀚𑁆𑀚𑀁,_  
_𑀪𑁄𑀕𑁂 𑀪𑀼𑀜𑁆𑀚𑀲𑁆𑀲𑀼 𑀤𑁂𑀳𑀺 𑀤𑀸𑀦𑀸𑀦𑀺;_  
_𑀫𑀸 𑀤𑀼𑀫𑁆𑀫𑀦𑀸 𑀅𑀳𑁄𑀲𑀺,_  
_𑀫𑀸𑀢𑀸𑀧𑀺𑀢𑀭𑁄 𑀢𑁂 𑀤𑀼𑀓𑁆𑀔𑀺𑀢𑀸”𑁇_  


(487.)

575. _𑀢𑀁 𑀢𑀁 𑀪𑀡𑀢𑀺 𑀲𑀼𑀫𑁂𑀥𑀸,_  
_𑀓𑀸𑀫𑁂𑀳𑀺 𑀅𑀦𑀢𑁆𑀣𑀺𑀓𑀸 𑀯𑀺𑀕𑀢𑀫𑁄𑀳𑀸;_  
_“𑀫𑀸 𑀓𑀸𑀫𑁂 𑀅𑀪𑀺𑀦𑀦𑁆𑀤𑀺,_  
_𑀓𑀸𑀫𑁂𑀲𑁆𑀯𑀸𑀤𑀻𑀦𑀯𑀁 𑀧𑀲𑁆𑀲𑁇_  


(488.)

576. _𑀘𑀸𑀢𑀼𑀤𑁆𑀤𑀻𑀧𑁄 𑀭𑀸𑀚𑀸,_  
_𑀫𑀦𑁆𑀥𑀸𑀢𑀸 𑀆𑀲𑀺 𑀓𑀸𑀫𑀪𑁄𑀕𑀺𑀦𑀫𑀕𑁆𑀕𑁄;_  
_𑀅𑀢𑀺𑀢𑁆𑀢𑁄 𑀓𑀸𑀮𑀗𑁆𑀓𑀢𑁄,_  
_𑀦 𑀘𑀲𑁆𑀲 𑀧𑀭𑀺𑀧𑀽𑀭𑀺𑀢𑀸 𑀇𑀘𑁆𑀙𑀸𑁇_  


(489.)

577. _𑀲𑀢𑁆𑀢 𑀭𑀢𑀦𑀸𑀦𑀺 𑀯𑀲𑁆𑀲𑁂𑀬𑁆𑀬,_  
_𑀯𑀼𑀝𑁆𑀞𑀺𑀫𑀸 𑀤𑀲𑀤𑀺𑀲𑀸 𑀲𑀫𑀦𑁆𑀢𑁂𑀦;_  
_𑀦 𑀘𑀢𑁆𑀣𑀺 𑀢𑀺𑀢𑁆𑀢𑀺 𑀓𑀸𑀫𑀸𑀦𑀁,_  
_𑀅𑀢𑀺𑀢𑁆𑀢𑀸𑀯 𑀫𑀭𑀦𑁆𑀢𑀺 𑀦𑀭𑀸𑁇_  


(490.)

578. _𑀅𑀲𑀺𑀲𑀽𑀦𑀽𑀧𑀫𑀸 𑀓𑀸𑀫𑀸,_  
_𑀓𑀸𑀫𑀸 𑀲𑀧𑁆𑀧𑀲𑀺𑀭𑁄𑀧𑀫𑀸;_  
_𑀉𑀓𑁆𑀓𑁄𑀧𑀫𑀸 𑀅𑀦𑀼𑀤𑀳𑀦𑁆𑀢𑀺,_  
_𑀅𑀝𑁆𑀞𑀺𑀓𑀗𑁆𑀓𑀮 𑀲𑀦𑁆𑀦𑀺𑀪𑀸𑁇_  


(491.)

579. _𑀅𑀦𑀺𑀘𑁆𑀘𑀸 𑀅𑀥𑀼𑀯𑀸 𑀓𑀸𑀫𑀸,_  
_𑀩𑀳𑀼𑀤𑀼𑀓𑁆𑀔𑀸 𑀫𑀳𑀸𑀯𑀺𑀲𑀸;_  
_𑀅𑀬𑁄𑀕𑀼𑀍𑀑𑀯 𑀲𑀦𑁆𑀢𑀢𑁆𑀢𑁄,_  
_𑀅𑀖𑀫𑀽𑀮𑀸 𑀤𑀼𑀔𑀧𑁆𑀨𑀮𑀸𑁇_  


(492.)

580. _𑀭𑀼𑀓𑁆𑀔𑀧𑁆𑀨𑀮𑀽𑀧𑀫𑀸 𑀓𑀸𑀫𑀸,_  
_𑀫𑀁𑀲𑀧𑁂𑀲𑀽𑀧𑀫𑀸 𑀤𑀼𑀔𑀸;_  
_𑀲𑀼𑀧𑀺𑀦𑁄𑀧𑀫𑀸 𑀯𑀜𑁆𑀘𑀦𑀺𑀬𑀸,_  
_𑀓𑀸𑀫𑀸 𑀬𑀸𑀘𑀺𑀢𑀓𑀽𑀧𑀫𑀸𑁇_  


(493.)

581. _𑀲𑀢𑁆𑀢𑀺𑀲𑀽𑀮𑀽𑀧𑀫𑀸 𑀓𑀸𑀫𑀸,_  
_𑀭𑁄𑀕𑁄 𑀕𑀡𑁆𑀟𑁄 𑀅𑀖𑀁 𑀦𑀺𑀖𑀁;_  
_𑀅𑀗𑁆𑀕𑀸𑀭𑀓𑀸𑀲𑀼𑀲𑀤𑀺𑀲𑀸,_  
_𑀅𑀖𑀫𑀽𑀮𑀁 𑀪𑀬𑀁 𑀯𑀥𑁄𑁇_  


(494.)

582. _𑀏𑀯𑀁 𑀩𑀳𑀼𑀤𑀼𑀓𑁆𑀔𑀸 𑀓𑀸𑀫𑀸,_  
_𑀅𑀓𑁆𑀔𑀸𑀢𑀸 𑀅𑀦𑁆𑀢𑀭𑀸𑀬𑀺𑀓𑀸;_  
_𑀕𑀘𑁆𑀙𑀣 𑀦 𑀫𑁂 𑀪𑀯𑀕𑀢𑁂,_  
_𑀯𑀺𑀲𑁆𑀲𑀸𑀲𑁄 𑀅𑀢𑁆𑀣𑀺 𑀅𑀢𑁆𑀢𑀦𑁄𑁇_  


(495.)

583. _𑀓𑀺𑀁 𑀫𑀫 𑀧𑀭𑁄 𑀓𑀭𑀺𑀲𑁆𑀲𑀢𑀺,_  
_𑀅𑀢𑁆𑀢𑀦𑁄 𑀲𑀻𑀲𑀫𑁆𑀳𑀺 𑀟𑀬𑁆𑀳𑀫𑀸𑀦𑀫𑁆𑀳𑀺;_  
_𑀅𑀦𑀼𑀩𑀦𑁆𑀥𑁂 𑀚𑀭𑀸𑀫𑀭𑀡𑁂,_  
_𑀢𑀲𑁆𑀲 𑀖𑀸𑀢𑀸𑀬 𑀖𑀝𑀺𑀢𑀩𑁆𑀩𑀁”𑁇_  


(496.)

584. _𑀤𑁆𑀯𑀸𑀭𑀁 𑀅𑀧𑀸𑀧𑀼𑀭𑀺𑀢𑁆𑀯𑀸𑀦𑀳𑀁,_  
_𑀫𑀸𑀢𑀸𑀧𑀺𑀢𑀭𑁄 𑀅𑀦𑀻𑀓𑀭𑀢𑁆𑀢𑀜𑁆𑀘;_  
_𑀤𑀺𑀲𑁆𑀯𑀸𑀦 𑀙𑀫𑀁 𑀦𑀺𑀲𑀺𑀦𑁆𑀦𑁂,_  
_𑀭𑁄𑀤𑀦𑁆𑀢𑁂 𑀇𑀤𑀫𑀯𑁄𑀘𑀁𑁇_  


(497.)

585. _“𑀤𑀻𑀖𑁄 𑀩𑀸𑀮𑀸𑀦𑀁 𑀲𑀁𑀲𑀸𑀭𑁄,_  
_𑀧𑀼𑀦𑀧𑁆𑀧𑀼𑀦𑀜𑁆𑀘 𑀭𑁄𑀤𑀢𑀁;_  
_𑀅𑀦𑀫𑀢𑀕𑁆𑀕𑁂 𑀧𑀺𑀢𑀼 𑀫𑀭𑀡𑁂,_  
_𑀪𑀸𑀢𑀼 𑀯𑀥𑁂 𑀅𑀢𑁆𑀢𑀦𑁄 𑀘 𑀯𑀥𑁂𑁇_  


(498.)

586. _𑀅𑀲𑁆𑀲𑀼 𑀣𑀜𑁆𑀜𑀁 𑀭𑀼𑀥𑀺𑀭𑀁,_  
_𑀲𑀁𑀲𑀸𑀭𑀁 𑀅𑀦𑀫𑀢𑀕𑁆𑀕𑀢𑁄 𑀲𑀭𑀣;_  
_𑀲𑀢𑁆𑀢𑀸𑀦𑀁 𑀲𑀁𑀲𑀭𑀢𑀁,_  
_𑀲𑀭𑀸𑀳𑀺 𑀅𑀝𑁆𑀞𑀻𑀦𑀜𑁆𑀘 𑀲𑀦𑁆𑀦𑀺𑀘𑀬𑀁𑁇_  


(499.)

587. _𑀲𑀭 𑀘𑀢𑀼𑀭𑁄𑀤𑀥𑀻,_  
_𑀉𑀧𑀦𑀻𑀢𑁂 𑀅𑀲𑁆𑀲𑀼𑀣𑀜𑁆𑀜𑀭𑀼𑀥𑀺𑀭𑀫𑁆𑀳𑀺;_  
_𑀲𑀭 𑀏𑀓𑀓𑀧𑁆𑀧𑀫𑀝𑁆𑀞𑀻𑀦𑀁,_  
_𑀲𑀜𑁆𑀘𑀬𑀁 𑀯𑀺𑀧𑀼𑀮𑁂𑀦 𑀲𑀫𑀁𑁇_  


(500.)

588. _𑀅𑀦𑀫𑀢𑀕𑁆𑀕𑁂 𑀲𑀁𑀲𑀭𑀢𑁄,_  
_𑀫𑀳𑀺𑀁 𑀚𑀫𑁆𑀩𑀼𑀤𑀻𑀧𑀫𑀼𑀧𑀦𑀻𑀢𑀁;_  
_𑀓𑁄𑀮𑀝𑁆𑀞𑀺𑀫𑀢𑁆𑀢𑀕𑀼𑀍𑀇𑀓𑀸,_  
_𑀫𑀸𑀢𑀸 𑀫𑀸𑀢𑀼𑀲𑁆𑀯𑁂𑀯 𑀦𑀧𑁆𑀧𑀳𑁄𑀦𑁆𑀢𑀺𑁇_  


(501.)

589. _𑀢𑀺𑀡𑀓𑀝𑁆𑀞𑀲𑀸𑀔𑀸𑀧𑀮𑀸𑀲𑀁,_  
_𑀉𑀧𑀦𑀻𑀢𑀁 𑀅𑀦𑀫𑀢𑀕𑁆𑀕𑀢𑁄 𑀲𑀭;_  
_𑀘𑀢𑀼𑀭𑀗𑁆𑀕𑀼𑀮𑀺𑀓𑀸 𑀖𑀝𑀺𑀓𑀸,_  
_𑀧𑀺𑀢𑀼𑀧𑀺𑀢𑀼𑀲𑁆𑀯𑁂𑀯 𑀦𑀧𑁆𑀧𑀳𑁄𑀦𑁆𑀢𑀺𑁇_  


(502.)

590. _𑀲𑀭 𑀓𑀸𑀡𑀓𑀘𑁆𑀙𑀧𑀁 𑀧𑀼𑀩𑁆𑀩-_  
_𑀲𑀫𑀼𑀤𑁆𑀤𑁂 𑀅𑀧𑀭𑀢𑁄 𑀘 𑀬𑀼𑀕𑀙𑀺𑀤𑁆𑀤𑀁;_  
_𑀲𑀺𑀭𑀁 𑀢𑀲𑁆𑀲 𑀘 𑀧𑀝𑀺𑀫𑀼𑀓𑁆𑀓𑀁,_  
_𑀫𑀦𑀼𑀲𑁆𑀲𑀮𑀸𑀪𑀫𑁆𑀳𑀺 𑀑𑀧𑀫𑁆𑀫𑀁𑁇_  


(503.)

591. _𑀲𑀭 𑀭𑀽𑀧𑀁 𑀨𑁂𑀡𑀧𑀺𑀡𑁆𑀟𑁄𑀧-_  
_𑀫𑀲𑁆𑀲 𑀓𑀸𑀬𑀓𑀮𑀺𑀦𑁄 𑀅𑀲𑀸𑀭𑀲𑁆𑀲;_  
_𑀔𑀦𑁆𑀥𑁂 𑀧𑀲𑁆𑀲 𑀅𑀦𑀺𑀘𑁆𑀘𑁂,_  
_𑀲𑀭𑀸𑀳𑀺 𑀦𑀺𑀭𑀬𑁂 𑀩𑀳𑀼𑀯𑀺𑀖𑀸𑀢𑁂𑁇_  


(504.)

592. _𑀲𑀭 𑀓𑀝𑀲𑀺𑀁 𑀯𑀟𑁆𑀠𑁂𑀦𑁆𑀢𑁂,_  
_𑀧𑀼𑀦𑀧𑁆𑀧𑀼𑀦𑀁 𑀢𑀸𑀲𑀼 𑀢𑀸𑀲𑀼 𑀚𑀸𑀢𑀻𑀲𑀼;_  
_𑀲𑀭 𑀓𑀼𑀫𑁆𑀪𑀻𑀮𑀪𑀬𑀸𑀦𑀺 𑀘,_  
_𑀲𑀭𑀸𑀳𑀺 𑀘𑀢𑁆𑀢𑀸𑀭𑀺 𑀲𑀘𑁆𑀘𑀸𑀦𑀺𑁇_  


(505.)

593. _𑀅𑀫𑀢𑀫𑁆𑀳𑀺 𑀯𑀺𑀚𑁆𑀚𑀫𑀸𑀦𑁂,_  
_𑀓𑀺𑀁 𑀢𑀯 𑀧𑀜𑁆𑀘𑀓𑀝𑀼𑀓𑁂𑀦 𑀧𑀻𑀢𑁂𑀦;_  
_𑀲𑀩𑁆𑀩𑀸 𑀳𑀺 𑀓𑀸𑀫𑀭𑀢𑀺𑀬𑁄,_  
_𑀓𑀝𑀼𑀓𑀢𑀭𑀸 𑀧𑀜𑁆𑀘𑀓𑀝𑀼𑀓𑁂𑀦𑁇_  


(506.)

594. _𑀅𑀫𑀢𑀫𑁆𑀳𑀺 𑀯𑀺𑀚𑁆𑀚𑀫𑀸𑀦𑁂,_  
_𑀓𑀺𑀁 𑀢𑀯 𑀓𑀸𑀫𑁂𑀳𑀺 𑀬𑁂 𑀧𑀭𑀺𑀍𑀆𑀳𑀸;_  
_𑀲𑀩𑁆𑀩𑀸 𑀳𑀺 𑀓𑀸𑀫𑀭𑀢𑀺𑀬𑁄,_  
_𑀚𑀮𑀺𑀢𑀸 𑀓𑀼𑀣𑀺𑀢𑀸 𑀓𑀫𑁆𑀧𑀺𑀢𑀸 𑀲𑀦𑁆𑀢𑀸𑀧𑀺𑀢𑀸𑁇_  


(507.)

595. _𑀅𑀲𑀧𑀢𑁆𑀢𑀫𑁆𑀳𑀺 𑀲𑀫𑀸𑀦𑁂,_  
_𑀓𑀺𑀁 𑀢𑀯 𑀓𑀸𑀫𑁂𑀳𑀺 𑀬𑁂 𑀩𑀳𑀼𑀲𑀧𑀢𑁆𑀢𑀸;_  
_𑀭𑀸𑀚𑀕𑁆𑀕𑀺𑀘𑁄𑀭𑁅𑀤𑀓𑀧𑁆𑀧𑀺𑀬𑁂𑀳𑀺,_  
_𑀲𑀸𑀥𑀸𑀭𑀡𑀸 𑀓𑀸𑀫𑀸 𑀩𑀳𑀼𑀲𑀧𑀢𑁆𑀢𑀸𑁇_  


(508.)

596. _𑀫𑁄𑀓𑁆𑀔𑀫𑁆𑀳𑀺 𑀯𑀺𑀚𑁆𑀚𑀫𑀸𑀦𑁂,_  
_𑀓𑀺𑀁 𑀢𑀯 𑀓𑀸𑀫𑁂𑀳𑀺 𑀬𑁂𑀲𑀼 𑀯𑀥𑀩𑀦𑁆𑀥𑁄;_  
_𑀓𑀸𑀫𑁂𑀲𑀼 𑀳𑀺 𑀅𑀲𑀓𑀸𑀫𑀸,_  
_𑀯𑀥𑀩𑀦𑁆𑀥𑀤𑀼𑀔𑀸𑀦𑀺 𑀅𑀦𑀼𑀪𑁄𑀦𑁆𑀢𑀺𑁇_  


(509.)

597. _𑀆𑀤𑀻𑀧𑀺𑀢𑀸 𑀢𑀺𑀡𑀼𑀓𑁆𑀓𑀸,_  
_𑀕𑀡𑁆𑀳𑀦𑁆𑀢𑀁 𑀤𑀳𑀦𑁆𑀢𑀺 𑀦𑁂𑀯 𑀫𑀼𑀜𑁆𑀘𑀦𑁆𑀢𑀁;_  
_𑀉𑀓𑁆𑀓𑁄𑀧𑀫𑀸 𑀳𑀺 𑀓𑀸𑀫𑀸,_  
_𑀤𑀳𑀦𑁆𑀢𑀺 𑀬𑁂 𑀢𑁂 𑀦 𑀫𑀼𑀜𑁆𑀘𑀦𑁆𑀢𑀺𑁇_  


(510.)

598. _𑀫𑀸 𑀅𑀧𑁆𑀧𑀓𑀲𑁆𑀲 𑀳𑁂𑀢𑀼,_  
_𑀓𑀸𑀫𑀲𑀼𑀔𑀲𑁆𑀲 𑀯𑀺𑀧𑀼𑀮𑀁 𑀚𑀳𑀻 𑀲𑀼𑀔𑀁;_  
_𑀫𑀸 𑀧𑀼𑀣𑀼𑀮𑁄𑀫𑁄𑀯 𑀩𑀍𑀇𑀲𑀁,_  
_𑀕𑀺𑀮𑀺𑀢𑁆𑀯𑀸 𑀧𑀘𑁆𑀙𑀸 𑀯𑀺𑀳𑀜𑁆𑀜𑀲𑀺𑁇_  


(511.)

599. _𑀓𑀸𑀫𑀁 𑀓𑀸𑀫𑁂𑀲𑀼 𑀤𑀫𑀲𑁆𑀲𑀼,_  
_𑀢𑀸𑀯 𑀲𑀼𑀦𑀔𑁄𑀯 𑀲𑀗𑁆𑀔𑀮𑀸𑀩𑀤𑁆𑀥𑁄;_  
_𑀓𑀸𑀳𑀺𑀦𑁆𑀢𑀺 𑀔𑀼 𑀢𑀁 𑀓𑀸𑀫𑀸,_  
_𑀙𑀸𑀢𑀸 𑀲𑀼𑀦𑀔𑀁𑀯 𑀘𑀡𑁆𑀟𑀸𑀮𑀸𑁇_  


(512.)

600. _𑀅𑀧𑀭𑀺𑀫𑀺𑀢𑀜𑁆𑀘 𑀤𑀼𑀓𑁆𑀔𑀁,_  
_𑀩𑀳𑀽𑀦𑀺 𑀘 𑀘𑀺𑀢𑁆𑀢𑀤𑁄𑀫𑀦𑀲𑁆𑀲𑀸𑀦𑀺;_  
_𑀅𑀦𑀼𑀪𑁄𑀳𑀺𑀲𑀺 𑀓𑀸𑀫𑀬𑀼𑀢𑁆𑀢𑁄,_  
_𑀧𑀝𑀺𑀦𑀺𑀲𑁆𑀲𑀚 𑀅𑀤𑁆𑀥𑀼𑀯𑁂 𑀓𑀸𑀫𑁂𑁇_  


(513.)

601. _𑀅𑀚𑀭𑀫𑁆𑀳𑀺 𑀯𑀺𑀚𑁆𑀚𑀫𑀸𑀦𑁂,_  
_𑀓𑀺𑀁 𑀢𑀯 𑀓𑀸𑀫𑁂𑀳𑀺 𑀬𑁂𑀲𑀼 𑀚𑀭𑀸;_  
_𑀫𑀭𑀡𑀩𑁆𑀬𑀸𑀥𑀺𑀕𑀳𑀺𑀢𑀸,_  
_𑀲𑀩𑁆𑀩𑀸 𑀲𑀩𑁆𑀩𑀢𑁆𑀣 𑀚𑀸𑀢𑀺𑀬𑁄𑁇_  


(514.)

602. _𑀇𑀤𑀫𑀚𑀭𑀫𑀺𑀤𑀫𑀫𑀭𑀁,_  
_𑀇𑀤𑀫𑀚𑀭𑀸𑀫𑀭𑀁 𑀧𑀤𑀫𑀲𑁄𑀓𑀁;_  
_𑀅𑀲𑀧𑀢𑁆𑀢𑀫𑀲𑀫𑁆𑀩𑀸𑀥𑀁,_  
_𑀅𑀔𑀮𑀺𑀢𑀫𑀪𑀬𑀁 𑀦𑀺𑀭𑀼𑀧𑀢𑀸𑀧𑀁𑁇_  


(515.)

603. _𑀅𑀥𑀺𑀕𑀢𑀫𑀺𑀤𑀁 𑀩𑀳𑀽𑀳𑀺,_  
_𑀅𑀫𑀢𑀁 𑀅𑀚𑁆𑀚𑀸𑀧𑀺 𑀘 𑀮𑀪𑀦𑀻𑀬𑀫𑀺𑀤𑀁;_  
_𑀬𑁄 𑀬𑁄𑀦𑀺𑀲𑁄 𑀧𑀬𑀼𑀜𑁆𑀚𑀢𑀺,_  
_𑀦 𑀘 𑀲𑀓𑁆𑀓𑀸 𑀅𑀖𑀝𑀫𑀸𑀦𑁂𑀦”𑁇_  


(516.)

604. _𑀏𑀯𑀁 𑀪𑀡𑀢𑀺 𑀲𑀼𑀫𑁂𑀥𑀸,_  
_𑀲𑀗𑁆𑀔𑀸𑀭𑀕𑀢𑁂 𑀭𑀢𑀺𑀁 𑀅𑀮𑀪𑀫𑀸𑀦𑀸;_  
_𑀅𑀦𑀼𑀦𑁂𑀦𑁆𑀢𑀻 𑀅𑀦𑀺𑀓𑀭𑀢𑁆𑀢𑀁,_  
_𑀓𑁂𑀲𑁂 𑀘 𑀙𑀫𑀁 𑀔𑀺𑀧𑀺 𑀲𑀼𑀫𑁂𑀥𑀸𑁇_  


(517.)

605. _𑀉𑀝𑁆𑀞𑀸𑀬 𑀅𑀦𑀺𑀓𑀭𑀢𑁆𑀢𑁄,_  
_𑀧𑀜𑁆𑀚𑀮𑀺𑀓𑁄 𑀬𑀸𑀘𑀢𑀲𑁆𑀲𑀸 𑀧𑀺𑀢𑀭𑀁 𑀲𑁄;_  
_“𑀯𑀺𑀲𑁆𑀲𑀚𑁆𑀚𑁂𑀣 𑀲𑀼𑀫𑁂𑀥𑀁,_  
_𑀧𑀩𑁆𑀩𑀚𑀺𑀢𑀼𑀁 𑀯𑀺𑀫𑁄𑀓𑁆𑀔𑀲𑀘𑁆𑀘𑀤𑀲𑁆𑀲𑀸”𑁇_  


(518.)

606. _𑀯𑀺𑀲𑁆𑀲𑀚𑁆𑀚𑀺𑀢𑀸 𑀫𑀸𑀢𑀸𑀧𑀺𑀢𑀽𑀳𑀺,_  
_𑀧𑀩𑁆𑀩𑀚𑀺 𑀲𑁄𑀓𑀪𑀬𑀪𑀻𑀢𑀸;_  
_𑀙 𑀅𑀪𑀺𑀜𑁆𑀜𑀸 𑀲𑀘𑁆𑀙𑀺𑀓𑀢𑀸,_  
_𑀅𑀕𑁆𑀕𑀨𑀮𑀁 𑀲𑀺𑀓𑁆𑀔𑀫𑀸𑀦𑀸𑀬𑁇_  


(519.)

607. _𑀅𑀘𑁆𑀙𑀭𑀺𑀬𑀫𑀩𑁆𑀪𑀼𑀢𑀁 𑀢𑀁,_  
_𑀦𑀺𑀩𑁆𑀩𑀸𑀦𑀁 𑀆𑀲𑀺 𑀭𑀸𑀚𑀓𑀜𑁆𑀜𑀸𑀬;_  
_𑀧𑀼𑀩𑁆𑀩𑁂𑀦𑀺𑀯𑀸𑀲𑀘𑀭𑀺𑀢𑀁,_  
_𑀬𑀣𑀸 𑀩𑁆𑀬𑀸𑀓𑀭𑀺 𑀧𑀘𑁆𑀙𑀺𑀫𑁂 𑀓𑀸𑀮𑁂𑁇_  


(520.)

608. _“𑀪𑀕𑀯𑀢𑀺 𑀓𑁄𑀡𑀸𑀕𑀫𑀦𑁂,_  
_𑀲𑀁𑀖𑀸𑀭𑀸𑀫𑀫𑁆𑀳𑀺 𑀦𑀯𑀦𑀺𑀯𑁂𑀲𑀫𑁆𑀳𑀺;_  
_𑀲𑀔𑀺𑀬𑁄 𑀢𑀺𑀲𑁆𑀲𑁄 𑀚𑀦𑀺𑀬𑁄,_  
_𑀯𑀺𑀳𑀸𑀭𑀤𑀸𑀦𑀁 𑀅𑀤𑀸𑀲𑀺𑀫𑁆𑀳𑁇_  


(521.)

609. _𑀤𑀲𑀓𑁆𑀔𑀢𑁆𑀢𑀼𑀁 𑀲𑀢𑀓𑁆𑀔𑀢𑁆𑀢𑀼𑀁,_  
_𑀤𑀲𑀲𑀢𑀓𑁆𑀔𑀢𑁆𑀢𑀼𑀁 𑀲𑀢𑀸𑀦𑀺 𑀘 𑀲𑀢𑀓𑁆𑀔𑀢𑁆𑀢𑀼𑀁;_  
_𑀤𑁂𑀯𑁂𑀲𑀼 𑀉𑀧𑁆𑀧𑀚𑁆𑀚𑀺𑀫𑁆𑀳,_  
_𑀓𑁄 𑀧𑀦 𑀯𑀸𑀤𑁄 𑀫𑀦𑀼𑀲𑁆𑀲𑁂𑀲𑀼𑁇_  


(522.)

610. _𑀤𑁂𑀯𑁂𑀲𑀼 𑀫𑀳𑀺𑀤𑁆𑀥𑀺𑀓𑀸 𑀅𑀳𑀼𑀫𑁆𑀳,_  
_𑀫𑀸𑀦𑀼𑀲𑀓𑀫𑁆𑀳𑀺 𑀓𑁄 𑀧𑀦 𑀯𑀸𑀤𑁄;_  
_𑀲𑀢𑁆𑀢𑀭𑀢𑀦𑀲𑁆𑀲 𑀫𑀳𑁂𑀲𑀻,_  
_𑀇𑀢𑁆𑀣𑀺𑀭𑀢𑀦𑀁 𑀅𑀳𑀁 𑀆𑀲𑀺𑀁𑁇_  


(523.)

611. _𑀲𑁄 𑀳𑁂𑀢𑀼 𑀲𑁄 𑀧𑀪𑀯𑁄,_  
_𑀢𑀁 𑀫𑀽𑀮𑀁 𑀲𑀸𑀯 𑀲𑀸𑀲𑀦𑁂 𑀔𑀦𑁆𑀢𑀻;_  
_𑀢𑀁 𑀧𑀞𑀫𑀲𑀫𑁄𑀥𑀸𑀦𑀁,_  
_𑀢𑀁 𑀥𑀫𑁆𑀫𑀭𑀢𑀸𑀬 𑀦𑀺𑀩𑁆𑀩𑀸𑀦𑀁𑁇_  


(524.)

612. _𑀏𑀯𑀁 𑀓𑀭𑁄𑀦𑁆𑀢𑀺 𑀬𑁂 𑀲𑀤𑁆𑀤-_  
_𑀳𑀦𑁆𑀢𑀺 𑀯𑀘𑀦𑀁 𑀅𑀦𑁄𑀫𑀧𑀜𑁆𑀜𑀲𑁆𑀲;_  
_𑀦𑀺𑀩𑁆𑀩𑀺𑀦𑁆𑀤𑀦𑁆𑀢𑀺 𑀪𑀯𑀕𑀢𑁂,_  
_𑀦𑀺𑀩𑁆𑀩𑀺𑀦𑁆𑀤𑀺𑀢𑁆𑀯𑀸 𑀯𑀺𑀭𑀚𑁆𑀚𑀦𑁆𑀢𑀻”𑀢𑀺𑁇_  


613. 𑀇𑀢𑁆𑀣𑀁 𑀲𑀼𑀤𑀁 𑀲𑀼𑀫𑁂𑀥𑀸 𑀣𑁂𑀭𑀻 𑀕𑀸𑀣𑀸𑀬𑁄 𑀅𑀪𑀸𑀲𑀺𑀢𑁆𑀣𑀸𑀢𑀺𑁇

---

614. 𑀫𑀳𑀸𑀦𑀺𑀧𑀸𑀢𑁄 𑀦𑀺𑀝𑁆𑀞𑀺𑀢𑁄𑁇



---

615. 𑀲𑀫𑀢𑁆𑀢𑀸 𑀣𑁂𑀭𑀻𑀕𑀸𑀣𑀸𑀬𑁄



616. _𑀕𑀸𑀣𑀸𑀲𑀢𑀸𑀦𑀺 𑀘𑀢𑁆𑀢𑀸𑀭𑀺,_  
_𑀅𑀲𑀻𑀢𑀺 𑀧𑀼𑀦 𑀘𑀼𑀤𑁆𑀤𑀲;_  
_𑀣𑁂𑀭𑀺𑀬𑁂𑀓𑀼𑀢𑁆𑀢𑀭𑀲𑀢𑀸,_  
_𑀲𑀩𑁆𑀩𑀸 𑀢𑀸 𑀆𑀲𑀯𑀓𑁆𑀔𑀬𑀸𑀢𑀺𑁇_  


---

617. 𑀣𑁂𑀭𑀻𑀕𑀸𑀣𑀸𑀧𑀸𑀍𑀇 𑀦𑀺𑀝𑁆𑀞𑀺𑀢𑀸𑁇



[Go to previous page (16 Mahānipāta)](/tipitaka/19Th2/16.md) / [Go to parent page (16 Mahānipāta)](/tipitaka/19Th2/16.md)


