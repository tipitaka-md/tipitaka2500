
[Home](/) / [19Th2 Therīgāthāpāḷi](../../19Th2.md) / [6 Chakkanipāta](../6.md)

# 6.5 Anopamātherīgāthā

* Chakkanipāta

* Anopamātherīgāthā

(151.)

210\. _“Ucce kule ahaṃ jātā,_  
_bahuvitte mahaddhane;_  
_Vaṇṇarūpena sampannā,_  
_dhītā majjhassa atrajā._  


(152.)

211\. _Patthitā rājaputtehi,_  
_seṭṭhiputtehi gijjhitā;_  
_Pitu me pesayī dūtaṃ,_  
_detha mayhaṃ anopamaṃ._  


(153.)

212\. _Yattakaṃ tulitā esā,_  
_tuyhaṃ dhītā anopamā;_  
_Tato aṭṭhaguṇaṃ dassaṃ,_  
_hiraññaṃ ratanāni ca._  


(154.)

213\. _Sāhaṃ disvāna sambuddhaṃ,_  
_lokajeṭṭhaṃ anuttaraṃ;_  
_Tassa pādāni vanditvā,_  
_ekamantaṃ upāvisiṃ._  


(155.)

214\. _So me dhammamadesesi,_  
_anukampāya gotamo;_  
_Nisinnā āsane tasmiṃ,_  
_phusayiṃ tatiyaṃ phalaṃ._  


(156.)

215\. _Tato kesāni chetvāna,_  
_pabbajiṃ anagāriyaṃ;_  
_Ajja me sattamī ratti,_  
_yato taṇhā visositā”ti._  


---

216\. …  Anopamā therī… .



[Go to previous page (6.4 Sujātātherīgāthā)](6.4.md) / [Go to parent page (6 Chakkanipāta)](../6.md) / [Go to next page (6.6 Mahāpajāpatigotamītherīgāthā)](6.6.md)


