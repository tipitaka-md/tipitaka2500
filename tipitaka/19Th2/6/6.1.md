---
title: 6.1 Pañcasatamattātherīgāthā
path: /tipitaka/19Th2/6/6.1
ref: 267109
breadcrumbs:
  - name: Home
    link: /
  - name: 19Th2 Therīgāthāpāḷi
    link: /tipitaka/19Th2
  - name: 6 Chakkanipāta
    link: /tipitaka/19Th2/6
prevL: /tipitaka/19Th2/6
upL: /tipitaka/19Th2/6
nextL: /tipitaka/19Th2/6/6.2
---

# 6.1 Pañcasatamattātherīgāthā

### Chakkanipāta

### Pañcasatamattātherīgāthā

(127.)

182. _“Yassa maggaṃ na jānāsi,_  
_āgatassa gatassa vā;_  
_Taṃ kuto cāgataṃ sattaṃ,_  
_‘mama putto’ti rodasi._  


(128.)

183. _Maggañca khossa jānāsi,_  
_āgatassa gatassa vā;_  
_Na naṃ samanusocesi,_  
_evaṃdhammā hi pāṇino._  


(129.)

184. _Ayācito tatāgacchi,_  
_nānuññāto ito gato;_  
_Kutoci nūna āgantvā,_  
_vasitvā katipāhakaṃ;_  
_Itopi aññena gato,_  
_tatopaññena gacchati._  


(130.)

185. _Peto manussarūpena,_  
_saṃsaranto gamissati;_  
_Yathāgato tathā gato,_  
_kā tattha paridevanā”._  


(131.)

186. _“Abbahī vata me sallaṃ,_  
_duddasaṃ hadayassitaṃ;_  
_Yā me sokaparetāya,_  
_puttasokaṃ byapānudi._  


(132.)

187. _Sājja abbūḷhasallāhaṃ,_  
_Nicchātā parinibbutā;_  
_Buddhaṃ dhammañca saṃghañca,_  
_Upemi saraṇaṃ muniṃ”._  


188. Itthaṃ sudaṃ pañcasatamattā therī bhikkhuniyo…pe… .


