
[Home](/) / [19Th2 Therīgāthāpāḷi](../../19Th2.md) / [6 Chakkanipāta](../6.md)

# 6.2 Vāseṭṭhītherīgāthā

* Chakkanipāta

* Vāseṭṭhītherīgāthā

(133.)

189\. _“Puttasokenahaṃ aṭṭā,_  
_khittacittā visaññinī;_  
_Naggā pakiṇṇakesī ca,_  
_tena tena vicārihaṃ._  


(134.)

190\. _Vīthi saṅkārakūṭesu,_  
_susāne rathiyāsu ca;_  
_Acariṃ tīṇi vassāni,_  
_khuppipāsāsamappitā._  


(135.)

191\. _Athaddasāsiṃ sugataṃ,_  
_nagaraṃ mithilaṃ pati;_  
_Adantānaṃ dametāraṃ,_  
_sambuddhamakutobhayaṃ._  


(136.)

192\. _Sacittaṃ paṭiladdhāna,_  
_vanditvāna upāvisiṃ;_  
_So me dhammamadesesi,_  
_anukampāya gotamo._  


(137.)

193\. _Tassa dhammaṃ suṇitvāna,_  
_pabbajiṃ anagāriyaṃ;_  
_Yuñjantī satthuvacane,_  
_sacchākāsiṃ padaṃ sivaṃ._  


(138.)

194\. _Sabbe sokā samucchinnā,_  
_pahīnā etadantikā;_  
_Pariññātā hi me vatthū,_  
_yato sokāna sambhavo”ti._  


---

195\. …  Vāseṭṭhī therī… .



[Go to previous page (6.1 Pañcasatamattātherīgāthā)](6.1.md) / [Go to parent page (6 Chakkanipāta)](../6.md) / [Go to next page (6.3 Khemātherīgāthā)](6.3.md)


