
[Home](/) / [19Th2 Therīgāthāpāḷi](../../19Th2.md) / [5 Pañcakanipāta](../5.md)

# 5.2 Vimalātherīgāthā

* Pañcakanipāta

* Vimalātherīgāthā

(72.)

115\. _“Mattā vaṇṇena rūpena,_  
_sobhaggena yasena ca;_  
_Yobbanena cupatthaddhā,_  
_aññāsamatimaññihaṃ._  


(73.)

116\. _Vibhūsetvā imaṃ kāyaṃ,_  
_sucittaṃ bālalāpanaṃ;_  
_Aṭṭhāsiṃ vesidvāramhi,_  
_luddo pāsamivoḍḍiya._  


(74.)

117\. _Piḷandhanaṃ vidaṃsentī,_  
_guyhaṃ pakāsikaṃ bahuṃ;_  
_Akāsiṃ vividhaṃ māyaṃ,_  
_ujjagghantī bahuṃ janaṃ._  


(75.)

118\. _Sājja piṇḍaṃ caritvāna,_  
_muṇḍā saṅghāṭipārutā;_  
_Nisinnā rukkhamūlamhi,_  
_avitakkassa lābhinī._  


(76.)

119\. _Sabbe yogā samucchinnā,_  
_ye dibbā ye ca mānusā;_  
_Khepetvā āsave sabbe,_  
_sītibhūtāmhi nibbutā”ti._  


---

120\. …  Vimalā purāṇagaṇikā therī… .



[Go to previous page (5.1 Aññataratherīgāthā)](5.1.md) / [Go to parent page (5 Pañcakanipāta)](../5.md) / [Go to next page (5.3 Sīhātherīgāthā)](5.3.md)


