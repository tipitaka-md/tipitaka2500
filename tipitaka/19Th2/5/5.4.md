
[Home](/) / [19Th2 Therīgāthāpāḷi](../../19Th2.md) / [5 Pañcakanipāta](../5.md)

# 5.4 Sundarīnandātherīgāthā

* Pañcakanipāta

* Sundarīnandātherīgāthā

(82.)

127\. _“Āturaṃ asuciṃ pūtiṃ,_  
_passa nande samussayaṃ;_  
_Asubhāya cittaṃ bhāvehi,_  
_ekaggaṃ susamāhitaṃ._  


(83.)

128\. _Yathā idaṃ tathā etaṃ,_  
_yathā etaṃ tathā idaṃ;_  
_Duggandhaṃ pūtikaṃ vāti,_  
_bālānaṃ abhinanditaṃ._  


(84.)

129\. _Evametaṃ avekkhantī,_  
_rattindivamatanditā;_  
_Tato sakāya paññāya,_  
_abhinibbijjha dakkhisaṃ”._  


(85.)

130\. _“Tassā me appamattāya,_  
_vicinantiyā yoniso;_  
_Yathābhūtaṃ ayaṃ kāyo,_  
_diṭṭho santarabāhiro._  


(86.)

131\. _Atha nibbindahaṃ kāye,_  
_ajjhattañca virajjahaṃ;_  
_Appamattā visaṃyuttā,_  
_upasantāmhi nibbutā”ti._  


---

132\. …  Sundarīnandā therī… .



[Go to previous page (5.3 Sīhātherīgāthā)](5.3.md) / [Go to parent page (5 Pañcakanipāta)](../5.md) / [Go to next page (5.5 Nanduttarātherīgāthā)](5.5.md)


