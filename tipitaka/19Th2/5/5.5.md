
[Home](/) / [19Th2 Therīgāthāpāḷi](../../19Th2.md) / [5 Pañcakanipāta](../5.md)

# 5.5 Nanduttarātherīgāthā

* Pañcakanipāta

* Nanduttarātherīgāthā

(87.)

133\. _“Aggiṃ candañca sūriyañca,_  
_devatā ca namassihaṃ;_  
_Nadītitthāni gantvāna,_  
_udakaṃ oruhāmihaṃ._  


(88.)

134\. _Bahūvatasamādānā,_  
_aḍḍhaṃ sīsassa olikhiṃ;_  
_Chamāya seyyaṃ kappemi,_  
_rattiṃ bhattaṃ na bhuñjahaṃ._  


(89.)

135\. _Vibhūsāmaṇḍanaratā,_  
_nhāpanucchādanehi ca;_  
_Upakāsiṃ imaṃ kāyaṃ,_  
_kāmarāgena aṭṭitā._  


(90.)

136\. _Tato saddhaṃ labhitvāna,_  
_pabbajiṃ anagāriyaṃ;_  
_Disvā kāyaṃ yathābhūtaṃ,_  
_kāmarāgo samūhato._  


(91.)

137\. _Sabbe bhavā samucchinnā,_  
_icchā ca patthanāpi ca;_  
_Sabbayogavisaṃyuttā,_  
_santiṃ pāpuṇi cetaso”ti._  


---

138\. …  Nanduttarā therī… .



[Go to previous page (5.4 Sundarīnandātherīgāthā)](5.4.md) / [Go to parent page (5 Pañcakanipāta)](../5.md) / [Go to next page (5.6 Mittākāḷītherīgāthā)](5.6.md)


