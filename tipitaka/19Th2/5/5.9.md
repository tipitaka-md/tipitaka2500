
[Home](/) / [19Th2 Therīgāthāpāḷi](../../19Th2.md) / [5 Pañcakanipāta](../5.md)

# 5.9 Bhaddākuṇḍalakesātherīgāthā

* Pañcakanipāta

* Bhaddākuṇḍalakesātherīgāthā

(107.)

157\. _“Lūnakesī paṅkadharī,_  
_ekasāṭī pure cariṃ;_  
_Avajje vajjamatinī,_  
_vajje cāvajjadassinī._  


(108.)

158\. _Divāvihārā nikkhamma,_  
_gijjhakūṭamhi pabbate;_  
_Addasaṃ virajaṃ buddhaṃ,_  
_bhikkhusaṃghapurakkhataṃ._  


(109.)

159\. _Nihacca jāṇuṃ vanditvā,_  
_sammukhā añjaliṃ akaṃ;_  
_‘Ehi bhadde’ti maṃ avaca,_  
_sā me āsūpasampadā._  


(110.)

160\. _Ciṇṇā aṅgā ca magadhā,_  
_vajjī kāsī ca kosalā;_  
_Anaṇā paṇṇāsa vassāni,_  
_raṭṭhapiṇḍaṃ abhuñjahaṃ._  


(111.)

161\. _Puññaṃ vata pasavi bahuṃ,_  
_Sappañño vatāyaṃ upāsako;_  
_Yo bhaddāya cīvaraṃ adāsi,_  
_Vippamuttāya sabbaganthehī”ti._  


---

162\. …  Bhaddā kuṇḍalakesā therī… .



[Go to previous page (5.8 Soṇātherīgāthā)](5.8.md) / [Go to parent page (5 Pañcakanipāta)](../5.md) / [Go to next page (5.10 Paṭācārātherīgāthā)](5.10.md)


