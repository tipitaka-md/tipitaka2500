
[Home](/) / [19Th2 Therīgāthāpāḷi](/tipitaka/19Th2.md) / [5 Pañcakanipāta](/tipitaka/19Th2/5.md)

# 5.3 Sīhātherīgāthā

### Pañcakanipāta

### Sīhātherīgāthā

(77.)

121. _“Ayoniso manasikārā,_  
_kāmarāgena aṭṭitā;_  
_Ahosiṃ uddhatā pubbe,_  
_citte avasavattinī._  


(78.)

122. _Pariyuṭṭhitā klesehi,_  
_subhasaññānuvattinī;_  
_Samaṃ cittassa na labhiṃ,_  
_rāgacittavasānugā._  


(79.)

123. _Kisā paṇḍu vivaṇṇā ca,_  
_satta vassāni cārihaṃ;_  
_Nāhaṃ divā vā rattiṃ vā,_  
_sukhaṃ vindiṃ sudukkhitā._  


(80.)

124. _Tato rajjuṃ gahetvāna,_  
_pāvisiṃ vanamantaraṃ;_  
_Varaṃ me idha ubbandhaṃ,_  
_yañca hīnaṃ punācare._  


(81.)

125. _Daḷhapāsaṃ karitvāna,_  
_rukkhasākhāya bandhiya;_  
_Pakkhipiṃ pāsaṃ gīvāyaṃ,_  
_atha cittaṃ vimucci me”ti._  


===

126. …  Sīhā therī… .



[Go to previous page](/tipitaka/19Th2/5/5.2.md) / [Go to parent page](/tipitaka/19Th2/5.md) / [Go to next page](/tipitaka/19Th2/5/5.4.md)


