
[Home](/) / [19Th2 Therīgāthāpāḷi](../../19Th2.md) / [11 Dvādasakanipāta](../11.md)

# 11.1 Uppalavaṇṇātherīgāthā

* Dvādasakanipāta

* Uppalavaṇṇātherīgāthā

(224.)

298\. _“Ubho mātā ca dhītā ca,_  
_mayaṃ āsuṃ sapattiyo;_  
_Tassā me ahu saṃvego,_  
_abbhuto lomahaṃsano._  


(225.)

299\. _Dhiratthu kāmā asucī,_  
_duggandhā bahukaṇṭakā;_  
_Yattha mātā ca dhītā ca,_  
_sabhariyā mayaṃ ahuṃ._  


(226.)

300\. _Kāmesvādīnavaṃ disvā,_  
_nekkhammaṃ daṭṭhu khemato;_  
_Sā pabbajjiṃ rājagahe,_  
_agārasmānagāriyaṃ._  


(227.)

301\. _Pubbenivāsaṃ jānāmi,_  
_dibbacakkhu visodhitaṃ;_  
_Cetopariccañāṇañca,_  
_sotadhātu visodhitā._  


(228.)

302\. _Iddhīpi me sacchikatā,_  
_patto me āsavakkhayo;_  
_Chaḷabhiññā sacchikatā,_  
_kataṃ buddhassa sāsanaṃ._  


(229.)

303\. _Iddhiyā abhinimmitvā,_  
_caturassaṃ rathaṃ ahaṃ;_  
_Buddhassa pāde vanditvā,_  
_lokanāthassa tādino”._  


(230.)

304\. _“Supupphitaggaṃ upagamma pādapaṃ,_  
_Ekā tuvaṃ tiṭṭhasi sālamūle;_  
_Na cāpi te dutiyo atthi koci,_  
_Bāle na tvaṃ bhāyasi dhuttakānaṃ”._  


(231.)

305\. _“Sataṃ sahassānipi dhuttakānaṃ,_  
_Samāgatā edisakā bhaveyyuṃ;_  
_Lomaṃ na iñje napi sampavedhe,_  
_Kiṃ me tuvaṃ māra karissaseko._  


(232.)

306\. _Esā antaradhāyāmi,_  
_kucchiṃ vā pavisāmi te;_  
_Bhamukantare tiṭṭhāmi,_  
_tiṭṭhantiṃ maṃ na dakkhasi._  


(233.)

307\. _Cittamhi vasībhūtāhaṃ,_  
_iddhipādā subhāvitā;_  
_Chaḷabhiññā sacchikatā,_  
_kataṃ buddhassa sāsanaṃ._  


(234.)

308\. _Sattisūlūpamā kāmā,_  
_khandhāsaṃ adhikuṭṭanā;_  
_Yaṃ tvaṃ ‘kāmaratiṃ’ brūsi,_  
_‘āratī’ dāni sā mama._  


(235.)

309\. _Sabbattha vihatā nandī,_  
_Tamokhandho padālito;_  
_Evaṃ jānāhi pāpima,_  
_Nihato tvamasi antakā”ti._  


---

310\. …  Uppalavaṇṇā therī… .



---

311\. Dvādasakanipāto niṭṭhito.



[Go to previous page (11 Dvādasakanipāta)](../11.md) / [Go to parent page (11 Dvādasakanipāta)](../11.md) / [Go to next page (12 Soḷasakanipāta)](../12.md)


