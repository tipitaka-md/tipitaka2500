
[Home](/) / [19Th2 Therīgāthāpāḷi](/tipitaka/19Th2.md) / [13 Vīsatinipāta](/tipitaka/19Th2/13.md)

# 𑁧𑁩𑁇𑁫 𑀲𑀼𑀪𑀸𑀓𑀫𑁆𑀫𑀸𑀭𑀥𑀻𑀢𑀼𑀣𑁂𑀭𑀻𑀕𑀸𑀣𑀸

### 𑀯𑀻𑀲𑀢𑀺𑀦𑀺𑀧𑀸𑀢

### 𑀲𑀼𑀪𑀸𑀓𑀫𑁆𑀫𑀸𑀭𑀥𑀻𑀢𑀼𑀣𑁂𑀭𑀻𑀕𑀸𑀣𑀸

(339.)

421\. _“𑀤𑀳𑀭𑀸𑀳𑀁 𑀲𑀼𑀤𑁆𑀥𑀯𑀲𑀦𑀸,_  
_𑀬𑀁 𑀧𑀼𑀭𑁂 𑀥𑀫𑁆𑀫𑀫𑀲𑁆𑀲𑀼𑀡𑀺𑀁;_  
_𑀢𑀲𑁆𑀲𑀸 𑀫𑁂 𑀅𑀧𑁆𑀧𑀫𑀢𑁆𑀢𑀸𑀬,_  
_𑀲𑀘𑁆𑀘𑀸𑀪𑀺𑀲𑀫𑀬𑁄 𑀅𑀳𑀼𑁇_  


(340.)

422\. _𑀢𑀢𑁄𑀳𑀁 𑀲𑀩𑁆𑀩𑀓𑀸𑀫𑁂𑀲𑀼,_  
_𑀪𑀼𑀲𑀁 𑀅𑀭𑀢𑀺𑀫𑀚𑁆𑀛𑀕𑀁;_  
_𑀲𑀓𑁆𑀓𑀸𑀬𑀲𑁆𑀫𑀺𑀁 𑀪𑀬𑀁 𑀤𑀺𑀲𑁆𑀯𑀸,_  
_𑀦𑁂𑀓𑁆𑀔𑀫𑁆𑀫𑀫𑁂𑀯 𑀧𑀻𑀳𑀬𑁂𑁇_  


(341.)

423\. _𑀳𑀺𑀢𑁆𑀯𑀸𑀦𑀳𑀁 𑀜𑀸𑀢𑀺𑀕𑀡𑀁,_  
_𑀤𑀸𑀲𑀓𑀫𑁆𑀫𑀓𑀭𑀸𑀦𑀺 𑀘;_  
_𑀕𑀸𑀫𑀔𑁂𑀢𑁆𑀢𑀸𑀦𑀺 𑀨𑀻𑀢𑀸𑀦𑀺,_  
_𑀭𑀫𑀡𑀻𑀬𑁂 𑀧𑀫𑁄𑀤𑀺𑀢𑁂𑁇_  


(342.)

424\. _𑀧𑀳𑀸𑀬𑀳𑀁 𑀧𑀩𑁆𑀩𑀚𑀺𑀢𑀸,_  
_𑀲𑀸𑀧𑀢𑁂𑀬𑁆𑀬𑀫𑀦𑀧𑁆𑀧𑀓𑀁;_  
_𑀏𑀯𑀁 𑀲𑀤𑁆𑀥𑀸𑀬 𑀦𑀺𑀓𑁆𑀔𑀫𑁆𑀫,_  
_𑀲𑀤𑁆𑀥𑀫𑁆𑀫𑁂 𑀲𑀼𑀧𑁆𑀧𑀯𑁂𑀤𑀺𑀢𑁂𑁇_  


(343.)

425\. _𑀦𑁂𑀢𑀁 𑀅𑀲𑁆𑀲 𑀧𑀢𑀺𑀭𑀽𑀧𑀁,_  
_𑀆𑀓𑀺𑀜𑁆𑀘𑀜𑁆𑀜𑀜𑁆𑀳𑀺 𑀧𑀢𑁆𑀣𑀬𑁂;_  
_𑀬𑁄 𑀚𑀸𑀢𑀭𑀽𑀧𑀁 𑀭𑀚𑀢𑀁,_  
_𑀙𑀟𑁆𑀟𑁂𑀢𑁆𑀯𑀸 𑀧𑀼𑀦𑀭𑀸𑀕𑀫𑁂𑁇_  


(344.)

426\. _𑀭𑀚𑀢𑀁 𑀚𑀸𑀢𑀭𑀽𑀧𑀁 𑀯𑀸,_  
_𑀦 𑀩𑁄𑀥𑀸𑀬 𑀦 𑀲𑀦𑁆𑀢𑀺𑀬𑀸;_  
_𑀦𑁂𑀢𑀁 𑀲𑀫𑀡𑀲𑀸𑀭𑀼𑀧𑁆𑀧𑀁,_  
_𑀦 𑀏𑀢𑀁 𑀅𑀭𑀺𑀬𑀤𑁆𑀥𑀦𑀁𑁇_  


(345.)

427\. _𑀮𑁄𑀪𑀦𑀁 𑀫𑀤𑀦𑀜𑁆𑀘𑁂𑀢𑀁,_  
_𑀫𑁄𑀳𑀦𑀁 𑀭𑀚𑀯𑀟𑁆𑀠𑀦𑀁;_  
_𑀲𑀸𑀲𑀗𑁆𑀓𑀁 𑀩𑀳𑀼𑀆𑀬𑀸𑀲𑀁,_  
_𑀦𑀢𑁆𑀣𑀺 𑀘𑁂𑀢𑁆𑀣 𑀥𑀼𑀯𑀁 𑀞𑀺𑀢𑀺𑁇_  


(346.)

428\. _𑀏𑀢𑁆𑀣 𑀭𑀢𑁆𑀢𑀸 𑀧𑀫𑀢𑁆𑀢𑀸 𑀘,_  
_𑀲𑀁𑀓𑀺𑀮𑀺𑀝𑁆𑀞𑀫𑀦𑀸 𑀦𑀭𑀸;_  
_𑀅𑀜𑁆𑀜𑀫𑀜𑁆𑀜𑁂𑀦 𑀩𑁆𑀬𑀸𑀭𑀼𑀤𑁆𑀥𑀸,_  
_𑀧𑀼𑀣𑀼 𑀓𑀼𑀩𑁆𑀩𑀦𑁆𑀢𑀺 𑀫𑁂𑀥𑀕𑀁𑁇_  


(347.)

429\. _𑀯𑀥𑁄 𑀩𑀦𑁆𑀥𑁄 𑀧𑀭𑀺𑀓𑁆𑀮𑁂𑀲𑁄,_  
_𑀚𑀸𑀦𑀺 𑀲𑁄𑀓𑀧𑀭𑀺𑀤𑁆𑀤𑀯𑁄;_  
_𑀓𑀸𑀫𑁂𑀲𑀼 𑀅𑀥𑀺𑀧𑀦𑁆𑀦𑀸𑀦𑀁,_  
_𑀤𑀺𑀲𑁆𑀲𑀢𑁂 𑀩𑁆𑀬𑀲𑀦𑀁 𑀩𑀳𑀼𑀁𑁇_  


(348.)

430\. _𑀢𑀁 𑀫𑀁 𑀜𑀸𑀢𑀻 𑀅𑀫𑀺𑀢𑁆𑀢𑀸𑀯,_  
_𑀓𑀺𑀁 𑀯𑁄 𑀓𑀸𑀫𑁂𑀲𑀼 𑀬𑀼𑀜𑁆𑀚𑀣;_  
_𑀚𑀸𑀦𑀸𑀣 𑀫𑀁 𑀧𑀩𑁆𑀩𑀚𑀺𑀢𑀁,_  
_𑀓𑀸𑀫𑁂𑀲𑀼 𑀪𑀬𑀤𑀲𑁆𑀲𑀺𑀦𑀺𑀁𑁇_  


(349.)

431\. _𑀦 𑀳𑀺𑀭𑀜𑁆𑀜𑀲𑀼𑀯𑀡𑁆𑀡𑁂𑀦,_  
_𑀧𑀭𑀺𑀓𑁆𑀔𑀻𑀬𑀦𑁆𑀢𑀺 𑀆𑀲𑀯𑀸;_  
_𑀅𑀫𑀺𑀢𑁆𑀢𑀸 𑀯𑀥𑀓𑀸 𑀓𑀸𑀫𑀸,_  
_𑀲𑀧𑀢𑁆𑀢𑀸 𑀲𑀮𑁆𑀮𑀩𑀦𑁆𑀥𑀦𑀸𑁇_  


(350.)

432\. _𑀢𑀁 𑀫𑀁 𑀜𑀸𑀢𑀻 𑀅𑀫𑀺𑀢𑁆𑀢𑀸𑀯,_  
_𑀓𑀺𑀁 𑀯𑁄 𑀓𑀸𑀫𑁂𑀲𑀼 𑀬𑀼𑀜𑁆𑀚𑀣;_  
_𑀚𑀸𑀦𑀸𑀣 𑀫𑀁 𑀧𑀩𑁆𑀩𑀚𑀺𑀢𑀁,_  
_𑀫𑀼𑀡𑁆𑀟𑀁 𑀲𑀗𑁆𑀖𑀸𑀝𑀺𑀧𑀸𑀭𑀼𑀢𑀁𑁇_  


(351.)

433\. _𑀉𑀢𑁆𑀢𑀺𑀝𑁆𑀞𑀧𑀺𑀡𑁆𑀟𑁄 𑀉𑀜𑁆𑀙𑁄 𑀘,_  
_𑀧𑀁𑀲𑀼𑀓𑀽𑀮𑀜𑁆𑀘 𑀘𑀻𑀯𑀭𑀁;_  
_𑀏𑀢𑀁 𑀔𑁄 𑀫𑀫 𑀲𑀸𑀭𑀼𑀧𑁆𑀧𑀁,_  
_𑀅𑀦𑀕𑀸𑀭𑀽𑀧𑀦𑀺𑀲𑁆𑀲𑀬𑁄𑁇_  


(352.)

434\. _𑀯𑀦𑁆𑀢𑀸 𑀫𑀳𑁂𑀲𑀻𑀳𑀺 𑀓𑀸𑀫𑀸,_  
_𑀬𑁂 𑀤𑀺𑀩𑁆𑀩𑀸 𑀬𑁂 𑀘 𑀫𑀸𑀦𑀼𑀲𑀸;_  
_𑀔𑁂𑀫𑀝𑁆𑀞𑀸𑀦𑁂 𑀯𑀺𑀫𑀼𑀢𑁆𑀢𑀸 𑀢𑁂,_  
_𑀧𑀢𑁆𑀢𑀸 𑀢𑁂 𑀅𑀘𑀮𑀁 𑀲𑀼𑀔𑀁𑁇_  


(353.)

435\. _𑀫𑀸𑀳𑀁 𑀓𑀸𑀫𑁂𑀳𑀺 𑀲𑀗𑁆𑀕𑀘𑁆𑀙𑀺𑀁,_  
_𑀬𑁂𑀲𑀼 𑀢𑀸𑀡𑀁 𑀦 𑀯𑀺𑀚𑁆𑀚𑀢𑀺;_  
_𑀅𑀫𑀺𑀢𑁆𑀢𑀸 𑀯𑀥𑀓𑀸 𑀓𑀸𑀫𑀸,_  
_𑀅𑀕𑁆𑀕𑀺𑀓𑁆𑀔𑀦𑁆𑀥𑀽𑀧𑀫𑀸 𑀤𑀼𑀔𑀸𑁇_  


(354.)

436\. _𑀧𑀭𑀺𑀧𑀦𑁆𑀣𑁄 𑀏𑀲 𑀪𑀬𑁄,_  
_𑀲𑀯𑀺𑀖𑀸𑀢𑁄 𑀲𑀓𑀡𑁆𑀝𑀓𑁄;_  
_𑀕𑁂𑀥𑁄 𑀲𑀼𑀯𑀺𑀲𑀫𑁄 𑀘𑁂𑀲𑁄,_  
_𑀫𑀳𑀦𑁆𑀢𑁄 𑀫𑁄𑀳𑀦𑀸𑀫𑀼𑀔𑁄𑁇_  


(355.)

437\. _𑀉𑀧𑀲𑀕𑁆𑀕𑁄 𑀪𑀻𑀫𑀭𑀽𑀧𑁄,_  
_𑀓𑀸𑀫𑀸 𑀲𑀧𑁆𑀧𑀲𑀺𑀭𑀽𑀧𑀫𑀸;_  
_𑀬𑁂 𑀩𑀸𑀮𑀸 𑀅𑀪𑀺𑀦𑀦𑁆𑀤𑀦𑁆𑀢𑀺,_  
_𑀅𑀦𑁆𑀥𑀪𑀽𑀢𑀸 𑀧𑀼𑀣𑀼𑀚𑁆𑀚𑀦𑀸𑁇_  


(356.)

438\. _𑀓𑀸𑀫𑀧𑀗𑁆𑀓𑁂𑀦 𑀲𑀢𑁆𑀢𑀸 𑀳𑀺,_  
_𑀩𑀳𑀽 𑀮𑁄𑀓𑁂 𑀅𑀯𑀺𑀤𑁆𑀤𑀲𑀽;_  
_𑀧𑀭𑀺𑀬𑀦𑁆𑀢𑀁 𑀦 𑀚𑀸𑀦𑀦𑁆𑀢𑀺,_  
_𑀚𑀸𑀢𑀺𑀬𑀸 𑀫𑀭𑀡𑀲𑁆𑀲 𑀘𑁇_  


(357.)

439\. _𑀤𑀼𑀕𑁆𑀕𑀢𑀺𑀕𑀫𑀦𑀁 𑀫𑀕𑁆𑀕𑀁,_  
_𑀫𑀦𑀼𑀲𑁆𑀲𑀸 𑀓𑀸𑀫𑀳𑁂𑀢𑀼𑀓𑀁;_  
_𑀩𑀳𑀼𑀁 𑀯𑁂 𑀧𑀝𑀺𑀧𑀚𑁆𑀚𑀦𑁆𑀢𑀺,_  
_𑀅𑀢𑁆𑀢𑀦𑁄 𑀭𑁄𑀕𑀫𑀸𑀯𑀳𑀁𑁇_  


(358.)

440\. _𑀏𑀯𑀁 𑀅𑀫𑀺𑀢𑁆𑀢𑀚𑀦𑀦𑀸,_  
_𑀢𑀸𑀧𑀦𑀸 𑀲𑀁𑀓𑀺𑀮𑁂𑀲𑀺𑀓𑀸;_  
_𑀮𑁄𑀓𑀸𑀫𑀺𑀲𑀸 𑀩𑀦𑁆𑀥𑀦𑀻𑀬𑀸,_  
_𑀓𑀸𑀫𑀸 𑀫𑀭𑀡𑀩𑀦𑁆𑀥𑀦𑀸𑁇_  


(359.)

441\. _𑀉𑀫𑁆𑀫𑀸𑀤𑀦𑀸 𑀉𑀮𑁆𑀮𑀧𑀦𑀸,_  
_𑀓𑀸𑀫𑀸 𑀘𑀺𑀢𑁆𑀢𑀧𑁆𑀧𑀫𑀤𑁆𑀤𑀺𑀦𑁄;_  
_𑀲𑀢𑁆𑀢𑀸𑀦𑀁 𑀲𑀁𑀓𑀺𑀮𑁂𑀲𑀸𑀬,_  
_𑀔𑀺𑀧𑁆𑀧𑀁 𑀫𑀸𑀭𑁂𑀦 𑀑𑀟𑁆𑀟𑀺𑀢𑀁𑁇_  


(360.)

442\. _𑀅𑀦𑀦𑁆𑀢𑀸𑀤𑀻𑀦𑀯𑀸 𑀓𑀸𑀫𑀸,_  
_𑀩𑀳𑀼𑀤𑀼𑀓𑁆𑀔𑀸 𑀫𑀳𑀸𑀯𑀺𑀲𑀸;_  
_𑀅𑀧𑁆𑀧𑀲𑁆𑀲𑀸𑀤𑀸 𑀭𑀡𑀓𑀭𑀸,_  
_𑀲𑀼𑀓𑁆𑀓𑀧𑀓𑁆𑀔𑀯𑀺𑀲𑁄𑀲𑀦𑀸𑁇_  


(361.)

443\. _𑀲𑀸𑀳𑀁 𑀏𑀢𑀸𑀤𑀺𑀲𑀁 𑀓𑀢𑁆𑀯𑀸,_  
_𑀩𑁆𑀬𑀲𑀦𑀁 𑀓𑀸𑀫𑀳𑁂𑀢𑀼𑀓𑀁;_  
_𑀦 𑀢𑀁 𑀧𑀘𑁆𑀘𑀸𑀕𑀫𑀺𑀲𑁆𑀲𑀸𑀫𑀺,_  
_𑀦𑀺𑀩𑁆𑀩𑀸𑀦𑀸𑀪𑀺𑀭𑀢𑀸 𑀲𑀤𑀸𑁇_  


(362.)

444\. _𑀭𑀡𑀁 𑀓𑀭𑀺𑀢𑁆𑀯𑀸 𑀓𑀸𑀫𑀸𑀦𑀁,_  
_𑀲𑀻𑀢𑀺𑀪𑀸𑀯𑀸𑀪𑀺𑀓𑀗𑁆𑀔𑀺𑀦𑀻;_  
_𑀅𑀧𑁆𑀧𑀫𑀢𑁆𑀢𑀸 𑀯𑀺𑀳𑀲𑁆𑀲𑀸𑀫𑀺,_  
_𑀲𑀩𑁆𑀩𑀲𑀁𑀬𑁄𑀚𑀦𑀓𑁆𑀔𑀬𑁂𑁇_  


(363.)

445\. _𑀅𑀲𑁄𑀓𑀁 𑀯𑀺𑀭𑀚𑀁 𑀔𑁂𑀫𑀁,_  
_𑀅𑀭𑀺𑀬𑀝𑁆𑀞𑀗𑁆𑀕𑀺𑀓𑀁 𑀉𑀚𑀼𑀁;_  
_𑀢𑀁 𑀫𑀕𑁆𑀕𑀁 𑀅𑀦𑀼𑀕𑀘𑁆𑀙𑀸𑀫𑀺,_  
_𑀬𑁂𑀦 𑀢𑀺𑀡𑁆𑀡𑀸 𑀫𑀳𑁂𑀲𑀺𑀦𑁄”𑁇_  


(364.)

446\. _“𑀇𑀫𑀁 𑀧𑀲𑁆𑀲𑀣 𑀥𑀫𑁆𑀫𑀝𑁆𑀞𑀁,_  
_𑀲𑀼𑀪𑀁 𑀓𑀫𑁆𑀫𑀸𑀭𑀥𑀻𑀢𑀭𑀁;_  
_𑀅𑀦𑁂𑀚𑀁 𑀉𑀧𑀲𑀫𑁆𑀧𑀚𑁆𑀚,_  
_𑀭𑀼𑀓𑁆𑀔𑀫𑀽𑀮𑀫𑁆𑀳𑀺 𑀛𑀸𑀬𑀢𑀺𑁇_  


(365.)

447\. _𑀅𑀚𑁆𑀚𑀝𑁆𑀞𑀫𑀻 𑀧𑀩𑁆𑀩𑀚𑀺𑀢𑀸,_  
_𑀲𑀤𑁆𑀥𑀸 𑀲𑀤𑁆𑀥𑀫𑁆𑀫𑀲𑁄𑀪𑀦𑀸;_  
_𑀯𑀺𑀦𑀻𑀢𑀼𑀧𑁆𑀧𑀮𑀯𑀡𑁆𑀡𑀸𑀬,_  
_𑀢𑁂𑀯𑀺𑀚𑁆𑀚𑀸 𑀫𑀘𑁆𑀘𑀼𑀳𑀸𑀬𑀺𑀦𑀻𑁇_  


(366.)

448\. _𑀲𑀸𑀬𑀁 𑀪𑀼𑀚𑀺𑀲𑁆𑀲𑀸 𑀅𑀦𑀡𑀸,_  
_𑀪𑀺𑀓𑁆𑀔𑀼𑀦𑀻 𑀪𑀸𑀯𑀺𑀢𑀺𑀦𑁆𑀤𑁆𑀭𑀺𑀬𑀸;_  
_𑀲𑀩𑁆𑀩𑀬𑁄𑀕𑀯𑀺𑀲𑀁𑀬𑀼𑀢𑁆𑀢𑀸,_  
_𑀓𑀢𑀓𑀺𑀘𑁆𑀘𑀸 𑀅𑀦𑀸𑀲𑀯𑀸”𑁇_  


(367.)

449\. _𑀢𑀁 𑀲𑀓𑁆𑀓𑁄 𑀤𑁂𑀯𑀲𑀗𑁆𑀖𑁂𑀦,_  
_𑀉𑀧𑀲𑀗𑁆𑀓𑀫𑁆𑀫 𑀇𑀤𑁆𑀥𑀺𑀬𑀸;_  
_𑀦𑀫𑀲𑁆𑀲𑀢𑀺 𑀪𑀽𑀢𑀧𑀢𑀺,_  
_𑀲𑀼𑀪𑀁 𑀓𑀫𑁆𑀫𑀸𑀭𑀥𑀻𑀢𑀭𑀦𑁆𑀢𑀺𑁇_  


---

450\. …  𑀲𑀼𑀪𑀸 𑀓𑀫𑁆𑀫𑀸𑀭𑀥𑀻𑀢𑀸 𑀣𑁂𑀭𑀻… 𑁇



---

451\. 𑀯𑀻𑀲𑀢𑀺𑀦𑀺𑀧𑀸𑀢𑁄 𑀦𑀺𑀝𑁆𑀞𑀺𑀢𑁄𑁇



[Go to previous page (13.4 Sundarītherīgāthā)](/tipitaka/19Th2/13/13.4.md) / [Go to parent page (13 Vīsatinipāta)](/tipitaka/19Th2/13.md) / [Go to next page (14 Tiṃsanipāta)](/tipitaka/19Th2/14.md)


