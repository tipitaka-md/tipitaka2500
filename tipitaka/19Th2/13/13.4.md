
[Home](/) / [19Th2 Therīgāthāpāḷi](/tipitaka/19Th2.md) / [13 Vīsatinipāta](/tipitaka/19Th2/13.md)

# 𑁧𑁩𑁇𑁪 𑀲𑀼𑀦𑁆𑀤𑀭𑀻𑀣𑁂𑀭𑀻𑀕𑀸𑀣𑀸

### 𑀯𑀻𑀲𑀢𑀺𑀦𑀺𑀧𑀸𑀢

### 𑀲𑀼𑀦𑁆𑀤𑀭𑀻𑀣𑁂𑀭𑀻𑀕𑀸𑀣𑀸

(313.)

394\. _“𑀧𑁂𑀢𑀸𑀦𑀺 𑀪𑁄𑀢𑀺 𑀧𑀼𑀢𑁆𑀢𑀸𑀦𑀺,_  
_𑀔𑀸𑀤𑀫𑀸𑀦𑀸 𑀢𑀼𑀯𑀁 𑀧𑀼𑀭𑁂;_  
_𑀢𑀼𑀯𑀁 𑀤𑀺𑀯𑀸 𑀘 𑀭𑀢𑁆𑀢𑁄 𑀘,_  
_𑀅𑀢𑀻𑀯 𑀧𑀭𑀺𑀢𑀧𑁆𑀧𑀲𑀺𑁇_  


(314.)

395\. _𑀲𑀸𑀚𑁆𑀚 𑀲𑀩𑁆𑀩𑀸𑀦𑀺 𑀔𑀸𑀤𑀺𑀢𑁆𑀯𑀸,_  
_𑀲𑀢𑀧𑀼𑀢𑁆𑀢𑀸𑀦𑀺 𑀩𑁆𑀭𑀸𑀳𑁆𑀫𑀡𑀻;_  
_𑀯𑀸𑀲𑁂𑀝𑁆𑀞𑀺 𑀓𑁂𑀦 𑀯𑀡𑁆𑀡𑁂𑀦,_  
_𑀦 𑀩𑀸𑀍𑀳𑀁 𑀧𑀭𑀺𑀢𑀧𑁆𑀧𑀲𑀺”𑁇_  


(315.)

396\. _“𑀩𑀳𑀽𑀦𑀺 𑀧𑀼𑀢𑁆𑀢𑀲𑀢𑀸𑀦𑀺,_  
_𑀜𑀸𑀢𑀺𑀲𑀗𑁆𑀖𑀲𑀢𑀸𑀦𑀺 𑀘;_  
_𑀔𑀸𑀤𑀺𑀢𑀸𑀦𑀺 𑀅𑀢𑀻𑀢𑀁𑀲𑁂,_  
_𑀫𑀫 𑀢𑀼𑀬𑁆𑀳𑀜𑁆𑀘 𑀩𑁆𑀭𑀸𑀳𑁆𑀫𑀡𑁇_  


(316.)

397\. _𑀲𑀸𑀳𑀁 𑀦𑀺𑀲𑁆𑀲𑀭𑀡𑀁 𑀜𑀢𑁆𑀯𑀸,_  
_𑀚𑀸𑀢𑀺𑀬𑀸 𑀫𑀭𑀡𑀲𑁆𑀲 𑀘;_  
_𑀦 𑀲𑁄𑀘𑀸𑀫𑀺 𑀦 𑀭𑁄𑀤𑀸𑀫𑀺,_  
_𑀦 𑀘𑀸𑀧𑀺 𑀧𑀭𑀺𑀢𑀧𑁆𑀧𑀬𑀺𑀁”𑁇_  


(317.)

398\. _“𑀅𑀩𑁆𑀪𑀼𑀢𑀁 𑀯𑀢 𑀯𑀸𑀲𑁂𑀝𑁆𑀞𑀺,_  
_𑀯𑀸𑀘𑀁 𑀪𑀸𑀲𑀲𑀺 𑀏𑀤𑀺𑀲𑀺𑀁;_  
_𑀓𑀲𑁆𑀲 𑀢𑁆𑀯𑀁 𑀥𑀫𑁆𑀫𑀫𑀜𑁆𑀜𑀸𑀬,_  
_𑀕𑀺𑀭𑀁 𑀪𑀸𑀲𑀲𑀺 𑀏𑀤𑀺𑀲𑀺𑀁”𑁇_  


(318.)

399\. _“𑀏𑀲 𑀩𑁆𑀭𑀸𑀳𑁆𑀫𑀡 𑀲𑀫𑁆𑀩𑀼𑀤𑁆𑀥𑁄,_  
_𑀦𑀕𑀭𑀁 𑀫𑀺𑀣𑀺𑀮𑀁 𑀧𑀢𑀺;_  
_𑀲𑀩𑁆𑀩𑀤𑀼𑀓𑁆𑀔𑀧𑁆𑀧𑀳𑀸𑀦𑀸𑀬,_  
_𑀥𑀫𑁆𑀫𑀁 𑀤𑁂𑀲𑁂𑀲𑀺 𑀧𑀸𑀡𑀺𑀦𑀁𑁇_  


(319.)

400\. _𑀢𑀲𑁆𑀲 𑀩𑁆𑀭𑀳𑁆𑀫𑁂 𑀅𑀭𑀳𑀢𑁄,_  
_𑀥𑀫𑁆𑀫𑀁 𑀲𑀼𑀢𑁆𑀯𑀸 𑀦𑀺𑀭𑀽𑀧𑀥𑀺𑀁;_  
_𑀢𑀢𑁆𑀣 𑀯𑀺𑀜𑁆𑀜𑀸𑀢𑀲𑀤𑁆𑀥𑀫𑁆𑀫𑀸,_  
_𑀧𑀼𑀢𑁆𑀢𑀲𑁄𑀓𑀁 𑀩𑁆𑀬𑀧𑀸𑀦𑀼𑀤𑀺𑀁”𑁇_  


(320.)

401\. _“𑀲𑁄 𑀅𑀳𑀫𑁆𑀧𑀺 𑀕𑀫𑀺𑀲𑁆𑀲𑀸𑀫𑀺,_  
_𑀦𑀕𑀭𑀁 𑀫𑀺𑀣𑀺𑀮𑀁 𑀧𑀢𑀺;_  
_𑀅𑀧𑁆𑀧𑁂𑀯 𑀫𑀁 𑀲𑁄 𑀪𑀕𑀯𑀸,_  
_𑀲𑀩𑁆𑀩𑀤𑀼𑀓𑁆𑀔𑀸 𑀧𑀫𑁄𑀘𑀬𑁂”𑁇_  


(321.)

402\. _𑀅𑀤𑁆𑀤𑀲 𑀩𑁆𑀭𑀸𑀳𑁆𑀫𑀡𑁄 𑀩𑀼𑀤𑁆𑀥𑀁,_  
_𑀯𑀺𑀧𑁆𑀧𑀫𑀼𑀢𑁆𑀢𑀁 𑀦𑀺𑀭𑀽𑀧𑀥𑀺𑀁;_  
_𑀲𑁆𑀯𑀲𑁆𑀲 𑀥𑀫𑁆𑀫𑀫𑀤𑁂𑀲𑁂𑀲𑀺,_  
_𑀫𑀼𑀦𑀺 𑀤𑀼𑀓𑁆𑀔𑀲𑁆𑀲 𑀧𑀸𑀭𑀕𑀽𑁇_  


(322.)

403\. _𑀤𑀼𑀓𑁆𑀔𑀁 𑀤𑀼𑀓𑁆𑀔𑀲𑀫𑀼𑀧𑁆𑀧𑀸𑀤𑀁,_  
_𑀤𑀼𑀓𑁆𑀔𑀲𑁆𑀲 𑀘 𑀅𑀢𑀺𑀓𑁆𑀓𑀫𑀁;_  
_𑀅𑀭𑀺𑀬𑀁 𑀘𑀝𑁆𑀞𑀗𑁆𑀕𑀺𑀓𑀁 𑀫𑀕𑁆𑀕𑀁,_  
_𑀤𑀼𑀓𑁆𑀔𑀽𑀧𑀲𑀫𑀕𑀸𑀫𑀺𑀦𑀁𑁇_  


(323.)

404\. _𑀢𑀢𑁆𑀣 𑀯𑀺𑀜𑁆𑀜𑀸𑀢𑀲𑀤𑁆𑀥𑀫𑁆𑀫𑁄,_  
_𑀧𑀩𑁆𑀩𑀚𑁆𑀚𑀁 𑀲𑀫𑀭𑁄𑀘𑀬𑀺;_  
_𑀲𑀼𑀚𑀸𑀢𑁄 𑀢𑀻𑀳𑀺 𑀭𑀢𑁆𑀢𑀻𑀳𑀺,_  
_𑀢𑀺𑀲𑁆𑀲𑁄 𑀯𑀺𑀚𑁆𑀚𑀸 𑀅𑀨𑀲𑁆𑀲𑀬𑀺𑁇_  


(324.)

405\. _“𑀏𑀳𑀺 𑀲𑀸𑀭𑀣𑀺 𑀕𑀘𑁆𑀙𑀸𑀳𑀺,_  
_𑀭𑀣𑀁 𑀦𑀺𑀬𑁆𑀬𑀸𑀤𑀬𑀸𑀳𑀺𑀫𑀁;_  
_𑀆𑀭𑁄𑀕𑁆𑀬𑀁 𑀩𑁆𑀭𑀸𑀳𑁆𑀫𑀡𑀺𑀁 𑀯𑀚𑁆𑀚,_  
_‘𑀧𑀩𑁆𑀩𑀚𑀺 𑀤𑀸𑀦𑀺 𑀩𑁆𑀭𑀸𑀳𑁆𑀫𑀡𑁄;_  
_𑀲𑀼𑀚𑀸𑀢𑁄 𑀢𑀻𑀳𑀺 𑀭𑀢𑁆𑀢𑀻𑀳𑀺,_  
_𑀢𑀺𑀲𑁆𑀲𑁄 𑀯𑀺𑀚𑁆𑀚𑀸 𑀅𑀨𑀲𑁆𑀲𑀬𑀺’”𑁇_  


(325.)

406\. _𑀢𑀢𑁄 𑀘 𑀭𑀣𑀫𑀸𑀤𑀸𑀬,_  
_𑀲𑀳𑀲𑁆𑀲𑀜𑁆𑀘𑀸𑀧𑀺 𑀲𑀸𑀭𑀣𑀺;_  
_𑀆𑀭𑁄𑀕𑁆𑀬𑀁 𑀩𑁆𑀭𑀸𑀳𑁆𑀫𑀡𑀺𑀁𑀯𑁄𑀘,_  
_“𑀧𑀩𑁆𑀩𑀚𑀺 𑀤𑀸𑀦𑀺 𑀩𑁆𑀭𑀸𑀳𑁆𑀫𑀡𑁄;_  
_𑀲𑀼𑀚𑀸𑀢𑁄 𑀢𑀻𑀳𑀺 𑀭𑀢𑁆𑀢𑀻𑀳𑀺,_  
_𑀢𑀺𑀲𑁆𑀲𑁄 𑀯𑀺𑀚𑁆𑀚𑀸 𑀅𑀨𑀲𑁆𑀲𑀬𑀺”𑁇_  


(326.)

407\. _“𑀏𑀢𑀜𑁆𑀘𑀸𑀳𑀁 𑀅𑀲𑁆𑀲𑀭𑀣𑀁,_  
_𑀲𑀳𑀲𑁆𑀲𑀜𑁆𑀘𑀸𑀧𑀺 𑀲𑀸𑀭𑀣𑀺;_  
_𑀢𑁂𑀯𑀺𑀚𑁆𑀚𑀁 𑀩𑁆𑀭𑀸𑀳𑁆𑀫𑀡𑀁 𑀲𑀼𑀢𑁆𑀯𑀸,_  
_𑀧𑀼𑀡𑁆𑀡𑀧𑀢𑁆𑀢𑀁 𑀤𑀤𑀸𑀫𑀺 𑀢𑁂”𑁇_  


(327.)

408\. _“𑀢𑀼𑀬𑁆𑀳𑁂𑀯 𑀳𑁄𑀢𑁆𑀯𑀲𑁆𑀲𑀭𑀣𑁄,_  
_𑀲𑀳𑀲𑁆𑀲𑀜𑁆𑀘𑀸𑀧𑀺 𑀩𑁆𑀭𑀸𑀳𑁆𑀫𑀡𑀺;_  
_𑀅𑀳𑀫𑁆𑀧𑀺 𑀧𑀩𑁆𑀩𑀚𑀺𑀲𑁆𑀲𑀸𑀫𑀺,_  
_𑀯𑀭𑀧𑀜𑁆𑀜𑀲𑁆𑀲 𑀲𑀦𑁆𑀢𑀺𑀓𑁂”𑁇_  


(328.)

409\. _“𑀳𑀢𑁆𑀣𑀻 𑀕𑀯𑀲𑁆𑀲𑀁 𑀫𑀡𑀺𑀓𑀼𑀡𑁆𑀟𑀮𑀜𑁆𑀘,_  
_𑀨𑀻𑀢𑀜𑁆𑀘𑀺𑀫𑀁 𑀕𑀳𑀯𑀺𑀪𑀯𑀁 𑀧𑀳𑀸𑀬;_  
_𑀧𑀺𑀢𑀸 𑀧𑀩𑁆𑀩𑀚𑀺𑀢𑁄 𑀢𑀼𑀬𑁆𑀳𑀁,_  
_𑀪𑀼𑀜𑁆𑀚 𑀪𑁄𑀕𑀸𑀦𑀺 𑀲𑀼𑀦𑁆𑀤𑀭𑀻;_  
_𑀢𑀼𑀯𑀁 𑀤𑀸𑀬𑀸𑀤𑀺𑀓𑀸 𑀓𑀼𑀮𑁂”𑁇_  


(329.)

410\. _“𑀳𑀢𑁆𑀣𑀻 𑀕𑀯𑀲𑁆𑀲𑀁 𑀫𑀡𑀺𑀓𑀼𑀡𑁆𑀟𑀮𑀜𑁆𑀘,_  
_𑀭𑀫𑁆𑀫𑀁 𑀘𑀺𑀫𑀁 𑀕𑀳𑀯𑀺𑀪𑀯𑀁 𑀧𑀳𑀸𑀬;_  
_𑀧𑀺𑀢𑀸 𑀧𑀩𑁆𑀩𑀚𑀺𑀢𑁄 𑀫𑀬𑁆𑀳𑀁,_  
_𑀧𑀼𑀢𑁆𑀢𑀲𑁄𑀓𑁂𑀦 𑀅𑀝𑁆𑀝𑀺𑀢𑁄;_  
_𑀅𑀳𑀫𑁆𑀧𑀺 𑀧𑀩𑁆𑀩𑀚𑀺𑀲𑁆𑀲𑀸𑀫𑀺,_  
_𑀪𑀸𑀢𑀼𑀲𑁄𑀓𑁂𑀦 𑀅𑀝𑁆𑀝𑀺𑀢𑀸”𑁇_  


(330.)

411\. _“𑀲𑁄 𑀢𑁂 𑀇𑀚𑁆𑀛𑀢𑀼 𑀲𑀗𑁆𑀓𑀧𑁆𑀧𑁄,_  
_𑀬𑀁 𑀢𑁆𑀯𑀁 𑀧𑀢𑁆𑀣𑁂𑀲𑀺 𑀲𑀼𑀦𑁆𑀤𑀭𑀻;_  
_𑀉𑀢𑁆𑀢𑀺𑀝𑁆𑀞𑀧𑀺𑀡𑁆𑀟𑁄 𑀉𑀜𑁆𑀙𑁄 𑀘,_  
_𑀧𑀁𑀲𑀼𑀓𑀽𑀮𑀜𑁆𑀘 𑀘𑀻𑀯𑀭𑀁;_  
_𑀏𑀢𑀸𑀦𑀺 𑀅𑀪𑀺𑀲𑀫𑁆𑀪𑁄𑀦𑁆𑀢𑀻,_  
_𑀧𑀭𑀮𑁄𑀓𑁂 𑀅𑀦𑀸𑀲𑀯𑀸”𑁇_  


(331.)

412\. _“𑀲𑀺𑀓𑁆𑀔𑀫𑀸𑀦𑀸𑀬 𑀫𑁂 𑀅𑀬𑁆𑀬𑁂,_  
_𑀤𑀺𑀩𑁆𑀩𑀘𑀓𑁆𑀔𑀼 𑀯𑀺𑀲𑁄𑀥𑀺𑀢𑀁;_  
_𑀧𑀼𑀩𑁆𑀩𑁂𑀦𑀺𑀯𑀸𑀲𑀁 𑀚𑀸𑀦𑀸𑀫𑀺,_  
_𑀬𑀢𑁆𑀣 𑀫𑁂 𑀯𑀼𑀲𑀺𑀢𑀁 𑀧𑀼𑀭𑁂𑁇_  


(332.)

413\. _𑀢𑀼𑀯𑀁 𑀦𑀺𑀲𑁆𑀲𑀸𑀬 𑀓𑀮𑁆𑀬𑀸𑀡𑀺,_  
_𑀣𑁂𑀭𑀺 𑀲𑀁𑀖𑀲𑁆𑀲 𑀲𑁄𑀪𑀦𑁂;_  
_𑀢𑀺𑀲𑁆𑀲𑁄 𑀯𑀺𑀚𑁆𑀚𑀸 𑀅𑀦𑀼𑀧𑁆𑀧𑀢𑁆𑀢𑀸,_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁𑁇_  


(333.)

414\. _𑀅𑀦𑀼𑀚𑀸𑀦𑀸𑀳𑀺 𑀫𑁂 𑀅𑀬𑁆𑀬𑁂,_  
_𑀇𑀘𑁆𑀙𑁂 𑀲𑀸𑀯𑀢𑁆𑀣𑀺 𑀕𑀦𑁆𑀢𑀯𑁂;_  
_𑀲𑀻𑀳𑀦𑀸𑀤𑀁 𑀦𑀤𑀺𑀲𑁆𑀲𑀸𑀫𑀺,_  
_𑀩𑀼𑀤𑁆𑀥𑀲𑁂𑀝𑁆𑀞𑀲𑁆𑀲 𑀲𑀦𑁆𑀢𑀺𑀓𑁂”𑁇_  


(334.)

415\. _“𑀧𑀲𑁆𑀲 𑀲𑀼𑀦𑁆𑀤𑀭𑀺 𑀲𑀢𑁆𑀣𑀸𑀭𑀁,_  
_𑀳𑁂𑀫𑀯𑀡𑁆𑀡𑀁 𑀳𑀭𑀺𑀢𑁆𑀢𑀘𑀁;_  
_𑀅𑀤𑀦𑁆𑀢𑀸𑀦𑀁 𑀤𑀫𑁂𑀢𑀸𑀭𑀁,_  
_𑀲𑀫𑁆𑀩𑀼𑀤𑁆𑀥𑀫𑀓𑀼𑀢𑁄𑀪𑀬𑀁”𑁇_  


(335.)

416\. _“𑀧𑀲𑁆𑀲 𑀲𑀼𑀦𑁆𑀤𑀭𑀺𑀫𑀸𑀬𑀦𑁆𑀢𑀺𑀁,_  
_𑀯𑀺𑀧𑁆𑀧𑀫𑀼𑀢𑁆𑀢𑀁 𑀦𑀺𑀭𑀽𑀧𑀥𑀺𑀁;_  
_𑀯𑀻𑀢𑀭𑀸𑀕𑀁 𑀯𑀺𑀲𑀁𑀬𑀼𑀢𑁆𑀢𑀁,_  
_𑀓𑀢𑀓𑀺𑀘𑁆𑀘𑀫𑀦𑀸𑀲𑀯𑀁𑁇_  


(336.)

417\. _𑀩𑀸𑀭𑀸𑀡𑀲𑀺𑀢𑁄 𑀦𑀺𑀓𑁆𑀔𑀫𑁆𑀫,_  
_𑀢𑀯 𑀲𑀦𑁆𑀢𑀺𑀓𑀫𑀸𑀕𑀢𑀸;_  
_𑀲𑀸𑀯𑀺𑀓𑀸 𑀢𑁂 𑀫𑀳𑀸𑀯𑀻𑀭,_  
_𑀧𑀸𑀤𑁂 𑀯𑀦𑁆𑀤𑀢𑀺 𑀲𑀼𑀦𑁆𑀤𑀭𑀻𑁇_  


(337.)

418\. _𑀢𑀼𑀯𑀁 𑀩𑀼𑀤𑁆𑀥𑁄 𑀢𑀼𑀯𑀁 𑀲𑀢𑁆𑀣𑀸,_  
_𑀢𑀼𑀬𑁆𑀳𑀁 𑀥𑀻𑀢𑀸𑀫𑁆𑀳𑀺 𑀩𑁆𑀭𑀸𑀳𑁆𑀫𑀡;_  
_𑀑𑀭𑀲𑀸 𑀫𑀼𑀔𑀢𑁄 𑀚𑀸𑀢𑀸,_  
_𑀓𑀢𑀓𑀺𑀘𑁆𑀘𑀸 𑀅𑀦𑀸𑀲𑀯𑀸”𑁇_  


(338.)

419\. _“𑀢𑀲𑁆𑀲𑀸 𑀢𑁂 𑀲𑁆𑀯𑀸𑀕𑀢𑀁 𑀪𑀤𑁆𑀤𑁂,_  
_𑀢𑀢𑁄 𑀢𑁂 𑀅𑀤𑀼𑀭𑀸𑀕𑀢𑀁;_  
_𑀏𑀯𑀜𑁆𑀳𑀺 𑀤𑀦𑁆𑀢𑀸 𑀆𑀬𑀦𑁆𑀢𑀺,_  
_𑀲𑀢𑁆𑀣𑀼 𑀧𑀸𑀤𑀸𑀦𑀺 𑀯𑀦𑁆𑀤𑀺𑀓𑀸;_  
_𑀯𑀻𑀢𑀭𑀸𑀕𑀸 𑀯𑀺𑀲𑀁𑀬𑀼𑀢𑁆𑀢𑀸,_  
_𑀓𑀢𑀓𑀺𑀘𑁆𑀘𑀸 𑀅𑀦𑀸𑀲𑀯𑀸”𑁇_  


---

420\. …  𑀲𑀼𑀦𑁆𑀤𑀭𑀻 𑀣𑁂𑀭𑀻… 𑁇



[Go to previous page (13.3 Cāpātherīgāthā)](/tipitaka/19Th2/13/13.3.md) / [Go to parent page (13 Vīsatinipāta)](/tipitaka/19Th2/13.md) / [Go to next page (13.5 Subhākammāradhītutherīgāthā)](/tipitaka/19Th2/13/13.5.md)


