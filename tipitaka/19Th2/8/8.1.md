
[Home](/) / [19Th2 Therīgāthāpāḷi](../../19Th2.md) / [8 Aṭṭhakanipāta](../8.md)

# 8.1 Sīsūpacālātherīgāthā

* Aṭṭhakanipāta

* Sīsūpacālātherīgāthā

(196.)

264\. _“Bhikkhunī sīlasampannā,_  
_indriyesu susaṃvutā;_  
_Adhigacche padaṃ santaṃ,_  
_asecanakamojavaṃ”._  


(197.)

265\. _“Tāvatiṃsā ca yāmā ca,_  
_tusitā cāpi devatā;_  
_Nimmānaratino devā,_  
_ye devā vasavattino;_  
_Tattha cittaṃ paṇīdhehi,_  
_yattha te vusitaṃ pure”._  


(198.)

266\. _“Tāvatiṃsā ca yāmā ca,_  
_tusitā cāpi devatā;_  
_Nimmānaratino devā,_  
_ye devā vasavattino._  


(199.)

267\. _Kālaṃ kālaṃ bhavābhavaṃ,_  
_sakkāyasmiṃ purakkhatā;_  
_Avītivattā sakkāyaṃ,_  
_jātimaraṇasārino._  


(200.)

268\. _Sabbo ādīpito loko,_  
_sabbo loko padīpito;_  
_Sabbo pajjalito loko,_  
_sabbo loko pakampito._  


(201.)

269\. _Akampiyaṃ atuliyaṃ,_  
_aputhujjanasevitaṃ;_  
_Buddho dhammamadesesi,_  
_tattha me nirato mano._  


(202.)

270\. _Tassāhaṃ vacanaṃ sutvā,_  
_vihariṃ sāsane ratā;_  
_Tisso vijjā anuppattā,_  
_kataṃ buddhassa sāsanaṃ._  


(203.)

271\. _Sabbattha vihatā nandī,_  
_tamokhandho padālito;_  
_Evaṃ jānāhi pāpima,_  
_nihato tvamasi antaka”._  


---

272\. …  Sīsūpacālā therī… .



---

273\. Aṭṭhakanipāto niṭṭhito.



[Go to previous page (8 Aṭṭhakanipāta)](../8.md) / [Go to parent page (8 Aṭṭhakanipāta)](../8.md) / [Go to next page (9 Navakanipāta)](../9.md)


