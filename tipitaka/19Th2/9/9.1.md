
[Home](/) / [19Th2 Therīgāthāpāḷi](../../19Th2.md) / [9 Navakanipāta](../9.md)

# 𑁯𑁇𑁧 𑀯𑀟𑁆𑀠𑀫𑀸𑀢𑀼𑀣𑁂𑀭𑀻𑀕𑀸𑀣𑀸

### 𑀦𑀯𑀓𑀦𑀺𑀧𑀸𑀢

### 𑀯𑀟𑁆𑀠𑀫𑀸𑀢𑀼𑀣𑁂𑀭𑀻𑀕𑀸𑀣𑀸

(204.)

274\. _“𑀫𑀸 𑀲𑀼 𑀢𑁂 𑀯𑀟𑁆𑀠 𑀮𑁄𑀓𑀫𑁆𑀳𑀺,_  
_𑀯𑀦𑀣𑁄 𑀆𑀳𑀼 𑀓𑀼𑀤𑀸𑀘𑀦𑀁;_  
_𑀫𑀸 𑀧𑀼𑀢𑁆𑀢𑀓 𑀧𑀼𑀦𑀧𑁆𑀧𑀼𑀦𑀁,_  
_𑀅𑀳𑀼 𑀤𑀼𑀓𑁆𑀔𑀲𑁆𑀲 𑀪𑀸𑀕𑀺𑀫𑀸𑁇_  


(205.)

275\. _𑀲𑀼𑀔𑀜𑁆𑀳𑀺 𑀯𑀟𑁆𑀠 𑀫𑀼𑀦𑀬𑁄,_  
_𑀅𑀦𑁂𑀚𑀸 𑀙𑀺𑀦𑁆𑀦𑀲𑀁𑀲𑀬𑀸;_  
_𑀲𑀻𑀢𑀺𑀪𑀽𑀢𑀸 𑀤𑀫𑀧𑁆𑀧𑀢𑁆𑀢𑀸,_  
_𑀯𑀺𑀳𑀭𑀦𑁆𑀢𑀺 𑀅𑀦𑀸𑀲𑀯𑀸𑁇_  


(206.)

276\. _𑀢𑁂𑀳𑀸𑀦𑀼𑀘𑀺𑀡𑁆𑀡𑀁 𑀇𑀲𑀻𑀪𑀺,_  
_𑀫𑀕𑁆𑀕𑀁 𑀤𑀲𑁆𑀲𑀦𑀧𑀢𑁆𑀢𑀺𑀬𑀸;_  
_𑀤𑀼𑀓𑁆𑀔𑀲𑁆𑀲𑀦𑁆𑀢𑀓𑀺𑀭𑀺𑀬𑀸𑀬,_  
_𑀢𑁆𑀯𑀁 𑀯𑀟𑁆𑀠 𑀅𑀦𑀼𑀩𑁆𑀭𑀽𑀳𑀬”𑁇_  


(207.)

277\. _“𑀯𑀺𑀲𑀸𑀭𑀤𑀸𑀯 𑀪𑀡𑀲𑀺,_  
_𑀏𑀢𑀫𑀢𑁆𑀣𑀁 𑀚𑀦𑁂𑀢𑁆𑀢𑀺 𑀫𑁂;_  
_𑀫𑀜𑁆𑀜𑀸𑀫𑀺 𑀦𑀽𑀦 𑀫𑀸𑀫𑀺𑀓𑁂,_  
_𑀯𑀦𑀣𑁄 𑀢𑁂 𑀦 𑀯𑀺𑀚𑁆𑀚𑀢𑀺”𑁇_  


(208.)

278\. _“𑀬𑁂 𑀓𑁂𑀘𑀺 𑀯𑀟𑁆𑀠 𑀲𑀗𑁆𑀔𑀸𑀭𑀸,_  
_𑀳𑀻𑀦𑀸 𑀉𑀓𑁆𑀓𑀝𑁆𑀞𑀫𑀚𑁆𑀛𑀺𑀫𑀸;_  
_𑀅𑀡𑀽𑀧𑀺 𑀅𑀡𑀼𑀫𑀢𑁆𑀢𑁄𑀧𑀺,_  
_𑀯𑀦𑀣𑁄 𑀫𑁂 𑀦 𑀯𑀺𑀚𑁆𑀚𑀢𑀺𑁇_  


(209.)

279\. _𑀲𑀩𑁆𑀩𑁂 𑀫𑁂 𑀆𑀲𑀯𑀸 𑀔𑀻𑀡𑀸,_  
_𑀅𑀧𑁆𑀧𑀫𑀢𑁆𑀢𑀲𑁆𑀲 𑀛𑀸𑀬𑀢𑁄;_  
_𑀢𑀺𑀲𑁆𑀲𑁄 𑀯𑀺𑀚𑁆𑀚𑀸 𑀅𑀦𑀼𑀧𑁆𑀧𑀢𑁆𑀢𑀸,_  
_𑀓𑀢𑀁 𑀩𑀼𑀤𑁆𑀥𑀲𑁆𑀲 𑀲𑀸𑀲𑀦𑀁”𑁇_  


(210.)

280\. _“𑀉𑀍𑀆𑀭𑀁 𑀯𑀢 𑀫𑁂 𑀫𑀸𑀢𑀸,_  
_𑀧𑀢𑁄𑀤𑀁 𑀲𑀫𑀯𑀲𑁆𑀲𑀭𑀺;_  
_𑀧𑀭𑀫𑀢𑁆𑀣𑀲𑀜𑁆𑀳𑀺𑀢𑀸 𑀕𑀸𑀣𑀸,_  
_𑀬𑀣𑀸𑀧𑀺 𑀅𑀦𑀼𑀓𑀫𑁆𑀧𑀺𑀓𑀸𑁇_  


(211.)

281\. _𑀢𑀲𑁆𑀲𑀸𑀳𑀁 𑀯𑀘𑀦𑀁 𑀲𑀼𑀢𑁆𑀯𑀸,_  
_𑀅𑀦𑀼𑀲𑀺𑀝𑁆𑀞𑀺𑀁 𑀚𑀦𑁂𑀢𑁆𑀢𑀺𑀬𑀸;_  
_𑀥𑀫𑁆𑀫𑀲𑀁𑀯𑁂𑀕𑀫𑀸𑀧𑀸𑀤𑀺𑀁,_  
_𑀬𑁄𑀕𑀓𑁆𑀔𑁂𑀫𑀲𑁆𑀲 𑀧𑀢𑁆𑀢𑀺𑀬𑀸𑁇_  


(212.)

282\. _𑀲𑁄𑀳𑀁 𑀧𑀥𑀸𑀦𑀧𑀳𑀺𑀢𑀢𑁆𑀢𑁄,_  
_𑀭𑀢𑁆𑀢𑀺𑀦𑁆𑀤𑀺𑀯𑀫𑀢𑀦𑁆𑀤𑀺𑀢𑁄;_  
_𑀫𑀸𑀢𑀭𑀸 𑀘𑁄𑀤𑀺𑀢𑁄 𑀲𑀦𑁆𑀢𑁄,_  
_𑀅𑀨𑀼𑀲𑀺𑀁 𑀲𑀦𑁆𑀢𑀺𑀫𑀼𑀢𑁆𑀢𑀫𑀁”𑁇_  


---

283\. …  𑀯𑀟𑁆𑀠𑀫𑀸𑀢𑀸 𑀣𑁂𑀭𑀻… 𑁇



---

284\. 𑀦𑀯𑀓𑀦𑀺𑀧𑀸𑀢𑁄 𑀦𑀺𑀝𑁆𑀞𑀺𑀢𑁄𑁇



[Go to previous page (9 Navakanipāta)](../9.md) / [Go to parent page (9 Navakanipāta)](../9.md) / [Go to next page (10 Ekādasakanipāta)](../10.md)


