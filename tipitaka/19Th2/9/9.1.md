
[Home](/) / [19Th2 Therīgāthāpāḷi](../../19Th2.md) / [9 Navakanipāta](../9.md)

# 9.1 Vaḍḍhamātutherīgāthā

* Navakanipāta

* Vaḍḍhamātutherīgāthā

(204.)

274\. _“Mā su te vaḍḍha lokamhi,_  
_vanatho āhu kudācanaṃ;_  
_Mā puttaka punappunaṃ,_  
_ahu dukkhassa bhāgimā._  


(205.)

275\. _Sukhañhi vaḍḍha munayo,_  
_anejā chinnasaṃsayā;_  
_Sītibhūtā damappattā,_  
_viharanti anāsavā._  


(206.)

276\. _Tehānuciṇṇaṃ isībhi,_  
_maggaṃ dassanapattiyā;_  
_Dukkhassantakiriyāya,_  
_tvaṃ vaḍḍha anubrūhaya”._  


(207.)

277\. _“Visāradāva bhaṇasi,_  
_etamatthaṃ janetti me;_  
_Maññāmi nūna māmike,_  
_vanatho te na vijjati”._  


(208.)

278\. _“Ye keci vaḍḍha saṅkhārā,_  
_hīnā ukkaṭṭhamajjhimā;_  
_Aṇūpi aṇumattopi,_  
_vanatho me na vijjati._  


(209.)

279\. _Sabbe me āsavā khīṇā,_  
_appamattassa jhāyato;_  
_Tisso vijjā anuppattā,_  
_kataṃ buddhassa sāsanaṃ”._  


(210.)

280\. _“Uḷāraṃ vata me mātā,_  
_patodaṃ samavassari;_  
_Paramatthasañhitā gāthā,_  
_yathāpi anukampikā._  


(211.)

281\. _Tassāhaṃ vacanaṃ sutvā,_  
_anusiṭṭhiṃ janettiyā;_  
_Dhammasaṃvegamāpādiṃ,_  
_yogakkhemassa pattiyā._  


(212.)

282\. _Sohaṃ padhānapahitatto,_  
_rattindivamatandito;_  
_Mātarā codito santo,_  
_aphusiṃ santimuttamaṃ”._  


---

283\. …  Vaḍḍhamātā therī… .



---

284\. Navakanipāto niṭṭhito.



[Go to previous page (9 Navakanipāta)](../9.md) / [Go to parent page (9 Navakanipāta)](../9.md) / [Go to next page (10 Ekādasakanipāta)](../10.md)


