
[Home](/) / [19Th2 Therīgāthāpāḷi](../../19Th2.md) / [15 Cattālīsanipāta](../15.md)

# 𑁧𑁫𑁇𑁧 𑀇𑀲𑀺𑀤𑀸𑀲𑀻𑀣𑁂𑀭𑀻𑀕𑀸𑀣𑀸

### 𑀘𑀢𑁆𑀢𑀸𑀮𑀻𑀲𑀦𑀺𑀧𑀸𑀢

### 𑀇𑀲𑀺𑀤𑀸𑀲𑀻𑀣𑁂𑀭𑀻𑀕𑀸𑀣𑀸

(402.)

488\. _𑀦𑀕𑀭𑀫𑁆𑀳𑀺 𑀓𑀼𑀲𑀼𑀫𑀦𑀸𑀫𑁂,_  
_𑀧𑀸𑀝𑀮𑀺𑀧𑀼𑀢𑁆𑀢𑀫𑁆𑀳𑀺 𑀧𑀣𑀯𑀺𑀬𑀸 𑀫𑀡𑁆𑀟𑁂;_  
_𑀲𑀓𑁆𑀬𑀓𑀼𑀮𑀓𑀼𑀮𑀻𑀦𑀸𑀬𑁄,_  
_𑀤𑁆𑀯𑁂 𑀪𑀺𑀓𑁆𑀔𑀼𑀦𑀺𑀬𑁄 𑀳𑀺 𑀕𑀼𑀡𑀯𑀢𑀺𑀬𑁄𑁇_  


(403.)

489\. _𑀇𑀲𑀺𑀤𑀸𑀲𑀻 𑀢𑀢𑁆𑀣 𑀏𑀓𑀸,_  
_𑀤𑀼𑀢𑀺𑀬𑀸 𑀩𑁄𑀥𑀻𑀢𑀺 𑀲𑀻𑀮𑀲𑀫𑁆𑀧𑀦𑁆𑀦𑀸 𑀘;_  
_𑀛𑀸𑀦𑀚𑁆𑀛𑀸𑀬𑀦𑀭𑀢𑀸𑀬𑁄,_  
_𑀩𑀳𑀼𑀲𑁆𑀲𑀼𑀢𑀸𑀬𑁄 𑀥𑀼𑀢𑀓𑀺𑀮𑁂𑀲𑀸𑀬𑁄𑁇_  


(404.)

490\. _𑀢𑀸 𑀧𑀺𑀡𑁆𑀟𑀸𑀬 𑀘𑀭𑀺𑀢𑁆𑀯𑀸,_  
_𑀪𑀢𑁆𑀢𑀢𑁆𑀣𑀁 𑀓𑀭𑀺𑀬 𑀥𑁄𑀢𑀧𑀢𑁆𑀢𑀸𑀬𑁄;_  
_𑀭𑀳𑀺𑀢𑀫𑁆𑀳𑀺 𑀲𑀼𑀔𑀦𑀺𑀲𑀺𑀦𑁆𑀦𑀸,_  
_𑀇𑀫𑀸 𑀕𑀺𑀭𑀸 𑀅𑀩𑁆𑀪𑀼𑀤𑀻𑀭𑁂𑀲𑀼𑀁𑁇_  


(405.)

491\. _“𑀧𑀸𑀲𑀸𑀤𑀺𑀓𑀸𑀲𑀺 𑀅𑀬𑁆𑀬𑁂,_  
_𑀇𑀲𑀺𑀤𑀸𑀲𑀺 𑀯𑀬𑁄𑀧𑀺 𑀢𑁂 𑀅𑀧𑀭𑀺𑀳𑀻𑀦𑁄;_  
_𑀓𑀺𑀁 𑀤𑀺𑀲𑁆𑀯𑀸𑀦 𑀩𑁆𑀬𑀸𑀮𑀺𑀓𑀁,_  
_𑀅𑀣𑀸𑀲𑀺 𑀦𑁂𑀓𑁆𑀔𑀫𑁆𑀫𑀫𑀦𑀼𑀬𑀼𑀢𑁆𑀢𑀸”𑁇_  


(406.)

492\. _𑀏𑀯𑀫𑀦𑀼𑀬𑀼𑀜𑁆𑀚𑀺𑀬𑀫𑀸𑀦𑀸 𑀲𑀸,_  
_𑀭𑀳𑀺𑀢𑁂 𑀥𑀫𑁆𑀫𑀤𑁂𑀲𑀦𑀸𑀓𑀼𑀲𑀮𑀸;_  
_𑀇𑀲𑀺𑀤𑀸𑀲𑀻 𑀯𑀘𑀦𑀫𑀩𑁆𑀭𑀯𑀺,_  
_“𑀲𑀼𑀡 𑀩𑁄𑀥𑀺 𑀬𑀣𑀸𑀫𑁆𑀳𑀺 𑀧𑀩𑁆𑀩𑀚𑀺𑀢𑀸”𑁇_  


(407.)

493\. _“𑀉𑀚𑁆𑀚𑁂𑀦𑀺𑀬𑀸 𑀧𑀼𑀭𑀯𑀭𑁂,_  
_𑀫𑀬𑁆𑀳𑀁 𑀧𑀺𑀢𑀸 𑀲𑀻𑀮𑀲𑀁𑀯𑀼𑀢𑁄 𑀲𑁂𑀝𑁆𑀞𑀺;_  
_𑀢𑀲𑁆𑀲𑀫𑁆𑀳𑀺 𑀏𑀓𑀥𑀻𑀢𑀸,_  
_𑀧𑀺𑀬𑀸 𑀫𑀦𑀸𑀧𑀸 𑀘 𑀤𑀬𑀺𑀢𑀸 𑀘𑁇_  


(408.)

494\. _𑀅𑀣 𑀫𑁂 𑀲𑀸𑀓𑁂𑀢𑀢𑁄 𑀯𑀭𑀓𑀸,_  
_𑀆𑀕𑀘𑁆𑀙𑀼𑀫𑀼𑀢𑁆𑀢𑀫𑀓𑀼𑀮𑀻𑀦𑀸;_  
_𑀲𑁂𑀝𑁆𑀞𑀻 𑀧𑀳𑀽𑀢𑀭𑀢𑀦𑁄,_  
_𑀢𑀲𑁆𑀲 𑀫𑀫𑀁 𑀲𑀼𑀡𑁆𑀳𑀫𑀤𑀸𑀲𑀺 𑀢𑀸𑀢𑁄𑁇_  


(409.)

495\. _𑀲𑀲𑁆𑀲𑀼𑀬𑀸 𑀲𑀲𑀼𑀭𑀲𑁆𑀲 𑀘,_  
_𑀲𑀸𑀬𑀁 𑀧𑀸𑀢𑀁 𑀧𑀡𑀸𑀫𑀫𑀼𑀧𑀕𑀫𑁆𑀫;_  
_𑀲𑀺𑀭𑀲𑀸 𑀓𑀭𑁄𑀫𑀺 𑀧𑀸𑀤𑁂,_  
_𑀯𑀦𑁆𑀤𑀸𑀫𑀺 𑀬𑀣𑀸𑀫𑁆𑀳𑀺 𑀅𑀦𑀼𑀲𑀺𑀝𑁆𑀞𑀸𑁇_  


(410.)

496\. _𑀬𑀸 𑀫𑀬𑁆𑀳𑀁 𑀲𑀸𑀫𑀺𑀓𑀲𑁆𑀲,_  
_𑀪𑀕𑀺𑀦𑀺𑀬𑁄 𑀪𑀸𑀢𑀼𑀦𑁄 𑀧𑀭𑀺𑀚𑀦𑁄 𑀯𑀸;_  
_𑀢𑀫𑁂𑀓𑀯𑀭𑀓𑀫𑁆𑀧𑀺 𑀤𑀺𑀲𑁆𑀯𑀸,_  
_𑀉𑀩𑁆𑀩𑀺𑀕𑁆𑀕𑀸 𑀆𑀲𑀦𑀁 𑀤𑁂𑀫𑀺𑁇_  


(411.)

497\. _𑀅𑀦𑁆𑀦𑁂𑀦 𑀘 𑀧𑀸𑀦𑁂𑀦 𑀘,_  
_𑀔𑀚𑁆𑀚𑁂𑀦 𑀘 𑀬𑀜𑁆𑀘 𑀢𑀢𑁆𑀣 𑀲𑀦𑁆𑀦𑀺𑀳𑀺𑀢𑀁;_  
_𑀙𑀸𑀤𑁂𑀫𑀺 𑀉𑀧𑀦𑀬𑀸𑀫𑀺 𑀘,_  
_𑀤𑁂𑀫𑀺 𑀘 𑀬𑀁 𑀬𑀲𑁆𑀲 𑀧𑀢𑀺𑀭𑀽𑀧𑀁𑁇_  


(412.)

498\. _𑀓𑀸𑀮𑁂𑀦 𑀉𑀧𑀝𑁆𑀞𑀳𑀺𑀢𑁆𑀯𑀸,_  
_𑀖𑀭𑀁 𑀲𑀫𑀼𑀧𑀕𑀫𑀸𑀫𑀺 𑀉𑀫𑁆𑀫𑀸𑀭𑁂;_  
_𑀥𑁄𑀯𑀦𑁆𑀢𑀻 𑀳𑀢𑁆𑀣𑀧𑀸𑀤𑁂,_  
_𑀧𑀜𑁆𑀚𑀮𑀺𑀓𑀸 𑀲𑀸𑀫𑀺𑀓𑀫𑀼𑀧𑁂𑀫𑀺𑁇_  


(413.)

499\. _𑀓𑁄𑀘𑁆𑀙𑀁 𑀧𑀲𑀸𑀤𑀁 𑀅𑀜𑁆𑀚𑀦𑀺𑀜𑁆𑀘,_  
_𑀆𑀤𑀸𑀲𑀓𑀜𑁆𑀘 𑀕𑀡𑁆𑀳𑀺𑀢𑁆𑀯𑀸;_  
_𑀧𑀭𑀺𑀓𑀫𑁆𑀫𑀓𑀸𑀭𑀺𑀓𑀸 𑀯𑀺𑀬,_  
_𑀲𑀬𑀫𑁂𑀯 𑀧𑀢𑀺𑀁 𑀯𑀺𑀪𑀽𑀲𑁂𑀫𑀺𑁇_  


(414.)

500\. _𑀲𑀬𑀫𑁂𑀯 𑀑𑀤𑀦𑀁 𑀲𑀸𑀥𑀬𑀸𑀫𑀺,_  
_𑀲𑀬𑀫𑁂𑀯 𑀪𑀸𑀚𑀦𑀁 𑀥𑁄𑀯𑀦𑁆𑀢𑀻;_  
_𑀫𑀸𑀢𑀸𑀯 𑀏𑀓𑀧𑀼𑀢𑁆𑀢𑀓𑀁,_  
_𑀢𑀣𑀸 𑀪𑀢𑁆𑀢𑀸𑀭𑀁 𑀧𑀭𑀺𑀘𑀭𑀸𑀫𑀺𑁇_  


(415.)

501\. _𑀏𑀯𑀁 𑀫𑀁 𑀪𑀢𑁆𑀢𑀺𑀓𑀢𑀁,_  
_𑀅𑀦𑀼𑀭𑀢𑁆𑀢𑀁 𑀓𑀸𑀭𑀺𑀓𑀁 𑀦𑀺𑀳𑀢𑀫𑀸𑀦𑀁;_  
_𑀉𑀝𑁆𑀞𑀸𑀬𑀺𑀓𑀁 𑀅𑀦𑀮𑀲𑀁,_  
_𑀲𑀻𑀮𑀯𑀢𑀺𑀁 𑀤𑀼𑀲𑁆𑀲𑀢𑁂 𑀪𑀢𑁆𑀢𑀸𑁇_  


(416.)

502\. _𑀲𑁄 𑀫𑀸𑀢𑀭𑀜𑁆𑀘 𑀧𑀺𑀢𑀭𑀜𑁆𑀘,_  
_𑀪𑀡𑀢𑀺 ‘𑀆𑀧𑀼𑀘𑁆𑀙𑀳𑀁 𑀕𑀫𑀺𑀲𑁆𑀲𑀸𑀫𑀺;_  
_𑀇𑀲𑀺𑀤𑀸𑀲𑀺𑀬𑀸 𑀦 𑀲𑀳 𑀯𑀘𑁆𑀙𑀁,_  
_𑀏𑀓𑀸𑀕𑀸𑀭𑁂𑀳𑀁 𑀲𑀳 𑀯𑀢𑁆𑀣𑀼𑀁’𑁇_  


(417.)

503\. _‘𑀫𑀸 𑀏𑀯𑀁 𑀧𑀼𑀢𑁆𑀢 𑀅𑀯𑀘,_  
_𑀇𑀲𑀺𑀤𑀸𑀲𑀻 𑀧𑀡𑁆𑀟𑀺𑀢𑀸 𑀧𑀭𑀺𑀩𑁆𑀬𑀢𑁆𑀢𑀸;_  
_𑀉𑀝𑁆𑀞𑀸𑀬𑀺𑀓𑀸 𑀅𑀦𑀮𑀲𑀸,_  
_𑀓𑀺𑀁 𑀢𑀼𑀬𑁆𑀳𑀁 𑀦 𑀭𑁄𑀘𑀢𑁂 𑀧𑀼𑀢𑁆𑀢’𑁇_  


(418.)

504\. _‘𑀦 𑀘 𑀫𑁂 𑀳𑀺𑀁𑀲𑀢𑀺 𑀓𑀺𑀜𑁆𑀘𑀺,_  
_𑀦 𑀘𑀳𑀁 𑀇𑀲𑀺𑀤𑀸𑀲𑀺𑀬𑀸 𑀲𑀳 𑀯𑀘𑁆𑀙𑀁;_  
_𑀤𑁂𑀲𑁆𑀲𑀸𑀯 𑀫𑁂 𑀅𑀮𑀁 𑀫𑁂,_  
_𑀅𑀧𑀼𑀘𑁆𑀙𑀸𑀳𑀁 𑀕𑀫𑀺𑀲𑁆𑀲𑀸𑀫𑀺’𑁇_  


(419.)

505\. _𑀢𑀲𑁆𑀲 𑀯𑀘𑀦𑀁 𑀲𑀼𑀡𑀺𑀢𑁆𑀯𑀸,_  
_𑀲𑀲𑁆𑀲𑀼 𑀲𑀲𑀼𑀭𑁄 𑀘 𑀫𑀁 𑀅𑀧𑀼𑀘𑁆𑀙𑀺𑀁𑀲𑀼;_  
_‘𑀓𑀺𑀲𑁆𑀲 𑀢𑀬𑀸 𑀅𑀧𑀭𑀤𑁆𑀥𑀁,_  
_𑀪𑀡 𑀯𑀺𑀲𑁆𑀲𑀝𑁆𑀞𑀸 𑀬𑀣𑀸𑀪𑀽𑀢𑀁’𑁇_  


(420.)

506\. _‘𑀦𑀧𑀺𑀳𑀁 𑀅𑀧𑀭𑀚𑁆𑀛𑀁 𑀓𑀺𑀜𑁆𑀘𑀺,_  
_𑀦𑀧𑀺 𑀳𑀺𑀁𑀲𑁂𑀫𑀺 𑀦 𑀪𑀡𑀸𑀫𑀺 𑀤𑀼𑀩𑁆𑀩𑀘𑀦𑀁;_  
_𑀓𑀺𑀁 𑀲𑀓𑁆𑀓𑀸 𑀓𑀸𑀢𑀼𑀬𑁆𑀬𑁂,_  
_𑀬𑀁 𑀫𑀁 𑀯𑀺𑀤𑁆𑀤𑁂𑀲𑁆𑀲𑀢𑁂 𑀪𑀢𑁆𑀢𑀸’𑁇_  


(421.)

507\. _𑀢𑁂 𑀫𑀁 𑀧𑀺𑀢𑀼𑀖𑀭𑀁 𑀧𑀝𑀺𑀦𑀬𑀺𑀁𑀲𑀼,_  
_𑀯𑀺𑀫𑀦𑀸 𑀤𑀼𑀔𑁂𑀦 𑀅𑀥𑀺𑀪𑀽𑀢𑀸;_  
_𑀧𑀼𑀢𑁆𑀢𑀫𑀦𑀼𑀭𑀓𑁆𑀔𑀫𑀸𑀦𑀸,_  
_‘𑀚𑀺𑀢𑀸𑀫𑁆𑀳𑀲𑁂 𑀭𑀽𑀧𑀺𑀦𑀺𑀁 𑀮𑀓𑁆𑀔𑀺𑀁’𑁇_  


(422.)

508\. _𑀅𑀣 𑀫𑀁 𑀅𑀤𑀸𑀲𑀺 𑀢𑀸𑀢𑁄,_  
_𑀅𑀟𑁆𑀠𑀲𑁆𑀲 𑀖𑀭𑀫𑁆𑀳𑀺 𑀤𑀼𑀢𑀺𑀬𑀓𑀼𑀮𑀺𑀓𑀲𑁆𑀲;_  
_𑀢𑀢𑁄 𑀉𑀧𑀟𑁆𑀠𑀲𑀼𑀗𑁆𑀓𑁂𑀦,_  
_𑀬𑁂𑀦 𑀫𑀁 𑀯𑀺𑀦𑁆𑀤𑀣 𑀲𑁂𑀝𑁆𑀞𑀺𑁇_  


(423.)

509\. _𑀢𑀲𑁆𑀲𑀧𑀺 𑀖𑀭𑀫𑁆𑀳𑀺 𑀫𑀸𑀲𑀁,_  
_𑀅𑀯𑀲𑀺𑀁 𑀅𑀣 𑀲𑁄𑀧𑀺 𑀫𑀁 𑀧𑀝𑀺𑀘𑁆𑀙𑀭𑀬𑀺;_  
_𑀤𑀸𑀲𑀻𑀯 𑀉𑀧𑀝𑁆𑀞𑀳𑀦𑁆𑀢𑀺𑀁,_  
_𑀅𑀤𑀽𑀲𑀺𑀓𑀁 𑀲𑀻𑀮𑀲𑀫𑁆𑀧𑀦𑁆𑀦𑀁𑁇_  


(424.)

510\. _𑀪𑀺𑀓𑁆𑀔𑀸𑀬 𑀘 𑀯𑀺𑀘𑀭𑀦𑁆𑀢𑀁,_  
_𑀤𑀫𑀓𑀁 𑀤𑀦𑁆𑀢𑀁 𑀫𑁂 𑀧𑀺𑀢𑀸 𑀪𑀡𑀢𑀺;_  
_‘𑀳𑁄𑀳𑀺𑀲𑀺 𑀫𑁂 𑀚𑀸𑀫𑀸𑀢𑀸,_  
_𑀦𑀺𑀓𑁆𑀔𑀺𑀧 𑀧𑁄𑀝𑁆𑀞𑀺𑀜𑁆𑀘 𑀖𑀝𑀺𑀓𑀜𑁆𑀘’𑁇_  


(425.)

511\. _𑀲𑁄𑀧𑀺 𑀯𑀲𑀺𑀢𑁆𑀯𑀸 𑀧𑀓𑁆𑀔𑀁,_  
_𑀅𑀣 𑀢𑀸𑀢𑀁 𑀪𑀡𑀢𑀺 ‘𑀤𑁂𑀳𑀺 𑀫𑁂 𑀧𑁄𑀝𑁆𑀞𑀺𑀁;_  
_𑀖𑀝𑀺𑀓𑀜𑁆𑀘 𑀫𑀮𑁆𑀮𑀓𑀜𑁆𑀘,_  
_𑀧𑀼𑀦𑀧𑀺 𑀪𑀺𑀓𑁆𑀔𑀁 𑀘𑀭𑀺𑀲𑁆𑀲𑀸𑀫𑀺’𑁇_  


(426.)

512\. _𑀅𑀣 𑀦𑀁 𑀪𑀡𑀢𑀻 𑀢𑀸𑀢𑁄,_  
_𑀅𑀫𑁆𑀫𑀸 𑀲𑀩𑁆𑀩𑁄 𑀘 𑀫𑁂 𑀜𑀸𑀢𑀺𑀕𑀡𑀯𑀕𑁆𑀕𑁄;_  
_‘𑀓𑀺𑀁 𑀢𑁂 𑀦 𑀓𑀻𑀭𑀢𑀺 𑀇𑀥,_  
_𑀪𑀡 𑀔𑀺𑀧𑁆𑀧𑀁 𑀢𑀁 𑀢𑁂 𑀓𑀭𑀺𑀳𑀺’𑀢𑀺𑁇_  


(427.)

513\. _𑀏𑀯𑀁 𑀪𑀡𑀺𑀢𑁄 𑀪𑀡𑀢𑀺,_  
_‘𑀬𑀤𑀺 𑀫𑁂 𑀅𑀢𑁆𑀢𑀸 𑀲𑀓𑁆𑀓𑁄𑀢𑀺 𑀅𑀮𑀁 𑀫𑀬𑁆𑀳𑀁;_  
_𑀇𑀲𑀺𑀤𑀸𑀲𑀺𑀬𑀸 𑀦 𑀲𑀳 𑀯𑀘𑁆𑀙𑀁,_  
_𑀏𑀓𑀖𑀭𑁂𑀳𑀁 𑀲𑀳 𑀯𑀢𑁆𑀣𑀼𑀁’𑁇_  


(428.)

514\. _𑀯𑀺𑀲𑁆𑀲𑀚𑁆𑀚𑀺𑀢𑁄 𑀕𑀢𑁄 𑀲𑁄,_  
_𑀅𑀳𑀫𑁆𑀧𑀺 𑀏𑀓𑀸𑀓𑀺𑀦𑀻 𑀯𑀺𑀘𑀺𑀦𑁆𑀢𑁂𑀫𑀺;_  
_‘𑀆𑀧𑀼𑀘𑁆𑀙𑀺𑀢𑀽𑀦 𑀕𑀘𑁆𑀙𑀁,_  
_𑀫𑀭𑀺𑀢𑀼𑀬𑁂 𑀯𑀸 𑀧𑀩𑁆𑀩𑀚𑀺𑀲𑁆𑀲𑀁 𑀯𑀸’𑁇_  


(429.)

515\. _𑀅𑀣 𑀅𑀬𑁆𑀬𑀸 𑀚𑀺𑀦𑀤𑀢𑁆𑀢𑀸,_  
_𑀆𑀕𑀘𑁆𑀙𑀻 𑀕𑁄𑀘𑀭𑀸𑀬 𑀘𑀭𑀫𑀸𑀦𑀸;_  
_𑀢𑀸𑀢𑀓𑀼𑀮𑀁 𑀯𑀺𑀦𑀬𑀥𑀭𑀻,_  
_𑀩𑀳𑀼𑀲𑁆𑀲𑀼𑀢𑀸 𑀲𑀻𑀮𑀲𑀫𑁆𑀧𑀦𑁆𑀦𑀸𑁇_  


(430.)

516\. _𑀢𑀁 𑀤𑀺𑀲𑁆𑀯𑀸𑀦 𑀅𑀫𑁆𑀳𑀸𑀓𑀁,_  
_𑀉𑀝𑁆𑀞𑀸𑀬𑀸𑀲𑀦𑀁 𑀢𑀲𑁆𑀲𑀸 𑀧𑀜𑁆𑀜𑀸𑀧𑀬𑀺𑀁;_  
_𑀦𑀺𑀲𑀺𑀦𑁆𑀦𑀸𑀬 𑀘 𑀧𑀸𑀤𑁂,_  
_𑀯𑀦𑁆𑀤𑀺𑀢𑁆𑀯𑀸 𑀪𑁄𑀚𑀦𑀫𑀤𑀸𑀲𑀺𑀁𑁇_  


(431.)

517\. _𑀅𑀦𑁆𑀦𑁂𑀦 𑀘 𑀧𑀸𑀦𑁂𑀦 𑀘,_  
_𑀔𑀚𑁆𑀚𑁂𑀦 𑀘 𑀬𑀜𑁆𑀘 𑀢𑀢𑁆𑀣 𑀲𑀦𑁆𑀦𑀺𑀳𑀺𑀢𑀁;_  
_𑀲𑀦𑁆𑀢𑀧𑁆𑀧𑀬𑀺𑀢𑁆𑀯𑀸 𑀅𑀯𑀘𑀁,_  
_‘𑀅𑀬𑁆𑀬𑁂 𑀇𑀘𑁆𑀙𑀸𑀫𑀺 𑀧𑀩𑁆𑀩𑀚𑀺𑀢𑀼𑀁’𑁇_  


(432.)

518\. _𑀅𑀣 𑀫𑀁 𑀪𑀡𑀢𑀻 𑀢𑀸𑀢𑁄,_  
_‘𑀇𑀥𑁂𑀯 𑀧𑀼𑀢𑁆𑀢𑀓 𑀘𑀭𑀸𑀳𑀺 𑀢𑁆𑀯𑀁 𑀥𑀫𑁆𑀫𑀁;_  
_𑀅𑀦𑁆𑀦𑁂𑀦 𑀘 𑀧𑀸𑀦𑁂𑀦 𑀘,_  
_𑀢𑀧𑁆𑀧𑀬 𑀲𑀫𑀡𑁂 𑀤𑁆𑀯𑀺𑀚𑀸𑀢𑀻 𑀘’𑁇_  


(433.)

519\. _𑀅𑀣𑀳𑀁 𑀪𑀡𑀸𑀫𑀺 𑀢𑀸𑀢𑀁,_  
_𑀭𑁄𑀤𑀦𑁆𑀢𑀻 𑀅𑀜𑁆𑀚𑀮𑀺𑀁 𑀧𑀡𑀸𑀫𑁂𑀢𑁆𑀯𑀸;_  
_‘𑀧𑀸𑀧𑀜𑁆𑀳𑀺 𑀫𑀬𑀸 𑀧𑀓𑀢𑀁,_  
_𑀓𑀫𑁆𑀫𑀁 𑀢𑀁 𑀦𑀺𑀚𑁆𑀚𑀭𑁂𑀲𑁆𑀲𑀸𑀫𑀺’𑁇_  


(434.)

520\. _𑀅𑀣 𑀫𑀁 𑀪𑀡𑀢𑀻 𑀢𑀸𑀢𑁄,_  
_‘𑀧𑀸𑀧𑀼𑀡 𑀩𑁄𑀥𑀺𑀜𑁆𑀘 𑀅𑀕𑁆𑀕𑀥𑀫𑁆𑀫𑀜𑁆𑀘;_  
_𑀦𑀺𑀩𑁆𑀩𑀸𑀦𑀜𑁆𑀘 𑀮𑀪𑀲𑁆𑀲𑀼,_  
_𑀬𑀁 𑀲𑀘𑁆𑀙𑀺𑀓𑀭𑀻 𑀤𑁆𑀯𑀺𑀧𑀤𑀲𑁂𑀝𑁆𑀞𑁄’𑁇_  


(435.)

521\. _𑀫𑀸𑀢𑀸𑀧𑀺𑀢𑀽 𑀅𑀪𑀺𑀯𑀸𑀤𑀬𑀺𑀢𑁆𑀯𑀸,_  
_𑀲𑀩𑁆𑀩𑀜𑁆𑀘 𑀜𑀸𑀢𑀺𑀕𑀡𑀯𑀕𑁆𑀕𑀁;_  
_𑀲𑀢𑁆𑀢𑀸𑀳𑀁 𑀧𑀩𑁆𑀩𑀚𑀺𑀢𑀸,_  
_𑀢𑀺𑀲𑁆𑀲𑁄 𑀯𑀺𑀚𑁆𑀚𑀸 𑀅𑀨𑀲𑁆𑀲𑀬𑀺𑀁𑁇_  


(436.)

522\. _𑀚𑀸𑀦𑀸𑀫𑀺 𑀅𑀢𑁆𑀢𑀦𑁄 𑀲𑀢𑁆𑀢,_  
_𑀚𑀸𑀢𑀺𑀬𑁄 𑀬𑀲𑁆𑀲𑀬𑀁 𑀨𑀮𑀯𑀺𑀧𑀸𑀓𑁄;_  
_𑀢𑀁 𑀢𑀯 𑀆𑀘𑀺𑀓𑁆𑀔𑀺𑀲𑁆𑀲𑀁,_  
_𑀢𑀁 𑀏𑀓𑀫𑀦𑀸 𑀦𑀺𑀲𑀸𑀫𑁂𑀳𑀺𑁇_  


(437.)

523\. _𑀦𑀕𑀭𑀫𑁆𑀳𑀺 𑀏𑀭𑀓𑀘𑁆𑀙𑁂,_  
_𑀲𑀼𑀯𑀡𑁆𑀡𑀓𑀸𑀭𑁄 𑀅𑀳𑀁 𑀧𑀳𑀽𑀢𑀥𑀦𑁄;_  
_𑀬𑁄𑀩𑁆𑀩𑀦𑀫𑀤𑁂𑀦 𑀫𑀢𑁆𑀢𑁄,_  
_𑀲𑁄 𑀧𑀭𑀤𑀸𑀭𑀁 𑀅𑀲𑁂𑀯𑀺𑀳𑀁𑁇_  


(438.)

524\. _𑀲𑁄𑀳𑀁 𑀢𑀢𑁄 𑀘𑀯𑀺𑀢𑁆𑀯𑀸,_  
_𑀦𑀺𑀭𑀬𑀫𑁆𑀳𑀺 𑀅𑀧𑀘𑁆𑀘𑀺𑀲𑀁 𑀘𑀺𑀭𑀁;_  
_𑀧𑀓𑁆𑀓𑁄 𑀢𑀢𑁄 𑀘 𑀉𑀝𑁆𑀞𑀳𑀺𑀢𑁆𑀯𑀸,_  
_𑀫𑀓𑁆𑀓𑀝𑀺𑀬𑀸 𑀓𑀼𑀘𑁆𑀙𑀺𑀫𑁄𑀓𑁆𑀓𑀫𑀺𑀁𑁇_  


(439.)

525\. _𑀲𑀢𑁆𑀢𑀸𑀳𑀚𑀸𑀢𑀓𑀁 𑀫𑀁,_  
_𑀫𑀳𑀸𑀓𑀧𑀺 𑀬𑀽𑀣𑀧𑁄 𑀦𑀺𑀮𑁆𑀮𑀘𑁆𑀙𑁂𑀲𑀺;_  
_𑀢𑀲𑁆𑀲𑁂𑀢𑀁 𑀓𑀫𑁆𑀫𑀨𑀮𑀁,_  
_𑀬𑀣𑀸𑀧𑀺 𑀕𑀦𑁆𑀢𑁆𑀯𑀸𑀦 𑀧𑀭𑀤𑀸𑀭𑀁𑁇_  


(440.)

526\. _𑀲𑁄𑀳𑀁 𑀢𑀢𑁄 𑀘𑀯𑀺𑀢𑁆𑀯𑀸,_  
_𑀓𑀸𑀮𑀁 𑀓𑀭𑀺𑀢𑁆𑀯𑀸 𑀲𑀺𑀦𑁆𑀥𑀯𑀸𑀭𑀜𑁆𑀜𑁂;_  
_𑀓𑀸𑀡𑀸𑀬 𑀘 𑀔𑀜𑁆𑀚𑀸𑀬 𑀘,_  
_𑀏𑀍𑀅𑀓𑀺𑀬𑀸 𑀓𑀼𑀘𑁆𑀙𑀺𑀫𑁄𑀓𑁆𑀓𑀫𑀺𑀁𑁇_  


(441.)

527\. _𑀤𑁆𑀯𑀸𑀤𑀲 𑀯𑀲𑁆𑀲𑀸𑀦𑀺 𑀅𑀳𑀁,_  
_𑀦𑀺𑀮𑁆𑀮𑀘𑁆𑀙𑀺𑀢𑁄 𑀤𑀸𑀭𑀓𑁂 𑀧𑀭𑀺𑀯𑀳𑀺𑀢𑁆𑀯𑀸;_  
_𑀓𑀺𑀫𑀺𑀦𑀸𑀯𑀝𑁆𑀝𑁄 𑀅𑀓𑀮𑁆𑀮𑁄,_  
_𑀬𑀣𑀸𑀧𑀺 𑀕𑀦𑁆𑀢𑁆𑀯𑀸𑀦 𑀧𑀭𑀤𑀸𑀭𑀁𑁇_  


(442.)

528\. _𑀲𑁄𑀳𑀁 𑀢𑀢𑁄 𑀘𑀯𑀺𑀢𑁆𑀯𑀸,_  
_𑀕𑁄𑀯𑀸𑀡𑀺𑀚𑀓𑀲𑁆𑀲 𑀕𑀸𑀯𑀺𑀬𑀸 𑀚𑀸𑀢𑁄;_  
_𑀯𑀘𑁆𑀙𑁄 𑀮𑀸𑀔𑀸𑀢𑀫𑁆𑀩𑁄,_  
_𑀦𑀺𑀮𑁆𑀮𑀘𑁆𑀙𑀺𑀢𑁄 𑀤𑁆𑀯𑀸𑀤𑀲𑁂 𑀫𑀸𑀲𑁂𑁇_  


(443.)

529\. _𑀯𑁄𑀠𑀽𑀦 𑀦𑀗𑁆𑀕𑀮𑀫𑀳𑀁,_  
_𑀲𑀓𑀝𑀜𑁆𑀘 𑀥𑀸𑀭𑀬𑀸𑀫𑀺;_  
_𑀅𑀦𑁆𑀥𑁄𑀯𑀝𑁆𑀝𑁄 𑀅𑀓𑀮𑁆𑀮𑁄,_  
_𑀬𑀣𑀸𑀧𑀺 𑀕𑀦𑁆𑀢𑁆𑀯𑀸𑀦 𑀧𑀭𑀤𑀸𑀭𑀁𑁇_  


(444.)

530\. _𑀲𑁄𑀳𑀁 𑀢𑀢𑁄 𑀘𑀯𑀺𑀢𑁆𑀯𑀸,_  
_𑀯𑀻𑀣𑀺𑀬𑀸 𑀤𑀸𑀲𑀺𑀬𑀸 𑀖𑀭𑁂 𑀚𑀸𑀢𑁄;_  
_𑀦𑁂𑀯 𑀫𑀳𑀺𑀮𑀸 𑀦 𑀧𑀼𑀭𑀺𑀲𑁄,_  
_𑀬𑀣𑀸𑀧𑀺 𑀕𑀦𑁆𑀢𑁆𑀯𑀸𑀦 𑀧𑀭𑀤𑀸𑀭𑀁𑁇_  


(445.)

531\. _𑀢𑀺𑀁𑀲𑀢𑀺𑀯𑀲𑁆𑀲𑀫𑁆𑀳𑀺 𑀫𑀢𑁄,_  
_𑀲𑀸𑀓𑀝𑀺𑀓𑀓𑀼𑀮𑀫𑁆𑀳𑀺 𑀤𑀸𑀭𑀺𑀓𑀸 𑀚𑀸𑀢𑀸;_  
_𑀓𑀧𑀡𑀫𑁆𑀳𑀺 𑀅𑀧𑁆𑀧𑀪𑁄𑀕𑁂,_  
_𑀥𑀦𑀺𑀓 𑀧𑀼𑀭𑀺𑀲𑀧𑀸𑀢𑀩𑀳𑀼𑀮𑀫𑁆𑀳𑀺𑁇_  


(446.)

532\. _𑀢𑀁 𑀫𑀁 𑀢𑀢𑁄 𑀲𑀢𑁆𑀣𑀯𑀸𑀳𑁄,_  
_𑀉𑀲𑁆𑀲𑀦𑁆𑀦𑀸𑀬 𑀯𑀺𑀧𑀼𑀮𑀸𑀬 𑀯𑀟𑁆𑀠𑀺𑀬𑀸;_  
_𑀑𑀓𑀟𑁆𑀠𑀢𑀺 𑀯𑀺𑀮𑀧𑀦𑁆𑀢𑀺𑀁,_  
_𑀅𑀘𑁆𑀙𑀺𑀦𑁆𑀤𑀺𑀢𑁆𑀯𑀸 𑀓𑀼𑀮𑀖𑀭𑀲𑁆𑀫𑀸𑁇_  


(447.)

533\. _𑀅𑀣 𑀲𑁄𑀍𑀅𑀲𑀫𑁂 𑀯𑀲𑁆𑀲𑁂,_  
_𑀤𑀺𑀲𑁆𑀯𑀸 𑀫𑀁 𑀧𑀢𑁆𑀢𑀬𑁄𑀩𑁆𑀩𑀦𑀁 𑀓𑀜𑁆𑀜𑀁;_  
_𑀑𑀭𑀼𑀦𑁆𑀥𑀢𑀲𑁆𑀲 𑀧𑀼𑀢𑁆𑀢𑁄,_  
_𑀕𑀺𑀭𑀺𑀤𑀸𑀲𑁄 𑀦𑀸𑀫 𑀦𑀸𑀫𑁂𑀦𑁇_  


(448.)

534\. _𑀢𑀲𑁆𑀲𑀧𑀺 𑀅𑀜𑁆𑀜𑀸 𑀪𑀭𑀺𑀬𑀸,_  
_𑀲𑀻𑀮𑀯𑀢𑀻 𑀕𑀼𑀡𑀯𑀢𑀻 𑀬𑀲𑀯𑀢𑀻 𑀘;_  
_𑀅𑀦𑀼𑀭𑀢𑁆𑀢𑀸 𑀪𑀢𑁆𑀢𑀸𑀭𑀁,_  
_𑀢𑀲𑁆𑀲𑀸𑀳𑀁 𑀯𑀺𑀤𑁆𑀤𑁂𑀲𑀦𑀫𑀓𑀸𑀲𑀺𑀁𑁇_  


(449.)

535\. _𑀢𑀲𑁆𑀲𑁂𑀢𑀁 𑀓𑀫𑁆𑀫𑀨𑀮𑀁,_  
_𑀬𑀁 𑀫𑀁 𑀅𑀧𑀓𑀻𑀭𑀺𑀢𑀽𑀦 𑀕𑀘𑁆𑀙𑀦𑁆𑀢𑀺;_  
_𑀤𑀸𑀲𑀻𑀯 𑀉𑀧𑀝𑁆𑀞𑀳𑀦𑁆𑀢𑀺𑀁,_  
_𑀢𑀲𑁆𑀲𑀧𑀺 𑀅𑀦𑁆𑀢𑁄 𑀓𑀢𑁄 𑀫𑀬𑀸”𑀢𑀺𑁇_  


---

536\. …  𑀇𑀲𑀺𑀤𑀸𑀲𑀻 𑀣𑁂𑀭𑀻… 𑁇



---

537\. 𑀘𑀢𑁆𑀢𑀸𑀮𑀻𑀲𑀦𑀺𑀧𑀸𑀢𑁄 𑀦𑀺𑀝𑁆𑀞𑀺𑀢𑁄𑁇



[Go to previous page (15 Cattālīsanipāta)](../15.md) / [Go to parent page (15 Cattālīsanipāta)](../15.md) / [Go to next page (16 Mahānipāta)](../16.md)


