
[Home](/) / [8D Pāthikavaggapāḷi](...md) / [7 Lakkhaṇasutta](../8D/7.md)

# 𑁭𑁇𑁨𑁧--𑁨𑁨 𑀅𑀪𑀺𑀦𑀻𑀮𑀦𑁂𑀢𑁆𑀢𑀕𑁄𑀧𑀔𑀼𑀫𑀮𑀓𑁆𑀔𑀡𑀸𑀦𑀺

* 𑀮𑀓𑁆𑀔𑀡𑀲𑀼𑀢𑁆𑀢

## 513\. 𑀅𑀪𑀺𑀦𑀻𑀮𑀦𑁂𑀢𑁆𑀢𑀕𑁄𑀧𑀔𑀼𑀫𑀮𑀓𑁆𑀔𑀡𑀸𑀦𑀺

(228.)

514\. “𑀬𑀫𑁆𑀧𑀺, 𑀪𑀺𑀓𑁆𑀔𑀯𑁂, 𑀢𑀣𑀸𑀕𑀢𑁄 𑀧𑀼𑀭𑀺𑀫𑀁 𑀚𑀸𑀢𑀺𑀁 𑀧𑀼𑀭𑀺𑀫𑀁 𑀪𑀯𑀁 𑀧𑀼𑀭𑀺𑀫𑀁 𑀦𑀺𑀓𑁂𑀢𑀁 𑀧𑀼𑀩𑁆𑀩𑁂 𑀫𑀦𑀼𑀲𑁆𑀲𑀪𑀽𑀢𑁄 𑀲𑀫𑀸𑀦𑁄 𑀦 𑀘 𑀯𑀺𑀲𑀝𑀁, 𑀦 𑀘 𑀯𑀺𑀲𑀸𑀘𑀺, 𑀦 𑀘 𑀧𑀦 𑀯𑀺𑀘𑁂𑀬𑁆𑀬 𑀧𑁂𑀓𑁆𑀔𑀺𑀢𑀸, 𑀉𑀚𑀼𑀁 𑀢𑀣𑀸 𑀧𑀲𑀝𑀫𑀼𑀚𑀼𑀫𑀦𑁄, 𑀧𑀺𑀬𑀘𑀓𑁆𑀔𑀼𑀦𑀸 𑀩𑀳𑀼𑀚𑀦𑀁 𑀉𑀤𑀺𑀓𑁆𑀔𑀺𑀢𑀸 𑀅𑀳𑁄𑀲𑀺𑁇 𑀲𑁄 𑀢𑀲𑁆𑀲 𑀓𑀫𑁆𑀫𑀲𑁆𑀲 𑀓𑀝𑀢𑁆𑀢𑀸…𑀧𑁂…  𑀲𑁄 𑀢𑀢𑁄 𑀘𑀼𑀢𑁄 𑀇𑀢𑁆𑀣𑀢𑁆𑀢𑀁 𑀆𑀕𑀢𑁄 𑀲𑀫𑀸𑀦𑁄 𑀇𑀫𑀸𑀦𑀺 𑀤𑁆𑀯𑁂 𑀫𑀳𑀸𑀧𑀼𑀭𑀺𑀲𑀮𑀓𑁆𑀔𑀡𑀸𑀦𑀺 𑀧𑀝𑀺𑀮𑀪𑀢𑀺𑁇 𑀅𑀪𑀺𑀦𑀻𑀮𑀦𑁂𑀢𑁆𑀢𑁄 𑀘 𑀳𑁄𑀢𑀺 𑀕𑁄𑀧𑀔𑀼𑀫𑁄 𑀘𑁇

515\. 𑀲𑁄 𑀢𑁂𑀳𑀺 𑀮𑀓𑁆𑀔𑀡𑁂𑀳𑀺 𑀲𑀫𑀦𑁆𑀦𑀸𑀕𑀢𑁄, 𑀲𑀘𑁂 𑀅𑀕𑀸𑀭𑀁 𑀅𑀚𑁆𑀛𑀸𑀯𑀲𑀢𑀺, 𑀭𑀸𑀚𑀸 𑀳𑁄𑀢𑀺 𑀘𑀓𑁆𑀓𑀯𑀢𑁆𑀢𑀻…𑀧𑁂…  𑀭𑀸𑀚𑀸 𑀲𑀫𑀸𑀦𑁄 𑀓𑀺𑀁 𑀮𑀪𑀢𑀺? 𑀧𑀺𑀬𑀤𑀲𑁆𑀲𑀦𑁄 𑀳𑁄𑀢𑀺 𑀩𑀳𑀼𑀦𑁄 𑀚𑀦𑀲𑁆𑀲, 𑀧𑀺𑀬𑁄 𑀳𑁄𑀢𑀺 𑀫𑀦𑀸𑀧𑁄 𑀩𑁆𑀭𑀸𑀳𑁆𑀫𑀡𑀕𑀳𑀧𑀢𑀺𑀓𑀸𑀦𑀁 𑀦𑁂𑀕𑀫𑀚𑀸𑀦𑀧𑀤𑀸𑀦𑀁 𑀕𑀡𑀓𑀫𑀳𑀸𑀫𑀢𑁆𑀢𑀸𑀦𑀁 𑀅𑀦𑀻𑀓𑀝𑁆𑀞𑀸𑀦𑀁 𑀤𑁄𑀯𑀸𑀭𑀺𑀓𑀸𑀦𑀁 𑀅𑀫𑀘𑁆𑀘𑀸𑀦𑀁 𑀧𑀸𑀭𑀺𑀲𑀚𑁆𑀚𑀸𑀦𑀁 𑀭𑀸𑀚𑀽𑀦𑀁 𑀪𑁄𑀕𑀺𑀬𑀸𑀦𑀁 𑀓𑀼𑀫𑀸𑀭𑀸𑀦𑀁𑁇 𑀭𑀸𑀚𑀸 𑀲𑀫𑀸𑀦𑁄 𑀇𑀤𑀁 𑀮𑀪𑀢𑀺…𑀧𑁂…  𑀩𑀼𑀤𑁆𑀥𑁄 𑀲𑀫𑀸𑀦𑁄 𑀓𑀺𑀁 𑀮𑀪𑀢𑀺? 𑀧𑀺𑀬𑀤𑀲𑁆𑀲𑀦𑁄 𑀳𑁄𑀢𑀺 𑀩𑀳𑀼𑀦𑁄 𑀚𑀦𑀲𑁆𑀲, 𑀧𑀺𑀬𑁄 𑀳𑁄𑀢𑀺 𑀫𑀦𑀸𑀧𑁄 𑀪𑀺𑀓𑁆𑀔𑀽𑀦𑀁 𑀪𑀺𑀓𑁆𑀔𑀼𑀦𑀻𑀦𑀁 𑀉𑀧𑀸𑀲𑀓𑀸𑀦𑀁 𑀉𑀧𑀸𑀲𑀺𑀓𑀸𑀦𑀁 𑀤𑁂𑀯𑀸𑀦𑀁 𑀫𑀦𑀼𑀲𑁆𑀲𑀸𑀦𑀁 𑀅𑀲𑀼𑀭𑀸𑀦𑀁 𑀦𑀸𑀕𑀸𑀦𑀁 𑀕𑀦𑁆𑀥𑀩𑁆𑀩𑀸𑀦𑀁𑁇 𑀩𑀼𑀤𑁆𑀥𑁄 𑀲𑀫𑀸𑀦𑁄 𑀇𑀤𑀁 𑀮𑀪𑀢𑀺”𑁇 𑀏𑀢𑀫𑀢𑁆𑀣𑀁 𑀪𑀕𑀯𑀸 𑀅𑀯𑁄𑀘𑁇

(229.)

516\. 𑀢𑀢𑁆𑀣𑁂𑀢𑀁 𑀯𑀼𑀘𑁆𑀘𑀢𑀺—

517\. _“𑀦 𑀘 𑀯𑀺𑀲𑀝𑀁 𑀦 𑀘 𑀯𑀺𑀲𑀸𑀘𑀺,_  
_𑀦 𑀘 𑀧𑀦 𑀯𑀺𑀘𑁂𑀬𑁆𑀬𑀧𑁂𑀓𑁆𑀔𑀺𑀢𑀸;_  
_𑀉𑀚𑀼𑀁 𑀢𑀣𑀸 𑀧𑀲𑀝𑀫𑀼𑀚𑀼𑀫𑀦𑁄,_  
_𑀧𑀺𑀬𑀘𑀓𑁆𑀔𑀼𑀦𑀸 𑀩𑀳𑀼𑀚𑀦𑀁 𑀉𑀤𑀺𑀓𑁆𑀔𑀺𑀢𑀸𑁇_  


518\. _𑀲𑀼𑀕𑀢𑀻𑀲𑀼 𑀲𑁄 𑀨𑀮𑀯𑀺𑀧𑀸𑀓𑀁,_  
_𑀅𑀦𑀼𑀪𑀯𑀢𑀺 𑀢𑀢𑁆𑀣 𑀫𑁄𑀤𑀢𑀺;_  
_𑀇𑀥 𑀘 𑀧𑀦 𑀪𑀯𑀢𑀺 𑀕𑁄𑀧𑀔𑀼𑀫𑁄,_  
_𑀅𑀪𑀺𑀦𑀻𑀮𑀦𑁂𑀢𑁆𑀢𑀦𑀬𑀦𑁄 𑀲𑀼𑀤𑀲𑁆𑀲𑀦𑁄𑁇_  


519\. _𑀅𑀪𑀺𑀬𑁄𑀕𑀺𑀦𑁄 𑀘 𑀦𑀺𑀧𑀼𑀡𑀸,_  
_𑀩𑀳𑀽 𑀧𑀦 𑀦𑀺𑀫𑀺𑀢𑁆𑀢𑀓𑁄𑀯𑀺𑀤𑀸;_  
_𑀲𑀼𑀔𑀼𑀫𑀦𑀬𑀦𑀓𑀼𑀲𑀮𑀸 𑀫𑀦𑀼𑀚𑀸,_  
_𑀧𑀺𑀬𑀤𑀲𑁆𑀲𑀦𑁄𑀢𑀺 𑀅𑀪𑀺𑀦𑀺𑀤𑁆𑀤𑀺𑀲𑀦𑁆𑀢𑀺 𑀦𑀁𑁇_  


520\. _𑀧𑀺𑀬𑀤𑀲𑁆𑀲𑀦𑁄 𑀕𑀺𑀳𑀻𑀧𑀺 𑀲𑀦𑁆𑀢𑁄 𑀘,_  
_𑀪𑀯𑀢𑀺 𑀩𑀳𑀼𑀚𑀦𑀧𑀺𑀬𑀸𑀬𑀺𑀢𑁄;_  
_𑀬𑀤𑀺 𑀘 𑀦 𑀪𑀯𑀢𑀺 𑀕𑀺𑀳𑀻 𑀲𑀫𑀡𑁄 𑀳𑁄𑀢𑀺,_  
_𑀧𑀺𑀬𑁄 𑀩𑀳𑀽𑀦𑀁 𑀲𑁄𑀓𑀦𑀸𑀲𑀦𑁄”𑀢𑀺𑁇_  


[Go to previous page (7.20 Rasaggasaggitālakkhaṇaṃ)](7.20.md) / [Go to parent page (7 Lakkhaṇasutta)](../8D/7.md) / [Go to next page (7.23 Uṇhīsasīsalakkhaṇaṃ)](7.23.md)


