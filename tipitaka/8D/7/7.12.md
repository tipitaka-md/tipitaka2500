
[Home](/) / [8D Pāthikavaggapāḷi](...md) / [7 Lakkhaṇasutta](../8D/7.md)

# 𑁭𑁇𑁧𑁨 𑀲𑀼𑀔𑀼𑀫𑀘𑁆𑀙𑀯𑀺𑀮𑀓𑁆𑀔𑀡𑀁

* 𑀮𑀓𑁆𑀔𑀡𑀲𑀼𑀢𑁆𑀢

## 465\. 𑀲𑀼𑀔𑀼𑀫𑀘𑁆𑀙𑀯𑀺𑀮𑀓𑁆𑀔𑀡𑀁

(216.)

466\. “𑀬𑀫𑁆𑀧𑀺, 𑀪𑀺𑀓𑁆𑀔𑀯𑁂, 𑀢𑀣𑀸𑀕𑀢𑁄 𑀧𑀼𑀭𑀺𑀫𑀁 𑀚𑀸𑀢𑀺𑀁 𑀧𑀼𑀭𑀺𑀫𑀁 𑀪𑀯𑀁 𑀧𑀼𑀭𑀺𑀫𑀁 𑀦𑀺𑀓𑁂𑀢𑀁 𑀧𑀼𑀩𑁆𑀩𑁂 𑀫𑀦𑀼𑀲𑁆𑀲𑀪𑀽𑀢𑁄 𑀲𑀫𑀸𑀦𑁄 𑀲𑀫𑀡𑀁 𑀯𑀸 𑀩𑁆𑀭𑀸𑀳𑁆𑀫𑀡𑀁 𑀯𑀸 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀧𑀭𑀺𑀧𑀼𑀘𑁆𑀙𑀺𑀢𑀸 𑀅𑀳𑁄𑀲𑀺—  ‘𑀓𑀺𑀁, 𑀪𑀦𑁆𑀢𑁂, 𑀓𑀼𑀲𑀮𑀁, 𑀓𑀺𑀁 𑀅𑀓𑀼𑀲𑀮𑀁, 𑀓𑀺𑀁 𑀲𑀸𑀯𑀚𑁆𑀚𑀁, 𑀓𑀺𑀁 𑀅𑀦𑀯𑀚𑁆𑀚𑀁, 𑀓𑀺𑀁 𑀲𑁂𑀯𑀺𑀢𑀩𑁆𑀩𑀁, 𑀓𑀺𑀁 𑀦 𑀲𑁂𑀯𑀺𑀢𑀩𑁆𑀩𑀁, 𑀓𑀺𑀁 𑀫𑁂 𑀓𑀭𑀻𑀬𑀫𑀸𑀦𑀁 𑀤𑀻𑀖𑀭𑀢𑁆𑀢𑀁 𑀅𑀳𑀺𑀢𑀸𑀬 𑀤𑀼𑀓𑁆𑀔𑀸𑀬 𑀅𑀲𑁆𑀲, 𑀓𑀺𑀁 𑀯𑀸 𑀧𑀦 𑀫𑁂 𑀓𑀭𑀻𑀬𑀫𑀸𑀦𑀁 𑀤𑀻𑀖𑀭𑀢𑁆𑀢𑀁 𑀳𑀺𑀢𑀸𑀬 𑀲𑀼𑀔𑀸𑀬 𑀅𑀲𑁆𑀲𑀸’𑀢𑀺𑁇 𑀲𑁄 𑀢𑀲𑁆𑀲 𑀓𑀫𑁆𑀫𑀲𑁆𑀲 𑀓𑀝𑀢𑁆𑀢𑀸…𑀧𑁂…  𑀲𑁄 𑀢𑀢𑁄 𑀘𑀼𑀢𑁄 𑀇𑀢𑁆𑀣𑀢𑁆𑀢𑀁 𑀆𑀕𑀢𑁄 𑀲𑀫𑀸𑀦𑁄 𑀇𑀫𑀁 𑀫𑀳𑀸𑀧𑀼𑀭𑀺𑀲𑀮𑀓𑁆𑀔𑀡𑀁 𑀧𑀝𑀺𑀮𑀪𑀢𑀺𑁇 𑀲𑀼𑀔𑀼𑀫𑀘𑁆𑀙𑀯𑀺 𑀳𑁄𑀢𑀺, 𑀲𑀼𑀔𑀼𑀫𑀢𑁆𑀢𑀸 𑀙𑀯𑀺𑀬𑀸 𑀭𑀚𑁄𑀚𑀮𑁆𑀮𑀁 𑀓𑀸𑀬𑁂 𑀦 𑀉𑀧𑀮𑀺𑀫𑁆𑀧𑀢𑀺𑁇

467\. 𑀲𑁄 𑀢𑁂𑀦 𑀮𑀓𑁆𑀔𑀡𑁂𑀦 𑀲𑀫𑀦𑁆𑀦𑀸𑀕𑀢𑁄 𑀲𑀘𑁂 𑀅𑀕𑀸𑀭𑀁 𑀅𑀚𑁆𑀛𑀸𑀯𑀲𑀢𑀺, 𑀭𑀸𑀚𑀸 𑀳𑁄𑀢𑀺 𑀘𑀓𑁆𑀓𑀯𑀢𑁆𑀢𑀻…𑀧𑁂…  𑀭𑀸𑀚𑀸 𑀲𑀫𑀸𑀦𑁄 𑀓𑀺𑀁 𑀮𑀪𑀢𑀺? 𑀫𑀳𑀸𑀧𑀜𑁆𑀜𑁄 𑀳𑁄𑀢𑀺, 𑀦𑀸𑀲𑁆𑀲 𑀳𑁄𑀢𑀺 𑀓𑁄𑀘𑀺 𑀧𑀜𑁆𑀜𑀸𑀬 𑀲𑀤𑀺𑀲𑁄 𑀯𑀸 𑀲𑁂𑀝𑁆𑀞𑁄 𑀯𑀸 𑀓𑀸𑀫𑀪𑁄𑀕𑀻𑀦𑀁𑁇 𑀭𑀸𑀚𑀸 𑀲𑀫𑀸𑀦𑁄 𑀇𑀤𑀁 𑀮𑀪𑀢𑀺…𑀧𑁂…  𑀩𑀼𑀤𑁆𑀥𑁄 𑀲𑀫𑀸𑀦𑁄 𑀓𑀺𑀁 𑀮𑀪𑀢𑀺? 𑀫𑀳𑀸𑀧𑀜𑁆𑀜𑁄 𑀳𑁄𑀢𑀺 𑀧𑀼𑀣𑀼𑀧𑀜𑁆𑀜𑁄 𑀳𑀸𑀲𑀧𑀜𑁆𑀜𑁄 𑀚𑀯𑀦𑀧𑀜𑁆𑀜𑁄 𑀢𑀺𑀓𑁆𑀔𑀧𑀜𑁆𑀜𑁄 𑀦𑀺𑀩𑁆𑀩𑁂𑀥𑀺𑀓𑀧𑀜𑁆𑀜𑁄, 𑀦𑀸𑀲𑁆𑀲 𑀳𑁄𑀢𑀺 𑀓𑁄𑀘𑀺 𑀧𑀜𑁆𑀜𑀸𑀬 𑀲𑀤𑀺𑀲𑁄 𑀯𑀸 𑀲𑁂𑀝𑁆𑀞𑁄 𑀯𑀸 𑀲𑀩𑁆𑀩𑀲𑀢𑁆𑀢𑀸𑀦𑀁𑁇 𑀩𑀼𑀤𑁆𑀥𑁄 𑀲𑀫𑀸𑀦𑁄 𑀇𑀤𑀁 𑀮𑀪𑀢𑀺”𑁇 𑀏𑀢𑀫𑀢𑁆𑀣𑀁 𑀪𑀕𑀯𑀸 𑀅𑀯𑁄𑀘𑁇

(217.)

468\. 𑀢𑀢𑁆𑀣𑁂𑀢𑀁 𑀯𑀼𑀘𑁆𑀘𑀢𑀺—

469\. _“𑀧𑀼𑀭𑁂 𑀧𑀼𑀭𑀢𑁆𑀣𑀸 𑀧𑀼𑀭𑀺𑀫𑀸𑀲𑀼 𑀚𑀸𑀢𑀺𑀲𑀼,_  
_𑀅𑀜𑁆𑀜𑀸𑀢𑀼𑀓𑀸𑀫𑁄 𑀧𑀭𑀺𑀧𑀼𑀘𑁆𑀙𑀺𑀢𑀸 𑀅𑀳𑀼;_  
_𑀲𑀼𑀲𑁆𑀲𑀽𑀲𑀺𑀢𑀸 𑀧𑀩𑁆𑀩𑀚𑀺𑀢𑀁 𑀉𑀧𑀸𑀲𑀺𑀢𑀸,_  
_𑀅𑀢𑁆𑀣𑀦𑁆𑀢𑀭𑁄 𑀅𑀢𑁆𑀣𑀓𑀣𑀁 𑀦𑀺𑀲𑀸𑀫𑀬𑀺𑁇_  


470\. _𑀧𑀜𑁆𑀜𑀸𑀧𑀝𑀺𑀮𑀸𑀪𑀕𑀢𑁂𑀦 𑀓𑀫𑁆𑀫𑀼𑀦𑀸,_  
_𑀫𑀦𑀼𑀲𑁆𑀲𑀪𑀽𑀢𑁄 𑀲𑀼𑀔𑀼𑀫𑀘𑁆𑀙𑀯𑀻 𑀅𑀳𑀼;_  
_𑀩𑁆𑀬𑀸𑀓𑀁𑀲𑀼 𑀉𑀧𑁆𑀧𑀸𑀤𑀦𑀺𑀫𑀺𑀢𑁆𑀢𑀓𑁄𑀯𑀺𑀤𑀸,_  
_𑀲𑀼𑀔𑀼𑀫𑀸𑀦𑀺 𑀅𑀢𑁆𑀣𑀸𑀦𑀺 𑀅𑀯𑁂𑀘𑁆𑀘 𑀤𑀓𑁆𑀔𑀺𑀢𑀺𑁇_  


471\. _𑀲𑀘𑁂 𑀦 𑀧𑀩𑁆𑀩𑀚𑁆𑀚𑀫𑀼𑀧𑁂𑀢𑀺 𑀢𑀸𑀤𑀺𑀲𑁄,_  
_𑀯𑀢𑁆𑀢𑁂𑀢𑀺 𑀘𑀓𑁆𑀓𑀁 𑀧𑀣𑀯𑀺𑀁 𑀧𑀲𑀸𑀲𑀢𑀺;_  
_𑀅𑀢𑁆𑀣𑀸𑀦𑀼𑀲𑀺𑀝𑁆𑀞𑀻𑀲𑀼 𑀧𑀭𑀺𑀕𑁆𑀕𑀳𑁂𑀲𑀼 𑀘,_  
_𑀦 𑀢𑁂𑀦 𑀲𑁂𑀬𑁆𑀬𑁄 𑀲𑀤𑀺𑀲𑁄 𑀘 𑀯𑀺𑀚𑁆𑀚𑀢𑀺𑁇_  


472\. _𑀲𑀘𑁂 𑀘 𑀧𑀩𑁆𑀩𑀚𑁆𑀚𑀫𑀼𑀧𑁂𑀢𑀺 𑀢𑀸𑀤𑀺𑀲𑁄,_  
_𑀦𑁂𑀓𑁆𑀔𑀫𑁆𑀫𑀙𑀦𑁆𑀤𑀸𑀪𑀺𑀭𑀢𑁄 𑀯𑀺𑀘𑀓𑁆𑀔𑀡𑁄;_  
_𑀧𑀜𑁆𑀜𑀸𑀯𑀺𑀲𑀺𑀝𑁆𑀞𑀁 𑀮𑀪𑀢𑁂 𑀅𑀦𑀼𑀢𑁆𑀢𑀭𑀁,_  
_𑀧𑀧𑁆𑀧𑁄𑀢𑀺 𑀩𑁄𑀥𑀺𑀁 𑀯𑀭𑀪𑀽𑀭𑀺𑀫𑁂𑀥𑀲𑁄”𑀢𑀺𑁇_  


[Go to previous page (7.11 Eṇijaṅghalakkhaṇaṃ)](7.11.md) / [Go to parent page (7 Lakkhaṇasutta)](../8D/7.md) / [Go to next page (7.13 Suvaṇṇavaṇṇalakkhaṇaṃ)](7.13.md)


