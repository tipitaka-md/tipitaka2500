
[Home](/) / [8D Pāthikavaggapāḷi](/tipitaka/8D.md) / [7 Lakkhaṇasutta](/tipitaka/8D/7.md)

# 𑁭𑁇𑁧𑁪 𑀓𑁄𑀲𑁄𑀳𑀺𑀢𑀯𑀢𑁆𑀣𑀕𑀼𑀬𑁆𑀳𑀮𑀓𑁆𑀔𑀡𑀁

### 𑀮𑀓𑁆𑀔𑀡𑀲𑀼𑀢𑁆𑀢

## 481. 𑀓𑁄𑀲𑁄𑀳𑀺𑀢𑀯𑀢𑁆𑀣𑀕𑀼𑀬𑁆𑀳𑀮𑀓𑁆𑀔𑀡𑀁

(220.)

482. “𑀬𑀫𑁆𑀧𑀺, 𑀪𑀺𑀓𑁆𑀔𑀯𑁂, 𑀢𑀣𑀸𑀕𑀢𑁄 𑀧𑀼𑀭𑀺𑀫𑀁 𑀚𑀸𑀢𑀺𑀁 𑀧𑀼𑀭𑀺𑀫𑀁 𑀪𑀯𑀁 𑀧𑀼𑀭𑀺𑀫𑀁 𑀦𑀺𑀓𑁂𑀢𑀁 𑀧𑀼𑀩𑁆𑀩𑁂 𑀫𑀦𑀼𑀲𑁆𑀲𑀪𑀽𑀢𑁄 𑀲𑀫𑀸𑀦𑁄 𑀘𑀺𑀭𑀧𑁆𑀧𑀦𑀝𑁆𑀞𑁂 𑀲𑀼𑀘𑀺𑀭𑀧𑁆𑀧𑀯𑀸𑀲𑀺𑀦𑁄 𑀜𑀸𑀢𑀺𑀫𑀺𑀢𑁆𑀢𑁂 𑀲𑀼𑀳𑀚𑁆𑀚𑁂 𑀲𑀔𑀺𑀦𑁄 𑀲𑀫𑀸𑀦𑁂𑀢𑀸 𑀅𑀳𑁄𑀲𑀺𑁇 𑀫𑀸𑀢𑀭𑀫𑁆𑀧𑀺 𑀧𑀼𑀢𑁆𑀢𑁂𑀦 𑀲𑀫𑀸𑀦𑁂𑀢𑀸 𑀅𑀳𑁄𑀲𑀺, 𑀧𑀼𑀢𑁆𑀢𑀫𑁆𑀧𑀺 𑀫𑀸𑀢𑀭𑀸 𑀲𑀫𑀸𑀦𑁂𑀢𑀸 𑀅𑀳𑁄𑀲𑀺, 𑀧𑀺𑀢𑀭𑀫𑁆𑀧𑀺 𑀧𑀼𑀢𑁆𑀢𑁂𑀦 𑀲𑀫𑀸𑀦𑁂𑀢𑀸 𑀅𑀳𑁄𑀲𑀺, 𑀧𑀼𑀢𑁆𑀢𑀫𑁆𑀧𑀺 𑀧𑀺𑀢𑀭𑀸 𑀲𑀫𑀸𑀦𑁂𑀢𑀸 𑀅𑀳𑁄𑀲𑀺, 𑀪𑀸𑀢𑀭𑀫𑁆𑀧𑀺 𑀪𑀸𑀢𑀭𑀸 𑀲𑀫𑀸𑀦𑁂𑀢𑀸 𑀅𑀳𑁄𑀲𑀺, 𑀪𑀸𑀢𑀭𑀫𑁆𑀧𑀺 𑀪𑀕𑀺𑀦𑀺𑀬𑀸 𑀲𑀫𑀸𑀦𑁂𑀢𑀸 𑀅𑀳𑁄𑀲𑀺, 𑀪𑀕𑀺𑀦𑀺𑀫𑁆𑀧𑀺 𑀪𑀸𑀢𑀭𑀸 𑀲𑀫𑀸𑀦𑁂𑀢𑀸 𑀅𑀳𑁄𑀲𑀺, 𑀪𑀕𑀺𑀦𑀺𑀫𑁆𑀧𑀺 𑀪𑀕𑀺𑀦𑀺𑀬𑀸 𑀲𑀫𑀸𑀦𑁂𑀢𑀸 𑀅𑀳𑁄𑀲𑀺, 𑀲𑀫𑀗𑁆𑀕𑀻𑀓𑀢𑁆𑀯𑀸 𑀘 𑀅𑀩𑁆𑀪𑀦𑀼𑀫𑁄𑀤𑀺𑀢𑀸 𑀅𑀳𑁄𑀲𑀺𑁇 𑀲𑁄 𑀢𑀲𑁆𑀲 𑀓𑀫𑁆𑀫𑀲𑁆𑀲 𑀓𑀝𑀢𑁆𑀢𑀸…𑀧𑁂…  𑀲𑁄 𑀢𑀢𑁄 𑀘𑀼𑀢𑁄 𑀇𑀢𑁆𑀣𑀢𑁆𑀢𑀁 𑀆𑀕𑀢𑁄 𑀲𑀫𑀸𑀦𑁄 𑀇𑀫𑀁 𑀫𑀳𑀸𑀧𑀼𑀭𑀺𑀲𑀮𑀓𑁆𑀔𑀡𑀁 𑀧𑀝𑀺𑀮𑀪𑀢𑀺—  𑀓𑁄𑀲𑁄𑀳𑀺𑀢𑀯𑀢𑁆𑀣𑀕𑀼𑀬𑁆𑀳𑁄 𑀳𑁄𑀢𑀺𑁇

483. 𑀲𑁄 𑀢𑁂𑀦 𑀮𑀓𑁆𑀔𑀡𑁂𑀦 𑀲𑀫𑀦𑁆𑀦𑀸𑀕𑀢𑁄 𑀲𑀘𑁂 𑀅𑀕𑀸𑀭𑀁 𑀅𑀚𑁆𑀛𑀸𑀯𑀲𑀢𑀺, 𑀭𑀸𑀚𑀸 𑀳𑁄𑀢𑀺 𑀘𑀓𑁆𑀓𑀯𑀢𑁆𑀢𑀻…𑀧𑁂…  𑀭𑀸𑀚𑀸 𑀲𑀫𑀸𑀦𑁄 𑀓𑀺𑀁 𑀮𑀪𑀢𑀺? 𑀧𑀳𑀽𑀢𑀧𑀼𑀢𑁆𑀢𑁄 𑀳𑁄𑀢𑀺, 𑀧𑀭𑁄𑀲𑀳𑀲𑁆𑀲𑀁 𑀔𑁄 𑀧𑀦𑀲𑁆𑀲 𑀧𑀼𑀢𑁆𑀢𑀸 𑀪𑀯𑀦𑁆𑀢𑀺 𑀲𑀽𑀭𑀸 𑀯𑀻𑀭𑀗𑁆𑀕𑀭𑀽𑀧𑀸 𑀧𑀭𑀲𑁂𑀦𑀧𑁆𑀧𑀫𑀤𑁆𑀤𑀦𑀸𑁇 𑀭𑀸𑀚𑀸 𑀲𑀫𑀸𑀦𑁄 𑀇𑀤𑀁 𑀮𑀪𑀢𑀺…𑀧𑁂…  𑀩𑀼𑀤𑁆𑀥𑁄 𑀲𑀫𑀸𑀦𑁄 𑀓𑀺𑀁 𑀮𑀪𑀢𑀺? 𑀧𑀳𑀽𑀢𑀧𑀼𑀢𑁆𑀢𑁄 𑀳𑁄𑀢𑀺, 𑀅𑀦𑁂𑀓𑀲𑀳𑀲𑁆𑀲𑀁 𑀔𑁄 𑀧𑀦𑀲𑁆𑀲 𑀧𑀼𑀢𑁆𑀢𑀸 𑀪𑀯𑀦𑁆𑀢𑀺 𑀲𑀽𑀭𑀸 𑀯𑀻𑀭𑀗𑁆𑀕𑀭𑀽𑀧𑀸 𑀧𑀭𑀲𑁂𑀦𑀧𑁆𑀧𑀫𑀤𑁆𑀤𑀦𑀸𑁇 𑀩𑀼𑀤𑁆𑀥𑁄 𑀲𑀫𑀸𑀦𑁄 𑀇𑀤𑀁 𑀮𑀪𑀢𑀺”𑁇 𑀏𑀢𑀫𑀢𑁆𑀣𑀁 𑀪𑀕𑀯𑀸 𑀅𑀯𑁄𑀘𑁇

(221.)

484. 𑀢𑀢𑁆𑀣𑁂𑀢𑀁 𑀯𑀼𑀘𑁆𑀘𑀢𑀺—

485. _“𑀧𑀼𑀭𑁂 𑀧𑀼𑀭𑀢𑁆𑀣𑀸 𑀧𑀼𑀭𑀺𑀫𑀸𑀲𑀼 𑀚𑀸𑀢𑀺𑀲𑀼,_  
_𑀘𑀺𑀭𑀧𑁆𑀧𑀦𑀝𑁆𑀞𑁂 𑀲𑀼𑀘𑀺𑀭𑀧𑁆𑀧𑀯𑀸𑀲𑀺𑀦𑁄;_  
_𑀜𑀸𑀢𑀻 𑀲𑀼𑀳𑀚𑁆𑀚𑁂 𑀲𑀔𑀺𑀦𑁄 𑀲𑀫𑀸𑀦𑀬𑀺,_  
_𑀲𑀫𑀗𑁆𑀕𑀺𑀓𑀢𑁆𑀯𑀸 𑀅𑀦𑀼𑀫𑁄𑀤𑀺𑀢𑀸 𑀅𑀳𑀼𑁇_  


486. _𑀲𑁄 𑀢𑁂𑀦 𑀓𑀫𑁆𑀫𑁂𑀦 𑀤𑀺𑀯𑀁 𑀲𑀫𑀓𑁆𑀓𑀫𑀺,_  
_𑀲𑀼𑀔𑀜𑁆𑀘 𑀔𑀺𑀟𑁆𑀟𑀸𑀭𑀢𑀺𑀬𑁄 𑀘 𑀅𑀦𑁆𑀯𑀪𑀺;_  
_𑀢𑀢𑁄 𑀘𑀯𑀺𑀢𑁆𑀯𑀸 𑀧𑀼𑀦𑀭𑀸𑀕𑀢𑁄 𑀇𑀥,_  
_𑀓𑁄𑀲𑁄𑀳𑀺𑀢𑀁 𑀯𑀺𑀦𑁆𑀤𑀢𑀺 𑀯𑀢𑁆𑀣𑀙𑀸𑀤𑀺𑀬𑀁𑁇_  


487. _𑀧𑀳𑀽𑀢𑀧𑀼𑀢𑁆𑀢𑁄 𑀪𑀯𑀢𑀻 𑀢𑀣𑀸𑀯𑀺𑀥𑁄,_  
_𑀧𑀭𑁄𑀲𑀳𑀲𑁆𑀲𑀜𑁆𑀘 𑀪𑀯𑀦𑁆𑀢𑀺 𑀅𑀢𑁆𑀭𑀚𑀸;_  
_𑀲𑀽𑀭𑀸 𑀘 𑀯𑀻𑀭𑀸 𑀘 𑀅𑀫𑀺𑀢𑁆𑀢𑀢𑀸𑀧𑀦𑀸,_  
_𑀕𑀺𑀳𑀺𑀲𑁆𑀲 𑀧𑀻𑀢𑀺𑀁 𑀚𑀦𑀦𑀸 𑀧𑀺𑀬𑀁𑀯𑀤𑀸𑁇_  


488. _𑀩𑀳𑀽𑀢𑀭𑀸 𑀧𑀩𑁆𑀩𑀚𑀺𑀢𑀲𑁆𑀲 𑀇𑀭𑀺𑀬𑀢𑁄,_  
_𑀪𑀯𑀦𑁆𑀢𑀺 𑀧𑀼𑀢𑁆𑀢𑀸 𑀯𑀘𑀦𑀸𑀦𑀼𑀲𑀸𑀭𑀺𑀦𑁄;_  
_𑀕𑀺𑀳𑀺𑀲𑁆𑀲 𑀯𑀸 𑀧𑀩𑁆𑀩𑀚𑀺𑀢𑀲𑁆𑀲 𑀯𑀸 𑀧𑀼𑀦,_  
_𑀢𑀁 𑀮𑀓𑁆𑀔𑀡𑀁 𑀚𑀸𑀬𑀢𑀺 𑀢𑀤𑀢𑁆𑀣𑀚𑁄𑀢𑀓𑀦𑁆”𑀢𑀺𑁇_  


---

489. 𑀧𑀞𑀫𑀪𑀸𑀡𑀯𑀸𑀭𑁄 𑀦𑀺𑀝𑁆𑀞𑀺𑀢𑁄𑁇



[Go to previous page (7.13 Suvaṇṇavaṇṇalakkhaṇaṃ)](/tipitaka/8D/7/7.13.md) / [Go to parent page (7 Lakkhaṇasutta)](/tipitaka/8D/7.md) / [Go to next page (7.15--16 Parimaṇḍalaanonamajaṇṇuparimasanalakkhaṇāni)](/tipitaka/8D/7/7.15--16.md)


