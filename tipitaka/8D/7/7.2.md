
[Home](/) / [8D Pāthikavaggapāḷi](...md) / [7 Lakkhaṇasutta](../8D/7.md)

# 𑁭𑁇𑁨 𑀧𑀸𑀤𑀢𑀮𑀘𑀓𑁆𑀓𑀮𑀓𑁆𑀔𑀡𑀁

* 𑀮𑀓𑁆𑀔𑀡𑀲𑀼𑀢𑁆𑀢

## 415\. 𑀧𑀸𑀤𑀢𑀮𑀘𑀓𑁆𑀓𑀮𑀓𑁆𑀔𑀡𑀁

(204.)

416\. “𑀬𑀫𑁆𑀧𑀺, 𑀪𑀺𑀓𑁆𑀔𑀯𑁂, 𑀢𑀣𑀸𑀕𑀢𑁄 𑀧𑀼𑀭𑀺𑀫𑀁 𑀚𑀸𑀢𑀺𑀁 𑀧𑀼𑀭𑀺𑀫𑀁 𑀪𑀯𑀁 𑀧𑀼𑀭𑀺𑀫𑀁 𑀦𑀺𑀓𑁂𑀢𑀁 𑀧𑀼𑀩𑁆𑀩𑁂 𑀫𑀦𑀼𑀲𑁆𑀲𑀪𑀽𑀢𑁄 𑀲𑀫𑀸𑀦𑁄 𑀩𑀳𑀼𑀚𑀦𑀲𑁆𑀲 𑀲𑀼𑀔𑀸𑀯𑀳𑁄 𑀅𑀳𑁄𑀲𑀺, 𑀉𑀩𑁆𑀩𑁂𑀕𑁅𑀢𑁆𑀢𑀸𑀲𑀪𑀬𑀁 𑀅𑀧𑀦𑀼𑀤𑀺𑀢𑀸, 𑀥𑀫𑁆𑀫𑀺𑀓𑀜𑁆𑀘 𑀭𑀓𑁆𑀔𑀸𑀯𑀭𑀡𑀕𑀼𑀢𑁆𑀢𑀺𑀁 𑀲𑀁𑀯𑀺𑀥𑀸𑀢𑀸, 𑀲𑀧𑀭𑀺𑀯𑀸𑀭𑀜𑁆𑀘 𑀤𑀸𑀦𑀁 𑀅𑀤𑀸𑀲𑀺𑁇 𑀲𑁄 𑀢𑀲𑁆𑀲 𑀓𑀫𑁆𑀫𑀲𑁆𑀲 𑀓𑀝𑀢𑁆𑀢𑀸 𑀉𑀧𑀘𑀺𑀢𑀢𑁆𑀢𑀸 𑀉𑀲𑁆𑀲𑀦𑁆𑀦𑀢𑁆𑀢𑀸 𑀯𑀺𑀧𑀼𑀮𑀢𑁆𑀢𑀸 𑀓𑀸𑀬𑀲𑁆𑀲 𑀪𑁂𑀤𑀸 𑀧𑀭𑀁 𑀫𑀭𑀡𑀸 𑀲𑀼𑀕𑀢𑀺𑀁 𑀲𑀕𑁆𑀕𑀁 𑀮𑁄𑀓𑀁 𑀉𑀧𑀧𑀚𑁆𑀚𑀢𑀺…𑀧𑁂…  𑀲𑁄 𑀢𑀢𑁄 𑀘𑀼𑀢𑁄 𑀇𑀢𑁆𑀣𑀢𑁆𑀢𑀁 𑀆𑀕𑀢𑁄 𑀲𑀫𑀸𑀦𑁄 𑀇𑀫𑀁 𑀫𑀳𑀸𑀧𑀼𑀭𑀺𑀲𑀮𑀓𑁆𑀔𑀡𑀁 𑀧𑀝𑀺𑀮𑀪𑀢𑀺𑁇 𑀳𑁂𑀝𑁆𑀞𑀸𑀧𑀸𑀤𑀢𑀮𑁂𑀲𑀼 𑀘𑀓𑁆𑀓𑀸𑀦𑀺 𑀚𑀸𑀢𑀸𑀦𑀺 𑀳𑁄𑀦𑁆𑀢𑀺 𑀲𑀳𑀲𑁆𑀲𑀸𑀭𑀸𑀦𑀺 𑀲𑀦𑁂𑀫𑀺𑀓𑀸𑀦𑀺 𑀲𑀦𑀸𑀪𑀺𑀓𑀸𑀦𑀺 𑀲𑀩𑁆𑀩𑀸𑀓𑀸𑀭𑀧𑀭𑀺𑀧𑀽𑀭𑀸𑀦𑀺 𑀲𑀼𑀯𑀺𑀪𑀢𑁆𑀢𑀦𑁆𑀢𑀭𑀸𑀦𑀺𑁇

417\. 𑀲𑁄 𑀢𑁂𑀦 𑀮𑀓𑁆𑀔𑀡𑁂𑀦 𑀲𑀫𑀦𑁆𑀦𑀸𑀕𑀢𑁄 𑀲𑀘𑁂 𑀅𑀕𑀸𑀭𑀁 𑀅𑀚𑁆𑀛𑀸𑀯𑀲𑀢𑀺, 𑀭𑀸𑀚𑀸 𑀳𑁄𑀢𑀺 𑀘𑀓𑁆𑀓𑀯𑀢𑁆𑀢𑀻…𑀧𑁂…  𑀭𑀸𑀚𑀸 𑀲𑀫𑀸𑀦𑁄 𑀓𑀺𑀁 𑀮𑀪𑀢𑀺? 𑀫𑀳𑀸𑀧𑀭𑀺𑀯𑀸𑀭𑁄 𑀳𑁄𑀢𑀺; 𑀫𑀳𑀸𑀲𑁆𑀲 𑀳𑁄𑀦𑁆𑀢𑀺 𑀧𑀭𑀺𑀯𑀸𑀭𑀸 𑀩𑁆𑀭𑀸𑀳𑁆𑀫𑀡𑀕𑀳𑀧𑀢𑀺𑀓𑀸 𑀦𑁂𑀕𑀫𑀚𑀸𑀦𑀧𑀤𑀸 𑀕𑀡𑀓𑀫𑀳𑀸𑀫𑀢𑁆𑀢𑀸 𑀅𑀦𑀻𑀓𑀝𑁆𑀞𑀸 𑀤𑁄𑀯𑀸𑀭𑀺𑀓𑀸 𑀅𑀫𑀘𑁆𑀘𑀸 𑀧𑀸𑀭𑀺𑀲𑀚𑁆𑀚𑀸 𑀭𑀸𑀚𑀸𑀦𑁄 𑀪𑁄𑀕𑀺𑀬𑀸 𑀓𑀼𑀫𑀸𑀭𑀸𑁇 𑀭𑀸𑀚𑀸 𑀲𑀫𑀸𑀦𑁄 𑀇𑀤𑀁 𑀮𑀪𑀢𑀺𑁇 𑀲𑀘𑁂 𑀔𑁄 𑀧𑀦 𑀅𑀕𑀸𑀭𑀲𑁆𑀫𑀸 𑀅𑀦𑀕𑀸𑀭𑀺𑀬𑀁 𑀧𑀩𑁆𑀩𑀚𑀢𑀺, 𑀅𑀭𑀳𑀁 𑀳𑁄𑀢𑀺 𑀲𑀫𑁆𑀫𑀸𑀲𑀫𑁆𑀩𑀼𑀤𑁆𑀥𑁄 𑀮𑁄𑀓𑁂 𑀯𑀺𑀯𑀝𑁆𑀝𑀘𑁆𑀙𑀤𑁄𑁇 𑀩𑀼𑀤𑁆𑀥𑁄 𑀲𑀫𑀸𑀦𑁄 𑀓𑀺𑀁 𑀮𑀪𑀢𑀺? 𑀫𑀳𑀸𑀧𑀭𑀺𑀯𑀸𑀭𑁄 𑀳𑁄𑀢𑀺; 𑀫𑀳𑀸𑀲𑁆𑀲 𑀳𑁄𑀦𑁆𑀢𑀺 𑀧𑀭𑀺𑀯𑀸𑀭𑀸 𑀪𑀺𑀓𑁆𑀔𑀽 𑀪𑀺𑀓𑁆𑀔𑀼𑀦𑀺𑀬𑁄 𑀉𑀧𑀸𑀲𑀓𑀸 𑀉𑀧𑀸𑀲𑀺𑀓𑀸𑀬𑁄 𑀤𑁂𑀯𑀸 𑀫𑀦𑀼𑀲𑁆𑀲𑀸 𑀅𑀲𑀼𑀭𑀸 𑀦𑀸𑀕𑀸 𑀕𑀦𑁆𑀥𑀩𑁆𑀩𑀸𑁇 𑀩𑀼𑀤𑁆𑀥𑁄 𑀲𑀫𑀸𑀦𑁄 𑀇𑀤𑀁 𑀮𑀪𑀢𑀺”𑁇 𑀏𑀢𑀫𑀢𑁆𑀣𑀁 𑀪𑀕𑀯𑀸 𑀅𑀯𑁄𑀘𑁇

(205.)

418\. 𑀢𑀢𑁆𑀣𑁂𑀢𑀁 𑀯𑀼𑀘𑁆𑀘𑀢𑀺—

419\. _“𑀧𑀼𑀭𑁂 𑀧𑀼𑀭𑀢𑁆𑀣𑀸 𑀧𑀼𑀭𑀺𑀫𑀸𑀲𑀼 𑀚𑀸𑀢𑀺𑀲𑀼,_  
_𑀫𑀦𑀼𑀲𑁆𑀲𑀪𑀽𑀢𑁄 𑀩𑀳𑀼𑀦𑀁 𑀲𑀼𑀔𑀸𑀯𑀳𑁄;_  
_𑀉𑀩𑁆𑀪𑁂𑀕𑁅𑀢𑁆𑀢𑀸𑀲𑀪𑀬𑀸𑀧𑀦𑀽𑀤𑀦𑁄,_  
_𑀕𑀼𑀢𑁆𑀢𑀻𑀲𑀼 𑀭𑀓𑁆𑀔𑀸𑀯𑀭𑀡𑁂𑀲𑀼 𑀉𑀲𑁆𑀲𑀼𑀓𑁄𑁇_  


420\. _𑀲𑁄 𑀢𑁂𑀦 𑀓𑀫𑁆𑀫𑁂𑀦 𑀤𑀺𑀯𑀁 𑀲𑀫𑀓𑁆𑀓𑀫𑀺,_  
_𑀲𑀼𑀔𑀜𑁆𑀘 𑀔𑀺𑀟𑁆𑀟𑀸𑀭𑀢𑀺𑀬𑁄 𑀘 𑀅𑀦𑁆𑀯𑀪𑀺;_  
_𑀢𑀢𑁄 𑀘𑀯𑀺𑀢𑁆𑀯𑀸 𑀧𑀼𑀦𑀭𑀸𑀕𑀢𑁄 𑀇𑀥,_  
_𑀘𑀓𑁆𑀓𑀸𑀦𑀺 𑀧𑀸𑀤𑁂𑀲𑀼 𑀤𑀼𑀯𑁂𑀲𑀼 𑀯𑀺𑀦𑁆𑀤𑀢𑀺𑁇_  


421\. _𑀲𑀫𑀦𑁆𑀢𑀦𑁂𑀫𑀻𑀦𑀺 𑀲𑀳𑀲𑁆𑀲𑀭𑀸𑀦𑀺 𑀘,_  
_𑀩𑁆𑀬𑀸𑀓𑀁𑀲𑀼 𑀯𑁂𑀬𑁆𑀬𑀜𑁆𑀚𑀦𑀺𑀓𑀸 𑀲𑀫𑀸𑀕𑀢𑀸;_  
_𑀤𑀺𑀲𑁆𑀯𑀸 𑀓𑀼𑀫𑀸𑀭𑀁 𑀲𑀢𑀧𑀼𑀜𑁆𑀜𑀮𑀓𑁆𑀔𑀡𑀁,_  
_𑀧𑀭𑀺𑀯𑀸𑀭𑀯𑀸 𑀳𑁂𑀲𑁆𑀲𑀢𑀺 𑀲𑀢𑁆𑀢𑀼𑀫𑀤𑁆𑀤𑀦𑁄𑁇_  


422\. _𑀢𑀣𑀸 𑀳𑀺 𑀘𑀓𑁆𑀓𑀸𑀦𑀺 𑀲𑀫𑀦𑁆𑀢𑀦𑁂𑀫𑀺𑀦𑀺,_  
_𑀲𑀘𑁂 𑀦 𑀧𑀩𑁆𑀩𑀚𑁆𑀚𑀫𑀼𑀧𑁂𑀢𑀺 𑀢𑀸𑀤𑀺𑀲𑁄;_  
_𑀯𑀢𑁆𑀢𑁂𑀢𑀺 𑀘𑀓𑁆𑀓𑀁 𑀧𑀣𑀯𑀺𑀁 𑀧𑀲𑀸𑀲𑀢𑀺,_  
_𑀢𑀲𑁆𑀲𑀸𑀦𑀼𑀬𑀦𑁆𑀢𑀸𑀥 𑀪𑀯𑀦𑁆𑀢𑀺 𑀔𑀢𑁆𑀢𑀺𑀬𑀸𑁇_  


423\. _𑀫𑀳𑀸𑀬𑀲𑀁 𑀲𑀫𑁆𑀧𑀭𑀺𑀯𑀸𑀭𑀬𑀦𑁆𑀢𑀺 𑀦𑀁,_  
_𑀲𑀘𑁂 𑀘 𑀧𑀩𑁆𑀩𑀚𑁆𑀚𑀫𑀼𑀧𑁂𑀢𑀺 𑀢𑀸𑀤𑀺𑀲𑁄;_  
_𑀦𑁂𑀓𑁆𑀔𑀫𑁆𑀫𑀙𑀦𑁆𑀤𑀸𑀪𑀺𑀭𑀢𑁄 𑀯𑀺𑀘𑀓𑁆𑀔𑀡𑁄,_  
_𑀤𑁂𑀯𑀸 𑀫𑀦𑀼𑀲𑁆𑀲𑀸𑀲𑀼𑀭𑀲𑀓𑁆𑀓𑀭𑀓𑁆𑀔𑀲𑀸𑁇_  


424\. _𑀕𑀦𑁆𑀥𑀩𑁆𑀩𑀦𑀸𑀕𑀸 𑀯𑀺𑀳𑀕𑀸 𑀘𑀢𑀼𑀧𑁆𑀧𑀤𑀸,_  
_𑀅𑀦𑀼𑀢𑁆𑀢𑀭𑀁 𑀤𑁂𑀯𑀫𑀦𑀼𑀲𑁆𑀲𑀧𑀽𑀚𑀺𑀢𑀁;_  
_𑀫𑀳𑀸𑀬𑀲𑀁 𑀲𑀫𑁆𑀧𑀭𑀺𑀯𑀸𑀭𑀬𑀦𑁆𑀢𑀺 𑀦𑀦𑁆”𑀢𑀺𑁇_  


[Go to previous page (7.1 Suppatiṭṭhitapādatālakkhaṇaṃ)](7.1.md) / [Go to parent page (7 Lakkhaṇasutta)](../8D/7.md) / [Go to next page (7.3--5 Āyatapaṇhitāditilakkhaṇaṃ)](7.3--5.md)


