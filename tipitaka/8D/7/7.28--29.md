
[Home](/) / [8D Pāthikavaggapāḷi](../../8D.md) / [7 Lakkhaṇasutta](../7.md)

# 𑁭𑁇𑁨𑁮--𑁨𑁯 𑀧𑀳𑀽𑀢𑀚𑀺𑀯𑁆𑀳𑀸𑀩𑁆𑀭𑀳𑁆𑀫𑀲𑁆𑀲𑀭𑀮𑀓𑁆𑀔𑀡𑀸𑀦𑀺

* 𑀮𑀓𑁆𑀔𑀡𑀲𑀼𑀢𑁆𑀢

## 545\. 𑀧𑀳𑀽𑀢𑀚𑀺𑀯𑁆𑀳𑀸𑀩𑁆𑀭𑀳𑁆𑀫𑀲𑁆𑀲𑀭𑀮𑀓𑁆𑀔𑀡𑀸𑀦𑀺

(236.)

546\. “𑀬𑀫𑁆𑀧𑀺, 𑀪𑀺𑀓𑁆𑀔𑀯𑁂, 𑀢𑀣𑀸𑀕𑀢𑁄 𑀧𑀼𑀭𑀺𑀫𑀁 𑀚𑀸𑀢𑀺𑀁 𑀧𑀼𑀭𑀺𑀫𑀁 𑀪𑀯𑀁 𑀧𑀼𑀭𑀺𑀫𑀁 𑀦𑀺𑀓𑁂𑀢𑀁 𑀧𑀼𑀩𑁆𑀩𑁂 𑀫𑀦𑀼𑀲𑁆𑀲𑀪𑀽𑀢𑁄 𑀲𑀫𑀸𑀦𑁄 𑀨𑀭𑀼𑀲𑀁 𑀯𑀸𑀘𑀁 𑀧𑀳𑀸𑀬 𑀨𑀭𑀼𑀲𑀸𑀬 𑀯𑀸𑀘𑀸𑀬 𑀧𑀝𑀺𑀯𑀺𑀭𑀢𑁄 𑀅𑀳𑁄𑀲𑀺𑁇 𑀬𑀸 𑀲𑀸 𑀯𑀸𑀘𑀸 𑀦𑁂𑀮𑀸 𑀓𑀡𑁆𑀡𑀲𑀼𑀔𑀸 𑀧𑁂𑀫𑀦𑀻𑀬𑀸 𑀳𑀤𑀬𑀗𑁆𑀕𑀫𑀸 𑀧𑁄𑀭𑀻 𑀩𑀳𑀼𑀚𑀦𑀓𑀦𑁆𑀢𑀸 𑀩𑀳𑀼𑀚𑀦𑀫𑀦𑀸𑀧𑀸, 𑀢𑀣𑀸𑀭𑀽𑀧𑀺𑀁 𑀯𑀸𑀘𑀁 𑀪𑀸𑀲𑀺𑀢𑀸 𑀅𑀳𑁄𑀲𑀺𑁇 𑀲𑁄 𑀢𑀲𑁆𑀲 𑀓𑀫𑁆𑀫𑀲𑁆𑀲 𑀓𑀝𑀢𑁆𑀢𑀸 𑀉𑀧𑀘𑀺𑀢𑀢𑁆𑀢𑀸…𑀧𑁂…  𑀲𑁄 𑀢𑀢𑁄 𑀘𑀼𑀢𑁄 𑀇𑀢𑁆𑀣𑀢𑁆𑀢𑀁 𑀆𑀕𑀢𑁄 𑀲𑀫𑀸𑀦𑁄 𑀇𑀫𑀸𑀦𑀺 𑀤𑁆𑀯𑁂 𑀫𑀳𑀸𑀧𑀼𑀭𑀺𑀲𑀮𑀓𑁆𑀔𑀡𑀸𑀦𑀺 𑀧𑀝𑀺𑀮𑀪𑀢𑀺𑁇 𑀧𑀳𑀽𑀢𑀚𑀺𑀯𑁆𑀳𑁄 𑀘 𑀳𑁄𑀢𑀺 𑀩𑁆𑀭𑀳𑁆𑀫𑀲𑁆𑀲𑀭𑁄 𑀘 𑀓𑀭𑀯𑀻𑀓𑀪𑀸𑀡𑀻𑁇

547\. 𑀲𑁄 𑀢𑁂𑀳𑀺 𑀮𑀓𑁆𑀔𑀡𑁂𑀳𑀺 𑀲𑀫𑀦𑁆𑀦𑀸𑀕𑀢𑁄 𑀲𑀘𑁂 𑀅𑀕𑀸𑀭𑀁 𑀅𑀚𑁆𑀛𑀸𑀯𑀲𑀢𑀺, 𑀭𑀸𑀚𑀸 𑀳𑁄𑀢𑀺 𑀘𑀓𑁆𑀓𑀯𑀢𑁆𑀢𑀻…𑀧𑁂…  𑀭𑀸𑀚𑀸 𑀲𑀫𑀸𑀦𑁄 𑀓𑀺𑀁 𑀮𑀪𑀢𑀺? 𑀆𑀤𑁂𑀬𑁆𑀬𑀯𑀸𑀘𑁄 𑀳𑁄𑀢𑀺, 𑀆𑀤𑀺𑀬𑀦𑁆𑀢𑀺𑀲𑁆𑀲 𑀯𑀘𑀦𑀁 𑀩𑁆𑀭𑀸𑀳𑁆𑀫𑀡𑀕𑀳𑀧𑀢𑀺𑀓𑀸 𑀦𑁂𑀕𑀫𑀚𑀸𑀦𑀧𑀤𑀸 𑀕𑀡𑀓𑀫𑀳𑀸𑀫𑀢𑁆𑀢𑀸 𑀅𑀦𑀻𑀓𑀝𑁆𑀞𑀸 𑀤𑁄𑀯𑀸𑀭𑀺𑀓𑀸 𑀅𑀫𑀘𑁆𑀘𑀸 𑀧𑀸𑀭𑀺𑀲𑀚𑁆𑀚𑀸 𑀭𑀸𑀚𑀸𑀦𑁄 𑀪𑁄𑀕𑀺𑀬𑀸 𑀓𑀼𑀫𑀸𑀭𑀸𑁇 𑀭𑀸𑀚𑀸 𑀲𑀫𑀸𑀦𑁄 𑀇𑀤𑀁 𑀮𑀪𑀢𑀺…𑀧𑁂…  𑀩𑀼𑀤𑁆𑀥𑁄 𑀲𑀫𑀸𑀦𑁄 𑀓𑀺𑀁 𑀮𑀪𑀢𑀺? 𑀆𑀤𑁂𑀬𑁆𑀬𑀯𑀸𑀘𑁄 𑀳𑁄𑀢𑀺, 𑀆𑀤𑀺𑀬𑀦𑁆𑀢𑀺𑀲𑁆𑀲 𑀯𑀘𑀦𑀁 𑀪𑀺𑀓𑁆𑀔𑀽 𑀪𑀺𑀓𑁆𑀔𑀼𑀦𑀺𑀬𑁄 𑀉𑀧𑀸𑀲𑀓𑀸 𑀉𑀧𑀸𑀲𑀺𑀓𑀸𑀬𑁄 𑀤𑁂𑀯𑀸 𑀫𑀦𑀼𑀲𑁆𑀲𑀸 𑀅𑀲𑀼𑀭𑀸 𑀦𑀸𑀕𑀸 𑀕𑀦𑁆𑀥𑀩𑁆𑀩𑀸𑁇 𑀩𑀼𑀤𑁆𑀥𑁄 𑀲𑀫𑀸𑀦𑁄 𑀇𑀤𑀁 𑀮𑀪𑀢𑀺”𑁇 𑀏𑀢𑀫𑀢𑁆𑀣𑀁 𑀪𑀕𑀯𑀸 𑀅𑀯𑁄𑀘𑁇

(237.)

548\. 𑀢𑀢𑁆𑀣𑁂𑀢𑀁 𑀯𑀼𑀘𑁆𑀘𑀢𑀺—

549\. _“𑀅𑀓𑁆𑀓𑁄𑀲𑀪𑀡𑁆𑀟𑀦𑀯𑀺𑀳𑁂𑀲𑀓𑀸𑀭𑀺𑀁,_  
_𑀉𑀩𑁆𑀩𑀸𑀥𑀺𑀓𑀁 𑀩𑀳𑀼𑀚𑀦𑀧𑁆𑀧𑀫𑀤𑁆𑀤𑀦𑀁;_  
_𑀅𑀩𑀸𑀍𑀳𑀁 𑀕𑀺𑀭𑀁 𑀲𑁄 𑀦 𑀪𑀡𑀺 𑀨𑀭𑀼𑀲𑀁,_  
_𑀫𑀥𑀼𑀭𑀁 𑀪𑀡𑀺 𑀲𑀼𑀲𑀁𑀳𑀺𑀢𑀁 𑀲𑀔𑀺𑀮𑀁𑁇_  


550\. _𑀫𑀦𑀲𑁄 𑀧𑀺𑀬𑀸 𑀳𑀤𑀬𑀕𑀸𑀫𑀺𑀦𑀺𑀬𑁄,_  
_𑀯𑀸𑀘𑀸 𑀲𑁄 𑀏𑀭𑀬𑀢𑀺 𑀓𑀡𑁆𑀡𑀲𑀼𑀔𑀸;_  
_𑀯𑀸𑀘𑀸𑀲𑀼𑀘𑀺𑀡𑁆𑀡𑀨𑀮𑀫𑀦𑀼𑀪𑀯𑀺,_  
_𑀲𑀕𑁆𑀕𑁂𑀲𑀼 𑀯𑁂𑀤𑀬𑀣 𑀧𑀼𑀜𑁆𑀜𑀨𑀮𑀁𑁇_  


551\. _𑀯𑁂𑀤𑀺𑀢𑁆𑀯𑀸 𑀲𑁄 𑀲𑀼𑀘𑀭𑀺𑀢𑀲𑁆𑀲 𑀨𑀮𑀁,_  
_𑀩𑁆𑀭𑀳𑁆𑀫𑀲𑁆𑀲𑀭𑀢𑁆𑀢𑀫𑀺𑀥𑀫𑀚𑁆𑀛𑀕𑀫𑀸;_  
_𑀚𑀺𑀯𑁆𑀳𑀸𑀲𑁆𑀲 𑀳𑁄𑀢𑀺 𑀯𑀺𑀧𑀼𑀮𑀸 𑀧𑀼𑀣𑀼𑀮𑀸,_  
_𑀆𑀤𑁂𑀬𑁆𑀬𑀯𑀸𑀓𑁆𑀬𑀯𑀘𑀦𑁄 𑀪𑀯𑀢𑀺𑁇_  


552\. _𑀕𑀺𑀳𑀺𑀦𑁄𑀧𑀺 𑀇𑀚𑁆𑀛𑀢𑀺 𑀬𑀣𑀸 𑀪𑀡𑀢𑁄,_  
_𑀅𑀣 𑀘𑁂 𑀧𑀩𑁆𑀩𑀚𑀢𑀺 𑀲𑁄 𑀫𑀦𑀼𑀚𑁄;_  
_𑀆𑀤𑀺𑀬𑀦𑁆𑀢𑀺𑀲𑁆𑀲 𑀯𑀘𑀦𑀁 𑀚𑀦𑀢𑀸,_  
_𑀩𑀳𑀼𑀦𑁄 𑀩𑀳𑀼𑀁 𑀲𑀼𑀪𑀡𑀺𑀢𑀁 𑀪𑀡𑀢𑁄”𑀢𑀺𑁇_  


[Go to previous page (7.26--27 Cattālīsaaviraḷadantalakkhaṇāni)](7.26--27.md) / [Go to parent page (7 Lakkhaṇasutta)](../7.md) / [Go to next page (7.30 Sīhahanulakkhaṇaṃ)](7.30.md)


