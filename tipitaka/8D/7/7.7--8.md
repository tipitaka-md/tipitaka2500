
[Home](/) / [8D Pāthikavaggapāḷi](...md) / [7 Lakkhaṇasutta](../8D/7.md)

# 𑁭𑁇𑁭--𑁮 𑀓𑀭𑀘𑀭𑀡𑀫𑀼𑀤𑀼𑀚𑀸𑀮𑀢𑀸𑀮𑀓𑁆𑀔𑀡𑀸𑀦𑀺

* 𑀮𑀓𑁆𑀔𑀡𑀲𑀼𑀢𑁆𑀢

## 440\. 𑀓𑀭𑀘𑀭𑀡𑀫𑀼𑀤𑀼𑀚𑀸𑀮𑀢𑀸𑀮𑀓𑁆𑀔𑀡𑀸𑀦𑀺

(210.)

441\. “𑀬𑀫𑁆𑀧𑀺, 𑀪𑀺𑀓𑁆𑀔𑀯𑁂, 𑀢𑀣𑀸𑀕𑀢𑁄 𑀧𑀼𑀭𑀺𑀫𑀁 𑀚𑀸𑀢𑀺𑀁 𑀧𑀼𑀭𑀺𑀫𑀁 𑀪𑀯𑀁 𑀧𑀼𑀭𑀺𑀫𑀁 𑀦𑀺𑀓𑁂𑀢𑀁 𑀧𑀼𑀩𑁆𑀩𑁂 𑀫𑀦𑀼𑀲𑁆𑀲𑀪𑀽𑀢𑁄 𑀲𑀫𑀸𑀦𑁄 𑀘𑀢𑀽𑀳𑀺 𑀲𑀗𑁆𑀕𑀳𑀯𑀢𑁆𑀣𑀽𑀳𑀺 𑀚𑀦𑀁 𑀲𑀗𑁆𑀕𑀸𑀳𑀓𑁄 𑀅𑀳𑁄𑀲𑀺—  𑀤𑀸𑀦𑁂𑀦 𑀧𑁂𑀬𑁆𑀬𑀯𑀚𑁆𑀚𑁂𑀦 𑀅𑀢𑁆𑀣𑀘𑀭𑀺𑀬𑀸𑀬 𑀲𑀫𑀸𑀦𑀢𑁆𑀢𑀢𑀸𑀬𑁇 𑀲𑁄 𑀢𑀲𑁆𑀲 𑀓𑀫𑁆𑀫𑀲𑁆𑀲 𑀓𑀝𑀢𑁆𑀢𑀸…𑀧𑁂…  𑀲𑁄 𑀢𑀢𑁄 𑀘𑀼𑀢𑁄 𑀇𑀢𑁆𑀣𑀢𑁆𑀢𑀁 𑀆𑀕𑀢𑁄 𑀲𑀫𑀸𑀦𑁄 𑀇𑀫𑀸𑀦𑀺 𑀤𑁆𑀯𑁂 𑀫𑀳𑀸𑀧𑀼𑀭𑀺𑀲𑀮𑀓𑁆𑀔𑀡𑀸𑀦𑀺 𑀧𑀝𑀺𑀮𑀪𑀢𑀺𑁇 𑀫𑀼𑀤𑀼𑀢𑀮𑀼𑀦𑀳𑀢𑁆𑀣𑀧𑀸𑀤𑁄 𑀘 𑀳𑁄𑀢𑀺 𑀚𑀸𑀮𑀳𑀢𑁆𑀣𑀧𑀸𑀤𑁄 𑀘𑁇

442\. 𑀲𑁄 𑀢𑁂𑀳𑀺 𑀮𑀓𑁆𑀔𑀡𑁂𑀳𑀺 𑀲𑀫𑀦𑁆𑀦𑀸𑀕𑀢𑁄 𑀲𑀘𑁂 𑀅𑀕𑀸𑀭𑀁 𑀅𑀚𑁆𑀛𑀸𑀯𑀲𑀢𑀺, 𑀭𑀸𑀚𑀸 𑀳𑁄𑀢𑀺 𑀘𑀓𑁆𑀓𑀯𑀢𑁆𑀢𑀻…𑀧𑁂…  𑀭𑀸𑀚𑀸 𑀲𑀫𑀸𑀦𑁄 𑀓𑀺𑀁 𑀮𑀪𑀢𑀺? 𑀲𑀼𑀲𑀗𑁆𑀕𑀳𑀺𑀢𑀧𑀭𑀺𑀚𑀦𑁄 𑀳𑁄𑀢𑀺, 𑀲𑀼𑀲𑀗𑁆𑀕𑀳𑀺𑀢𑀸𑀲𑁆𑀲 𑀳𑁄𑀦𑁆𑀢𑀺 𑀩𑁆𑀭𑀸𑀳𑁆𑀫𑀡𑀕𑀳𑀧𑀢𑀺𑀓𑀸 𑀦𑁂𑀕𑀫𑀚𑀸𑀦𑀧𑀤𑀸 𑀕𑀡𑀓𑀫𑀳𑀸𑀫𑀢𑁆𑀢𑀸 𑀅𑀦𑀻𑀓𑀝𑁆𑀞𑀸 𑀤𑁄𑀯𑀸𑀭𑀺𑀓𑀸 𑀅𑀫𑀘𑁆𑀘𑀸 𑀧𑀸𑀭𑀺𑀲𑀚𑁆𑀚𑀸 𑀭𑀸𑀚𑀸𑀦𑁄 𑀪𑁄𑀕𑀺𑀬𑀸 𑀓𑀼𑀫𑀸𑀭𑀸𑁇 𑀭𑀸𑀚𑀸 𑀲𑀫𑀸𑀦𑁄 𑀇𑀤𑀁 𑀮𑀪𑀢𑀺…  𑀩𑀼𑀤𑁆𑀥𑁄 𑀲𑀫𑀸𑀦𑁄 𑀓𑀺𑀁 𑀮𑀪𑀢𑀺? 𑀲𑀼𑀲𑀗𑁆𑀕𑀳𑀺𑀢𑀧𑀭𑀺𑀚𑀦𑁄 𑀳𑁄𑀢𑀺, 𑀲𑀼𑀲𑀗𑁆𑀕𑀳𑀺𑀢𑀸𑀲𑁆𑀲 𑀳𑁄𑀦𑁆𑀢𑀺 𑀪𑀺𑀓𑁆𑀔𑀽 𑀪𑀺𑀓𑁆𑀔𑀼𑀦𑀺𑀬𑁄 𑀉𑀧𑀸𑀲𑀓𑀸 𑀉𑀧𑀸𑀲𑀺𑀓𑀸𑀬𑁄 𑀤𑁂𑀯𑀸 𑀫𑀦𑀼𑀲𑁆𑀲𑀸 𑀅𑀲𑀼𑀭𑀸 𑀦𑀸𑀕𑀸 𑀕𑀦𑁆𑀥𑀩𑁆𑀩𑀸𑁇 𑀩𑀼𑀤𑁆𑀥𑁄 𑀲𑀫𑀸𑀦𑁄 𑀇𑀤𑀁 𑀮𑀪𑀢𑀺”𑁇 𑀏𑀢𑀫𑀢𑁆𑀣𑀁 𑀪𑀕𑀯𑀸 𑀅𑀯𑁄𑀘𑁇

(211.)

443\. 𑀢𑀢𑁆𑀣𑁂𑀢𑀁 𑀯𑀼𑀘𑁆𑀘𑀢𑀺—

444\. _“𑀤𑀸𑀦𑀫𑁆𑀧𑀺 𑀘𑀢𑁆𑀣𑀘𑀭𑀺𑀬𑀢𑀜𑁆𑀘,_  
_𑀧𑀺𑀬𑀯𑀸𑀤𑀺𑀢𑀜𑁆𑀘 𑀲𑀫𑀸𑀦𑀢𑁆𑀢𑀢𑀜𑁆𑀘;_  
_𑀓𑀭𑀺𑀬𑀘𑀭𑀺𑀬𑀲𑀼𑀲𑀗𑁆𑀕𑀳𑀁 𑀩𑀳𑀽𑀦𑀁,_  
_𑀅𑀦𑀯𑀫𑀢𑁂𑀦 𑀕𑀼𑀡𑁂𑀦 𑀬𑀸𑀢𑀺 𑀲𑀕𑁆𑀕𑀁𑁇_  


445\. _𑀘𑀯𑀺𑀬 𑀧𑀼𑀦𑀭𑀺𑀥𑀸𑀕𑀢𑁄 𑀲𑀫𑀸𑀦𑁄,_  
_𑀓𑀭𑀘𑀭𑀡𑀫𑀼𑀤𑀼𑀢𑀜𑁆𑀘 𑀚𑀸𑀮𑀺𑀦𑁄 𑀘;_  
_𑀅𑀢𑀺𑀭𑀼𑀘𑀺𑀭𑀲𑀼𑀯𑀕𑁆𑀕𑀼𑀤𑀲𑁆𑀲𑀦𑁂𑀬𑁆𑀬𑀁,_  
_𑀧𑀝𑀺𑀮𑀪𑀢𑀺 𑀤𑀳𑀭𑁄 𑀲𑀼𑀲𑀼 𑀓𑀼𑀫𑀸𑀭𑁄𑁇_  


446\. _𑀪𑀯𑀢𑀺 𑀧𑀭𑀺𑀚𑀦𑀲𑁆𑀲𑀯𑁄 𑀯𑀺𑀥𑁂𑀬𑁆𑀬𑁄,_  
_𑀫𑀳𑀺𑀫𑀁 𑀆𑀯𑀲𑀺𑀢𑁄 𑀲𑀼𑀲𑀗𑁆𑀕𑀳𑀺𑀢𑁄;_  
_𑀧𑀺𑀬𑀯𑀤𑀽 𑀳𑀺𑀢𑀲𑀼𑀔𑀢𑀁 𑀚𑀺𑀕𑀻𑀲𑀫𑀸𑀦𑁄,_  
_𑀅𑀪𑀺𑀭𑀼𑀘𑀺𑀢𑀸𑀦𑀺 𑀕𑀼𑀡𑀸𑀦𑀺 𑀆𑀘𑀭𑀢𑀺𑁇_  


447\. _𑀬𑀤𑀺 𑀘 𑀚𑀳𑀢𑀺 𑀲𑀩𑁆𑀩𑀓𑀸𑀫𑀪𑁄𑀕𑀁,_  
_𑀓𑀣𑀬𑀢𑀺 𑀥𑀫𑁆𑀫𑀓𑀣𑀁 𑀚𑀺𑀦𑁄 𑀚𑀦𑀲𑁆𑀲;_  
_𑀯𑀘𑀦𑀧𑀝𑀺𑀓𑀭𑀲𑁆𑀲𑀸𑀪𑀺𑀧𑁆𑀧𑀲𑀦𑁆𑀦𑀸,_  
_𑀲𑀼𑀢𑁆𑀯𑀸𑀦 𑀥𑀫𑁆𑀫𑀸𑀦𑀼𑀥𑀫𑁆𑀫𑀫𑀸𑀘𑀭𑀦𑁆𑀢𑀻”𑀢𑀺𑁇_  


[Go to previous page (7.6 Sattussadatālakkhaṇaṃ)](7.6.md) / [Go to parent page (7 Lakkhaṇasutta)](../8D/7.md) / [Go to next page (7.9--10 Ussaṅkhapāda-uddhaggalomatālakkhaṇāni)](7.9--10.md)


