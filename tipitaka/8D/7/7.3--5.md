
[Home](/) / [8D Pāthikavaggapāḷi](...md) / [7 Lakkhaṇasutta](../8D/7.md)

# 𑁭𑁇𑁩--𑁫 𑀆𑀬𑀢𑀧𑀡𑁆𑀳𑀺𑀢𑀸𑀤𑀺𑀢𑀺𑀮𑀓𑁆𑀔𑀡𑀁

* 𑀮𑀓𑁆𑀔𑀡𑀲𑀼𑀢𑁆𑀢

## 425\. 𑀆𑀬𑀢𑀧𑀡𑁆𑀳𑀺𑀢𑀸𑀤𑀺𑀢𑀺𑀮𑀓𑁆𑀔𑀡𑀁

(206.)

426\. “𑀬𑀫𑁆𑀧𑀺, 𑀪𑀺𑀓𑁆𑀔𑀯𑁂, 𑀢𑀣𑀸𑀕𑀢𑁄 𑀧𑀼𑀭𑀺𑀫𑀁 𑀚𑀸𑀢𑀺𑀁 𑀧𑀼𑀭𑀺𑀫𑀁 𑀪𑀯𑀁 𑀧𑀼𑀭𑀺𑀫𑀁 𑀦𑀺𑀓𑁂𑀢𑀁 𑀧𑀼𑀩𑁆𑀩𑁂 𑀫𑀦𑀼𑀲𑁆𑀲𑀪𑀽𑀢𑁄 𑀲𑀫𑀸𑀦𑁄 𑀧𑀸𑀡𑀸𑀢𑀺𑀧𑀸𑀢𑀁 𑀧𑀳𑀸𑀬 𑀧𑀸𑀡𑀸𑀢𑀺𑀧𑀸𑀢𑀸 𑀧𑀝𑀺𑀯𑀺𑀭𑀢𑁄 𑀅𑀳𑁄𑀲𑀺 𑀦𑀺𑀳𑀺𑀢𑀤𑀡𑁆𑀟𑁄 𑀦𑀺𑀳𑀺𑀢𑀲𑀢𑁆𑀣𑁄 𑀮𑀚𑁆𑀚𑀻 𑀤𑀬𑀸𑀧𑀦𑁆𑀦𑁄, 𑀲𑀩𑁆𑀩𑀧𑀸𑀡𑀪𑀽𑀢𑀳𑀺𑀢𑀸𑀦𑀼𑀓𑀫𑁆𑀧𑀻 𑀯𑀺𑀳𑀸𑀲𑀺𑁇 𑀲𑁄 𑀢𑀲𑁆𑀲 𑀓𑀫𑁆𑀫𑀲𑁆𑀲 𑀓𑀝𑀢𑁆𑀢𑀸 𑀉𑀧𑀘𑀺𑀢𑀢𑁆𑀢𑀸 𑀉𑀲𑁆𑀲𑀦𑁆𑀦𑀢𑁆𑀢𑀸 𑀯𑀺𑀧𑀼𑀮𑀢𑁆𑀢𑀸…𑀧𑁂…  𑀲𑁄 𑀢𑀢𑁄 𑀘𑀼𑀢𑁄 𑀇𑀢𑁆𑀣𑀢𑁆𑀢𑀁 𑀆𑀕𑀢𑁄 𑀲𑀫𑀸𑀦𑁄 𑀇𑀫𑀸𑀦𑀺 𑀢𑀻𑀡𑀺 𑀫𑀳𑀸𑀧𑀼𑀭𑀺𑀲𑀮𑀓𑁆𑀔𑀡𑀸𑀦𑀺 𑀧𑀝𑀺𑀮𑀪𑀢𑀺𑁇 𑀆𑀬𑀢𑀧𑀡𑁆𑀳𑀺 𑀘 𑀳𑁄𑀢𑀺, 𑀤𑀻𑀖𑀗𑁆𑀕𑀼𑀮𑀺 𑀘 𑀩𑁆𑀭𑀳𑁆𑀫𑀼𑀚𑀼𑀕𑀢𑁆𑀢𑁄 𑀘𑁇

427\. 𑀲𑁄 𑀢𑁂𑀳𑀺 𑀮𑀓𑁆𑀔𑀡𑁂𑀳𑀺 𑀲𑀫𑀦𑁆𑀦𑀸𑀕𑀢𑁄 𑀲𑀘𑁂 𑀅𑀕𑀸𑀭𑀁 𑀅𑀚𑁆𑀛𑀸𑀯𑀲𑀢𑀺, 𑀭𑀸𑀚𑀸 𑀳𑁄𑀢𑀺 𑀘𑀓𑁆𑀓𑀯𑀢𑁆𑀢𑀻…𑀧𑁂…  𑀭𑀸𑀚𑀸 𑀲𑀫𑀸𑀦𑁄 𑀓𑀺𑀁 𑀮𑀪𑀢𑀺? 𑀤𑀻𑀖𑀸𑀬𑀼𑀓𑁄 𑀳𑁄𑀢𑀺 𑀘𑀺𑀭𑀝𑁆𑀞𑀺𑀢𑀺𑀓𑁄, 𑀤𑀻𑀖𑀫𑀸𑀬𑀼𑀁 𑀧𑀸𑀮𑁂𑀢𑀺, 𑀦 𑀲𑀓𑁆𑀓𑀸 𑀳𑁄𑀢𑀺 𑀅𑀦𑁆𑀢𑀭𑀸 𑀚𑀻𑀯𑀺𑀢𑀸 𑀯𑁄𑀭𑁄𑀧𑁂𑀢𑀼𑀁 𑀓𑁂𑀦𑀘𑀺 𑀫𑀦𑀼𑀲𑁆𑀲𑀪𑀽𑀢𑁂𑀦 𑀧𑀘𑁆𑀘𑀢𑁆𑀣𑀺𑀓𑁂𑀦 𑀧𑀘𑁆𑀘𑀸𑀫𑀺𑀢𑁆𑀢𑁂𑀦𑁇 𑀭𑀸𑀚𑀸 𑀲𑀫𑀸𑀦𑁄 𑀇𑀤𑀁 𑀮𑀪𑀢𑀺…𑀧𑁂…  𑀩𑀼𑀤𑁆𑀥𑁄 𑀲𑀫𑀸𑀦𑁄 𑀓𑀺𑀁 𑀮𑀪𑀢𑀺? 𑀤𑀻𑀖𑀸𑀬𑀼𑀓𑁄 𑀳𑁄𑀢𑀺 𑀘𑀺𑀭𑀝𑁆𑀞𑀺𑀢𑀺𑀓𑁄, 𑀤𑀻𑀖𑀫𑀸𑀬𑀼𑀁 𑀧𑀸𑀮𑁂𑀢𑀺, 𑀦 𑀲𑀓𑁆𑀓𑀸 𑀳𑁄𑀢𑀺 𑀅𑀦𑁆𑀢𑀭𑀸 𑀚𑀻𑀯𑀺𑀢𑀸 𑀯𑁄𑀭𑁄𑀧𑁂𑀢𑀼𑀁 𑀧𑀘𑁆𑀘𑀢𑁆𑀣𑀺𑀓𑁂𑀳𑀺 𑀧𑀘𑁆𑀘𑀸𑀫𑀺𑀢𑁆𑀢𑁂𑀳𑀺 𑀲𑀫𑀡𑁂𑀦 𑀯𑀸 𑀩𑁆𑀭𑀸𑀳𑁆𑀫𑀡𑁂𑀦 𑀯𑀸 𑀤𑁂𑀯𑁂𑀦 𑀯𑀸 𑀫𑀸𑀭𑁂𑀦 𑀯𑀸 𑀩𑁆𑀭𑀳𑁆𑀫𑀼𑀦𑀸 𑀯𑀸 𑀓𑁂𑀦𑀘𑀺 𑀯𑀸 𑀮𑁄𑀓𑀲𑁆𑀫𑀺𑀁𑁇 𑀩𑀼𑀤𑁆𑀥𑁄 𑀲𑀫𑀸𑀦𑁄 𑀇𑀤𑀁 𑀮𑀪𑀢𑀺”𑁇 𑀏𑀢𑀫𑀢𑁆𑀣𑀁 𑀪𑀕𑀯𑀸 𑀅𑀯𑁄𑀘𑁇

(207.)

428\. 𑀢𑀢𑁆𑀣𑁂𑀢𑀁 𑀯𑀼𑀘𑁆𑀘𑀢𑀺—

429\. _“𑀫𑀸𑀭𑀡𑀯𑀥𑀪𑀬𑀢𑁆𑀢𑀦𑁄 𑀯𑀺𑀤𑀺𑀢𑁆𑀯𑀸,_  
_𑀧𑀝𑀺𑀯𑀺𑀭𑀢𑁄 𑀧𑀭𑀁 𑀫𑀸𑀭𑀡𑀸𑀬𑀳𑁄𑀲𑀺;_  
_𑀢𑁂𑀦 𑀲𑀼𑀘𑀭𑀺𑀢𑁂𑀦 𑀲𑀕𑁆𑀕𑀫𑀕𑀫𑀸,_  
_𑀲𑀼𑀓𑀢𑀨𑀮𑀯𑀺𑀧𑀸𑀓𑀫𑀦𑀼𑀪𑁄𑀲𑀺𑁇_  


430\. _𑀘𑀯𑀺𑀬 𑀧𑀼𑀦𑀭𑀺𑀥𑀸𑀕𑀢𑁄 𑀲𑀫𑀸𑀦𑁄,_  
_𑀧𑀝𑀺𑀮𑀪𑀢𑀺 𑀇𑀥 𑀢𑀻𑀡𑀺 𑀮𑀓𑁆𑀔𑀡𑀸𑀦𑀺;_  
_𑀪𑀯𑀢𑀺 𑀯𑀺𑀧𑀼𑀮𑀤𑀻𑀖𑀧𑀸𑀲𑀡𑁆𑀳𑀺𑀓𑁄,_  
_𑀩𑁆𑀭𑀳𑁆𑀫𑀸𑀯 𑀲𑀼𑀚𑀼 𑀲𑀼𑀪𑁄 𑀲𑀼𑀚𑀸𑀢𑀕𑀢𑁆𑀢𑁄𑁇_  


431\. _𑀲𑀼𑀪𑀼𑀚𑁄 𑀲𑀼𑀲𑀼 𑀲𑀼𑀲𑀡𑁆𑀞𑀺𑀢𑁄 𑀲𑀼𑀚𑀸𑀢𑁄,_  
_𑀫𑀼𑀤𑀼𑀢𑀮𑀼𑀦𑀗𑁆𑀕𑀼𑀮𑀺𑀬𑀲𑁆𑀲 𑀳𑁄𑀦𑁆𑀢𑀺;_  
_𑀤𑀻𑀖𑀸 𑀢𑀻𑀪𑀺 𑀧𑀼𑀭𑀺𑀲𑀯𑀭𑀕𑁆𑀕𑀮𑀓𑁆𑀔𑀡𑁂𑀳𑀺,_  
_𑀘𑀺𑀭𑀬𑀧𑀦𑀸𑀬 𑀓𑀼𑀫𑀸𑀭𑀫𑀸𑀤𑀺𑀲𑀦𑁆𑀢𑀺𑁇_  


432\. _𑀪𑀯𑀢𑀺 𑀬𑀤𑀺 𑀕𑀺𑀳𑀻 𑀘𑀺𑀭𑀁 𑀬𑀧𑁂𑀢𑀺,_  
_𑀘𑀺𑀭𑀢𑀭𑀁 𑀧𑀩𑁆𑀩𑀚𑀢𑀺 𑀬𑀤𑀺 𑀢𑀢𑁄 𑀳𑀺;_  
_𑀬𑀸𑀧𑀬𑀢𑀺 𑀘 𑀯𑀲𑀺𑀤𑁆𑀥𑀺𑀪𑀸𑀯𑀦𑀸𑀬,_  
_𑀇𑀢𑀺 𑀤𑀻𑀖𑀸𑀬𑀼𑀓𑀢𑀸𑀬 𑀢𑀁 𑀦𑀺𑀫𑀺𑀢𑁆𑀢𑀦𑁆”𑀢𑀺𑁇_  


[Go to previous page (7.2 Pādatalacakkalakkhaṇaṃ)](7.2.md) / [Go to parent page (7 Lakkhaṇasutta)](../8D/7.md) / [Go to next page (7.6 Sattussadatālakkhaṇaṃ)](7.6.md)


