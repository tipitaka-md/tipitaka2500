
[Home](/) / [8D Pāthikavaggapāḷi](/tipitaka/8D.md) / [7 Lakkhaṇasutta](/tipitaka/8D/7.md)

# 𑁭𑁇𑁯--𑁧𑁦 𑀉𑀲𑁆𑀲𑀗𑁆𑀔𑀧𑀸𑀤-𑀉𑀤𑁆𑀥𑀕𑁆𑀕𑀮𑁄𑀫𑀢𑀸𑀮𑀓𑁆𑀔𑀡𑀸𑀦𑀺

### 𑀮𑀓𑁆𑀔𑀡𑀲𑀼𑀢𑁆𑀢

## 448. 𑀉𑀲𑁆𑀲𑀗𑁆𑀔𑀧𑀸𑀤-𑀉𑀤𑁆𑀥𑀕𑁆𑀕𑀮𑁄𑀫𑀢𑀸𑀮𑀓𑁆𑀔𑀡𑀸𑀦𑀺

(212.)

449. “𑀬𑀫𑁆𑀧𑀺, 𑀪𑀺𑀓𑁆𑀔𑀯𑁂, 𑀢𑀣𑀸𑀕𑀢𑁄 𑀧𑀼𑀭𑀺𑀫𑀁 𑀚𑀸𑀢𑀺𑀁 𑀧𑀼𑀭𑀺𑀫𑀁 𑀪𑀯𑀁 𑀧𑀼𑀭𑀺𑀫𑀁 𑀦𑀺𑀓𑁂𑀢𑀁 𑀧𑀼𑀩𑁆𑀩𑁂 𑀫𑀦𑀼𑀲𑁆𑀲𑀪𑀽𑀢𑁄 𑀲𑀫𑀸𑀦𑁄 𑀅𑀢𑁆𑀣𑀽𑀧𑀲𑀁𑀳𑀺𑀢𑀁 𑀥𑀫𑁆𑀫𑀽𑀧𑀲𑀁𑀳𑀺𑀢𑀁 𑀯𑀸𑀘𑀁 𑀪𑀸𑀲𑀺𑀢𑀸 𑀅𑀳𑁄𑀲𑀺, 𑀩𑀳𑀼𑀚𑀦𑀁 𑀦𑀺𑀤𑀁𑀲𑁂𑀲𑀺, 𑀧𑀸𑀡𑀻𑀦𑀁 𑀳𑀺𑀢𑀲𑀼𑀔𑀸𑀯𑀳𑁄 𑀥𑀫𑁆𑀫𑀬𑀸𑀕𑀻𑁇 𑀲𑁄 𑀢𑀲𑁆𑀲 𑀓𑀫𑁆𑀫𑀲𑁆𑀲 𑀓𑀝𑀢𑁆𑀢𑀸…𑀧𑁂…  𑀲𑁄 𑀢𑀢𑁄 𑀘𑀼𑀢𑁄 𑀇𑀢𑁆𑀣𑀢𑁆𑀢𑀁 𑀆𑀕𑀢𑁄 𑀲𑀫𑀸𑀦𑁄 𑀇𑀫𑀸𑀦𑀺 𑀤𑁆𑀯𑁂 𑀫𑀳𑀸𑀧𑀼𑀭𑀺𑀲𑀮𑀓𑁆𑀔𑀡𑀸𑀦𑀺 𑀧𑀝𑀺𑀮𑀪𑀢𑀺𑁇 𑀉𑀲𑁆𑀲𑀗𑁆𑀔𑀧𑀸𑀤𑁄 𑀘 𑀳𑁄𑀢𑀺, 𑀉𑀤𑁆𑀥𑀕𑁆𑀕𑀮𑁄𑀫𑁄 𑀘𑁇

450. 𑀲𑁄 𑀢𑁂𑀳𑀺 𑀮𑀓𑁆𑀔𑀡𑁂𑀳𑀺 𑀲𑀫𑀦𑁆𑀦𑀸𑀕𑀢𑁄, 𑀲𑀘𑁂 𑀅𑀕𑀸𑀭𑀁 𑀅𑀚𑁆𑀛𑀸𑀯𑀲𑀢𑀺, 𑀭𑀸𑀚𑀸 𑀳𑁄𑀢𑀺 𑀘𑀓𑁆𑀓𑀯𑀢𑁆𑀢𑀻…𑀧𑁂…  𑀭𑀸𑀚𑀸 𑀲𑀫𑀸𑀦𑁄 𑀓𑀺𑀁 𑀮𑀪𑀢𑀺? 𑀅𑀕𑁆𑀕𑁄 𑀘 𑀳𑁄𑀢𑀺 𑀲𑁂𑀝𑁆𑀞𑁄 𑀘 𑀧𑀸𑀫𑁄𑀓𑁆𑀔𑁄 𑀘 𑀉𑀢𑁆𑀢𑀫𑁄 𑀘 𑀧𑀯𑀭𑁄 𑀘 𑀓𑀸𑀫𑀪𑁄𑀕𑀻𑀦𑀁𑁇 𑀭𑀸𑀚𑀸 𑀲𑀫𑀸𑀦𑁄 𑀇𑀤𑀁 𑀮𑀪𑀢𑀺…𑀧𑁂…  𑀩𑀼𑀤𑁆𑀥𑁄 𑀲𑀫𑀸𑀦𑁄 𑀓𑀺𑀁 𑀮𑀪𑀢𑀺? 𑀅𑀕𑁆𑀕𑁄 𑀘 𑀳𑁄𑀢𑀺 𑀲𑁂𑀝𑁆𑀞𑁄 𑀘 𑀧𑀸𑀫𑁄𑀓𑁆𑀔𑁄 𑀘 𑀉𑀢𑁆𑀢𑀫𑁄 𑀘 𑀧𑀯𑀭𑁄 𑀘 𑀲𑀩𑁆𑀩𑀲𑀢𑁆𑀢𑀸𑀦𑀁𑁇 𑀩𑀼𑀤𑁆𑀥𑁄 𑀲𑀫𑀸𑀦𑁄 𑀇𑀤𑀁 𑀮𑀪𑀢𑀺”𑁇 𑀏𑀢𑀫𑀢𑁆𑀣𑀁 𑀪𑀕𑀯𑀸 𑀅𑀯𑁄𑀘𑁇

(213.)

451. 𑀢𑀢𑁆𑀣𑁂𑀢𑀁 𑀯𑀼𑀘𑁆𑀘𑀢𑀺—

452. _“𑀅𑀢𑁆𑀣𑀥𑀫𑁆𑀫𑀲𑀳𑀺𑀢𑀁 𑀧𑀼𑀭𑁂 𑀕𑀺𑀭𑀁,_  
_𑀏𑀭𑀬𑀁 𑀩𑀳𑀼𑀚𑀦𑀁 𑀦𑀺𑀤𑀁𑀲𑀬𑀺;_  
_𑀧𑀸𑀡𑀺𑀦𑀁 𑀳𑀺𑀢𑀲𑀼𑀔𑀸𑀯𑀳𑁄 𑀅𑀳𑀼,_  
_𑀥𑀫𑁆𑀫𑀬𑀸𑀕𑀫𑀬𑀚𑀻 𑀅𑀫𑀘𑁆𑀙𑀭𑀻𑁇_  


453. _𑀢𑁂𑀦 𑀲𑁄 𑀲𑀼𑀘𑀭𑀺𑀢𑁂𑀦 𑀓𑀫𑁆𑀫𑀼𑀦𑀸,_  
_𑀲𑀼𑀕𑁆𑀕𑀢𑀺𑀁 𑀯𑀚𑀢𑀺 𑀢𑀢𑁆𑀣 𑀫𑁄𑀤𑀢𑀺;_  
_𑀮𑀓𑁆𑀔𑀡𑀸𑀦𑀺 𑀘 𑀤𑀼𑀯𑁂 𑀇𑀥𑀸𑀕𑀢𑁄,_  
_𑀉𑀢𑁆𑀢𑀫𑀧𑁆𑀧𑀫𑀼𑀔𑀢𑀸𑀬 𑀯𑀺𑀦𑁆𑀤𑀢𑀺𑁇_  


454. _𑀉𑀩𑁆𑀪𑀫𑀼𑀧𑁆𑀧𑀢𑀺𑀢𑀮𑁄𑀫𑀯𑀸 𑀲𑀲𑁄,_  
_𑀧𑀸𑀤𑀕𑀡𑁆𑀞𑀺𑀭𑀳𑀼 𑀲𑀸𑀥𑀼𑀲𑀡𑁆𑀞𑀺𑀢𑀸;_  
_𑀫𑀁𑀲𑀮𑁄𑀳𑀺𑀢𑀸𑀘𑀺𑀢𑀸 𑀢𑀘𑁄𑀢𑁆𑀣𑀢𑀸,_  
_𑀉𑀧𑀭𑀺𑀘𑀭𑀡𑀲𑁄𑀪𑀦𑀸 𑀅𑀳𑀼𑁇_  


455. _𑀕𑁂𑀳𑀫𑀸𑀯𑀲𑀢𑀺 𑀘𑁂 𑀢𑀣𑀸𑀯𑀺𑀥𑁄,_  
_𑀅𑀕𑁆𑀕𑀢𑀁 𑀯𑀚𑀢𑀺 𑀓𑀸𑀫𑀪𑁄𑀕𑀺𑀦𑀁;_  
_𑀢𑁂𑀦 𑀉𑀢𑁆𑀢𑀭𑀺𑀢𑀭𑁄 𑀦 𑀯𑀺𑀚𑁆𑀚𑀢𑀺,_  
_𑀚𑀫𑁆𑀩𑀼𑀤𑀻𑀧𑀫𑀪𑀺𑀪𑀼𑀬𑁆𑀬 𑀇𑀭𑀺𑀬𑀢𑀺𑁇_  


456. _𑀧𑀩𑁆𑀩𑀚𑀫𑁆𑀧𑀺 𑀘 𑀅𑀦𑁄𑀫𑀦𑀺𑀓𑁆𑀓𑀫𑁄,_  
_𑀅𑀕𑁆𑀕𑀢𑀁 𑀯𑀚𑀢𑀺 𑀲𑀩𑁆𑀩𑀧𑀸𑀡𑀺𑀦𑀁;_  
_𑀢𑁂𑀦 𑀉𑀢𑁆𑀢𑀭𑀺𑀢𑀭𑁄 𑀦 𑀯𑀺𑀚𑁆𑀚𑀢𑀺,_  
_𑀲𑀩𑁆𑀩𑀮𑁄𑀓𑀫𑀪𑀺𑀪𑀼𑀬𑁆𑀬 𑀯𑀺𑀳𑀭𑀢𑀻”𑀢𑀺𑁇_  


[Go to previous page (7.7--8 Karacaraṇamudujālatālakkhaṇāni)](/tipitaka/8D/7/7.7--8.md) / [Go to parent page (7 Lakkhaṇasutta)](/tipitaka/8D/7.md) / [Go to next page (7.11 Eṇijaṅghalakkhaṇaṃ)](/tipitaka/8D/7/7.11.md)


