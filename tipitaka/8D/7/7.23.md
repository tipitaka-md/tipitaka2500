
[Home](/) / [8D Pāthikavaggapāḷi](../../8D.md) / [7 Lakkhaṇasutta](../7.md)

# 7.23 Uṇhīsasīsalakkhaṇaṃ

* Lakkhaṇasutta

## 521\. Uṇhīsasīsalakkhaṇaṃ

(230.)

522\. “Yampi, bhikkhave, tathāgato purimaṃ jātiṃ purimaṃ bhavaṃ purimaṃ niketaṃ pubbe manussabhūto samāno bahujanapubbaṅgamo ahosi kusalesu dhammesu bahujanapāmokkho kāyasucarite vacīsucarite manosucarite dānasaṃvibhāge sīlasamādāne uposathupavāse matteyyatāya petteyyatāya sāmaññatāya brahmaññatāya kule jeṭṭhāpacāyitāya aññataraññataresu ca adhikusalesu dhammesu. So tassa kammassa kaṭattā…pe…  so tato cuto itthattaṃ āgato samāno imaṃ mahāpurisalakkhaṇaṃ paṭilabhati—  uṇhīsasīso hoti.

523\. So tena lakkhaṇena samannāgato sace agāraṃ ajjhāvasati, rājā hoti cakkavattī…pe…  rājā samāno kiṃ labhati? Mahāssa jano anvāyiko hoti, brāhmaṇagahapatikā negamajānapadā gaṇakamahāmattā anīkaṭṭhā dovārikā amaccā pārisajjā rājāno bhogiyā kumārā. Rājā samāno idaṃ labhati…pe…  buddho samāno kiṃ labhati? Mahāssa jano anvāyiko hoti, bhikkhū bhikkhuniyo upāsakā upāsikāyo devā manussā asurā nāgā gandhabbā. Buddho samāno idaṃ labhati”. Etamatthaṃ bhagavā avoca.

(231.)

524\. Tatthetaṃ vuccati—

525\. _“Pubbaṅgamo sucaritesu ahu,_  
_Dhammesu dhammacariyābhirato;_  
_Anvāyiko bahujanassa ahu,_  
_Saggesu vedayittha puññaphalaṃ._  


526\. _Veditvā so sucaritassa phalaṃ,_  
_Uṇhīsasīsattamidhajjhagamā;_  
_Byākaṃsu byañjananimittadharā,_  
_Pubbaṅgamo bahujanaṃ hessati._  


527\. _Paṭibhogiyā manujesu idha,_  
_Pubbeva tassa abhiharanti tadā;_  
_Yadi khattiyo bhavati bhūmipati,_  
_Paṭihārakaṃ bahujane labhati._  


528\. _Atha cepi pabbajati so manujo,_  
_Dhammesu hoti paguṇo visavī;_  
_Tassānusāsaniguṇābhirato,_  
_Anvāyiko bahujano bhavatī”ti._  


[Go to previous page (7.21--22 Abhinīlanettagopakhumalakkhaṇāni)](7.21--22.md) / [Go to parent page (7 Lakkhaṇasutta)](../7.md) / [Go to next page (7.24--25 Ekekalomatāuṇṇālakkhaṇāni)](7.24--25.md)


