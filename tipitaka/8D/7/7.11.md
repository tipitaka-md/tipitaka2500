
[Home](/) / [8D Pāthikavaggapāḷi](../../8D.md) / [7 Lakkhaṇasutta](../7.md)

# 7.11 Eṇijaṅghalakkhaṇaṃ

* Lakkhaṇasutta

## 457\. Eṇijaṅghalakkhaṇaṃ

(214.)

458\. “Yampi, bhikkhave, tathāgato purimaṃ jātiṃ purimaṃ bhavaṃ purimaṃ niketaṃ pubbe manussabhūto samāno sakkaccaṃ vācetā ahosi sippaṃ vā vijjaṃ vā caraṇaṃ vā kammaṃ vā—  ‘kintime khippaṃ vijāneyyuṃ, khippaṃ paṭipajjeyyuṃ, na ciraṃ kilisseyyun’”ti. So tassa kammassa kaṭattā…pe…  so tato cuto itthattaṃ āgato samāno imaṃ mahāpurisalakkhaṇaṃ paṭilabhati. Eṇijaṅgho hoti.

459\. So tena lakkhaṇena samannāgato sace agāraṃ ajjhāvasati, rājā hoti cakkavattī…pe…  rājā samāno kiṃ labhati? Yāni tāni rājārahāni rājaṅgāni rājūpabhogāni rājānucchavikāni tāni khippaṃ paṭilabhati. Rājā samāno idaṃ labhati…pe…  buddho samāno kiṃ labhati? Yāni tāni samaṇārahāni samaṇaṅgāni samaṇūpabhogāni samaṇānucchavikāni, tāni khippaṃ paṭilabhati. Buddho samāno idaṃ labhati”. Etamatthaṃ bhagavā avoca.

(215.)

460\. Tatthetaṃ vuccati—

461\. _“Sippesu vijjācaraṇesu kammesu,_  
_Kathaṃ vijāneyyuṃ lahunti icchati;_  
_Yadūpaghātāya na hoti kassaci,_  
_Vāceti khippaṃ na ciraṃ kilissati._  


462\. _Taṃ kammaṃ katvā kusalaṃ sukhudrayaṃ,_  
_Jaṅghā manuññā labhate susaṇṭhitā;_  
_Vaṭṭā sujātā anupubbamuggatā,_  
_Uddhaggalomā sukhumattacotthatā._  


463\. _Eṇeyyajaṅghoti tamāhu puggalaṃ,_  
_Sampattiyā khippamidhāhu lakkhaṇaṃ;_  
_Gehānulomāni yadābhikaṅkhati,_  
_Apabbajaṃ khippamidhādhigacchati._  


464\. _Sace ca pabbajjamupeti tādiso,_  
_Nekkhammachandābhirato vicakkhaṇo;_  
_Anucchavikassa yadānulomikaṃ,_  
_Taṃ vindati khippamanomavikkamo”ti._  


[Go to previous page (7.9--10 Ussaṅkhapāda-uddhaggalomatālakkhaṇāni)](7.9--10.md) / [Go to parent page (7 Lakkhaṇasutta)](../7.md) / [Go to next page (7.12 Sukhumacchavilakkhaṇaṃ)](7.12.md)


