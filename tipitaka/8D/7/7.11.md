
[Home](/) / [8D Pāthikavaggapāḷi](../../8D.md) / [7 Lakkhaṇasutta](../7.md)

# 𑁭𑁇𑁧𑁧 𑀏𑀡𑀺𑀚𑀗𑁆𑀖𑀮𑀓𑁆𑀔𑀡𑀁

### 𑀮𑀓𑁆𑀔𑀡𑀲𑀼𑀢𑁆𑀢

## 457\. 𑀏𑀡𑀺𑀚𑀗𑁆𑀖𑀮𑀓𑁆𑀔𑀡𑀁

(214.)

458\. “𑀬𑀫𑁆𑀧𑀺, 𑀪𑀺𑀓𑁆𑀔𑀯𑁂, 𑀢𑀣𑀸𑀕𑀢𑁄 𑀧𑀼𑀭𑀺𑀫𑀁 𑀚𑀸𑀢𑀺𑀁 𑀧𑀼𑀭𑀺𑀫𑀁 𑀪𑀯𑀁 𑀧𑀼𑀭𑀺𑀫𑀁 𑀦𑀺𑀓𑁂𑀢𑀁 𑀧𑀼𑀩𑁆𑀩𑁂 𑀫𑀦𑀼𑀲𑁆𑀲𑀪𑀽𑀢𑁄 𑀲𑀫𑀸𑀦𑁄 𑀲𑀓𑁆𑀓𑀘𑁆𑀘𑀁 𑀯𑀸𑀘𑁂𑀢𑀸 𑀅𑀳𑁄𑀲𑀺 𑀲𑀺𑀧𑁆𑀧𑀁 𑀯𑀸 𑀯𑀺𑀚𑁆𑀚𑀁 𑀯𑀸 𑀘𑀭𑀡𑀁 𑀯𑀸 𑀓𑀫𑁆𑀫𑀁 𑀯𑀸—  ‘𑀓𑀺𑀦𑁆𑀢𑀺𑀫𑁂 𑀔𑀺𑀧𑁆𑀧𑀁 𑀯𑀺𑀚𑀸𑀦𑁂𑀬𑁆𑀬𑀼𑀁, 𑀔𑀺𑀧𑁆𑀧𑀁 𑀧𑀝𑀺𑀧𑀚𑁆𑀚𑁂𑀬𑁆𑀬𑀼𑀁, 𑀦 𑀘𑀺𑀭𑀁 𑀓𑀺𑀮𑀺𑀲𑁆𑀲𑁂𑀬𑁆𑀬𑀼𑀦𑁆’”𑀢𑀺𑁇 𑀲𑁄 𑀢𑀲𑁆𑀲 𑀓𑀫𑁆𑀫𑀲𑁆𑀲 𑀓𑀝𑀢𑁆𑀢𑀸…𑀧𑁂…  𑀲𑁄 𑀢𑀢𑁄 𑀘𑀼𑀢𑁄 𑀇𑀢𑁆𑀣𑀢𑁆𑀢𑀁 𑀆𑀕𑀢𑁄 𑀲𑀫𑀸𑀦𑁄 𑀇𑀫𑀁 𑀫𑀳𑀸𑀧𑀼𑀭𑀺𑀲𑀮𑀓𑁆𑀔𑀡𑀁 𑀧𑀝𑀺𑀮𑀪𑀢𑀺𑁇 𑀏𑀡𑀺𑀚𑀗𑁆𑀖𑁄 𑀳𑁄𑀢𑀺𑁇

459\. 𑀲𑁄 𑀢𑁂𑀦 𑀮𑀓𑁆𑀔𑀡𑁂𑀦 𑀲𑀫𑀦𑁆𑀦𑀸𑀕𑀢𑁄 𑀲𑀘𑁂 𑀅𑀕𑀸𑀭𑀁 𑀅𑀚𑁆𑀛𑀸𑀯𑀲𑀢𑀺, 𑀭𑀸𑀚𑀸 𑀳𑁄𑀢𑀺 𑀘𑀓𑁆𑀓𑀯𑀢𑁆𑀢𑀻…𑀧𑁂…  𑀭𑀸𑀚𑀸 𑀲𑀫𑀸𑀦𑁄 𑀓𑀺𑀁 𑀮𑀪𑀢𑀺? 𑀬𑀸𑀦𑀺 𑀢𑀸𑀦𑀺 𑀭𑀸𑀚𑀸𑀭𑀳𑀸𑀦𑀺 𑀭𑀸𑀚𑀗𑁆𑀕𑀸𑀦𑀺 𑀭𑀸𑀚𑀽𑀧𑀪𑁄𑀕𑀸𑀦𑀺 𑀭𑀸𑀚𑀸𑀦𑀼𑀘𑁆𑀙𑀯𑀺𑀓𑀸𑀦𑀺 𑀢𑀸𑀦𑀺 𑀔𑀺𑀧𑁆𑀧𑀁 𑀧𑀝𑀺𑀮𑀪𑀢𑀺𑁇 𑀭𑀸𑀚𑀸 𑀲𑀫𑀸𑀦𑁄 𑀇𑀤𑀁 𑀮𑀪𑀢𑀺…𑀧𑁂…  𑀩𑀼𑀤𑁆𑀥𑁄 𑀲𑀫𑀸𑀦𑁄 𑀓𑀺𑀁 𑀮𑀪𑀢𑀺? 𑀬𑀸𑀦𑀺 𑀢𑀸𑀦𑀺 𑀲𑀫𑀡𑀸𑀭𑀳𑀸𑀦𑀺 𑀲𑀫𑀡𑀗𑁆𑀕𑀸𑀦𑀺 𑀲𑀫𑀡𑀽𑀧𑀪𑁄𑀕𑀸𑀦𑀺 𑀲𑀫𑀡𑀸𑀦𑀼𑀘𑁆𑀙𑀯𑀺𑀓𑀸𑀦𑀺, 𑀢𑀸𑀦𑀺 𑀔𑀺𑀧𑁆𑀧𑀁 𑀧𑀝𑀺𑀮𑀪𑀢𑀺𑁇 𑀩𑀼𑀤𑁆𑀥𑁄 𑀲𑀫𑀸𑀦𑁄 𑀇𑀤𑀁 𑀮𑀪𑀢𑀺”𑁇 𑀏𑀢𑀫𑀢𑁆𑀣𑀁 𑀪𑀕𑀯𑀸 𑀅𑀯𑁄𑀘𑁇

(215.)

460\. 𑀢𑀢𑁆𑀣𑁂𑀢𑀁 𑀯𑀼𑀘𑁆𑀘𑀢𑀺—

461\. _“𑀲𑀺𑀧𑁆𑀧𑁂𑀲𑀼 𑀯𑀺𑀚𑁆𑀚𑀸𑀘𑀭𑀡𑁂𑀲𑀼 𑀓𑀫𑁆𑀫𑁂𑀲𑀼,_  
_𑀓𑀣𑀁 𑀯𑀺𑀚𑀸𑀦𑁂𑀬𑁆𑀬𑀼𑀁 𑀮𑀳𑀼𑀦𑁆𑀢𑀺 𑀇𑀘𑁆𑀙𑀢𑀺;_  
_𑀬𑀤𑀽𑀧𑀖𑀸𑀢𑀸𑀬 𑀦 𑀳𑁄𑀢𑀺 𑀓𑀲𑁆𑀲𑀘𑀺,_  
_𑀯𑀸𑀘𑁂𑀢𑀺 𑀔𑀺𑀧𑁆𑀧𑀁 𑀦 𑀘𑀺𑀭𑀁 𑀓𑀺𑀮𑀺𑀲𑁆𑀲𑀢𑀺𑁇_  


462\. _𑀢𑀁 𑀓𑀫𑁆𑀫𑀁 𑀓𑀢𑁆𑀯𑀸 𑀓𑀼𑀲𑀮𑀁 𑀲𑀼𑀔𑀼𑀤𑁆𑀭𑀬𑀁,_  
_𑀚𑀗𑁆𑀖𑀸 𑀫𑀦𑀼𑀜𑁆𑀜𑀸 𑀮𑀪𑀢𑁂 𑀲𑀼𑀲𑀡𑁆𑀞𑀺𑀢𑀸;_  
_𑀯𑀝𑁆𑀝𑀸 𑀲𑀼𑀚𑀸𑀢𑀸 𑀅𑀦𑀼𑀧𑀼𑀩𑁆𑀩𑀫𑀼𑀕𑁆𑀕𑀢𑀸,_  
_𑀉𑀤𑁆𑀥𑀕𑁆𑀕𑀮𑁄𑀫𑀸 𑀲𑀼𑀔𑀼𑀫𑀢𑁆𑀢𑀘𑁄𑀢𑁆𑀣𑀢𑀸𑁇_  


463\. _𑀏𑀡𑁂𑀬𑁆𑀬𑀚𑀗𑁆𑀖𑁄𑀢𑀺 𑀢𑀫𑀸𑀳𑀼 𑀧𑀼𑀕𑁆𑀕𑀮𑀁,_  
_𑀲𑀫𑁆𑀧𑀢𑁆𑀢𑀺𑀬𑀸 𑀔𑀺𑀧𑁆𑀧𑀫𑀺𑀥𑀸𑀳𑀼 𑀮𑀓𑁆𑀔𑀡𑀁;_  
_𑀕𑁂𑀳𑀸𑀦𑀼𑀮𑁄𑀫𑀸𑀦𑀺 𑀬𑀤𑀸𑀪𑀺𑀓𑀗𑁆𑀔𑀢𑀺,_  
_𑀅𑀧𑀩𑁆𑀩𑀚𑀁 𑀔𑀺𑀧𑁆𑀧𑀫𑀺𑀥𑀸𑀥𑀺𑀕𑀘𑁆𑀙𑀢𑀺𑁇_  


464\. _𑀲𑀘𑁂 𑀘 𑀧𑀩𑁆𑀩𑀚𑁆𑀚𑀫𑀼𑀧𑁂𑀢𑀺 𑀢𑀸𑀤𑀺𑀲𑁄,_  
_𑀦𑁂𑀓𑁆𑀔𑀫𑁆𑀫𑀙𑀦𑁆𑀤𑀸𑀪𑀺𑀭𑀢𑁄 𑀯𑀺𑀘𑀓𑁆𑀔𑀡𑁄;_  
_𑀅𑀦𑀼𑀘𑁆𑀙𑀯𑀺𑀓𑀲𑁆𑀲 𑀬𑀤𑀸𑀦𑀼𑀮𑁄𑀫𑀺𑀓𑀁,_  
_𑀢𑀁 𑀯𑀺𑀦𑁆𑀤𑀢𑀺 𑀔𑀺𑀧𑁆𑀧𑀫𑀦𑁄𑀫𑀯𑀺𑀓𑁆𑀓𑀫𑁄”𑀢𑀺𑁇_  


[Go to previous page (7.9--10 Ussaṅkhapāda-uddhaggalomatālakkhaṇāni)](7.9--10.md) / [Go to parent page (7 Lakkhaṇasutta)](../7.md) / [Go to next page (7.12 Sukhumacchavilakkhaṇaṃ)](7.12.md)


