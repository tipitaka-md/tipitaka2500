
[Home](/) / [8D Pāthikavaggapāḷi](../../8D.md) / [7 Lakkhaṇasutta](../7.md)

# 7.17--19 Sīhapubbaddhakāyāditilakkhaṇaṃ

* Lakkhaṇasutta

## 498\. Sīhapubbaddhakāyāditilakkhaṇaṃ

(224.)

499\. “Yampi, bhikkhave, tathāgato purimaṃ jātiṃ purimaṃ bhavaṃ purimaṃ niketaṃ pubbe manussabhūto samāno bahujanassa atthakāmo ahosi hitakāmo phāsukāmo yogakkhemakāmo—  ‘kintime saddhāya vaḍḍheyyuṃ, sīlena vaḍḍheyyuṃ, sutena vaḍḍheyyuṃ, cāgena vaḍḍheyyuṃ, dhammena vaḍḍheyyuṃ, paññāya vaḍḍheyyuṃ, dhanadhaññena vaḍḍheyyuṃ, khettavatthunā vaḍḍheyyuṃ, dvipadacatuppadehi vaḍḍheyyuṃ, puttadārehi vaḍḍheyyuṃ, dāsakammakaraporisehi vaḍḍheyyuṃ, ñātīhi vaḍḍheyyuṃ, mittehi vaḍḍheyyuṃ, bandhavehi vaḍḍheyyun’ti. So tassa kammassa kaṭattā…pe…  so tato cuto itthattaṃ āgato samāno imāni tīṇi mahāpurisalakkhaṇāni paṭilabhati. Sīhapubbaddhakāyo ca hoti citantaraṃso ca samavaṭṭakkhandho ca.

500\. So tehi lakkhaṇehi samannāgato sace agāraṃ ajjhāvasati, rājā hoti cakkavattī…pe…  rājā samāno kiṃ labhati? Aparihānadhammo hoti, na parihāyati dhanadhaññena khettavatthunā dvipadacatuppadehi puttadārehi dāsakammakaraporisehi ñātīhi mittehi bandhavehi, na parihāyati sabbasampattiyā. Rājā samāno idaṃ labhati…pe…  buddho samāno kiṃ labhati? Aparihānadhammo hoti, na parihāyati saddhāya sīlena sutena cāgena paññāya, na parihāyati sabbasampattiyā. Buddho samāno idaṃ labhati”. Etamatthaṃ bhagavā avoca.

(225.)

501\. Tatthetaṃ vuccati—

502\. _“Saddhāya sīlena sutena buddhiyā,_  
_Cāgena dhammena bahūhi sādhuhi;_  
_Dhanena dhaññena ca khettavatthunā,_  
_Puttehi dārehi catuppadehi ca._  


503\. _Ñātīhi mittehi ca bandhavehi ca,_  
_Balena vaṇṇena sukhena cūbhayaṃ;_  
_Kathaṃ na hāyeyyuṃ pareti icchati,_  
_Atthassa middhī ca panābhikaṅkhati._  


504\. _Sa sīhapubbaddhasusaṇṭhito ahu,_  
_Samavaṭṭakhandho ca citantaraṃso;_  
_Pubbe suciṇṇena katena kammunā,_  
_Ahāniyaṃ pubbanimittamassa taṃ._  


505\. _Gihīpi dhaññena dhanena vaḍḍhati,_  
_Puttehi dārehi catuppadehi ca;_  
_Akiñcano pabbajito anuttaraṃ,_  
_Pappoti bodhiṃ asahānadhammatan”ti._  


[Go to previous page (7.15--16 Parimaṇḍalaanonamajaṇṇuparimasanalakkhaṇāni)](7.15--16.md) / [Go to parent page (7 Lakkhaṇasutta)](../7.md) / [Go to next page (7.20 Rasaggasaggitālakkhaṇaṃ)](7.20.md)


