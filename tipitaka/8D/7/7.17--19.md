
[Home](/) / [8D Pāthikavaggapāḷi](...md) / [7 Lakkhaṇasutta](../8D/7.md)

# 𑁭𑁇𑁧𑁭--𑁧𑁯 𑀲𑀻𑀳𑀧𑀼𑀩𑁆𑀩𑀤𑁆𑀥𑀓𑀸𑀬𑀸𑀤𑀺𑀢𑀺𑀮𑀓𑁆𑀔𑀡𑀁

* 𑀮𑀓𑁆𑀔𑀡𑀲𑀼𑀢𑁆𑀢

## 498\. 𑀲𑀻𑀳𑀧𑀼𑀩𑁆𑀩𑀤𑁆𑀥𑀓𑀸𑀬𑀸𑀤𑀺𑀢𑀺𑀮𑀓𑁆𑀔𑀡𑀁

(224.)

499\. “𑀬𑀫𑁆𑀧𑀺, 𑀪𑀺𑀓𑁆𑀔𑀯𑁂, 𑀢𑀣𑀸𑀕𑀢𑁄 𑀧𑀼𑀭𑀺𑀫𑀁 𑀚𑀸𑀢𑀺𑀁 𑀧𑀼𑀭𑀺𑀫𑀁 𑀪𑀯𑀁 𑀧𑀼𑀭𑀺𑀫𑀁 𑀦𑀺𑀓𑁂𑀢𑀁 𑀧𑀼𑀩𑁆𑀩𑁂 𑀫𑀦𑀼𑀲𑁆𑀲𑀪𑀽𑀢𑁄 𑀲𑀫𑀸𑀦𑁄 𑀩𑀳𑀼𑀚𑀦𑀲𑁆𑀲 𑀅𑀢𑁆𑀣𑀓𑀸𑀫𑁄 𑀅𑀳𑁄𑀲𑀺 𑀳𑀺𑀢𑀓𑀸𑀫𑁄 𑀨𑀸𑀲𑀼𑀓𑀸𑀫𑁄 𑀬𑁄𑀕𑀓𑁆𑀔𑁂𑀫𑀓𑀸𑀫𑁄—  ‘𑀓𑀺𑀦𑁆𑀢𑀺𑀫𑁂 𑀲𑀤𑁆𑀥𑀸𑀬 𑀯𑀟𑁆𑀠𑁂𑀬𑁆𑀬𑀼𑀁, 𑀲𑀻𑀮𑁂𑀦 𑀯𑀟𑁆𑀠𑁂𑀬𑁆𑀬𑀼𑀁, 𑀲𑀼𑀢𑁂𑀦 𑀯𑀟𑁆𑀠𑁂𑀬𑁆𑀬𑀼𑀁, 𑀘𑀸𑀕𑁂𑀦 𑀯𑀟𑁆𑀠𑁂𑀬𑁆𑀬𑀼𑀁, 𑀥𑀫𑁆𑀫𑁂𑀦 𑀯𑀟𑁆𑀠𑁂𑀬𑁆𑀬𑀼𑀁, 𑀧𑀜𑁆𑀜𑀸𑀬 𑀯𑀟𑁆𑀠𑁂𑀬𑁆𑀬𑀼𑀁, 𑀥𑀦𑀥𑀜𑁆𑀜𑁂𑀦 𑀯𑀟𑁆𑀠𑁂𑀬𑁆𑀬𑀼𑀁, 𑀔𑁂𑀢𑁆𑀢𑀯𑀢𑁆𑀣𑀼𑀦𑀸 𑀯𑀟𑁆𑀠𑁂𑀬𑁆𑀬𑀼𑀁, 𑀤𑁆𑀯𑀺𑀧𑀤𑀘𑀢𑀼𑀧𑁆𑀧𑀤𑁂𑀳𑀺 𑀯𑀟𑁆𑀠𑁂𑀬𑁆𑀬𑀼𑀁, 𑀧𑀼𑀢𑁆𑀢𑀤𑀸𑀭𑁂𑀳𑀺 𑀯𑀟𑁆𑀠𑁂𑀬𑁆𑀬𑀼𑀁, 𑀤𑀸𑀲𑀓𑀫𑁆𑀫𑀓𑀭𑀧𑁄𑀭𑀺𑀲𑁂𑀳𑀺 𑀯𑀟𑁆𑀠𑁂𑀬𑁆𑀬𑀼𑀁, 𑀜𑀸𑀢𑀻𑀳𑀺 𑀯𑀟𑁆𑀠𑁂𑀬𑁆𑀬𑀼𑀁, 𑀫𑀺𑀢𑁆𑀢𑁂𑀳𑀺 𑀯𑀟𑁆𑀠𑁂𑀬𑁆𑀬𑀼𑀁, 𑀩𑀦𑁆𑀥𑀯𑁂𑀳𑀺 𑀯𑀟𑁆𑀠𑁂𑀬𑁆𑀬𑀼𑀦𑁆’𑀢𑀺𑁇 𑀲𑁄 𑀢𑀲𑁆𑀲 𑀓𑀫𑁆𑀫𑀲𑁆𑀲 𑀓𑀝𑀢𑁆𑀢𑀸…𑀧𑁂…  𑀲𑁄 𑀢𑀢𑁄 𑀘𑀼𑀢𑁄 𑀇𑀢𑁆𑀣𑀢𑁆𑀢𑀁 𑀆𑀕𑀢𑁄 𑀲𑀫𑀸𑀦𑁄 𑀇𑀫𑀸𑀦𑀺 𑀢𑀻𑀡𑀺 𑀫𑀳𑀸𑀧𑀼𑀭𑀺𑀲𑀮𑀓𑁆𑀔𑀡𑀸𑀦𑀺 𑀧𑀝𑀺𑀮𑀪𑀢𑀺𑁇 𑀲𑀻𑀳𑀧𑀼𑀩𑁆𑀩𑀤𑁆𑀥𑀓𑀸𑀬𑁄 𑀘 𑀳𑁄𑀢𑀺 𑀘𑀺𑀢𑀦𑁆𑀢𑀭𑀁𑀲𑁄 𑀘 𑀲𑀫𑀯𑀝𑁆𑀝𑀓𑁆𑀔𑀦𑁆𑀥𑁄 𑀘𑁇

500\. 𑀲𑁄 𑀢𑁂𑀳𑀺 𑀮𑀓𑁆𑀔𑀡𑁂𑀳𑀺 𑀲𑀫𑀦𑁆𑀦𑀸𑀕𑀢𑁄 𑀲𑀘𑁂 𑀅𑀕𑀸𑀭𑀁 𑀅𑀚𑁆𑀛𑀸𑀯𑀲𑀢𑀺, 𑀭𑀸𑀚𑀸 𑀳𑁄𑀢𑀺 𑀘𑀓𑁆𑀓𑀯𑀢𑁆𑀢𑀻…𑀧𑁂…  𑀭𑀸𑀚𑀸 𑀲𑀫𑀸𑀦𑁄 𑀓𑀺𑀁 𑀮𑀪𑀢𑀺? 𑀅𑀧𑀭𑀺𑀳𑀸𑀦𑀥𑀫𑁆𑀫𑁄 𑀳𑁄𑀢𑀺, 𑀦 𑀧𑀭𑀺𑀳𑀸𑀬𑀢𑀺 𑀥𑀦𑀥𑀜𑁆𑀜𑁂𑀦 𑀔𑁂𑀢𑁆𑀢𑀯𑀢𑁆𑀣𑀼𑀦𑀸 𑀤𑁆𑀯𑀺𑀧𑀤𑀘𑀢𑀼𑀧𑁆𑀧𑀤𑁂𑀳𑀺 𑀧𑀼𑀢𑁆𑀢𑀤𑀸𑀭𑁂𑀳𑀺 𑀤𑀸𑀲𑀓𑀫𑁆𑀫𑀓𑀭𑀧𑁄𑀭𑀺𑀲𑁂𑀳𑀺 𑀜𑀸𑀢𑀻𑀳𑀺 𑀫𑀺𑀢𑁆𑀢𑁂𑀳𑀺 𑀩𑀦𑁆𑀥𑀯𑁂𑀳𑀺, 𑀦 𑀧𑀭𑀺𑀳𑀸𑀬𑀢𑀺 𑀲𑀩𑁆𑀩𑀲𑀫𑁆𑀧𑀢𑁆𑀢𑀺𑀬𑀸𑁇 𑀭𑀸𑀚𑀸 𑀲𑀫𑀸𑀦𑁄 𑀇𑀤𑀁 𑀮𑀪𑀢𑀺…𑀧𑁂…  𑀩𑀼𑀤𑁆𑀥𑁄 𑀲𑀫𑀸𑀦𑁄 𑀓𑀺𑀁 𑀮𑀪𑀢𑀺? 𑀅𑀧𑀭𑀺𑀳𑀸𑀦𑀥𑀫𑁆𑀫𑁄 𑀳𑁄𑀢𑀺, 𑀦 𑀧𑀭𑀺𑀳𑀸𑀬𑀢𑀺 𑀲𑀤𑁆𑀥𑀸𑀬 𑀲𑀻𑀮𑁂𑀦 𑀲𑀼𑀢𑁂𑀦 𑀘𑀸𑀕𑁂𑀦 𑀧𑀜𑁆𑀜𑀸𑀬, 𑀦 𑀧𑀭𑀺𑀳𑀸𑀬𑀢𑀺 𑀲𑀩𑁆𑀩𑀲𑀫𑁆𑀧𑀢𑁆𑀢𑀺𑀬𑀸𑁇 𑀩𑀼𑀤𑁆𑀥𑁄 𑀲𑀫𑀸𑀦𑁄 𑀇𑀤𑀁 𑀮𑀪𑀢𑀺”𑁇 𑀏𑀢𑀫𑀢𑁆𑀣𑀁 𑀪𑀕𑀯𑀸 𑀅𑀯𑁄𑀘𑁇

(225.)

501\. 𑀢𑀢𑁆𑀣𑁂𑀢𑀁 𑀯𑀼𑀘𑁆𑀘𑀢𑀺—

502\. _“𑀲𑀤𑁆𑀥𑀸𑀬 𑀲𑀻𑀮𑁂𑀦 𑀲𑀼𑀢𑁂𑀦 𑀩𑀼𑀤𑁆𑀥𑀺𑀬𑀸,_  
_𑀘𑀸𑀕𑁂𑀦 𑀥𑀫𑁆𑀫𑁂𑀦 𑀩𑀳𑀽𑀳𑀺 𑀲𑀸𑀥𑀼𑀳𑀺;_  
_𑀥𑀦𑁂𑀦 𑀥𑀜𑁆𑀜𑁂𑀦 𑀘 𑀔𑁂𑀢𑁆𑀢𑀯𑀢𑁆𑀣𑀼𑀦𑀸,_  
_𑀧𑀼𑀢𑁆𑀢𑁂𑀳𑀺 𑀤𑀸𑀭𑁂𑀳𑀺 𑀘𑀢𑀼𑀧𑁆𑀧𑀤𑁂𑀳𑀺 𑀘𑁇_  


503\. _𑀜𑀸𑀢𑀻𑀳𑀺 𑀫𑀺𑀢𑁆𑀢𑁂𑀳𑀺 𑀘 𑀩𑀦𑁆𑀥𑀯𑁂𑀳𑀺 𑀘,_  
_𑀩𑀮𑁂𑀦 𑀯𑀡𑁆𑀡𑁂𑀦 𑀲𑀼𑀔𑁂𑀦 𑀘𑀽𑀪𑀬𑀁;_  
_𑀓𑀣𑀁 𑀦 𑀳𑀸𑀬𑁂𑀬𑁆𑀬𑀼𑀁 𑀧𑀭𑁂𑀢𑀺 𑀇𑀘𑁆𑀙𑀢𑀺,_  
_𑀅𑀢𑁆𑀣𑀲𑁆𑀲 𑀫𑀺𑀤𑁆𑀥𑀻 𑀘 𑀧𑀦𑀸𑀪𑀺𑀓𑀗𑁆𑀔𑀢𑀺𑁇_  


504\. _𑀲 𑀲𑀻𑀳𑀧𑀼𑀩𑁆𑀩𑀤𑁆𑀥𑀲𑀼𑀲𑀡𑁆𑀞𑀺𑀢𑁄 𑀅𑀳𑀼,_  
_𑀲𑀫𑀯𑀝𑁆𑀝𑀔𑀦𑁆𑀥𑁄 𑀘 𑀘𑀺𑀢𑀦𑁆𑀢𑀭𑀁𑀲𑁄;_  
_𑀧𑀼𑀩𑁆𑀩𑁂 𑀲𑀼𑀘𑀺𑀡𑁆𑀡𑁂𑀦 𑀓𑀢𑁂𑀦 𑀓𑀫𑁆𑀫𑀼𑀦𑀸,_  
_𑀅𑀳𑀸𑀦𑀺𑀬𑀁 𑀧𑀼𑀩𑁆𑀩𑀦𑀺𑀫𑀺𑀢𑁆𑀢𑀫𑀲𑁆𑀲 𑀢𑀁𑁇_  


505\. _𑀕𑀺𑀳𑀻𑀧𑀺 𑀥𑀜𑁆𑀜𑁂𑀦 𑀥𑀦𑁂𑀦 𑀯𑀟𑁆𑀠𑀢𑀺,_  
_𑀧𑀼𑀢𑁆𑀢𑁂𑀳𑀺 𑀤𑀸𑀭𑁂𑀳𑀺 𑀘𑀢𑀼𑀧𑁆𑀧𑀤𑁂𑀳𑀺 𑀘;_  
_𑀅𑀓𑀺𑀜𑁆𑀘𑀦𑁄 𑀧𑀩𑁆𑀩𑀚𑀺𑀢𑁄 𑀅𑀦𑀼𑀢𑁆𑀢𑀭𑀁,_  
_𑀧𑀧𑁆𑀧𑁄𑀢𑀺 𑀩𑁄𑀥𑀺𑀁 𑀅𑀲𑀳𑀸𑀦𑀥𑀫𑁆𑀫𑀢𑀦𑁆”𑀢𑀺𑁇_  


[Go to previous page (7.15--16 Parimaṇḍalaanonamajaṇṇuparimasanalakkhaṇāni)](7.15--16.md) / [Go to parent page (7 Lakkhaṇasutta)](../8D/7.md) / [Go to next page (7.20 Rasaggasaggitālakkhaṇaṃ)](7.20.md)


