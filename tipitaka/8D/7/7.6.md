
[Home](/) / [8D Pāthikavaggapāḷi](/tipitaka/8D.md) / [7 Lakkhaṇasutta](/tipitaka/8D/7.md)

# 𑁭𑁇𑁬 𑀲𑀢𑁆𑀢𑀼𑀲𑁆𑀲𑀤𑀢𑀸𑀮𑀓𑁆𑀔𑀡𑀁

### 𑀮𑀓𑁆𑀔𑀡𑀲𑀼𑀢𑁆𑀢

## 433. 𑀲𑀢𑁆𑀢𑀼𑀲𑁆𑀲𑀤𑀢𑀸𑀮𑀓𑁆𑀔𑀡𑀁

(208.)

434. “𑀬𑀫𑁆𑀧𑀺, 𑀪𑀺𑀓𑁆𑀔𑀯𑁂, 𑀢𑀣𑀸𑀕𑀢𑁄 𑀧𑀼𑀭𑀺𑀫𑀁 𑀚𑀸𑀢𑀺𑀁 𑀧𑀼𑀭𑀺𑀫𑀁 𑀪𑀯𑀁 𑀧𑀼𑀭𑀺𑀫𑀁 𑀦𑀺𑀓𑁂𑀢𑀁 𑀧𑀼𑀩𑁆𑀩𑁂 𑀫𑀦𑀼𑀲𑁆𑀲𑀪𑀽𑀢𑁄 𑀲𑀫𑀸𑀦𑁄 𑀤𑀸𑀢𑀸 𑀅𑀳𑁄𑀲𑀺 𑀧𑀡𑀻𑀢𑀸𑀦𑀁 𑀭𑀲𑀺𑀢𑀸𑀦𑀁 𑀔𑀸𑀤𑀦𑀻𑀬𑀸𑀦𑀁 𑀪𑁄𑀚𑀦𑀻𑀬𑀸𑀦𑀁 𑀲𑀸𑀬𑀦𑀻𑀬𑀸𑀦𑀁 𑀮𑁂𑀳𑀦𑀻𑀬𑀸𑀦𑀁 𑀧𑀸𑀦𑀸𑀦𑀁𑁇 𑀲𑁄 𑀢𑀲𑁆𑀲 𑀓𑀫𑁆𑀫𑀲𑁆𑀲 𑀓𑀝𑀢𑁆𑀢𑀸…𑀧𑁂…  𑀲𑁄 𑀢𑀢𑁄 𑀘𑀼𑀢𑁄 𑀇𑀢𑁆𑀣𑀢𑁆𑀢𑀁 𑀆𑀕𑀢𑁄 𑀲𑀫𑀸𑀦𑁄 𑀇𑀫𑀁 𑀫𑀳𑀸𑀧𑀼𑀭𑀺𑀲𑀮𑀓𑁆𑀔𑀡𑀁 𑀧𑀝𑀺𑀮𑀪𑀢𑀺, 𑀲𑀢𑁆𑀢𑀼𑀲𑁆𑀲𑀤𑁄 𑀳𑁄𑀢𑀺, 𑀲𑀢𑁆𑀢𑀲𑁆𑀲 𑀉𑀲𑁆𑀲𑀤𑀸 𑀳𑁄𑀦𑁆𑀢𑀺; 𑀉𑀪𑁄𑀲𑀼 𑀳𑀢𑁆𑀣𑁂𑀲𑀼 𑀉𑀲𑁆𑀲𑀤𑀸 𑀳𑁄𑀦𑁆𑀢𑀺, 𑀉𑀪𑁄𑀲𑀼 𑀧𑀸𑀤𑁂𑀲𑀼 𑀉𑀲𑁆𑀲𑀤𑀸 𑀳𑁄𑀦𑁆𑀢𑀺, 𑀉𑀪𑁄𑀲𑀼 𑀅𑀁𑀲𑀓𑀽𑀝𑁂𑀲𑀼 𑀉𑀲𑁆𑀲𑀤𑀸 𑀳𑁄𑀦𑁆𑀢𑀺, 𑀔𑀦𑁆𑀥𑁂 𑀉𑀲𑁆𑀲𑀤𑁄 𑀳𑁄𑀢𑀺𑁇

435. 𑀲𑁄 𑀢𑁂𑀦 𑀮𑀓𑁆𑀔𑀡𑁂𑀦 𑀲𑀫𑀦𑁆𑀦𑀸𑀕𑀢𑁄 𑀲𑀘𑁂 𑀅𑀕𑀸𑀭𑀁 𑀅𑀚𑁆𑀛𑀸𑀯𑀲𑀢𑀺, 𑀭𑀸𑀚𑀸 𑀳𑁄𑀢𑀺 𑀘𑀓𑁆𑀓𑀯𑀢𑁆𑀢𑀻…𑀧𑁂…  𑀭𑀸𑀚𑀸 𑀲𑀫𑀸𑀦𑁄 𑀓𑀺𑀁 𑀮𑀪𑀢𑀺? 𑀮𑀸𑀪𑀻 𑀳𑁄𑀢𑀺 𑀧𑀡𑀻𑀢𑀸𑀦𑀁 𑀭𑀲𑀺𑀢𑀸𑀦𑀁 𑀔𑀸𑀤𑀦𑀻𑀬𑀸𑀦𑀁 𑀪𑁄𑀚𑀦𑀻𑀬𑀸𑀦𑀁 𑀲𑀸𑀬𑀦𑀻𑀬𑀸𑀦𑀁 𑀮𑁂𑀳𑀦𑀻𑀬𑀸𑀦𑀁 𑀧𑀸𑀦𑀸𑀦𑀁𑁇 𑀭𑀸𑀚𑀸 𑀲𑀫𑀸𑀦𑁄 𑀇𑀤𑀁 𑀮𑀪𑀢𑀺…𑀧𑁂…  𑀩𑀼𑀤𑁆𑀥𑁄 𑀲𑀫𑀸𑀦𑁄 𑀓𑀺𑀁 𑀮𑀪𑀢𑀺? 𑀮𑀸𑀪𑀻 𑀳𑁄𑀢𑀺 𑀧𑀡𑀻𑀢𑀸𑀦𑀁 𑀭𑀲𑀺𑀢𑀸𑀦𑀁 𑀔𑀸𑀤𑀦𑀻𑀬𑀸𑀦𑀁 𑀪𑁄𑀚𑀦𑀻𑀬𑀸𑀦𑀁 𑀲𑀸𑀬𑀦𑀻𑀬𑀸𑀦𑀁 𑀮𑁂𑀳𑀦𑀻𑀬𑀸𑀦𑀁 𑀧𑀸𑀦𑀸𑀦𑀁𑁇 𑀩𑀼𑀤𑁆𑀥𑁄 𑀲𑀫𑀸𑀦𑁄 𑀇𑀤𑀁 𑀮𑀪𑀢𑀺”𑁇 𑀏𑀢𑀫𑀢𑁆𑀣𑀁 𑀪𑀕𑀯𑀸 𑀅𑀯𑁄𑀘𑁇

(209.)

436. 𑀢𑀢𑁆𑀣𑁂𑀢𑀁 𑀯𑀼𑀘𑁆𑀘𑀢𑀺—

437. _“𑀔𑀚𑁆𑀚𑀪𑁄𑀚𑁆𑀚𑀫𑀣 𑀮𑁂𑀬𑁆𑀬 𑀲𑀸𑀬𑀺𑀬𑀁,_  
_𑀉𑀢𑁆𑀢𑀫𑀕𑁆𑀕𑀭𑀲𑀤𑀸𑀬𑀓𑁄 𑀅𑀳𑀼;_  
_𑀢𑁂𑀦 𑀲𑁄 𑀲𑀼𑀘𑀭𑀺𑀢𑁂𑀦 𑀓𑀫𑁆𑀫𑀼𑀦𑀸,_  
_𑀦𑀦𑁆𑀤𑀦𑁂 𑀘𑀺𑀭𑀫𑀪𑀺𑀧𑁆𑀧𑀫𑁄𑀤𑀢𑀺𑁇_  


438. _𑀲𑀢𑁆𑀢 𑀘𑀼𑀲𑁆𑀲𑀤𑁂 𑀇𑀥𑀸𑀥𑀺𑀕𑀘𑁆𑀙𑀢𑀺,_  
_𑀳𑀢𑁆𑀣𑀧𑀸𑀤𑀫𑀼𑀤𑀼𑀢𑀜𑁆𑀘 𑀯𑀺𑀦𑁆𑀤𑀢𑀺;_  
_𑀆𑀳𑀼 𑀩𑁆𑀬𑀜𑁆𑀚𑀦𑀦𑀺𑀫𑀺𑀢𑁆𑀢𑀓𑁄𑀯𑀺𑀤𑀸,_  
_𑀔𑀚𑁆𑀚𑀪𑁄𑀚𑁆𑀚𑀭𑀲𑀮𑀸𑀪𑀺𑀢𑀸𑀬 𑀦𑀁𑁇_  


439. _𑀬𑀁 𑀕𑀺𑀳𑀺𑀲𑁆𑀲𑀧𑀺 𑀢𑀤𑀢𑁆𑀣𑀚𑁄𑀢𑀓𑀁,_  
_𑀧𑀩𑁆𑀩𑀚𑁆𑀚𑀫𑁆𑀧𑀺 𑀘 𑀢𑀤𑀸𑀥𑀺𑀕𑀘𑁆𑀙𑀢𑀺;_  
_𑀔𑀚𑁆𑀚𑀪𑁄𑀚𑁆𑀚𑀭𑀲𑀮𑀸𑀪𑀺𑀭𑀼𑀢𑁆𑀢𑀫𑀁,_  
_𑀆𑀳𑀼 𑀲𑀩𑁆𑀩𑀕𑀺𑀳𑀺𑀩𑀦𑁆𑀥𑀦𑀘𑁆𑀙𑀺𑀤𑀦𑁆”𑀢𑀺𑁇_  


[Go to previous page (7.3--5 Āyatapaṇhitāditilakkhaṇaṃ)](/tipitaka/8D/7/7.3--5.md) / [Go to parent page (7 Lakkhaṇasutta)](/tipitaka/8D/7.md) / [Go to next page (7.7--8 Karacaraṇamudujālatālakkhaṇāni)](/tipitaka/8D/7/7.7--8.md)


