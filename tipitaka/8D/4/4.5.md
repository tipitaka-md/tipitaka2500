
[Home](/) / [8D Pāthikavaggapāḷi](../../8D.md) / [4 Aggaññasutta](../4.md)

# 𑁪𑁇𑁫 𑀧𑀤𑀸𑀮𑀢𑀸𑀧𑀸𑀢𑀼𑀪𑀸𑀯

### 𑀅𑀕𑁆𑀕𑀜𑁆𑀜𑀲𑀼𑀢𑁆𑀢

### 𑀧𑀤𑀸𑀮𑀢𑀸𑀧𑀸𑀢𑀼𑀪𑀸𑀯

(124.)

258\. 𑀪𑀽𑀫𑀺𑀧𑀧𑁆𑀧𑀝𑀓𑁂 𑀅𑀦𑁆𑀢𑀭𑀳𑀺𑀢𑁂 𑀧𑀤𑀸𑀮𑀢𑀸 𑀧𑀸𑀢𑀼𑀭𑀳𑁄𑀲𑀺, 𑀲𑁂𑀬𑁆𑀬𑀣𑀸𑀧𑀺 𑀦𑀸𑀫 𑀓𑀮𑀫𑁆𑀩𑀼𑀓𑀸; 𑀏𑀯𑀫𑁂𑀯 𑀧𑀸𑀢𑀼𑀭𑀳𑁄𑀲𑀺𑁇 𑀲𑀸 𑀅𑀳𑁄𑀲𑀺 𑀯𑀡𑁆𑀡𑀲𑀫𑁆𑀧𑀦𑁆𑀦𑀸 𑀕𑀦𑁆𑀥𑀲𑀫𑁆𑀧𑀦𑁆𑀦𑀸 𑀭𑀲𑀲𑀫𑁆𑀧𑀦𑁆𑀦𑀸, 𑀲𑁂𑀬𑁆𑀬𑀣𑀸𑀧𑀺 𑀦𑀸𑀫 𑀲𑀫𑁆𑀧𑀦𑁆𑀦𑀁 𑀯𑀸 𑀲𑀧𑁆𑀧𑀺 𑀲𑀫𑁆𑀧𑀦𑁆𑀦𑀁 𑀯𑀸 𑀦𑀯𑀦𑀻𑀢𑀁 𑀏𑀯𑀁𑀯𑀡𑁆𑀡𑀸 𑀅𑀳𑁄𑀲𑀺𑁇 𑀲𑁂𑀬𑁆𑀬𑀣𑀸𑀧𑀺 𑀦𑀸𑀫 𑀔𑀼𑀤𑁆𑀤𑀫𑀥𑀼𑀁 𑀅𑀦𑁂𑀍𑀅𑀓𑀁; 𑀏𑀯𑀫𑀲𑁆𑀲𑀸𑀤𑀸 𑀅𑀳𑁄𑀲𑀺𑁇

259\. 𑀅𑀣 𑀔𑁄 𑀢𑁂, 𑀯𑀸𑀲𑁂𑀝𑁆𑀞, 𑀲𑀢𑁆𑀢𑀸 𑀧𑀤𑀸𑀮𑀢𑀁 𑀉𑀧𑀓𑁆𑀓𑀫𑀺𑀁𑀲𑀼 𑀧𑀭𑀺𑀪𑀼𑀜𑁆𑀚𑀺𑀢𑀼𑀁𑁇 𑀢𑁂 𑀢𑀁 𑀧𑀭𑀺𑀪𑀼𑀜𑁆𑀚𑀦𑁆𑀢𑀸 𑀢𑀫𑁆𑀪𑀓𑁆𑀔𑀸 𑀢𑀤𑀸𑀳𑀸𑀭𑀸 𑀘𑀺𑀭𑀁 𑀤𑀻𑀖𑀫𑀤𑁆𑀥𑀸𑀦𑀁 𑀅𑀝𑁆𑀞𑀁𑀲𑀼𑁇 𑀬𑀣𑀸 𑀬𑀣𑀸 𑀔𑁄 𑀢𑁂, 𑀯𑀸𑀲𑁂𑀝𑁆𑀞, 𑀲𑀢𑁆𑀢𑀸 𑀧𑀤𑀸𑀮𑀢𑀁 𑀧𑀭𑀺𑀪𑀼𑀜𑁆𑀚𑀦𑁆𑀢𑀸 𑀢𑀫𑁆𑀪𑀓𑁆𑀔𑀸 𑀢𑀤𑀸𑀳𑀸𑀭𑀸 𑀘𑀺𑀭𑀁 𑀤𑀻𑀖𑀫𑀤𑁆𑀥𑀸𑀦𑀁 𑀅𑀝𑁆𑀞𑀁𑀲𑀼 𑀢𑀣𑀸 𑀢𑀣𑀸 𑀢𑁂𑀲𑀁 𑀲𑀢𑁆𑀢𑀸𑀦𑀁 𑀪𑀺𑀬𑁆𑀬𑁄𑀲𑁄 𑀫𑀢𑁆𑀢𑀸𑀬 𑀔𑀭𑀢𑁆𑀢𑀜𑁆𑀘𑁂𑀯 𑀓𑀸𑀬𑀲𑁆𑀫𑀺𑀁 𑀑𑀓𑁆𑀓𑀫𑀺, 𑀯𑀡𑁆𑀡𑀯𑁂𑀯𑀡𑁆𑀡𑀢𑀸 𑀘 𑀧𑀜𑁆𑀜𑀸𑀬𑀺𑀢𑁆𑀣𑁇 𑀏𑀓𑀺𑀤𑀁 𑀲𑀢𑁆𑀢𑀸 𑀯𑀡𑁆𑀡𑀯𑀦𑁆𑀢𑁄 𑀳𑁄𑀦𑁆𑀢𑀺, 𑀏𑀓𑀺𑀤𑀁 𑀲𑀢𑁆𑀢𑀸 𑀤𑀼𑀩𑁆𑀩𑀡𑁆𑀡𑀸𑁇 𑀢𑀢𑁆𑀣 𑀬𑁂 𑀢𑁂 𑀲𑀢𑁆𑀢𑀸 𑀯𑀡𑁆𑀡𑀯𑀦𑁆𑀢𑁄, 𑀢𑁂 𑀤𑀼𑀩𑁆𑀩𑀡𑁆𑀡𑁂 𑀲𑀢𑁆𑀢𑁂 𑀅𑀢𑀺𑀫𑀜𑁆𑀜𑀦𑁆𑀢𑀺—  ‘𑀫𑀬𑀫𑁂𑀢𑁂𑀳𑀺 𑀯𑀡𑁆𑀡𑀯𑀦𑁆𑀢𑀢𑀭𑀸, 𑀅𑀫𑁆𑀳𑁂𑀳𑁂𑀢𑁂 𑀤𑀼𑀩𑁆𑀩𑀡𑁆𑀡𑀢𑀭𑀸’𑀢𑀺𑁇 𑀢𑁂𑀲𑀁 𑀯𑀡𑁆𑀡𑀸𑀢𑀺𑀫𑀸𑀦𑀧𑀘𑁆𑀘𑀬𑀸 𑀫𑀸𑀦𑀸𑀢𑀺𑀫𑀸𑀦𑀚𑀸𑀢𑀺𑀓𑀸𑀦𑀁 𑀧𑀤𑀸𑀮𑀢𑀸 𑀅𑀦𑁆𑀢𑀭𑀥𑀸𑀬𑀺𑁇

260\. 𑀧𑀤𑀸𑀮𑀢𑀸𑀬 𑀅𑀦𑁆𑀢𑀭𑀳𑀺𑀢𑀸𑀬 𑀲𑀦𑁆𑀦𑀺𑀧𑀢𑀺𑀁𑀲𑀼𑁇 𑀲𑀦𑁆𑀦𑀺𑀧𑀢𑀺𑀢𑁆𑀯𑀸 𑀅𑀦𑀼𑀢𑁆𑀣𑀼𑀦𑀺𑀁𑀲𑀼—  ‘𑀅𑀳𑀼 𑀯𑀢 𑀦𑁄, 𑀅𑀳𑀸𑀬𑀺 𑀯𑀢 𑀦𑁄 𑀧𑀤𑀸𑀮𑀢𑀸’𑀢𑀺𑁇 𑀢𑀤𑁂𑀢𑀭𑀳𑀺𑀧𑀺 𑀫𑀦𑀼𑀲𑁆𑀲𑀸 𑀓𑁂𑀦𑀘𑀺 𑀤𑀼𑀓𑁆𑀔𑀥𑀫𑁆𑀫𑁂𑀦 𑀨𑀼𑀝𑁆𑀞𑀸 𑀏𑀯𑀫𑀸𑀳𑀁𑀲𑀼—  ‘𑀅𑀳𑀼 𑀯𑀢 𑀦𑁄, 𑀅𑀳𑀸𑀬𑀺 𑀯𑀢 𑀦𑁄’𑀢𑀺𑁇 𑀢𑀤𑁂𑀯 𑀧𑁄𑀭𑀸𑀡𑀁 𑀅𑀕𑁆𑀕𑀜𑁆𑀜𑀁 𑀅𑀓𑁆𑀔𑀭𑀁 𑀅𑀦𑀼𑀲𑀭𑀦𑁆𑀢𑀺, 𑀦 𑀢𑁆𑀯𑁂𑀯𑀲𑁆𑀲 𑀅𑀢𑁆𑀣𑀁 𑀆𑀚𑀸𑀦𑀦𑁆𑀢𑀺𑁇

[Go to previous page (4.4 Bhūmipappaṭakapātubhāva)](4.4.md) / [Go to parent page (4 Aggaññasutta)](../4.md) / [Go to next page (4.6 Akaṭṭhapākasālipātubhāva)](4.6.md)


