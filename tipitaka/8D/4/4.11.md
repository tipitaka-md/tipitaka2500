
[Home](/) / [8D Pāthikavaggapāḷi](../../8D.md) / [4 Aggaññasutta](../4.md)

# 𑁪𑁇𑁧𑁧 𑀩𑁆𑀭𑀸𑀳𑁆𑀫𑀡𑀫𑀡𑁆𑀟𑀮

### 𑀅𑀕𑁆𑀕𑀜𑁆𑀜𑀲𑀼𑀢𑁆𑀢

### 𑀩𑁆𑀭𑀸𑀳𑁆𑀫𑀡𑀫𑀡𑁆𑀟𑀮

(132.)

274\. 𑀅𑀣 𑀔𑁄 𑀢𑁂𑀲𑀁, 𑀯𑀸𑀲𑁂𑀝𑁆𑀞, 𑀲𑀢𑁆𑀢𑀸𑀦𑀁𑀬𑁂𑀯 𑀏𑀓𑀘𑁆𑀘𑀸𑀦𑀁 𑀏𑀢𑀤𑀳𑁄𑀲𑀺—  ‘𑀧𑀸𑀧𑀓𑀸 𑀯𑀢, 𑀪𑁄, 𑀥𑀫𑁆𑀫𑀸 𑀲𑀢𑁆𑀢𑁂𑀲𑀼 𑀧𑀸𑀢𑀼𑀪𑀽𑀢𑀸, 𑀬𑀢𑁆𑀭 𑀳𑀺 𑀦𑀸𑀫 𑀅𑀤𑀺𑀦𑁆𑀦𑀸𑀤𑀸𑀦𑀁 𑀧𑀜𑁆𑀜𑀸𑀬𑀺𑀲𑁆𑀲𑀢𑀺, 𑀕𑀭𑀳𑀸 𑀧𑀜𑁆𑀜𑀸𑀬𑀺𑀲𑁆𑀲𑀢𑀺, 𑀫𑀼𑀲𑀸𑀯𑀸𑀤𑁄 𑀧𑀜𑁆𑀜𑀸𑀬𑀺𑀲𑁆𑀲𑀢𑀺, 𑀤𑀡𑁆𑀟𑀸𑀤𑀸𑀦𑀁 𑀧𑀜𑁆𑀜𑀸𑀬𑀺𑀲𑁆𑀲𑀢𑀺, 𑀧𑀩𑁆𑀩𑀸𑀚𑀦𑀁 𑀧𑀜𑁆𑀜𑀸𑀬𑀺𑀲𑁆𑀲𑀢𑀺𑁇 𑀬𑀦𑁆𑀦𑀽𑀦 𑀫𑀬𑀁 𑀧𑀸𑀧𑀓𑁂 𑀅𑀓𑀼𑀲𑀮𑁂 𑀥𑀫𑁆𑀫𑁂 𑀯𑀸𑀳𑁂𑀬𑁆𑀬𑀸𑀫𑀸’𑀢𑀺𑁇 𑀢𑁂 𑀧𑀸𑀧𑀓𑁂 𑀅𑀓𑀼𑀲𑀮𑁂 𑀥𑀫𑁆𑀫𑁂 𑀯𑀸𑀳𑁂𑀲𑀼𑀁𑁇 𑀧𑀸𑀧𑀓𑁂 𑀅𑀓𑀼𑀲𑀮𑁂 𑀥𑀫𑁆𑀫𑁂 𑀯𑀸𑀳𑁂𑀦𑁆𑀢𑀻𑀢𑀺 𑀔𑁄, 𑀯𑀸𑀲𑁂𑀝𑁆𑀞, ‘𑀩𑁆𑀭𑀸𑀳𑁆𑀫𑀡𑀸, 𑀩𑁆𑀭𑀸𑀳𑁆𑀫𑀡𑀸’ 𑀢𑁆𑀯𑁂𑀯 𑀧𑀞𑀫𑀁 𑀅𑀓𑁆𑀔𑀭𑀁 𑀉𑀧𑀦𑀺𑀩𑁆𑀩𑀢𑁆𑀢𑀁𑁇 𑀢𑁂 𑀅𑀭𑀜𑁆𑀜𑀸𑀬𑀢𑀦𑁂 𑀧𑀡𑁆𑀡𑀓𑀼𑀝𑀺𑀬𑁄 𑀓𑀭𑀺𑀢𑁆𑀯𑀸 𑀧𑀡𑁆𑀡𑀓𑀼𑀝𑀻𑀲𑀼 𑀛𑀸𑀬𑀦𑁆𑀢𑀺 𑀯𑀻𑀢𑀗𑁆𑀕𑀸𑀭𑀸 𑀯𑀻𑀢𑀥𑀽𑀫𑀸 𑀧𑀦𑁆𑀦𑀫𑀼𑀲𑀮𑀸 𑀲𑀸𑀬𑀁 𑀲𑀸𑀬𑀫𑀸𑀲𑀸𑀬 𑀧𑀸𑀢𑁄 𑀧𑀸𑀢𑀭𑀸𑀲𑀸𑀬 𑀕𑀸𑀫𑀦𑀺𑀕𑀫𑀭𑀸𑀚𑀥𑀸𑀦𑀺𑀬𑁄 𑀑𑀲𑀭𑀦𑁆𑀢𑀺 𑀖𑀸𑀲𑀫𑁂𑀲𑀫𑀸𑀦𑀸𑁇 𑀢𑁂 𑀖𑀸𑀲𑀁 𑀧𑀝𑀺𑀮𑀪𑀺𑀢𑁆𑀯𑀸 𑀧𑀼𑀦𑀤𑁂𑀯 𑀅𑀭𑀜𑁆𑀜𑀸𑀬𑀢𑀦𑁂 𑀧𑀡𑁆𑀡𑀓𑀼𑀝𑀻𑀲𑀼 𑀛𑀸𑀬𑀦𑁆𑀢𑀺𑁇 𑀢𑀫𑁂𑀦𑀁 𑀫𑀦𑀼𑀲𑁆𑀲𑀸 𑀤𑀺𑀲𑁆𑀯𑀸 𑀏𑀯𑀫𑀸𑀳𑀁𑀲𑀼—  ‘𑀇𑀫𑁂 𑀔𑁄, 𑀪𑁄, 𑀲𑀢𑁆𑀢𑀸 𑀅𑀭𑀜𑁆𑀜𑀸𑀬𑀢𑀦𑁂 𑀧𑀡𑁆𑀡𑀓𑀼𑀝𑀺𑀬𑁄 𑀓𑀭𑀺𑀢𑁆𑀯𑀸 𑀧𑀡𑁆𑀡𑀓𑀼𑀝𑀻𑀲𑀼 𑀛𑀸𑀬𑀦𑁆𑀢𑀺, 𑀯𑀻𑀢𑀗𑁆𑀕𑀸𑀭𑀸 𑀯𑀻𑀢𑀥𑀽𑀫𑀸 𑀧𑀦𑁆𑀦𑀫𑀼𑀲𑀮𑀸 𑀲𑀸𑀬𑀁 𑀲𑀸𑀬𑀫𑀸𑀲𑀸𑀬 𑀧𑀸𑀢𑁄 𑀧𑀸𑀢𑀭𑀸𑀲𑀸𑀬 𑀕𑀸𑀫𑀦𑀺𑀕𑀫𑀭𑀸𑀚𑀥𑀸𑀦𑀺𑀬𑁄 𑀑𑀲𑀭𑀦𑁆𑀢𑀺 𑀖𑀸𑀲𑀫𑁂𑀲𑀫𑀸𑀦𑀸𑁇 𑀢𑁂 𑀖𑀸𑀲𑀁 𑀧𑀝𑀺𑀮𑀪𑀺𑀢𑁆𑀯𑀸 𑀧𑀼𑀦𑀤𑁂𑀯 𑀅𑀭𑀜𑁆𑀜𑀸𑀬𑀢𑀦𑁂 𑀧𑀡𑁆𑀡𑀓𑀼𑀝𑀻𑀲𑀼 𑀛𑀸𑀬𑀦𑁆𑀢𑀻’𑀢𑀺, 𑀛𑀸𑀬𑀦𑁆𑀢𑀻𑀢𑀺 𑀔𑁄, 𑀯𑀸𑀲𑁂𑀝𑁆𑀞, ‘𑀛𑀸𑀬𑀓𑀸, 𑀛𑀸𑀬𑀓𑀸’ 𑀢𑁆𑀯𑁂𑀯 𑀤𑀼𑀢𑀺𑀬𑀁 𑀅𑀓𑁆𑀔𑀭𑀁 𑀉𑀧𑀦𑀺𑀩𑁆𑀩𑀢𑁆𑀢𑀁𑁇 𑀢𑁂𑀲𑀁𑀬𑁂𑀯 𑀔𑁄, 𑀯𑀸𑀲𑁂𑀝𑁆𑀞, 𑀲𑀢𑁆𑀢𑀸𑀦𑀁 𑀏𑀓𑀘𑁆𑀘𑁂 𑀲𑀢𑁆𑀢𑀸 𑀅𑀭𑀜𑁆𑀜𑀸𑀬𑀢𑀦𑁂 𑀧𑀡𑁆𑀡𑀓𑀼𑀝𑀻𑀲𑀼 𑀢𑀁 𑀛𑀸𑀦𑀁 𑀅𑀦𑀪𑀺𑀲𑀫𑁆𑀪𑀼𑀡𑀫𑀸𑀦𑀸 𑀕𑀸𑀫𑀲𑀸𑀫𑀦𑁆𑀢𑀁 𑀦𑀺𑀕𑀫𑀲𑀸𑀫𑀦𑁆𑀢𑀁 𑀑𑀲𑀭𑀺𑀢𑁆𑀯𑀸 𑀕𑀦𑁆𑀣𑁂 𑀓𑀭𑁄𑀦𑁆𑀢𑀸 𑀅𑀘𑁆𑀙𑀦𑁆𑀢𑀺𑁇 𑀢𑀫𑁂𑀦𑀁 𑀫𑀦𑀼𑀲𑁆𑀲𑀸 𑀤𑀺𑀲𑁆𑀯𑀸 𑀏𑀯𑀫𑀸𑀳𑀁𑀲𑀼—  ‘𑀇𑀫𑁂 𑀔𑁄, 𑀪𑁄, 𑀲𑀢𑁆𑀢𑀸 𑀅𑀭𑀜𑁆𑀜𑀸𑀬𑀢𑀦𑁂 𑀧𑀡𑁆𑀡𑀓𑀼𑀝𑀻𑀲𑀼 𑀢𑀁 𑀛𑀸𑀦𑀁 𑀅𑀦𑀪𑀺𑀲𑀫𑁆𑀪𑀼𑀡𑀫𑀸𑀦𑀸 𑀕𑀸𑀫𑀲𑀸𑀫𑀦𑁆𑀢𑀁 𑀦𑀺𑀕𑀫𑀲𑀸𑀫𑀦𑁆𑀢𑀁 𑀑𑀲𑀭𑀺𑀢𑁆𑀯𑀸 𑀕𑀦𑁆𑀣𑁂 𑀓𑀭𑁄𑀦𑁆𑀢𑀸 𑀅𑀘𑁆𑀙𑀦𑁆𑀢𑀺, 𑀦 𑀤𑀸𑀦𑀺𑀫𑁂 𑀛𑀸𑀬𑀦𑁆𑀢𑀻’𑀢𑀺𑁇 𑀦 𑀤𑀸𑀦𑀺𑀫𑁂 𑀛𑀸𑀬𑀦𑁆𑀢𑀻𑀢𑀺 𑀔𑁄, 𑀯𑀸𑀲𑁂𑀝𑁆𑀞, ‘𑀅𑀚𑁆𑀛𑀸𑀬𑀓𑀸, 𑀅𑀚𑁆𑀛𑀸𑀬𑀓𑀸’ 𑀢𑁆𑀯𑁂𑀯 𑀢𑀢𑀺𑀬𑀁 𑀅𑀓𑁆𑀔𑀭𑀁 𑀉𑀧𑀦𑀺𑀩𑁆𑀩𑀢𑁆𑀢𑀁𑁇 𑀳𑀻𑀦𑀲𑀫𑁆𑀫𑀢𑀁 𑀔𑁄 𑀧𑀦, 𑀯𑀸𑀲𑁂𑀝𑁆𑀞, 𑀢𑁂𑀦 𑀲𑀫𑀬𑁂𑀦 𑀳𑁄𑀢𑀺, 𑀢𑀤𑁂𑀢𑀭𑀳𑀺 𑀲𑁂𑀝𑁆𑀞𑀲𑀫𑁆𑀫𑀢𑀁𑁇 𑀇𑀢𑀺 𑀔𑁄, 𑀯𑀸𑀲𑁂𑀝𑁆𑀞, 𑀏𑀯𑀫𑁂𑀢𑀲𑁆𑀲 𑀩𑁆𑀭𑀸𑀳𑁆𑀫𑀡𑀫𑀡𑁆𑀟𑀮𑀲𑁆𑀲 𑀧𑁄𑀭𑀸𑀡𑁂𑀦 𑀅𑀕𑁆𑀕𑀜𑁆𑀜𑁂𑀦 𑀅𑀓𑁆𑀔𑀭𑁂𑀦 𑀅𑀪𑀺𑀦𑀺𑀩𑁆𑀩𑀢𑁆𑀢𑀺 𑀅𑀳𑁄𑀲𑀺 𑀢𑁂𑀲𑀁𑀬𑁂𑀯 𑀲𑀢𑁆𑀢𑀸𑀦𑀁, 𑀅𑀦𑀜𑁆𑀜𑁂𑀲𑀁 𑀲𑀤𑀺𑀲𑀸𑀦𑀁𑀬𑁂𑀯 𑀦𑁄 𑀅𑀲𑀤𑀺𑀲𑀸𑀦𑀁 𑀥𑀫𑁆𑀫𑁂𑀦𑁂𑀯, 𑀦𑁄 𑀅𑀥𑀫𑁆𑀫𑁂𑀦𑁇 𑀥𑀫𑁆𑀫𑁄 𑀳𑀺, 𑀯𑀸𑀲𑁂𑀝𑁆𑀞, 𑀲𑁂𑀝𑁆𑀞𑁄 𑀚𑀦𑁂𑀢𑀲𑁆𑀫𑀺𑀁 𑀤𑀺𑀝𑁆𑀞𑁂 𑀘𑁂𑀯 𑀥𑀫𑁆𑀫𑁂 𑀅𑀪𑀺𑀲𑀫𑁆𑀧𑀭𑀸𑀬𑀜𑁆𑀘𑁇

[Go to previous page (4.10 Mahāsammatarājā)](4.10.md) / [Go to parent page (4 Aggaññasutta)](../4.md) / [Go to next page (4.12 Vessamaṇḍala)](4.12.md)


