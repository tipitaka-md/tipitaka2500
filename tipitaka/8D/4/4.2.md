
[Home](/) / [8D Pāthikavaggapāḷi](...md) / [4 Aggaññasutta](../8D/4.md)

# 𑁪𑁇𑁨 𑀭𑀲𑀧𑀣𑀯𑀺𑀧𑀸𑀢𑀼𑀪𑀸𑀯

* 𑀅𑀕𑁆𑀕𑀜𑁆𑀜𑀲𑀼𑀢𑁆𑀢

* 𑀭𑀲𑀧𑀣𑀯𑀺𑀧𑀸𑀢𑀼𑀪𑀸𑀯

(120.)

253\. 𑀏𑀓𑁄𑀤𑀓𑀻𑀪𑀽𑀢𑀁 𑀔𑁄 𑀧𑀦, 𑀯𑀸𑀲𑁂𑀝𑁆𑀞, 𑀢𑁂𑀦 𑀲𑀫𑀬𑁂𑀦 𑀳𑁄𑀢𑀺 𑀅𑀦𑁆𑀥𑀓𑀸𑀭𑁄 𑀅𑀦𑁆𑀥𑀓𑀸𑀭𑀢𑀺𑀫𑀺𑀲𑀸𑁇 𑀦 𑀘𑀦𑁆𑀤𑀺𑀫𑀲𑀽𑀭𑀺𑀬𑀸 𑀧𑀜𑁆𑀜𑀸𑀬𑀦𑁆𑀢𑀺, 𑀦 𑀦𑀓𑁆𑀔𑀢𑁆𑀢𑀸𑀦𑀺 𑀢𑀸𑀭𑀓𑀭𑀽𑀧𑀸𑀦𑀺 𑀧𑀜𑁆𑀜𑀸𑀬𑀦𑁆𑀢𑀺, 𑀦 𑀭𑀢𑁆𑀢𑀺𑀦𑁆𑀤𑀺𑀯𑀸 𑀧𑀜𑁆𑀜𑀸𑀬𑀦𑁆𑀢𑀺, 𑀦 𑀫𑀸𑀲𑀟𑁆𑀠𑀫𑀸𑀲𑀸 𑀧𑀜𑁆𑀜𑀸𑀬𑀦𑁆𑀢𑀺, 𑀦 𑀉𑀢𑀼𑀲𑀁𑀯𑀘𑁆𑀙𑀭𑀸 𑀧𑀜𑁆𑀜𑀸𑀬𑀦𑁆𑀢𑀺, 𑀦 𑀇𑀢𑁆𑀣𑀺𑀧𑀼𑀫𑀸 𑀧𑀜𑁆𑀜𑀸𑀬𑀦𑁆𑀢𑀺, 𑀲𑀢𑁆𑀢𑀸 𑀲𑀢𑁆𑀢𑀸𑀢𑁆𑀯𑁂𑀯 𑀲𑀗𑁆𑀔𑁆𑀬𑀁 𑀕𑀘𑁆𑀙𑀦𑁆𑀢𑀺𑁇 𑀅𑀣 𑀔𑁄 𑀢𑁂𑀲𑀁, 𑀯𑀸𑀲𑁂𑀝𑁆𑀞, 𑀲𑀢𑁆𑀢𑀸𑀦𑀁 𑀓𑀤𑀸𑀘𑀺 𑀓𑀭𑀳𑀘𑀺 𑀤𑀻𑀖𑀲𑁆𑀲 𑀅𑀤𑁆𑀥𑀼𑀦𑁄 𑀅𑀘𑁆𑀘𑀬𑁂𑀦 𑀭𑀲𑀧𑀣𑀯𑀻 𑀉𑀤𑀓𑀲𑁆𑀫𑀺𑀁 𑀲𑀫𑀢𑀦𑀺; 𑀲𑁂𑀬𑁆𑀬𑀣𑀸𑀧𑀺 𑀦𑀸𑀫 𑀧𑀬𑀲𑁄 𑀢𑀢𑁆𑀢𑀲𑁆𑀲 𑀦𑀺𑀩𑁆𑀩𑀸𑀬𑀫𑀸𑀦𑀲𑁆𑀲 𑀉𑀧𑀭𑀺 𑀲𑀦𑁆𑀢𑀸𑀦𑀓𑀁 𑀳𑁄𑀢𑀺; 𑀏𑀯𑀫𑁂𑀯 𑀧𑀸𑀢𑀼𑀭𑀳𑁄𑀲𑀺𑁇 𑀲𑀸 𑀅𑀳𑁄𑀲𑀺 𑀯𑀡𑁆𑀡𑀲𑀫𑁆𑀧𑀦𑁆𑀦𑀸 𑀕𑀦𑁆𑀥𑀲𑀫𑁆𑀧𑀦𑁆𑀦𑀸 𑀭𑀲𑀲𑀫𑁆𑀧𑀦𑁆𑀦𑀸, 𑀲𑁂𑀬𑁆𑀬𑀣𑀸𑀧𑀺 𑀦𑀸𑀫 𑀲𑀫𑁆𑀧𑀦𑁆𑀦𑀁 𑀯𑀸 𑀲𑀧𑁆𑀧𑀺 𑀲𑀫𑁆𑀧𑀦𑁆𑀦𑀁 𑀯𑀸 𑀦𑀯𑀦𑀻𑀢𑀁 𑀏𑀯𑀁𑀯𑀡𑁆𑀡𑀸 𑀅𑀳𑁄𑀲𑀺𑁇 𑀲𑁂𑀬𑁆𑀬𑀣𑀸𑀧𑀺 𑀦𑀸𑀫 𑀔𑀼𑀤𑁆𑀤𑀫𑀥𑀼𑀁 𑀅𑀦𑁂𑀍𑀅𑀓𑀁; 𑀏𑀯𑀫𑀲𑁆𑀲𑀸𑀤𑀸 𑀅𑀳𑁄𑀲𑀺𑁇 𑀅𑀣 𑀔𑁄, 𑀯𑀸𑀲𑁂𑀝𑁆𑀞, 𑀅𑀜𑁆𑀜𑀢𑀭𑁄 𑀲𑀢𑁆𑀢𑁄 𑀮𑁄𑀮𑀚𑀸𑀢𑀺𑀓𑁄—  ‘𑀅𑀫𑁆𑀪𑁄, 𑀓𑀺𑀫𑁂𑀯𑀺𑀤𑀁 𑀪𑀯𑀺𑀲𑁆𑀲𑀢𑀻’𑀢𑀺 𑀭𑀲𑀧𑀣𑀯𑀺𑀁 𑀅𑀗𑁆𑀕𑀼𑀮𑀺𑀬𑀸 𑀲𑀸𑀬𑀺𑁇 𑀢𑀲𑁆𑀲 𑀭𑀲𑀧𑀣𑀯𑀺𑀁 𑀅𑀗𑁆𑀕𑀼𑀮𑀺𑀬𑀸 𑀲𑀸𑀬𑀢𑁄 𑀅𑀘𑁆𑀙𑀸𑀤𑁂𑀲𑀺, 𑀢𑀡𑁆𑀳𑀸 𑀘𑀲𑁆𑀲 𑀑𑀓𑁆𑀓𑀫𑀺𑁇 𑀅𑀜𑁆𑀜𑁂𑀧𑀺 𑀔𑁄, 𑀯𑀸𑀲𑁂𑀝𑁆𑀞, 𑀲𑀢𑁆𑀢𑀸 𑀢𑀲𑁆𑀲 𑀲𑀢𑁆𑀢𑀲𑁆𑀲 𑀤𑀺𑀝𑁆𑀞𑀸𑀦𑀼𑀕𑀢𑀺𑀁 𑀆𑀧𑀚𑁆𑀚𑀫𑀸𑀦𑀸 𑀭𑀲𑀧𑀣𑀯𑀺𑀁 𑀅𑀗𑁆𑀕𑀼𑀮𑀺𑀬𑀸 𑀲𑀸𑀬𑀺𑀁𑀲𑀼𑁇 𑀢𑁂𑀲𑀁 𑀭𑀲𑀧𑀣𑀯𑀺𑀁 𑀅𑀗𑁆𑀕𑀼𑀮𑀺𑀬𑀸 𑀲𑀸𑀬𑀢𑀁 𑀅𑀘𑁆𑀙𑀸𑀤𑁂𑀲𑀺, 𑀢𑀡𑁆𑀳𑀸 𑀘 𑀢𑁂𑀲𑀁 𑀑𑀓𑁆𑀓𑀫𑀺𑁇

[Go to previous page (4.1 Catuvaṇṇasuddhi)](4.1.md) / [Go to parent page (4 Aggaññasutta)](../8D/4.md) / [Go to next page (4.3 Candimasūriyādipātubhāva)](4.3.md)


