
[Home](/) / [8D Pāthikavaggapāḷi](/tipitaka/8D.md) / [4 Aggaññasutta](/tipitaka/8D/4.md)

# 𑁪𑁇𑁩 𑀘𑀦𑁆𑀤𑀺𑀫𑀲𑀽𑀭𑀺𑀬𑀸𑀤𑀺𑀧𑀸𑀢𑀼𑀪𑀸𑀯

### 𑀅𑀕𑁆𑀕𑀜𑁆𑀜𑀲𑀼𑀢𑁆𑀢

### 𑀘𑀦𑁆𑀤𑀺𑀫𑀲𑀽𑀭𑀺𑀬𑀸𑀤𑀺𑀧𑀸𑀢𑀼𑀪𑀸𑀯

(121.)

254\. 𑀅𑀣 𑀔𑁄 𑀢𑁂, 𑀯𑀸𑀲𑁂𑀝𑁆𑀞, 𑀲𑀢𑁆𑀢𑀸 𑀭𑀲𑀧𑀣𑀯𑀺𑀁 𑀳𑀢𑁆𑀣𑁂𑀳𑀺 𑀆𑀮𑀼𑀧𑁆𑀧𑀓𑀸𑀭𑀓𑀁 𑀉𑀧𑀓𑁆𑀓𑀫𑀺𑀁𑀲𑀼 𑀧𑀭𑀺𑀪𑀼𑀜𑁆𑀚𑀺𑀢𑀼𑀁𑁇 𑀬𑀢𑁄 𑀔𑁄 𑀢𑁂, 𑀯𑀸𑀲𑁂𑀝𑁆𑀞, 𑀲𑀢𑁆𑀢𑀸 𑀭𑀲𑀧𑀣𑀯𑀺𑀁 𑀳𑀢𑁆𑀣𑁂𑀳𑀺 𑀆𑀮𑀼𑀧𑁆𑀧𑀓𑀸𑀭𑀓𑀁 𑀉𑀧𑀓𑁆𑀓𑀫𑀺𑀁𑀲𑀼 𑀧𑀭𑀺𑀪𑀼𑀜𑁆𑀚𑀺𑀢𑀼𑀁𑁇 𑀅𑀣 𑀢𑁂𑀲𑀁 𑀲𑀢𑁆𑀢𑀸𑀦𑀁 𑀲𑀬𑀁𑀧𑀪𑀸 𑀅𑀦𑁆𑀢𑀭𑀥𑀸𑀬𑀺𑁇 𑀲𑀬𑀁𑀧𑀪𑀸𑀬 𑀅𑀦𑁆𑀢𑀭𑀳𑀺𑀢𑀸𑀬 𑀘𑀦𑁆𑀤𑀺𑀫𑀲𑀽𑀭𑀺𑀬𑀸 𑀧𑀸𑀢𑀼𑀭𑀳𑁂𑀲𑀼𑀁𑁇 𑀘𑀦𑁆𑀤𑀺𑀫𑀲𑀽𑀭𑀺𑀬𑁂𑀲𑀼 𑀧𑀸𑀢𑀼𑀪𑀽𑀢𑁂𑀲𑀼 𑀦𑀓𑁆𑀔𑀢𑁆𑀢𑀸𑀦𑀺 𑀢𑀸𑀭𑀓𑀭𑀽𑀧𑀸𑀦𑀺 𑀧𑀸𑀢𑀼𑀭𑀳𑁂𑀲𑀼𑀁𑁇 𑀦𑀓𑁆𑀔𑀢𑁆𑀢𑁂𑀲𑀼 𑀢𑀸𑀭𑀓𑀭𑀽𑀧𑁂𑀲𑀼 𑀧𑀸𑀢𑀼𑀪𑀽𑀢𑁂𑀲𑀼 𑀭𑀢𑁆𑀢𑀺𑀦𑁆𑀤𑀺𑀯𑀸 𑀧𑀜𑁆𑀜𑀸𑀬𑀺𑀁𑀲𑀼𑁇 𑀭𑀢𑁆𑀢𑀺𑀦𑁆𑀤𑀺𑀯𑁂𑀲𑀼 𑀧𑀜𑁆𑀜𑀸𑀬𑀫𑀸𑀦𑁂𑀲𑀼 𑀫𑀸𑀲𑀟𑁆𑀠𑀫𑀸𑀲𑀸 𑀧𑀜𑁆𑀜𑀸𑀬𑀺𑀁𑀲𑀼𑁇 𑀫𑀸𑀲𑀟𑁆𑀠𑀫𑀸𑀲𑁂𑀲𑀼 𑀧𑀜𑁆𑀜𑀸𑀬𑀫𑀸𑀦𑁂𑀲𑀼 𑀉𑀢𑀼𑀲𑀁𑀯𑀘𑁆𑀙𑀭𑀸 𑀧𑀜𑁆𑀜𑀸𑀬𑀺𑀁𑀲𑀼𑁇 𑀏𑀢𑁆𑀢𑀸𑀯𑀢𑀸 𑀔𑁄, 𑀯𑀸𑀲𑁂𑀝𑁆𑀞, 𑀅𑀬𑀁 𑀮𑁄𑀓𑁄 𑀧𑀼𑀦 𑀯𑀺𑀯𑀝𑁆𑀝𑁄 𑀳𑁄𑀢𑀺𑁇

(122.)

255\. 𑀅𑀣 𑀔𑁄 𑀢𑁂, 𑀯𑀸𑀲𑁂𑀝𑁆𑀞, 𑀲𑀢𑁆𑀢𑀸 𑀭𑀲𑀧𑀣𑀯𑀺𑀁 𑀧𑀭𑀺𑀪𑀼𑀜𑁆𑀚𑀦𑁆𑀢𑀸 𑀢𑀫𑁆𑀪𑀓𑁆𑀔𑀸 𑀢𑀤𑀸𑀳𑀸𑀭𑀸 𑀘𑀺𑀭𑀁 𑀤𑀻𑀖𑀫𑀤𑁆𑀥𑀸𑀦𑀁 𑀅𑀝𑁆𑀞𑀁𑀲𑀼𑁇 𑀬𑀣𑀸 𑀬𑀣𑀸 𑀔𑁄 𑀢𑁂, 𑀯𑀸𑀲𑁂𑀝𑁆𑀞, 𑀲𑀢𑁆𑀢𑀸 𑀭𑀲𑀧𑀣𑀯𑀺𑀁 𑀧𑀭𑀺𑀪𑀼𑀜𑁆𑀚𑀦𑁆𑀢𑀸 𑀢𑀫𑁆𑀪𑀓𑁆𑀔𑀸 𑀢𑀤𑀸𑀳𑀸𑀭𑀸 𑀘𑀺𑀭𑀁 𑀤𑀻𑀖𑀫𑀤𑁆𑀥𑀸𑀦𑀁 𑀅𑀝𑁆𑀞𑀁𑀲𑀼 𑀢𑀣𑀸 𑀢𑀣𑀸 𑀢𑁂𑀲𑀁 𑀲𑀢𑁆𑀢𑀸𑀦𑀁 𑀭𑀲𑀧𑀣𑀯𑀺𑀁 𑀧𑀭𑀺𑀪𑀼𑀜𑁆𑀚𑀦𑁆𑀢𑀸𑀦𑀁 𑀔𑀭𑀢𑁆𑀢𑀜𑁆𑀘𑁂𑀯 𑀓𑀸𑀬𑀲𑁆𑀫𑀺𑀁 𑀑𑀓𑁆𑀓𑀫𑀺, 𑀯𑀡𑁆𑀡𑀯𑁂𑀯𑀡𑁆𑀡𑀢𑀸 𑀘 𑀧𑀜𑁆𑀜𑀸𑀬𑀺𑀢𑁆𑀣𑁇 𑀏𑀓𑀺𑀤𑀁 𑀲𑀢𑁆𑀢𑀸 𑀯𑀡𑁆𑀡𑀯𑀦𑁆𑀢𑁄 𑀳𑁄𑀦𑁆𑀢𑀺, 𑀏𑀓𑀺𑀤𑀁 𑀲𑀢𑁆𑀢𑀸 𑀤𑀼𑀩𑁆𑀩𑀡𑁆𑀡𑀸𑁇 𑀢𑀢𑁆𑀣 𑀬𑁂 𑀢𑁂 𑀲𑀢𑁆𑀢𑀸 𑀯𑀡𑁆𑀡𑀯𑀦𑁆𑀢𑁄, 𑀢𑁂 𑀤𑀼𑀩𑁆𑀩𑀡𑁆𑀡𑁂 𑀲𑀢𑁆𑀢𑁂 𑀅𑀢𑀺𑀫𑀜𑁆𑀜𑀦𑁆𑀢𑀺—  ‘𑀫𑀬𑀫𑁂𑀢𑁂𑀳𑀺 𑀯𑀡𑁆𑀡𑀯𑀦𑁆𑀢𑀢𑀭𑀸, 𑀅𑀫𑁆𑀳𑁂𑀳𑁂𑀢𑁂 𑀤𑀼𑀩𑁆𑀩𑀡𑁆𑀡𑀢𑀭𑀸’𑀢𑀺𑁇 𑀢𑁂𑀲𑀁 𑀯𑀡𑁆𑀡𑀸𑀢𑀺𑀫𑀸𑀦𑀧𑀘𑁆𑀘𑀬𑀸 𑀫𑀸𑀦𑀸𑀢𑀺𑀫𑀸𑀦𑀚𑀸𑀢𑀺𑀓𑀸𑀦𑀁 𑀭𑀲𑀧𑀣𑀯𑀻 𑀅𑀦𑁆𑀢𑀭𑀥𑀸𑀬𑀺𑁇 𑀭𑀲𑀸𑀬 𑀧𑀣𑀯𑀺𑀬𑀸 𑀅𑀦𑁆𑀢𑀭𑀳𑀺𑀢𑀸𑀬 𑀲𑀦𑁆𑀦𑀺𑀧𑀢𑀺𑀁𑀲𑀼𑁇 𑀲𑀦𑁆𑀦𑀺𑀧𑀢𑀺𑀢𑁆𑀯𑀸 𑀅𑀦𑀼𑀢𑁆𑀣𑀼𑀦𑀺𑀁𑀲𑀼—  ‘𑀅𑀳𑁄 𑀭𑀲𑀁, 𑀅𑀳𑁄 𑀭𑀲𑀦𑁆’𑀢𑀺𑁇 𑀢𑀤𑁂𑀢𑀭𑀳𑀺𑀧𑀺 𑀫𑀦𑀼𑀲𑁆𑀲𑀸 𑀓𑀜𑁆𑀘𑀺𑀤𑁂𑀯 𑀲𑀼𑀭𑀲𑀁 𑀮𑀪𑀺𑀢𑁆𑀯𑀸 𑀏𑀯𑀫𑀸𑀳𑀁𑀲𑀼—  ‘𑀅𑀳𑁄 𑀭𑀲𑀁, 𑀅𑀳𑁄 𑀭𑀲𑀦𑁆’𑀢𑀺𑁇 𑀢𑀤𑁂𑀯 𑀧𑁄𑀭𑀸𑀡𑀁 𑀅𑀕𑁆𑀕𑀜𑁆𑀜𑀁 𑀅𑀓𑁆𑀔𑀭𑀁 𑀅𑀦𑀼𑀲𑀭𑀦𑁆𑀢𑀺, 𑀦 𑀢𑁆𑀯𑁂𑀯𑀲𑁆𑀲 𑀅𑀢𑁆𑀣𑀁 𑀆𑀚𑀸𑀦𑀦𑁆𑀢𑀺𑁇

[Go to previous page (4.2 Rasapathavipātubhāva)](/tipitaka/8D/4/4.2.md) / [Go to parent page (4 Aggaññasutta)](/tipitaka/8D/4.md) / [Go to next page (4.4 Bhūmipappaṭakapātubhāva)](/tipitaka/8D/4/4.4.md)


