
[Home](/) / [8D Pāthikavaggapāḷi](/tipitaka/8D.md) / [4 Aggaññasutta](/tipitaka/8D/4.md)

# 𑁪𑁇𑁮 𑀫𑁂𑀣𑀼𑀦𑀥𑀫𑁆𑀫𑀲𑀫𑀸𑀘𑀸𑀭

### 𑀅𑀕𑁆𑀕𑀜𑁆𑀜𑀲𑀼𑀢𑁆𑀢

### 𑀫𑁂𑀣𑀼𑀦𑀥𑀫𑁆𑀫𑀲𑀫𑀸𑀘𑀸𑀭

(127.)

264. 𑀅𑀥𑀫𑁆𑀫𑀲𑀫𑁆𑀫𑀢𑀁 𑀔𑁄 𑀧𑀦, 𑀯𑀸𑀲𑁂𑀝𑁆𑀞, 𑀢𑁂𑀦 𑀲𑀫𑀬𑁂𑀦 𑀳𑁄𑀢𑀺, 𑀢𑀤𑁂𑀢𑀭𑀳𑀺 𑀥𑀫𑁆𑀫𑀲𑀫𑁆𑀫𑀢𑀁𑁇 𑀬𑁂 𑀔𑁄 𑀧𑀦, 𑀯𑀸𑀲𑁂𑀝𑁆𑀞, 𑀢𑁂𑀦 𑀲𑀫𑀬𑁂𑀦 𑀲𑀢𑁆𑀢𑀸 𑀫𑁂𑀣𑀼𑀦𑀁 𑀥𑀫𑁆𑀫𑀁 𑀧𑀝𑀺𑀲𑁂𑀯𑀦𑁆𑀢𑀺, 𑀢𑁂 𑀫𑀸𑀲𑀫𑁆𑀧𑀺 𑀤𑁆𑀯𑁂𑀫𑀸𑀲𑀫𑁆𑀧𑀺 𑀦 𑀮𑀪𑀦𑁆𑀢𑀺 𑀕𑀸𑀫𑀁 𑀯𑀸 𑀦𑀺𑀕𑀫𑀁 𑀯𑀸 𑀧𑀯𑀺𑀲𑀺𑀢𑀼𑀁𑁇 𑀬𑀢𑁄 𑀔𑁄 𑀢𑁂, 𑀯𑀸𑀲𑁂𑀝𑁆𑀞, 𑀲𑀢𑁆𑀢𑀸 𑀢𑀲𑁆𑀫𑀺𑀁 𑀅𑀲𑀤𑁆𑀥𑀫𑁆𑀫𑁂 𑀅𑀢𑀺𑀯𑁂𑀮𑀁 𑀧𑀸𑀢𑀩𑁆𑀬𑀢𑀁 𑀆𑀧𑀚𑁆𑀚𑀺𑀁𑀲𑀼𑁇 𑀅𑀣 𑀅𑀕𑀸𑀭𑀸𑀦𑀺 𑀉𑀧𑀓𑁆𑀓𑀫𑀺𑀁𑀲𑀼 𑀓𑀸𑀢𑀼𑀁 𑀢𑀲𑁆𑀲𑁂𑀯 𑀅𑀲𑀤𑁆𑀥𑀫𑁆𑀫𑀲𑁆𑀲 𑀧𑀝𑀺𑀘𑁆𑀙𑀸𑀤𑀦𑀢𑁆𑀣𑀁𑁇 𑀅𑀣 𑀔𑁄, 𑀯𑀸𑀲𑁂𑀝𑁆𑀞, 𑀅𑀜𑁆𑀜𑀢𑀭𑀲𑁆𑀲 𑀲𑀢𑁆𑀢𑀲𑁆𑀲 𑀅𑀮𑀲𑀚𑀸𑀢𑀺𑀓𑀲𑁆𑀲 𑀏𑀢𑀤𑀳𑁄𑀲𑀺—  ‘𑀅𑀫𑁆𑀪𑁄, 𑀓𑀺𑀫𑁂𑀯𑀸𑀳𑀁 𑀯𑀺𑀳𑀜𑁆𑀜𑀸𑀫𑀺 𑀲𑀸𑀮𑀺𑀁 𑀆𑀳𑀭𑀦𑁆𑀢𑁄 𑀲𑀸𑀬𑀁 𑀲𑀸𑀬𑀫𑀸𑀲𑀸𑀬 𑀧𑀸𑀢𑁄 𑀧𑀸𑀢𑀭𑀸𑀲𑀸𑀬𑁇 𑀬𑀦𑁆𑀦𑀽𑀦𑀸𑀳𑀁 𑀲𑀸𑀮𑀺𑀁 𑀆𑀳𑀭𑁂𑀬𑁆𑀬𑀁 𑀲𑀓𑀺𑀤𑁂𑀯 𑀲𑀸𑀬𑀧𑀸𑀢𑀭𑀸𑀲𑀸𑀬𑀸’𑀢𑀺𑁇

265. 𑀅𑀣 𑀔𑁄 𑀲𑁄, 𑀯𑀸𑀲𑁂𑀝𑁆𑀞, 𑀲𑀢𑁆𑀢𑁄 𑀲𑀸𑀮𑀺𑀁 𑀆𑀳𑀸𑀲𑀺 𑀲𑀓𑀺𑀤𑁂𑀯 𑀲𑀸𑀬𑀧𑀸𑀢𑀭𑀸𑀲𑀸𑀬𑁇 𑀅𑀣 𑀔𑁄, 𑀯𑀸𑀲𑁂𑀝𑁆𑀞, 𑀅𑀜𑁆𑀜𑀢𑀭𑁄 𑀲𑀢𑁆𑀢𑁄 𑀬𑁂𑀦 𑀲𑁄 𑀲𑀢𑁆𑀢𑁄 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀢𑀁 𑀲𑀢𑁆𑀢𑀁 𑀏𑀢𑀤𑀯𑁄𑀘—  ‘𑀏𑀳𑀺, 𑀪𑁄 𑀲𑀢𑁆𑀢, 𑀲𑀸𑀮𑀸𑀳𑀸𑀭𑀁 𑀕𑀫𑀺𑀲𑁆𑀲𑀸𑀫𑀸’𑀢𑀺𑁇 ‘𑀅𑀮𑀁, 𑀪𑁄 𑀲𑀢𑁆𑀢, 𑀆𑀳𑀢𑁄 𑀫𑁂 𑀲𑀸𑀮𑀺 𑀲𑀓𑀺𑀤𑁂𑀯 𑀲𑀸𑀬𑀧𑀸𑀢𑀭𑀸𑀲𑀸𑀬𑀸’𑀢𑀺𑁇 𑀅𑀣 𑀔𑁄 𑀲𑁄, 𑀯𑀸𑀲𑁂𑀝𑁆𑀞, 𑀲𑀢𑁆𑀢𑁄 𑀢𑀲𑁆𑀲 𑀲𑀢𑁆𑀢𑀲𑁆𑀲 𑀤𑀺𑀝𑁆𑀞𑀸𑀦𑀼𑀕𑀢𑀺𑀁 𑀆𑀧𑀚𑁆𑀚𑀫𑀸𑀦𑁄 𑀲𑀸𑀮𑀺𑀁 𑀆𑀳𑀸𑀲𑀺 𑀲𑀓𑀺𑀤𑁂𑀯 𑀤𑁆𑀯𑀻𑀳𑀸𑀬𑁇 ‘𑀏𑀯𑀫𑁆𑀧𑀺 𑀓𑀺𑀭, 𑀪𑁄, 𑀲𑀸𑀥𑀽’𑀢𑀺𑁇

266. 𑀅𑀣 𑀔𑁄, 𑀯𑀸𑀲𑁂𑀝𑁆𑀞, 𑀅𑀜𑁆𑀜𑀢𑀭𑁄 𑀲𑀢𑁆𑀢𑁄 𑀬𑁂𑀦 𑀲𑁄 𑀲𑀢𑁆𑀢𑁄 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀢𑀁 𑀲𑀢𑁆𑀢𑀁 𑀏𑀢𑀤𑀯𑁄𑀘—  ‘𑀏𑀳𑀺, 𑀪𑁄 𑀲𑀢𑁆𑀢, 𑀲𑀸𑀮𑀸𑀳𑀸𑀭𑀁 𑀕𑀫𑀺𑀲𑁆𑀲𑀸𑀫𑀸’𑀢𑀺𑁇 ‘𑀅𑀮𑀁, 𑀪𑁄 𑀲𑀢𑁆𑀢, 𑀆𑀳𑀢𑁄 𑀫𑁂 𑀲𑀸𑀮𑀺 𑀲𑀓𑀺𑀤𑁂𑀯 𑀤𑁆𑀯𑀻𑀳𑀸𑀬𑀸’𑀢𑀺𑁇 𑀅𑀣 𑀔𑁄 𑀲𑁄, 𑀯𑀸𑀲𑁂𑀝𑁆𑀞, 𑀲𑀢𑁆𑀢𑁄 𑀢𑀲𑁆𑀲 𑀲𑀢𑁆𑀢𑀲𑁆𑀲 𑀤𑀺𑀝𑁆𑀞𑀸𑀦𑀼𑀕𑀢𑀺𑀁 𑀆𑀧𑀚𑁆𑀚𑀫𑀸𑀦𑁄 𑀲𑀸𑀮𑀺𑀁 𑀆𑀳𑀸𑀲𑀺 𑀲𑀓𑀺𑀤𑁂𑀯 𑀘𑀢𑀽𑀳𑀸𑀬, ‘𑀏𑀯𑀫𑁆𑀧𑀺 𑀓𑀺𑀭, 𑀪𑁄, 𑀲𑀸𑀥𑀽’𑀢𑀺𑁇

267. 𑀅𑀣 𑀔𑁄, 𑀯𑀸𑀲𑁂𑀝𑁆𑀞, 𑀅𑀜𑁆𑀜𑀢𑀭𑁄 𑀲𑀢𑁆𑀢𑁄 𑀬𑁂𑀦 𑀲𑁄 𑀲𑀢𑁆𑀢𑁄 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀢𑀁 𑀲𑀢𑁆𑀢𑀁 𑀏𑀢𑀤𑀯𑁄𑀘—  ‘𑀏𑀳𑀺, 𑀪𑁄 𑀲𑀢𑁆𑀢, 𑀲𑀸𑀮𑀸𑀳𑀸𑀭𑀁 𑀕𑀫𑀺𑀲𑁆𑀲𑀸𑀫𑀸’𑀢𑀺𑁇 ‘𑀅𑀮𑀁, 𑀪𑁄 𑀲𑀢𑁆𑀢, 𑀆𑀳𑀢𑁄 𑀫𑁂 𑀲𑀸𑀮𑀺 𑀲𑀓𑀺𑀤𑁂𑀯 𑀘𑀢𑀽𑀳𑀸𑀬𑀸’𑀢𑀺𑁇 𑀅𑀣 𑀔𑁄 𑀲𑁄, 𑀯𑀸𑀲𑁂𑀝𑁆𑀞, 𑀲𑀢𑁆𑀢𑁄 𑀢𑀲𑁆𑀲 𑀲𑀢𑁆𑀢𑀲𑁆𑀲 𑀤𑀺𑀝𑁆𑀞𑀸𑀦𑀼𑀕𑀢𑀺𑀁 𑀆𑀧𑀚𑁆𑀚𑀫𑀸𑀦𑁄 𑀲𑀸𑀮𑀺𑀁 𑀆𑀳𑀸𑀲𑀺 𑀲𑀓𑀺𑀤𑁂𑀯 𑀅𑀝𑁆𑀞𑀸𑀳𑀸𑀬, ‘𑀏𑀯𑀫𑁆𑀧𑀺 𑀓𑀺𑀭, 𑀪𑁄, 𑀲𑀸𑀥𑀽’𑀢𑀺𑁇

268. 𑀬𑀢𑁄 𑀔𑁄 𑀢𑁂, 𑀯𑀸𑀲𑁂𑀝𑁆𑀞, 𑀲𑀢𑁆𑀢𑀸 𑀲𑀦𑁆𑀦𑀺𑀥𑀺𑀓𑀸𑀭𑀓𑀁 𑀲𑀸𑀮𑀺𑀁 𑀉𑀧𑀓𑁆𑀓𑀫𑀺𑀁𑀲𑀼 𑀧𑀭𑀺𑀪𑀼𑀜𑁆𑀚𑀺𑀢𑀼𑀁𑁇 𑀅𑀣 𑀓𑀡𑁄𑀧𑀺 𑀢𑀡𑁆𑀟𑀼𑀮𑀁 𑀧𑀭𑀺𑀬𑁄𑀦𑀦𑁆𑀥𑀺, 𑀣𑀼𑀲𑁄𑀧𑀺 𑀢𑀡𑁆𑀟𑀼𑀮𑀁 𑀧𑀭𑀺𑀬𑁄𑀦𑀦𑁆𑀥𑀺; 𑀮𑀽𑀦𑀫𑁆𑀧𑀺 𑀦𑀧𑁆𑀧𑀝𑀺𑀯𑀺𑀭𑀽𑀍𑀳𑀁, 𑀅𑀧𑀤𑀸𑀦𑀁 𑀧𑀜𑁆𑀜𑀸𑀬𑀺𑀢𑁆𑀣, 𑀲𑀡𑁆𑀟𑀲𑀡𑁆𑀟𑀸 𑀲𑀸𑀮𑀬𑁄 𑀅𑀝𑁆𑀞𑀁𑀲𑀼𑁇

[Go to previous page (4.7 Itthipurisaliṅgapātubhāva)](/tipitaka/8D/4/4.7.md) / [Go to parent page (4 Aggaññasutta)](/tipitaka/8D/4.md) / [Go to next page (4.9 Sālivibhāga)](/tipitaka/8D/4/4.9.md)


