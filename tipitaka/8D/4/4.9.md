
[Home](/) / [8D Pāthikavaggapāḷi](/tipitaka/8D.md) / [4 Aggaññasutta](/tipitaka/8D/4.md)

# 𑁪𑁇𑁯 𑀲𑀸𑀮𑀺𑀯𑀺𑀪𑀸𑀕

### 𑀅𑀕𑁆𑀕𑀜𑁆𑀜𑀲𑀼𑀢𑁆𑀢

### 𑀲𑀸𑀮𑀺𑀯𑀺𑀪𑀸𑀕

(128.)

269. 𑀅𑀣 𑀔𑁄 𑀢𑁂, 𑀯𑀸𑀲𑁂𑀝𑁆𑀞, 𑀲𑀢𑁆𑀢𑀸 𑀲𑀦𑁆𑀦𑀺𑀧𑀢𑀺𑀁𑀲𑀼, 𑀲𑀦𑁆𑀦𑀺𑀧𑀢𑀺𑀢𑁆𑀯𑀸 𑀅𑀦𑀼𑀢𑁆𑀣𑀼𑀦𑀺𑀁𑀲𑀼—  ‘𑀧𑀸𑀧𑀓𑀸 𑀯𑀢, 𑀪𑁄, 𑀥𑀫𑁆𑀫𑀸 𑀲𑀢𑁆𑀢𑁂𑀲𑀼 𑀧𑀸𑀢𑀼𑀪𑀽𑀢𑀸𑁇 𑀫𑀬𑀜𑁆𑀳𑀺 𑀧𑀼𑀩𑁆𑀩𑁂 𑀫𑀦𑁄𑀫𑀬𑀸 𑀅𑀳𑀼𑀫𑁆𑀳𑀸 𑀧𑀻𑀢𑀺𑀪𑀓𑁆𑀔𑀸 𑀲𑀬𑀁𑀧𑀪𑀸 𑀅𑀦𑁆𑀢𑀮𑀺𑀓𑁆𑀔𑀘𑀭𑀸 𑀲𑀼𑀪𑀝𑁆𑀞𑀸𑀬𑀺𑀦𑁄, 𑀘𑀺𑀭𑀁 𑀤𑀻𑀖𑀫𑀤𑁆𑀥𑀸𑀦𑀁 𑀅𑀝𑁆𑀞𑀫𑁆𑀳𑀸𑁇 𑀢𑁂𑀲𑀁 𑀦𑁄 𑀅𑀫𑁆𑀳𑀸𑀓𑀁 𑀓𑀤𑀸𑀘𑀺 𑀓𑀭𑀳𑀘𑀺 𑀤𑀻𑀖𑀲𑁆𑀲 𑀅𑀤𑁆𑀥𑀼𑀦𑁄 𑀅𑀘𑁆𑀘𑀬𑁂𑀦 𑀭𑀲𑀧𑀣𑀯𑀻 𑀉𑀤𑀓𑀲𑁆𑀫𑀺𑀁 𑀲𑀫𑀢𑀦𑀺𑁇 𑀲𑀸 𑀅𑀳𑁄𑀲𑀺 𑀯𑀡𑁆𑀡𑀲𑀫𑁆𑀧𑀦𑁆𑀦𑀸 𑀕𑀦𑁆𑀥𑀲𑀫𑁆𑀧𑀦𑁆𑀦𑀸 𑀭𑀲𑀲𑀫𑁆𑀧𑀦𑁆𑀦𑀸𑁇 𑀢𑁂 𑀫𑀬𑀁 𑀭𑀲𑀧𑀣𑀯𑀺𑀁 𑀳𑀢𑁆𑀣𑁂𑀳𑀺 𑀆𑀮𑀼𑀧𑁆𑀧𑀓𑀸𑀭𑀓𑀁 𑀉𑀧𑀓𑁆𑀓𑀫𑀺𑀫𑁆𑀳 𑀧𑀭𑀺𑀪𑀼𑀜𑁆𑀚𑀺𑀢𑀼𑀁, 𑀢𑁂𑀲𑀁 𑀦𑁄 𑀭𑀲𑀧𑀣𑀯𑀺𑀁 𑀳𑀢𑁆𑀣𑁂𑀳𑀺 𑀆𑀮𑀼𑀧𑁆𑀧𑀓𑀸𑀭𑀓𑀁 𑀉𑀧𑀓𑁆𑀓𑀫𑀢𑀁 𑀧𑀭𑀺𑀪𑀼𑀜𑁆𑀚𑀺𑀢𑀼𑀁 𑀲𑀬𑀁𑀧𑀪𑀸 𑀅𑀦𑁆𑀢𑀭𑀥𑀸𑀬𑀺𑁇 𑀲𑀬𑀁𑀧𑀪𑀸𑀬 𑀅𑀦𑁆𑀢𑀭𑀳𑀺𑀢𑀸𑀬 𑀘𑀦𑁆𑀤𑀺𑀫𑀲𑀽𑀭𑀺𑀬𑀸 𑀧𑀸𑀢𑀼𑀭𑀳𑁂𑀲𑀼𑀁, 𑀘𑀦𑁆𑀤𑀺𑀫𑀲𑀽𑀭𑀺𑀬𑁂𑀲𑀼 𑀧𑀸𑀢𑀼𑀪𑀽𑀢𑁂𑀲𑀼 𑀦𑀓𑁆𑀔𑀢𑁆𑀢𑀸𑀦𑀺 𑀢𑀸𑀭𑀓𑀭𑀽𑀧𑀸𑀦𑀺 𑀧𑀸𑀢𑀼𑀭𑀳𑁂𑀲𑀼𑀁, 𑀦𑀓𑁆𑀔𑀢𑁆𑀢𑁂𑀲𑀼 𑀢𑀸𑀭𑀓𑀭𑀽𑀧𑁂𑀲𑀼 𑀧𑀸𑀢𑀼𑀪𑀽𑀢𑁂𑀲𑀼 𑀭𑀢𑁆𑀢𑀺𑀦𑁆𑀤𑀺𑀯𑀸 𑀧𑀜𑁆𑀜𑀸𑀬𑀺𑀁𑀲𑀼, 𑀭𑀢𑁆𑀢𑀺𑀦𑁆𑀤𑀺𑀯𑁂𑀲𑀼 𑀧𑀜𑁆𑀜𑀸𑀬𑀫𑀸𑀦𑁂𑀲𑀼 𑀫𑀸𑀲𑀟𑁆𑀠𑀫𑀸𑀲𑀸 𑀧𑀜𑁆𑀜𑀸𑀬𑀺𑀁𑀲𑀼𑁇 𑀫𑀸𑀲𑀟𑁆𑀠𑀫𑀸𑀲𑁂𑀲𑀼 𑀧𑀜𑁆𑀜𑀸𑀬𑀫𑀸𑀦𑁂𑀲𑀼 𑀉𑀢𑀼𑀲𑀁𑀯𑀘𑁆𑀙𑀭𑀸 𑀧𑀜𑁆𑀜𑀸𑀬𑀺𑀁𑀲𑀼𑁇 𑀢𑁂 𑀫𑀬𑀁 𑀭𑀲𑀧𑀣𑀯𑀺𑀁 𑀧𑀭𑀺𑀪𑀼𑀜𑁆𑀚𑀦𑁆𑀢𑀸 𑀢𑀫𑁆𑀪𑀓𑁆𑀔𑀸 𑀢𑀤𑀸𑀳𑀸𑀭𑀸 𑀘𑀺𑀭𑀁 𑀤𑀻𑀖𑀫𑀤𑁆𑀥𑀸𑀦𑀁 𑀅𑀝𑁆𑀞𑀫𑁆𑀳𑀸𑁇 𑀢𑁂𑀲𑀁 𑀦𑁄 𑀧𑀸𑀧𑀓𑀸𑀦𑀁𑀬𑁂𑀯 𑀅𑀓𑀼𑀲𑀮𑀸𑀦𑀁 𑀥𑀫𑁆𑀫𑀸𑀦𑀁 𑀧𑀸𑀢𑀼𑀪𑀸𑀯𑀸 𑀭𑀲𑀧𑀣𑀯𑀻 𑀅𑀦𑁆𑀢𑀭𑀥𑀸𑀬𑀺𑁇 𑀭𑀲𑀧𑀣𑀯𑀺𑀬𑀸 𑀅𑀦𑁆𑀢𑀭𑀳𑀺𑀢𑀸𑀬 𑀪𑀽𑀫𑀺𑀧𑀧𑁆𑀧𑀝𑀓𑁄 𑀧𑀸𑀢𑀼𑀭𑀳𑁄𑀲𑀺𑁇 𑀲𑁄 𑀅𑀳𑁄𑀲𑀺 𑀯𑀡𑁆𑀡𑀲𑀫𑁆𑀧𑀦𑁆𑀦𑁄 𑀕𑀦𑁆𑀥𑀲𑀫𑁆𑀧𑀦𑁆𑀦𑁄 𑀭𑀲𑀲𑀫𑁆𑀧𑀦𑁆𑀦𑁄𑁇 𑀢𑁂 𑀫𑀬𑀁 𑀪𑀽𑀫𑀺𑀧𑀧𑁆𑀧𑀝𑀓𑀁 𑀉𑀧𑀓𑁆𑀓𑀫𑀺𑀫𑁆𑀳 𑀧𑀭𑀺𑀪𑀼𑀜𑁆𑀚𑀺𑀢𑀼𑀁𑁇 𑀢𑁂 𑀫𑀬𑀁 𑀢𑀁 𑀧𑀭𑀺𑀪𑀼𑀜𑁆𑀚𑀦𑁆𑀢𑀸 𑀢𑀫𑁆𑀪𑀓𑁆𑀔𑀸 𑀢𑀤𑀸𑀳𑀸𑀭𑀸 𑀘𑀺𑀭𑀁 𑀤𑀻𑀖𑀫𑀤𑁆𑀥𑀸𑀦𑀁 𑀅𑀝𑁆𑀞𑀫𑁆𑀳𑀸𑁇 𑀢𑁂𑀲𑀁 𑀦𑁄 𑀧𑀸𑀧𑀓𑀸𑀦𑀁𑀬𑁂𑀯 𑀅𑀓𑀼𑀲𑀮𑀸𑀦𑀁 𑀥𑀫𑁆𑀫𑀸𑀦𑀁 𑀧𑀸𑀢𑀼𑀪𑀸𑀯𑀸 𑀪𑀽𑀫𑀺𑀧𑀧𑁆𑀧𑀝𑀓𑁄 𑀅𑀦𑁆𑀢𑀭𑀥𑀸𑀬𑀺𑁇 𑀪𑀽𑀫𑀺𑀧𑀧𑁆𑀧𑀝𑀓𑁂 𑀅𑀦𑁆𑀢𑀭𑀳𑀺𑀢𑁂 𑀧𑀤𑀸𑀮𑀢𑀸 𑀧𑀸𑀢𑀼𑀭𑀳𑁄𑀲𑀺𑁇 𑀲𑀸 𑀅𑀳𑁄𑀲𑀺 𑀯𑀡𑁆𑀡𑀲𑀫𑁆𑀧𑀦𑁆𑀦𑀸 𑀕𑀦𑁆𑀥𑀲𑀫𑁆𑀧𑀦𑁆𑀦𑀸 𑀭𑀲𑀲𑀫𑁆𑀧𑀦𑁆𑀦𑀸𑁇 𑀢𑁂 𑀫𑀬𑀁 𑀧𑀤𑀸𑀮𑀢𑀁 𑀉𑀧𑀓𑁆𑀓𑀫𑀺𑀫𑁆𑀳 𑀧𑀭𑀺𑀪𑀼𑀜𑁆𑀚𑀺𑀢𑀼𑀁𑁇 𑀢𑁂 𑀫𑀬𑀁 𑀢𑀁 𑀧𑀭𑀺𑀪𑀼𑀜𑁆𑀚𑀦𑁆𑀢𑀸 𑀢𑀫𑁆𑀪𑀓𑁆𑀔𑀸 𑀢𑀤𑀸𑀳𑀸𑀭𑀸 𑀘𑀺𑀭𑀁 𑀤𑀻𑀖𑀫𑀤𑁆𑀥𑀸𑀦𑀁 𑀅𑀝𑁆𑀞𑀫𑁆𑀳𑀸𑁇 𑀢𑁂𑀲𑀁 𑀦𑁄 𑀧𑀸𑀧𑀓𑀸𑀦𑀁𑀬𑁂𑀯 𑀅𑀓𑀼𑀲𑀮𑀸𑀦𑀁 𑀥𑀫𑁆𑀫𑀸𑀦𑀁 𑀧𑀸𑀢𑀼𑀪𑀸𑀯𑀸 𑀧𑀤𑀸𑀮𑀢𑀸 𑀅𑀦𑁆𑀢𑀭𑀥𑀸𑀬𑀺𑁇 𑀧𑀤𑀸𑀮𑀢𑀸𑀬 𑀅𑀦𑁆𑀢𑀭𑀳𑀺𑀢𑀸𑀬 𑀅𑀓𑀝𑁆𑀞𑀧𑀸𑀓𑁄 𑀲𑀸𑀮𑀺 𑀧𑀸𑀢𑀼𑀭𑀳𑁄𑀲𑀺 𑀅𑀓𑀡𑁄 𑀅𑀣𑀼𑀲𑁄 𑀲𑀼𑀤𑁆𑀥𑁄 𑀲𑀼𑀕𑀦𑁆𑀥𑁄 𑀢𑀡𑁆𑀟𑀼𑀮𑀧𑁆𑀨𑀮𑁄𑁇 𑀬𑀁 𑀢𑀁 𑀲𑀸𑀬𑀁 𑀲𑀸𑀬𑀫𑀸𑀲𑀸𑀬 𑀆𑀳𑀭𑀸𑀫, 𑀧𑀸𑀢𑁄 𑀢𑀁 𑀳𑁄𑀢𑀺 𑀧𑀓𑁆𑀓𑀁 𑀧𑀝𑀺𑀯𑀺𑀭𑀽𑀍𑀳𑀁𑁇 𑀬𑀁 𑀢𑀁 𑀧𑀸𑀢𑁄 𑀧𑀸𑀢𑀭𑀸𑀲𑀸𑀬 𑀆𑀳𑀭𑀸𑀫, 𑀲𑀸𑀬𑀁 𑀢𑀁 𑀳𑁄𑀢𑀺 𑀧𑀓𑁆𑀓𑀁 𑀧𑀝𑀺𑀯𑀺𑀭𑀽𑀍𑀳𑀁𑁇 𑀦𑀸𑀧𑀤𑀸𑀦𑀁 𑀧𑀜𑁆𑀜𑀸𑀬𑀺𑀢𑁆𑀣𑁇 𑀢𑁂 𑀫𑀬𑀁 𑀅𑀓𑀝𑁆𑀞𑀧𑀸𑀓𑀁 𑀲𑀸𑀮𑀺𑀁 𑀧𑀭𑀺𑀪𑀼𑀜𑁆𑀚𑀦𑁆𑀢𑀸 𑀢𑀫𑁆𑀪𑀓𑁆𑀔𑀸 𑀢𑀤𑀸𑀳𑀸𑀭𑀸 𑀘𑀺𑀭𑀁 𑀤𑀻𑀖𑀫𑀤𑁆𑀥𑀸𑀦𑀁 𑀅𑀝𑁆𑀞𑀫𑁆𑀳𑀸𑁇 𑀢𑁂𑀲𑀁 𑀦𑁄 𑀧𑀸𑀧𑀓𑀸𑀦𑀁𑀬𑁂𑀯 𑀅𑀓𑀼𑀲𑀮𑀸𑀦𑀁 𑀥𑀫𑁆𑀫𑀸𑀦𑀁 𑀧𑀸𑀢𑀼𑀪𑀸𑀯𑀸 𑀓𑀡𑁄𑀧𑀺 𑀢𑀡𑁆𑀟𑀼𑀮𑀁 𑀧𑀭𑀺𑀬𑁄𑀦𑀦𑁆𑀥𑀺, 𑀣𑀼𑀲𑁄𑀧𑀺 𑀢𑀡𑁆𑀟𑀼𑀮𑀁 𑀧𑀭𑀺𑀬𑁄𑀦𑀦𑁆𑀥𑀺, 𑀮𑀽𑀦𑀫𑁆𑀧𑀺 𑀦𑀧𑁆𑀧𑀝𑀺𑀯𑀺𑀭𑀽𑀍𑀳𑀁, 𑀅𑀧𑀤𑀸𑀦𑀁 𑀧𑀜𑁆𑀜𑀸𑀬𑀺𑀢𑁆𑀣, 𑀲𑀡𑁆𑀟𑀲𑀡𑁆𑀟𑀸 𑀲𑀸𑀮𑀬𑁄 𑀞𑀺𑀢𑀸𑁇 𑀬𑀦𑁆𑀦𑀽𑀦 𑀫𑀬𑀁 𑀲𑀸𑀮𑀺𑀁 𑀯𑀺𑀪𑀚𑁂𑀬𑁆𑀬𑀸𑀫, 𑀫𑀭𑀺𑀬𑀸𑀤𑀁 𑀞𑀧𑁂𑀬𑁆𑀬𑀸𑀫𑀸’𑀢𑀺𑁇 𑀅𑀣 𑀔𑁄 𑀢𑁂, 𑀯𑀸𑀲𑁂𑀝𑁆𑀞, 𑀲𑀢𑁆𑀢𑀸 𑀲𑀸𑀮𑀺𑀁 𑀯𑀺𑀪𑀚𑀺𑀁𑀲𑀼, 𑀫𑀭𑀺𑀬𑀸𑀤𑀁 𑀞𑀧𑁂𑀲𑀼𑀁𑁇

(129.)

270. 𑀅𑀣 𑀔𑁄, 𑀯𑀸𑀲𑁂𑀝𑁆𑀞, 𑀅𑀜𑁆𑀜𑀢𑀭𑁄 𑀲𑀢𑁆𑀢𑁄 𑀮𑁄𑀮𑀚𑀸𑀢𑀺𑀓𑁄 𑀲𑀓𑀁 𑀪𑀸𑀕𑀁 𑀧𑀭𑀺𑀭𑀓𑁆𑀔𑀦𑁆𑀢𑁄 𑀅𑀜𑁆𑀜𑀢𑀭𑀁 𑀪𑀸𑀕𑀁 𑀅𑀤𑀺𑀦𑁆𑀦𑀁 𑀆𑀤𑀺𑀬𑀺𑀢𑁆𑀯𑀸 𑀧𑀭𑀺𑀪𑀼𑀜𑁆𑀚𑀺𑁇 𑀢𑀫𑁂𑀦𑀁 𑀅𑀕𑁆𑀕𑀳𑁂𑀲𑀼𑀁, 𑀕𑀳𑁂𑀢𑁆𑀯𑀸 𑀏𑀢𑀤𑀯𑁄𑀘𑀼𑀁—  ‘𑀧𑀸𑀧𑀓𑀁 𑀯𑀢, 𑀪𑁄 𑀲𑀢𑁆𑀢, 𑀓𑀭𑁄𑀲𑀺, 𑀬𑀢𑁆𑀭 𑀳𑀺 𑀦𑀸𑀫 𑀲𑀓𑀁 𑀪𑀸𑀕𑀁 𑀧𑀭𑀺𑀭𑀓𑁆𑀔𑀦𑁆𑀢𑁄 𑀅𑀜𑁆𑀜𑀢𑀭𑀁 𑀪𑀸𑀕𑀁 𑀅𑀤𑀺𑀦𑁆𑀦𑀁 𑀆𑀤𑀺𑀬𑀺𑀢𑁆𑀯𑀸 𑀧𑀭𑀺𑀪𑀼𑀜𑁆𑀚𑀲𑀺𑁇 𑀫𑀸𑀲𑁆𑀲𑀼, 𑀪𑁄 𑀲𑀢𑁆𑀢, 𑀧𑀼𑀦𑀧𑀺 𑀏𑀯𑀭𑀽𑀧𑀫𑀓𑀸𑀲𑀻’𑀢𑀺𑁇 ‘𑀏𑀯𑀁, 𑀪𑁄’𑀢𑀺 𑀔𑁄, 𑀯𑀸𑀲𑁂𑀝𑁆𑀞, 𑀲𑁄 𑀲𑀢𑁆𑀢𑁄 𑀢𑁂𑀲𑀁 𑀲𑀢𑁆𑀢𑀸𑀦𑀁 𑀧𑀘𑁆𑀘𑀲𑁆𑀲𑁄𑀲𑀺𑁇 𑀤𑀼𑀢𑀺𑀬𑀫𑁆𑀧𑀺 𑀔𑁄, 𑀯𑀸𑀲𑁂𑀝𑁆𑀞, 𑀲𑁄 𑀲𑀢𑁆𑀢𑁄…𑀧𑁂…  𑀢𑀢𑀺𑀬𑀫𑁆𑀧𑀺 𑀔𑁄, 𑀯𑀸𑀲𑁂𑀝𑁆𑀞, 𑀲𑁄 𑀲𑀢𑁆𑀢𑁄 𑀲𑀓𑀁 𑀪𑀸𑀕𑀁 𑀧𑀭𑀺𑀭𑀓𑁆𑀔𑀦𑁆𑀢𑁄 𑀅𑀜𑁆𑀜𑀢𑀭𑀁 𑀪𑀸𑀕𑀁 𑀅𑀤𑀺𑀦𑁆𑀦𑀁 𑀆𑀤𑀺𑀬𑀺𑀢𑁆𑀯𑀸 𑀧𑀭𑀺𑀪𑀼𑀜𑁆𑀚𑀺𑁇 𑀢𑀫𑁂𑀦𑀁 𑀅𑀕𑁆𑀕𑀳𑁂𑀲𑀼𑀁, 𑀕𑀳𑁂𑀢𑁆𑀯𑀸 𑀏𑀢𑀤𑀯𑁄𑀘𑀼𑀁—  ‘𑀧𑀸𑀧𑀓𑀁 𑀯𑀢, 𑀪𑁄 𑀲𑀢𑁆𑀢, 𑀓𑀭𑁄𑀲𑀺, 𑀬𑀢𑁆𑀭 𑀳𑀺 𑀦𑀸𑀫 𑀲𑀓𑀁 𑀪𑀸𑀕𑀁 𑀧𑀭𑀺𑀭𑀓𑁆𑀔𑀦𑁆𑀢𑁄 𑀅𑀜𑁆𑀜𑀢𑀭𑀁 𑀪𑀸𑀕𑀁 𑀅𑀤𑀺𑀦𑁆𑀦𑀁 𑀆𑀤𑀺𑀬𑀺𑀢𑁆𑀯𑀸 𑀧𑀭𑀺𑀪𑀼𑀜𑁆𑀚𑀲𑀺𑁇 𑀫𑀸𑀲𑁆𑀲𑀼, 𑀪𑁄 𑀲𑀢𑁆𑀢, 𑀧𑀼𑀦𑀧𑀺 𑀏𑀯𑀭𑀽𑀧𑀫𑀓𑀸𑀲𑀻’𑀢𑀺𑁇 𑀅𑀜𑁆𑀜𑁂 𑀧𑀸𑀡𑀺𑀦𑀸 𑀧𑀳𑀭𑀺𑀁𑀲𑀼, 𑀅𑀜𑁆𑀜𑁂 𑀮𑁂𑀟𑁆𑀟𑀼𑀦𑀸 𑀧𑀳𑀭𑀺𑀁𑀲𑀼, 𑀅𑀜𑁆𑀜𑁂 𑀤𑀡𑁆𑀟𑁂𑀦 𑀧𑀳𑀭𑀺𑀁𑀲𑀼𑁇 𑀢𑀤𑀕𑁆𑀕𑁂 𑀔𑁄, 𑀯𑀸𑀲𑁂𑀝𑁆𑀞, 𑀅𑀤𑀺𑀦𑁆𑀦𑀸𑀤𑀸𑀦𑀁 𑀧𑀜𑁆𑀜𑀸𑀬𑀢𑀺, 𑀕𑀭𑀳𑀸 𑀧𑀜𑁆𑀜𑀸𑀬𑀢𑀺, 𑀫𑀼𑀲𑀸𑀯𑀸𑀤𑁄 𑀧𑀜𑁆𑀜𑀸𑀬𑀢𑀺, 𑀤𑀡𑁆𑀟𑀸𑀤𑀸𑀦𑀁 𑀧𑀜𑁆𑀜𑀸𑀬𑀢𑀺𑁇

[Go to previous page (4.8 Methunadhammasamācāra)](/tipitaka/8D/4/4.8.md) / [Go to parent page (4 Aggaññasutta)](/tipitaka/8D/4.md) / [Go to next page (4.10 Mahāsammatarājā)](/tipitaka/8D/4/4.10.md)


