
[Home](/) / [8D Pāthikavaggapāḷi](../../8D.md) / [4 Aggaññasutta](../4.md)

# 𑁪𑁇𑁧𑁦 𑀫𑀳𑀸𑀲𑀫𑁆𑀫𑀢𑀭𑀸𑀚𑀸

### 𑀅𑀕𑁆𑀕𑀜𑁆𑀜𑀲𑀼𑀢𑁆𑀢

### 𑀫𑀳𑀸𑀲𑀫𑁆𑀫𑀢𑀭𑀸𑀚𑀸

(130.)

271\. 𑀅𑀣 𑀔𑁄 𑀢𑁂, 𑀯𑀸𑀲𑁂𑀝𑁆𑀞, 𑀲𑀢𑁆𑀢𑀸 𑀲𑀦𑁆𑀦𑀺𑀧𑀢𑀺𑀁𑀲𑀼, 𑀲𑀦𑁆𑀦𑀺𑀧𑀢𑀺𑀢𑁆𑀯𑀸 𑀅𑀦𑀼𑀢𑁆𑀣𑀼𑀦𑀺𑀁𑀲𑀼—  ‘𑀧𑀸𑀧𑀓𑀸 𑀯𑀢 𑀪𑁄 𑀥𑀫𑁆𑀫𑀸 𑀲𑀢𑁆𑀢𑁂𑀲𑀼 𑀧𑀸𑀢𑀼𑀪𑀽𑀢𑀸, 𑀬𑀢𑁆𑀭 𑀳𑀺 𑀦𑀸𑀫 𑀅𑀤𑀺𑀦𑁆𑀦𑀸𑀤𑀸𑀦𑀁 𑀧𑀜𑁆𑀜𑀸𑀬𑀺𑀲𑁆𑀲𑀢𑀺, 𑀕𑀭𑀳𑀸 𑀧𑀜𑁆𑀜𑀸𑀬𑀺𑀲𑁆𑀲𑀢𑀺, 𑀫𑀼𑀲𑀸𑀯𑀸𑀤𑁄 𑀧𑀜𑁆𑀜𑀸𑀬𑀺𑀲𑁆𑀲𑀢𑀺, 𑀤𑀡𑁆𑀟𑀸𑀤𑀸𑀦𑀁 𑀧𑀜𑁆𑀜𑀸𑀬𑀺𑀲𑁆𑀲𑀢𑀺𑁇 𑀬𑀦𑁆𑀦𑀽𑀦 𑀫𑀬𑀁 𑀏𑀓𑀁 𑀲𑀢𑁆𑀢𑀁 𑀲𑀫𑁆𑀫𑀦𑁆𑀦𑁂𑀬𑁆𑀬𑀸𑀫, 𑀬𑁄 𑀦𑁄 𑀲𑀫𑁆𑀫𑀸 𑀔𑀻𑀬𑀺𑀢𑀩𑁆𑀩𑀁 𑀔𑀻𑀬𑁂𑀬𑁆𑀬, 𑀲𑀫𑁆𑀫𑀸 𑀕𑀭𑀳𑀺𑀢𑀩𑁆𑀩𑀁 𑀕𑀭𑀳𑁂𑀬𑁆𑀬, 𑀲𑀫𑁆𑀫𑀸 𑀧𑀩𑁆𑀩𑀸𑀚𑁂𑀢𑀩𑁆𑀩𑀁 𑀧𑀩𑁆𑀩𑀸𑀚𑁂𑀬𑁆𑀬𑁇 𑀫𑀬𑀁 𑀧𑀦𑀲𑁆𑀲 𑀲𑀸𑀮𑀻𑀦𑀁 𑀪𑀸𑀕𑀁 𑀅𑀦𑀼𑀧𑁆𑀧𑀤𑀲𑁆𑀲𑀸𑀫𑀸’𑀢𑀺𑁇

272\. 𑀅𑀣 𑀔𑁄 𑀢𑁂, 𑀯𑀸𑀲𑁂𑀝𑁆𑀞, 𑀲𑀢𑁆𑀢𑀸 𑀬𑁄 𑀦𑁂𑀲𑀁 𑀲𑀢𑁆𑀢𑁄 𑀅𑀪𑀺𑀭𑀽𑀧𑀢𑀭𑁄 𑀘 𑀤𑀲𑁆𑀲𑀦𑀻𑀬𑀢𑀭𑁄 𑀘 𑀧𑀸𑀲𑀸𑀤𑀺𑀓𑀢𑀭𑁄 𑀘 𑀫𑀳𑁂𑀲𑀓𑁆𑀔𑀢𑀭𑁄 𑀘 𑀢𑀁 𑀲𑀢𑁆𑀢𑀁 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀏𑀢𑀤𑀯𑁄𑀘𑀼𑀁—  ‘𑀏𑀳𑀺, 𑀪𑁄 𑀲𑀢𑁆𑀢, 𑀲𑀫𑁆𑀫𑀸 𑀔𑀻𑀬𑀺𑀢𑀩𑁆𑀩𑀁 𑀔𑀻𑀬, 𑀲𑀫𑁆𑀫𑀸 𑀕𑀭𑀳𑀺𑀢𑀩𑁆𑀩𑀁 𑀕𑀭𑀳, 𑀲𑀫𑁆𑀫𑀸 𑀧𑀩𑁆𑀩𑀸𑀚𑁂𑀢𑀩𑁆𑀩𑀁 𑀧𑀩𑁆𑀩𑀸𑀚𑁂𑀳𑀺𑁇 𑀫𑀬𑀁 𑀧𑀦 𑀢𑁂 𑀲𑀸𑀮𑀻𑀦𑀁 𑀪𑀸𑀕𑀁 𑀅𑀦𑀼𑀧𑁆𑀧𑀤𑀲𑁆𑀲𑀸𑀫𑀸’𑀢𑀺𑁇 ‘𑀏𑀯𑀁, 𑀪𑁄’𑀢𑀺 𑀔𑁄, 𑀯𑀸𑀲𑁂𑀝𑁆𑀞, 𑀲𑁄 𑀲𑀢𑁆𑀢𑁄 𑀢𑁂𑀲𑀁 𑀲𑀢𑁆𑀢𑀸𑀦𑀁 𑀧𑀝𑀺𑀲𑁆𑀲𑀼𑀡𑀺𑀢𑁆𑀯𑀸 𑀲𑀫𑁆𑀫𑀸 𑀔𑀻𑀬𑀺𑀢𑀩𑁆𑀩𑀁 𑀔𑀻𑀬𑀺, 𑀲𑀫𑁆𑀫𑀸 𑀕𑀭𑀳𑀺𑀢𑀩𑁆𑀩𑀁 𑀕𑀭𑀳𑀺, 𑀲𑀫𑁆𑀫𑀸 𑀧𑀩𑁆𑀩𑀸𑀚𑁂𑀢𑀩𑁆𑀩𑀁 𑀧𑀩𑁆𑀩𑀸𑀚𑁂𑀲𑀺𑁇 𑀢𑁂 𑀧𑀦𑀲𑁆𑀲 𑀲𑀸𑀮𑀻𑀦𑀁 𑀪𑀸𑀕𑀁 𑀅𑀦𑀼𑀧𑁆𑀧𑀤𑀁𑀲𑀼𑁇

(131.)

273\. 𑀫𑀳𑀸𑀚𑀦𑀲𑀫𑁆𑀫𑀢𑁄𑀢𑀺 𑀔𑁄, 𑀯𑀸𑀲𑁂𑀝𑁆𑀞, ‘𑀫𑀳𑀸𑀲𑀫𑁆𑀫𑀢𑁄, 𑀫𑀳𑀸𑀲𑀫𑁆𑀫𑀢𑁄’ 𑀢𑁆𑀯𑁂𑀯 𑀧𑀞𑀫𑀁 𑀅𑀓𑁆𑀔𑀭𑀁 𑀉𑀧𑀦𑀺𑀩𑁆𑀩𑀢𑁆𑀢𑀁𑁇 𑀔𑁂𑀢𑁆𑀢𑀸𑀦𑀁 𑀅𑀥𑀺𑀧𑀢𑀻𑀢𑀺 𑀔𑁄, 𑀯𑀸𑀲𑁂𑀝𑁆𑀞, ‘𑀔𑀢𑁆𑀢𑀺𑀬𑁄, 𑀔𑀢𑁆𑀢𑀺𑀬𑁄’ 𑀢𑁆𑀯𑁂𑀯 𑀤𑀼𑀢𑀺𑀬𑀁 𑀅𑀓𑁆𑀔𑀭𑀁 𑀉𑀧𑀦𑀺𑀩𑁆𑀩𑀢𑁆𑀢𑀁𑁇 𑀥𑀫𑁆𑀫𑁂𑀦 𑀧𑀭𑁂 𑀭𑀜𑁆𑀚𑁂𑀢𑀻𑀢𑀺 𑀔𑁄, 𑀯𑀸𑀲𑁂𑀝𑁆𑀞, ‘𑀭𑀸𑀚𑀸, 𑀭𑀸𑀚𑀸’ 𑀢𑁆𑀯𑁂𑀯 𑀢𑀢𑀺𑀬𑀁 𑀅𑀓𑁆𑀔𑀭𑀁 𑀉𑀧𑀦𑀺𑀩𑁆𑀩𑀢𑁆𑀢𑀁𑁇 𑀇𑀢𑀺 𑀔𑁄, 𑀯𑀸𑀲𑁂𑀝𑁆𑀞, 𑀏𑀯𑀫𑁂𑀢𑀲𑁆𑀲 𑀔𑀢𑁆𑀢𑀺𑀬𑀫𑀡𑁆𑀟𑀮𑀲𑁆𑀲 𑀧𑁄𑀭𑀸𑀡𑁂𑀦 𑀅𑀕𑁆𑀕𑀜𑁆𑀜𑁂𑀦 𑀅𑀓𑁆𑀔𑀭𑁂𑀦 𑀅𑀪𑀺𑀦𑀺𑀩𑁆𑀩𑀢𑁆𑀢𑀺 𑀅𑀳𑁄𑀲𑀺 𑀢𑁂𑀲𑀁𑀬𑁂𑀯 𑀲𑀢𑁆𑀢𑀸𑀦𑀁, 𑀅𑀦𑀜𑁆𑀜𑁂𑀲𑀁𑁇 𑀲𑀤𑀺𑀲𑀸𑀦𑀁𑀬𑁂𑀯, 𑀦𑁄 𑀅𑀲𑀤𑀺𑀲𑀸𑀦𑀁𑁇 𑀥𑀫𑁆𑀫𑁂𑀦𑁂𑀯, 𑀦𑁄 𑀅𑀥𑀫𑁆𑀫𑁂𑀦𑁇 𑀥𑀫𑁆𑀫𑁄 𑀳𑀺, 𑀯𑀸𑀲𑁂𑀝𑁆𑀞, 𑀲𑁂𑀝𑁆𑀞𑁄 𑀚𑀦𑁂𑀢𑀲𑁆𑀫𑀺𑀁 𑀤𑀺𑀝𑁆𑀞𑁂 𑀘𑁂𑀯 𑀥𑀫𑁆𑀫𑁂 𑀅𑀪𑀺𑀲𑀫𑁆𑀧𑀭𑀸𑀬𑀜𑁆𑀘𑁇

[Go to previous page (4.9 Sālivibhāga)](4.9.md) / [Go to parent page (4 Aggaññasutta)](../4.md) / [Go to next page (4.11 Brāhmaṇamaṇḍala)](4.11.md)


