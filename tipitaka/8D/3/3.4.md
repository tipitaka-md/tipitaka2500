
[Home](/) / [8D Pāthikavaggapāḷi](...md) / [3 Cakkavattisutta](../8D/3.md)

# 𑁩𑁇𑁪 𑀆𑀬𑀼𑀯𑀡𑁆𑀡𑀸𑀤𑀺𑀧𑀭𑀺𑀳𑀸𑀦𑀺𑀓𑀣𑀸

* 𑀘𑀓𑁆𑀓𑀯𑀢𑁆𑀢𑀺𑀲𑀼𑀢𑁆𑀢

* 𑀆𑀬𑀼𑀯𑀡𑁆𑀡𑀸𑀤𑀺𑀧𑀭𑀺𑀳𑀸𑀦𑀺𑀓𑀣𑀸

(91.)

202\. 𑀅𑀣 𑀔𑁄, 𑀪𑀺𑀓𑁆𑀔𑀯𑁂, 𑀭𑀸𑀚𑀸 𑀔𑀢𑁆𑀢𑀺𑀬𑁄 𑀫𑀼𑀤𑁆𑀥𑀸𑀪𑀺𑀲𑀺𑀢𑁆𑀢𑁄 𑀅𑀫𑀘𑁆𑀘𑁂 𑀧𑀸𑀭𑀺𑀲𑀚𑁆𑀚𑁂 𑀕𑀡𑀓𑀫𑀳𑀸𑀫𑀢𑁆𑀢𑁂 𑀅𑀦𑀻𑀓𑀝𑁆𑀞𑁂 𑀤𑁄𑀯𑀸𑀭𑀺𑀓𑁂 𑀫𑀦𑁆𑀢𑀲𑁆𑀲𑀸𑀚𑀻𑀯𑀺𑀦𑁄 𑀲𑀦𑁆𑀦𑀺𑀧𑀸𑀢𑁂𑀢𑁆𑀯𑀸 𑀅𑀭𑀺𑀬𑀁 𑀘𑀓𑁆𑀓𑀯𑀢𑁆𑀢𑀺𑀯𑀢𑁆𑀢𑀁 𑀧𑀼𑀘𑁆𑀙𑀺𑁇 𑀢𑀲𑁆𑀲 𑀢𑁂 𑀅𑀭𑀺𑀬𑀁 𑀘𑀓𑁆𑀓𑀯𑀢𑁆𑀢𑀺𑀯𑀢𑁆𑀢𑀁 𑀧𑀼𑀝𑁆𑀞𑀸 𑀩𑁆𑀬𑀸𑀓𑀭𑀺𑀁𑀲𑀼𑁇 𑀢𑁂𑀲𑀁 𑀲𑀼𑀢𑁆𑀯𑀸 𑀥𑀫𑁆𑀫𑀺𑀓𑀜𑁆𑀳𑀺 𑀔𑁄 𑀭𑀓𑁆𑀔𑀸𑀯𑀭𑀡𑀕𑀼𑀢𑁆𑀢𑀺𑀁 𑀲𑀁𑀯𑀺𑀤𑀳𑀺, 𑀦𑁄 𑀘 𑀔𑁄 𑀅𑀥𑀦𑀸𑀦𑀁 𑀥𑀦𑀫𑀦𑀼𑀧𑁆𑀧𑀤𑀸𑀲𑀺𑁇 𑀅𑀥𑀦𑀸𑀦𑀁 𑀥𑀦𑁂 𑀅𑀦𑀦𑀼𑀧𑁆𑀧𑀤𑀺𑀬𑀫𑀸𑀦𑁂 𑀤𑀸𑀮𑀺𑀤𑁆𑀤𑀺𑀬𑀁 𑀯𑁂𑀧𑀼𑀮𑁆𑀮𑀫𑀕𑀫𑀸𑀲𑀺𑁇 𑀤𑀸𑀮𑀺𑀤𑁆𑀤𑀺𑀬𑁂 𑀯𑁂𑀧𑀼𑀮𑁆𑀮𑀁 𑀕𑀢𑁂 𑀅𑀜𑁆𑀜𑀢𑀭𑁄 𑀧𑀼𑀭𑀺𑀲𑁄 𑀧𑀭𑁂𑀲𑀁 𑀅𑀤𑀺𑀦𑁆𑀦𑀁 𑀣𑁂𑀬𑁆𑀬𑀲𑀗𑁆𑀔𑀸𑀢𑀁 𑀆𑀤𑀺𑀬𑀺𑁇 𑀢𑀫𑁂𑀦𑀁 𑀅𑀕𑁆𑀕𑀳𑁂𑀲𑀼𑀁𑁇 𑀕𑀳𑁂𑀢𑁆𑀯𑀸 𑀭𑀜𑁆𑀜𑁄 𑀔𑀢𑁆𑀢𑀺𑀬𑀲𑁆𑀲 𑀫𑀼𑀤𑁆𑀥𑀸𑀪𑀺𑀲𑀺𑀢𑁆𑀢𑀲𑁆𑀲 𑀤𑀲𑁆𑀲𑁂𑀲𑀼𑀁—  ‘𑀅𑀬𑀁, 𑀤𑁂𑀯, 𑀧𑀼𑀭𑀺𑀲𑁄 𑀧𑀭𑁂𑀲𑀁 𑀅𑀤𑀺𑀦𑁆𑀦𑀁 𑀣𑁂𑀬𑁆𑀬𑀲𑀗𑁆𑀔𑀸𑀢𑀁 𑀆𑀤𑀺𑀬𑀻’𑀢𑀺𑁇 𑀏𑀯𑀁 𑀯𑀼𑀢𑁆𑀢𑁂, 𑀪𑀺𑀓𑁆𑀔𑀯𑁂, 𑀭𑀸𑀚𑀸 𑀔𑀢𑁆𑀢𑀺𑀬𑁄 𑀫𑀼𑀤𑁆𑀥𑀸𑀪𑀺𑀲𑀺𑀢𑁆𑀢𑁄 𑀢𑀁 𑀧𑀼𑀭𑀺𑀲𑀁 𑀏𑀢𑀤𑀯𑁄𑀘—  ‘𑀲𑀘𑁆𑀘𑀁 𑀓𑀺𑀭 𑀢𑁆𑀯𑀁, 𑀅𑀫𑁆𑀪𑁄 𑀧𑀼𑀭𑀺𑀲, 𑀧𑀭𑁂𑀲𑀁 𑀅𑀤𑀺𑀦𑁆𑀦𑀁 𑀣𑁂𑀬𑁆𑀬𑀲𑀗𑁆𑀔𑀸𑀢𑀁 𑀆𑀤𑀺𑀬𑀻’𑀢𑀺? ‘𑀲𑀘𑁆𑀘𑀁, 𑀤𑁂𑀯𑀸’𑀢𑀺𑁇 ‘𑀓𑀺𑀁 𑀓𑀸𑀭𑀡𑀸’𑀢𑀺? ‘𑀦 𑀳𑀺, 𑀤𑁂𑀯, 𑀚𑀻𑀯𑀸𑀫𑀻’𑀢𑀺𑁇 𑀅𑀣 𑀔𑁄, 𑀪𑀺𑀓𑁆𑀔𑀯𑁂, 𑀭𑀸𑀚𑀸 𑀔𑀢𑁆𑀢𑀺𑀬𑁄 𑀫𑀼𑀤𑁆𑀥𑀸𑀪𑀺𑀲𑀺𑀢𑁆𑀢𑁄 𑀢𑀲𑁆𑀲 𑀧𑀼𑀭𑀺𑀲𑀲𑁆𑀲 𑀥𑀦𑀫𑀦𑀼𑀧𑁆𑀧𑀤𑀸𑀲𑀺—  ‘𑀇𑀫𑀺𑀦𑀸 𑀢𑁆𑀯𑀁, 𑀅𑀫𑁆𑀪𑁄 𑀧𑀼𑀭𑀺𑀲, 𑀥𑀦𑁂𑀦 𑀅𑀢𑁆𑀢𑀦𑀸 𑀘 𑀚𑀻𑀯𑀸𑀳𑀺, 𑀫𑀸𑀢𑀸𑀧𑀺𑀢𑀭𑁄 𑀘 𑀧𑁄𑀲𑁂𑀳𑀺, 𑀧𑀼𑀢𑁆𑀢𑀤𑀸𑀭𑀜𑁆𑀘 𑀧𑁄𑀲𑁂𑀳𑀺, 𑀓𑀫𑁆𑀫𑀦𑁆𑀢𑁂 𑀘 𑀧𑀬𑁄𑀚𑁂𑀳𑀺, 𑀲𑀫𑀡𑀩𑁆𑀭𑀸𑀳𑁆𑀫𑀡𑁂𑀲𑀼 𑀉𑀤𑁆𑀥𑀕𑁆𑀕𑀺𑀓𑀁 𑀤𑀓𑁆𑀔𑀺𑀡𑀁 𑀧𑀢𑀺𑀝𑁆𑀞𑀸𑀧𑁂𑀳𑀺 𑀲𑁄𑀯𑀕𑁆𑀕𑀺𑀓𑀁 𑀲𑀼𑀔𑀯𑀺𑀧𑀸𑀓𑀁 𑀲𑀕𑁆𑀕𑀲𑀁𑀯𑀢𑁆𑀢𑀦𑀺𑀓𑀦𑁆’𑀢𑀺𑁇 ‘𑀏𑀯𑀁, 𑀤𑁂𑀯𑀸’𑀢𑀺 𑀔𑁄, 𑀪𑀺𑀓𑁆𑀔𑀯𑁂, 𑀲𑁄 𑀧𑀼𑀭𑀺𑀲𑁄 𑀭𑀜𑁆𑀜𑁄 𑀔𑀢𑁆𑀢𑀺𑀬𑀲𑁆𑀲 𑀫𑀼𑀤𑁆𑀥𑀸𑀪𑀺𑀲𑀺𑀢𑁆𑀢𑀲𑁆𑀲 𑀧𑀘𑁆𑀘𑀲𑁆𑀲𑁄𑀲𑀺𑁇

203\. 𑀅𑀜𑁆𑀜𑀢𑀭𑁄𑀧𑀺 𑀔𑁄, 𑀪𑀺𑀓𑁆𑀔𑀯𑁂, 𑀧𑀼𑀭𑀺𑀲𑁄 𑀧𑀭𑁂𑀲𑀁 𑀅𑀤𑀺𑀦𑁆𑀦𑀁 𑀣𑁂𑀬𑁆𑀬𑀲𑀗𑁆𑀔𑀸𑀢𑀁 𑀆𑀤𑀺𑀬𑀺𑁇 𑀢𑀫𑁂𑀦𑀁 𑀅𑀕𑁆𑀕𑀳𑁂𑀲𑀼𑀁𑁇 𑀕𑀳𑁂𑀢𑁆𑀯𑀸 𑀭𑀜𑁆𑀜𑁄 𑀔𑀢𑁆𑀢𑀺𑀬𑀲𑁆𑀲 𑀫𑀼𑀤𑁆𑀥𑀸𑀪𑀺𑀲𑀺𑀢𑁆𑀢𑀲𑁆𑀲 𑀤𑀲𑁆𑀲𑁂𑀲𑀼𑀁—  ‘𑀅𑀬𑀁, 𑀤𑁂𑀯, 𑀧𑀼𑀭𑀺𑀲𑁄 𑀧𑀭𑁂𑀲𑀁 𑀅𑀤𑀺𑀦𑁆𑀦𑀁 𑀣𑁂𑀬𑁆𑀬𑀲𑀗𑁆𑀔𑀸𑀢𑀁 𑀆𑀤𑀺𑀬𑀻’𑀢𑀺𑁇 𑀏𑀯𑀁 𑀯𑀼𑀢𑁆𑀢𑁂, 𑀪𑀺𑀓𑁆𑀔𑀯𑁂, 𑀭𑀸𑀚𑀸 𑀔𑀢𑁆𑀢𑀺𑀬𑁄 𑀫𑀼𑀤𑁆𑀥𑀸𑀪𑀺𑀲𑀺𑀢𑁆𑀢𑁄 𑀢𑀁 𑀧𑀼𑀭𑀺𑀲𑀁 𑀏𑀢𑀤𑀯𑁄𑀘—  ‘𑀲𑀘𑁆𑀘𑀁 𑀓𑀺𑀭 𑀢𑁆𑀯𑀁, 𑀅𑀫𑁆𑀪𑁄 𑀧𑀼𑀭𑀺𑀲, 𑀧𑀭𑁂𑀲𑀁 𑀅𑀤𑀺𑀦𑁆𑀦𑀁 𑀣𑁂𑀬𑁆𑀬𑀲𑀗𑁆𑀔𑀸𑀢𑀁 𑀆𑀤𑀺𑀬𑀻’𑀢𑀺? ‘𑀲𑀘𑁆𑀘𑀁, 𑀤𑁂𑀯𑀸’𑀢𑀺𑁇 ‘𑀓𑀺𑀁 𑀓𑀸𑀭𑀡𑀸’𑀢𑀺? ‘𑀦 𑀳𑀺, 𑀤𑁂𑀯, 𑀚𑀻𑀯𑀸𑀫𑀻’𑀢𑀺𑁇 𑀅𑀣 𑀔𑁄, 𑀪𑀺𑀓𑁆𑀔𑀯𑁂, 𑀭𑀸𑀚𑀸 𑀔𑀢𑁆𑀢𑀺𑀬𑁄 𑀫𑀼𑀤𑁆𑀥𑀸𑀪𑀺𑀲𑀺𑀢𑁆𑀢𑁄 𑀢𑀲𑁆𑀲 𑀧𑀼𑀭𑀺𑀲𑀲𑁆𑀲 𑀥𑀦𑀫𑀦𑀼𑀧𑁆𑀧𑀤𑀸𑀲𑀺—  ‘𑀇𑀫𑀺𑀦𑀸 𑀢𑁆𑀯𑀁, 𑀅𑀫𑁆𑀪𑁄 𑀧𑀼𑀭𑀺𑀲, 𑀥𑀦𑁂𑀦 𑀅𑀢𑁆𑀢𑀦𑀸 𑀘 𑀚𑀻𑀯𑀸𑀳𑀺, 𑀫𑀸𑀢𑀸𑀧𑀺𑀢𑀭𑁄 𑀘 𑀧𑁄𑀲𑁂𑀳𑀺, 𑀧𑀼𑀢𑁆𑀢𑀤𑀸𑀭𑀜𑁆𑀘 𑀧𑁄𑀲𑁂𑀳𑀺, 𑀓𑀫𑁆𑀫𑀦𑁆𑀢𑁂 𑀘 𑀧𑀬𑁄𑀚𑁂𑀳𑀺, 𑀲𑀫𑀡𑀩𑁆𑀭𑀸𑀳𑁆𑀫𑀡𑁂𑀲𑀼 𑀉𑀤𑁆𑀥𑀕𑁆𑀕𑀺𑀓𑀁 𑀤𑀓𑁆𑀔𑀺𑀡𑀁 𑀧𑀢𑀺𑀝𑁆𑀞𑀸𑀧𑁂𑀳𑀺 𑀲𑁄𑀯𑀕𑁆𑀕𑀺𑀓𑀁 𑀲𑀼𑀔𑀯𑀺𑀧𑀸𑀓𑀁 𑀲𑀕𑁆𑀕𑀲𑀁𑀯𑀢𑁆𑀢𑀦𑀺𑀓𑀦𑁆’𑀢𑀺𑁇 ‘𑀏𑀯𑀁, 𑀤𑁂𑀯𑀸’𑀢𑀺 𑀔𑁄, 𑀪𑀺𑀓𑁆𑀔𑀯𑁂, 𑀲𑁄 𑀧𑀼𑀭𑀺𑀲𑁄 𑀭𑀜𑁆𑀜𑁄 𑀔𑀢𑁆𑀢𑀺𑀬𑀲𑁆𑀲 𑀫𑀼𑀤𑁆𑀥𑀸𑀪𑀺𑀲𑀺𑀢𑁆𑀢𑀲𑁆𑀲 𑀧𑀘𑁆𑀘𑀲𑁆𑀲𑁄𑀲𑀺𑁇

(92.)

204\. 𑀅𑀲𑁆𑀲𑁄𑀲𑀼𑀁 𑀔𑁄, 𑀪𑀺𑀓𑁆𑀔𑀯𑁂, 𑀫𑀦𑀼𑀲𑁆𑀲𑀸—  ‘𑀬𑁂 𑀓𑀺𑀭, 𑀪𑁄, 𑀧𑀭𑁂𑀲𑀁 𑀅𑀤𑀺𑀦𑁆𑀦𑀁 𑀣𑁂𑀬𑁆𑀬𑀲𑀗𑁆𑀔𑀸𑀢𑀁 𑀆𑀤𑀺𑀬𑀦𑁆𑀢𑀺, 𑀢𑁂𑀲𑀁 𑀭𑀸𑀚𑀸 𑀥𑀦𑀫𑀦𑀼𑀧𑁆𑀧𑀤𑁂𑀢𑀻’𑀢𑀺𑁇 𑀲𑀼𑀢𑁆𑀯𑀸𑀦 𑀢𑁂𑀲𑀁 𑀏𑀢𑀤𑀳𑁄𑀲𑀺—  ‘𑀬𑀦𑁆𑀦𑀽𑀦 𑀫𑀬𑀫𑁆𑀧𑀺 𑀧𑀭𑁂𑀲𑀁 𑀅𑀤𑀺𑀦𑁆𑀦𑀁 𑀣𑁂𑀬𑁆𑀬𑀲𑀗𑁆𑀔𑀸𑀢𑀁 𑀆𑀤𑀺𑀬𑁂𑀬𑁆𑀬𑀸𑀫𑀸’𑀢𑀺𑁇 𑀅𑀣 𑀔𑁄, 𑀪𑀺𑀓𑁆𑀔𑀯𑁂, 𑀅𑀜𑁆𑀜𑀢𑀭𑁄 𑀧𑀼𑀭𑀺𑀲𑁄 𑀧𑀭𑁂𑀲𑀁 𑀅𑀤𑀺𑀦𑁆𑀦𑀁 𑀣𑁂𑀬𑁆𑀬𑀲𑀗𑁆𑀔𑀸𑀢𑀁 𑀆𑀤𑀺𑀬𑀺𑁇 𑀢𑀫𑁂𑀦𑀁 𑀅𑀕𑁆𑀕𑀳𑁂𑀲𑀼𑀁𑁇 𑀕𑀳𑁂𑀢𑁆𑀯𑀸 𑀭𑀜𑁆𑀜𑁄 𑀔𑀢𑁆𑀢𑀺𑀬𑀲𑁆𑀲 𑀫𑀼𑀤𑁆𑀥𑀸𑀪𑀺𑀲𑀺𑀢𑁆𑀢𑀲𑁆𑀲 𑀤𑀲𑁆𑀲𑁂𑀲𑀼𑀁—  ‘𑀅𑀬𑀁, 𑀤𑁂𑀯, 𑀧𑀼𑀭𑀺𑀲𑁄 𑀧𑀭𑁂𑀲𑀁 𑀅𑀤𑀺𑀦𑁆𑀦𑀁 𑀣𑁂𑀬𑁆𑀬𑀲𑀗𑁆𑀔𑀸𑀢𑀁 𑀆𑀤𑀺𑀬𑀻’𑀢𑀺𑁇 𑀏𑀯𑀁 𑀯𑀼𑀢𑁆𑀢𑁂, 𑀪𑀺𑀓𑁆𑀔𑀯𑁂, 𑀭𑀸𑀚𑀸 𑀔𑀢𑁆𑀢𑀺𑀬𑁄 𑀫𑀼𑀤𑁆𑀥𑀸𑀪𑀺𑀲𑀺𑀢𑁆𑀢𑁄 𑀢𑀁 𑀧𑀼𑀭𑀺𑀲𑀁 𑀏𑀢𑀤𑀯𑁄𑀘—  ‘𑀲𑀘𑁆𑀘𑀁 𑀓𑀺𑀭 𑀢𑁆𑀯𑀁, 𑀅𑀫𑁆𑀪𑁄 𑀧𑀼𑀭𑀺𑀲, 𑀧𑀭𑁂𑀲𑀁 𑀅𑀤𑀺𑀦𑁆𑀦𑀁 𑀣𑁂𑀬𑁆𑀬𑀲𑀗𑁆𑀔𑀸𑀢𑀁 𑀆𑀤𑀺𑀬𑀻’𑀢𑀺? ‘𑀲𑀘𑁆𑀘𑀁, 𑀤𑁂𑀯𑀸’𑀢𑀺𑁇 ‘𑀓𑀺𑀁 𑀓𑀸𑀭𑀡𑀸’𑀢𑀺? ‘𑀦 𑀳𑀺, 𑀤𑁂𑀯, 𑀚𑀻𑀯𑀸𑀫𑀻’𑀢𑀺𑁇 𑀅𑀣 𑀔𑁄, 𑀪𑀺𑀓𑁆𑀔𑀯𑁂, 𑀭𑀜𑁆𑀜𑁄 𑀔𑀢𑁆𑀢𑀺𑀬𑀲𑁆𑀲 𑀫𑀼𑀤𑁆𑀥𑀸𑀪𑀺𑀲𑀺𑀢𑁆𑀢𑀲𑁆𑀲 𑀏𑀢𑀤𑀳𑁄𑀲𑀺—  ‘𑀲𑀘𑁂 𑀔𑁄 𑀅𑀳𑀁 𑀬𑁄 𑀬𑁄 𑀧𑀭𑁂𑀲𑀁 𑀅𑀤𑀺𑀦𑁆𑀦𑀁 𑀣𑁂𑀬𑁆𑀬𑀲𑀗𑁆𑀔𑀸𑀢𑀁 𑀆𑀤𑀺𑀬𑀺𑀲𑁆𑀲𑀢𑀺, 𑀢𑀲𑁆𑀲 𑀢𑀲𑁆𑀲 𑀥𑀦𑀫𑀦𑀼𑀧𑁆𑀧𑀤𑀲𑁆𑀲𑀸𑀫𑀺, 𑀏𑀯𑀫𑀺𑀤𑀁 𑀅𑀤𑀺𑀦𑁆𑀦𑀸𑀤𑀸𑀦𑀁 𑀧𑀯𑀟𑁆𑀠𑀺𑀲𑁆𑀲𑀢𑀺𑁇 𑀬𑀦𑁆𑀦𑀽𑀦𑀸𑀳𑀁 𑀇𑀫𑀁 𑀧𑀼𑀭𑀺𑀲𑀁 𑀲𑀼𑀦𑀺𑀲𑁂𑀥𑀁 𑀦𑀺𑀲𑁂𑀥𑁂𑀬𑁆𑀬𑀁, 𑀫𑀽𑀮𑀖𑀘𑁆𑀘𑀁 𑀓𑀭𑁂𑀬𑁆𑀬𑀁, 𑀲𑀻𑀲𑀫𑀲𑁆𑀲 𑀙𑀺𑀦𑁆𑀤𑁂𑀬𑁆𑀬𑀦𑁆’𑀢𑀺𑁇 𑀅𑀣 𑀔𑁄, 𑀪𑀺𑀓𑁆𑀔𑀯𑁂, 𑀭𑀸𑀚𑀸 𑀔𑀢𑁆𑀢𑀺𑀬𑁄 𑀫𑀼𑀤𑁆𑀥𑀸𑀪𑀺𑀲𑀺𑀢𑁆𑀢𑁄 𑀧𑀼𑀭𑀺𑀲𑁂 𑀆𑀡𑀸𑀧𑁂𑀲𑀺—  ‘𑀢𑁂𑀦 𑀳𑀺, 𑀪𑀡𑁂, 𑀇𑀫𑀁 𑀧𑀼𑀭𑀺𑀲𑀁 𑀤𑀍𑀳𑀸𑀬 𑀭𑀚𑁆𑀚𑀼𑀬𑀸 𑀧𑀘𑁆𑀙𑀸𑀩𑀸𑀳𑀁 𑀕𑀸𑀍𑀳𑀩𑀦𑁆𑀥𑀦𑀁 𑀩𑀦𑁆𑀥𑀺𑀢𑁆𑀯𑀸 𑀔𑀼𑀭𑀫𑀼𑀡𑁆𑀟𑀁 𑀓𑀭𑀺𑀢𑁆𑀯𑀸 𑀔𑀭𑀲𑁆𑀲𑀭𑁂𑀦 𑀧𑀡𑀯𑁂𑀦 𑀭𑀣𑀺𑀓𑀸𑀬 𑀭𑀣𑀺𑀓𑀁 𑀲𑀺𑀗𑁆𑀖𑀸𑀝𑀓𑁂𑀦 𑀲𑀺𑀗𑁆𑀖𑀸𑀝𑀓𑀁 𑀧𑀭𑀺𑀦𑁂𑀢𑁆𑀯𑀸 𑀤𑀓𑁆𑀔𑀺𑀡𑁂𑀦 𑀤𑁆𑀯𑀸𑀭𑁂𑀦 𑀦𑀺𑀓𑁆𑀔𑀫𑀺𑀢𑁆𑀯𑀸 𑀤𑀓𑁆𑀔𑀺𑀡𑀢𑁄 𑀦𑀕𑀭𑀲𑁆𑀲 𑀲𑀼𑀦𑀺𑀲𑁂𑀥𑀁 𑀦𑀺𑀲𑁂𑀥𑁂𑀣, 𑀫𑀽𑀮𑀖𑀘𑁆𑀘𑀁 𑀓𑀭𑁄𑀣, 𑀲𑀻𑀲𑀫𑀲𑁆𑀲 𑀙𑀺𑀦𑁆𑀤𑀣𑀸’𑀢𑀺𑁇 ‘𑀏𑀯𑀁, 𑀤𑁂𑀯𑀸’𑀢𑀺 𑀔𑁄, 𑀪𑀺𑀓𑁆𑀔𑀯𑁂, 𑀢𑁂 𑀧𑀼𑀭𑀺𑀲𑀸 𑀭𑀜𑁆𑀜𑁄 𑀔𑀢𑁆𑀢𑀺𑀬𑀲𑁆𑀲 𑀫𑀼𑀤𑁆𑀥𑀸𑀪𑀺𑀲𑀺𑀢𑁆𑀢𑀲𑁆𑀲 𑀧𑀝𑀺𑀲𑁆𑀲𑀼𑀢𑁆𑀯𑀸 𑀢𑀁 𑀧𑀼𑀭𑀺𑀲𑀁 𑀤𑀍𑀳𑀸𑀬 𑀭𑀚𑁆𑀚𑀼𑀬𑀸 𑀧𑀘𑁆𑀙𑀸𑀩𑀸𑀳𑀁 𑀕𑀸𑀍𑀳𑀩𑀦𑁆𑀥𑀦𑀁 𑀩𑀦𑁆𑀥𑀺𑀢𑁆𑀯𑀸 𑀔𑀼𑀭𑀫𑀼𑀡𑁆𑀟𑀁 𑀓𑀭𑀺𑀢𑁆𑀯𑀸 𑀔𑀭𑀲𑁆𑀲𑀭𑁂𑀦 𑀧𑀡𑀯𑁂𑀦 𑀭𑀣𑀺𑀓𑀸𑀬 𑀭𑀣𑀺𑀓𑀁 𑀲𑀺𑀗𑁆𑀖𑀸𑀝𑀓𑁂𑀦 𑀲𑀺𑀗𑁆𑀖𑀸𑀝𑀓𑀁 𑀧𑀭𑀺𑀦𑁂𑀢𑁆𑀯𑀸 𑀤𑀓𑁆𑀔𑀺𑀡𑁂𑀦 𑀤𑁆𑀯𑀸𑀭𑁂𑀦 𑀦𑀺𑀓𑁆𑀔𑀫𑀺𑀢𑁆𑀯𑀸 𑀤𑀓𑁆𑀔𑀺𑀡𑀢𑁄 𑀦𑀕𑀭𑀲𑁆𑀲 𑀲𑀼𑀦𑀺𑀲𑁂𑀥𑀁 𑀦𑀺𑀲𑁂𑀥𑁂𑀲𑀼𑀁, 𑀫𑀽𑀮𑀖𑀘𑁆𑀘𑀁 𑀅𑀓𑀁𑀲𑀼, 𑀲𑀻𑀲𑀫𑀲𑁆𑀲 𑀙𑀺𑀦𑁆𑀤𑀺𑀁𑀲𑀼𑁇

(93.)

205\. 𑀅𑀲𑁆𑀲𑁄𑀲𑀼𑀁 𑀔𑁄, 𑀪𑀺𑀓𑁆𑀔𑀯𑁂, 𑀫𑀦𑀼𑀲𑁆𑀲𑀸—  ‘𑀬𑁂 𑀓𑀺𑀭, 𑀪𑁄, 𑀧𑀭𑁂𑀲𑀁 𑀅𑀤𑀺𑀦𑁆𑀦𑀁 𑀣𑁂𑀬𑁆𑀬𑀲𑀗𑁆𑀔𑀸𑀢𑀁 𑀆𑀤𑀺𑀬𑀦𑁆𑀢𑀺, 𑀢𑁂 𑀭𑀸𑀚𑀸 𑀲𑀼𑀦𑀺𑀲𑁂𑀥𑀁 𑀦𑀺𑀲𑁂𑀥𑁂𑀢𑀺, 𑀫𑀽𑀮𑀖𑀘𑁆𑀘𑀁 𑀓𑀭𑁄𑀢𑀺, 𑀲𑀻𑀲𑀸𑀦𑀺 𑀢𑁂𑀲𑀁 𑀙𑀺𑀦𑁆𑀤𑀢𑀻’𑀢𑀺𑁇 𑀲𑀼𑀢𑁆𑀯𑀸𑀦 𑀢𑁂𑀲𑀁 𑀏𑀢𑀤𑀳𑁄𑀲𑀺—  ‘𑀬𑀦𑁆𑀦𑀽𑀦 𑀫𑀬𑀫𑁆𑀧𑀺 𑀢𑀺𑀡𑁆𑀳𑀸𑀦𑀺 𑀲𑀢𑁆𑀣𑀸𑀦𑀺 𑀓𑀸𑀭𑀸𑀧𑁂𑀲𑁆𑀲𑀸𑀫, 𑀢𑀺𑀡𑁆𑀳𑀸𑀦𑀺 𑀲𑀢𑁆𑀣𑀸𑀦𑀺 𑀓𑀸𑀭𑀸𑀧𑁂𑀢𑁆𑀯𑀸 𑀬𑁂𑀲𑀁 𑀅𑀤𑀺𑀦𑁆𑀦𑀁 𑀣𑁂𑀬𑁆𑀬𑀲𑀗𑁆𑀔𑀸𑀢𑀁 𑀆𑀤𑀺𑀬𑀺𑀲𑁆𑀲𑀸𑀫, 𑀢𑁂 𑀲𑀼𑀦𑀺𑀲𑁂𑀥𑀁 𑀦𑀺𑀲𑁂𑀥𑁂𑀲𑁆𑀲𑀸𑀫, 𑀫𑀽𑀮𑀖𑀘𑁆𑀘𑀁 𑀓𑀭𑀺𑀲𑁆𑀲𑀸𑀫, 𑀲𑀻𑀲𑀸𑀦𑀺 𑀢𑁂𑀲𑀁 𑀙𑀺𑀦𑁆𑀤𑀺𑀲𑁆𑀲𑀸𑀫𑀸’𑀢𑀺𑁇 𑀢𑁂 𑀢𑀺𑀡𑁆𑀳𑀸𑀦𑀺 𑀲𑀢𑁆𑀣𑀸𑀦𑀺 𑀓𑀸𑀭𑀸𑀧𑁂𑀲𑀼𑀁, 𑀢𑀺𑀡𑁆𑀳𑀸𑀦𑀺 𑀲𑀢𑁆𑀣𑀸𑀦𑀺 𑀓𑀸𑀭𑀸𑀧𑁂𑀢𑁆𑀯𑀸 𑀕𑀸𑀫𑀖𑀸𑀢𑀫𑁆𑀧𑀺 𑀉𑀧𑀓𑁆𑀓𑀫𑀺𑀁𑀲𑀼 𑀓𑀸𑀢𑀼𑀁, 𑀦𑀺𑀕𑀫𑀖𑀸𑀢𑀫𑁆𑀧𑀺 𑀉𑀧𑀓𑁆𑀓𑀫𑀺𑀁𑀲𑀼 𑀓𑀸𑀢𑀼𑀁, 𑀦𑀕𑀭𑀖𑀸𑀢𑀫𑁆𑀧𑀺 𑀉𑀧𑀓𑁆𑀓𑀫𑀺𑀁𑀲𑀼 𑀓𑀸𑀢𑀼𑀁, 𑀧𑀦𑁆𑀣𑀤𑀼𑀳𑀦𑀫𑁆𑀧𑀺 𑀉𑀧𑀓𑁆𑀓𑀫𑀺𑀁𑀲𑀼 𑀓𑀸𑀢𑀼𑀁𑁇 𑀬𑁂𑀲𑀁 𑀢𑁂 𑀅𑀤𑀺𑀦𑁆𑀦𑀁 𑀣𑁂𑀬𑁆𑀬𑀲𑀗𑁆𑀔𑀸𑀢𑀁 𑀆𑀤𑀺𑀬𑀦𑁆𑀢𑀺, 𑀢𑁂 𑀲𑀼𑀦𑀺𑀲𑁂𑀥𑀁 𑀦𑀺𑀲𑁂𑀥𑁂𑀦𑁆𑀢𑀺, 𑀫𑀽𑀮𑀖𑀘𑁆𑀘𑀁 𑀓𑀭𑁄𑀦𑁆𑀢𑀺, 𑀲𑀻𑀲𑀸𑀦𑀺 𑀢𑁂𑀲𑀁 𑀙𑀺𑀦𑁆𑀤𑀦𑁆𑀢𑀺𑁇

(94.)

206\. 𑀇𑀢𑀺 𑀔𑁄, 𑀪𑀺𑀓𑁆𑀔𑀯𑁂, 𑀅𑀥𑀦𑀸𑀦𑀁 𑀥𑀦𑁂 𑀅𑀦𑀦𑀼𑀧𑁆𑀧𑀤𑀺𑀬𑀫𑀸𑀦𑁂 𑀤𑀸𑀮𑀺𑀤𑁆𑀤𑀺𑀬𑀁 𑀯𑁂𑀧𑀼𑀮𑁆𑀮𑀫𑀕𑀫𑀸𑀲𑀺, 𑀤𑀸𑀮𑀺𑀤𑁆𑀤𑀺𑀬𑁂 𑀯𑁂𑀧𑀼𑀮𑁆𑀮𑀁 𑀕𑀢𑁂 𑀅𑀤𑀺𑀦𑁆𑀦𑀸𑀤𑀸𑀦𑀁 𑀯𑁂𑀧𑀼𑀮𑁆𑀮𑀫𑀕𑀫𑀸𑀲𑀺, 𑀅𑀤𑀺𑀦𑁆𑀦𑀸𑀤𑀸𑀦𑁂 𑀯𑁂𑀧𑀼𑀮𑁆𑀮𑀁 𑀕𑀢𑁂 𑀲𑀢𑁆𑀣𑀁 𑀯𑁂𑀧𑀼𑀮𑁆𑀮𑀫𑀕𑀫𑀸𑀲𑀺, 𑀲𑀢𑁆𑀣𑁂 𑀯𑁂𑀧𑀼𑀮𑁆𑀮𑀁 𑀕𑀢𑁂 𑀧𑀸𑀡𑀸𑀢𑀺𑀧𑀸𑀢𑁄 𑀯𑁂𑀧𑀼𑀮𑁆𑀮𑀫𑀕𑀫𑀸𑀲𑀺, 𑀧𑀸𑀡𑀸𑀢𑀺𑀧𑀸𑀢𑁂 𑀯𑁂𑀧𑀼𑀮𑁆𑀮𑀁 𑀕𑀢𑁂 𑀢𑁂𑀲𑀁 𑀲𑀢𑁆𑀢𑀸𑀦𑀁 𑀆𑀬𑀼𑀧𑀺 𑀧𑀭𑀺𑀳𑀸𑀬𑀺, 𑀯𑀡𑁆𑀡𑁄𑀧𑀺 𑀧𑀭𑀺𑀳𑀸𑀬𑀺𑁇 𑀢𑁂𑀲𑀁 𑀆𑀬𑀼𑀦𑀸𑀧𑀺 𑀧𑀭𑀺𑀳𑀸𑀬𑀫𑀸𑀦𑀸𑀦𑀁 𑀯𑀡𑁆𑀡𑁂𑀦𑀧𑀺 𑀧𑀭𑀺𑀳𑀸𑀬𑀫𑀸𑀦𑀸𑀦𑀁 𑀅𑀲𑀻𑀢𑀺𑀯𑀲𑁆𑀲𑀲𑀳𑀲𑁆𑀲𑀸𑀬𑀼𑀓𑀸𑀦𑀁 𑀫𑀦𑀼𑀲𑁆𑀲𑀸𑀦𑀁 𑀘𑀢𑁆𑀢𑀸𑀭𑀻𑀲𑀯𑀲𑁆𑀲𑀲𑀳𑀲𑁆𑀲𑀸𑀬𑀼𑀓𑀸 𑀧𑀼𑀢𑁆𑀢𑀸 𑀅𑀳𑁂𑀲𑀼𑀁𑁇

207\. 𑀘𑀢𑁆𑀢𑀸𑀭𑀻𑀲𑀯𑀲𑁆𑀲𑀲𑀳𑀲𑁆𑀲𑀸𑀬𑀼𑀓𑁂𑀲𑀼, 𑀪𑀺𑀓𑁆𑀔𑀯𑁂, 𑀫𑀦𑀼𑀲𑁆𑀲𑁂𑀲𑀼 𑀅𑀜𑁆𑀜𑀢𑀭𑁄 𑀧𑀼𑀭𑀺𑀲𑁄 𑀧𑀭𑁂𑀲𑀁 𑀅𑀤𑀺𑀦𑁆𑀦𑀁 𑀣𑁂𑀬𑁆𑀬𑀲𑀗𑁆𑀔𑀸𑀢𑀁 𑀆𑀤𑀺𑀬𑀺𑁇 𑀢𑀫𑁂𑀦𑀁 𑀅𑀕𑁆𑀕𑀳𑁂𑀲𑀼𑀁𑁇 𑀕𑀳𑁂𑀢𑁆𑀯𑀸 𑀭𑀜𑁆𑀜𑁄 𑀔𑀢𑁆𑀢𑀺𑀬𑀲𑁆𑀲 𑀫𑀼𑀤𑁆𑀥𑀸𑀪𑀺𑀲𑀺𑀢𑁆𑀢𑀲𑁆𑀲 𑀤𑀲𑁆𑀲𑁂𑀲𑀼𑀁—  ‘𑀅𑀬𑀁, 𑀤𑁂𑀯, 𑀧𑀼𑀭𑀺𑀲𑁄 𑀧𑀭𑁂𑀲𑀁 𑀅𑀤𑀺𑀦𑁆𑀦𑀁 𑀣𑁂𑀬𑁆𑀬𑀲𑀗𑁆𑀔𑀸𑀢𑀁 𑀆𑀤𑀺𑀬𑀻’𑀢𑀺𑁇 𑀏𑀯𑀁 𑀯𑀼𑀢𑁆𑀢𑁂, 𑀪𑀺𑀓𑁆𑀔𑀯𑁂, 𑀭𑀸𑀚𑀸 𑀔𑀢𑁆𑀢𑀺𑀬𑁄 𑀫𑀼𑀤𑁆𑀥𑀸𑀪𑀺𑀲𑀺𑀢𑁆𑀢𑁄 𑀢𑀁 𑀧𑀼𑀭𑀺𑀲𑀁 𑀏𑀢𑀤𑀯𑁄𑀘—  ‘𑀲𑀘𑁆𑀘𑀁 𑀓𑀺𑀭 𑀢𑁆𑀯𑀁, 𑀅𑀫𑁆𑀪𑁄 𑀧𑀼𑀭𑀺𑀲, 𑀧𑀭𑁂𑀲𑀁 𑀅𑀤𑀺𑀦𑁆𑀦𑀁 𑀣𑁂𑀬𑁆𑀬𑀲𑀗𑁆𑀔𑀸𑀢𑀁 𑀆𑀤𑀺𑀬𑀻’𑀢𑀺? ‘𑀦 𑀳𑀺, 𑀤𑁂𑀯𑀸’𑀢𑀺 𑀲𑀫𑁆𑀧𑀚𑀸𑀦𑀫𑀼𑀲𑀸 𑀅𑀪𑀸𑀲𑀺𑁇

(95.)

208\. 𑀇𑀢𑀺 𑀔𑁄, 𑀪𑀺𑀓𑁆𑀔𑀯𑁂, 𑀅𑀥𑀦𑀸𑀦𑀁 𑀥𑀦𑁂 𑀅𑀦𑀦𑀼𑀧𑁆𑀧𑀤𑀺𑀬𑀫𑀸𑀦𑁂 𑀤𑀸𑀮𑀺𑀤𑁆𑀤𑀺𑀬𑀁 𑀯𑁂𑀧𑀼𑀮𑁆𑀮𑀫𑀕𑀫𑀸𑀲𑀺𑁇 𑀤𑀸𑀮𑀺𑀤𑁆𑀤𑀺𑀬𑁂 𑀯𑁂𑀧𑀼𑀮𑁆𑀮𑀁 𑀕𑀢𑁂 𑀅𑀤𑀺𑀦𑁆𑀦𑀸𑀤𑀸𑀦𑀁 𑀯𑁂𑀧𑀼𑀮𑁆𑀮𑀫𑀕𑀫𑀸𑀲𑀺, 𑀅𑀤𑀺𑀦𑁆𑀦𑀸𑀤𑀸𑀦𑁂 𑀯𑁂𑀧𑀼𑀮𑁆𑀮𑀁 𑀕𑀢𑁂 𑀲𑀢𑁆𑀣𑀁 𑀯𑁂𑀧𑀼𑀮𑁆𑀮𑀫𑀕𑀫𑀸𑀲𑀺𑁇 𑀲𑀢𑁆𑀣𑁂 𑀯𑁂𑀧𑀼𑀮𑁆𑀮𑀁 𑀕𑀢𑁂 𑀧𑀸𑀡𑀸𑀢𑀺𑀧𑀸𑀢𑁄 𑀯𑁂𑀧𑀼𑀮𑁆𑀮𑀫𑀕𑀫𑀸𑀲𑀺, 𑀧𑀸𑀡𑀸𑀢𑀺𑀧𑀸𑀢𑁂 𑀯𑁂𑀧𑀼𑀮𑁆𑀮𑀁 𑀕𑀢𑁂 𑀫𑀼𑀲𑀸𑀯𑀸𑀤𑁄 𑀯𑁂𑀧𑀼𑀮𑁆𑀮𑀫𑀕𑀫𑀸𑀲𑀺, 𑀫𑀼𑀲𑀸𑀯𑀸𑀤𑁂 𑀯𑁂𑀧𑀼𑀮𑁆𑀮𑀁 𑀕𑀢𑁂 𑀢𑁂𑀲𑀁 𑀲𑀢𑁆𑀢𑀸𑀦𑀁 𑀆𑀬𑀼𑀧𑀺 𑀧𑀭𑀺𑀳𑀸𑀬𑀺, 𑀯𑀡𑁆𑀡𑁄𑀧𑀺 𑀧𑀭𑀺𑀳𑀸𑀬𑀺𑁇 𑀢𑁂𑀲𑀁 𑀆𑀬𑀼𑀦𑀸𑀧𑀺 𑀧𑀭𑀺𑀳𑀸𑀬𑀫𑀸𑀦𑀸𑀦𑀁 𑀯𑀡𑁆𑀡𑁂𑀦𑀧𑀺 𑀧𑀭𑀺𑀳𑀸𑀬𑀫𑀸𑀦𑀸𑀦𑀁 𑀘𑀢𑁆𑀢𑀸𑀭𑀻𑀲𑀯𑀲𑁆𑀲𑀲𑀳𑀲𑁆𑀲𑀸𑀬𑀼𑀓𑀸𑀦𑀁 𑀫𑀦𑀼𑀲𑁆𑀲𑀸𑀦𑀁 𑀯𑀻𑀲𑀢𑀺𑀯𑀲𑁆𑀲𑀲𑀳𑀲𑁆𑀲𑀸𑀬𑀼𑀓𑀸 𑀧𑀼𑀢𑁆𑀢𑀸 𑀅𑀳𑁂𑀲𑀼𑀁𑁇

209\. 𑀯𑀻𑀲𑀢𑀺𑀯𑀲𑁆𑀲𑀲𑀳𑀲𑁆𑀲𑀸𑀬𑀼𑀓𑁂𑀲𑀼, 𑀪𑀺𑀓𑁆𑀔𑀯𑁂, 𑀫𑀦𑀼𑀲𑁆𑀲𑁂𑀲𑀼 𑀅𑀜𑁆𑀜𑀢𑀭𑁄 𑀧𑀼𑀭𑀺𑀲𑁄 𑀧𑀭𑁂𑀲𑀁 𑀅𑀤𑀺𑀦𑁆𑀦𑀁 𑀣𑁂𑀬𑁆𑀬𑀲𑀗𑁆𑀔𑀸𑀢𑀁 𑀆𑀤𑀺𑀬𑀺𑁇 𑀢𑀫𑁂𑀦𑀁 𑀅𑀜𑁆𑀜𑀢𑀭𑁄 𑀧𑀼𑀭𑀺𑀲𑁄 𑀭𑀜𑁆𑀜𑁄 𑀔𑀢𑁆𑀢𑀺𑀬𑀲𑁆𑀲 𑀫𑀼𑀤𑁆𑀥𑀸𑀪𑀺𑀲𑀺𑀢𑁆𑀢𑀲𑁆𑀲 𑀆𑀭𑁄𑀘𑁂𑀲𑀺—  ‘𑀇𑀢𑁆𑀣𑀦𑁆𑀦𑀸𑀫𑁄, 𑀤𑁂𑀯, 𑀧𑀼𑀭𑀺𑀲𑁄 𑀧𑀭𑁂𑀲𑀁 𑀅𑀤𑀺𑀦𑁆𑀦𑀁 𑀣𑁂𑀬𑁆𑀬𑀲𑀗𑁆𑀔𑀸𑀢𑀁 𑀆𑀤𑀺𑀬𑀻’𑀢𑀺 𑀧𑁂𑀲𑀼𑀜𑁆𑀜𑀫𑀓𑀸𑀲𑀺𑁇

(96.)

210\. 𑀇𑀢𑀺 𑀔𑁄, 𑀪𑀺𑀓𑁆𑀔𑀯𑁂, 𑀅𑀥𑀦𑀸𑀦𑀁 𑀥𑀦𑁂 𑀅𑀦𑀦𑀼𑀧𑁆𑀧𑀤𑀺𑀬𑀫𑀸𑀦𑁂 𑀤𑀸𑀮𑀺𑀤𑁆𑀤𑀺𑀬𑀁 𑀯𑁂𑀧𑀼𑀮𑁆𑀮𑀫𑀕𑀫𑀸𑀲𑀺𑁇 𑀤𑀸𑀮𑀺𑀤𑁆𑀤𑀺𑀬𑁂 𑀯𑁂𑀧𑀼𑀮𑁆𑀮𑀁 𑀕𑀢𑁂 𑀅𑀤𑀺𑀦𑁆𑀦𑀸𑀤𑀸𑀦𑀁 𑀯𑁂𑀧𑀼𑀮𑁆𑀮𑀫𑀕𑀫𑀸𑀲𑀺, 𑀅𑀤𑀺𑀦𑁆𑀦𑀸𑀤𑀸𑀦𑁂 𑀯𑁂𑀧𑀼𑀮𑁆𑀮𑀁 𑀕𑀢𑁂 𑀲𑀢𑁆𑀣𑀁 𑀯𑁂𑀧𑀼𑀮𑁆𑀮𑀫𑀕𑀫𑀸𑀲𑀺, 𑀲𑀢𑁆𑀣𑁂 𑀯𑁂𑀧𑀼𑀮𑁆𑀮𑀁 𑀕𑀢𑁂 𑀧𑀸𑀡𑀸𑀢𑀺𑀧𑀸𑀢𑁄 𑀯𑁂𑀧𑀼𑀮𑁆𑀮𑀫𑀕𑀫𑀸𑀲𑀺, 𑀧𑀸𑀡𑀸𑀢𑀺𑀧𑀸𑀢𑁂 𑀯𑁂𑀧𑀼𑀮𑁆𑀮𑀁 𑀕𑀢𑁂 𑀫𑀼𑀲𑀸𑀯𑀸𑀤𑁄 𑀯𑁂𑀧𑀼𑀮𑁆𑀮𑀫𑀕𑀫𑀸𑀲𑀺, 𑀫𑀼𑀲𑀸𑀯𑀸𑀤𑁂 𑀯𑁂𑀧𑀼𑀮𑁆𑀮𑀁 𑀕𑀢𑁂 𑀧𑀺𑀲𑀼𑀡𑀸 𑀯𑀸𑀘𑀸 𑀯𑁂𑀧𑀼𑀮𑁆𑀮𑀫𑀕𑀫𑀸𑀲𑀺, 𑀧𑀺𑀲𑀼𑀡𑀸𑀬 𑀯𑀸𑀘𑀸𑀬 𑀯𑁂𑀧𑀼𑀮𑁆𑀮𑀁 𑀕𑀢𑀸𑀬 𑀢𑁂𑀲𑀁 𑀲𑀢𑁆𑀢𑀸𑀦𑀁 𑀆𑀬𑀼𑀧𑀺 𑀧𑀭𑀺𑀳𑀸𑀬𑀺, 𑀯𑀡𑁆𑀡𑁄𑀧𑀺 𑀧𑀭𑀺𑀳𑀸𑀬𑀺𑁇 𑀢𑁂𑀲𑀁 𑀆𑀬𑀼𑀦𑀸𑀧𑀺 𑀧𑀭𑀺𑀳𑀸𑀬𑀫𑀸𑀦𑀸𑀦𑀁 𑀯𑀡𑁆𑀡𑁂𑀦𑀧𑀺 𑀧𑀭𑀺𑀳𑀸𑀬𑀫𑀸𑀦𑀸𑀦𑀁 𑀯𑀻𑀲𑀢𑀺𑀯𑀲𑁆𑀲𑀲𑀳𑀲𑁆𑀲𑀸𑀬𑀼𑀓𑀸𑀦𑀁 𑀫𑀦𑀼𑀲𑁆𑀲𑀸𑀦𑀁 𑀤𑀲𑀯𑀲𑁆𑀲𑀲𑀳𑀲𑁆𑀲𑀸𑀬𑀼𑀓𑀸 𑀧𑀼𑀢𑁆𑀢𑀸 𑀅𑀳𑁂𑀲𑀼𑀁𑁇

211\. 𑀤𑀲𑀯𑀲𑁆𑀲𑀲𑀳𑀲𑁆𑀲𑀸𑀬𑀼𑀓𑁂𑀲𑀼, 𑀪𑀺𑀓𑁆𑀔𑀯𑁂, 𑀫𑀦𑀼𑀲𑁆𑀲𑁂𑀲𑀼 𑀏𑀓𑀺𑀤𑀁 𑀲𑀢𑁆𑀢𑀸 𑀯𑀡𑁆𑀡𑀯𑀦𑁆𑀢𑁄 𑀳𑁄𑀦𑁆𑀢𑀺, 𑀏𑀓𑀺𑀤𑀁 𑀲𑀢𑁆𑀢𑀸 𑀤𑀼𑀩𑁆𑀩𑀡𑁆𑀡𑀸𑁇 𑀢𑀢𑁆𑀣 𑀬𑁂 𑀢𑁂 𑀲𑀢𑁆𑀢𑀸 𑀤𑀼𑀩𑁆𑀩𑀡𑁆𑀡𑀸, 𑀢𑁂 𑀯𑀡𑁆𑀡𑀯𑀦𑁆𑀢𑁂 𑀲𑀢𑁆𑀢𑁂 𑀅𑀪𑀺𑀚𑁆𑀛𑀸𑀬𑀦𑁆𑀢𑀸 𑀧𑀭𑁂𑀲𑀁 𑀤𑀸𑀭𑁂𑀲𑀼 𑀘𑀸𑀭𑀺𑀢𑁆𑀢𑀁 𑀆𑀧𑀚𑁆𑀚𑀺𑀁𑀲𑀼𑁇

(97.)

212\. 𑀇𑀢𑀺 𑀔𑁄, 𑀪𑀺𑀓𑁆𑀔𑀯𑁂, 𑀅𑀥𑀦𑀸𑀦𑀁 𑀥𑀦𑁂 𑀅𑀦𑀦𑀼𑀧𑁆𑀧𑀤𑀺𑀬𑀫𑀸𑀦𑁂 𑀤𑀸𑀮𑀺𑀤𑁆𑀤𑀺𑀬𑀁 𑀯𑁂𑀧𑀼𑀮𑁆𑀮𑀫𑀕𑀫𑀸𑀲𑀺𑁇 𑀤𑀸𑀮𑀺𑀤𑁆𑀤𑀺𑀬𑁂 𑀯𑁂𑀧𑀼𑀮𑁆𑀮𑀁 𑀕𑀢𑁂…𑀧𑁂…  𑀓𑀸𑀫𑁂𑀲𑀼𑀫𑀺𑀘𑁆𑀙𑀸𑀘𑀸𑀭𑁄 𑀯𑁂𑀧𑀼𑀮𑁆𑀮𑀫𑀕𑀫𑀸𑀲𑀺, 𑀓𑀸𑀫𑁂𑀲𑀼𑀫𑀺𑀘𑁆𑀙𑀸𑀘𑀸𑀭𑁂 𑀯𑁂𑀧𑀼𑀮𑁆𑀮𑀁 𑀕𑀢𑁂 𑀢𑁂𑀲𑀁 𑀲𑀢𑁆𑀢𑀸𑀦𑀁 𑀆𑀬𑀼𑀧𑀺 𑀧𑀭𑀺𑀳𑀸𑀬𑀺, 𑀯𑀡𑁆𑀡𑁄𑀧𑀺 𑀧𑀭𑀺𑀳𑀸𑀬𑀺𑁇 𑀢𑁂𑀲𑀁 𑀆𑀬𑀼𑀦𑀸𑀧𑀺 𑀧𑀭𑀺𑀳𑀸𑀬𑀫𑀸𑀦𑀸𑀦𑀁 𑀯𑀡𑁆𑀡𑁂𑀦𑀧𑀺 𑀧𑀭𑀺𑀳𑀸𑀬𑀫𑀸𑀦𑀸𑀦𑀁 𑀤𑀲𑀯𑀲𑁆𑀲𑀲𑀳𑀲𑁆𑀲𑀸𑀬𑀼𑀓𑀸𑀦𑀁 𑀫𑀦𑀼𑀲𑁆𑀲𑀸𑀦𑀁 𑀧𑀜𑁆𑀘𑀯𑀲𑁆𑀲𑀲𑀳𑀲𑁆𑀲𑀸𑀬𑀼𑀓𑀸 𑀧𑀼𑀢𑁆𑀢𑀸 𑀅𑀳𑁂𑀲𑀼𑀁𑁇

(98.)

213\. 𑀧𑀜𑁆𑀘𑀯𑀲𑁆𑀲𑀲𑀳𑀲𑁆𑀲𑀸𑀬𑀼𑀓𑁂𑀲𑀼, 𑀪𑀺𑀓𑁆𑀔𑀯𑁂, 𑀫𑀦𑀼𑀲𑁆𑀲𑁂𑀲𑀼 𑀤𑁆𑀯𑁂 𑀥𑀫𑁆𑀫𑀸 𑀯𑁂𑀧𑀼𑀮𑁆𑀮𑀫𑀕𑀫𑀁𑀲𑀼—  𑀨𑀭𑀼𑀲𑀸𑀯𑀸𑀘𑀸 𑀲𑀫𑁆𑀨𑀧𑁆𑀧𑀮𑀸𑀧𑁄 𑀘𑁇 𑀤𑁆𑀯𑀻𑀲𑀼 𑀥𑀫𑁆𑀫𑁂𑀲𑀼 𑀯𑁂𑀧𑀼𑀮𑁆𑀮𑀁 𑀕𑀢𑁂𑀲𑀼 𑀢𑁂𑀲𑀁 𑀲𑀢𑁆𑀢𑀸𑀦𑀁 𑀆𑀬𑀼𑀧𑀺 𑀧𑀭𑀺𑀳𑀸𑀬𑀺, 𑀯𑀡𑁆𑀡𑁄𑀧𑀺 𑀧𑀭𑀺𑀳𑀸𑀬𑀺𑁇 𑀢𑁂𑀲𑀁 𑀆𑀬𑀼𑀦𑀸𑀧𑀺 𑀧𑀭𑀺𑀳𑀸𑀬𑀫𑀸𑀦𑀸𑀦𑀁 𑀯𑀡𑁆𑀡𑁂𑀦𑀧𑀺 𑀧𑀭𑀺𑀳𑀸𑀬𑀫𑀸𑀦𑀸𑀦𑀁 𑀧𑀜𑁆𑀘𑀯𑀲𑁆𑀲𑀲𑀳𑀲𑁆𑀲𑀸𑀬𑀼𑀓𑀸𑀦𑀁 𑀫𑀦𑀼𑀲𑁆𑀲𑀸𑀦𑀁 𑀅𑀧𑁆𑀧𑁂𑀓𑀘𑁆𑀘𑁂 𑀅𑀟𑁆𑀠𑀢𑁂𑀬𑁆𑀬𑀯𑀲𑁆𑀲𑀲𑀳𑀲𑁆𑀲𑀸𑀬𑀼𑀓𑀸, 𑀅𑀧𑁆𑀧𑁂𑀓𑀘𑁆𑀘𑁂 𑀤𑁆𑀯𑁂𑀯𑀲𑁆𑀲𑀲𑀳𑀲𑁆𑀲𑀸𑀬𑀼𑀓𑀸 𑀧𑀼𑀢𑁆𑀢𑀸 𑀅𑀳𑁂𑀲𑀼𑀁𑁇

(99.)

214\. 𑀅𑀟𑁆𑀠𑀢𑁂𑀬𑁆𑀬𑀯𑀲𑁆𑀲𑀲𑀳𑀲𑁆𑀲𑀸𑀬𑀼𑀓𑁂𑀲𑀼, 𑀪𑀺𑀓𑁆𑀔𑀯𑁂, 𑀫𑀦𑀼𑀲𑁆𑀲𑁂𑀲𑀼 𑀅𑀪𑀺𑀚𑁆𑀛𑀸𑀩𑁆𑀬𑀸𑀧𑀸𑀤𑀸 𑀯𑁂𑀧𑀼𑀮𑁆𑀮𑀫𑀕𑀫𑀁𑀲𑀼𑁇 𑀅𑀪𑀺𑀚𑁆𑀛𑀸𑀩𑁆𑀬𑀸𑀧𑀸𑀤𑁂𑀲𑀼 𑀯𑁂𑀧𑀼𑀮𑁆𑀮𑀁 𑀕𑀢𑁂𑀲𑀼 𑀢𑁂𑀲𑀁 𑀲𑀢𑁆𑀢𑀸𑀦𑀁 𑀆𑀬𑀼𑀧𑀺 𑀧𑀭𑀺𑀳𑀸𑀬𑀺, 𑀯𑀡𑁆𑀡𑁄𑀧𑀺 𑀧𑀭𑀺𑀳𑀸𑀬𑀺𑁇 𑀢𑁂𑀲𑀁 𑀆𑀬𑀼𑀦𑀸𑀧𑀺 𑀧𑀭𑀺𑀳𑀸𑀬𑀫𑀸𑀦𑀸𑀦𑀁 𑀯𑀡𑁆𑀡𑁂𑀦𑀧𑀺 𑀧𑀭𑀺𑀳𑀸𑀬𑀫𑀸𑀦𑀸𑀦𑀁 𑀅𑀟𑁆𑀠𑀢𑁂𑀬𑁆𑀬𑀯𑀲𑁆𑀲𑀲𑀳𑀲𑁆𑀲𑀸𑀬𑀼𑀓𑀸𑀦𑀁 𑀫𑀦𑀼𑀲𑁆𑀲𑀸𑀦𑀁 𑀯𑀲𑁆𑀲𑀲𑀳𑀲𑁆𑀲𑀸𑀬𑀼𑀓𑀸 𑀧𑀼𑀢𑁆𑀢𑀸 𑀅𑀳𑁂𑀲𑀼𑀁𑁇

(100.)

215\. 𑀯𑀲𑁆𑀲𑀲𑀳𑀲𑁆𑀲𑀸𑀬𑀼𑀓𑁂𑀲𑀼, 𑀪𑀺𑀓𑁆𑀔𑀯𑁂, 𑀫𑀦𑀼𑀲𑁆𑀲𑁂𑀲𑀼 𑀫𑀺𑀘𑁆𑀙𑀸𑀤𑀺𑀝𑁆𑀞𑀺 𑀯𑁂𑀧𑀼𑀮𑁆𑀮𑀫𑀕𑀫𑀸𑀲𑀺𑁇 𑀫𑀺𑀘𑁆𑀙𑀸𑀤𑀺𑀝𑁆𑀞𑀺𑀬𑀸 𑀯𑁂𑀧𑀼𑀮𑁆𑀮𑀁 𑀕𑀢𑀸𑀬 𑀢𑁂𑀲𑀁 𑀲𑀢𑁆𑀢𑀸𑀦𑀁 𑀆𑀬𑀼𑀧𑀺 𑀧𑀭𑀺𑀳𑀸𑀬𑀺, 𑀯𑀡𑁆𑀡𑁄𑀧𑀺 𑀧𑀭𑀺𑀳𑀸𑀬𑀺𑁇 𑀢𑁂𑀲𑀁 𑀆𑀬𑀼𑀦𑀸𑀧𑀺 𑀧𑀭𑀺𑀳𑀸𑀬𑀫𑀸𑀦𑀸𑀦𑀁 𑀯𑀡𑁆𑀡𑁂𑀦𑀧𑀺 𑀧𑀭𑀺𑀳𑀸𑀬𑀫𑀸𑀦𑀸𑀦𑀁 𑀯𑀲𑁆𑀲𑀲𑀳𑀲𑁆𑀲𑀸𑀬𑀼𑀓𑀸𑀦𑀁 𑀫𑀦𑀼𑀲𑁆𑀲𑀸𑀦𑀁 𑀧𑀜𑁆𑀘𑀯𑀲𑁆𑀲𑀲𑀢𑀸𑀬𑀼𑀓𑀸 𑀧𑀼𑀢𑁆𑀢𑀸 𑀅𑀳𑁂𑀲𑀼𑀁𑁇

(101.)

216\. 𑀧𑀜𑁆𑀘𑀯𑀲𑁆𑀲𑀲𑀢𑀸𑀬𑀼𑀓𑁂𑀲𑀼, 𑀪𑀺𑀓𑁆𑀔𑀯𑁂, 𑀫𑀦𑀼𑀲𑁆𑀲𑁂𑀲𑀼 𑀢𑀬𑁄 𑀥𑀫𑁆𑀫𑀸 𑀯𑁂𑀧𑀼𑀮𑁆𑀮𑀫𑀕𑀫𑀁𑀲𑀼—  𑀅𑀥𑀫𑁆𑀫𑀭𑀸𑀕𑁄 𑀯𑀺𑀲𑀫𑀮𑁄𑀪𑁄 𑀫𑀺𑀘𑁆𑀙𑀸𑀥𑀫𑁆𑀫𑁄𑁇 𑀢𑀻𑀲𑀼 𑀥𑀫𑁆𑀫𑁂𑀲𑀼 𑀯𑁂𑀧𑀼𑀮𑁆𑀮𑀁 𑀕𑀢𑁂𑀲𑀼 𑀢𑁂𑀲𑀁 𑀲𑀢𑁆𑀢𑀸𑀦𑀁 𑀆𑀬𑀼𑀧𑀺 𑀧𑀭𑀺𑀳𑀸𑀬𑀺, 𑀯𑀡𑁆𑀡𑁄𑀧𑀺 𑀧𑀭𑀺𑀳𑀸𑀬𑀺𑁇 𑀢𑁂𑀲𑀁 𑀆𑀬𑀼𑀦𑀸𑀧𑀺 𑀧𑀭𑀺𑀳𑀸𑀬𑀫𑀸𑀦𑀸𑀦𑀁 𑀯𑀡𑁆𑀡𑁂𑀦𑀧𑀺 𑀧𑀭𑀺𑀳𑀸𑀬𑀫𑀸𑀦𑀸𑀦𑀁 𑀧𑀜𑁆𑀘𑀯𑀲𑁆𑀲𑀲𑀢𑀸𑀬𑀼𑀓𑀸𑀦𑀁 𑀫𑀦𑀼𑀲𑁆𑀲𑀸𑀦𑀁 𑀅𑀧𑁆𑀧𑁂𑀓𑀘𑁆𑀘𑁂 𑀅𑀟𑁆𑀠𑀢𑁂𑀬𑁆𑀬𑀯𑀲𑁆𑀲𑀲𑀢𑀸𑀬𑀼𑀓𑀸, 𑀅𑀧𑁆𑀧𑁂𑀓𑀘𑁆𑀘𑁂 𑀤𑁆𑀯𑁂𑀯𑀲𑁆𑀲𑀲𑀢𑀸𑀬𑀼𑀓𑀸 𑀧𑀼𑀢𑁆𑀢𑀸 𑀅𑀳𑁂𑀲𑀼𑀁𑁇

217\. 𑀅𑀟𑁆𑀠𑀢𑁂𑀬𑁆𑀬𑀯𑀲𑁆𑀲𑀲𑀢𑀸𑀬𑀼𑀓𑁂𑀲𑀼, 𑀪𑀺𑀓𑁆𑀔𑀯𑁂, 𑀫𑀦𑀼𑀲𑁆𑀲𑁂𑀲𑀼 𑀇𑀫𑁂 𑀥𑀫𑁆𑀫𑀸 𑀯𑁂𑀧𑀼𑀮𑁆𑀮𑀫𑀕𑀫𑀁𑀲𑀼𑁇 𑀅𑀫𑀢𑁆𑀢𑁂𑀬𑁆𑀬𑀢𑀸 𑀅𑀧𑁂𑀢𑁆𑀢𑁂𑀬𑁆𑀬𑀢𑀸 𑀅𑀲𑀸𑀫𑀜𑁆𑀜𑀢𑀸 𑀅𑀩𑁆𑀭𑀳𑁆𑀫𑀜𑁆𑀜𑀢𑀸 𑀦 𑀓𑀼𑀮𑁂 𑀚𑁂𑀝𑁆𑀞𑀸𑀧𑀘𑀸𑀬𑀺𑀢𑀸𑁇

(102.)

218\. 𑀇𑀢𑀺 𑀔𑁄, 𑀪𑀺𑀓𑁆𑀔𑀯𑁂, 𑀅𑀥𑀦𑀸𑀦𑀁 𑀥𑀦𑁂 𑀅𑀦𑀦𑀼𑀧𑁆𑀧𑀤𑀺𑀬𑀫𑀸𑀦𑁂 𑀤𑀸𑀮𑀺𑀤𑁆𑀤𑀺𑀬𑀁 𑀯𑁂𑀧𑀼𑀮𑁆𑀮𑀫𑀕𑀫𑀸𑀲𑀺𑁇 𑀤𑀸𑀮𑀺𑀤𑁆𑀤𑀺𑀬𑁂 𑀯𑁂𑀧𑀼𑀮𑁆𑀮𑀁 𑀕𑀢𑁂 𑀅𑀤𑀺𑀦𑁆𑀦𑀸𑀤𑀸𑀦𑀁 𑀯𑁂𑀧𑀼𑀮𑁆𑀮𑀫𑀕𑀫𑀸𑀲𑀺𑁇 𑀅𑀤𑀺𑀦𑁆𑀦𑀸𑀤𑀸𑀦𑁂 𑀯𑁂𑀧𑀼𑀮𑁆𑀮𑀁 𑀕𑀢𑁂 𑀲𑀢𑁆𑀣𑀁 𑀯𑁂𑀧𑀼𑀮𑁆𑀮𑀫𑀕𑀫𑀸𑀲𑀺𑁇 𑀲𑀢𑁆𑀣𑁂 𑀯𑁂𑀧𑀼𑀮𑁆𑀮𑀁 𑀕𑀢𑁂 𑀧𑀸𑀡𑀸𑀢𑀺𑀧𑀸𑀢𑁄 𑀯𑁂𑀧𑀼𑀮𑁆𑀮𑀫𑀕𑀫𑀸𑀲𑀺𑁇 𑀧𑀸𑀡𑀸𑀢𑀺𑀧𑀸𑀢𑁂 𑀯𑁂𑀧𑀼𑀮𑁆𑀮𑀁 𑀕𑀢𑁂 𑀫𑀼𑀲𑀸𑀯𑀸𑀤𑁄 𑀯𑁂𑀧𑀼𑀮𑁆𑀮𑀫𑀕𑀫𑀸𑀲𑀺𑁇 𑀫𑀼𑀲𑀸𑀯𑀸𑀤𑁂 𑀯𑁂𑀧𑀼𑀮𑁆𑀮𑀁 𑀕𑀢𑁂 𑀧𑀺𑀲𑀼𑀡𑀸 𑀯𑀸𑀘𑀸 𑀯𑁂𑀧𑀼𑀮𑁆𑀮𑀫𑀕𑀫𑀸𑀲𑀺𑁇 𑀧𑀺𑀲𑀼𑀡𑀸𑀬 𑀯𑀸𑀘𑀸𑀬 𑀯𑁂𑀧𑀼𑀮𑁆𑀮𑀁 𑀕𑀢𑀸𑀬 𑀓𑀸𑀫𑁂𑀲𑀼𑀫𑀺𑀘𑁆𑀙𑀸𑀘𑀸𑀭𑁄 𑀯𑁂𑀧𑀼𑀮𑁆𑀮𑀫𑀕𑀫𑀸𑀲𑀺𑁇 𑀓𑀸𑀫𑁂𑀲𑀼𑀫𑀺𑀘𑁆𑀙𑀸𑀘𑀸𑀭𑁂 𑀯𑁂𑀧𑀼𑀮𑁆𑀮𑀁 𑀕𑀢𑁂 𑀤𑁆𑀯𑁂 𑀥𑀫𑁆𑀫𑀸 𑀯𑁂𑀧𑀼𑀮𑁆𑀮𑀫𑀕𑀫𑀁𑀲𑀼, 𑀨𑀭𑀼𑀲𑀸 𑀯𑀸𑀘𑀸 𑀲𑀫𑁆𑀨𑀧𑁆𑀧𑀮𑀸𑀧𑁄 𑀘𑁇 𑀤𑁆𑀯𑀻𑀲𑀼 𑀥𑀫𑁆𑀫𑁂𑀲𑀼 𑀯𑁂𑀧𑀼𑀮𑁆𑀮𑀁 𑀕𑀢𑁂𑀲𑀼 𑀅𑀪𑀺𑀚𑁆𑀛𑀸𑀩𑁆𑀬𑀸𑀧𑀸𑀤𑀸 𑀯𑁂𑀧𑀼𑀮𑁆𑀮𑀫𑀕𑀫𑀁𑀲𑀼𑁇 𑀅𑀪𑀺𑀚𑁆𑀛𑀸𑀩𑁆𑀬𑀸𑀧𑀸𑀤𑁂𑀲𑀼 𑀯𑁂𑀧𑀼𑀮𑁆𑀮𑀁 𑀕𑀢𑁂𑀲𑀼 𑀫𑀺𑀘𑁆𑀙𑀸𑀤𑀺𑀝𑁆𑀞𑀺 𑀯𑁂𑀧𑀼𑀮𑁆𑀮𑀫𑀕𑀫𑀸𑀲𑀺𑁇 𑀫𑀺𑀘𑁆𑀙𑀸𑀤𑀺𑀝𑁆𑀞𑀺𑀬𑀸 𑀯𑁂𑀧𑀼𑀮𑁆𑀮𑀁 𑀕𑀢𑀸𑀬 𑀢𑀬𑁄 𑀥𑀫𑁆𑀫𑀸 𑀯𑁂𑀧𑀼𑀮𑁆𑀮𑀫𑀕𑀫𑀁𑀲𑀼, 𑀅𑀥𑀫𑁆𑀫𑀭𑀸𑀕𑁄 𑀯𑀺𑀲𑀫𑀮𑁄𑀪𑁄 𑀫𑀺𑀘𑁆𑀙𑀸𑀥𑀫𑁆𑀫𑁄𑁇 𑀢𑀻𑀲𑀼 𑀥𑀫𑁆𑀫𑁂𑀲𑀼 𑀯𑁂𑀧𑀼𑀮𑁆𑀮𑀁 𑀕𑀢𑁂𑀲𑀼 𑀇𑀫𑁂 𑀥𑀫𑁆𑀫𑀸 𑀯𑁂𑀧𑀼𑀮𑁆𑀮𑀫𑀕𑀫𑀁𑀲𑀼, 𑀅𑀫𑀢𑁆𑀢𑁂𑀬𑁆𑀬𑀢𑀸 𑀅𑀧𑁂𑀢𑁆𑀢𑁂𑀬𑁆𑀬𑀢𑀸 𑀅𑀲𑀸𑀫𑀜𑁆𑀜𑀢𑀸 𑀅𑀩𑁆𑀭𑀳𑁆𑀫𑀜𑁆𑀜𑀢𑀸 𑀦 𑀓𑀼𑀮𑁂 𑀚𑁂𑀝𑁆𑀞𑀸𑀧𑀘𑀸𑀬𑀺𑀢𑀸𑁇 𑀇𑀫𑁂𑀲𑀼 𑀥𑀫𑁆𑀫𑁂𑀲𑀼 𑀯𑁂𑀧𑀼𑀮𑁆𑀮𑀁 𑀕𑀢𑁂𑀲𑀼 𑀢𑁂𑀲𑀁 𑀲𑀢𑁆𑀢𑀸𑀦𑀁 𑀆𑀬𑀼𑀧𑀺 𑀧𑀭𑀺𑀳𑀸𑀬𑀺, 𑀯𑀡𑁆𑀡𑁄𑀧𑀺 𑀧𑀭𑀺𑀳𑀸𑀬𑀺𑁇 𑀢𑁂𑀲𑀁 𑀆𑀬𑀼𑀦𑀸𑀧𑀺 𑀧𑀭𑀺𑀳𑀸𑀬𑀫𑀸𑀦𑀸𑀦𑀁 𑀯𑀡𑁆𑀡𑁂𑀦𑀧𑀺 𑀧𑀭𑀺𑀳𑀸𑀬𑀫𑀸𑀦𑀸𑀦𑀁 𑀅𑀟𑁆𑀠𑀢𑁂𑀬𑁆𑀬𑀯𑀲𑁆𑀲𑀲𑀢𑀸𑀬𑀼𑀓𑀸𑀦𑀁 𑀫𑀦𑀼𑀲𑁆𑀲𑀸𑀦𑀁 𑀯𑀲𑁆𑀲𑀲𑀢𑀸𑀬𑀼𑀓𑀸 𑀧𑀼𑀢𑁆𑀢𑀸 𑀅𑀳𑁂𑀲𑀼𑀁𑁇

[Go to previous page (3.3 Dutiyādicakkavattikathā)](3.3.md) / [Go to parent page (3 Cakkavattisutta)](../8D/3.md) / [Go to next page (3.5 Dasavassāyukasamaya)](3.5.md)


