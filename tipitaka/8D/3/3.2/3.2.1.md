
[Home](/) / [8D Pāthikavaggapāḷi](/tipitaka/8D.md) / [3 Cakkavattisutta](/tipitaka/8D/3.md) / [3.2 Daḷhanemicakkavattirājā](/tipitaka/8D/3/3.2.md)

# 𑁩𑁇𑁨𑁇𑁧 𑀘𑀓𑁆𑀓𑀯𑀢𑁆𑀢𑀺𑀅𑀭𑀺𑀬𑀯𑀢𑁆𑀢

### 𑀘𑀓𑁆𑀓𑀯𑀢𑁆𑀢𑀺𑀲𑀼𑀢𑁆𑀢

### 𑀤𑀍𑀳𑀦𑁂𑀫𑀺𑀘𑀓𑁆𑀓𑀯𑀢𑁆𑀢𑀺𑀭𑀸𑀚𑀸

### 𑀘𑀓𑁆𑀓𑀯𑀢𑁆𑀢𑀺𑀅𑀭𑀺𑀬𑀯𑀢𑁆𑀢

(84.)

190. ‘𑀓𑀢𑀫𑀁 𑀧𑀦 𑀢𑀁, 𑀤𑁂𑀯, 𑀅𑀭𑀺𑀬𑀁 𑀘𑀓𑁆𑀓𑀯𑀢𑁆𑀢𑀺𑀯𑀢𑁆𑀢𑀦𑁆’𑀢𑀺? ‘𑀢𑁂𑀦 𑀳𑀺 𑀢𑁆𑀯𑀁, 𑀢𑀸𑀢, 𑀥𑀫𑁆𑀫𑀁𑀬𑁂𑀯 𑀦𑀺𑀲𑁆𑀲𑀸𑀬 𑀥𑀫𑁆𑀫𑀁 𑀲𑀓𑁆𑀓𑀭𑁄𑀦𑁆𑀢𑁄 𑀥𑀫𑁆𑀫𑀁 𑀕𑀭𑀼𑀁 𑀓𑀭𑁄𑀦𑁆𑀢𑁄 𑀥𑀫𑁆𑀫𑀁 𑀫𑀸𑀦𑁂𑀦𑁆𑀢𑁄 𑀥𑀫𑁆𑀫𑀁 𑀧𑀽𑀚𑁂𑀦𑁆𑀢𑁄 𑀥𑀫𑁆𑀫𑀁 𑀅𑀧𑀘𑀸𑀬𑀫𑀸𑀦𑁄 𑀥𑀫𑁆𑀫𑀤𑁆𑀥𑀚𑁄 𑀥𑀫𑁆𑀫𑀓𑁂𑀢𑀼 𑀥𑀫𑁆𑀫𑀸𑀥𑀺𑀧𑀢𑁂𑀬𑁆𑀬𑁄 𑀥𑀫𑁆𑀫𑀺𑀓𑀁 𑀭𑀓𑁆𑀔𑀸𑀯𑀭𑀡𑀕𑀼𑀢𑁆𑀢𑀺𑀁 𑀲𑀁𑀯𑀺𑀤𑀳𑀲𑁆𑀲𑀼 𑀅𑀦𑁆𑀢𑁄𑀚𑀦𑀲𑁆𑀫𑀺𑀁 𑀩𑀮𑀓𑀸𑀬𑀲𑁆𑀫𑀺𑀁 𑀔𑀢𑁆𑀢𑀺𑀬𑁂𑀲𑀼 𑀅𑀦𑀼𑀬𑀦𑁆𑀢𑁂𑀲𑀼 𑀩𑁆𑀭𑀸𑀳𑁆𑀫𑀡𑀕𑀳𑀧𑀢𑀺𑀓𑁂𑀲𑀼 𑀦𑁂𑀕𑀫𑀚𑀸𑀦𑀧𑀤𑁂𑀲𑀼 𑀲𑀫𑀡𑀩𑁆𑀭𑀸𑀳𑁆𑀫𑀡𑁂𑀲𑀼 𑀫𑀺𑀕𑀧𑀓𑁆𑀔𑀻𑀲𑀼𑁇 𑀫𑀸 𑀘 𑀢𑁂, 𑀢𑀸𑀢, 𑀯𑀺𑀚𑀺𑀢𑁂 𑀅𑀥𑀫𑁆𑀫𑀓𑀸𑀭𑁄 𑀧𑀯𑀢𑁆𑀢𑀺𑀢𑁆𑀣𑁇 𑀬𑁂 𑀘 𑀢𑁂, 𑀢𑀸𑀢, 𑀯𑀺𑀚𑀺𑀢𑁂 𑀅𑀥𑀦𑀸 𑀅𑀲𑁆𑀲𑀼, 𑀢𑁂𑀲𑀜𑁆𑀘 𑀥𑀦𑀫𑀦𑀼𑀧𑁆𑀧𑀤𑁂𑀬𑁆𑀬𑀸𑀲𑀺𑁇 𑀬𑁂 𑀘 𑀢𑁂, 𑀢𑀸𑀢, 𑀯𑀺𑀚𑀺𑀢𑁂 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 𑀫𑀤𑀧𑁆𑀧𑀫𑀸𑀤𑀸 𑀧𑀝𑀺𑀯𑀺𑀭𑀢𑀸 𑀔𑀦𑁆𑀢𑀺𑀲𑁄𑀭𑀘𑁆𑀘𑁂 𑀦𑀺𑀯𑀺𑀝𑁆𑀞𑀸 𑀏𑀓𑀫𑀢𑁆𑀢𑀸𑀦𑀁 𑀤𑀫𑁂𑀦𑁆𑀢𑀺, 𑀏𑀓𑀫𑀢𑁆𑀢𑀸𑀦𑀁 𑀲𑀫𑁂𑀦𑁆𑀢𑀺, 𑀏𑀓𑀫𑀢𑁆𑀢𑀸𑀦𑀁 𑀧𑀭𑀺𑀦𑀺𑀩𑁆𑀩𑀸𑀧𑁂𑀦𑁆𑀢𑀺, 𑀢𑁂 𑀓𑀸𑀮𑁂𑀦 𑀓𑀸𑀮𑀁 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀧𑀭𑀺𑀧𑀼𑀘𑁆𑀙𑁂𑀬𑁆𑀬𑀸𑀲𑀺 𑀧𑀭𑀺𑀕𑁆𑀕𑀡𑁆𑀳𑁂𑀬𑁆𑀬𑀸𑀲𑀺—  “𑀓𑀺𑀁, 𑀪𑀦𑁆𑀢𑁂, 𑀓𑀼𑀲𑀮𑀁, 𑀓𑀺𑀁 𑀅𑀓𑀼𑀲𑀮𑀁, 𑀓𑀺𑀁 𑀲𑀸𑀯𑀚𑁆𑀚𑀁, 𑀓𑀺𑀁 𑀅𑀦𑀯𑀚𑁆𑀚𑀁, 𑀓𑀺𑀁 𑀲𑁂𑀯𑀺𑀢𑀩𑁆𑀩𑀁, 𑀓𑀺𑀁 𑀦 𑀲𑁂𑀯𑀺𑀢𑀩𑁆𑀩𑀁, 𑀓𑀺𑀁 𑀫𑁂 𑀓𑀭𑀻𑀬𑀫𑀸𑀦𑀁 𑀤𑀻𑀖𑀭𑀢𑁆𑀢𑀁 𑀅𑀳𑀺𑀢𑀸𑀬 𑀤𑀼𑀓𑁆𑀔𑀸𑀬 𑀅𑀲𑁆𑀲, 𑀓𑀺𑀁 𑀯𑀸 𑀧𑀦 𑀫𑁂 𑀓𑀭𑀻𑀬𑀫𑀸𑀦𑀁 𑀤𑀻𑀖𑀭𑀢𑁆𑀢𑀁 𑀳𑀺𑀢𑀸𑀬 𑀲𑀼𑀔𑀸𑀬 𑀅𑀲𑁆𑀲𑀸”𑀢𑀺? 𑀢𑁂𑀲𑀁 𑀲𑀼𑀢𑁆𑀯𑀸 𑀬𑀁 𑀅𑀓𑀼𑀲𑀮𑀁 𑀢𑀁 𑀅𑀪𑀺𑀦𑀺𑀯𑀚𑁆𑀚𑁂𑀬𑁆𑀬𑀸𑀲𑀺, 𑀬𑀁 𑀓𑀼𑀲𑀮𑀁 𑀢𑀁 𑀲𑀫𑀸𑀤𑀸𑀬 𑀯𑀢𑁆𑀢𑁂𑀬𑁆𑀬𑀸𑀲𑀺𑁇 𑀇𑀤𑀁 𑀔𑁄, 𑀢𑀸𑀢, 𑀢𑀁 𑀅𑀭𑀺𑀬𑀁 𑀘𑀓𑁆𑀓𑀯𑀢𑁆𑀢𑀺𑀯𑀢𑁆𑀢𑀦𑁆’𑀢𑀺𑁇

[Go to previous page (3.2 Daḷhanemicakkavattirājā)](/tipitaka/8D/3/3.2.md) / [Go to parent page (3.2 Daḷhanemicakkavattirājā)](/tipitaka/8D/3/3.2.md) / [Go to next page (3.2.2 Cakkaratanapātubhāva)](/tipitaka/8D/3/3.2/3.2.2.md)


