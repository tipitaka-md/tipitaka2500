
[Home](/) / [8D Pāthikavaggapāḷi](../../8D.md) / [3 Cakkavattisutta](../3.md)

# 𑁩𑁇𑁫 𑀤𑀲𑀯𑀲𑁆𑀲𑀸𑀬𑀼𑀓𑀲𑀫𑀬

* 𑀘𑀓𑁆𑀓𑀯𑀢𑁆𑀢𑀺𑀲𑀼𑀢𑁆𑀢

* 𑀤𑀲𑀯𑀲𑁆𑀲𑀸𑀬𑀼𑀓𑀲𑀫𑀬

(103.)

219\. 𑀪𑀯𑀺𑀲𑁆𑀲𑀢𑀺, 𑀪𑀺𑀓𑁆𑀔𑀯𑁂, 𑀲𑁄 𑀲𑀫𑀬𑁄, 𑀬𑀁 𑀇𑀫𑁂𑀲𑀁 𑀫𑀦𑀼𑀲𑁆𑀲𑀸𑀦𑀁 𑀤𑀲𑀯𑀲𑁆𑀲𑀸𑀬𑀼𑀓𑀸 𑀧𑀼𑀢𑁆𑀢𑀸 𑀪𑀯𑀺𑀲𑁆𑀲𑀦𑁆𑀢𑀺𑁇 𑀤𑀲𑀯𑀲𑁆𑀲𑀸𑀬𑀼𑀓𑁂𑀲𑀼, 𑀪𑀺𑀓𑁆𑀔𑀯𑁂, 𑀫𑀦𑀼𑀲𑁆𑀲𑁂𑀲𑀼 𑀧𑀜𑁆𑀘𑀯𑀲𑁆𑀲𑀺𑀓𑀸 𑀓𑀼𑀫𑀸𑀭𑀺𑀓𑀸 𑀅𑀮𑀁𑀧𑀢𑁂𑀬𑁆𑀬𑀸 𑀪𑀯𑀺𑀲𑁆𑀲𑀦𑁆𑀢𑀺𑁇 𑀤𑀲𑀯𑀲𑁆𑀲𑀸𑀬𑀼𑀓𑁂𑀲𑀼, 𑀪𑀺𑀓𑁆𑀔𑀯𑁂, 𑀫𑀦𑀼𑀲𑁆𑀲𑁂𑀲𑀼 𑀇𑀫𑀸𑀦𑀺 𑀭𑀲𑀸𑀦𑀺 𑀅𑀦𑁆𑀢𑀭𑀥𑀸𑀬𑀺𑀲𑁆𑀲𑀦𑁆𑀢𑀺, 𑀲𑁂𑀬𑁆𑀬𑀣𑀺𑀤𑀁—  𑀲𑀧𑁆𑀧𑀺 𑀦𑀯𑀦𑀻𑀢𑀁 𑀢𑁂𑀮𑀁 𑀫𑀥𑀼 𑀨𑀸𑀡𑀺𑀢𑀁 𑀮𑁄𑀡𑀁𑁇 𑀤𑀲𑀯𑀲𑁆𑀲𑀸𑀬𑀼𑀓𑁂𑀲𑀼, 𑀪𑀺𑀓𑁆𑀔𑀯𑁂, 𑀫𑀦𑀼𑀲𑁆𑀲𑁂𑀲𑀼 𑀓𑀼𑀤𑁆𑀭𑀽𑀲𑀓𑁄 𑀅𑀕𑁆𑀕𑀁 𑀪𑁄𑀚𑀦𑀸𑀦𑀁 𑀪𑀯𑀺𑀲𑁆𑀲𑀢𑀺𑁇 𑀲𑁂𑀬𑁆𑀬𑀣𑀸𑀧𑀺, 𑀪𑀺𑀓𑁆𑀔𑀯𑁂, 𑀏𑀢𑀭𑀳𑀺 𑀲𑀸𑀮𑀺𑀫𑀁𑀲𑁄𑀤𑀦𑁄 𑀅𑀕𑁆𑀕𑀁 𑀪𑁄𑀚𑀦𑀸𑀦𑀁; 𑀏𑀯𑀫𑁂𑀯 𑀔𑁄, 𑀪𑀺𑀓𑁆𑀔𑀯𑁂, 𑀤𑀲𑀯𑀲𑁆𑀲𑀸𑀬𑀼𑀓𑁂𑀲𑀼 𑀫𑀦𑀼𑀲𑁆𑀲𑁂𑀲𑀼 𑀓𑀼𑀤𑁆𑀭𑀽𑀲𑀓𑁄 𑀅𑀕𑁆𑀕𑀁 𑀪𑁄𑀚𑀦𑀸𑀦𑀁 𑀪𑀯𑀺𑀲𑁆𑀲𑀢𑀺𑁇

220\. 𑀤𑀲𑀯𑀲𑁆𑀲𑀸𑀬𑀼𑀓𑁂𑀲𑀼, 𑀪𑀺𑀓𑁆𑀔𑀯𑁂, 𑀫𑀦𑀼𑀲𑁆𑀲𑁂𑀲𑀼 𑀤𑀲 𑀓𑀼𑀲𑀮𑀓𑀫𑁆𑀫𑀧𑀣𑀸 𑀲𑀩𑁆𑀩𑁂𑀦 𑀲𑀩𑁆𑀩𑀁 𑀅𑀦𑁆𑀢𑀭𑀥𑀸𑀬𑀺𑀲𑁆𑀲𑀦𑁆𑀢𑀺, 𑀤𑀲 𑀅𑀓𑀼𑀲𑀮𑀓𑀫𑁆𑀫𑀧𑀣𑀸 𑀅𑀢𑀺𑀩𑁆𑀬𑀸𑀤𑀺𑀧𑁆𑀧𑀺𑀲𑁆𑀲𑀦𑁆𑀢𑀺𑁇 𑀤𑀲𑀯𑀲𑁆𑀲𑀸𑀬𑀼𑀓𑁂𑀲𑀼, 𑀪𑀺𑀓𑁆𑀔𑀯𑁂, 𑀫𑀦𑀼𑀲𑁆𑀲𑁂𑀲𑀼 𑀓𑀼𑀲𑀮𑀦𑁆𑀢𑀺𑀧𑀺 𑀦 𑀪𑀯𑀺𑀲𑁆𑀲𑀢𑀺, 𑀓𑀼𑀢𑁄 𑀧𑀦 𑀓𑀼𑀲𑀮𑀲𑁆𑀲 𑀓𑀸𑀭𑀓𑁄𑁇 𑀤𑀲𑀯𑀲𑁆𑀲𑀸𑀬𑀼𑀓𑁂𑀲𑀼, 𑀪𑀺𑀓𑁆𑀔𑀯𑁂, 𑀫𑀦𑀼𑀲𑁆𑀲𑁂𑀲𑀼 𑀬𑁂 𑀢𑁂 𑀪𑀯𑀺𑀲𑁆𑀲𑀦𑁆𑀢𑀺 𑀅𑀫𑀢𑁆𑀢𑁂𑀬𑁆𑀬𑀸 𑀅𑀧𑁂𑀢𑁆𑀢𑁂𑀬𑁆𑀬𑀸 𑀅𑀲𑀸𑀫𑀜𑁆𑀜𑀸 𑀅𑀩𑁆𑀭𑀳𑁆𑀫𑀜𑁆𑀜𑀸 𑀦 𑀓𑀼𑀮𑁂 𑀚𑁂𑀝𑁆𑀞𑀸𑀧𑀘𑀸𑀬𑀺𑀦𑁄, 𑀢𑁂 𑀧𑀼𑀚𑁆𑀚𑀸 𑀘 𑀪𑀯𑀺𑀲𑁆𑀲𑀦𑁆𑀢𑀺 𑀧𑀸𑀲𑀁𑀲𑀸 𑀘𑁇 𑀲𑁂𑀬𑁆𑀬𑀣𑀸𑀧𑀺, 𑀪𑀺𑀓𑁆𑀔𑀯𑁂, 𑀏𑀢𑀭𑀳𑀺 𑀫𑀢𑁆𑀢𑁂𑀬𑁆𑀬𑀸 𑀧𑁂𑀢𑁆𑀢𑁂𑀬𑁆𑀬𑀸 𑀲𑀸𑀫𑀜𑁆𑀜𑀸 𑀩𑁆𑀭𑀳𑁆𑀫𑀜𑁆𑀜𑀸 𑀓𑀼𑀮𑁂 𑀚𑁂𑀝𑁆𑀞𑀸𑀧𑀘𑀸𑀬𑀺𑀦𑁄 𑀧𑀼𑀚𑁆𑀚𑀸 𑀘 𑀧𑀸𑀲𑀁𑀲𑀸 𑀘; 𑀏𑀯𑀫𑁂𑀯 𑀔𑁄, 𑀪𑀺𑀓𑁆𑀔𑀯𑁂, 𑀤𑀲𑀯𑀲𑁆𑀲𑀸𑀬𑀼𑀓𑁂𑀲𑀼 𑀫𑀦𑀼𑀲𑁆𑀲𑁂𑀲𑀼 𑀬𑁂 𑀢𑁂 𑀪𑀯𑀺𑀲𑁆𑀲𑀦𑁆𑀢𑀺 𑀅𑀫𑀢𑁆𑀢𑁂𑀬𑁆𑀬𑀸 𑀅𑀧𑁂𑀢𑁆𑀢𑁂𑀬𑁆𑀬𑀸 𑀅𑀲𑀸𑀫𑀜𑁆𑀜𑀸 𑀅𑀩𑁆𑀭𑀳𑁆𑀫𑀜𑁆𑀜𑀸 𑀦 𑀓𑀼𑀮𑁂 𑀚𑁂𑀝𑁆𑀞𑀸𑀧𑀘𑀸𑀬𑀺𑀦𑁄, 𑀢𑁂 𑀧𑀼𑀚𑁆𑀚𑀸 𑀘 𑀪𑀯𑀺𑀲𑁆𑀲𑀦𑁆𑀢𑀺 𑀧𑀸𑀲𑀁𑀲𑀸 𑀘𑁇

221\. 𑀤𑀲𑀯𑀲𑁆𑀲𑀸𑀬𑀼𑀓𑁂𑀲𑀼, 𑀪𑀺𑀓𑁆𑀔𑀯𑁂, 𑀫𑀦𑀼𑀲𑁆𑀲𑁂𑀲𑀼 𑀦 𑀪𑀯𑀺𑀲𑁆𑀲𑀢𑀺 𑀫𑀸𑀢𑀸𑀢𑀺 𑀯𑀸 𑀫𑀸𑀢𑀼𑀘𑁆𑀙𑀸𑀢𑀺 𑀯𑀸 𑀫𑀸𑀢𑀼𑀮𑀸𑀦𑀻𑀢𑀺 𑀯𑀸 𑀆𑀘𑀭𑀺𑀬𑀪𑀭𑀺𑀬𑀸𑀢𑀺 𑀯𑀸 𑀕𑀭𑀽𑀦𑀁 𑀤𑀸𑀭𑀸𑀢𑀺 𑀯𑀸𑁇 𑀲𑀫𑁆𑀪𑁂𑀤𑀁 𑀮𑁄𑀓𑁄 𑀕𑀫𑀺𑀲𑁆𑀲𑀢𑀺 𑀬𑀣𑀸 𑀅𑀚𑁂𑀍𑀅𑀓𑀸 𑀓𑀼𑀓𑁆𑀓𑀼𑀝𑀲𑀽𑀓𑀭𑀸 𑀲𑁄𑀡𑀲𑀺𑀗𑁆𑀕𑀸𑀮𑀸𑁇

222\. 𑀤𑀲𑀯𑀲𑁆𑀲𑀸𑀬𑀼𑀓𑁂𑀲𑀼, 𑀪𑀺𑀓𑁆𑀔𑀯𑁂, 𑀫𑀦𑀼𑀲𑁆𑀲𑁂𑀲𑀼 𑀢𑁂𑀲𑀁 𑀲𑀢𑁆𑀢𑀸𑀦𑀁 𑀅𑀜𑁆𑀜𑀫𑀜𑁆𑀜𑀫𑁆𑀳𑀺 𑀢𑀺𑀩𑁆𑀩𑁄 𑀆𑀖𑀸𑀢𑁄 𑀧𑀘𑁆𑀘𑀼𑀧𑀝𑁆𑀞𑀺𑀢𑁄 𑀪𑀯𑀺𑀲𑁆𑀲𑀢𑀺 𑀢𑀺𑀩𑁆𑀩𑁄 𑀩𑁆𑀬𑀸𑀧𑀸𑀤𑁄 𑀢𑀺𑀩𑁆𑀩𑁄 𑀫𑀦𑁄𑀧𑀤𑁄𑀲𑁄 𑀢𑀺𑀩𑁆𑀩𑀁 𑀯𑀥𑀓𑀘𑀺𑀢𑁆𑀢𑀁𑁇 𑀫𑀸𑀢𑀼𑀧𑀺 𑀧𑀼𑀢𑁆𑀢𑀫𑁆𑀳𑀺 𑀧𑀼𑀢𑁆𑀢𑀲𑁆𑀲𑀧𑀺 𑀫𑀸𑀢𑀭𑀺; 𑀧𑀺𑀢𑀼𑀧𑀺 𑀧𑀼𑀢𑁆𑀢𑀫𑁆𑀳𑀺 𑀧𑀼𑀢𑁆𑀢𑀲𑁆𑀲𑀧𑀺 𑀧𑀺𑀢𑀭𑀺; 𑀪𑀸𑀢𑀼𑀧𑀺 𑀪𑀕𑀺𑀦𑀺𑀬𑀸 𑀪𑀕𑀺𑀦𑀺𑀬𑀸𑀧𑀺 𑀪𑀸𑀢𑀭𑀺 𑀢𑀺𑀩𑁆𑀩𑁄 𑀆𑀖𑀸𑀢𑁄 𑀧𑀘𑁆𑀘𑀼𑀧𑀝𑁆𑀞𑀺𑀢𑁄 𑀪𑀯𑀺𑀲𑁆𑀲𑀢𑀺 𑀢𑀺𑀩𑁆𑀩𑁄 𑀩𑁆𑀬𑀸𑀧𑀸𑀤𑁄 𑀢𑀺𑀩𑁆𑀩𑁄 𑀫𑀦𑁄𑀧𑀤𑁄𑀲𑁄 𑀢𑀺𑀩𑁆𑀩𑀁 𑀯𑀥𑀓𑀘𑀺𑀢𑁆𑀢𑀁𑁇 𑀲𑁂𑀬𑁆𑀬𑀣𑀸𑀧𑀺, 𑀪𑀺𑀓𑁆𑀔𑀯𑁂, 𑀫𑀸𑀕𑀯𑀺𑀓𑀲𑁆𑀲 𑀫𑀺𑀕𑀁 𑀤𑀺𑀲𑁆𑀯𑀸 𑀢𑀺𑀩𑁆𑀩𑁄 𑀆𑀖𑀸𑀢𑁄 𑀧𑀘𑁆𑀘𑀼𑀧𑀝𑁆𑀞𑀺𑀢𑁄 𑀳𑁄𑀢𑀺 𑀢𑀺𑀩𑁆𑀩𑁄 𑀩𑁆𑀬𑀸𑀧𑀸𑀤𑁄 𑀢𑀺𑀩𑁆𑀩𑁄 𑀫𑀦𑁄𑀧𑀤𑁄𑀲𑁄 𑀢𑀺𑀩𑁆𑀩𑀁 𑀯𑀥𑀓𑀘𑀺𑀢𑁆𑀢𑀁; 𑀏𑀯𑀫𑁂𑀯 𑀔𑁄, 𑀪𑀺𑀓𑁆𑀔𑀯𑁂, 𑀤𑀲𑀯𑀲𑁆𑀲𑀸𑀬𑀼𑀓𑁂𑀲𑀼 𑀫𑀦𑀼𑀲𑁆𑀲𑁂𑀲𑀼 𑀢𑁂𑀲𑀁 𑀲𑀢𑁆𑀢𑀸𑀦𑀁 𑀅𑀜𑁆𑀜𑀫𑀜𑁆𑀜𑀫𑁆𑀳𑀺 𑀢𑀺𑀩𑁆𑀩𑁄 𑀆𑀖𑀸𑀢𑁄 𑀧𑀘𑁆𑀘𑀼𑀧𑀝𑁆𑀞𑀺𑀢𑁄 𑀪𑀯𑀺𑀲𑁆𑀲𑀢𑀺 𑀢𑀺𑀩𑁆𑀩𑁄 𑀩𑁆𑀬𑀸𑀧𑀸𑀤𑁄 𑀢𑀺𑀩𑁆𑀩𑁄 𑀫𑀦𑁄𑀧𑀤𑁄𑀲𑁄 𑀢𑀺𑀩𑁆𑀩𑀁 𑀯𑀥𑀓𑀘𑀺𑀢𑁆𑀢𑀁𑁇 𑀫𑀸𑀢𑀼𑀧𑀺 𑀧𑀼𑀢𑁆𑀢𑀫𑁆𑀳𑀺 𑀧𑀼𑀢𑁆𑀢𑀲𑁆𑀲𑀧𑀺 𑀫𑀸𑀢𑀭𑀺; 𑀧𑀺𑀢𑀼𑀧𑀺 𑀧𑀼𑀢𑁆𑀢𑀫𑁆𑀳𑀺 𑀧𑀼𑀢𑁆𑀢𑀲𑁆𑀲𑀧𑀺 𑀧𑀺𑀢𑀭𑀺; 𑀪𑀸𑀢𑀼𑀧𑀺 𑀪𑀕𑀺𑀦𑀺𑀬𑀸 𑀪𑀕𑀺𑀦𑀺𑀬𑀸𑀧𑀺 𑀪𑀸𑀢𑀭𑀺 𑀢𑀺𑀩𑁆𑀩𑁄 𑀆𑀖𑀸𑀢𑁄 𑀧𑀘𑁆𑀘𑀼𑀧𑀝𑁆𑀞𑀺𑀢𑁄 𑀪𑀯𑀺𑀲𑁆𑀲𑀢𑀺 𑀢𑀺𑀩𑁆𑀩𑁄 𑀩𑁆𑀬𑀸𑀧𑀸𑀤𑁄 𑀢𑀺𑀩𑁆𑀩𑁄 𑀫𑀦𑁄𑀧𑀤𑁄𑀲𑁄 𑀢𑀺𑀩𑁆𑀩𑀁 𑀯𑀥𑀓𑀘𑀺𑀢𑁆𑀢𑀁𑁇

(104.)

223\. 𑀤𑀲𑀯𑀲𑁆𑀲𑀸𑀬𑀼𑀓𑁂𑀲𑀼, 𑀪𑀺𑀓𑁆𑀔𑀯𑁂, 𑀫𑀦𑀼𑀲𑁆𑀲𑁂𑀲𑀼 𑀲𑀢𑁆𑀢𑀸𑀳𑀁 𑀲𑀢𑁆𑀣𑀦𑁆𑀢𑀭𑀓𑀧𑁆𑀧𑁄 𑀪𑀯𑀺𑀲𑁆𑀲𑀢𑀺𑁇 𑀢𑁂 𑀅𑀜𑁆𑀜𑀫𑀜𑁆𑀜𑀫𑁆𑀳𑀺 𑀫𑀺𑀕𑀲𑀜𑁆𑀜𑀁 𑀧𑀝𑀺𑀮𑀪𑀺𑀲𑁆𑀲𑀦𑁆𑀢𑀺𑁇 𑀢𑁂𑀲𑀁 𑀢𑀺𑀡𑁆𑀳𑀸𑀦𑀺 𑀲𑀢𑁆𑀣𑀸𑀦𑀺 𑀳𑀢𑁆𑀣𑁂𑀲𑀼 𑀧𑀸𑀢𑀼𑀪𑀯𑀺𑀲𑁆𑀲𑀦𑁆𑀢𑀺𑁇 𑀢𑁂 𑀢𑀺𑀡𑁆𑀳𑁂𑀦 𑀲𑀢𑁆𑀣𑁂𑀦 ‘𑀏𑀲 𑀫𑀺𑀕𑁄 𑀏𑀲 𑀫𑀺𑀕𑁄’𑀢𑀺 𑀅𑀜𑁆𑀜𑀫𑀜𑁆𑀜𑀁 𑀚𑀻𑀯𑀺𑀢𑀸 𑀯𑁄𑀭𑁄𑀧𑁂𑀲𑁆𑀲𑀦𑁆𑀢𑀺𑁇

224\. 𑀅𑀣 𑀔𑁄 𑀢𑁂𑀲𑀁, 𑀪𑀺𑀓𑁆𑀔𑀯𑁂, 𑀲𑀢𑁆𑀢𑀸𑀦𑀁 𑀏𑀓𑀘𑁆𑀘𑀸𑀦𑀁 𑀏𑀯𑀁 𑀪𑀯𑀺𑀲𑁆𑀲𑀢𑀺—  ‘𑀫𑀸 𑀘 𑀫𑀬𑀁 𑀓𑀜𑁆𑀘𑀺, 𑀫𑀸 𑀘 𑀅𑀫𑁆𑀳𑁂 𑀓𑁄𑀘𑀺, 𑀬𑀦𑁆𑀦𑀽𑀦 𑀫𑀬𑀁 𑀢𑀺𑀡𑀕𑀳𑀦𑀁 𑀯𑀸 𑀯𑀦𑀕𑀳𑀦𑀁 𑀯𑀸 𑀭𑀼𑀓𑁆𑀔𑀕𑀳𑀦𑀁 𑀯𑀸 𑀦𑀤𑀻𑀯𑀺𑀤𑀼𑀕𑁆𑀕𑀁 𑀯𑀸 𑀧𑀩𑁆𑀩𑀢𑀯𑀺𑀲𑀫𑀁 𑀯𑀸 𑀧𑀯𑀺𑀲𑀺𑀢𑁆𑀯𑀸 𑀯𑀦𑀫𑀽𑀮𑀨𑀮𑀸𑀳𑀸𑀭𑀸 𑀬𑀸𑀧𑁂𑀬𑁆𑀬𑀸𑀫𑀸’𑀢𑀺𑁇 𑀢𑁂 𑀢𑀺𑀡𑀕𑀳𑀦𑀁 𑀯𑀸 𑀯𑀦𑀕𑀳𑀦𑀁 𑀯𑀸 𑀭𑀼𑀓𑁆𑀔𑀕𑀳𑀦𑀁 𑀯𑀸 𑀦𑀤𑀻𑀯𑀺𑀤𑀼𑀕𑁆𑀕𑀁 𑀯𑀸 𑀧𑀩𑁆𑀩𑀢𑀯𑀺𑀲𑀫𑀁 𑀯𑀸 𑀧𑀯𑀺𑀲𑀺𑀢𑁆𑀯𑀸 𑀲𑀢𑁆𑀢𑀸𑀳𑀁 𑀯𑀦𑀫𑀽𑀮𑀨𑀮𑀸𑀳𑀸𑀭𑀸 𑀬𑀸𑀧𑁂𑀲𑁆𑀲𑀦𑁆𑀢𑀺𑁇 𑀢𑁂 𑀢𑀲𑁆𑀲 𑀲𑀢𑁆𑀢𑀸𑀳𑀲𑁆𑀲 𑀅𑀘𑁆𑀘𑀬𑁂𑀦 𑀢𑀺𑀡𑀕𑀳𑀦𑀸 𑀯𑀦𑀕𑀳𑀦𑀸 𑀭𑀼𑀓𑁆𑀔𑀕𑀳𑀦𑀸 𑀦𑀤𑀻𑀯𑀺𑀤𑀼𑀕𑁆𑀕𑀸 𑀧𑀩𑁆𑀩𑀢𑀯𑀺𑀲𑀫𑀸 𑀦𑀺𑀓𑁆𑀔𑀫𑀺𑀢𑁆𑀯𑀸 𑀅𑀜𑁆𑀜𑀫𑀜𑁆𑀜𑀁 𑀆𑀮𑀺𑀗𑁆𑀕𑀺𑀢𑁆𑀯𑀸 𑀲𑀪𑀸𑀕𑀸𑀬𑀺𑀲𑁆𑀲𑀦𑁆𑀢𑀺 𑀲𑀫𑀲𑁆𑀲𑀸𑀲𑀺𑀲𑁆𑀲𑀦𑁆𑀢𑀺—  ‘𑀤𑀺𑀝𑁆𑀞𑀸, 𑀪𑁄, 𑀲𑀢𑁆𑀢𑀸 𑀚𑀻𑀯𑀲𑀺, 𑀤𑀺𑀝𑁆𑀞𑀸, 𑀪𑁄, 𑀲𑀢𑁆𑀢𑀸 𑀚𑀻𑀯𑀲𑀻’𑀢𑀺𑁇

[Go to previous page (3.4 Āyuvaṇṇādiparihānikathā)](3.4.md) / [Go to parent page (3 Cakkavattisutta)](../3.md) / [Go to next page (3.6 Āyuvaṇṇādivaḍḍhanakathā)](3.6.md)


