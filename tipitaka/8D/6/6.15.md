
[Home](/) / [8D Pāthikavaggapāḷi](/tipitaka/8D.md) / [6 Pāsādikasutta](/tipitaka/8D/6.md)

# 𑁬𑁇𑁧𑁫 𑀧𑀼𑀩𑁆𑀩𑀦𑁆𑀢𑀲𑀳𑀕𑀢𑀤𑀺𑀝𑁆𑀞𑀺𑀦𑀺𑀲𑁆𑀲𑀬

### 𑀧𑀸𑀲𑀸𑀤𑀺𑀓𑀲𑀼𑀢𑁆𑀢

### 𑀧𑀼𑀩𑁆𑀩𑀦𑁆𑀢𑀲𑀳𑀕𑀢𑀤𑀺𑀝𑁆𑀞𑀺𑀦𑀺𑀲𑁆𑀲𑀬

(191.)

387\. 𑀬𑁂𑀧𑀺 𑀢𑁂, 𑀘𑀼𑀦𑁆𑀤, 𑀧𑀼𑀩𑁆𑀩𑀦𑁆𑀢𑀲𑀳𑀕𑀢𑀸 𑀤𑀺𑀝𑁆𑀞𑀺𑀦𑀺𑀲𑁆𑀲𑀬𑀸, 𑀢𑁂𑀧𑀺 𑀯𑁄 𑀫𑀬𑀸 𑀩𑁆𑀬𑀸𑀓𑀢𑀸, 𑀬𑀣𑀸 𑀢𑁂 𑀩𑁆𑀬𑀸𑀓𑀸𑀢𑀩𑁆𑀩𑀸𑁇 𑀬𑀣𑀸 𑀘 𑀢𑁂 𑀦 𑀩𑁆𑀬𑀸𑀓𑀸𑀢𑀩𑁆𑀩𑀸, 𑀓𑀺𑀁 𑀯𑁄 𑀅𑀳𑀁 𑀢𑁂 𑀢𑀣𑀸 𑀩𑁆𑀬𑀸𑀓𑀭𑀺𑀲𑁆𑀲𑀸𑀫𑀺? 𑀬𑁂𑀧𑀺 𑀢𑁂, 𑀘𑀼𑀦𑁆𑀤, 𑀅𑀧𑀭𑀦𑁆𑀢𑀲𑀳𑀕𑀢𑀸 𑀤𑀺𑀝𑁆𑀞𑀺𑀦𑀺𑀲𑁆𑀲𑀬𑀸, 𑀢𑁂𑀧𑀺 𑀯𑁄 𑀫𑀬𑀸 𑀩𑁆𑀬𑀸𑀓𑀢𑀸, 𑀬𑀣𑀸 𑀢𑁂 𑀩𑁆𑀬𑀸𑀓𑀸𑀢𑀩𑁆𑀩𑀸𑁇 𑀬𑀣𑀸 𑀘 𑀢𑁂 𑀦 𑀩𑁆𑀬𑀸𑀓𑀸𑀢𑀩𑁆𑀩𑀸, 𑀓𑀺𑀁 𑀯𑁄 𑀅𑀳𑀁 𑀢𑁂 𑀢𑀣𑀸 𑀩𑁆𑀬𑀸𑀓𑀭𑀺𑀲𑁆𑀲𑀸𑀫𑀺? 𑀓𑀢𑀫𑁂 𑀘 𑀢𑁂, 𑀘𑀼𑀦𑁆𑀤, 𑀧𑀼𑀩𑁆𑀩𑀦𑁆𑀢𑀲𑀳𑀕𑀢𑀸 𑀤𑀺𑀝𑁆𑀞𑀺𑀦𑀺𑀲𑁆𑀲𑀬𑀸, 𑀬𑁂 𑀯𑁄 𑀫𑀬𑀸 𑀩𑁆𑀬𑀸𑀓𑀢𑀸, 𑀬𑀣𑀸 𑀢𑁂 𑀩𑁆𑀬𑀸𑀓𑀸𑀢𑀩𑁆𑀩𑀸𑁇 𑀬𑀣𑀸 𑀘 𑀢𑁂 𑀦 𑀩𑁆𑀬𑀸𑀓𑀸𑀢𑀩𑁆𑀩𑀸, 𑀓𑀺𑀁 𑀯𑁄 𑀅𑀳𑀁 𑀢𑁂 𑀢𑀣𑀸 𑀩𑁆𑀬𑀸𑀓𑀭𑀺𑀲𑁆𑀲𑀸𑀫𑀺? 𑀲𑀦𑁆𑀢𑀺 𑀔𑁄, 𑀘𑀼𑀦𑁆𑀤, 𑀏𑀓𑁂 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 𑀏𑀯𑀁𑀯𑀸𑀤𑀺𑀦𑁄 𑀏𑀯𑀁𑀤𑀺𑀝𑁆𑀞𑀺𑀦𑁄—  ‘𑀲𑀲𑁆𑀲𑀢𑁄 𑀅𑀢𑁆𑀢𑀸 𑀘 𑀮𑁄𑀓𑁄 𑀘, 𑀇𑀤𑀫𑁂𑀯 𑀲𑀘𑁆𑀘𑀁 𑀫𑁄𑀖𑀫𑀜𑁆𑀜𑀦𑁆’𑀢𑀺𑁇 𑀲𑀦𑁆𑀢𑀺 𑀧𑀦, 𑀘𑀼𑀦𑁆𑀤, 𑀏𑀓𑁂 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 𑀏𑀯𑀁𑀯𑀸𑀤𑀺𑀦𑁄 𑀏𑀯𑀁𑀤𑀺𑀝𑁆𑀞𑀺𑀦𑁄—  ‘𑀅𑀲𑀲𑁆𑀲𑀢𑁄 𑀅𑀢𑁆𑀢𑀸 𑀘 𑀮𑁄𑀓𑁄 𑀘…𑀧𑁂…  𑀲𑀲𑁆𑀲𑀢𑁄 𑀘 𑀅𑀲𑀲𑁆𑀲𑀢𑁄 𑀘 𑀅𑀢𑁆𑀢𑀸 𑀘 𑀮𑁄𑀓𑁄 𑀘…  𑀦𑁂𑀯 𑀲𑀲𑁆𑀲𑀢𑁄 𑀦𑀸𑀲𑀲𑁆𑀲𑀢𑁄 𑀅𑀢𑁆𑀢𑀸 𑀘 𑀮𑁄𑀓𑁄 𑀘…  𑀲𑀬𑀁𑀓𑀢𑁄 𑀅𑀢𑁆𑀢𑀸 𑀘 𑀮𑁄𑀓𑁄 𑀘…  𑀧𑀭𑀁𑀓𑀢𑁄 𑀅𑀢𑁆𑀢𑀸 𑀘 𑀮𑁄𑀓𑁄 𑀘…  𑀲𑀬𑀁𑀓𑀢𑁄 𑀘 𑀧𑀭𑀁𑀓𑀢𑁄 𑀘 𑀅𑀢𑁆𑀢𑀸 𑀘 𑀮𑁄𑀓𑁄 𑀘…  𑀅𑀲𑀬𑀗𑁆𑀓𑀸𑀭𑁄 𑀅𑀧𑀭𑀗𑁆𑀓𑀸𑀭𑁄 𑀅𑀥𑀺𑀘𑁆𑀘𑀲𑀫𑀼𑀧𑁆𑀧𑀦𑁆𑀦𑁄 𑀅𑀢𑁆𑀢𑀸 𑀘 𑀮𑁄𑀓𑁄 𑀘, 𑀇𑀤𑀫𑁂𑀯 𑀲𑀘𑁆𑀘𑀁 𑀫𑁄𑀖𑀫𑀜𑁆𑀜𑀦𑁆’𑀢𑀺𑁇 ‘𑀲𑀲𑁆𑀲𑀢𑀁 𑀲𑀼𑀔𑀤𑀼𑀓𑁆𑀔𑀁…  𑀅𑀲𑀲𑁆𑀲𑀢𑀁 𑀲𑀼𑀔𑀤𑀼𑀓𑁆𑀔𑀁…  𑀲𑀲𑁆𑀲𑀢𑀜𑁆𑀘 𑀅𑀲𑀲𑁆𑀲𑀢𑀜𑁆𑀘 𑀲𑀼𑀔𑀤𑀼𑀓𑁆𑀔𑀁…  𑀦𑁂𑀯𑀲𑀲𑁆𑀲𑀢𑀁 𑀦𑀸𑀲𑀲𑁆𑀲𑀢𑀁 𑀲𑀼𑀔𑀤𑀼𑀓𑁆𑀔𑀁…  𑀲𑀬𑀁𑀓𑀢𑀁 𑀲𑀼𑀔𑀤𑀼𑀓𑁆𑀔𑀁…  𑀧𑀭𑀁𑀓𑀢𑀁 𑀲𑀼𑀔𑀤𑀼𑀓𑁆𑀔𑀁…  𑀲𑀬𑀁𑀓𑀢𑀜𑁆𑀘 𑀧𑀭𑀁𑀓𑀢𑀜𑁆𑀘 𑀲𑀼𑀔𑀤𑀼𑀓𑁆𑀔𑀁…  𑀅𑀲𑀬𑀁𑀓𑀸𑀭𑀁 𑀅𑀧𑀭𑀗𑁆𑀓𑀸𑀭𑀁 𑀅𑀥𑀺𑀘𑁆𑀘𑀲𑀫𑀼𑀧𑁆𑀧𑀦𑁆𑀦𑀁 𑀲𑀼𑀔𑀤𑀼𑀓𑁆𑀔𑀁, 𑀇𑀤𑀫𑁂𑀯 𑀲𑀘𑁆𑀘𑀁 𑀫𑁄𑀖𑀫𑀜𑁆𑀜𑀦𑁆’𑀢𑀺𑁇

(192.)

388\. 𑀢𑀢𑁆𑀭, 𑀘𑀼𑀦𑁆𑀤, 𑀬𑁂 𑀢𑁂 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 𑀏𑀯𑀁𑀯𑀸𑀤𑀺𑀦𑁄 𑀏𑀯𑀁𑀤𑀺𑀝𑁆𑀞𑀺𑀦𑁄—  ‘𑀲𑀲𑁆𑀲𑀢𑁄 𑀅𑀢𑁆𑀢𑀸 𑀘 𑀮𑁄𑀓𑁄 𑀘, 𑀇𑀤𑀫𑁂𑀯 𑀲𑀘𑁆𑀘𑀁 𑀫𑁄𑀖𑀫𑀜𑁆𑀜𑀦𑁆’𑀢𑀺𑁇 𑀢𑁆𑀬𑀸𑀳𑀁 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀏𑀯𑀁 𑀯𑀤𑀸𑀫𑀺—  ‘𑀅𑀢𑁆𑀣𑀺 𑀦𑀼 𑀔𑁄 𑀇𑀤𑀁, 𑀆𑀯𑀼𑀲𑁄, 𑀯𑀼𑀘𑁆𑀘𑀢𑀺—  “𑀲𑀲𑁆𑀲𑀢𑁄 𑀅𑀢𑁆𑀢𑀸 𑀘 𑀮𑁄𑀓𑁄 𑀘𑀸”’𑀢𑀺? 𑀬𑀜𑁆𑀘 𑀔𑁄 𑀢𑁂 𑀏𑀯𑀫𑀸𑀳𑀁𑀲𑀼—  ‘𑀇𑀤𑀫𑁂𑀯 𑀲𑀘𑁆𑀘𑀁 𑀫𑁄𑀖𑀫𑀜𑁆𑀜𑀦𑁆’𑀢𑀺𑁇 𑀢𑀁 𑀢𑁂𑀲𑀁 𑀦𑀸𑀦𑀼𑀚𑀸𑀦𑀸𑀫𑀺𑁇 𑀢𑀁 𑀓𑀺𑀲𑁆𑀲 𑀳𑁂𑀢𑀼? 𑀅𑀜𑁆𑀜𑀣𑀸𑀲𑀜𑁆𑀜𑀺𑀦𑁄𑀧𑀺 𑀳𑁂𑀢𑁆𑀣, 𑀘𑀼𑀦𑁆𑀤, 𑀲𑀦𑁆𑀢𑁂𑀓𑁂 𑀲𑀢𑁆𑀢𑀸𑁇 𑀇𑀫𑀸𑀬𑀧𑀺 𑀔𑁄 𑀅𑀳𑀁, 𑀘𑀼𑀦𑁆𑀤, 𑀧𑀜𑁆𑀜𑀢𑁆𑀢𑀺𑀬𑀸 𑀦𑁂𑀯 𑀅𑀢𑁆𑀢𑀦𑀸 𑀲𑀫𑀲𑀫𑀁 𑀲𑀫𑀦𑀼𑀧𑀲𑁆𑀲𑀸𑀫𑀺 𑀓𑀼𑀢𑁄 𑀪𑀺𑀬𑁆𑀬𑁄𑁇 𑀅𑀣 𑀔𑁄 𑀅𑀳𑀫𑁂𑀯 𑀢𑀢𑁆𑀣 𑀪𑀺𑀬𑁆𑀬𑁄 𑀬𑀤𑀺𑀤𑀁 𑀅𑀥𑀺𑀧𑀜𑁆𑀜𑀢𑁆𑀢𑀺𑁇

(193.)

389\. 𑀢𑀢𑁆𑀭, 𑀘𑀼𑀦𑁆𑀤, 𑀬𑁂 𑀢𑁂 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 𑀏𑀯𑀁𑀯𑀸𑀤𑀺𑀦𑁄 𑀏𑀯𑀁𑀤𑀺𑀝𑁆𑀞𑀺𑀦𑁄—  ‘𑀅𑀲𑀲𑁆𑀲𑀢𑁄 𑀅𑀢𑁆𑀢𑀸 𑀘 𑀮𑁄𑀓𑁄 𑀘…  𑀲𑀲𑁆𑀲𑀢𑁄 𑀘 𑀅𑀲𑀲𑁆𑀲𑀢𑁄 𑀘 𑀅𑀢𑁆𑀢𑀸 𑀘 𑀮𑁄𑀓𑁄 𑀘…  𑀦𑁂𑀯𑀲𑀲𑁆𑀲𑀢𑁄 𑀦𑀸𑀲𑀲𑁆𑀲𑀢𑁄 𑀅𑀢𑁆𑀢𑀸 𑀘 𑀮𑁄𑀓𑁄 𑀘…  𑀲𑀬𑀁𑀓𑀢𑁄 𑀅𑀢𑁆𑀢𑀸 𑀘 𑀮𑁄𑀓𑁄 𑀘…  𑀧𑀭𑀁𑀓𑀢𑁄 𑀅𑀢𑁆𑀢𑀸 𑀘 𑀮𑁄𑀓𑁄 𑀘…  𑀲𑀬𑀁𑀓𑀢𑁄 𑀘 𑀧𑀭𑀁𑀓𑀢𑁄 𑀘 𑀅𑀢𑁆𑀢𑀸 𑀘 𑀮𑁄𑀓𑁄 𑀘…  𑀅𑀲𑀬𑀗𑁆𑀓𑀸𑀭𑁄 𑀅𑀧𑀭𑀗𑁆𑀓𑀸𑀭𑁄 𑀅𑀥𑀺𑀘𑁆𑀘𑀲𑀫𑀼𑀧𑁆𑀧𑀦𑁆𑀦𑁄 𑀅𑀢𑁆𑀢𑀸 𑀘 𑀮𑁄𑀓𑁄 𑀘…  𑀲𑀲𑁆𑀲𑀢𑀁 𑀲𑀼𑀔𑀤𑀼𑀓𑁆𑀔𑀁…  𑀅𑀲𑀲𑁆𑀲𑀢𑀁 𑀲𑀼𑀔𑀤𑀼𑀓𑁆𑀔𑀁…  𑀲𑀲𑁆𑀲𑀢𑀜𑁆𑀘 𑀅𑀲𑀲𑁆𑀲𑀢𑀜𑁆𑀘 𑀲𑀼𑀔𑀤𑀼𑀓𑁆𑀔𑀁…  𑀦𑁂𑀯𑀲𑀲𑁆𑀲𑀢𑀁 𑀦𑀸𑀲𑀲𑁆𑀲𑀢𑀁 𑀲𑀼𑀔𑀤𑀼𑀓𑁆𑀔𑀁…  𑀲𑀬𑀁𑀓𑀢𑀁 𑀲𑀼𑀔𑀤𑀼𑀓𑁆𑀔𑀁…  𑀧𑀭𑀁𑀓𑀢𑀁 𑀲𑀼𑀔𑀤𑀼𑀓𑁆𑀔𑀁…  𑀲𑀬𑀁𑀓𑀢𑀜𑁆𑀘 𑀧𑀭𑀁𑀓𑀢𑀜𑁆𑀘 𑀲𑀼𑀔𑀤𑀼𑀓𑁆𑀔𑀁…  𑀅𑀲𑀬𑀁𑀓𑀸𑀭𑀁 𑀅𑀧𑀭𑀗𑁆𑀓𑀸𑀭𑀁 𑀅𑀥𑀺𑀘𑁆𑀘𑀲𑀫𑀼𑀧𑁆𑀧𑀦𑁆𑀦𑀁 𑀲𑀼𑀔𑀤𑀼𑀓𑁆𑀔𑀁, 𑀇𑀤𑀫𑁂𑀯 𑀲𑀘𑁆𑀘𑀁 𑀫𑁄𑀖𑀫𑀜𑁆𑀜𑀦𑁆’𑀢𑀺𑁇 𑀢𑁆𑀬𑀸𑀳𑀁 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀏𑀯𑀁 𑀯𑀤𑀸𑀫𑀺—  ‘𑀅𑀢𑁆𑀣𑀺 𑀦𑀼 𑀔𑁄 𑀇𑀤𑀁, 𑀆𑀯𑀼𑀲𑁄, 𑀯𑀼𑀘𑁆𑀘𑀢𑀺—  “𑀅𑀲𑀬𑀁𑀓𑀸𑀭𑀁 𑀅𑀧𑀭𑀗𑁆𑀓𑀸𑀭𑀁 𑀅𑀥𑀺𑀘𑁆𑀘𑀲𑀫𑀼𑀧𑁆𑀧𑀦𑁆𑀦𑀁 𑀲𑀼𑀔𑀤𑀼𑀓𑁆𑀔𑀦𑁆”’𑀢𑀺? 𑀬𑀜𑁆𑀘 𑀔𑁄 𑀢𑁂 𑀏𑀯𑀫𑀸𑀳𑀁𑀲𑀼—  ‘𑀇𑀤𑀫𑁂𑀯 𑀲𑀘𑁆𑀘𑀁 𑀫𑁄𑀖𑀫𑀜𑁆𑀜𑀦𑁆’𑀢𑀺𑁇 𑀢𑀁 𑀢𑁂𑀲𑀁 𑀦𑀸𑀦𑀼𑀚𑀸𑀦𑀸𑀫𑀺𑁇 𑀢𑀁 𑀓𑀺𑀲𑁆𑀲 𑀳𑁂𑀢𑀼? 𑀅𑀜𑁆𑀜𑀣𑀸𑀲𑀜𑁆𑀜𑀺𑀦𑁄𑀧𑀺 𑀳𑁂𑀢𑁆𑀣, 𑀘𑀼𑀦𑁆𑀤, 𑀲𑀦𑁆𑀢𑁂𑀓𑁂 𑀲𑀢𑁆𑀢𑀸𑁇 𑀇𑀫𑀸𑀬𑀧𑀺 𑀔𑁄 𑀅𑀳𑀁, 𑀘𑀼𑀦𑁆𑀤, 𑀧𑀜𑁆𑀜𑀢𑁆𑀢𑀺𑀬𑀸 𑀦𑁂𑀯 𑀅𑀢𑁆𑀢𑀦𑀸 𑀲𑀫𑀲𑀫𑀁 𑀲𑀫𑀦𑀼𑀧𑀲𑁆𑀲𑀸𑀫𑀺 𑀓𑀼𑀢𑁄 𑀪𑀺𑀬𑁆𑀬𑁄𑁇 𑀅𑀣 𑀔𑁄 𑀅𑀳𑀫𑁂𑀯 𑀢𑀢𑁆𑀣 𑀪𑀺𑀬𑁆𑀬𑁄 𑀬𑀤𑀺𑀤𑀁 𑀅𑀥𑀺𑀧𑀜𑁆𑀜𑀢𑁆𑀢𑀺𑁇 𑀇𑀫𑁂 𑀔𑁄 𑀢𑁂, 𑀘𑀼𑀦𑁆𑀤, 𑀧𑀼𑀩𑁆𑀩𑀦𑁆𑀢𑀲𑀳𑀕𑀢𑀸 𑀤𑀺𑀝𑁆𑀞𑀺𑀦𑀺𑀲𑁆𑀲𑀬𑀸, 𑀬𑁂 𑀯𑁄 𑀫𑀬𑀸 𑀩𑁆𑀬𑀸𑀓𑀢𑀸, 𑀬𑀣𑀸 𑀢𑁂 𑀩𑁆𑀬𑀸𑀓𑀸𑀢𑀩𑁆𑀩𑀸𑁇 𑀬𑀣𑀸 𑀘 𑀢𑁂 𑀦 𑀩𑁆𑀬𑀸𑀓𑀸𑀢𑀩𑁆𑀩𑀸, 𑀓𑀺𑀁 𑀯𑁄 𑀅𑀳𑀁 𑀢𑁂 𑀢𑀣𑀸 𑀩𑁆𑀬𑀸𑀓𑀭𑀺𑀲𑁆𑀲𑀸𑀫𑀺?

[Go to previous page (6.14 Byākataṭṭhāna)](/tipitaka/8D/6/6.14.md) / [Go to parent page (6 Pāsādikasutta)](/tipitaka/8D/6.md) / [Go to next page (6.16 Aparantasahagatadiṭṭhinissaya)](/tipitaka/8D/6/6.16.md)


