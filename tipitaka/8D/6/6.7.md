
[Home](/) / [8D Pāthikavaggapāḷi](../../8D.md) / [6 Pāsādikasutta](../6.md)

# 𑁬𑁇𑁭 𑀲𑀜𑁆𑀜𑀸𑀧𑁂𑀢𑀩𑁆𑀩𑀯𑀺𑀥𑀺

### 𑀧𑀸𑀲𑀸𑀤𑀺𑀓𑀲𑀼𑀢𑁆𑀢

### 𑀲𑀜𑁆𑀜𑀸𑀧𑁂𑀢𑀩𑁆𑀩𑀯𑀺𑀥𑀺

(178.)

356\. 𑀢𑁂𑀲𑀜𑁆𑀘 𑀯𑁄, 𑀘𑀼𑀦𑁆𑀤, 𑀲𑀫𑀕𑁆𑀕𑀸𑀦𑀁 𑀲𑀫𑁆𑀫𑁄𑀤𑀫𑀸𑀦𑀸𑀦𑀁 𑀅𑀯𑀺𑀯𑀤𑀫𑀸𑀦𑀸𑀦𑀁 𑀲𑀺𑀓𑁆𑀔𑀢𑀁 𑀅𑀜𑁆𑀜𑀢𑀭𑁄 𑀲𑀩𑁆𑀭𑀳𑁆𑀫𑀘𑀸𑀭𑀻 𑀲𑀁𑀖𑁂 𑀥𑀫𑁆𑀫𑀁 𑀪𑀸𑀲𑁂𑀬𑁆𑀬𑁇 𑀢𑀢𑁆𑀭 𑀘𑁂 𑀢𑀼𑀫𑁆𑀳𑀸𑀓𑀁 𑀏𑀯𑀫𑀲𑁆𑀲—  ‘𑀅𑀬𑀁 𑀔𑁄 𑀆𑀬𑀲𑁆𑀫𑀸 𑀅𑀢𑁆𑀣𑀜𑁆𑀘𑁂𑀯 𑀫𑀺𑀘𑁆𑀙𑀸 𑀕𑀡𑁆𑀳𑀸𑀢𑀺, 𑀩𑁆𑀬𑀜𑁆𑀚𑀦𑀸𑀦𑀺 𑀘 𑀫𑀺𑀘𑁆𑀙𑀸 𑀭𑁄𑀧𑁂𑀢𑀻’𑀢𑀺𑁇 𑀢𑀲𑁆𑀲 𑀦𑁂𑀯 𑀅𑀪𑀺𑀦𑀦𑁆𑀤𑀺𑀢𑀩𑁆𑀩𑀁 𑀦 𑀧𑀝𑀺𑀓𑁆𑀓𑁄𑀲𑀺𑀢𑀩𑁆𑀩𑀁, 𑀅𑀦𑀪𑀺𑀦𑀦𑁆𑀤𑀺𑀢𑁆𑀯𑀸 𑀅𑀧𑁆𑀧𑀝𑀺𑀓𑁆𑀓𑁄𑀲𑀺𑀢𑁆𑀯𑀸 𑀲𑁄 𑀏𑀯𑀫𑀲𑁆𑀲 𑀯𑀘𑀦𑀻𑀬𑁄—  ‘𑀇𑀫𑀲𑁆𑀲 𑀦𑀼 𑀔𑁄, 𑀆𑀯𑀼𑀲𑁄, 𑀅𑀢𑁆𑀣𑀲𑁆𑀲 𑀇𑀫𑀸𑀦𑀺 𑀯𑀸 𑀩𑁆𑀬𑀜𑁆𑀚𑀦𑀸𑀦𑀺 𑀏𑀢𑀸𑀦𑀺 𑀯𑀸 𑀩𑁆𑀬𑀜𑁆𑀚𑀦𑀸𑀦𑀺 𑀓𑀢𑀫𑀸𑀦𑀺 𑀑𑀧𑀸𑀬𑀺𑀓𑀢𑀭𑀸𑀦𑀺, 𑀇𑀫𑁂𑀲𑀜𑁆𑀘 𑀩𑁆𑀬𑀜𑁆𑀚𑀦𑀸𑀦𑀁 𑀅𑀬𑀁 𑀯𑀸 𑀅𑀢𑁆𑀣𑁄 𑀏𑀲𑁄 𑀯𑀸 𑀅𑀢𑁆𑀣𑁄 𑀓𑀢𑀫𑁄 𑀑𑀧𑀸𑀬𑀺𑀓𑀢𑀭𑁄’𑀢𑀺? 𑀲𑁄 𑀘𑁂 𑀏𑀯𑀁 𑀯𑀤𑁂𑀬𑁆𑀬—  ‘𑀇𑀫𑀲𑁆𑀲 𑀔𑁄, 𑀆𑀯𑀼𑀲𑁄, 𑀅𑀢𑁆𑀣𑀲𑁆𑀲 𑀇𑀫𑀸𑀦𑁂𑀯 𑀩𑁆𑀬𑀜𑁆𑀚𑀦𑀸𑀦𑀺 𑀑𑀧𑀸𑀬𑀺𑀓𑀢𑀭𑀸𑀦𑀺, 𑀬𑀸 𑀘𑁂𑀯 𑀏𑀢𑀸𑀦𑀺; 𑀇𑀫𑁂𑀲𑀜𑁆𑀘 𑀩𑁆𑀬𑀜𑁆𑀚𑀦𑀸𑀦𑀁 𑀅𑀬𑀫𑁂𑀯 𑀅𑀢𑁆𑀣𑁄 𑀑𑀧𑀸𑀬𑀺𑀓𑀢𑀭𑁄, 𑀬𑀸 𑀘𑁂𑀯 𑀏𑀲𑁄’𑀢𑀺𑁇 𑀲𑁄 𑀦𑁂𑀯 𑀉𑀲𑁆𑀲𑀸𑀤𑁂𑀢𑀩𑁆𑀩𑁄 𑀦 𑀅𑀧𑀲𑀸𑀤𑁂𑀢𑀩𑁆𑀩𑁄, 𑀅𑀦𑀼𑀲𑁆𑀲𑀸𑀤𑁂𑀢𑁆𑀯𑀸 𑀅𑀦𑀧𑀲𑀸𑀤𑁂𑀢𑁆𑀯𑀸 𑀲𑁆𑀯𑁂𑀯 𑀲𑀸𑀥𑀼𑀓𑀁 𑀲𑀜𑁆𑀜𑀸𑀧𑁂𑀢𑀩𑁆𑀩𑁄 𑀢𑀲𑁆𑀲 𑀘 𑀅𑀢𑁆𑀣𑀲𑁆𑀲 𑀢𑁂𑀲𑀜𑁆𑀘 𑀩𑁆𑀬𑀜𑁆𑀚𑀦𑀸𑀦𑀁 𑀦𑀺𑀲𑀦𑁆𑀢𑀺𑀬𑀸𑁇

(179.)

357\. 𑀅𑀧𑀭𑁄𑀧𑀺 𑀘𑁂, 𑀘𑀼𑀦𑁆𑀤, 𑀲𑀩𑁆𑀭𑀳𑁆𑀫𑀘𑀸𑀭𑀻 𑀲𑀁𑀖𑁂 𑀥𑀫𑁆𑀫𑀁 𑀪𑀸𑀲𑁂𑀬𑁆𑀬𑁇 𑀢𑀢𑁆𑀭 𑀘𑁂 𑀢𑀼𑀫𑁆𑀳𑀸𑀓𑀁 𑀏𑀯𑀫𑀲𑁆𑀲—  ‘𑀅𑀬𑀁 𑀔𑁄 𑀆𑀬𑀲𑁆𑀫𑀸 𑀅𑀢𑁆𑀣𑀜𑁆𑀳𑀺 𑀔𑁄 𑀫𑀺𑀘𑁆𑀙𑀸 𑀕𑀡𑁆𑀳𑀸𑀢𑀺 𑀩𑁆𑀬𑀜𑁆𑀚𑀦𑀸𑀦𑀺 𑀲𑀫𑁆𑀫𑀸 𑀭𑁄𑀧𑁂𑀢𑀻’𑀢𑀺𑁇 𑀢𑀲𑁆𑀲 𑀦𑁂𑀯 𑀅𑀪𑀺𑀦𑀦𑁆𑀤𑀺𑀢𑀩𑁆𑀩𑀁 𑀦 𑀧𑀝𑀺𑀓𑁆𑀓𑁄𑀲𑀺𑀢𑀩𑁆𑀩𑀁, 𑀅𑀦𑀪𑀺𑀦𑀦𑁆𑀤𑀺𑀢𑁆𑀯𑀸 𑀅𑀧𑁆𑀧𑀝𑀺𑀓𑁆𑀓𑁄𑀲𑀺𑀢𑁆𑀯𑀸 𑀲𑁄 𑀏𑀯𑀫𑀲𑁆𑀲 𑀯𑀘𑀦𑀻𑀬𑁄—  ‘𑀇𑀫𑁂𑀲𑀁 𑀦𑀼 𑀔𑁄, 𑀆𑀯𑀼𑀲𑁄, 𑀩𑁆𑀬𑀜𑁆𑀚𑀦𑀸𑀦𑀁 𑀅𑀬𑀁 𑀯𑀸 𑀅𑀢𑁆𑀣𑁄 𑀏𑀲𑁄 𑀯𑀸 𑀅𑀢𑁆𑀣𑁄 𑀓𑀢𑀫𑁄 𑀑𑀧𑀸𑀬𑀺𑀓𑀢𑀭𑁄’𑀢𑀺? 𑀲𑁄 𑀘𑁂 𑀏𑀯𑀁 𑀯𑀤𑁂𑀬𑁆𑀬—  ‘𑀇𑀫𑁂𑀲𑀁 𑀔𑁄, 𑀆𑀯𑀼𑀲𑁄, 𑀩𑁆𑀬𑀜𑁆𑀚𑀦𑀸𑀦𑀁 𑀅𑀬𑀫𑁂𑀯 𑀅𑀢𑁆𑀣𑁄 𑀑𑀧𑀸𑀬𑀺𑀓𑀢𑀭𑁄, 𑀬𑀸 𑀘𑁂𑀯 𑀏𑀲𑁄’𑀢𑀺𑁇 𑀲𑁄 𑀦𑁂𑀯 𑀉𑀲𑁆𑀲𑀸𑀤𑁂𑀢𑀩𑁆𑀩𑁄 𑀦 𑀅𑀧𑀲𑀸𑀤𑁂𑀢𑀩𑁆𑀩𑁄, 𑀅𑀦𑀼𑀲𑁆𑀲𑀸𑀤𑁂𑀢𑁆𑀯𑀸 𑀅𑀦𑀧𑀲𑀸𑀤𑁂𑀢𑁆𑀯𑀸 𑀲𑁆𑀯𑁂𑀯 𑀲𑀸𑀥𑀼𑀓𑀁 𑀲𑀜𑁆𑀜𑀸𑀧𑁂𑀢𑀩𑁆𑀩𑁄 𑀢𑀲𑁆𑀲𑁂𑀯 𑀅𑀢𑁆𑀣𑀲𑁆𑀲 𑀦𑀺𑀲𑀦𑁆𑀢𑀺𑀬𑀸𑁇

(180.)

358\. 𑀅𑀧𑀭𑁄𑀧𑀺 𑀘𑁂, 𑀘𑀼𑀦𑁆𑀤, 𑀲𑀩𑁆𑀭𑀳𑁆𑀫𑀘𑀸𑀭𑀻 𑀲𑀁𑀖𑁂 𑀥𑀫𑁆𑀫𑀁 𑀪𑀸𑀲𑁂𑀬𑁆𑀬𑁇 𑀢𑀢𑁆𑀭 𑀘𑁂 𑀢𑀼𑀫𑁆𑀳𑀸𑀓𑀁 𑀏𑀯𑀫𑀲𑁆𑀲—  ‘𑀅𑀬𑀁 𑀔𑁄 𑀆𑀬𑀲𑁆𑀫𑀸 𑀅𑀢𑁆𑀣𑀜𑁆𑀳𑀺 𑀔𑁄 𑀲𑀫𑁆𑀫𑀸 𑀕𑀡𑁆𑀳𑀸𑀢𑀺 𑀩𑁆𑀬𑀜𑁆𑀚𑀦𑀸𑀦𑀺 𑀫𑀺𑀘𑁆𑀙𑀸 𑀭𑁄𑀧𑁂𑀢𑀻’𑀢𑀺𑁇 𑀢𑀲𑁆𑀲 𑀦𑁂𑀯 𑀅𑀪𑀺𑀦𑀦𑁆𑀤𑀺𑀢𑀩𑁆𑀩𑀁 𑀦 𑀧𑀝𑀺𑀓𑁆𑀓𑁄𑀲𑀺𑀢𑀩𑁆𑀩𑀁; 𑀅𑀦𑀪𑀺𑀦𑀦𑁆𑀤𑀺𑀢𑁆𑀯𑀸 𑀅𑀧𑁆𑀧𑀝𑀺𑀓𑁆𑀓𑁄𑀲𑀺𑀢𑁆𑀯𑀸 𑀲𑁄 𑀏𑀯𑀫𑀲𑁆𑀲 𑀯𑀘𑀦𑀻𑀬𑁄—  ‘𑀇𑀫𑀲𑁆𑀲 𑀦𑀼 𑀔𑁄, 𑀆𑀯𑀼𑀲𑁄, 𑀅𑀢𑁆𑀣𑀲𑁆𑀲 𑀇𑀫𑀸𑀦𑀺 𑀯𑀸 𑀩𑁆𑀬𑀜𑁆𑀚𑀦𑀸𑀦𑀺 𑀏𑀢𑀸𑀦𑀺 𑀯𑀸 𑀩𑁆𑀬𑀜𑁆𑀚𑀦𑀸𑀦𑀺 𑀓𑀢𑀫𑀸𑀦𑀺 𑀑𑀧𑀸𑀬𑀺𑀓𑀢𑀭𑀸𑀦𑀻’𑀢𑀺? 𑀲𑁄 𑀘𑁂 𑀏𑀯𑀁 𑀯𑀤𑁂𑀬𑁆𑀬—  ‘𑀇𑀫𑀲𑁆𑀲 𑀔𑁄, 𑀆𑀯𑀼𑀲𑁄, 𑀅𑀢𑁆𑀣𑀲𑁆𑀲 𑀇𑀫𑀸𑀦𑁂𑀯 𑀩𑁆𑀬𑀜𑁆𑀚𑀦𑀸𑀦𑀺 𑀑𑀧𑀬𑀺𑀓𑀢𑀭𑀸𑀦𑀺, 𑀬𑀸 𑀘𑁂𑀯 𑀏𑀢𑀸𑀦𑀻’𑀢𑀺𑁇 𑀲𑁄 𑀦𑁂𑀯 𑀉𑀲𑁆𑀲𑀸𑀤𑁂𑀢𑀩𑁆𑀩𑁄 𑀦 𑀅𑀧𑀲𑀸𑀤𑁂𑀢𑀩𑁆𑀩𑁄; 𑀅𑀦𑀼𑀲𑁆𑀲𑀸𑀤𑁂𑀢𑁆𑀯𑀸 𑀅𑀦𑀧𑀲𑀸𑀤𑁂𑀢𑁆𑀯𑀸 𑀲𑁆𑀯𑁂𑀯 𑀲𑀸𑀥𑀼𑀓𑀁 𑀲𑀜𑁆𑀜𑀸𑀧𑁂𑀢𑀩𑁆𑀩𑁄 𑀢𑁂𑀲𑀜𑁆𑀜𑁂𑀯 𑀩𑁆𑀬𑀜𑁆𑀚𑀦𑀸𑀦𑀁 𑀦𑀺𑀲𑀦𑁆𑀢𑀺𑀬𑀸𑁇

(181.)

359\. 𑀅𑀧𑀭𑁄𑀧𑀺 𑀘𑁂, 𑀘𑀼𑀦𑁆𑀤, 𑀲𑀩𑁆𑀭𑀳𑁆𑀫𑀘𑀸𑀭𑀻 𑀲𑀁𑀖𑁂 𑀥𑀫𑁆𑀫𑀁 𑀪𑀸𑀲𑁂𑀬𑁆𑀬𑁇 𑀢𑀢𑁆𑀭 𑀘𑁂 𑀢𑀼𑀫𑁆𑀳𑀸𑀓𑀁 𑀏𑀯𑀫𑀲𑁆𑀲—  ‘𑀅𑀬𑀁 𑀔𑁄 𑀆𑀬𑀲𑁆𑀫𑀸 𑀅𑀢𑁆𑀣𑀜𑁆𑀘𑁂𑀯 𑀲𑀫𑁆𑀫𑀸 𑀕𑀡𑁆𑀳𑀸𑀢𑀺 𑀩𑁆𑀬𑀜𑁆𑀚𑀦𑀸𑀦𑀺 𑀘 𑀲𑀫𑁆𑀫𑀸 𑀭𑁄𑀧𑁂𑀢𑀻’𑀢𑀺𑁇 𑀢𑀲𑁆𑀲 ‘𑀲𑀸𑀥𑀽’𑀢𑀺 𑀪𑀸𑀲𑀺𑀢𑀁 𑀅𑀪𑀺𑀦𑀦𑁆𑀤𑀺𑀢𑀩𑁆𑀩𑀁 𑀅𑀦𑀼𑀫𑁄𑀤𑀺𑀢𑀩𑁆𑀩𑀁; 𑀢𑀲𑁆𑀲 ‘𑀲𑀸𑀥𑀽’𑀢𑀺 𑀪𑀸𑀲𑀺𑀢𑀁 𑀅𑀪𑀺𑀦𑀦𑁆𑀤𑀺𑀢𑁆𑀯𑀸 𑀅𑀦𑀼𑀫𑁄𑀤𑀺𑀢𑁆𑀯𑀸 𑀲𑁄 𑀏𑀯𑀫𑀲𑁆𑀲 𑀯𑀘𑀦𑀻𑀬𑁄—  ‘𑀮𑀸𑀪𑀸 𑀦𑁄, 𑀆𑀯𑀼𑀲𑁄, 𑀲𑀼𑀮𑀤𑁆𑀥𑀁 𑀦𑁄, 𑀆𑀯𑀼𑀲𑁄, 𑀬𑁂 𑀫𑀬𑀁 𑀆𑀬𑀲𑁆𑀫𑀦𑁆𑀢𑀁 𑀢𑀸𑀤𑀺𑀲𑀁 𑀲𑀩𑁆𑀭𑀳𑁆𑀫𑀘𑀸𑀭𑀺𑀁 𑀧𑀲𑁆𑀲𑀸𑀫 𑀏𑀯𑀁 𑀅𑀢𑁆𑀣𑀼𑀧𑁂𑀢𑀁 𑀩𑁆𑀬𑀜𑁆𑀚𑀦𑀼𑀧𑁂𑀢𑀦𑁆’𑀢𑀺𑁇

[Go to previous page (6.6 Saṅgāyitabbadhamma)](6.6.md) / [Go to parent page (6 Pāsādikasutta)](../6.md) / [Go to next page (6.8 Paccayānuññātakāraṇa)](6.8.md)


