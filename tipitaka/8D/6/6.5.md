
[Home](/) / [8D Pāthikavaggapāḷi](../../8D.md) / [6 Pāsādikasutta](../6.md)

# 𑁬𑁇𑁫 𑀩𑁆𑀭𑀳𑁆𑀫𑀘𑀭𑀺𑀬𑀅𑀧𑀭𑀺𑀧𑀽𑀭𑀸𑀤𑀺𑀓𑀣𑀸

### 𑀧𑀸𑀲𑀸𑀤𑀺𑀓𑀲𑀼𑀢𑁆𑀢

### 𑀩𑁆𑀭𑀳𑁆𑀫𑀘𑀭𑀺𑀬𑀅𑀧𑀭𑀺𑀧𑀽𑀭𑀸𑀤𑀺𑀓𑀣𑀸

(172.)

345\. 𑀏𑀢𑁂𑀳𑀺 𑀘𑁂𑀧𑀺, 𑀘𑀼𑀦𑁆𑀤, 𑀅𑀗𑁆𑀕𑁂𑀳𑀺 𑀲𑀫𑀦𑁆𑀦𑀸𑀕𑀢𑀁 𑀩𑁆𑀭𑀳𑁆𑀫𑀘𑀭𑀺𑀬𑀁 𑀳𑁄𑀢𑀺, 𑀦𑁄 𑀘 𑀔𑁄 𑀲𑀢𑁆𑀣𑀸 𑀳𑁄𑀢𑀺 𑀣𑁂𑀭𑁄 𑀭𑀢𑁆𑀢𑀜𑁆𑀜𑀽 𑀘𑀺𑀭𑀧𑀩𑁆𑀩𑀚𑀺𑀢𑁄 𑀅𑀤𑁆𑀥𑀕𑀢𑁄 𑀯𑀬𑁄𑀅𑀦𑀼𑀧𑁆𑀧𑀢𑁆𑀢𑁄𑁇 𑀏𑀯𑀁 𑀢𑀁 𑀩𑁆𑀭𑀳𑁆𑀫𑀘𑀭𑀺𑀬𑀁 𑀅𑀧𑀭𑀺𑀧𑀽𑀭𑀁 𑀳𑁄𑀢𑀺 𑀢𑁂𑀦𑀗𑁆𑀕𑁂𑀦𑁇

346\. 𑀬𑀢𑁄 𑀘 𑀔𑁄, 𑀘𑀼𑀦𑁆𑀤, 𑀏𑀢𑁂𑀳𑀺 𑀘𑁂𑀯 𑀅𑀗𑁆𑀕𑁂𑀳𑀺 𑀲𑀫𑀦𑁆𑀦𑀸𑀕𑀢𑀁 𑀩𑁆𑀭𑀳𑁆𑀫𑀘𑀭𑀺𑀬𑀁 𑀳𑁄𑀢𑀺, 𑀲𑀢𑁆𑀣𑀸 𑀘 𑀳𑁄𑀢𑀺 𑀣𑁂𑀭𑁄 𑀭𑀢𑁆𑀢𑀜𑁆𑀜𑀽 𑀘𑀺𑀭𑀧𑀩𑁆𑀩𑀚𑀺𑀢𑁄 𑀅𑀤𑁆𑀥𑀕𑀢𑁄 𑀯𑀬𑁄𑀅𑀦𑀼𑀧𑁆𑀧𑀢𑁆𑀢𑁄𑁇 𑀏𑀯𑀁 𑀢𑀁 𑀩𑁆𑀭𑀳𑁆𑀫𑀘𑀭𑀺𑀬𑀁 𑀧𑀭𑀺𑀧𑀽𑀭𑀁 𑀳𑁄𑀢𑀺 𑀢𑁂𑀦𑀗𑁆𑀕𑁂𑀦𑁇

(173.)

347\. 𑀏𑀢𑁂𑀳𑀺 𑀘𑁂𑀧𑀺, 𑀘𑀼𑀦𑁆𑀤, 𑀅𑀗𑁆𑀕𑁂𑀳𑀺 𑀲𑀫𑀦𑁆𑀦𑀸𑀕𑀢𑀁 𑀩𑁆𑀭𑀳𑁆𑀫𑀘𑀭𑀺𑀬𑀁 𑀳𑁄𑀢𑀺, 𑀲𑀢𑁆𑀣𑀸 𑀘 𑀳𑁄𑀢𑀺 𑀣𑁂𑀭𑁄 𑀭𑀢𑁆𑀢𑀜𑁆𑀜𑀽 𑀘𑀺𑀭𑀧𑀩𑁆𑀩𑀚𑀺𑀢𑁄 𑀅𑀤𑁆𑀥𑀕𑀢𑁄 𑀯𑀬𑁄𑀅𑀦𑀼𑀧𑁆𑀧𑀢𑁆𑀢𑁄, 𑀦𑁄 𑀘 𑀔𑁆𑀯𑀲𑁆𑀲 𑀣𑁂𑀭𑀸 𑀪𑀺𑀓𑁆𑀔𑀽 𑀲𑀸𑀯𑀓𑀸 𑀳𑁄𑀦𑁆𑀢𑀺 𑀯𑀺𑀬𑀢𑁆𑀢𑀸 𑀯𑀺𑀦𑀻𑀢𑀸 𑀯𑀺𑀲𑀸𑀭𑀤𑀸 𑀧𑀢𑁆𑀢𑀬𑁄𑀕𑀓𑁆𑀔𑁂𑀫𑀸𑁇 𑀅𑀮𑀁 𑀲𑀫𑀓𑁆𑀔𑀸𑀢𑀼𑀁 𑀲𑀤𑁆𑀥𑀫𑁆𑀫𑀲𑁆𑀲, 𑀅𑀮𑀁 𑀉𑀧𑁆𑀧𑀦𑁆𑀦𑀁 𑀧𑀭𑀧𑁆𑀧𑀯𑀸𑀤𑀁 𑀲𑀳𑀥𑀫𑁆𑀫𑁂𑀳𑀺 𑀲𑀼𑀦𑀺𑀕𑁆𑀕𑀳𑀺𑀢𑀁 𑀦𑀺𑀕𑁆𑀕𑀳𑁂𑀢𑁆𑀯𑀸 𑀲𑀧𑁆𑀧𑀸𑀝𑀺𑀳𑀸𑀭𑀺𑀬𑀁 𑀥𑀫𑁆𑀫𑀁 𑀤𑁂𑀲𑁂𑀢𑀼𑀁𑁇 𑀏𑀯𑀁 𑀢𑀁 𑀩𑁆𑀭𑀳𑁆𑀫𑀘𑀭𑀺𑀬𑀁 𑀅𑀧𑀭𑀺𑀧𑀽𑀭𑀁 𑀳𑁄𑀢𑀺 𑀢𑁂𑀦𑀗𑁆𑀕𑁂𑀦𑁇

348\. 𑀬𑀢𑁄 𑀘 𑀔𑁄, 𑀘𑀼𑀦𑁆𑀤, 𑀏𑀢𑁂𑀳𑀺 𑀘𑁂𑀯 𑀅𑀗𑁆𑀕𑁂𑀳𑀺 𑀲𑀫𑀦𑁆𑀦𑀸𑀕𑀢𑀁 𑀩𑁆𑀭𑀳𑁆𑀫𑀘𑀭𑀺𑀬𑀁 𑀳𑁄𑀢𑀺, 𑀲𑀢𑁆𑀣𑀸 𑀘 𑀳𑁄𑀢𑀺 𑀣𑁂𑀭𑁄 𑀭𑀢𑁆𑀢𑀜𑁆𑀜𑀽 𑀘𑀺𑀭𑀧𑀩𑁆𑀩𑀚𑀺𑀢𑁄 𑀅𑀤𑁆𑀥𑀕𑀢𑁄 𑀯𑀬𑁄𑀅𑀦𑀼𑀧𑁆𑀧𑀢𑁆𑀢𑁄, 𑀣𑁂𑀭𑀸 𑀘𑀲𑁆𑀲 𑀪𑀺𑀓𑁆𑀔𑀽 𑀲𑀸𑀯𑀓𑀸 𑀳𑁄𑀦𑁆𑀢𑀺 𑀯𑀺𑀬𑀢𑁆𑀢𑀸 𑀯𑀺𑀦𑀻𑀢𑀸 𑀯𑀺𑀲𑀸𑀭𑀤𑀸 𑀧𑀢𑁆𑀢𑀬𑁄𑀕𑀓𑁆𑀔𑁂𑀫𑀸𑁇 𑀅𑀮𑀁 𑀲𑀫𑀓𑁆𑀔𑀸𑀢𑀼𑀁 𑀲𑀤𑁆𑀥𑀫𑁆𑀫𑀲𑁆𑀲, 𑀅𑀮𑀁 𑀉𑀧𑁆𑀧𑀦𑁆𑀦𑀁 𑀧𑀭𑀧𑁆𑀧𑀯𑀸𑀤𑀁 𑀲𑀳𑀥𑀫𑁆𑀫𑁂𑀳𑀺 𑀲𑀼𑀦𑀺𑀕𑁆𑀕𑀳𑀺𑀢𑀁 𑀦𑀺𑀕𑁆𑀕𑀳𑁂𑀢𑁆𑀯𑀸 𑀲𑀧𑁆𑀧𑀸𑀝𑀺𑀳𑀸𑀭𑀺𑀬𑀁 𑀥𑀫𑁆𑀫𑀁 𑀤𑁂𑀲𑁂𑀢𑀼𑀁𑁇 𑀏𑀯𑀁 𑀢𑀁 𑀩𑁆𑀭𑀳𑁆𑀫𑀘𑀭𑀺𑀬𑀁 𑀧𑀭𑀺𑀧𑀽𑀭𑀁 𑀳𑁄𑀢𑀺 𑀢𑁂𑀦𑀗𑁆𑀕𑁂𑀦𑁇

(174.)

349\. 𑀏𑀢𑁂𑀳𑀺 𑀘𑁂𑀧𑀺, 𑀘𑀼𑀦𑁆𑀤, 𑀅𑀗𑁆𑀕𑁂𑀳𑀺 𑀲𑀫𑀦𑁆𑀦𑀸𑀕𑀢𑀁 𑀩𑁆𑀭𑀳𑁆𑀫𑀘𑀭𑀺𑀬𑀁 𑀳𑁄𑀢𑀺, 𑀲𑀢𑁆𑀣𑀸 𑀘 𑀳𑁄𑀢𑀺 𑀣𑁂𑀭𑁄 𑀭𑀢𑁆𑀢𑀜𑁆𑀜𑀽 𑀘𑀺𑀭𑀧𑀩𑁆𑀩𑀚𑀺𑀢𑁄 𑀅𑀤𑁆𑀥𑀕𑀢𑁄 𑀯𑀬𑁄𑀅𑀦𑀼𑀧𑁆𑀧𑀢𑁆𑀢𑁄, 𑀣𑁂𑀭𑀸 𑀘𑀲𑁆𑀲 𑀪𑀺𑀓𑁆𑀔𑀽 𑀲𑀸𑀯𑀓𑀸 𑀳𑁄𑀦𑁆𑀢𑀺 𑀯𑀺𑀬𑀢𑁆𑀢𑀸 𑀯𑀺𑀦𑀻𑀢𑀸 𑀯𑀺𑀲𑀸𑀭𑀤𑀸 𑀧𑀢𑁆𑀢𑀬𑁄𑀕𑀓𑁆𑀔𑁂𑀫𑀸𑁇 𑀅𑀮𑀁 𑀲𑀫𑀓𑁆𑀔𑀸𑀢𑀼𑀁 𑀲𑀤𑁆𑀥𑀫𑁆𑀫𑀲𑁆𑀲, 𑀅𑀮𑀁 𑀉𑀧𑁆𑀧𑀦𑁆𑀦𑀁 𑀧𑀭𑀧𑁆𑀧𑀯𑀸𑀤𑀁 𑀲𑀳𑀥𑀫𑁆𑀫𑁂𑀳𑀺 𑀲𑀼𑀦𑀺𑀕𑁆𑀕𑀳𑀺𑀢𑀁 𑀦𑀺𑀕𑁆𑀕𑀳𑁂𑀢𑁆𑀯𑀸 𑀲𑀧𑁆𑀧𑀸𑀝𑀺𑀳𑀸𑀭𑀺𑀬𑀁 𑀥𑀫𑁆𑀫𑀁 𑀤𑁂𑀲𑁂𑀢𑀼𑀁𑁇 𑀦𑁄 𑀘 𑀔𑁆𑀯𑀲𑁆𑀲 𑀫𑀚𑁆𑀛𑀺𑀫𑀸 𑀪𑀺𑀓𑁆𑀔𑀽 𑀲𑀸𑀯𑀓𑀸 𑀳𑁄𑀦𑁆𑀢𑀺…𑀧𑁂…  𑀫𑀚𑁆𑀛𑀺𑀫𑀸 𑀘𑀲𑁆𑀲 𑀪𑀺𑀓𑁆𑀔𑀽 𑀲𑀸𑀯𑀓𑀸 𑀳𑁄𑀦𑁆𑀢𑀺, 𑀦𑁄 𑀘 𑀔𑁆𑀯𑀲𑁆𑀲 𑀦𑀯𑀸 𑀪𑀺𑀓𑁆𑀔𑀽 𑀲𑀸𑀯𑀓𑀸 𑀳𑁄𑀦𑁆𑀢𑀺…𑀧𑁂…  𑀦𑀯𑀸 𑀘𑀲𑁆𑀲 𑀪𑀺𑀓𑁆𑀔𑀽 𑀲𑀸𑀯𑀓𑀸 𑀳𑁄𑀦𑁆𑀢𑀺, 𑀦𑁄 𑀘 𑀔𑁆𑀯𑀲𑁆𑀲 𑀣𑁂𑀭𑀸 𑀪𑀺𑀓𑁆𑀔𑀼𑀦𑀺𑀬𑁄 𑀲𑀸𑀯𑀺𑀓𑀸 𑀳𑁄𑀦𑁆𑀢𑀺…𑀧𑁂…  𑀣𑁂𑀭𑀸 𑀘𑀲𑁆𑀲 𑀪𑀺𑀓𑁆𑀔𑀼𑀦𑀺𑀬𑁄 𑀲𑀸𑀯𑀺𑀓𑀸 𑀳𑁄𑀦𑁆𑀢𑀺, 𑀦𑁄 𑀘 𑀔𑁆𑀯𑀲𑁆𑀲 𑀫𑀚𑁆𑀛𑀺𑀫𑀸 𑀪𑀺𑀓𑁆𑀔𑀼𑀦𑀺𑀬𑁄 𑀲𑀸𑀯𑀺𑀓𑀸 𑀳𑁄𑀦𑁆𑀢𑀺…𑀧𑁂…  𑀫𑀚𑁆𑀛𑀺𑀫𑀸 𑀘𑀲𑁆𑀲 𑀪𑀺𑀓𑁆𑀔𑀼𑀦𑀺𑀬𑁄 𑀲𑀸𑀯𑀺𑀓𑀸 𑀳𑁄𑀦𑁆𑀢𑀺, 𑀦𑁄 𑀘 𑀔𑁆𑀯𑀲𑁆𑀲 𑀦𑀯𑀸 𑀪𑀺𑀓𑁆𑀔𑀼𑀦𑀺𑀬𑁄 𑀲𑀸𑀯𑀺𑀓𑀸 𑀳𑁄𑀦𑁆𑀢𑀺…𑀧𑁂…  𑀦𑀯𑀸 𑀘𑀲𑁆𑀲 𑀪𑀺𑀓𑁆𑀔𑀼𑀦𑀺𑀬𑁄 𑀲𑀸𑀯𑀺𑀓𑀸 𑀳𑁄𑀦𑁆𑀢𑀺, 𑀦𑁄 𑀘 𑀔𑁆𑀯𑀲𑁆𑀲 𑀉𑀧𑀸𑀲𑀓𑀸 𑀲𑀸𑀯𑀓𑀸 𑀳𑁄𑀦𑁆𑀢𑀺 𑀕𑀺𑀳𑀻 𑀑𑀤𑀸𑀢𑀯𑀲𑀦𑀸 𑀩𑁆𑀭𑀳𑁆𑀫𑀘𑀸𑀭𑀺𑀦𑁄…𑀧𑁂…  𑀉𑀧𑀸𑀲𑀓𑀸 𑀘𑀲𑁆𑀲 𑀲𑀸𑀯𑀓𑀸 𑀳𑁄𑀦𑁆𑀢𑀺 𑀕𑀺𑀳𑀻 𑀑𑀤𑀸𑀢𑀯𑀲𑀦𑀸 𑀩𑁆𑀭𑀳𑁆𑀫𑀘𑀸𑀭𑀺𑀦𑁄, 𑀦𑁄 𑀘 𑀔𑁆𑀯𑀲𑁆𑀲 𑀉𑀧𑀸𑀲𑀓𑀸 𑀲𑀸𑀯𑀓𑀸 𑀳𑁄𑀦𑁆𑀢𑀺 𑀕𑀺𑀳𑀻 𑀑𑀤𑀸𑀢𑀯𑀲𑀦𑀸 𑀓𑀸𑀫𑀪𑁄𑀕𑀺𑀦𑁄…𑀧𑁂…  𑀉𑀧𑀸𑀲𑀓𑀸 𑀘𑀲𑁆𑀲 𑀲𑀸𑀯𑀓𑀸 𑀳𑁄𑀦𑁆𑀢𑀺 𑀕𑀺𑀳𑀻 𑀑𑀤𑀸𑀢𑀯𑀲𑀦𑀸 𑀓𑀸𑀫𑀪𑁄𑀕𑀺𑀦𑁄, 𑀦𑁄 𑀘 𑀔𑁆𑀯𑀲𑁆𑀲 𑀉𑀧𑀸𑀲𑀺𑀓𑀸 𑀲𑀸𑀯𑀺𑀓𑀸 𑀳𑁄𑀦𑁆𑀢𑀺 𑀕𑀺𑀳𑀺𑀦𑀺𑀬𑁄 𑀑𑀤𑀸𑀢𑀯𑀲𑀦𑀸 𑀩𑁆𑀭𑀳𑁆𑀫𑀘𑀸𑀭𑀺𑀦𑀺𑀬𑁄…𑀧𑁂…  𑀉𑀧𑀸𑀲𑀺𑀓𑀸 𑀘𑀲𑁆𑀲 𑀲𑀸𑀯𑀺𑀓𑀸 𑀳𑁄𑀦𑁆𑀢𑀺 𑀕𑀺𑀳𑀺𑀦𑀺𑀬𑁄 𑀑𑀤𑀸𑀢𑀯𑀲𑀦𑀸 𑀩𑁆𑀭𑀳𑁆𑀫𑀘𑀸𑀭𑀺𑀦𑀺𑀬𑁄, 𑀦𑁄 𑀘 𑀔𑁆𑀯𑀲𑁆𑀲 𑀉𑀧𑀸𑀲𑀺𑀓𑀸 𑀲𑀸𑀯𑀺𑀓𑀸 𑀳𑁄𑀦𑁆𑀢𑀺 𑀕𑀺𑀳𑀺𑀦𑀺𑀬𑁄 𑀑𑀤𑀸𑀢𑀯𑀲𑀦𑀸 𑀓𑀸𑀫𑀪𑁄𑀕𑀺𑀦𑀺𑀬𑁄…𑀧𑁂…  𑀉𑀧𑀸𑀲𑀺𑀓𑀸 𑀘𑀲𑁆𑀲 𑀲𑀸𑀯𑀺𑀓𑀸 𑀳𑁄𑀦𑁆𑀢𑀺 𑀕𑀺𑀳𑀺𑀦𑀺𑀬𑁄 𑀑𑀤𑀸𑀢𑀯𑀲𑀦𑀸 𑀓𑀸𑀫𑀪𑁄𑀕𑀺𑀦𑀺𑀬𑁄, 𑀦𑁄 𑀘 𑀔𑁆𑀯𑀲𑁆𑀲 𑀩𑁆𑀭𑀳𑁆𑀫𑀘𑀭𑀺𑀬𑀁 𑀳𑁄𑀢𑀺 𑀇𑀤𑁆𑀥𑀜𑁆𑀘𑁂𑀯 𑀨𑀻𑀢𑀜𑁆𑀘 𑀯𑀺𑀢𑁆𑀣𑀸𑀭𑀺𑀓𑀁 𑀩𑀸𑀳𑀼𑀚𑀜𑁆𑀜𑀁 𑀧𑀼𑀣𑀼𑀪𑀽𑀢𑀁 𑀬𑀸𑀯 𑀤𑁂𑀯𑀫𑀦𑀼𑀲𑁆𑀲𑁂𑀳𑀺 𑀲𑀼𑀧𑁆𑀧𑀓𑀸𑀲𑀺𑀢𑀁…𑀧𑁂…  𑀩𑁆𑀭𑀳𑁆𑀫𑀘𑀭𑀺𑀬𑀜𑁆𑀘𑀲𑁆𑀲 𑀳𑁄𑀢𑀺 𑀇𑀤𑁆𑀥𑀜𑁆𑀘𑁂𑀯 𑀨𑀻𑀢𑀜𑁆𑀘 𑀯𑀺𑀢𑁆𑀣𑀸𑀭𑀺𑀓𑀁 𑀩𑀸𑀳𑀼𑀚𑀜𑁆𑀜𑀁 𑀧𑀼𑀣𑀼𑀪𑀽𑀢𑀁 𑀬𑀸𑀯 𑀤𑁂𑀯𑀫𑀦𑀼𑀲𑁆𑀲𑁂𑀳𑀺 𑀲𑀼𑀧𑁆𑀧𑀓𑀸𑀲𑀺𑀢𑀁, 𑀦𑁄 𑀘 𑀔𑁄 𑀮𑀸𑀪𑀕𑁆𑀕𑀬𑀲𑀕𑁆𑀕𑀧𑁆𑀧𑀢𑁆𑀢𑀁𑁇 𑀏𑀯𑀁 𑀢𑀁 𑀩𑁆𑀭𑀳𑁆𑀫𑀘𑀭𑀺𑀬𑀁 𑀅𑀧𑀭𑀺𑀧𑀽𑀭𑀁 𑀳𑁄𑀢𑀺 𑀢𑁂𑀦𑀗𑁆𑀕𑁂𑀦𑁇

350\. 𑀬𑀢𑁄 𑀘 𑀔𑁄, 𑀘𑀼𑀦𑁆𑀤, 𑀏𑀢𑁂𑀳𑀺 𑀘𑁂𑀯 𑀅𑀗𑁆𑀕𑁂𑀳𑀺 𑀲𑀫𑀦𑁆𑀦𑀸𑀕𑀢𑀁 𑀩𑁆𑀭𑀳𑁆𑀫𑀘𑀭𑀺𑀬𑀁 𑀳𑁄𑀢𑀺, 𑀲𑀢𑁆𑀣𑀸 𑀘 𑀳𑁄𑀢𑀺 𑀣𑁂𑀭𑁄 𑀭𑀢𑁆𑀢𑀜𑁆𑀜𑀽 𑀘𑀺𑀭𑀧𑀩𑁆𑀩𑀚𑀺𑀢𑁄 𑀅𑀤𑁆𑀥𑀕𑀢𑁄 𑀯𑀬𑁄𑀅𑀦𑀼𑀧𑁆𑀧𑀢𑁆𑀢𑁄, 𑀣𑁂𑀭𑀸 𑀘𑀲𑁆𑀲 𑀪𑀺𑀓𑁆𑀔𑀽 𑀲𑀸𑀯𑀓𑀸 𑀳𑁄𑀦𑁆𑀢𑀺 𑀯𑀺𑀬𑀢𑁆𑀢𑀸 𑀯𑀺𑀦𑀻𑀢𑀸 𑀯𑀺𑀲𑀸𑀭𑀤𑀸 𑀧𑀢𑁆𑀢𑀬𑁄𑀕𑀓𑁆𑀔𑁂𑀫𑀸𑁇 𑀅𑀮𑀁 𑀲𑀫𑀓𑁆𑀔𑀸𑀢𑀼𑀁 𑀲𑀤𑁆𑀥𑀫𑁆𑀫𑀲𑁆𑀲, 𑀅𑀮𑀁 𑀉𑀧𑁆𑀧𑀦𑁆𑀦𑀁 𑀧𑀭𑀧𑁆𑀧𑀯𑀸𑀤𑀁 𑀲𑀳𑀥𑀫𑁆𑀫𑁂𑀳𑀺 𑀲𑀼𑀦𑀺𑀕𑁆𑀕𑀳𑀺𑀢𑀁 𑀦𑀺𑀕𑁆𑀕𑀳𑁂𑀢𑁆𑀯𑀸 𑀲𑀧𑁆𑀧𑀸𑀝𑀺𑀳𑀸𑀭𑀺𑀬𑀁 𑀥𑀫𑁆𑀫𑀁 𑀤𑁂𑀲𑁂𑀢𑀼𑀁𑁇 𑀫𑀚𑁆𑀛𑀺𑀫𑀸 𑀘𑀲𑁆𑀲 𑀪𑀺𑀓𑁆𑀔𑀽 𑀲𑀸𑀯𑀓𑀸 𑀳𑁄𑀦𑁆𑀢𑀺…  𑀦𑀯𑀸 𑀘𑀲𑁆𑀲 𑀪𑀺𑀓𑁆𑀔𑀽 𑀲𑀸𑀯𑀓𑀸 𑀳𑁄𑀦𑁆𑀢𑀺…  𑀣𑁂𑀭𑀸 𑀘𑀲𑁆𑀲 𑀪𑀺𑀓𑁆𑀔𑀼𑀦𑀺𑀬𑁄 𑀲𑀸𑀯𑀺𑀓𑀸 𑀳𑁄𑀦𑁆𑀢𑀺…  𑀫𑀚𑁆𑀛𑀺𑀫𑀸 𑀘𑀲𑁆𑀲 𑀪𑀺𑀓𑁆𑀔𑀼𑀦𑀺𑀬𑁄 𑀲𑀸𑀯𑀺𑀓𑀸 𑀳𑁄𑀦𑁆𑀢𑀺…  𑀦𑀯𑀸 𑀘𑀲𑁆𑀲 𑀪𑀺𑀓𑁆𑀔𑀼𑀦𑀺𑀬𑁄 𑀲𑀸𑀯𑀺𑀓𑀸 𑀳𑁄𑀦𑁆𑀢𑀺…  𑀉𑀧𑀸𑀲𑀓𑀸 𑀘𑀲𑁆𑀲 𑀲𑀸𑀯𑀓𑀸 𑀳𑁄𑀦𑁆𑀢𑀺…  𑀕𑀺𑀳𑀻 𑀑𑀤𑀸𑀢𑀯𑀲𑀦𑀸 𑀩𑁆𑀭𑀳𑁆𑀫𑀘𑀸𑀭𑀺𑀦𑁄𑁇 𑀉𑀧𑀸𑀲𑀓𑀸 𑀘𑀲𑁆𑀲 𑀲𑀸𑀯𑀓𑀸 𑀳𑁄𑀦𑁆𑀢𑀺 𑀕𑀺𑀳𑀻 𑀑𑀤𑀸𑀢𑀯𑀲𑀦𑀸 𑀓𑀸𑀫𑀪𑁄𑀕𑀺𑀦𑁄…  𑀉𑀧𑀸𑀲𑀺𑀓𑀸 𑀘𑀲𑁆𑀲 𑀲𑀸𑀯𑀺𑀓𑀸 𑀳𑁄𑀦𑁆𑀢𑀺 𑀕𑀺𑀳𑀺𑀦𑀺𑀬𑁄 𑀑𑀤𑀸𑀢𑀯𑀲𑀦𑀸 𑀩𑁆𑀭𑀳𑁆𑀫𑀘𑀸𑀭𑀺𑀦𑀺𑀬𑁄…  𑀉𑀧𑀸𑀲𑀺𑀓𑀸 𑀘𑀲𑁆𑀲 𑀲𑀸𑀯𑀺𑀓𑀸 𑀳𑁄𑀦𑁆𑀢𑀺 𑀕𑀺𑀳𑀺𑀦𑀺𑀬𑁄 𑀑𑀤𑀸𑀢𑀯𑀲𑀦𑀸 𑀓𑀸𑀫𑀪𑁄𑀕𑀺𑀦𑀺𑀬𑁄…  𑀩𑁆𑀭𑀳𑁆𑀫𑀘𑀭𑀺𑀬𑀜𑁆𑀘𑀲𑁆𑀲 𑀳𑁄𑀢𑀺 𑀇𑀤𑁆𑀥𑀜𑁆𑀘𑁂𑀯 𑀨𑀻𑀢𑀜𑁆𑀘 𑀯𑀺𑀢𑁆𑀣𑀸𑀭𑀺𑀓𑀁 𑀩𑀸𑀳𑀼𑀚𑀜𑁆𑀜𑀁 𑀧𑀼𑀣𑀼𑀪𑀽𑀢𑀁 𑀬𑀸𑀯 𑀤𑁂𑀯𑀫𑀦𑀼𑀲𑁆𑀲𑁂𑀳𑀺 𑀲𑀼𑀧𑁆𑀧𑀓𑀸𑀲𑀺𑀢𑀁, 𑀮𑀸𑀪𑀕𑁆𑀕𑀧𑁆𑀧𑀢𑁆𑀢𑀜𑁆𑀘 𑀬𑀲𑀕𑁆𑀕𑀧𑁆𑀧𑀢𑁆𑀢𑀜𑁆𑀘𑁇 𑀏𑀯𑀁 𑀢𑀁 𑀩𑁆𑀭𑀳𑁆𑀫𑀘𑀭𑀺𑀬𑀁 𑀧𑀭𑀺𑀧𑀽𑀭𑀁 𑀳𑁄𑀢𑀺 𑀢𑁂𑀦𑀗𑁆𑀕𑁂𑀦𑁇

(175.)

351\. 𑀅𑀳𑀁 𑀔𑁄 𑀧𑀦, 𑀘𑀼𑀦𑁆𑀤, 𑀏𑀢𑀭𑀳𑀺 𑀲𑀢𑁆𑀣𑀸 𑀮𑁄𑀓𑁂 𑀉𑀧𑁆𑀧𑀦𑁆𑀦𑁄 𑀅𑀭𑀳𑀁 𑀲𑀫𑁆𑀫𑀸𑀲𑀫𑁆𑀩𑀼𑀤𑁆𑀥𑁄𑁇 𑀥𑀫𑁆𑀫𑁄 𑀘 𑀲𑁆𑀯𑀸𑀓𑁆𑀔𑀸𑀢𑁄 𑀲𑀼𑀧𑁆𑀧𑀯𑁂𑀤𑀺𑀢𑁄 𑀦𑀺𑀬𑁆𑀬𑀸𑀦𑀺𑀓𑁄 𑀉𑀧𑀲𑀫𑀲𑀁𑀯𑀢𑁆𑀢𑀦𑀺𑀓𑁄 𑀲𑀫𑁆𑀫𑀸𑀲𑀫𑁆𑀩𑀼𑀤𑁆𑀥𑀧𑁆𑀧𑀯𑁂𑀤𑀺𑀢𑁄𑁇 𑀯𑀺𑀜𑁆𑀜𑀸𑀧𑀺𑀢𑀢𑁆𑀣𑀸 𑀘 𑀫𑁂 𑀲𑀸𑀯𑀓𑀸 𑀲𑀤𑁆𑀥𑀫𑁆𑀫𑁂, 𑀓𑁂𑀯𑀮𑀜𑁆𑀘 𑀢𑁂𑀲𑀁 𑀧𑀭𑀺𑀧𑀽𑀭𑀁 𑀩𑁆𑀭𑀳𑁆𑀫𑀘𑀭𑀺𑀬𑀁 𑀆𑀯𑀺𑀓𑀢𑀁 𑀉𑀢𑁆𑀢𑀸𑀦𑀻𑀓𑀢𑀁 𑀲𑀩𑁆𑀩𑀲𑀗𑁆𑀕𑀸𑀳𑀧𑀤𑀓𑀢𑀁 𑀲𑀧𑁆𑀧𑀸𑀝𑀺𑀳𑀻𑀭𑀓𑀢𑀁 𑀬𑀸𑀯 𑀤𑁂𑀯𑀫𑀦𑀼𑀲𑁆𑀲𑁂𑀳𑀺 𑀲𑀼𑀧𑁆𑀧𑀓𑀸𑀲𑀺𑀢𑀁𑁇 𑀅𑀳𑀁 𑀔𑁄 𑀧𑀦, 𑀘𑀼𑀦𑁆𑀤, 𑀏𑀢𑀭𑀳𑀺 𑀲𑀢𑁆𑀣𑀸 𑀣𑁂𑀭𑁄 𑀭𑀢𑁆𑀢𑀜𑁆𑀜𑀽 𑀘𑀺𑀭𑀧𑀩𑁆𑀩𑀚𑀺𑀢𑁄 𑀅𑀤𑁆𑀥𑀕𑀢𑁄 𑀯𑀬𑁄𑀅𑀦𑀼𑀧𑁆𑀧𑀢𑁆𑀢𑁄𑁇

352\. 𑀲𑀦𑁆𑀢𑀺 𑀔𑁄 𑀧𑀦 𑀫𑁂, 𑀘𑀼𑀦𑁆𑀤, 𑀏𑀢𑀭𑀳𑀺 𑀣𑁂𑀭𑀸 𑀪𑀺𑀓𑁆𑀔𑀽 𑀲𑀸𑀯𑀓𑀸 𑀳𑁄𑀦𑁆𑀢𑀺 𑀯𑀺𑀬𑀢𑁆𑀢𑀸 𑀯𑀺𑀦𑀻𑀢𑀸 𑀯𑀺𑀲𑀸𑀭𑀤𑀸 𑀧𑀢𑁆𑀢𑀬𑁄𑀕𑀓𑁆𑀔𑁂𑀫𑀸𑁇 𑀅𑀮𑀁 𑀲𑀫𑀓𑁆𑀔𑀸𑀢𑀼𑀁 𑀲𑀤𑁆𑀥𑀫𑁆𑀫𑀲𑁆𑀲, 𑀅𑀮𑀁 𑀉𑀧𑁆𑀧𑀦𑁆𑀦𑀁 𑀧𑀭𑀧𑁆𑀧𑀯𑀸𑀤𑀁 𑀲𑀳𑀥𑀫𑁆𑀫𑁂𑀳𑀺 𑀲𑀼𑀦𑀺𑀕𑁆𑀕𑀳𑀺𑀢𑀁 𑀦𑀺𑀕𑁆𑀕𑀳𑁂𑀢𑁆𑀯𑀸 𑀲𑀧𑁆𑀧𑀸𑀝𑀺𑀳𑀸𑀭𑀺𑀬𑀁 𑀥𑀫𑁆𑀫𑀁 𑀤𑁂𑀲𑁂𑀢𑀼𑀁𑁇 𑀲𑀦𑁆𑀢𑀺 𑀔𑁄 𑀧𑀦 𑀫𑁂, 𑀘𑀼𑀦𑁆𑀤, 𑀏𑀢𑀭𑀳𑀺 𑀫𑀚𑁆𑀛𑀺𑀫𑀸 𑀪𑀺𑀓𑁆𑀔𑀽 𑀲𑀸𑀯𑀓𑀸…  𑀲𑀦𑁆𑀢𑀺 𑀔𑁄 𑀧𑀦 𑀫𑁂, 𑀘𑀼𑀦𑁆𑀤, 𑀏𑀢𑀭𑀳𑀺 𑀦𑀯𑀸 𑀪𑀺𑀓𑁆𑀔𑀽 𑀲𑀸𑀯𑀓𑀸…  𑀲𑀦𑁆𑀢𑀺 𑀔𑁄 𑀧𑀦 𑀫𑁂, 𑀘𑀼𑀦𑁆𑀤, 𑀏𑀢𑀭𑀳𑀺 𑀣𑁂𑀭𑀸 𑀪𑀺𑀓𑁆𑀔𑀼𑀦𑀺𑀬𑁄 𑀲𑀸𑀯𑀺𑀓𑀸…  𑀲𑀦𑁆𑀢𑀺 𑀔𑁄 𑀧𑀦 𑀫𑁂, 𑀘𑀼𑀦𑁆𑀤, 𑀏𑀢𑀭𑀳𑀺 𑀫𑀚𑁆𑀛𑀺𑀫𑀸 𑀪𑀺𑀓𑁆𑀔𑀼𑀦𑀺𑀬𑁄 𑀲𑀸𑀯𑀺𑀓𑀸…  𑀲𑀦𑁆𑀢𑀺 𑀔𑁄 𑀧𑀦 𑀫𑁂, 𑀘𑀼𑀦𑁆𑀤, 𑀏𑀢𑀭𑀳𑀺 𑀦𑀯𑀸 𑀪𑀺𑀓𑁆𑀔𑀼𑀦𑀺𑀬𑁄 𑀲𑀸𑀯𑀺𑀓𑀸…  𑀲𑀦𑁆𑀢𑀺 𑀔𑁄 𑀧𑀦 𑀫𑁂, 𑀘𑀼𑀦𑁆𑀤, 𑀏𑀢𑀭𑀳𑀺 𑀉𑀧𑀸𑀲𑀓𑀸 𑀲𑀸𑀯𑀓𑀸 𑀕𑀺𑀳𑀻 𑀑𑀤𑀸𑀢𑀯𑀲𑀦𑀸 𑀩𑁆𑀭𑀳𑁆𑀫𑀘𑀸𑀭𑀺𑀦𑁄…  𑀲𑀦𑁆𑀢𑀺 𑀔𑁄 𑀧𑀦 𑀫𑁂, 𑀘𑀼𑀦𑁆𑀤, 𑀏𑀢𑀭𑀳𑀺 𑀉𑀧𑀸𑀲𑀓𑀸 𑀲𑀸𑀯𑀓𑀸 𑀕𑀺𑀳𑀻 𑀑𑀤𑀸𑀢𑀯𑀲𑀦𑀸 𑀓𑀸𑀫𑀪𑁄𑀕𑀺𑀦𑁄…  𑀲𑀦𑁆𑀢𑀺 𑀔𑁄 𑀧𑀦 𑀫𑁂, 𑀘𑀼𑀦𑁆𑀤, 𑀏𑀢𑀭𑀳𑀺 𑀉𑀧𑀸𑀲𑀺𑀓𑀸 𑀲𑀸𑀯𑀺𑀓𑀸 𑀕𑀺𑀳𑀺𑀦𑀺𑀬𑁄 𑀑𑀤𑀸𑀢𑀯𑀲𑀦𑀸 𑀩𑁆𑀭𑀳𑁆𑀫𑀘𑀸𑀭𑀺𑀦𑀺𑀬𑁄…  𑀲𑀦𑁆𑀢𑀺 𑀔𑁄 𑀧𑀦 𑀫𑁂, 𑀘𑀼𑀦𑁆𑀤, 𑀏𑀢𑀭𑀳𑀺 𑀉𑀧𑀸𑀲𑀺𑀓𑀸 𑀲𑀸𑀯𑀺𑀓𑀸 𑀕𑀺𑀳𑀺𑀦𑀺𑀬𑁄 𑀑𑀤𑀸𑀢𑀯𑀲𑀦𑀸 𑀓𑀸𑀫𑀪𑁄𑀕𑀺𑀦𑀺𑀬𑁄…  𑀏𑀢𑀭𑀳𑀺 𑀔𑁄 𑀧𑀦 𑀫𑁂, 𑀘𑀼𑀦𑁆𑀤, 𑀩𑁆𑀭𑀳𑁆𑀫𑀘𑀭𑀺𑀬𑀁 𑀇𑀤𑁆𑀥𑀜𑁆𑀘𑁂𑀯 𑀨𑀻𑀢𑀜𑁆𑀘 𑀯𑀺𑀢𑁆𑀣𑀸𑀭𑀺𑀓𑀁 𑀩𑀸𑀳𑀼𑀚𑀜𑁆𑀜𑀁 𑀧𑀼𑀣𑀼𑀪𑀽𑀢𑀁 𑀬𑀸𑀯 𑀤𑁂𑀯𑀫𑀦𑀼𑀲𑁆𑀲𑁂𑀳𑀺 𑀲𑀼𑀧𑁆𑀧𑀓𑀸𑀲𑀺𑀢𑀁𑁇

(176.)

353\. 𑀬𑀸𑀯𑀢𑀸 𑀔𑁄, 𑀘𑀼𑀦𑁆𑀤, 𑀏𑀢𑀭𑀳𑀺 𑀲𑀢𑁆𑀣𑀸𑀭𑁄 𑀮𑁄𑀓𑁂 𑀉𑀧𑁆𑀧𑀦𑁆𑀦𑀸, 𑀦𑀸𑀳𑀁, 𑀘𑀼𑀦𑁆𑀤, 𑀅𑀜𑁆𑀜𑀁 𑀏𑀓𑀲𑀢𑁆𑀣𑀸𑀭𑀫𑁆𑀧𑀺 𑀲𑀫𑀦𑀼𑀧𑀲𑁆𑀲𑀸𑀫𑀺 𑀏𑀯𑀁𑀮𑀸𑀪𑀕𑁆𑀕𑀬𑀲𑀕𑁆𑀕𑀧𑁆𑀧𑀢𑁆𑀢𑀁 𑀬𑀣𑀭𑀺𑀯𑀸𑀳𑀁𑁇 𑀬𑀸𑀯𑀢𑀸 𑀔𑁄 𑀧𑀦, 𑀘𑀼𑀦𑁆𑀤, 𑀏𑀢𑀭𑀳𑀺 𑀲𑀁𑀖𑁄 𑀯𑀸 𑀕𑀡𑁄 𑀯𑀸 𑀮𑁄𑀓𑁂 𑀉𑀧𑁆𑀧𑀦𑁆𑀦𑁄; 𑀦𑀸𑀳𑀁, 𑀘𑀼𑀦𑁆𑀤, 𑀅𑀜𑁆𑀜𑀁 𑀏𑀓𑀲𑀁𑀖𑀫𑁆𑀧𑀺 𑀲𑀫𑀦𑀼𑀧𑀲𑁆𑀲𑀸𑀫𑀺 𑀏𑀯𑀁𑀮𑀸𑀪𑀕𑁆𑀕𑀬𑀲𑀕𑁆𑀕𑀧𑁆𑀧𑀢𑁆𑀢𑀁 𑀬𑀣𑀭𑀺𑀯𑀸𑀬𑀁, 𑀘𑀼𑀦𑁆𑀤, 𑀪𑀺𑀓𑁆𑀔𑀼𑀲𑀁𑀖𑁄𑁇 𑀬𑀁 𑀔𑁄 𑀢𑀁, 𑀘𑀼𑀦𑁆𑀤, 𑀲𑀫𑁆𑀫𑀸 𑀯𑀤𑀫𑀸𑀦𑁄 𑀯𑀤𑁂𑀬𑁆𑀬—  ‘𑀲𑀩𑁆𑀩𑀸𑀓𑀸𑀭𑀲𑀫𑁆𑀧𑀦𑁆𑀦𑀁 𑀲𑀩𑁆𑀩𑀸𑀓𑀸𑀭𑀧𑀭𑀺𑀧𑀽𑀭𑀁 𑀅𑀦𑀽𑀦𑀫𑀦𑀥𑀺𑀓𑀁 𑀲𑁆𑀯𑀸𑀓𑁆𑀔𑀸𑀢𑀁 𑀓𑁂𑀯𑀮𑀁 𑀧𑀭𑀺𑀧𑀽𑀭𑀁 𑀩𑁆𑀭𑀳𑁆𑀫𑀘𑀭𑀺𑀬𑀁 𑀲𑀼𑀧𑁆𑀧𑀓𑀸𑀲𑀺𑀢𑀦𑁆’𑀢𑀺𑁇 𑀇𑀤𑀫𑁂𑀯 𑀢𑀁 𑀲𑀫𑁆𑀫𑀸 𑀯𑀤𑀫𑀸𑀦𑁄 𑀯𑀤𑁂𑀬𑁆𑀬—  ‘𑀲𑀩𑁆𑀩𑀸𑀓𑀸𑀭𑀲𑀫𑁆𑀧𑀦𑁆𑀦𑀁…𑀧𑁂…  𑀲𑀼𑀧𑁆𑀧𑀓𑀸𑀲𑀺𑀢𑀦𑁆’𑀢𑀺𑁇

354\. 𑀉𑀤𑀓𑁄 𑀲𑀼𑀤𑀁, 𑀘𑀼𑀦𑁆𑀤, 𑀭𑀸𑀫𑀧𑀼𑀢𑁆𑀢𑁄 𑀏𑀯𑀁 𑀯𑀸𑀘𑀁 𑀪𑀸𑀲𑀢𑀺—  ‘𑀧𑀲𑁆𑀲𑀁 𑀦 𑀧𑀲𑁆𑀲𑀢𑀻’𑀢𑀺𑁇 𑀓𑀺𑀜𑁆𑀘 𑀧𑀲𑁆𑀲𑀁 𑀦 𑀧𑀲𑁆𑀲𑀢𑀻𑀢𑀺? 𑀔𑀼𑀭𑀲𑁆𑀲 𑀲𑀸𑀥𑀼𑀦𑀺𑀲𑀺𑀢𑀲𑁆𑀲 𑀢𑀮𑀫𑀲𑁆𑀲 𑀧𑀲𑁆𑀲𑀢𑀺, 𑀥𑀸𑀭𑀜𑁆𑀘 𑀔𑁆𑀯𑀲𑁆𑀲 𑀦 𑀧𑀲𑁆𑀲𑀢𑀺𑁇 𑀇𑀤𑀁 𑀯𑀼𑀘𑁆𑀘𑀢𑀺—  ‘𑀧𑀲𑁆𑀲𑀁 𑀦 𑀧𑀲𑁆𑀲𑀢𑀻’𑀢𑀺𑁇 𑀬𑀁 𑀔𑁄 𑀧𑀦𑁂𑀢𑀁, 𑀘𑀼𑀦𑁆𑀤, 𑀉𑀤𑀓𑁂𑀦 𑀭𑀸𑀫𑀧𑀼𑀢𑁆𑀢𑁂𑀦 𑀪𑀸𑀲𑀺𑀢𑀁 𑀳𑀻𑀦𑀁 𑀕𑀫𑁆𑀫𑀁 𑀧𑁄𑀣𑀼𑀚𑁆𑀚𑀦𑀺𑀓𑀁 𑀅𑀦𑀭𑀺𑀬𑀁 𑀅𑀦𑀢𑁆𑀣𑀲𑀁𑀳𑀺𑀢𑀁 𑀔𑀼𑀭𑀫𑁂𑀯 𑀲𑀦𑁆𑀥𑀸𑀬𑁇 𑀬𑀜𑁆𑀘 𑀢𑀁, 𑀘𑀼𑀦𑁆𑀤, 𑀲𑀫𑁆𑀫𑀸 𑀯𑀤𑀫𑀸𑀦𑁄 𑀯𑀤𑁂𑀬𑁆𑀬—  ‘𑀧𑀲𑁆𑀲𑀁 𑀦 𑀧𑀲𑁆𑀲𑀢𑀻’𑀢𑀺, 𑀇𑀤𑀫𑁂𑀯 𑀢𑀁 𑀲𑀫𑁆𑀫𑀸 𑀯𑀤𑀫𑀸𑀦𑁄 𑀯𑀤𑁂𑀬𑁆𑀬—  ‘𑀧𑀲𑁆𑀲𑀁 𑀦 𑀧𑀲𑁆𑀲𑀢𑀻’𑀢𑀺𑁇 𑀓𑀺𑀜𑁆𑀘 𑀧𑀲𑁆𑀲𑀁 𑀦 𑀧𑀲𑁆𑀲𑀢𑀻𑀢𑀺? 𑀏𑀯𑀁 𑀲𑀩𑁆𑀩𑀸𑀓𑀸𑀭𑀲𑀫𑁆𑀧𑀦𑁆𑀦𑀁 𑀲𑀩𑁆𑀩𑀸𑀓𑀸𑀭𑀧𑀭𑀺𑀧𑀽𑀭𑀁 𑀅𑀦𑀽𑀦𑀫𑀦𑀥𑀺𑀓𑀁 𑀲𑁆𑀯𑀸𑀓𑁆𑀔𑀸𑀢𑀁 𑀓𑁂𑀯𑀮𑀁 𑀧𑀭𑀺𑀧𑀽𑀭𑀁 𑀩𑁆𑀭𑀳𑁆𑀫𑀘𑀭𑀺𑀬𑀁 𑀲𑀼𑀧𑁆𑀧𑀓𑀸𑀲𑀺𑀢𑀦𑁆𑀢𑀺, 𑀇𑀢𑀺 𑀳𑁂𑀢𑀁 𑀧𑀲𑁆𑀲𑀢𑀺𑁇 𑀇𑀤𑀫𑁂𑀢𑁆𑀣 𑀅𑀧𑀓𑀟𑁆𑀠𑁂𑀬𑁆𑀬, 𑀏𑀯𑀁 𑀢𑀁 𑀧𑀭𑀺𑀲𑀼𑀤𑁆𑀥𑀢𑀭𑀁 𑀅𑀲𑁆𑀲𑀸𑀢𑀺, 𑀇𑀢𑀺 𑀳𑁂𑀢𑀁 𑀦 𑀧𑀲𑁆𑀲𑀢𑀺𑁇 𑀇𑀤𑀫𑁂𑀢𑁆𑀣 𑀉𑀧𑀓𑀟𑁆𑀠𑁂𑀬𑁆𑀬, 𑀏𑀯𑀁 𑀢𑀁 𑀧𑀭𑀺𑀧𑀽𑀭𑀁 𑀅𑀲𑁆𑀲𑀸𑀢𑀺, 𑀇𑀢𑀺 𑀳𑁂𑀢𑀁 𑀦 𑀧𑀲𑁆𑀲𑀢𑀺𑁇 𑀇𑀤𑀁 𑀯𑀼𑀘𑁆𑀘𑀢𑀺, 𑀘𑀼𑀦𑁆𑀤—  ‘𑀧𑀲𑁆𑀲𑀁 𑀦 𑀧𑀲𑁆𑀲𑀢𑀻’𑀢𑀺𑁇 𑀬𑀁 𑀔𑁄 𑀢𑀁, 𑀘𑀼𑀦𑁆𑀤, 𑀲𑀫𑁆𑀫𑀸 𑀯𑀤𑀫𑀸𑀦𑁄 𑀯𑀤𑁂𑀬𑁆𑀬—  ‘𑀲𑀩𑁆𑀩𑀸𑀓𑀸𑀭𑀲𑀫𑁆𑀧𑀦𑁆𑀦𑀁…𑀧𑁂…  𑀩𑁆𑀭𑀳𑁆𑀫𑀘𑀭𑀺𑀬𑀁 𑀲𑀼𑀧𑁆𑀧𑀓𑀸𑀲𑀺𑀢𑀦𑁆’𑀢𑀺𑁇 𑀇𑀤𑀫𑁂𑀯 𑀢𑀁 𑀲𑀫𑁆𑀫𑀸 𑀯𑀤𑀫𑀸𑀦𑁄 𑀯𑀤𑁂𑀬𑁆𑀬—  ‘𑀲𑀩𑁆𑀩𑀸𑀓𑀸𑀭𑀲𑀫𑁆𑀧𑀦𑁆𑀦𑀁 𑀲𑀩𑁆𑀩𑀸𑀓𑀸𑀭𑀧𑀭𑀺𑀧𑀽𑀭𑀁 𑀅𑀦𑀽𑀦𑀫𑀦𑀥𑀺𑀓𑀁 𑀲𑁆𑀯𑀸𑀓𑁆𑀔𑀸𑀢𑀁 𑀓𑁂𑀯𑀮𑀁 𑀧𑀭𑀺𑀧𑀽𑀭𑀁 𑀩𑁆𑀭𑀳𑁆𑀫𑀘𑀭𑀺𑀬𑀁 𑀲𑀼𑀧𑁆𑀧𑀓𑀸𑀲𑀺𑀢𑀦𑁆’𑀢𑀺𑁇

[Go to previous page (6.4 Sāvakānanutappasatthu)](6.4.md) / [Go to parent page (6 Pāsādikasutta)](../6.md) / [Go to next page (6.6 Saṅgāyitabbadhamma)](6.6.md)


