---
title: 5.1.9 Bhassasamācārādidesanā
path: /tipitaka/8D/5/5.1/5.1.9
ref: 273588
breadcrumbs:
  - name: Home
    link: /
  - name: 8D Pāthikavaggapāḷi
    link: /tipitaka/8D
  - name: 5 Sampasādanīyasutta
    link: /tipitaka/8D/5
  - name: 5.1 Sāriputtasīhanāda
    link: /tipitaka/8D/5/5.1
prevL: /tipitaka/8D/5/5.1/5.1.8
upL: /tipitaka/8D/5/5.1
nextL: /tipitaka/8D/5/5.1/5.1.10
---

# 5.1.9 Bhassasamācārādidesanā

### Sampasādanīyasutta

### Sāriputtasīhanāda

### Bhassasamācārādidesanā

(153.)

313. Aparaṃ pana, bhante, etadānuttariyaṃ, yathā bhagavā dhammaṃ deseti bhassasamācāre. Idha, bhante, ekacco na ceva musāvādupasañhitaṃ vācaṃ bhāsati na ca vebhūtiyaṃ na ca pesuṇiyaṃ na ca sārambhajaṃ jayāpekkho; mantā mantā ca vācaṃ bhāsati nidhānavatiṃ kālena. Etadānuttariyaṃ, bhante, bhassasamācāre.

314. Aparaṃ pana, bhante, etadānuttariyaṃ, yathā bhagavā dhammaṃ deseti purisasīlasamācāre. Idha, bhante, ekacco sacco cassa saddho ca, na ca kuhako, na ca lapako, na ca nemittiko, na ca nippesiko, na ca lābhena lābhaṃ nijigīsanako, indriyesu guttadvāro, bhojane mattaññū, samakārī, jāgariyānuyogamanuyutto, atandito, āraddhavīriyo, jhāyī, satimā, kalyāṇapaṭibhāno, gatimā, dhitimā, matimā, na ca kāmesu giddho, sato ca nipako ca. Etadānuttariyaṃ, bhante, purisasīlasamācāre.


