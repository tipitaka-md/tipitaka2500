
[Home](/) / [8D Pāthikavaggapāḷi](/tipitaka/8D.md) / [5 Sampasādanīyasutta](/tipitaka/8D/5.md) / [5.1 Sāriputtasīhanāda](/tipitaka/8D/5/5.1.md)

# 𑁫𑁇𑁧𑁇𑁧𑁫 𑀇𑀤𑁆𑀥𑀺𑀯𑀺𑀥𑀤𑁂𑀲𑀦𑀸

### 𑀲𑀫𑁆𑀧𑀲𑀸𑀤𑀦𑀻𑀬𑀲𑀼𑀢𑁆𑀢

### 𑀲𑀸𑀭𑀺𑀧𑀼𑀢𑁆𑀢𑀲𑀻𑀳𑀦𑀸𑀤

### 𑀇𑀤𑁆𑀥𑀺𑀯𑀺𑀥𑀤𑁂𑀲𑀦𑀸

(159.)

322. 𑀅𑀧𑀭𑀁 𑀧𑀦, 𑀪𑀦𑁆𑀢𑁂, 𑀏𑀢𑀤𑀸𑀦𑀼𑀢𑁆𑀢𑀭𑀺𑀬𑀁, 𑀬𑀣𑀸 𑀪𑀕𑀯𑀸 𑀥𑀫𑁆𑀫𑀁 𑀤𑁂𑀲𑁂𑀢𑀺 𑀇𑀤𑁆𑀥𑀺𑀯𑀺𑀥𑀸𑀲𑀼𑁇 𑀤𑁆𑀯𑁂𑀫𑀸, 𑀪𑀦𑁆𑀢𑁂, 𑀇𑀤𑁆𑀥𑀺𑀯𑀺𑀥𑀸𑀬𑁄—  𑀅𑀢𑁆𑀣𑀺, 𑀪𑀦𑁆𑀢𑁂, 𑀇𑀤𑁆𑀥𑀺 𑀲𑀸𑀲𑀯𑀸 𑀲𑁅𑀧𑀥𑀺𑀓𑀸, ‘𑀦𑁄 𑀅𑀭𑀺𑀬𑀸’𑀢𑀺 𑀯𑀼𑀘𑁆𑀘𑀢𑀺𑁇 𑀅𑀢𑁆𑀣𑀺, 𑀪𑀦𑁆𑀢𑁂, 𑀇𑀤𑁆𑀥𑀺 𑀅𑀦𑀸𑀲𑀯𑀸 𑀅𑀦𑀼𑀧𑀥𑀺𑀓𑀸 ‘𑀅𑀭𑀺𑀬𑀸’𑀢𑀺 𑀯𑀼𑀘𑁆𑀘𑀢𑀺𑁇 𑀓𑀢𑀫𑀸 𑀘, 𑀪𑀦𑁆𑀢𑁂, 𑀇𑀤𑁆𑀥𑀺 𑀲𑀸𑀲𑀯𑀸 𑀲𑁅𑀧𑀥𑀺𑀓𑀸, ‘𑀦𑁄 𑀅𑀭𑀺𑀬𑀸’𑀢𑀺 𑀯𑀼𑀘𑁆𑀘𑀢𑀺? 𑀇𑀥, 𑀪𑀦𑁆𑀢𑁂, 𑀏𑀓𑀘𑁆𑀘𑁄 𑀲𑀫𑀡𑁄 𑀯𑀸 𑀩𑁆𑀭𑀸𑀳𑁆𑀫𑀡𑁄 𑀯𑀸 𑀆𑀢𑀧𑁆𑀧𑀫𑀦𑁆𑀯𑀸𑀬…𑀧𑁂…  𑀢𑀣𑀸𑀭𑀽𑀧𑀁 𑀘𑁂𑀢𑁄𑀲𑀫𑀸𑀥𑀺𑀁 𑀨𑀼𑀲𑀢𑀺, 𑀬𑀣𑀸𑀲𑀫𑀸𑀳𑀺𑀢𑁂 𑀘𑀺𑀢𑁆𑀢𑁂 𑀅𑀦𑁂𑀓𑀯𑀺𑀳𑀺𑀢𑀁 𑀇𑀤𑁆𑀥𑀺𑀯𑀺𑀥𑀁 𑀧𑀘𑁆𑀘𑀦𑀼𑀪𑁄𑀢𑀺—  𑀏𑀓𑁄𑀧𑀺 𑀳𑀼𑀢𑁆𑀯𑀸 𑀩𑀳𑀼𑀥𑀸 𑀳𑁄𑀢𑀺, 𑀩𑀳𑀼𑀥𑀸𑀧𑀺 𑀳𑀼𑀢𑁆𑀯𑀸 𑀏𑀓𑁄 𑀳𑁄𑀢𑀺; 𑀆𑀯𑀺𑀪𑀸𑀯𑀁 𑀢𑀺𑀭𑁄𑀪𑀸𑀯𑀁 𑀢𑀺𑀭𑁄𑀓𑀼𑀝𑁆𑀝𑀁 𑀢𑀺𑀭𑁄𑀧𑀸𑀓𑀸𑀭𑀁 𑀢𑀺𑀭𑁄𑀧𑀩𑁆𑀩𑀢𑀁 𑀅𑀲𑀚𑁆𑀚𑀫𑀸𑀦𑁄 𑀕𑀘𑁆𑀙𑀢𑀺 𑀲𑁂𑀬𑁆𑀬𑀣𑀸𑀧𑀺 𑀆𑀓𑀸𑀲𑁂; 𑀧𑀣𑀯𑀺𑀬𑀸𑀧𑀺 𑀉𑀫𑁆𑀫𑀼𑀚𑁆𑀚𑀦𑀺𑀫𑀼𑀚𑁆𑀚𑀁 𑀓𑀭𑁄𑀢𑀺 𑀲𑁂𑀬𑁆𑀬𑀣𑀸𑀧𑀺 𑀉𑀤𑀓𑁂; 𑀉𑀤𑀓𑁂𑀧𑀺 𑀅𑀪𑀺𑀚𑁆𑀚𑀫𑀸𑀦𑁂 𑀕𑀘𑁆𑀙𑀢𑀺 𑀲𑁂𑀬𑁆𑀬𑀣𑀸𑀧𑀺 𑀧𑀣𑀯𑀺𑀬𑀁; 𑀆𑀓𑀸𑀲𑁂𑀧𑀺 𑀧𑀮𑁆𑀮𑀗𑁆𑀓𑁂𑀦 𑀓𑀫𑀢𑀺 𑀲𑁂𑀬𑁆𑀬𑀣𑀸𑀧𑀺 𑀧𑀓𑁆𑀔𑀻 𑀲𑀓𑀼𑀡𑁄; 𑀇𑀫𑁂𑀧𑀺 𑀘𑀦𑁆𑀤𑀺𑀫𑀲𑀽𑀭𑀺𑀬𑁂 𑀏𑀯𑀁𑀫𑀳𑀺𑀤𑁆𑀥𑀺𑀓𑁂 𑀏𑀯𑀁𑀫𑀳𑀸𑀦𑀼𑀪𑀸𑀯𑁂 𑀧𑀸𑀡𑀺𑀦𑀸 𑀧𑀭𑀸𑀫𑀲𑀢𑀺 𑀧𑀭𑀺𑀫𑀚𑁆𑀚𑀢𑀺; 𑀬𑀸𑀯 𑀩𑁆𑀭𑀳𑁆𑀫𑀮𑁄𑀓𑀸𑀧𑀺 𑀓𑀸𑀬𑁂𑀦 𑀯𑀲𑀁 𑀯𑀢𑁆𑀢𑁂𑀢𑀺𑁇 𑀅𑀬𑀁, 𑀪𑀦𑁆𑀢𑁂, 𑀇𑀤𑁆𑀥𑀺 𑀲𑀸𑀲𑀯𑀸 𑀲𑁅𑀧𑀥𑀺𑀓𑀸, ‘𑀦𑁄 𑀅𑀭𑀺𑀬𑀸’𑀢𑀺 𑀯𑀼𑀘𑁆𑀘𑀢𑀺𑁇

323. 𑀓𑀢𑀫𑀸 𑀧𑀦, 𑀪𑀦𑁆𑀢𑁂, 𑀇𑀤𑁆𑀥𑀺 𑀅𑀦𑀸𑀲𑀯𑀸 𑀅𑀦𑀼𑀧𑀥𑀺𑀓𑀸, ‘𑀅𑀭𑀺𑀬𑀸’𑀢𑀺 𑀯𑀼𑀘𑁆𑀘𑀢𑀺? 𑀇𑀥, 𑀪𑀦𑁆𑀢𑁂, 𑀪𑀺𑀓𑁆𑀔𑀼 𑀲𑀘𑁂 𑀆𑀓𑀗𑁆𑀔𑀢𑀺—  ‘𑀧𑀝𑀺𑀓𑀽𑀮𑁂 𑀅𑀧𑁆𑀧𑀝𑀺𑀓𑀽𑀮𑀲𑀜𑁆𑀜𑀻 𑀯𑀺𑀳𑀭𑁂𑀬𑁆𑀬𑀦𑁆’𑀢𑀺, 𑀅𑀧𑁆𑀧𑀝𑀺𑀓𑀽𑀮𑀲𑀜𑁆𑀜𑀻 𑀢𑀢𑁆𑀣 𑀯𑀺𑀳𑀭𑀢𑀺𑁇 𑀲𑀘𑁂 𑀆𑀓𑀗𑁆𑀔𑀢𑀺—  ‘𑀅𑀧𑁆𑀧𑀝𑀺𑀓𑀽𑀮𑁂 𑀧𑀝𑀺𑀓𑀽𑀮𑀲𑀜𑁆𑀜𑀻 𑀯𑀺𑀳𑀭𑁂𑀬𑁆𑀬𑀦𑁆’𑀢𑀺, 𑀧𑀝𑀺𑀓𑀽𑀮𑀲𑀜𑁆𑀜𑀻 𑀢𑀢𑁆𑀣 𑀯𑀺𑀳𑀭𑀢𑀺𑁇 𑀲𑀘𑁂 𑀆𑀓𑀗𑁆𑀔𑀢𑀺—  ‘𑀧𑀝𑀺𑀓𑀽𑀮𑁂 𑀘 𑀅𑀧𑁆𑀧𑀝𑀺𑀓𑀽𑀮𑁂 𑀘 𑀅𑀧𑁆𑀧𑀝𑀺𑀓𑀽𑀮𑀲𑀜𑁆𑀜𑀻 𑀯𑀺𑀳𑀭𑁂𑀬𑁆𑀬𑀦𑁆’𑀢𑀺, 𑀅𑀧𑁆𑀧𑀝𑀺𑀓𑀽𑀮𑀲𑀜𑁆𑀜𑀻 𑀢𑀢𑁆𑀣 𑀯𑀺𑀳𑀭𑀢𑀺𑁇 𑀲𑀘𑁂 𑀆𑀓𑀗𑁆𑀔𑀢𑀺—  ‘𑀧𑀝𑀺𑀓𑀽𑀮𑁂 𑀘 𑀅𑀧𑁆𑀧𑀝𑀺𑀓𑀽𑀮𑁂 𑀘 𑀧𑀝𑀺𑀓𑀽𑀮𑀲𑀜𑁆𑀜𑀻 𑀯𑀺𑀳𑀭𑁂𑀬𑁆𑀬𑀦𑁆’𑀢𑀺, 𑀧𑀝𑀺𑀓𑀽𑀮𑀲𑀜𑁆𑀜𑀻 𑀢𑀢𑁆𑀣 𑀯𑀺𑀳𑀭𑀢𑀺𑁇 𑀲𑀘𑁂 𑀆𑀓𑀗𑁆𑀔𑀢𑀺—  ‘𑀧𑀝𑀺𑀓𑀽𑀮𑀜𑁆𑀘 𑀅𑀧𑁆𑀧𑀝𑀺𑀓𑀽𑀮𑀜𑁆𑀘 𑀢𑀤𑀼𑀪𑀬𑀁 𑀅𑀪𑀺𑀦𑀺𑀯𑀚𑁆𑀚𑁂𑀢𑁆𑀯𑀸 𑀉𑀧𑁂𑀓𑁆𑀔𑀓𑁄 𑀯𑀺𑀳𑀭𑁂𑀬𑁆𑀬𑀁 𑀲𑀢𑁄 𑀲𑀫𑁆𑀧𑀚𑀸𑀦𑁄’𑀢𑀺, 𑀉𑀧𑁂𑀓𑁆𑀔𑀓𑁄 𑀢𑀢𑁆𑀣 𑀯𑀺𑀳𑀭𑀢𑀺 𑀲𑀢𑁄 𑀲𑀫𑁆𑀧𑀚𑀸𑀦𑁄𑁇 𑀅𑀬𑀁, 𑀪𑀦𑁆𑀢𑁂, 𑀇𑀤𑁆𑀥𑀺 𑀅𑀦𑀸𑀲𑀯𑀸 𑀅𑀦𑀼𑀧𑀥𑀺𑀓𑀸 ‘𑀅𑀭𑀺𑀬𑀸’𑀢𑀺 𑀯𑀼𑀘𑁆𑀘𑀢𑀺𑁇 𑀏𑀢𑀤𑀸𑀦𑀼𑀢𑁆𑀢𑀭𑀺𑀬𑀁, 𑀪𑀦𑁆𑀢𑁂, 𑀇𑀤𑁆𑀥𑀺𑀯𑀺𑀥𑀸𑀲𑀼𑁇 𑀢𑀁 𑀪𑀕𑀯𑀸 𑀅𑀲𑁂𑀲𑀫𑀪𑀺𑀚𑀸𑀦𑀸𑀢𑀺, 𑀢𑀁 𑀪𑀕𑀯𑀢𑁄 𑀅𑀲𑁂𑀲𑀫𑀪𑀺𑀚𑀸𑀦𑀢𑁄 𑀉𑀢𑁆𑀢𑀭𑀺 𑀅𑀪𑀺𑀜𑁆𑀜𑁂𑀬𑁆𑀬𑀁 𑀦𑀢𑁆𑀣𑀺, 𑀬𑀤𑀪𑀺𑀚𑀸𑀦𑀁 𑀅𑀜𑁆𑀜𑁄 𑀲𑀫𑀡𑁄 𑀯𑀸 𑀩𑁆𑀭𑀸𑀳𑁆𑀫𑀡𑁄 𑀯𑀸 𑀪𑀕𑀯𑀢𑀸 𑀪𑀺𑀬𑁆𑀬𑁄𑀪𑀺𑀜𑁆𑀜𑀢𑀭𑁄 𑀅𑀲𑁆𑀲 𑀬𑀤𑀺𑀤𑀁 𑀇𑀤𑁆𑀥𑀺𑀯𑀺𑀥𑀸𑀲𑀼𑁇

[Go to previous page (5.1.14 Cutūpapātañāṇadesanā)](/tipitaka/8D/5/5.1/5.1.14.md) / [Go to parent page (5.1 Sāriputtasīhanāda)](/tipitaka/8D/5/5.1.md) / [Go to next page (5.1.16 Aññathāsatthuguṇadassana)](/tipitaka/8D/5/5.1/5.1.16.md)


