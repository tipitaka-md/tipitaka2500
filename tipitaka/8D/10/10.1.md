
[Home](/) / [8D Pāthikavaggapāḷi](/tipitaka/8D.md) / [10 Saṅgītisutta](/tipitaka/8D/10.md)

# 10.1 Ekaka

### Saṅgītisutta

### Ekaka

(303.)

782. Atthi kho, āvuso, tena bhagavatā jānatā passatā arahatā sammāsambuddhena eko dhammo sammadakkhāto. Tattha sabbeheva saṅgāyitabbaṃ, na vivaditabbaṃ, yathayidaṃ brahmacariyaṃ addhaniyaṃ assa ciraṭṭhitikaṃ, tadassa bahujanahitāya bahujanasukhāya lokānukampāya atthāya hitāya sukhāya devamanussānaṃ. Katamo eko dhammo? Sabbe sattā āhāraṭṭhitikā. Sabbe sattā saṅkhāraṭṭhitikā. Ayaṃ kho, āvuso, tena bhagavatā jānatā passatā arahatā sammāsambuddhena eko dhammo sammadakkhāto. Tattha sabbeheva saṅgāyitabbaṃ, na vivaditabbaṃ, yathayidaṃ brahmacariyaṃ addhaniyaṃ assa ciraṭṭhitikaṃ, tadassa bahujanahitāya bahujanasukhāya lokānukampāya atthāya hitāya sukhāya devamanussānaṃ.

[Go to previous page](/tipitaka/8D/10/Bhinnaniganthavatthu.md) / [Go to parent page](/tipitaka/8D/10.md) / [Go to next page](/tipitaka/8D/10/10.2.md)


