---
title: 8.11 Mittapatirūpaka
path: /tipitaka/8D/8/8.11
ref: 272508
breadcrumbs:
  - name: Home
    link: /
  - name: 8D Pāthikavaggapāḷi
    link: /tipitaka/8D
  - name: 8 Siṅgālasutta
    link: /tipitaka/8D/8
prevL: /tipitaka/8D/8/8.10
upL: /tipitaka/8D/8
nextL: /tipitaka/8D/8/8.12
---

# 8.11 Mittapatirūpaka

### Siṅgālasutta

### Mittapatirūpaka

(254.)

602. “Cattārome, gahapatiputta, amittā mittapatirūpakā veditabbā. Aññadatthuharo amitto mittapatirūpako veditabbo, vacīparamo amitto mittapatirūpako veditabbo, anuppiyabhāṇī amitto mittapatirūpako veditabbo, apāyasahāyo amitto mittapatirūpako veditabbo.

(255.)

603. Catūhi kho, gahapatiputta, ṭhānehi aññadatthuharo amitto mittapatirūpako veditabbo.

604. _Aññadatthuharo hoti,_  
_appena bahumicchati;_  
_Bhayassa kiccaṃ karoti,_  
_sevati atthakāraṇā._  


605. Imehi kho, gahapatiputta, catūhi ṭhānehi aññadatthuharo amitto mittapatirūpako veditabbo.

(256.)

606. Catūhi kho, gahapatiputta, ṭhānehi vacīparamo amitto mittapatirūpako veditabbo. Atītena paṭisantharati, anāgatena paṭisantharati, niratthakena saṅgaṇhāti, paccuppannesu kiccesu byasanaṃ dasseti. Imehi kho, gahapatiputta, catūhi ṭhānehi vacīparamo amitto mittapatirūpako veditabbo.

(257.)

607. Catūhi kho, gahapatiputta, ṭhānehi anuppiyabhāṇī amitto mittapatirūpako veditabbo. Pāpakampissa anujānāti, kalyāṇampissa anujānāti, sammukhāssa vaṇṇaṃ bhāsati, parammukhāssa avaṇṇaṃ bhāsati. Imehi kho, gahapatiputta, catūhi ṭhānehi anuppiyabhāṇī amitto mittapatirūpako veditabbo.

(258.)

608. Catūhi kho, gahapatiputta, ṭhānehi apāyasahāyo amitto mittapatirūpako veditabbo. Surāmerayamajjappamādaṭṭhānānuyoge sahāyo hoti, vikālavisikhācariyānuyoge sahāyo hoti, samajjābhicaraṇe sahāyo hoti, jūtappamādaṭṭhānānuyoge sahāyo hoti. Imehi kho, gahapatiputta, catūhi ṭhānehi apāyasahāyo amitto mittapatirūpako veditabbo”ti.

(259.)

609. Idamavoca bhagavā. Idaṃ vatvāna sugato athāparaṃ etadavoca satthā—

610. _“Aññadatthuharo mitto,_  
_yo ca mitto vacīparo;_  
_Anuppiyañca yo āha,_  
_apāyesu ca yo sakhā._  


611. _Ete amitte cattāro,_  
_iti viññāya paṇḍito;_  
_Ārakā parivajjeyya,_  
_maggaṃ paṭibhayaṃ yathā”ti._  



