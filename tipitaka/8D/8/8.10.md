
[Home](/) / [8D Pāthikavaggapāḷi](../../8D.md) / [8 Siṅgālasutta](../8.md)

# 𑁮𑁇𑁧𑁦 𑀆𑀮𑀲𑁆𑀬𑀲𑁆𑀲 𑀙 𑀆𑀤𑀻𑀦𑀯𑀸

* 𑀲𑀺𑀗𑁆𑀕𑀸𑀮𑀲𑀼𑀢𑁆𑀢

* 𑀆𑀮𑀲𑁆𑀬𑀲𑁆𑀲 𑀙 𑀆𑀤𑀻𑀦𑀯𑀸

(253.)

591\. 𑀙 𑀔𑁄𑀫𑁂, 𑀕𑀳𑀧𑀢𑀺𑀧𑀼𑀢𑁆𑀢, 𑀆𑀤𑀻𑀦𑀯𑀸 𑀆𑀮𑀲𑁆𑀬𑀸𑀦𑀼𑀬𑁄𑀕𑁂𑁇 𑀅𑀢𑀺𑀲𑀻𑀢𑀦𑁆𑀢𑀺 𑀓𑀫𑁆𑀫𑀁 𑀦 𑀓𑀭𑁄𑀢𑀺, 𑀅𑀢𑀺𑀉𑀡𑁆𑀳𑀦𑁆𑀢𑀺 𑀓𑀫𑁆𑀫𑀁 𑀦 𑀓𑀭𑁄𑀢𑀺, 𑀅𑀢𑀺𑀲𑀸𑀬𑀦𑁆𑀢𑀺 𑀓𑀫𑁆𑀫𑀁 𑀦 𑀓𑀭𑁄𑀢𑀺, 𑀅𑀢𑀺𑀧𑀸𑀢𑁄𑀢𑀺 𑀓𑀫𑁆𑀫𑀁 𑀦 𑀓𑀭𑁄𑀢𑀺, 𑀅𑀢𑀺𑀙𑀸𑀢𑁄𑀲𑁆𑀫𑀻𑀢𑀺 𑀓𑀫𑁆𑀫𑀁 𑀦 𑀓𑀭𑁄𑀢𑀺, 𑀅𑀢𑀺𑀥𑀸𑀢𑁄𑀲𑁆𑀫𑀻𑀢𑀺 𑀓𑀫𑁆𑀫𑀁 𑀦 𑀓𑀭𑁄𑀢𑀺𑁇 𑀢𑀲𑁆𑀲 𑀏𑀯𑀁 𑀓𑀺𑀘𑁆𑀘𑀸𑀧𑀤𑁂𑀲𑀩𑀳𑀼𑀮𑀲𑁆𑀲 𑀯𑀺𑀳𑀭𑀢𑁄 𑀅𑀦𑀼𑀧𑁆𑀧𑀦𑁆𑀦𑀸 𑀘𑁂𑀯 𑀪𑁄𑀕𑀸 𑀦𑀼𑀧𑁆𑀧𑀚𑁆𑀚𑀦𑁆𑀢𑀺, 𑀉𑀧𑁆𑀧𑀦𑁆𑀦𑀸 𑀘 𑀪𑁄𑀕𑀸 𑀧𑀭𑀺𑀓𑁆𑀔𑀬𑀁 𑀕𑀘𑁆𑀙𑀦𑁆𑀢𑀺𑁇 𑀇𑀫𑁂 𑀔𑁄, 𑀕𑀳𑀧𑀢𑀺𑀧𑀼𑀢𑁆𑀢, 𑀙 𑀆𑀤𑀻𑀦𑀯𑀸 𑀆𑀮𑀲𑁆𑀬𑀸𑀦𑀼𑀬𑁄𑀕𑁂”𑀢𑀺𑁇

592\. 𑀇𑀤𑀫𑀯𑁄𑀘 𑀪𑀕𑀯𑀸𑁇 𑀇𑀤𑀁 𑀯𑀢𑁆𑀯𑀸𑀦 𑀲𑀼𑀕𑀢𑁄 𑀅𑀣𑀸𑀧𑀭𑀁 𑀏𑀢𑀤𑀯𑁄𑀘 𑀲𑀢𑁆𑀣𑀸—

593\. _“𑀳𑁄𑀢𑀺 𑀧𑀸𑀦𑀲𑀔𑀸 𑀦𑀸𑀫,_  
_𑀳𑁄𑀢𑀺 𑀲𑀫𑁆𑀫𑀺𑀬𑀲𑀫𑁆𑀫𑀺𑀬𑁄;_  
_𑀬𑁄 𑀘 𑀅𑀢𑁆𑀣𑁂𑀲𑀼 𑀚𑀸𑀢𑁂𑀲𑀼,_  
_𑀲𑀳𑀸𑀬𑁄 𑀳𑁄𑀢𑀺 𑀲𑁄 𑀲𑀔𑀸𑁇_  


594\. _𑀉𑀲𑁆𑀲𑀽𑀭𑀲𑁂𑀬𑁆𑀬𑀸 𑀧𑀭𑀤𑀸𑀭𑀲𑁂𑀯𑀦𑀸,_  
_𑀯𑁂𑀭𑀧𑁆𑀧𑀲𑀯𑁄 𑀘 𑀅𑀦𑀢𑁆𑀣𑀢𑀸 𑀘;_  
_𑀧𑀸𑀧𑀸 𑀘 𑀫𑀺𑀢𑁆𑀢𑀸 𑀲𑀼𑀓𑀤𑀭𑀺𑀬𑀢𑀸 𑀘,_  
_𑀏𑀢𑁂 𑀙 𑀞𑀸𑀦𑀸 𑀧𑀼𑀭𑀺𑀲𑀁 𑀥𑀁𑀲𑀬𑀦𑁆𑀢𑀺𑁇_  


595\. _𑀧𑀸𑀧𑀫𑀺𑀢𑁆𑀢𑁄 𑀧𑀸𑀧𑀲𑀔𑁄,_  
_𑀧𑀸𑀧𑀆𑀘𑀸𑀭𑀕𑁄𑀘𑀭𑁄;_  
_𑀅𑀲𑁆𑀫𑀸 𑀮𑁄𑀓𑀸 𑀧𑀭𑀫𑁆𑀳𑀸 𑀘,_  
_𑀉𑀪𑀬𑀸 𑀥𑀁𑀲𑀢𑁂 𑀦𑀭𑁄𑁇_  


596\. _𑀅𑀓𑁆𑀔𑀺𑀢𑁆𑀣𑀺𑀬𑁄 𑀯𑀸𑀭𑀼𑀡𑀻 𑀦𑀘𑁆𑀘𑀕𑀻𑀢𑀁,_  
_𑀤𑀺𑀯𑀸 𑀲𑁄𑀧𑁆𑀧𑀁 𑀧𑀸𑀭𑀺𑀘𑀭𑀺𑀬𑀸 𑀅𑀓𑀸𑀮𑁂;_  
_𑀧𑀸𑀧𑀸 𑀘 𑀫𑀺𑀢𑁆𑀢𑀸 𑀲𑀼𑀓𑀤𑀭𑀺𑀬𑀢𑀸 𑀘,_  
_𑀏𑀢𑁂 𑀙 𑀞𑀸𑀦𑀸 𑀧𑀼𑀭𑀺𑀲𑀁 𑀥𑀁𑀲𑀬𑀦𑁆𑀢𑀺𑁇_  


597\. _𑀅𑀓𑁆𑀔𑁂𑀳𑀺 𑀤𑀺𑀩𑁆𑀩𑀦𑁆𑀢𑀺 𑀲𑀼𑀭𑀁 𑀧𑀺𑀯𑀦𑁆𑀢𑀺,_  
_𑀬𑀦𑁆𑀢𑀺𑀢𑁆𑀣𑀺𑀬𑁄 𑀧𑀸𑀡𑀲𑀫𑀸 𑀧𑀭𑁂𑀲𑀁;_  
_𑀦𑀺𑀳𑀻𑀦𑀲𑁂𑀯𑀻 𑀦 𑀘 𑀯𑀼𑀤𑁆𑀥𑀲𑁂𑀯𑀻,_  
_𑀦𑀺𑀳𑀻𑀬𑀢𑁂 𑀓𑀸𑀍𑀅𑀧𑀓𑁆𑀔𑁂𑀯 𑀘𑀦𑁆𑀤𑁄𑁇_  


598\. _𑀬𑁄 𑀯𑀸𑀭𑀼𑀡𑀻 𑀅𑀤𑁆𑀥𑀦𑁄 𑀅𑀓𑀺𑀜𑁆𑀘𑀦𑁄,_  
_𑀧𑀺𑀧𑀸𑀲𑁄 𑀧𑀺𑀯𑀁 𑀧𑀧𑀸𑀕𑀢𑁄;_  
_𑀉𑀤𑀓𑀫𑀺𑀯 𑀇𑀡𑀁 𑀯𑀺𑀕𑀸𑀳𑀢𑀺,_  
_𑀅𑀓𑀼𑀮𑀁 𑀓𑀸𑀳𑀺𑀢𑀺 𑀔𑀺𑀧𑁆𑀧𑀫𑀢𑁆𑀢𑀦𑁄𑁇_  


599\. _𑀦 𑀤𑀺𑀯𑀸 𑀲𑁄𑀧𑁆𑀧𑀲𑀻𑀮𑁂𑀦,_  
_𑀭𑀢𑁆𑀢𑀺𑀫𑀼𑀝𑁆𑀞𑀸𑀦𑀤𑁂𑀲𑁆𑀲𑀺𑀦𑀸;_  
_𑀦𑀺𑀘𑁆𑀘𑀁 𑀫𑀢𑁆𑀢𑁂𑀦 𑀲𑁄𑀡𑁆𑀟𑁂𑀦,_  
_𑀲𑀓𑁆𑀓𑀸 𑀆𑀯𑀲𑀺𑀢𑀼𑀁 𑀖𑀭𑀁𑁇_  


600\. _𑀅𑀢𑀺𑀲𑀻𑀢𑀁 𑀅𑀢𑀺𑀉𑀡𑁆𑀳𑀁,_  
_𑀅𑀢𑀺𑀲𑀸𑀬𑀫𑀺𑀤𑀁 𑀅𑀳𑀼;_  
_𑀇𑀢𑀺 𑀯𑀺𑀲𑁆𑀲𑀝𑁆𑀞𑀓𑀫𑁆𑀫𑀦𑁆𑀢𑁂,_  
_𑀅𑀢𑁆𑀣𑀸 𑀅𑀘𑁆𑀘𑁂𑀦𑁆𑀢𑀺 𑀫𑀸𑀡𑀯𑁂𑁇_  


601\. _𑀬𑁄𑀥 𑀲𑀻𑀢𑀜𑁆𑀘 𑀉𑀡𑁆𑀳𑀜𑁆𑀘,_  
_𑀢𑀺𑀡𑀸 𑀪𑀺𑀬𑁆𑀬𑁄 𑀦 𑀫𑀜𑁆𑀜𑀢𑀺;_  
_𑀓𑀭𑀁 𑀧𑀼𑀭𑀺𑀲𑀓𑀺𑀘𑁆𑀘𑀸𑀦𑀺,_  
_𑀲𑁄 𑀲𑀼𑀔𑀁 𑀦 𑀯𑀺𑀳𑀸𑀬𑀢𑀻”𑀢𑀺𑁇_  


[Go to previous page (8.9 Pāpamittatāya cha ādīnavā)](8.9.md) / [Go to parent page (8 Siṅgālasutta)](../8.md) / [Go to next page (8.11 Mittapatirūpaka)](8.11.md)


