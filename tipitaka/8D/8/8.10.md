
[Home](/) / [8D Pāthikavaggapāḷi](../../8D.md) / [8 Siṅgālasutta](../8.md)

# 8.10 Ālasyassa cha ādīnavā

* Siṅgālasutta

* Ālasyassa cha ādīnavā

(253.)

591\. Cha khome, gahapatiputta, ādīnavā ālasyānuyoge. Atisītanti kammaṃ na karoti, atiuṇhanti kammaṃ na karoti, atisāyanti kammaṃ na karoti, atipātoti kammaṃ na karoti, atichātosmīti kammaṃ na karoti, atidhātosmīti kammaṃ na karoti. Tassa evaṃ kiccāpadesabahulassa viharato anuppannā ceva bhogā nuppajjanti, uppannā ca bhogā parikkhayaṃ gacchanti. Ime kho, gahapatiputta, cha ādīnavā ālasyānuyoge”ti.

592\. Idamavoca bhagavā. Idaṃ vatvāna sugato athāparaṃ etadavoca satthā—

593\. _“Hoti pānasakhā nāma,_  
_hoti sammiyasammiyo;_  
_Yo ca atthesu jātesu,_  
_sahāyo hoti so sakhā._  


594\. _Ussūraseyyā paradārasevanā,_  
_Verappasavo ca anatthatā ca;_  
_Pāpā ca mittā sukadariyatā ca,_  
_Ete cha ṭhānā purisaṃ dhaṃsayanti._  


595\. _Pāpamitto pāpasakho,_  
_pāpaācāragocaro;_  
_Asmā lokā paramhā ca,_  
_ubhayā dhaṃsate naro._  


596\. _Akkhitthiyo vāruṇī naccagītaṃ,_  
_Divā soppaṃ pāricariyā akāle;_  
_Pāpā ca mittā sukadariyatā ca,_  
_Ete cha ṭhānā purisaṃ dhaṃsayanti._  


597\. _Akkhehi dibbanti suraṃ pivanti,_  
_Yantitthiyo pāṇasamā paresaṃ;_  
_Nihīnasevī na ca vuddhasevī,_  
_Nihīyate kāḷapakkheva cando._  


598\. _Yo vāruṇī addhano akiñcano,_  
_Pipāso pivaṃ papāgato;_  
_Udakamiva iṇaṃ vigāhati,_  
_Akulaṃ kāhiti khippamattano._  


599\. _Na divā soppasīlena,_  
_rattimuṭṭhānadessinā;_  
_Niccaṃ mattena soṇḍena,_  
_sakkā āvasituṃ gharaṃ._  


600\. _Atisītaṃ atiuṇhaṃ,_  
_atisāyamidaṃ ahu;_  
_Iti vissaṭṭhakammante,_  
_atthā accenti māṇave._  


601\. _Yodha sītañca uṇhañca,_  
_tiṇā bhiyyo na maññati;_  
_Karaṃ purisakiccāni,_  
_so sukhaṃ na vihāyatī”ti._  


[Go to previous page (8.9 Pāpamittatāya cha ādīnavā)](8.9.md) / [Go to parent page (8 Siṅgālasutta)](../8.md) / [Go to next page (8.11 Mittapatirūpaka)](8.11.md)


