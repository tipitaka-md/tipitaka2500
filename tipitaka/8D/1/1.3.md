
[Home](/) / [8D Pāthikavaggapāḷi](../../8D.md) / [1 Pāthikasutta](../1.md)

# 𑁧𑁇𑁩 𑀅𑀘𑁂𑀮𑀓𑀍𑀆𑀭𑀫𑀝𑁆𑀝𑀓𑀯𑀢𑁆𑀣𑀼

### 𑀧𑀸𑀣𑀺𑀓𑀲𑀼𑀢𑁆𑀢

### 𑀅𑀘𑁂𑀮𑀓𑀍𑀆𑀭𑀫𑀝𑁆𑀝𑀓𑀯𑀢𑁆𑀣𑀼

(11.)

21\. 𑀏𑀓𑀫𑀺𑀤𑀸𑀳𑀁, 𑀪𑀕𑁆𑀕𑀯, 𑀲𑀫𑀬𑀁 𑀯𑁂𑀲𑀸𑀮𑀺𑀬𑀁 𑀯𑀺𑀳𑀭𑀸𑀫𑀺 𑀫𑀳𑀸𑀯𑀦𑁂 𑀓𑀽𑀝𑀸𑀕𑀸𑀭𑀲𑀸𑀮𑀸𑀬𑀁𑁇 𑀢𑁂𑀦 𑀔𑁄 𑀧𑀦 𑀲𑀫𑀬𑁂𑀦 𑀅𑀘𑁂𑀮𑁄 𑀓𑀍𑀆𑀭𑀫𑀝𑁆𑀝𑀓𑁄 𑀯𑁂𑀲𑀸𑀮𑀺𑀬𑀁 𑀧𑀝𑀺𑀯𑀲𑀢𑀺 𑀮𑀸𑀪𑀕𑁆𑀕𑀧𑁆𑀧𑀢𑁆𑀢𑁄 𑀘𑁂𑀯 𑀬𑀲𑀕𑁆𑀕𑀧𑁆𑀧𑀢𑁆𑀢𑁄 𑀘 𑀯𑀚𑁆𑀚𑀺𑀕𑀸𑀫𑁂𑁇 𑀢𑀲𑁆𑀲 𑀲𑀢𑁆𑀢𑀯𑀢𑀧𑀤𑀸𑀦𑀺 𑀲𑀫𑀢𑁆𑀢𑀸𑀦𑀺 𑀲𑀫𑀸𑀤𑀺𑀦𑁆𑀦𑀸𑀦𑀺 𑀳𑁄𑀦𑁆𑀢𑀺—  ‘𑀬𑀸𑀯𑀚𑀻𑀯𑀁 𑀅𑀘𑁂𑀮𑀓𑁄 𑀅𑀲𑁆𑀲𑀁, 𑀦 𑀯𑀢𑁆𑀣𑀁 𑀧𑀭𑀺𑀤𑀳𑁂𑀬𑁆𑀬𑀁, 𑀬𑀸𑀯𑀚𑀻𑀯𑀁 𑀩𑁆𑀭𑀳𑁆𑀫𑀘𑀸𑀭𑀻 𑀅𑀲𑁆𑀲𑀁, 𑀦 𑀫𑁂𑀣𑀼𑀦𑀁 𑀥𑀫𑁆𑀫𑀁 𑀧𑀝𑀺𑀲𑁂𑀯𑁂𑀬𑁆𑀬𑀁, 𑀬𑀸𑀯𑀚𑀻𑀯𑀁 𑀲𑀼𑀭𑀸𑀫𑀁𑀲𑁂𑀦𑁂𑀯 𑀬𑀸𑀧𑁂𑀬𑁆𑀬𑀁, 𑀦 𑀑𑀤𑀦𑀓𑀼𑀫𑁆𑀫𑀸𑀲𑀁 𑀪𑀼𑀜𑁆𑀚𑁂𑀬𑁆𑀬𑀁𑁇 𑀧𑀼𑀭𑀢𑁆𑀣𑀺𑀫𑁂𑀦 𑀯𑁂𑀲𑀸𑀮𑀺𑀁 𑀉𑀤𑁂𑀦𑀁 𑀦𑀸𑀫 𑀘𑁂𑀢𑀺𑀬𑀁, 𑀢𑀁 𑀦𑀸𑀢𑀺𑀓𑁆𑀓𑀫𑁂𑀬𑁆𑀬𑀁, 𑀤𑀓𑁆𑀔𑀺𑀡𑁂𑀦 𑀯𑁂𑀲𑀸𑀮𑀺𑀁 𑀕𑁄𑀢𑀫𑀓𑀁 𑀦𑀸𑀫 𑀘𑁂𑀢𑀺𑀬𑀁, 𑀢𑀁 𑀦𑀸𑀢𑀺𑀓𑁆𑀓𑀫𑁂𑀬𑁆𑀬𑀁, 𑀧𑀘𑁆𑀙𑀺𑀫𑁂𑀦 𑀯𑁂𑀲𑀸𑀮𑀺𑀁 𑀲𑀢𑁆𑀢𑀫𑁆𑀩𑀁 𑀦𑀸𑀫 𑀘𑁂𑀢𑀺𑀬𑀁, 𑀢𑀁 𑀦𑀸𑀢𑀺𑀓𑁆𑀓𑀫𑁂𑀬𑁆𑀬𑀁, 𑀉𑀢𑁆𑀢𑀭𑁂𑀦 𑀯𑁂𑀲𑀸𑀮𑀺𑀁 𑀩𑀳𑀼𑀧𑀼𑀢𑁆𑀢𑀁 𑀦𑀸𑀫 𑀘𑁂𑀢𑀺𑀬𑀁 𑀢𑀁 𑀦𑀸𑀢𑀺𑀓𑁆𑀓𑀫𑁂𑀬𑁆𑀬𑀦𑁆’𑀢𑀺𑁇 𑀲𑁄 𑀇𑀫𑁂𑀲𑀁 𑀲𑀢𑁆𑀢𑀦𑁆𑀦𑀁 𑀯𑀢𑀧𑀤𑀸𑀦𑀁 𑀲𑀫𑀸𑀤𑀸𑀦𑀳𑁂𑀢𑀼 𑀮𑀸𑀪𑀕𑁆𑀕𑀧𑁆𑀧𑀢𑁆𑀢𑁄 𑀘𑁂𑀯 𑀬𑀲𑀕𑁆𑀕𑀧𑁆𑀧𑀢𑁆𑀢𑁄 𑀘 𑀯𑀚𑁆𑀚𑀺𑀕𑀸𑀫𑁂𑁇

(12.)

22\. 𑀅𑀣 𑀔𑁄, 𑀪𑀕𑁆𑀕𑀯, 𑀲𑀼𑀦𑀓𑁆𑀔𑀢𑁆𑀢𑁄 𑀮𑀺𑀘𑁆𑀙𑀯𑀺𑀧𑀼𑀢𑁆𑀢𑁄 𑀬𑁂𑀦 𑀅𑀘𑁂𑀮𑁄 𑀓𑀍𑀆𑀭𑀫𑀝𑁆𑀝𑀓𑁄 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀅𑀘𑁂𑀮𑀁 𑀓𑀍𑀆𑀭𑀫𑀝𑁆𑀝𑀓𑀁 𑀧𑀜𑁆𑀳𑀁 𑀅𑀧𑀼𑀘𑁆𑀙𑀺𑁇 𑀢𑀲𑁆𑀲 𑀅𑀘𑁂𑀮𑁄 𑀓𑀍𑀆𑀭𑀫𑀝𑁆𑀝𑀓𑁄 𑀧𑀜𑁆𑀳𑀁 𑀧𑀼𑀝𑁆𑀞𑁄 𑀦 𑀲𑀫𑁆𑀧𑀸𑀬𑀸𑀲𑀺𑁇 𑀅𑀲𑀫𑁆𑀧𑀸𑀬𑀦𑁆𑀢𑁄 𑀓𑁄𑀧𑀜𑁆𑀘 𑀤𑁄𑀲𑀜𑁆𑀘 𑀅𑀧𑁆𑀧𑀘𑁆𑀘𑀬𑀜𑁆𑀘 𑀧𑀸𑀢𑁆𑀯𑀸𑀓𑀸𑀲𑀺𑁇 𑀅𑀣 𑀔𑁄, 𑀪𑀕𑁆𑀕𑀯, 𑀲𑀼𑀦𑀓𑁆𑀔𑀢𑁆𑀢𑀲𑁆𑀲 𑀮𑀺𑀘𑁆𑀙𑀯𑀺𑀧𑀼𑀢𑁆𑀢𑀲𑁆𑀲 𑀏𑀢𑀤𑀳𑁄𑀲𑀺—  ‘𑀲𑀸𑀥𑀼𑀭𑀽𑀧𑀁 𑀯𑀢 𑀪𑁄 𑀅𑀭𑀳𑀦𑁆𑀢𑀁 𑀲𑀫𑀡𑀁 𑀆𑀲𑀸𑀤𑀺𑀫𑁆𑀳𑀲𑁂𑁇 𑀫𑀸 𑀯𑀢 𑀦𑁄 𑀅𑀳𑁄𑀲𑀺 𑀤𑀻𑀖𑀭𑀢𑁆𑀢𑀁 𑀅𑀳𑀺𑀢𑀸𑀬 𑀤𑀼𑀓𑁆𑀔𑀸𑀬𑀸’𑀢𑀺𑁇

(13.)

23\. 𑀅𑀣 𑀔𑁄, 𑀪𑀕𑁆𑀕𑀯, 𑀲𑀼𑀦𑀓𑁆𑀔𑀢𑁆𑀢𑁄 𑀮𑀺𑀘𑁆𑀙𑀯𑀺𑀧𑀼𑀢𑁆𑀢𑁄 𑀬𑁂𑀦𑀸𑀳𑀁 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀫𑀁 𑀅𑀪𑀺𑀯𑀸𑀤𑁂𑀢𑁆𑀯𑀸 𑀏𑀓𑀫𑀦𑁆𑀢𑀁 𑀦𑀺𑀲𑀻𑀤𑀺𑁇 𑀏𑀓𑀫𑀦𑁆𑀢𑀁 𑀦𑀺𑀲𑀺𑀦𑁆𑀦𑀁 𑀔𑁄 𑀅𑀳𑀁, 𑀪𑀕𑁆𑀕𑀯, 𑀲𑀼𑀦𑀓𑁆𑀔𑀢𑁆𑀢𑀁 𑀮𑀺𑀘𑁆𑀙𑀯𑀺𑀧𑀼𑀢𑁆𑀢𑀁 𑀏𑀢𑀤𑀯𑁄𑀘𑀁—  ‘𑀢𑁆𑀯𑀫𑁆𑀧𑀺 𑀦𑀸𑀫, 𑀫𑁄𑀖𑀧𑀼𑀭𑀺𑀲, 𑀲𑀫𑀡𑁄 𑀲𑀓𑁆𑀬𑀧𑀼𑀢𑁆𑀢𑀺𑀬𑁄 𑀧𑀝𑀺𑀚𑀸𑀦𑀺𑀲𑁆𑀲𑀲𑀻’𑀢𑀺𑁇 ‘𑀓𑀺𑀁 𑀧𑀦 𑀫𑀁, 𑀪𑀦𑁆𑀢𑁂, 𑀪𑀕𑀯𑀸 𑀏𑀯𑀫𑀸𑀳—  𑀢𑁆𑀯𑀫𑁆𑀧𑀺 𑀦𑀸𑀫, 𑀫𑁄𑀖𑀧𑀼𑀭𑀺𑀲, 𑀲𑀫𑀡𑁄 𑀲𑀓𑁆𑀬𑀧𑀼𑀢𑁆𑀢𑀺𑀬𑁄 𑀧𑀝𑀺𑀚𑀸𑀦𑀺𑀲𑁆𑀲𑀲𑀻’𑀢𑀺? ‘𑀦𑀦𑀼 𑀢𑁆𑀯𑀁, 𑀲𑀼𑀦𑀓𑁆𑀔𑀢𑁆𑀢, 𑀅𑀘𑁂𑀮𑀁 𑀓𑀍𑀆𑀭𑀫𑀝𑁆𑀝𑀓𑀁 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀧𑀜𑁆𑀳𑀁 𑀅𑀧𑀼𑀘𑁆𑀙𑀺𑁇 𑀢𑀲𑁆𑀲 𑀢𑁂 𑀅𑀘𑁂𑀮𑁄 𑀓𑀍𑀆𑀭𑀫𑀝𑁆𑀝𑀓𑁄 𑀧𑀜𑁆𑀳𑀁 𑀧𑀼𑀝𑁆𑀞𑁄 𑀦 𑀲𑀫𑁆𑀧𑀸𑀬𑀸𑀲𑀺𑁇 𑀅𑀲𑀫𑁆𑀧𑀸𑀬𑀦𑁆𑀢𑁄 𑀓𑁄𑀧𑀜𑁆𑀘 𑀤𑁄𑀲𑀜𑁆𑀘 𑀅𑀧𑁆𑀧𑀘𑁆𑀘𑀬𑀜𑁆𑀘 𑀧𑀸𑀢𑁆𑀯𑀸𑀓𑀸𑀲𑀺𑁇 𑀢𑀲𑁆𑀲 𑀢𑁂 𑀏𑀢𑀤𑀳𑁄𑀲𑀺—  “𑀲𑀸𑀥𑀼𑀭𑀽𑀧𑀁 𑀯𑀢 𑀪𑁄 𑀅𑀭𑀳𑀦𑁆𑀢𑀁 𑀲𑀫𑀡𑀁 𑀆𑀲𑀸𑀤𑀺𑀫𑁆𑀳𑀲𑁂𑁇 𑀫𑀸 𑀯𑀢 𑀦𑁄 𑀅𑀳𑁄𑀲𑀺 𑀤𑀻𑀖𑀭𑀢𑁆𑀢𑀁 𑀅𑀳𑀺𑀢𑀸𑀬 𑀤𑀼𑀓𑁆𑀔𑀸𑀬𑀸”’𑀢𑀺𑁇 ‘𑀏𑀯𑀁, 𑀪𑀦𑁆𑀢𑁂𑁇 𑀓𑀺𑀁 𑀧𑀦, 𑀪𑀦𑁆𑀢𑁂, 𑀪𑀕𑀯𑀸 𑀅𑀭𑀳𑀢𑁆𑀢𑀲𑁆𑀲 𑀫𑀘𑁆𑀙𑀭𑀸𑀬𑀢𑀻’𑀢𑀺?

24\. ‘𑀦 𑀔𑁄 𑀅𑀳𑀁, 𑀫𑁄𑀖𑀧𑀼𑀭𑀺𑀲, 𑀅𑀭𑀳𑀢𑁆𑀢𑀲𑁆𑀲 𑀫𑀘𑁆𑀙𑀭𑀸𑀬𑀸𑀫𑀺, 𑀅𑀧𑀺 𑀘 𑀢𑀼𑀬𑁆𑀳𑁂𑀯𑁂𑀢𑀁 𑀧𑀸𑀧𑀓𑀁 𑀤𑀺𑀝𑁆𑀞𑀺𑀕𑀢𑀁 𑀉𑀧𑁆𑀧𑀦𑁆𑀦𑀁, 𑀢𑀁 𑀧𑀚𑀳𑁇 𑀫𑀸 𑀢𑁂 𑀅𑀳𑁄𑀲𑀺 𑀤𑀻𑀖𑀭𑀢𑁆𑀢𑀁 𑀅𑀳𑀺𑀢𑀸𑀬 𑀤𑀼𑀓𑁆𑀔𑀸𑀬𑁇 𑀬𑀁 𑀔𑁄 𑀧𑀦𑁂𑀢𑀁, 𑀲𑀼𑀦𑀓𑁆𑀔𑀢𑁆𑀢, 𑀫𑀜𑁆𑀜𑀲𑀺 𑀅𑀘𑁂𑀮𑀁 𑀓𑀍𑀆𑀭𑀫𑀝𑁆𑀝𑀓𑀁—  𑀲𑀸𑀥𑀼𑀭𑀽𑀧𑁄 𑀅𑀬𑀁 𑀲𑀫𑀡𑁄𑀢𑀺, 𑀲𑁄 𑀦𑀘𑀺𑀭𑀲𑁆𑀲𑁂𑀯 𑀧𑀭𑀺𑀳𑀺𑀢𑁄 𑀲𑀸𑀦𑀼𑀘𑀸𑀭𑀺𑀓𑁄 𑀯𑀺𑀘𑀭𑀦𑁆𑀢𑁄 𑀑𑀤𑀦𑀓𑀼𑀫𑁆𑀫𑀸𑀲𑀁 𑀪𑀼𑀜𑁆𑀚𑀫𑀸𑀦𑁄 𑀲𑀩𑁆𑀩𑀸𑀦𑁂𑀯 𑀯𑁂𑀲𑀸𑀮𑀺𑀬𑀸𑀦𑀺 𑀘𑁂𑀢𑀺𑀬𑀸𑀦𑀺 𑀲𑀫𑀢𑀺𑀓𑁆𑀓𑀫𑀺𑀢𑁆𑀯𑀸 𑀬𑀲𑀸 𑀦𑀺𑀳𑀻𑀦𑁄 𑀓𑀸𑀮𑀁 𑀓𑀭𑀺𑀲𑁆𑀲𑀢𑀻’𑀢𑀺𑁇

25\. 𑀅𑀣 𑀔𑁄, 𑀪𑀕𑁆𑀕𑀯, 𑀅𑀘𑁂𑀮𑁄 𑀓𑀍𑀆𑀭𑀫𑀝𑁆𑀝𑀓𑁄 𑀦𑀘𑀺𑀭𑀲𑁆𑀲𑁂𑀯 𑀧𑀭𑀺𑀳𑀺𑀢𑁄 𑀲𑀸𑀦𑀼𑀘𑀸𑀭𑀺𑀓𑁄 𑀯𑀺𑀘𑀭𑀦𑁆𑀢𑁄 𑀑𑀤𑀦𑀓𑀼𑀫𑁆𑀫𑀸𑀲𑀁 𑀪𑀼𑀜𑁆𑀚𑀫𑀸𑀦𑁄 𑀲𑀩𑁆𑀩𑀸𑀦𑁂𑀯 𑀯𑁂𑀲𑀸𑀮𑀺𑀬𑀸𑀦𑀺 𑀘𑁂𑀢𑀺𑀬𑀸𑀦𑀺 𑀲𑀫𑀢𑀺𑀓𑁆𑀓𑀫𑀺𑀢𑁆𑀯𑀸 𑀬𑀲𑀸 𑀦𑀺𑀳𑀻𑀦𑁄 𑀓𑀸𑀮𑀫𑀓𑀸𑀲𑀺𑁇

(14.)

26\. 𑀅𑀲𑁆𑀲𑁄𑀲𑀺 𑀔𑁄, 𑀪𑀕𑁆𑀕𑀯, 𑀲𑀼𑀦𑀓𑁆𑀔𑀢𑁆𑀢𑁄 𑀮𑀺𑀘𑁆𑀙𑀯𑀺𑀧𑀼𑀢𑁆𑀢𑁄—  ‘𑀅𑀘𑁂𑀮𑁄 𑀓𑀺𑀭 𑀓𑀍𑀆𑀭𑀫𑀝𑁆𑀝𑀓𑁄 𑀧𑀭𑀺𑀳𑀺𑀢𑁄 𑀲𑀸𑀦𑀼𑀘𑀸𑀭𑀺𑀓𑁄 𑀯𑀺𑀘𑀭𑀦𑁆𑀢𑁄 𑀑𑀤𑀦𑀓𑀼𑀫𑁆𑀫𑀸𑀲𑀁 𑀪𑀼𑀜𑁆𑀚𑀫𑀸𑀦𑁄 𑀲𑀩𑁆𑀩𑀸𑀦𑁂𑀯 𑀯𑁂𑀲𑀸𑀮𑀺𑀬𑀸𑀦𑀺 𑀘𑁂𑀢𑀺𑀬𑀸𑀦𑀺 𑀲𑀫𑀢𑀺𑀓𑁆𑀓𑀫𑀺𑀢𑁆𑀯𑀸 𑀬𑀲𑀸 𑀦𑀺𑀳𑀻𑀦𑁄 𑀓𑀸𑀮𑀗𑁆𑀓𑀢𑁄’𑀢𑀺𑁇 𑀅𑀣 𑀔𑁄, 𑀪𑀕𑁆𑀕𑀯, 𑀲𑀼𑀦𑀓𑁆𑀔𑀢𑁆𑀢𑁄 𑀮𑀺𑀘𑁆𑀙𑀯𑀺𑀧𑀼𑀢𑁆𑀢𑁄 𑀬𑁂𑀦𑀸𑀳𑀁 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀫𑀁 𑀅𑀪𑀺𑀯𑀸𑀤𑁂𑀢𑁆𑀯𑀸 𑀏𑀓𑀫𑀦𑁆𑀢𑀁 𑀦𑀺𑀲𑀻𑀤𑀺𑁇 𑀏𑀓𑀫𑀦𑁆𑀢𑀁 𑀦𑀺𑀲𑀺𑀦𑁆𑀦𑀁 𑀔𑁄 𑀅𑀳𑀁, 𑀪𑀕𑁆𑀕𑀯, 𑀲𑀼𑀦𑀓𑁆𑀔𑀢𑁆𑀢𑀁 𑀮𑀺𑀘𑁆𑀙𑀯𑀺𑀧𑀼𑀢𑁆𑀢𑀁 𑀏𑀢𑀤𑀯𑁄𑀘𑀁—  ‘𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀲𑀼𑀦𑀓𑁆𑀔𑀢𑁆𑀢, 𑀬𑀣𑁂𑀯 𑀢𑁂 𑀅𑀳𑀁 𑀅𑀘𑁂𑀮𑀁 𑀓𑀍𑀆𑀭𑀫𑀝𑁆𑀝𑀓𑀁 𑀆𑀭𑀩𑁆𑀪 𑀩𑁆𑀬𑀸𑀓𑀸𑀲𑀺𑀁, 𑀢𑀣𑁂𑀯 𑀢𑀁 𑀯𑀺𑀧𑀸𑀓𑀁, 𑀅𑀜𑁆𑀜𑀣𑀸 𑀯𑀸’𑀢𑀺? ‘𑀬𑀣𑁂𑀯 𑀫𑁂, 𑀪𑀦𑁆𑀢𑁂, 𑀪𑀕𑀯𑀸 𑀅𑀘𑁂𑀮𑀁 𑀓𑀍𑀆𑀭𑀫𑀝𑁆𑀝𑀓𑀁 𑀆𑀭𑀩𑁆𑀪 𑀩𑁆𑀬𑀸𑀓𑀸𑀲𑀺, 𑀢𑀣𑁂𑀯 𑀢𑀁 𑀯𑀺𑀧𑀸𑀓𑀁, 𑀦𑁄 𑀅𑀜𑁆𑀜𑀣𑀸’𑀢𑀺𑁇 ‘𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀲𑀼𑀦𑀓𑁆𑀔𑀢𑁆𑀢, 𑀬𑀤𑀺 𑀏𑀯𑀁 𑀲𑀦𑁆𑀢𑁂 𑀓𑀢𑀁 𑀯𑀸 𑀳𑁄𑀢𑀺 𑀉𑀢𑁆𑀢𑀭𑀺 𑀫𑀦𑀼𑀲𑁆𑀲𑀥𑀫𑁆𑀫𑀸 𑀇𑀤𑁆𑀥𑀺𑀧𑀸𑀝𑀺𑀳𑀸𑀭𑀺𑀬𑀁 𑀅𑀓𑀢𑀁 𑀯𑀸’𑀢𑀺? ‘𑀅𑀤𑁆𑀥𑀸 𑀔𑁄, 𑀪𑀦𑁆𑀢𑁂, 𑀏𑀯𑀁 𑀲𑀦𑁆𑀢𑁂 𑀓𑀢𑀁 𑀳𑁄𑀢𑀺 𑀉𑀢𑁆𑀢𑀭𑀺 𑀫𑀦𑀼𑀲𑁆𑀲𑀥𑀫𑁆𑀫𑀸 𑀇𑀤𑁆𑀥𑀺𑀧𑀸𑀝𑀺𑀳𑀸𑀭𑀺𑀬𑀁, 𑀦𑁄 𑀅𑀓𑀢𑀦𑁆’𑀢𑀺𑁇 ‘𑀏𑀯𑀫𑁆𑀧𑀺 𑀔𑁄 𑀫𑀁 𑀢𑁆𑀯𑀁, 𑀫𑁄𑀖𑀧𑀼𑀭𑀺𑀲, 𑀉𑀢𑁆𑀢𑀭𑀺 𑀫𑀦𑀼𑀲𑁆𑀲𑀥𑀫𑁆𑀫𑀸 𑀇𑀤𑁆𑀥𑀺𑀧𑀸𑀝𑀺𑀳𑀸𑀭𑀺𑀬𑀁 𑀓𑀭𑁄𑀦𑁆𑀢𑀁 𑀏𑀯𑀁 𑀯𑀤𑁂𑀲𑀺—  “𑀦 𑀳𑀺 𑀧𑀦 𑀫𑁂, 𑀪𑀦𑁆𑀢𑁂, 𑀪𑀕𑀯𑀸 𑀉𑀢𑁆𑀢𑀭𑀺 𑀫𑀦𑀼𑀲𑁆𑀲𑀥𑀫𑁆𑀫𑀸 𑀇𑀤𑁆𑀥𑀺𑀧𑀸𑀝𑀺𑀳𑀸𑀭𑀺𑀬𑀁 𑀓𑀭𑁄𑀢𑀻”𑀢𑀺𑁇 𑀧𑀲𑁆𑀲, 𑀫𑁄𑀖𑀧𑀼𑀭𑀺𑀲, 𑀬𑀸𑀯𑀜𑁆𑀘 𑀢𑁂 𑀇𑀤𑀁 𑀅𑀧𑀭𑀤𑁆𑀥𑀦𑁆’𑀢𑀺𑁇 𑀏𑀯𑀫𑁆𑀧𑀺 𑀔𑁄, 𑀪𑀕𑁆𑀕𑀯, 𑀲𑀼𑀦𑀓𑁆𑀔𑀢𑁆𑀢𑁄 𑀮𑀺𑀘𑁆𑀙𑀯𑀺𑀧𑀼𑀢𑁆𑀢𑁄 𑀫𑀬𑀸 𑀯𑀼𑀘𑁆𑀘𑀫𑀸𑀦𑁄 𑀅𑀧𑀓𑁆𑀓𑀫𑁂𑀯 𑀇𑀫𑀲𑁆𑀫𑀸 𑀥𑀫𑁆𑀫𑀯𑀺𑀦𑀬𑀸, 𑀬𑀣𑀸 𑀢𑀁 𑀆𑀧𑀸𑀬𑀺𑀓𑁄 𑀦𑁂𑀭𑀬𑀺𑀓𑁄𑁇

[Go to previous page (1.2 Korakkhattiyavatthu)](1.2.md) / [Go to parent page (1 Pāthikasutta)](../1.md) / [Go to next page (1.4 Acelapāthikaputtavatthu)](1.4.md)


