
[Home](/) / [8D Pāthikavaggapāḷi](/tipitaka/8D.md) / [1 Pāthikasutta](/tipitaka/8D/1.md)

# 𑁧𑁇𑁫 𑀇𑀤𑁆𑀥𑀺𑀧𑀸𑀝𑀺𑀳𑀸𑀭𑀺𑀬𑀓𑀣𑀸

### 𑀧𑀸𑀣𑀺𑀓𑀲𑀼𑀢𑁆𑀢

### 𑀇𑀤𑁆𑀥𑀺𑀧𑀸𑀝𑀺𑀳𑀸𑀭𑀺𑀬𑀓𑀣𑀸

(20.)

39\. 𑀅𑀣 𑀔𑁆𑀯𑀸𑀳𑀁, 𑀪𑀕𑁆𑀕𑀯, 𑀧𑀼𑀩𑁆𑀩𑀡𑁆𑀳𑀲𑀫𑀬𑀁 𑀦𑀺𑀯𑀸𑀲𑁂𑀢𑁆𑀯𑀸 𑀧𑀢𑁆𑀢𑀘𑀻𑀯𑀭𑀫𑀸𑀤𑀸𑀬 𑀯𑁂𑀲𑀸𑀮𑀺𑀁 𑀧𑀺𑀡𑁆𑀟𑀸𑀬 𑀧𑀸𑀯𑀺𑀲𑀺𑀁𑁇 𑀯𑁂𑀲𑀸𑀮𑀺𑀬𑀁 𑀧𑀺𑀡𑁆𑀟𑀸𑀬 𑀘𑀭𑀺𑀢𑁆𑀯𑀸 𑀧𑀘𑁆𑀙𑀸𑀪𑀢𑁆𑀢𑀁 𑀧𑀺𑀡𑁆𑀟𑀧𑀸𑀢𑀧𑀝𑀺𑀓𑁆𑀓𑀦𑁆𑀢𑁄 𑀬𑁂𑀦 𑀅𑀘𑁂𑀮𑀲𑁆𑀲 𑀧𑀸𑀣𑀺𑀓𑀧𑀼𑀢𑁆𑀢𑀲𑁆𑀲 𑀆𑀭𑀸𑀫𑁄 𑀢𑁂𑀦𑀼𑀧𑀲𑀗𑁆𑀓𑀫𑀺𑀁 𑀤𑀺𑀯𑀸𑀯𑀺𑀳𑀸𑀭𑀸𑀬𑁇 𑀅𑀣 𑀔𑁄, 𑀪𑀕𑁆𑀕𑀯, 𑀲𑀼𑀦𑀓𑁆𑀔𑀢𑁆𑀢𑁄 𑀮𑀺𑀘𑁆𑀙𑀯𑀺𑀧𑀼𑀢𑁆𑀢𑁄 𑀢𑀭𑀫𑀸𑀦𑀭𑀽𑀧𑁄 𑀯𑁂𑀲𑀸𑀮𑀺𑀁 𑀧𑀯𑀺𑀲𑀺𑀢𑁆𑀯𑀸 𑀬𑁂𑀦 𑀅𑀪𑀺𑀜𑁆𑀜𑀸𑀢𑀸 𑀅𑀪𑀺𑀜𑁆𑀜𑀸𑀢𑀸 𑀮𑀺𑀘𑁆𑀙𑀯𑀻 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀅𑀪𑀺𑀜𑁆𑀜𑀸𑀢𑁂 𑀅𑀪𑀺𑀜𑁆𑀜𑀸𑀢𑁂 𑀮𑀺𑀘𑁆𑀙𑀯𑀻 𑀏𑀢𑀤𑀯𑁄𑀘—  ‘𑀏𑀲𑀸𑀯𑀼𑀲𑁄, 𑀪𑀕𑀯𑀸 𑀯𑁂𑀲𑀸𑀮𑀺𑀬𑀁 𑀧𑀺𑀡𑁆𑀟𑀸𑀬 𑀘𑀭𑀺𑀢𑁆𑀯𑀸 𑀧𑀘𑁆𑀙𑀸𑀪𑀢𑁆𑀢𑀁 𑀧𑀺𑀡𑁆𑀟𑀧𑀸𑀢𑀧𑀝𑀺𑀓𑁆𑀓𑀦𑁆𑀢𑁄 𑀬𑁂𑀦 𑀅𑀘𑁂𑀮𑀲𑁆𑀲 𑀧𑀸𑀣𑀺𑀓𑀧𑀼𑀢𑁆𑀢𑀲𑁆𑀲 𑀆𑀭𑀸𑀫𑁄 𑀢𑁂𑀦𑀼𑀧𑀲𑀗𑁆𑀓𑀫𑀺 𑀤𑀺𑀯𑀸𑀯𑀺𑀳𑀸𑀭𑀸𑀬𑁇 𑀅𑀪𑀺𑀓𑁆𑀓𑀫𑀣𑀸𑀬𑀲𑁆𑀫𑀦𑁆𑀢𑁄 𑀅𑀪𑀺𑀓𑁆𑀓𑀫𑀣𑀸𑀬𑀲𑁆𑀫𑀦𑁆𑀢𑁄, 𑀲𑀸𑀥𑀼𑀭𑀽𑀧𑀸𑀦𑀁 𑀲𑀫𑀡𑀸𑀦𑀁 𑀉𑀢𑁆𑀢𑀭𑀺 𑀫𑀦𑀼𑀲𑁆𑀲𑀥𑀫𑁆𑀫𑀸 𑀇𑀤𑁆𑀥𑀺𑀧𑀸𑀝𑀺𑀳𑀸𑀭𑀺𑀬𑀁 𑀪𑀯𑀺𑀲𑁆𑀲𑀢𑀻’𑀢𑀺𑁇 𑀅𑀣 𑀔𑁄, 𑀪𑀕𑁆𑀕𑀯, 𑀅𑀪𑀺𑀜𑁆𑀜𑀸𑀢𑀸𑀦𑀁 𑀅𑀪𑀺𑀜𑁆𑀜𑀸𑀢𑀸𑀦𑀁 𑀮𑀺𑀘𑁆𑀙𑀯𑀻𑀦𑀁 𑀏𑀢𑀤𑀳𑁄𑀲𑀺—  ‘𑀲𑀸𑀥𑀼𑀭𑀽𑀧𑀸𑀦𑀁 𑀓𑀺𑀭, 𑀪𑁄, 𑀲𑀫𑀡𑀸𑀦𑀁 𑀉𑀢𑁆𑀢𑀭𑀺 𑀫𑀦𑀼𑀲𑁆𑀲𑀥𑀫𑁆𑀫𑀸 𑀇𑀤𑁆𑀥𑀺𑀧𑀸𑀝𑀺𑀳𑀸𑀭𑀺𑀬𑀁 𑀪𑀯𑀺𑀲𑁆𑀲𑀢𑀺; 𑀳𑀦𑁆𑀤 𑀯𑀢, 𑀪𑁄, 𑀕𑀘𑁆𑀙𑀸𑀫𑀸’𑀢𑀺𑁇

40\. 𑀬𑁂𑀦 𑀘 𑀅𑀪𑀺𑀜𑁆𑀜𑀸𑀢𑀸 𑀅𑀪𑀺𑀜𑁆𑀜𑀸𑀢𑀸 𑀩𑁆𑀭𑀸𑀳𑁆𑀫𑀡𑀫𑀳𑀸𑀲𑀸𑀮𑀸 𑀕𑀳𑀧𑀢𑀺𑀦𑁂𑀘𑀬𑀺𑀓𑀸 𑀦𑀸𑀦𑀸𑀢𑀺𑀢𑁆𑀣𑀺𑀬𑀸 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 𑀢𑁂𑀦𑀼𑀧𑀲𑀗𑁆𑀓𑀫𑀺𑁇 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀅𑀪𑀺𑀜𑁆𑀜𑀸𑀢𑁂 𑀅𑀪𑀺𑀜𑁆𑀜𑀸𑀢𑁂 𑀦𑀸𑀦𑀸𑀢𑀺𑀢𑁆𑀣𑀺𑀬𑁂 𑀲𑀫𑀡𑀩𑁆𑀭𑀸𑀳𑁆𑀫𑀡𑁂 𑀏𑀢𑀤𑀯𑁄𑀘—  ‘𑀏𑀲𑀸𑀯𑀼𑀲𑁄, 𑀪𑀕𑀯𑀸 𑀯𑁂𑀲𑀸𑀮𑀺𑀬𑀁 𑀧𑀺𑀡𑁆𑀟𑀸𑀬 𑀘𑀭𑀺𑀢𑁆𑀯𑀸 𑀧𑀘𑁆𑀙𑀸𑀪𑀢𑁆𑀢𑀁 𑀧𑀺𑀡𑁆𑀟𑀧𑀸𑀢𑀧𑀝𑀺𑀓𑁆𑀓𑀦𑁆𑀢𑁄 𑀬𑁂𑀦 𑀅𑀘𑁂𑀮𑀲𑁆𑀲 𑀧𑀸𑀣𑀺𑀓𑀧𑀼𑀢𑁆𑀢𑀲𑁆𑀲 𑀆𑀭𑀸𑀫𑁄 𑀢𑁂𑀦𑀼𑀧𑀲𑀗𑁆𑀓𑀫𑀺 𑀤𑀺𑀯𑀸𑀯𑀺𑀳𑀸𑀭𑀸𑀬𑁇 𑀅𑀪𑀺𑀓𑁆𑀓𑀫𑀣𑀸𑀬𑀲𑁆𑀫𑀦𑁆𑀢𑁄 𑀅𑀪𑀺𑀓𑁆𑀓𑀫𑀣𑀸𑀬𑀲𑁆𑀫𑀦𑁆𑀢𑁄, 𑀲𑀸𑀥𑀼𑀭𑀽𑀧𑀸𑀦𑀁 𑀲𑀫𑀡𑀸𑀦𑀁 𑀉𑀢𑁆𑀢𑀭𑀺 𑀫𑀦𑀼𑀲𑁆𑀲𑀥𑀫𑁆𑀫𑀸 𑀇𑀤𑁆𑀥𑀺𑀧𑀸𑀝𑀺𑀳𑀸𑀭𑀺𑀬𑀁 𑀪𑀯𑀺𑀲𑁆𑀲𑀢𑀻’𑀢𑀺𑁇 𑀅𑀣 𑀔𑁄, 𑀪𑀕𑁆𑀕𑀯, 𑀅𑀪𑀺𑀜𑁆𑀜𑀸𑀢𑀸𑀦𑀁 𑀅𑀪𑀺𑀜𑁆𑀜𑀸𑀢𑀸𑀦𑀁 𑀦𑀸𑀦𑀸𑀢𑀺𑀢𑁆𑀣𑀺𑀬𑀸𑀦𑀁 𑀲𑀫𑀡𑀩𑁆𑀭𑀸𑀳𑁆𑀫𑀡𑀸𑀦𑀁 𑀏𑀢𑀤𑀳𑁄𑀲𑀺—  ‘𑀲𑀸𑀥𑀼𑀭𑀽𑀧𑀸𑀦𑀁 𑀓𑀺𑀭, 𑀪𑁄, 𑀲𑀫𑀡𑀸𑀦𑀁 𑀉𑀢𑁆𑀢𑀭𑀺 𑀫𑀦𑀼𑀲𑁆𑀲𑀥𑀫𑁆𑀫𑀸 𑀇𑀤𑁆𑀥𑀺𑀧𑀸𑀝𑀺𑀳𑀸𑀭𑀺𑀬𑀁 𑀪𑀯𑀺𑀲𑁆𑀲𑀢𑀺; 𑀳𑀦𑁆𑀤 𑀯𑀢, 𑀪𑁄, 𑀕𑀘𑁆𑀙𑀸𑀫𑀸’𑀢𑀺𑁇

41\. 𑀅𑀣 𑀔𑁄, 𑀪𑀕𑁆𑀕𑀯, 𑀅𑀪𑀺𑀜𑁆𑀜𑀸𑀢𑀸 𑀅𑀪𑀺𑀜𑁆𑀜𑀸𑀢𑀸 𑀮𑀺𑀘𑁆𑀙𑀯𑀻, 𑀅𑀪𑀺𑀜𑁆𑀜𑀸𑀢𑀸 𑀅𑀪𑀺𑀜𑁆𑀜𑀸𑀢𑀸 𑀘 𑀩𑁆𑀭𑀸𑀳𑁆𑀫𑀡𑀫𑀳𑀸𑀲𑀸𑀮𑀸 𑀕𑀳𑀧𑀢𑀺𑀦𑁂𑀘𑀬𑀺𑀓𑀸 𑀦𑀸𑀦𑀸𑀢𑀺𑀢𑁆𑀣𑀺𑀬𑀸 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 𑀬𑁂𑀦 𑀅𑀘𑁂𑀮𑀲𑁆𑀲 𑀧𑀸𑀣𑀺𑀓𑀧𑀼𑀢𑁆𑀢𑀲𑁆𑀲 𑀆𑀭𑀸𑀫𑁄 𑀢𑁂𑀦𑀼𑀧𑀲𑀗𑁆𑀓𑀫𑀺𑀁𑀲𑀼𑁇 𑀲𑀸 𑀏𑀲𑀸, 𑀪𑀕𑁆𑀕𑀯, 𑀧𑀭𑀺𑀲𑀸 𑀫𑀳𑀸 𑀳𑁄𑀢𑀺 𑀅𑀦𑁂𑀓𑀲𑀢𑀸 𑀅𑀦𑁂𑀓𑀲𑀳𑀲𑁆𑀲𑀸𑁇

(21.)

42\. 𑀅𑀲𑁆𑀲𑁄𑀲𑀺 𑀔𑁄, 𑀪𑀕𑁆𑀕𑀯, 𑀅𑀘𑁂𑀮𑁄 𑀧𑀸𑀣𑀺𑀓𑀧𑀼𑀢𑁆𑀢𑁄—  ‘𑀅𑀪𑀺𑀓𑁆𑀓𑀦𑁆𑀢𑀸 𑀓𑀺𑀭 𑀅𑀪𑀺𑀜𑁆𑀜𑀸𑀢𑀸 𑀅𑀪𑀺𑀜𑁆𑀜𑀸𑀢𑀸 𑀮𑀺𑀘𑁆𑀙𑀯𑀻, 𑀅𑀪𑀺𑀓𑁆𑀓𑀦𑁆𑀢𑀸 𑀅𑀪𑀺𑀜𑁆𑀜𑀸𑀢𑀸 𑀅𑀪𑀺𑀜𑁆𑀜𑀸𑀢𑀸 𑀘 𑀩𑁆𑀭𑀸𑀳𑁆𑀫𑀡𑀫𑀳𑀸𑀲𑀸𑀮𑀸 𑀕𑀳𑀧𑀢𑀺𑀦𑁂𑀘𑀬𑀺𑀓𑀸 𑀦𑀸𑀦𑀸𑀢𑀺𑀢𑁆𑀣𑀺𑀬𑀸 𑀲𑀫𑀡𑀩𑁆𑀭𑀸𑀳𑁆𑀫𑀡𑀸𑁇 𑀲𑀫𑀡𑁄𑀧𑀺 𑀕𑁄𑀢𑀫𑁄 𑀫𑀬𑁆𑀳𑀁 𑀆𑀭𑀸𑀫𑁂 𑀤𑀺𑀯𑀸𑀯𑀺𑀳𑀸𑀭𑀁 𑀦𑀺𑀲𑀺𑀦𑁆𑀦𑁄’𑀢𑀺𑁇 𑀲𑀼𑀢𑁆𑀯𑀸𑀦𑀲𑁆𑀲 𑀪𑀬𑀁 𑀙𑀫𑁆𑀪𑀺𑀢𑀢𑁆𑀢𑀁 𑀮𑁄𑀫𑀳𑀁𑀲𑁄 𑀉𑀤𑀧𑀸𑀤𑀺𑁇 𑀅𑀣 𑀔𑁄, 𑀪𑀕𑁆𑀕𑀯, 𑀅𑀘𑁂𑀮𑁄 𑀧𑀸𑀣𑀺𑀓𑀧𑀼𑀢𑁆𑀢𑁄 𑀪𑀻𑀢𑁄 𑀲𑀁𑀯𑀺𑀕𑁆𑀕𑁄 𑀮𑁄𑀫𑀳𑀝𑁆𑀞𑀚𑀸𑀢𑁄 𑀬𑁂𑀦 𑀢𑀺𑀦𑁆𑀤𑀼𑀓𑀔𑀸𑀡𑀼𑀧𑀭𑀺𑀩𑁆𑀩𑀸𑀚𑀓𑀸𑀭𑀸𑀫𑁄 𑀢𑁂𑀦𑀼𑀧𑀲𑀗𑁆𑀓𑀫𑀺𑁇

43\. 𑀅𑀲𑁆𑀲𑁄𑀲𑀺 𑀔𑁄, 𑀪𑀕𑁆𑀕𑀯, 𑀲𑀸 𑀧𑀭𑀺𑀲𑀸—  ‘𑀅𑀘𑁂𑀮𑁄 𑀓𑀺𑀭 𑀧𑀸𑀣𑀺𑀓𑀧𑀼𑀢𑁆𑀢𑁄 𑀪𑀻𑀢𑁄 𑀲𑀁𑀯𑀺𑀕𑁆𑀕𑁄 𑀮𑁄𑀫𑀳𑀝𑁆𑀞𑀚𑀸𑀢𑁄 𑀬𑁂𑀦 𑀢𑀺𑀦𑁆𑀤𑀼𑀓𑀔𑀸𑀡𑀼𑀧𑀭𑀺𑀩𑁆𑀩𑀸𑀚𑀓𑀸𑀭𑀸𑀫𑁄 𑀢𑁂𑀦𑀼𑀧𑀲𑀗𑁆𑀓𑀦𑁆𑀢𑁄’𑀢𑀺𑁇 𑀅𑀣 𑀔𑁄, 𑀪𑀕𑁆𑀕𑀯, 𑀲𑀸 𑀧𑀭𑀺𑀲𑀸 𑀅𑀜𑁆𑀜𑀢𑀭𑀁 𑀧𑀼𑀭𑀺𑀲𑀁 𑀆𑀫𑀦𑁆𑀢𑁂𑀲𑀺—

44\. ‘𑀏𑀳𑀺 𑀢𑁆𑀯𑀁, 𑀪𑁄 𑀧𑀼𑀭𑀺𑀲, 𑀬𑁂𑀦 𑀢𑀺𑀦𑁆𑀤𑀼𑀓𑀔𑀸𑀡𑀼𑀧𑀭𑀺𑀩𑁆𑀩𑀸𑀚𑀓𑀸𑀭𑀸𑀫𑁄, 𑀬𑁂𑀦 𑀅𑀘𑁂𑀮𑁄 𑀧𑀸𑀣𑀺𑀓𑀧𑀼𑀢𑁆𑀢𑁄 𑀢𑁂𑀦𑀼𑀧𑀲𑀗𑁆𑀓𑀫𑁇 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀅𑀘𑁂𑀮𑀁 𑀧𑀸𑀣𑀺𑀓𑀧𑀼𑀢𑁆𑀢𑀁 𑀏𑀯𑀁 𑀯𑀤𑁂𑀳𑀺—  “𑀅𑀪𑀺𑀓𑁆𑀓𑀫𑀸𑀯𑀼𑀲𑁄, 𑀧𑀸𑀣𑀺𑀓𑀧𑀼𑀢𑁆𑀢, 𑀅𑀪𑀺𑀓𑁆𑀓𑀦𑁆𑀢𑀸 𑀅𑀪𑀺𑀜𑁆𑀜𑀸𑀢𑀸 𑀅𑀪𑀺𑀜𑁆𑀜𑀸𑀢𑀸 𑀮𑀺𑀘𑁆𑀙𑀯𑀻, 𑀅𑀪𑀺𑀓𑁆𑀓𑀦𑁆𑀢𑀸 𑀅𑀪𑀺𑀜𑁆𑀜𑀸𑀢𑀸 𑀅𑀪𑀺𑀜𑁆𑀜𑀸𑀢𑀸 𑀘 𑀩𑁆𑀭𑀸𑀳𑁆𑀫𑀡𑀫𑀳𑀸𑀲𑀸𑀮𑀸 𑀕𑀳𑀧𑀢𑀺𑀦𑁂𑀘𑀬𑀺𑀓𑀸 𑀦𑀸𑀦𑀸𑀢𑀺𑀢𑁆𑀣𑀺𑀬𑀸 𑀲𑀫𑀡𑀩𑁆𑀭𑀸𑀳𑁆𑀫𑀡𑀸, 𑀲𑀫𑀡𑁄𑀧𑀺 𑀕𑁄𑀢𑀫𑁄 𑀆𑀬𑀲𑁆𑀫𑀢𑁄 𑀆𑀭𑀸𑀫𑁂 𑀤𑀺𑀯𑀸𑀯𑀺𑀳𑀸𑀭𑀁 𑀦𑀺𑀲𑀺𑀦𑁆𑀦𑁄; 𑀪𑀸𑀲𑀺𑀢𑀸 𑀔𑁄 𑀧𑀦 𑀢𑁂 𑀏𑀲𑀸, 𑀆𑀯𑀼𑀲𑁄 𑀧𑀸𑀣𑀺𑀓𑀧𑀼𑀢𑁆𑀢, 𑀯𑁂𑀲𑀸𑀮𑀺𑀬𑀁 𑀧𑀭𑀺𑀲𑀢𑀺 𑀯𑀸𑀘𑀸 𑀲𑀫𑀡𑁄𑀧𑀺 𑀕𑁄𑀢𑀫𑁄 𑀜𑀸𑀡𑀯𑀸𑀤𑁄, 𑀅𑀳𑀫𑁆𑀧𑀺 𑀜𑀸𑀡𑀯𑀸𑀤𑁄𑁇 𑀜𑀸𑀡𑀯𑀸𑀤𑁄 𑀔𑁄 𑀧𑀦 𑀜𑀸𑀡𑀯𑀸𑀤𑁂𑀦 𑀅𑀭𑀳𑀢𑀺 𑀉𑀢𑁆𑀢𑀭𑀺 𑀫𑀦𑀼𑀲𑁆𑀲𑀥𑀫𑁆𑀫𑀸 𑀇𑀤𑁆𑀥𑀺𑀧𑀸𑀝𑀺𑀳𑀸𑀭𑀺𑀬𑀁 𑀤𑀲𑁆𑀲𑁂𑀢𑀼𑀁𑁇 𑀲𑀫𑀡𑁄 𑀕𑁄𑀢𑀫𑁄 𑀉𑀧𑀟𑁆𑀠𑀧𑀣𑀁 𑀆𑀕𑀘𑁆𑀙𑁂𑀬𑁆𑀬 𑀅𑀳𑀫𑁆𑀧𑀺 𑀉𑀧𑀟𑁆𑀠𑀧𑀣𑀁 𑀕𑀘𑁆𑀙𑁂𑀬𑁆𑀬𑀁𑁇 𑀢𑁂 𑀢𑀢𑁆𑀣 𑀉𑀪𑁄𑀧𑀺 𑀉𑀢𑁆𑀢𑀭𑀺 𑀫𑀦𑀼𑀲𑁆𑀲𑀥𑀫𑁆𑀫𑀸 𑀇𑀤𑁆𑀥𑀺𑀧𑀸𑀝𑀺𑀳𑀸𑀭𑀺𑀬𑀁 𑀓𑀭𑁂𑀬𑁆𑀬𑀸𑀫𑁇 𑀏𑀓𑀜𑁆𑀘𑁂 𑀲𑀫𑀡𑁄 𑀕𑁄𑀢𑀫𑁄 𑀉𑀢𑁆𑀢𑀭𑀺 𑀫𑀦𑀼𑀲𑁆𑀲𑀥𑀫𑁆𑀫𑀸 𑀇𑀤𑁆𑀥𑀺𑀧𑀸𑀝𑀺𑀳𑀸𑀭𑀺𑀬𑀁 𑀓𑀭𑀺𑀲𑁆𑀲𑀢𑀺, 𑀤𑁆𑀯𑀸𑀳𑀁 𑀓𑀭𑀺𑀲𑁆𑀲𑀸𑀫𑀺𑁇 𑀤𑁆𑀯𑁂 𑀘𑁂 𑀲𑀫𑀡𑁄 𑀕𑁄𑀢𑀫𑁄 𑀉𑀢𑁆𑀢𑀭𑀺 𑀫𑀦𑀼𑀲𑁆𑀲𑀥𑀫𑁆𑀫𑀸 𑀇𑀤𑁆𑀥𑀺𑀧𑀸𑀝𑀺𑀳𑀸𑀭𑀺𑀬𑀸𑀦𑀺 𑀓𑀭𑀺𑀲𑁆𑀲𑀢𑀺, 𑀘𑀢𑁆𑀢𑀸𑀭𑀸𑀳𑀁 𑀓𑀭𑀺𑀲𑁆𑀲𑀸𑀫𑀺𑁇 𑀘𑀢𑁆𑀢𑀸𑀭𑀺 𑀘𑁂 𑀲𑀫𑀡𑁄 𑀕𑁄𑀢𑀫𑁄 𑀉𑀢𑁆𑀢𑀭𑀺 𑀫𑀦𑀼𑀲𑁆𑀲𑀥𑀫𑁆𑀫𑀸 𑀇𑀤𑁆𑀥𑀺𑀧𑀸𑀝𑀺𑀳𑀸𑀭𑀺𑀬𑀸𑀦𑀺 𑀓𑀭𑀺𑀲𑁆𑀲𑀢𑀺, 𑀅𑀝𑁆𑀞𑀸𑀳𑀁 𑀓𑀭𑀺𑀲𑁆𑀲𑀸𑀫𑀺𑁇 𑀇𑀢𑀺 𑀬𑀸𑀯𑀢𑀓𑀁 𑀬𑀸𑀯𑀢𑀓𑀁 𑀲𑀫𑀡𑁄 𑀕𑁄𑀢𑀫𑁄 𑀉𑀢𑁆𑀢𑀭𑀺 𑀫𑀦𑀼𑀲𑁆𑀲𑀥𑀫𑁆𑀫𑀸 𑀇𑀤𑁆𑀥𑀺𑀧𑀸𑀝𑀺𑀳𑀸𑀭𑀺𑀬𑀁 𑀓𑀭𑀺𑀲𑁆𑀲𑀢𑀺, 𑀢𑀤𑁆𑀤𑀺𑀕𑀼𑀡𑀁 𑀢𑀤𑁆𑀤𑀺𑀕𑀼𑀡𑀸𑀳𑀁 𑀓𑀭𑀺𑀲𑁆𑀲𑀸𑀫𑀻”𑀢𑀺 𑀅𑀪𑀺𑀓𑁆𑀓𑀫𑀲𑁆𑀲𑁂𑀯 𑀔𑁄; 𑀆𑀯𑀼𑀲𑁄 𑀧𑀸𑀣𑀺𑀓𑀧𑀼𑀢𑁆𑀢, 𑀉𑀧𑀟𑁆𑀠𑀧𑀣𑀁𑁇 𑀲𑀩𑁆𑀩𑀧𑀞𑀫𑀁𑀬𑁂𑀯 𑀆𑀕𑀦𑁆𑀢𑁆𑀯𑀸 𑀲𑀫𑀡𑁄 𑀕𑁄𑀢𑀫𑁄 𑀆𑀬𑀲𑁆𑀫𑀢𑁄 𑀆𑀭𑀸𑀫𑁂 𑀤𑀺𑀯𑀸𑀯𑀺𑀳𑀸𑀭𑀁 𑀦𑀺𑀲𑀺𑀦𑁆𑀦𑁄’𑀢𑀺𑁇

(22.)

45\. 𑀏𑀯𑀁, 𑀪𑁄𑀢𑀺 𑀔𑁄, 𑀪𑀕𑁆𑀕𑀯, 𑀲𑁄 𑀧𑀼𑀭𑀺𑀲𑁄 𑀢𑀲𑁆𑀲𑀸 𑀧𑀭𑀺𑀲𑀸𑀬 𑀧𑀝𑀺𑀲𑁆𑀲𑀼𑀢𑁆𑀯𑀸 𑀬𑁂𑀦 𑀢𑀺𑀦𑁆𑀤𑀼𑀓𑀔𑀸𑀡𑀼𑀧𑀭𑀺𑀩𑁆𑀩𑀸𑀚𑀓𑀸𑀭𑀸𑀫𑁄, 𑀬𑁂𑀦 𑀅𑀘𑁂𑀮𑁄 𑀧𑀸𑀣𑀺𑀓𑀧𑀼𑀢𑁆𑀢𑁄 𑀢𑁂𑀦𑀼𑀧𑀲𑀗𑁆𑀓𑀫𑀺𑁇 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀅𑀘𑁂𑀮𑀁 𑀧𑀸𑀣𑀺𑀓𑀧𑀼𑀢𑁆𑀢𑀁 𑀏𑀢𑀤𑀯𑁄𑀘—  ‘𑀅𑀪𑀺𑀓𑁆𑀓𑀫𑀸𑀯𑀼𑀲𑁄 𑀧𑀸𑀣𑀺𑀓𑀧𑀼𑀢𑁆𑀢, 𑀅𑀪𑀺𑀓𑁆𑀓𑀦𑁆𑀢𑀸 𑀅𑀪𑀺𑀜𑁆𑀜𑀸𑀢𑀸 𑀅𑀪𑀺𑀜𑁆𑀜𑀸𑀢𑀸 𑀮𑀺𑀘𑁆𑀙𑀯𑀻, 𑀅𑀪𑀺𑀓𑁆𑀓𑀦𑁆𑀢𑀸 𑀅𑀪𑀺𑀜𑁆𑀜𑀸𑀢𑀸 𑀅𑀪𑀺𑀜𑁆𑀜𑀸𑀢𑀸 𑀘 𑀩𑁆𑀭𑀸𑀳𑁆𑀫𑀡𑀫𑀳𑀸𑀲𑀸𑀮𑀸 𑀕𑀳𑀧𑀢𑀺𑀦𑁂𑀘𑀬𑀺𑀓𑀸 𑀦𑀸𑀦𑀸𑀢𑀺𑀢𑁆𑀣𑀺𑀬𑀸 𑀲𑀫𑀡𑀩𑁆𑀭𑀸𑀳𑁆𑀫𑀡𑀸𑁇 𑀲𑀫𑀡𑁄𑀧𑀺 𑀕𑁄𑀢𑀫𑁄 𑀆𑀬𑀲𑁆𑀫𑀢𑁄 𑀆𑀭𑀸𑀫𑁂 𑀤𑀺𑀯𑀸𑀯𑀺𑀳𑀸𑀭𑀁 𑀦𑀺𑀲𑀺𑀦𑁆𑀦𑁄𑁇 𑀪𑀸𑀲𑀺𑀢𑀸 𑀔𑁄 𑀧𑀦 𑀢𑁂 𑀏𑀲𑀸, 𑀆𑀯𑀼𑀲𑁄 𑀧𑀸𑀣𑀺𑀓𑀧𑀼𑀢𑁆𑀢, 𑀯𑁂𑀲𑀸𑀮𑀺𑀬𑀁 𑀧𑀭𑀺𑀲𑀢𑀺 𑀯𑀸𑀘𑀸—  𑀲𑀫𑀡𑁄𑀧𑀺 𑀕𑁄𑀢𑀫𑁄 𑀜𑀸𑀡𑀯𑀸𑀤𑁄; 𑀅𑀳𑀫𑁆𑀧𑀺 𑀜𑀸𑀡𑀯𑀸𑀤𑁄𑁇 𑀜𑀸𑀡𑀯𑀸𑀤𑁄 𑀔𑁄 𑀧𑀦 𑀜𑀸𑀡𑀯𑀸𑀤𑁂𑀦 𑀅𑀭𑀳𑀢𑀺 𑀉𑀢𑁆𑀢𑀭𑀺 𑀫𑀦𑀼𑀲𑁆𑀲𑀥𑀫𑁆𑀫𑀸 𑀇𑀤𑁆𑀥𑀺𑀧𑀸𑀝𑀺𑀳𑀸𑀭𑀺𑀬𑀁 𑀤𑀲𑁆𑀲𑁂𑀢𑀼𑀁…𑀧𑁂…  𑀢𑀤𑁆𑀤𑀺𑀕𑀼𑀡𑀁 𑀢𑀤𑁆𑀤𑀺𑀕𑀼𑀡𑀸𑀳𑀁 𑀓𑀭𑀺𑀲𑁆𑀲𑀸𑀫𑀻𑀢𑀺𑁇 𑀅𑀪𑀺𑀓𑁆𑀓𑀫𑀲𑁆𑀲𑁂𑀯 𑀔𑁄, 𑀆𑀯𑀼𑀲𑁄 𑀧𑀸𑀣𑀺𑀓𑀧𑀼𑀢𑁆𑀢, 𑀉𑀧𑀟𑁆𑀠𑀧𑀣𑀁𑁇 𑀲𑀩𑁆𑀩𑀧𑀞𑀫𑀁𑀬𑁂𑀯 𑀆𑀕𑀦𑁆𑀢𑁆𑀯𑀸 𑀲𑀫𑀡𑁄 𑀕𑁄𑀢𑀫𑁄 𑀆𑀬𑀲𑁆𑀫𑀢𑁄 𑀆𑀭𑀸𑀫𑁂 𑀤𑀺𑀯𑀸𑀯𑀺𑀳𑀸𑀭𑀁 𑀦𑀺𑀲𑀺𑀦𑁆𑀦𑁄’𑀢𑀺𑁇

46\. 𑀏𑀯𑀁 𑀯𑀼𑀢𑁆𑀢𑁂, 𑀪𑀕𑁆𑀕𑀯, 𑀅𑀘𑁂𑀮𑁄 𑀧𑀸𑀣𑀺𑀓𑀧𑀼𑀢𑁆𑀢𑁄 ‘𑀆𑀬𑀸𑀫𑀺, 𑀆𑀯𑀼𑀲𑁄, 𑀆𑀬𑀸𑀫𑀺, 𑀆𑀯𑀼𑀲𑁄’𑀢𑀺 𑀯𑀢𑁆𑀯𑀸 𑀢𑀢𑁆𑀣𑁂𑀯 𑀲𑀁𑀲𑀧𑁆𑀧𑀢𑀺, 𑀦 𑀲𑀓𑁆𑀓𑁄𑀢𑀺 𑀆𑀲𑀦𑀸𑀧𑀺 𑀯𑀼𑀝𑁆𑀞𑀸𑀢𑀼𑀁𑁇 𑀅𑀣 𑀔𑁄 𑀲𑁄, 𑀪𑀕𑁆𑀕𑀯, 𑀧𑀼𑀭𑀺𑀲𑁄 𑀅𑀘𑁂𑀮𑀁 𑀧𑀸𑀣𑀺𑀓𑀧𑀼𑀢𑁆𑀢𑀁 𑀏𑀢𑀤𑀯𑁄𑀘—  ‘𑀓𑀺𑀁 𑀲𑀼 𑀦𑀸𑀫 𑀢𑁂, 𑀆𑀯𑀼𑀲𑁄 𑀧𑀸𑀣𑀺𑀓𑀧𑀼𑀢𑁆𑀢, 𑀧𑀸𑀯𑀍𑀆 𑀲𑀼 𑀦𑀸𑀫 𑀢𑁂 𑀧𑀻𑀞𑀓𑀲𑁆𑀫𑀺𑀁 𑀅𑀮𑁆𑀮𑀻𑀦𑀸, 𑀧𑀻𑀞𑀓𑀁 𑀲𑀼 𑀦𑀸𑀫 𑀢𑁂 𑀧𑀸𑀯𑀍𑀆𑀲𑀼 𑀅𑀮𑁆𑀮𑀻𑀦𑀁? 𑀆𑀬𑀸𑀫𑀺 𑀆𑀯𑀼𑀲𑁄, 𑀆𑀬𑀸𑀫𑀺 𑀆𑀯𑀼𑀲𑁄𑀢𑀺 𑀯𑀢𑁆𑀯𑀸 𑀢𑀢𑁆𑀣𑁂𑀯 𑀲𑀁𑀲𑀧𑁆𑀧𑀲𑀺, 𑀦 𑀲𑀓𑁆𑀓𑁄𑀲𑀺 𑀆𑀲𑀦𑀸𑀧𑀺 𑀯𑀼𑀝𑁆𑀞𑀸𑀢𑀼𑀦𑁆’𑀢𑀺𑁇 𑀏𑀯𑀫𑁆𑀧𑀺 𑀔𑁄, 𑀪𑀕𑁆𑀕𑀯, 𑀯𑀼𑀘𑁆𑀘𑀫𑀸𑀦𑁄 𑀅𑀘𑁂𑀮𑁄 𑀧𑀸𑀣𑀺𑀓𑀧𑀼𑀢𑁆𑀢𑁄 ‘𑀆𑀬𑀸𑀫𑀺, 𑀆𑀯𑀼𑀲𑁄, 𑀆𑀬𑀸𑀫𑀺, 𑀆𑀯𑀼𑀲𑁄’𑀢𑀺 𑀯𑀢𑁆𑀯𑀸 𑀢𑀢𑁆𑀣𑁂𑀯 𑀲𑀁𑀲𑀧𑁆𑀧𑀢𑀺, 𑀦 𑀲𑀓𑁆𑀓𑁄𑀢𑀺 𑀆𑀲𑀦𑀸𑀧𑀺 𑀯𑀼𑀝𑁆𑀞𑀸𑀢𑀼𑀁𑁇

(23.)

47\. 𑀬𑀤𑀸 𑀔𑁄 𑀲𑁄, 𑀪𑀕𑁆𑀕𑀯, 𑀧𑀼𑀭𑀺𑀲𑁄 𑀅𑀜𑁆𑀜𑀸𑀲𑀺—  ‘𑀧𑀭𑀸𑀪𑀽𑀢𑀭𑀽𑀧𑁄 𑀅𑀬𑀁 𑀅𑀘𑁂𑀮𑁄 𑀧𑀸𑀣𑀺𑀓𑀧𑀼𑀢𑁆𑀢𑁄𑁇 𑀆𑀬𑀸𑀫𑀺, 𑀆𑀯𑀼𑀲𑁄, 𑀆𑀬𑀸𑀫𑀺, 𑀆𑀯𑀼𑀲𑁄𑀢𑀺 𑀯𑀢𑁆𑀯𑀸 𑀢𑀢𑁆𑀣𑁂𑀯 𑀲𑀁𑀲𑀧𑁆𑀧𑀢𑀺, 𑀦 𑀲𑀓𑁆𑀓𑁄𑀢𑀺 𑀆𑀲𑀦𑀸𑀧𑀺 𑀯𑀼𑀝𑁆𑀞𑀸𑀢𑀼𑀦𑁆’𑀢𑀺𑁇 𑀅𑀣 𑀢𑀁 𑀧𑀭𑀺𑀲𑀁 𑀆𑀕𑀦𑁆𑀢𑁆𑀯𑀸 𑀏𑀯𑀫𑀸𑀭𑁄𑀘𑁂𑀲𑀺—  ‘𑀧𑀭𑀸𑀪𑀽𑀢𑀭𑀽𑀧𑁄, 𑀪𑁄, 𑀅𑀘𑁂𑀮𑁄 𑀧𑀸𑀣𑀺𑀓𑀧𑀼𑀢𑁆𑀢𑁄𑁇 𑀆𑀬𑀸𑀫𑀺, 𑀆𑀯𑀼𑀲𑁄, 𑀆𑀬𑀸𑀫𑀺, 𑀆𑀯𑀼𑀲𑁄𑀢𑀺 𑀯𑀢𑁆𑀯𑀸 𑀢𑀢𑁆𑀣𑁂𑀯 𑀲𑀁𑀲𑀧𑁆𑀧𑀢𑀺, 𑀦 𑀲𑀓𑁆𑀓𑁄𑀢𑀺 𑀆𑀲𑀦𑀸𑀧𑀺 𑀯𑀼𑀝𑁆𑀞𑀸𑀢𑀼𑀦𑁆’𑀢𑀺𑁇 𑀏𑀯𑀁 𑀯𑀼𑀢𑁆𑀢𑁂, 𑀅𑀳𑀁, 𑀪𑀕𑁆𑀕𑀯, 𑀢𑀁 𑀧𑀭𑀺𑀲𑀁 𑀏𑀢𑀤𑀯𑁄𑀘𑀁—  ‘𑀅𑀪𑀩𑁆𑀩𑁄 𑀔𑁄, 𑀆𑀯𑀼𑀲𑁄, 𑀅𑀘𑁂𑀮𑁄 𑀧𑀸𑀣𑀺𑀓𑀧𑀼𑀢𑁆𑀢𑁄 𑀢𑀁 𑀯𑀸𑀘𑀁 𑀅𑀧𑁆𑀧𑀳𑀸𑀬 𑀢𑀁 𑀘𑀺𑀢𑁆𑀢𑀁 𑀅𑀧𑁆𑀧𑀳𑀸𑀬 𑀢𑀁 𑀤𑀺𑀝𑁆𑀞𑀺𑀁 𑀅𑀧𑁆𑀧𑀝𑀺𑀦𑀺𑀲𑁆𑀲𑀚𑁆𑀚𑀺𑀢𑁆𑀯𑀸 𑀫𑀫 𑀲𑀫𑁆𑀫𑀼𑀔𑀻𑀪𑀸𑀯𑀁 𑀆𑀕𑀦𑁆𑀢𑀼𑀁𑁇 𑀲𑀘𑁂𑀧𑀺𑀲𑁆𑀲 𑀏𑀯𑀫𑀲𑁆𑀲—  𑀅𑀳𑀁 𑀢𑀁 𑀯𑀸𑀘𑀁 𑀅𑀧𑁆𑀧𑀳𑀸𑀬 𑀢𑀁 𑀘𑀺𑀢𑁆𑀢𑀁 𑀅𑀧𑁆𑀧𑀳𑀸𑀬 𑀢𑀁 𑀤𑀺𑀝𑁆𑀞𑀺𑀁 𑀅𑀧𑁆𑀧𑀝𑀺𑀦𑀺𑀲𑁆𑀲𑀚𑁆𑀚𑀺𑀢𑁆𑀯𑀸 𑀲𑀫𑀡𑀲𑁆𑀲 𑀕𑁄𑀢𑀫𑀲𑁆𑀲 𑀲𑀫𑁆𑀫𑀼𑀔𑀻𑀪𑀸𑀯𑀁 𑀕𑀘𑁆𑀙𑁂𑀬𑁆𑀬𑀦𑁆𑀢𑀺, 𑀫𑀼𑀤𑁆𑀥𑀸𑀧𑀺 𑀢𑀲𑁆𑀲 𑀯𑀺𑀧𑀢𑁂𑀬𑁆𑀬𑀸’𑀢𑀺𑁇

---

48\. 𑀧𑀞𑀫𑀪𑀸𑀡𑀯𑀸𑀭𑁄 𑀦𑀺𑀝𑁆𑀞𑀺𑀢𑁄𑁇



(24.)

49\. 𑀅𑀣 𑀔𑁄, 𑀪𑀕𑁆𑀕𑀯, 𑀅𑀜𑁆𑀜𑀢𑀭𑁄 𑀮𑀺𑀘𑁆𑀙𑀯𑀺𑀫𑀳𑀸𑀫𑀢𑁆𑀢𑁄 𑀉𑀝𑁆𑀞𑀸𑀬𑀸𑀲𑀦𑀸 𑀢𑀁 𑀧𑀭𑀺𑀲𑀁 𑀏𑀢𑀤𑀯𑁄𑀘—  ‘𑀢𑁂𑀦 𑀳𑀺, 𑀪𑁄, 𑀫𑀼𑀳𑀼𑀢𑁆𑀢𑀁 𑀢𑀸𑀯 𑀆𑀕𑀫𑁂𑀣, 𑀬𑀸𑀯𑀸𑀳𑀁 𑀕𑀘𑁆𑀙𑀸𑀫𑀺𑁇 𑀅𑀧𑁆𑀧𑁂𑀯 𑀦𑀸𑀫 𑀅𑀳𑀫𑁆𑀧𑀺 𑀲𑀓𑁆𑀓𑀼𑀡𑁂𑀬𑁆𑀬𑀁 𑀅𑀘𑁂𑀮𑀁 𑀧𑀸𑀣𑀺𑀓𑀧𑀼𑀢𑁆𑀢𑀁 𑀇𑀫𑀁 𑀧𑀭𑀺𑀲𑀁 𑀆𑀦𑁂𑀢𑀼𑀦𑁆’𑀢𑀺𑁇

50\. 𑀅𑀣 𑀔𑁄 𑀲𑁄, 𑀪𑀕𑁆𑀕𑀯, 𑀮𑀺𑀘𑁆𑀙𑀯𑀺𑀫𑀳𑀸𑀫𑀢𑁆𑀢𑁄 𑀬𑁂𑀦 𑀢𑀺𑀦𑁆𑀤𑀼𑀓𑀔𑀸𑀡𑀼𑀧𑀭𑀺𑀩𑁆𑀩𑀸𑀚𑀓𑀸𑀭𑀸𑀫𑁄, 𑀬𑁂𑀦 𑀅𑀘𑁂𑀮𑁄 𑀧𑀸𑀣𑀺𑀓𑀧𑀼𑀢𑁆𑀢𑁄 𑀢𑁂𑀦𑀼𑀧𑀲𑀗𑁆𑀓𑀫𑀺𑁇 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀅𑀘𑁂𑀮𑀁 𑀧𑀸𑀣𑀺𑀓𑀧𑀼𑀢𑁆𑀢𑀁 𑀏𑀢𑀤𑀯𑁄𑀘—  ‘𑀅𑀪𑀺𑀓𑁆𑀓𑀫𑀸𑀯𑀼𑀲𑁄 𑀧𑀸𑀣𑀺𑀓𑀧𑀼𑀢𑁆𑀢, 𑀅𑀪𑀺𑀓𑁆𑀓𑀦𑁆𑀢𑀁 𑀢𑁂 𑀲𑁂𑀬𑁆𑀬𑁄, 𑀅𑀪𑀺𑀓𑁆𑀓𑀦𑁆𑀢𑀸 𑀅𑀪𑀺𑀜𑁆𑀜𑀸𑀢𑀸 𑀅𑀪𑀺𑀜𑁆𑀜𑀸𑀢𑀸 𑀮𑀺𑀘𑁆𑀙𑀯𑀻, 𑀅𑀪𑀺𑀓𑁆𑀓𑀦𑁆𑀢𑀸 𑀅𑀪𑀺𑀜𑁆𑀜𑀸𑀢𑀸 𑀅𑀪𑀺𑀜𑁆𑀜𑀸𑀢𑀸 𑀘 𑀩𑁆𑀭𑀸𑀳𑁆𑀫𑀡𑀫𑀳𑀸𑀲𑀸𑀮𑀸 𑀕𑀳𑀧𑀢𑀺𑀦𑁂𑀘𑀬𑀺𑀓𑀸 𑀦𑀸𑀦𑀸𑀢𑀺𑀢𑁆𑀣𑀺𑀬𑀸 𑀲𑀫𑀡𑀩𑁆𑀭𑀸𑀳𑁆𑀫𑀡𑀸𑁇 𑀲𑀫𑀡𑁄𑀧𑀺 𑀕𑁄𑀢𑀫𑁄 𑀆𑀬𑀲𑁆𑀫𑀢𑁄 𑀆𑀭𑀸𑀫𑁂 𑀤𑀺𑀯𑀸𑀯𑀺𑀳𑀸𑀭𑀁 𑀦𑀺𑀲𑀺𑀦𑁆𑀦𑁄𑁇 𑀪𑀸𑀲𑀺𑀢𑀸 𑀔𑁄 𑀧𑀦 𑀢𑁂 𑀏𑀲𑀸, 𑀆𑀯𑀼𑀲𑁄 𑀧𑀸𑀣𑀺𑀓𑀧𑀼𑀢𑁆𑀢, 𑀯𑁂𑀲𑀸𑀮𑀺𑀬𑀁 𑀧𑀭𑀺𑀲𑀢𑀺 𑀯𑀸𑀘𑀸—  𑀲𑀫𑀡𑁄𑀧𑀺 𑀕𑁄𑀢𑀫𑁄 𑀜𑀸𑀡𑀯𑀸𑀤𑁄…𑀧𑁂…  𑀢𑀤𑁆𑀤𑀺𑀕𑀼𑀡𑀁 𑀢𑀤𑁆𑀤𑀺𑀕𑀼𑀡𑀸𑀳𑀁 𑀓𑀭𑀺𑀲𑁆𑀲𑀸𑀫𑀻𑀢𑀺𑁇 𑀅𑀪𑀺𑀓𑁆𑀓𑀫𑀲𑁆𑀲𑁂𑀯 𑀔𑁄, 𑀆𑀯𑀼𑀲𑁄 𑀧𑀸𑀣𑀺𑀓𑀧𑀼𑀢𑁆𑀢, 𑀉𑀧𑀟𑁆𑀠𑀧𑀣𑀁𑁇 𑀲𑀩𑁆𑀩𑀧𑀞𑀫𑀁𑀬𑁂𑀯 𑀆𑀕𑀦𑁆𑀢𑁆𑀯𑀸 𑀲𑀫𑀡𑁄 𑀕𑁄𑀢𑀫𑁄 𑀆𑀬𑀲𑁆𑀫𑀢𑁄 𑀆𑀭𑀸𑀫𑁂 𑀤𑀺𑀯𑀸𑀯𑀺𑀳𑀸𑀭𑀁 𑀦𑀺𑀲𑀺𑀦𑁆𑀦𑁄𑁇 𑀪𑀸𑀲𑀺𑀢𑀸 𑀔𑁄 𑀧𑀦𑁂𑀲𑀸, 𑀆𑀯𑀼𑀲𑁄 𑀧𑀸𑀣𑀺𑀓𑀧𑀼𑀢𑁆𑀢, 𑀲𑀫𑀡𑁂𑀦 𑀕𑁄𑀢𑀫𑁂𑀦 𑀧𑀭𑀺𑀲𑀢𑀺 𑀯𑀸𑀘𑀸—  𑀅𑀪𑀩𑁆𑀩𑁄 𑀔𑁄 𑀅𑀘𑁂𑀮𑁄 𑀧𑀸𑀣𑀺𑀓𑀧𑀼𑀢𑁆𑀢𑁄 𑀢𑀁 𑀯𑀸𑀘𑀁 𑀅𑀧𑁆𑀧𑀳𑀸𑀬 𑀢𑀁 𑀘𑀺𑀢𑁆𑀢𑀁 𑀅𑀧𑁆𑀧𑀳𑀸𑀬 𑀢𑀁 𑀤𑀺𑀝𑁆𑀞𑀺𑀁 𑀅𑀧𑁆𑀧𑀝𑀺𑀦𑀺𑀲𑁆𑀲𑀚𑁆𑀚𑀺𑀢𑁆𑀯𑀸 𑀫𑀫 𑀲𑀫𑁆𑀫𑀼𑀔𑀻𑀪𑀸𑀯𑀁 𑀆𑀕𑀦𑁆𑀢𑀼𑀁𑁇 𑀲𑀘𑁂𑀧𑀺𑀲𑁆𑀲 𑀏𑀯𑀫𑀲𑁆𑀲—  𑀅𑀳𑀁 𑀢𑀁 𑀯𑀸𑀘𑀁 𑀅𑀧𑁆𑀧𑀳𑀸𑀬 𑀢𑀁 𑀘𑀺𑀢𑁆𑀢𑀁 𑀅𑀧𑁆𑀧𑀳𑀸𑀬 𑀢𑀁 𑀤𑀺𑀝𑁆𑀞𑀺𑀁 𑀅𑀧𑁆𑀧𑀝𑀺𑀦𑀺𑀲𑁆𑀲𑀚𑁆𑀚𑀺𑀢𑁆𑀯𑀸 𑀲𑀫𑀡𑀲𑁆𑀲 𑀕𑁄𑀢𑀫𑀲𑁆𑀲 𑀲𑀫𑁆𑀫𑀼𑀔𑀻𑀪𑀸𑀯𑀁 𑀕𑀘𑁆𑀙𑁂𑀬𑁆𑀬𑀦𑁆𑀢𑀺, 𑀫𑀼𑀤𑁆𑀥𑀸𑀧𑀺 𑀢𑀲𑁆𑀲 𑀯𑀺𑀧𑀢𑁂𑀬𑁆𑀬𑀸𑀢𑀺𑁇 𑀅𑀪𑀺𑀓𑁆𑀓𑀫𑀸𑀯𑀼𑀲𑁄 𑀧𑀸𑀣𑀺𑀓𑀧𑀼𑀢𑁆𑀢, 𑀅𑀪𑀺𑀓𑁆𑀓𑀫𑀦𑁂𑀦𑁂𑀯 𑀢𑁂 𑀚𑀬𑀁 𑀓𑀭𑀺𑀲𑁆𑀲𑀸𑀫, 𑀲𑀫𑀡𑀲𑁆𑀲 𑀕𑁄𑀢𑀫𑀲𑁆𑀲 𑀧𑀭𑀸𑀚𑀬𑀦𑁆’𑀢𑀺𑁇

51\. 𑀏𑀯𑀁 𑀯𑀼𑀢𑁆𑀢𑁂, 𑀪𑀕𑁆𑀕𑀯, 𑀅𑀘𑁂𑀮𑁄 𑀧𑀸𑀣𑀺𑀓𑀧𑀼𑀢𑁆𑀢𑁄 ‘𑀆𑀬𑀸𑀫𑀺, 𑀆𑀯𑀼𑀲𑁄, 𑀆𑀬𑀸𑀫𑀺, 𑀆𑀯𑀼𑀲𑁄’𑀢𑀺 𑀯𑀢𑁆𑀯𑀸 𑀢𑀢𑁆𑀣𑁂𑀯 𑀲𑀁𑀲𑀧𑁆𑀧𑀢𑀺, 𑀦 𑀲𑀓𑁆𑀓𑁄𑀢𑀺 𑀆𑀲𑀦𑀸𑀧𑀺 𑀯𑀼𑀝𑁆𑀞𑀸𑀢𑀼𑀁𑁇 𑀅𑀣 𑀔𑁄 𑀲𑁄, 𑀪𑀕𑁆𑀕𑀯, 𑀮𑀺𑀘𑁆𑀙𑀯𑀺𑀫𑀳𑀸𑀫𑀢𑁆𑀢𑁄 𑀅𑀘𑁂𑀮𑀁 𑀧𑀸𑀣𑀺𑀓𑀧𑀼𑀢𑁆𑀢𑀁 𑀏𑀢𑀤𑀯𑁄𑀘—  ‘𑀓𑀺𑀁 𑀲𑀼 𑀦𑀸𑀫 𑀢𑁂, 𑀆𑀯𑀼𑀲𑁄 𑀧𑀸𑀣𑀺𑀓𑀧𑀼𑀢𑁆𑀢, 𑀧𑀸𑀯𑀍𑀆 𑀲𑀼 𑀦𑀸𑀫 𑀢𑁂 𑀧𑀻𑀞𑀓𑀲𑁆𑀫𑀺𑀁 𑀅𑀮𑁆𑀮𑀻𑀦𑀸, 𑀧𑀻𑀞𑀓𑀁 𑀲𑀼 𑀦𑀸𑀫 𑀢𑁂 𑀧𑀸𑀯𑀍𑀆𑀲𑀼 𑀅𑀮𑁆𑀮𑀻𑀦𑀁? 𑀆𑀬𑀸𑀫𑀺, 𑀆𑀯𑀼𑀲𑁄, 𑀆𑀬𑀸𑀫𑀺, 𑀆𑀯𑀼𑀲𑁄𑀢𑀺 𑀯𑀢𑁆𑀯𑀸 𑀢𑀢𑁆𑀣𑁂𑀯 𑀲𑀁𑀲𑀧𑁆𑀧𑀲𑀺, 𑀦 𑀲𑀓𑁆𑀓𑁄𑀲𑀺 𑀆𑀲𑀦𑀸𑀧𑀺 𑀯𑀼𑀝𑁆𑀞𑀸𑀢𑀼𑀦𑁆’𑀢𑀺𑁇 𑀏𑀯𑀫𑁆𑀧𑀺 𑀔𑁄, 𑀪𑀕𑁆𑀕𑀯, 𑀯𑀼𑀘𑁆𑀘𑀫𑀸𑀦𑁄 𑀅𑀘𑁂𑀮𑁄 𑀧𑀸𑀣𑀺𑀓𑀧𑀼𑀢𑁆𑀢𑁄 ‘𑀆𑀬𑀸𑀫𑀺, 𑀆𑀯𑀼𑀲𑁄, 𑀆𑀬𑀸𑀫𑀺, 𑀆𑀯𑀼𑀲𑁄’𑀢𑀺 𑀯𑀢𑁆𑀯𑀸 𑀢𑀢𑁆𑀣𑁂𑀯 𑀲𑀁𑀲𑀧𑁆𑀧𑀢𑀺, 𑀦 𑀲𑀓𑁆𑀓𑁄𑀢𑀺 𑀆𑀲𑀦𑀸𑀧𑀺 𑀯𑀼𑀝𑁆𑀞𑀸𑀢𑀼𑀁𑁇

(25.)

52\. 𑀬𑀤𑀸 𑀔𑁄 𑀲𑁄, 𑀪𑀕𑁆𑀕𑀯, 𑀮𑀺𑀘𑁆𑀙𑀯𑀺𑀫𑀳𑀸𑀫𑀢𑁆𑀢𑁄 𑀅𑀜𑁆𑀜𑀸𑀲𑀺—  ‘𑀧𑀭𑀸𑀪𑀽𑀢𑀭𑀽𑀧𑁄 𑀅𑀬𑀁 𑀅𑀘𑁂𑀮𑁄 𑀧𑀸𑀣𑀺𑀓𑀧𑀼𑀢𑁆𑀢𑁄 𑀆𑀬𑀸𑀫𑀺, 𑀆𑀯𑀼𑀲𑁄, 𑀆𑀬𑀸𑀫𑀺, 𑀆𑀯𑀼𑀲𑁄𑀢𑀺 𑀯𑀢𑁆𑀯𑀸 𑀢𑀢𑁆𑀣𑁂𑀯 𑀲𑀁𑀲𑀧𑁆𑀧𑀢𑀺, 𑀦 𑀲𑀓𑁆𑀓𑁄𑀢𑀺 𑀆𑀲𑀦𑀸𑀧𑀺 𑀯𑀼𑀝𑁆𑀞𑀸𑀢𑀼𑀦𑁆’𑀢𑀺𑁇 𑀅𑀣 𑀢𑀁 𑀧𑀭𑀺𑀲𑀁 𑀆𑀕𑀦𑁆𑀢𑁆𑀯𑀸 𑀏𑀯𑀫𑀸𑀭𑁄𑀘𑁂𑀲𑀺—  ‘𑀧𑀭𑀸𑀪𑀽𑀢𑀭𑀽𑀧𑁄, 𑀪𑁄, 𑀅𑀘𑁂𑀮𑁄 𑀧𑀸𑀣𑀺𑀓𑀧𑀼𑀢𑁆𑀢𑁄 𑀆𑀬𑀸𑀫𑀺, 𑀆𑀯𑀼𑀲𑁄, 𑀆𑀬𑀸𑀫𑀺, 𑀆𑀯𑀼𑀲𑁄𑀢𑀺 𑀯𑀢𑁆𑀯𑀸 𑀢𑀢𑁆𑀣𑁂𑀯 𑀲𑀁𑀲𑀧𑁆𑀧𑀢𑀺, 𑀦 𑀲𑀓𑁆𑀓𑁄𑀢𑀺 𑀆𑀲𑀦𑀸𑀧𑀺 𑀯𑀼𑀝𑁆𑀞𑀸𑀢𑀼𑀦𑁆’𑀢𑀺𑁇 𑀏𑀯𑀁 𑀯𑀼𑀢𑁆𑀢𑁂, 𑀅𑀳𑀁, 𑀪𑀕𑁆𑀕𑀯, 𑀢𑀁 𑀧𑀭𑀺𑀲𑀁 𑀏𑀢𑀤𑀯𑁄𑀘𑀁—  ‘𑀅𑀪𑀩𑁆𑀩𑁄 𑀔𑁄, 𑀆𑀯𑀼𑀲𑁄, 𑀅𑀘𑁂𑀮𑁄 𑀧𑀸𑀣𑀺𑀓𑀧𑀼𑀢𑁆𑀢𑁄 𑀢𑀁 𑀯𑀸𑀘𑀁 𑀅𑀧𑁆𑀧𑀳𑀸𑀬 𑀢𑀁 𑀘𑀺𑀢𑁆𑀢𑀁 𑀅𑀧𑁆𑀧𑀳𑀸𑀬 𑀢𑀁 𑀤𑀺𑀝𑁆𑀞𑀺𑀁 𑀅𑀧𑁆𑀧𑀝𑀺𑀦𑀺𑀲𑁆𑀲𑀚𑁆𑀚𑀺𑀢𑁆𑀯𑀸 𑀫𑀫 𑀲𑀫𑁆𑀫𑀼𑀔𑀻𑀪𑀸𑀯𑀁 𑀆𑀕𑀦𑁆𑀢𑀼𑀁𑁇 𑀲𑀘𑁂𑀧𑀺𑀲𑁆𑀲 𑀏𑀯𑀫𑀲𑁆𑀲—  𑀅𑀳𑀁 𑀢𑀁 𑀯𑀸𑀘𑀁 𑀅𑀧𑁆𑀧𑀳𑀸𑀬 𑀢𑀁 𑀘𑀺𑀢𑁆𑀢𑀁 𑀅𑀧𑁆𑀧𑀳𑀸𑀬 𑀢𑀁 𑀤𑀺𑀝𑁆𑀞𑀺𑀁 𑀅𑀧𑁆𑀧𑀝𑀺𑀦𑀺𑀲𑁆𑀲𑀚𑁆𑀚𑀺𑀢𑁆𑀯𑀸 𑀲𑀫𑀡𑀲𑁆𑀲 𑀕𑁄𑀢𑀫𑀲𑁆𑀲 𑀲𑀫𑁆𑀫𑀼𑀔𑀻𑀪𑀸𑀯𑀁 𑀕𑀘𑁆𑀙𑁂𑀬𑁆𑀬𑀦𑁆𑀢𑀺, 𑀫𑀼𑀤𑁆𑀥𑀸𑀧𑀺 𑀢𑀲𑁆𑀲 𑀯𑀺𑀧𑀢𑁂𑀬𑁆𑀬𑁇 𑀲𑀘𑁂 𑀧𑀸𑀬𑀲𑁆𑀫𑀦𑁆𑀢𑀸𑀦𑀁 𑀮𑀺𑀘𑁆𑀙𑀯𑀻𑀦𑀁 𑀏𑀯𑀫𑀲𑁆𑀲—  𑀫𑀬𑀁 𑀅𑀘𑁂𑀮𑀁 𑀧𑀸𑀣𑀺𑀓𑀧𑀼𑀢𑁆𑀢𑀁 𑀯𑀭𑀢𑁆𑀢𑀸𑀳𑀺 𑀩𑀦𑁆𑀥𑀺𑀢𑁆𑀯𑀸 𑀕𑁄𑀬𑀼𑀕𑁂𑀳𑀺 𑀆𑀯𑀺𑀜𑁆𑀙𑁂𑀬𑁆𑀬𑀸𑀫𑀸𑀢𑀺, 𑀢𑀸 𑀯𑀭𑀢𑁆𑀢𑀸 𑀙𑀺𑀚𑁆𑀚𑁂𑀬𑁆𑀬𑀼𑀁 𑀧𑀸𑀣𑀺𑀓𑀧𑀼𑀢𑁆𑀢𑁄 𑀯𑀸𑁇 𑀅𑀪𑀩𑁆𑀩𑁄 𑀧𑀦 𑀅𑀘𑁂𑀮𑁄 𑀧𑀸𑀣𑀺𑀓𑀧𑀼𑀢𑁆𑀢𑁄 𑀢𑀁 𑀯𑀸𑀘𑀁 𑀅𑀧𑁆𑀧𑀳𑀸𑀬 𑀢𑀁 𑀘𑀺𑀢𑁆𑀢𑀁 𑀅𑀧𑁆𑀧𑀳𑀸𑀬 𑀢𑀁 𑀤𑀺𑀝𑁆𑀞𑀺𑀁 𑀅𑀧𑁆𑀧𑀝𑀺𑀦𑀺𑀲𑁆𑀲𑀚𑁆𑀚𑀺𑀢𑁆𑀯𑀸 𑀫𑀫 𑀲𑀫𑁆𑀫𑀼𑀔𑀻𑀪𑀸𑀯𑀁 𑀆𑀕𑀦𑁆𑀢𑀼𑀁𑁇 𑀲𑀘𑁂𑀧𑀺𑀲𑁆𑀲 𑀏𑀯𑀫𑀲𑁆𑀲—  𑀅𑀳𑀁 𑀢𑀁 𑀯𑀸𑀘𑀁 𑀅𑀧𑁆𑀧𑀳𑀸𑀬 𑀢𑀁 𑀘𑀺𑀢𑁆𑀢𑀁 𑀅𑀧𑁆𑀧𑀳𑀸𑀬 𑀢𑀁 𑀤𑀺𑀝𑁆𑀞𑀺𑀁 𑀅𑀧𑁆𑀧𑀝𑀺𑀦𑀺𑀲𑁆𑀲𑀚𑁆𑀚𑀺𑀢𑁆𑀯𑀸 𑀲𑀫𑀡𑀲𑁆𑀲 𑀕𑁄𑀢𑀫𑀲𑁆𑀲 𑀲𑀫𑁆𑀫𑀼𑀔𑀻𑀪𑀸𑀯𑀁 𑀕𑀘𑁆𑀙𑁂𑀬𑁆𑀬𑀦𑁆𑀢𑀺, 𑀫𑀼𑀤𑁆𑀥𑀸𑀧𑀺 𑀢𑀲𑁆𑀲 𑀯𑀺𑀧𑀢𑁂𑀬𑁆𑀬𑀸’𑀢𑀺𑁇

(26.)

53\. 𑀅𑀣 𑀔𑁄, 𑀪𑀕𑁆𑀕𑀯, 𑀚𑀸𑀮𑀺𑀬𑁄 𑀤𑀸𑀭𑀼𑀧𑀢𑁆𑀢𑀺𑀓𑀦𑁆𑀢𑁂𑀯𑀸𑀲𑀻 𑀉𑀝𑁆𑀞𑀸𑀬𑀸𑀲𑀦𑀸 𑀢𑀁 𑀧𑀭𑀺𑀲𑀁 𑀏𑀢𑀤𑀯𑁄𑀘—  ‘𑀢𑁂𑀦 𑀳𑀺, 𑀪𑁄, 𑀫𑀼𑀳𑀼𑀢𑁆𑀢𑀁 𑀢𑀸𑀯 𑀆𑀕𑀫𑁂𑀣, 𑀬𑀸𑀯𑀸𑀳𑀁 𑀕𑀘𑁆𑀙𑀸𑀫𑀺; 𑀅𑀧𑁆𑀧𑁂𑀯 𑀦𑀸𑀫 𑀅𑀳𑀫𑁆𑀧𑀺 𑀲𑀓𑁆𑀓𑀼𑀡𑁂𑀬𑁆𑀬𑀁 𑀅𑀘𑁂𑀮𑀁 𑀧𑀸𑀣𑀺𑀓𑀧𑀼𑀢𑁆𑀢𑀁 𑀇𑀫𑀁 𑀧𑀭𑀺𑀲𑀁 𑀆𑀦𑁂𑀢𑀼𑀦𑁆’𑀢𑀺𑁇

54\. 𑀅𑀣 𑀔𑁄, 𑀪𑀕𑁆𑀕𑀯, 𑀚𑀸𑀮𑀺𑀬𑁄 𑀤𑀸𑀭𑀼𑀧𑀢𑁆𑀢𑀺𑀓𑀦𑁆𑀢𑁂𑀯𑀸𑀲𑀻 𑀬𑁂𑀦 𑀢𑀺𑀦𑁆𑀤𑀼𑀓𑀔𑀸𑀡𑀼𑀧𑀭𑀺𑀩𑁆𑀩𑀸𑀚𑀓𑀸𑀭𑀸𑀫𑁄, 𑀬𑁂𑀦 𑀅𑀘𑁂𑀮𑁄 𑀧𑀸𑀣𑀺𑀓𑀧𑀼𑀢𑁆𑀢𑁄 𑀢𑁂𑀦𑀼𑀧𑀲𑀗𑁆𑀓𑀫𑀺𑁇 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀅𑀘𑁂𑀮𑀁 𑀧𑀸𑀣𑀺𑀓𑀧𑀼𑀢𑁆𑀢𑀁 𑀏𑀢𑀤𑀯𑁄𑀘—  ‘𑀅𑀪𑀺𑀓𑁆𑀓𑀫𑀸𑀯𑀼𑀲𑁄 𑀧𑀸𑀣𑀺𑀓𑀧𑀼𑀢𑁆𑀢, 𑀅𑀪𑀺𑀓𑁆𑀓𑀦𑁆𑀢𑀁 𑀢𑁂 𑀲𑁂𑀬𑁆𑀬𑁄𑁇 𑀅𑀪𑀺𑀓𑁆𑀓𑀦𑁆𑀢𑀸 𑀅𑀪𑀺𑀜𑁆𑀜𑀸𑀢𑀸 𑀅𑀪𑀺𑀜𑁆𑀜𑀸𑀢𑀸 𑀮𑀺𑀘𑁆𑀙𑀯𑀻, 𑀅𑀪𑀺𑀓𑁆𑀓𑀦𑁆𑀢𑀸 𑀅𑀪𑀺𑀜𑁆𑀜𑀸𑀢𑀸 𑀅𑀪𑀺𑀜𑁆𑀜𑀸𑀢𑀸 𑀘 𑀩𑁆𑀭𑀸𑀳𑁆𑀫𑀡𑀫𑀳𑀸𑀲𑀸𑀮𑀸 𑀕𑀳𑀧𑀢𑀺𑀦𑁂𑀘𑀬𑀺𑀓𑀸 𑀦𑀸𑀦𑀸𑀢𑀺𑀢𑁆𑀣𑀺𑀬𑀸 𑀲𑀫𑀡𑀩𑁆𑀭𑀸𑀳𑁆𑀫𑀡𑀸𑁇 𑀲𑀫𑀡𑁄𑀧𑀺 𑀕𑁄𑀢𑀫𑁄 𑀆𑀬𑀲𑁆𑀫𑀢𑁄 𑀆𑀭𑀸𑀫𑁂 𑀤𑀺𑀯𑀸𑀯𑀺𑀳𑀸𑀭𑀁 𑀦𑀺𑀲𑀺𑀦𑁆𑀦𑁄𑁇 𑀪𑀸𑀲𑀺𑀢𑀸 𑀔𑁄 𑀧𑀦 𑀢𑁂 𑀏𑀲𑀸, 𑀆𑀯𑀼𑀲𑁄 𑀧𑀸𑀣𑀺𑀓𑀧𑀼𑀢𑁆𑀢, 𑀯𑁂𑀲𑀸𑀮𑀺𑀬𑀁 𑀧𑀭𑀺𑀲𑀢𑀺 𑀯𑀸𑀘𑀸—  𑀲𑀫𑀡𑁄𑀧𑀺 𑀕𑁄𑀢𑀫𑁄 𑀜𑀸𑀡𑀯𑀸𑀤𑁄…𑀧𑁂…  𑀢𑀤𑁆𑀤𑀺𑀕𑀼𑀡𑀁 𑀢𑀤𑁆𑀤𑀺𑀕𑀼𑀡𑀸𑀳𑀁 𑀓𑀭𑀺𑀲𑁆𑀲𑀸𑀫𑀻𑀢𑀺𑁇 𑀅𑀪𑀺𑀓𑁆𑀓𑀫𑀲𑁆𑀲𑁂𑀯, 𑀔𑁄 𑀆𑀯𑀼𑀲𑁄 𑀧𑀸𑀣𑀺𑀓𑀧𑀼𑀢𑁆𑀢, 𑀉𑀧𑀟𑁆𑀠𑀧𑀣𑀁𑁇 𑀲𑀩𑁆𑀩𑀧𑀞𑀫𑀁𑀬𑁂𑀯 𑀆𑀕𑀦𑁆𑀢𑁆𑀯𑀸 𑀲𑀫𑀡𑁄 𑀕𑁄𑀢𑀫𑁄 𑀆𑀬𑀲𑁆𑀫𑀢𑁄 𑀆𑀭𑀸𑀫𑁂 𑀤𑀺𑀯𑀸𑀯𑀺𑀳𑀸𑀭𑀁 𑀦𑀺𑀲𑀺𑀦𑁆𑀦𑁄𑁇 𑀪𑀸𑀲𑀺𑀢𑀸 𑀔𑁄 𑀧𑀦𑁂𑀲𑀸, 𑀆𑀯𑀼𑀲𑁄 𑀧𑀸𑀣𑀺𑀓𑀧𑀼𑀢𑁆𑀢, 𑀲𑀫𑀡𑁂𑀦 𑀕𑁄𑀢𑀫𑁂𑀦 𑀧𑀭𑀺𑀲𑀢𑀺 𑀯𑀸𑀘𑀸—  𑀅𑀪𑀩𑁆𑀩𑁄 𑀅𑀘𑁂𑀮𑁄 𑀧𑀸𑀣𑀺𑀓𑀧𑀼𑀢𑁆𑀢𑁄 𑀢𑀁 𑀯𑀸𑀘𑀁 𑀅𑀧𑁆𑀧𑀳𑀸𑀬 𑀢𑀁 𑀘𑀺𑀢𑁆𑀢𑀁 𑀅𑀧𑁆𑀧𑀳𑀸𑀬 𑀢𑀁 𑀤𑀺𑀝𑁆𑀞𑀺𑀁 𑀅𑀧𑁆𑀧𑀝𑀺𑀦𑀺𑀲𑁆𑀲𑀚𑁆𑀚𑀺𑀢𑁆𑀯𑀸 𑀫𑀫 𑀲𑀫𑁆𑀫𑀼𑀔𑀻𑀪𑀸𑀯𑀁 𑀆𑀕𑀦𑁆𑀢𑀼𑀁𑁇 𑀲𑀘𑁂𑀧𑀺𑀲𑁆𑀲 𑀏𑀯𑀫𑀲𑁆𑀲—  𑀅𑀳𑀁 𑀢𑀁 𑀯𑀸𑀘𑀁 𑀅𑀧𑁆𑀧𑀳𑀸𑀬 𑀢𑀁 𑀘𑀺𑀢𑁆𑀢𑀁 𑀅𑀧𑁆𑀧𑀳𑀸𑀬 𑀢𑀁 𑀤𑀺𑀝𑁆𑀞𑀺𑀁 𑀅𑀧𑁆𑀧𑀝𑀺𑀦𑀺𑀲𑁆𑀲𑀚𑁆𑀚𑀺𑀢𑁆𑀯𑀸 𑀲𑀫𑀡𑀲𑁆𑀲 𑀕𑁄𑀢𑀫𑀲𑁆𑀲 𑀲𑀫𑁆𑀫𑀼𑀔𑀻𑀪𑀸𑀯𑀁 𑀕𑀘𑁆𑀙𑁂𑀬𑁆𑀬𑀦𑁆𑀢𑀺, 𑀫𑀼𑀤𑁆𑀥𑀸𑀧𑀺 𑀢𑀲𑁆𑀲 𑀯𑀺𑀧𑀢𑁂𑀬𑁆𑀬𑁇 𑀲𑀘𑁂 𑀧𑀸𑀬𑀲𑁆𑀫𑀦𑁆𑀢𑀸𑀦𑀁 𑀮𑀺𑀘𑁆𑀙𑀯𑀻𑀦𑀁 𑀏𑀯𑀫𑀲𑁆𑀲—  𑀫𑀬𑀁 𑀅𑀘𑁂𑀮𑀁 𑀧𑀸𑀣𑀺𑀓𑀧𑀼𑀢𑁆𑀢𑀁 𑀯𑀭𑀢𑁆𑀢𑀸𑀳𑀺 𑀩𑀦𑁆𑀥𑀺𑀢𑁆𑀯𑀸 𑀕𑁄𑀬𑀼𑀕𑁂𑀳𑀺 𑀆𑀯𑀺𑀜𑁆𑀙𑁂𑀬𑁆𑀬𑀸𑀫𑀸𑀢𑀺𑁇 𑀢𑀸 𑀯𑀭𑀢𑁆𑀢𑀸 𑀙𑀺𑀚𑁆𑀚𑁂𑀬𑁆𑀬𑀼𑀁 𑀧𑀸𑀣𑀺𑀓𑀧𑀼𑀢𑁆𑀢𑁄 𑀯𑀸𑁇 𑀅𑀪𑀩𑁆𑀩𑁄 𑀧𑀦 𑀅𑀘𑁂𑀮𑁄 𑀧𑀸𑀣𑀺𑀓𑀧𑀼𑀢𑁆𑀢𑁄 𑀢𑀁 𑀯𑀸𑀘𑀁 𑀅𑀧𑁆𑀧𑀳𑀸𑀬 𑀢𑀁 𑀘𑀺𑀢𑁆𑀢𑀁 𑀅𑀧𑁆𑀧𑀳𑀸𑀬 𑀢𑀁 𑀤𑀺𑀝𑁆𑀞𑀺𑀁 𑀅𑀧𑁆𑀧𑀝𑀺𑀦𑀺𑀲𑁆𑀲𑀚𑁆𑀚𑀺𑀢𑁆𑀯𑀸 𑀫𑀫 𑀲𑀫𑁆𑀫𑀼𑀔𑀻𑀪𑀸𑀯𑀁 𑀆𑀕𑀦𑁆𑀢𑀼𑀁𑁇 𑀲𑀘𑁂𑀧𑀺𑀲𑁆𑀲 𑀏𑀯𑀫𑀲𑁆𑀲—  𑀅𑀳𑀁 𑀢𑀁 𑀯𑀸𑀘𑀁 𑀅𑀧𑁆𑀧𑀳𑀸𑀬 𑀢𑀁 𑀘𑀺𑀢𑁆𑀢𑀁 𑀅𑀧𑁆𑀧𑀳𑀸𑀬 𑀢𑀁 𑀤𑀺𑀝𑁆𑀞𑀺𑀁 𑀅𑀧𑁆𑀧𑀝𑀺𑀦𑀺𑀲𑁆𑀲𑀚𑁆𑀚𑀺𑀢𑁆𑀯𑀸 𑀲𑀫𑀡𑀲𑁆𑀲 𑀕𑁄𑀢𑀫𑀲𑁆𑀲 𑀲𑀫𑁆𑀫𑀼𑀔𑀻𑀪𑀸𑀯𑀁 𑀆𑀕𑀘𑁆𑀙𑁂𑀬𑁆𑀬𑀦𑁆𑀢𑀺, 𑀫𑀼𑀤𑁆𑀥𑀸𑀧𑀺 𑀢𑀲𑁆𑀲 𑀯𑀺𑀧𑀢𑁂𑀬𑁆𑀬𑀸𑀢𑀺𑁇 𑀅𑀪𑀺𑀓𑁆𑀓𑀫𑀸𑀯𑀼𑀲𑁄 𑀧𑀸𑀣𑀺𑀓𑀧𑀼𑀢𑁆𑀢, 𑀅𑀪𑀺𑀓𑁆𑀓𑀫𑀦𑁂𑀦𑁂𑀯 𑀢𑁂 𑀚𑀬𑀁 𑀓𑀭𑀺𑀲𑁆𑀲𑀸𑀫, 𑀲𑀫𑀡𑀲𑁆𑀲 𑀕𑁄𑀢𑀫𑀲𑁆𑀲 𑀧𑀭𑀸𑀚𑀬𑀦𑁆’𑀢𑀺𑁇

55\. 𑀏𑀯𑀁 𑀯𑀼𑀢𑁆𑀢𑁂, 𑀪𑀕𑁆𑀕𑀯, 𑀅𑀘𑁂𑀮𑁄 𑀧𑀸𑀣𑀺𑀓𑀧𑀼𑀢𑁆𑀢𑁄 ‘𑀆𑀬𑀸𑀫𑀺, 𑀆𑀯𑀼𑀲𑁄, 𑀆𑀬𑀸𑀫𑀺, 𑀆𑀯𑀼𑀲𑁄’𑀢𑀺 𑀯𑀢𑁆𑀯𑀸 𑀢𑀢𑁆𑀣𑁂𑀯 𑀲𑀁𑀲𑀧𑁆𑀧𑀢𑀺, 𑀦 𑀲𑀓𑁆𑀓𑁄𑀢𑀺 𑀆𑀲𑀦𑀸𑀧𑀺 𑀯𑀼𑀝𑁆𑀞𑀸𑀢𑀼𑀁𑁇 𑀅𑀣 𑀔𑁄, 𑀪𑀕𑁆𑀕𑀯, 𑀚𑀸𑀮𑀺𑀬𑁄 𑀤𑀸𑀭𑀼𑀧𑀢𑁆𑀢𑀺𑀓𑀦𑁆𑀢𑁂𑀯𑀸𑀲𑀻 𑀅𑀘𑁂𑀮𑀁 𑀧𑀸𑀣𑀺𑀓𑀧𑀼𑀢𑁆𑀢𑀁 𑀏𑀢𑀤𑀯𑁄𑀘—  ‘𑀓𑀺𑀁 𑀲𑀼 𑀦𑀸𑀫 𑀢𑁂, 𑀆𑀯𑀼𑀲𑁄 𑀧𑀸𑀣𑀺𑀓𑀧𑀼𑀢𑁆𑀢, 𑀧𑀸𑀯𑀍𑀆 𑀲𑀼 𑀦𑀸𑀫 𑀢𑁂 𑀧𑀻𑀞𑀓𑀲𑁆𑀫𑀺𑀁 𑀅𑀮𑁆𑀮𑀻𑀦𑀸, 𑀧𑀻𑀞𑀓𑀁 𑀲𑀼 𑀦𑀸𑀫 𑀢𑁂 𑀧𑀸𑀯𑀍𑀆𑀲𑀼 𑀅𑀮𑁆𑀮𑀻𑀦𑀁? 𑀆𑀬𑀸𑀫𑀺, 𑀆𑀯𑀼𑀲𑁄, 𑀆𑀬𑀸𑀫𑀺, 𑀆𑀯𑀼𑀲𑁄𑀢𑀺 𑀯𑀢𑁆𑀯𑀸 𑀢𑀢𑁆𑀣𑁂𑀯 𑀲𑀁𑀲𑀧𑁆𑀧𑀲𑀺, 𑀦 𑀲𑀓𑁆𑀓𑁄𑀲𑀺 𑀆𑀲𑀦𑀸𑀧𑀺 𑀯𑀼𑀝𑁆𑀞𑀸𑀢𑀼𑀦𑁆’𑀢𑀺𑁇 𑀏𑀯𑀫𑁆𑀧𑀺 𑀔𑁄, 𑀪𑀕𑁆𑀕𑀯, 𑀯𑀼𑀘𑁆𑀘𑀫𑀸𑀦𑁄 𑀅𑀘𑁂𑀮𑁄 𑀧𑀸𑀣𑀺𑀓𑀧𑀼𑀢𑁆𑀢𑁄 ‘𑀆𑀬𑀸𑀫𑀺, 𑀆𑀯𑀼𑀲𑁄, 𑀆𑀬𑀸𑀫𑀺, 𑀆𑀯𑀼𑀲𑁄’𑀢𑀺 𑀯𑀢𑁆𑀯𑀸 𑀢𑀢𑁆𑀣𑁂𑀯 𑀲𑀁𑀲𑀧𑁆𑀧𑀢𑀺, 𑀦 𑀲𑀓𑁆𑀓𑁄𑀢𑀺 𑀆𑀲𑀦𑀸𑀧𑀺 𑀯𑀼𑀝𑁆𑀞𑀸𑀢𑀼𑀦𑁆𑀢𑀺𑁇

(27.)

56\. 𑀬𑀤𑀸 𑀔𑁄, 𑀪𑀕𑁆𑀕𑀯, 𑀚𑀸𑀮𑀺𑀬𑁄 𑀤𑀸𑀭𑀼𑀧𑀢𑁆𑀢𑀺𑀓𑀦𑁆𑀢𑁂𑀯𑀸𑀲𑀻 𑀅𑀜𑁆𑀜𑀸𑀲𑀺—  ‘𑀧𑀭𑀸𑀪𑀽𑀢𑀭𑀽𑀧𑁄 𑀅𑀬𑀁 𑀅𑀘𑁂𑀮𑁄 𑀧𑀸𑀣𑀺𑀓𑀧𑀼𑀢𑁆𑀢𑁄 𑀆𑀬𑀸𑀫𑀺, 𑀆𑀯𑀼𑀲𑁄, 𑀆𑀬𑀸𑀫𑀺, 𑀆𑀯𑀼𑀲𑁄𑀢𑀺 𑀯𑀢𑁆𑀯𑀸 𑀢𑀢𑁆𑀣𑁂𑀯 𑀲𑀁𑀲𑀧𑁆𑀧𑀢𑀺, 𑀦 𑀲𑀓𑁆𑀓𑁄𑀢𑀺 𑀆𑀲𑀦𑀸𑀧𑀺 𑀯𑀼𑀝𑁆𑀞𑀸𑀢𑀼𑀦𑁆’𑀢𑀺, 𑀅𑀣 𑀦𑀁 𑀏𑀢𑀤𑀯𑁄𑀘—

57\. 𑀪𑀽𑀢𑀧𑀼𑀩𑁆𑀩𑀁, 𑀆𑀯𑀼𑀲𑁄 𑀧𑀸𑀣𑀺𑀓𑀧𑀼𑀢𑁆𑀢, 𑀲𑀻𑀳𑀲𑁆𑀲 𑀫𑀺𑀕𑀭𑀜𑁆𑀜𑁄 𑀏𑀢𑀤𑀳𑁄𑀲𑀺—  ‘𑀬𑀦𑁆𑀦𑀽𑀦𑀸𑀳𑀁 𑀅𑀜𑁆𑀜𑀢𑀭𑀁 𑀯𑀦𑀲𑀡𑁆𑀟𑀁 𑀦𑀺𑀲𑁆𑀲𑀸𑀬 𑀆𑀲𑀬𑀁 𑀓𑀧𑁆𑀧𑁂𑀬𑁆𑀬𑀁𑁇 𑀢𑀢𑁆𑀭𑀸𑀲𑀬𑀁 𑀓𑀧𑁆𑀧𑁂𑀢𑁆𑀯𑀸 𑀲𑀸𑀬𑀦𑁆𑀳𑀲𑀫𑀬𑀁 𑀆𑀲𑀬𑀸 𑀦𑀺𑀓𑁆𑀔𑀫𑁂𑀬𑁆𑀬𑀁, 𑀆𑀲𑀬𑀸 𑀦𑀺𑀓𑁆𑀔𑀫𑀺𑀢𑁆𑀯𑀸 𑀯𑀺𑀚𑀫𑁆𑀪𑁂𑀬𑁆𑀬𑀁, 𑀯𑀺𑀚𑀫𑁆𑀪𑀺𑀢𑁆𑀯𑀸 𑀲𑀫𑀦𑁆𑀢𑀸 𑀘𑀢𑀼𑀤𑁆𑀤𑀺𑀲𑀸 𑀅𑀦𑀼𑀯𑀺𑀮𑁄𑀓𑁂𑀬𑁆𑀬𑀁, 𑀲𑀫𑀦𑁆𑀢𑀸 𑀘𑀢𑀼𑀤𑁆𑀤𑀺𑀲𑀸 𑀅𑀦𑀼𑀯𑀺𑀮𑁄𑀓𑁂𑀢𑁆𑀯𑀸 𑀢𑀺𑀓𑁆𑀔𑀢𑁆𑀢𑀼𑀁 𑀲𑀻𑀳𑀦𑀸𑀤𑀁 𑀦𑀤𑁂𑀬𑁆𑀬𑀁, 𑀢𑀺𑀓𑁆𑀔𑀢𑁆𑀢𑀼𑀁 𑀲𑀻𑀳𑀦𑀸𑀤𑀁 𑀦𑀤𑀺𑀢𑁆𑀯𑀸 𑀕𑁄𑀘𑀭𑀸𑀬 𑀧𑀓𑁆𑀓𑀫𑁂𑀬𑁆𑀬𑀁𑁇 𑀲𑁄 𑀯𑀭𑀁 𑀯𑀭𑀁 𑀫𑀺𑀕𑀲𑀗𑁆𑀖𑁂 𑀯𑀥𑀺𑀢𑁆𑀯𑀸 𑀫𑀼𑀤𑀼𑀫𑀁𑀲𑀸𑀦𑀺 𑀫𑀼𑀤𑀼𑀫𑀁𑀲𑀸𑀦𑀺 𑀪𑀓𑁆𑀔𑀬𑀺𑀢𑁆𑀯𑀸 𑀢𑀫𑁂𑀯 𑀆𑀲𑀬𑀁 𑀅𑀚𑁆𑀛𑀼𑀧𑁂𑀬𑁆𑀬𑀦𑁆’𑀢𑀺𑁇

58\. 𑀅𑀣 𑀔𑁄, 𑀆𑀯𑀼𑀲𑁄, 𑀲𑁄 𑀲𑀻𑀳𑁄 𑀫𑀺𑀕𑀭𑀸𑀚𑀸 𑀅𑀜𑁆𑀜𑀢𑀭𑀁 𑀯𑀦𑀲𑀡𑁆𑀟𑀁 𑀦𑀺𑀲𑁆𑀲𑀸𑀬 𑀆𑀲𑀬𑀁 𑀓𑀧𑁆𑀧𑁂𑀲𑀺𑁇 𑀢𑀢𑁆𑀭𑀸𑀲𑀬𑀁 𑀓𑀧𑁆𑀧𑁂𑀢𑁆𑀯𑀸 𑀲𑀸𑀬𑀦𑁆𑀳𑀲𑀫𑀬𑀁 𑀆𑀲𑀬𑀸 𑀦𑀺𑀓𑁆𑀔𑀫𑀺, 𑀆𑀲𑀬𑀸 𑀦𑀺𑀓𑁆𑀔𑀫𑀺𑀢𑁆𑀯𑀸 𑀯𑀺𑀚𑀫𑁆𑀪𑀺, 𑀯𑀺𑀚𑀫𑁆𑀪𑀺𑀢𑁆𑀯𑀸 𑀲𑀫𑀦𑁆𑀢𑀸 𑀘𑀢𑀼𑀤𑁆𑀤𑀺𑀲𑀸 𑀅𑀦𑀼𑀯𑀺𑀮𑁄𑀓𑁂𑀲𑀺, 𑀲𑀫𑀦𑁆𑀢𑀸 𑀘𑀢𑀼𑀤𑁆𑀤𑀺𑀲𑀸 𑀅𑀦𑀼𑀯𑀺𑀮𑁄𑀓𑁂𑀢𑁆𑀯𑀸 𑀢𑀺𑀓𑁆𑀔𑀢𑁆𑀢𑀼𑀁 𑀲𑀻𑀳𑀦𑀸𑀤𑀁 𑀦𑀤𑀺, 𑀢𑀺𑀓𑁆𑀔𑀢𑁆𑀢𑀼𑀁 𑀲𑀻𑀳𑀦𑀸𑀤𑀁 𑀦𑀤𑀺𑀢𑁆𑀯𑀸 𑀕𑁄𑀘𑀭𑀸𑀬 𑀧𑀓𑁆𑀓𑀸𑀫𑀺𑁇 𑀲𑁄 𑀯𑀭𑀁 𑀯𑀭𑀁 𑀫𑀺𑀕𑀲𑀗𑁆𑀖𑁂 𑀯𑀥𑀺𑀢𑁆𑀯𑀸 𑀫𑀼𑀤𑀼𑀫𑀁𑀲𑀸𑀦𑀺 𑀫𑀼𑀤𑀼𑀫𑀁𑀲𑀸𑀦𑀺 𑀪𑀓𑁆𑀔𑀬𑀺𑀢𑁆𑀯𑀸 𑀢𑀫𑁂𑀯 𑀆𑀲𑀬𑀁 𑀅𑀚𑁆𑀛𑀼𑀧𑁂𑀲𑀺𑁇

(28.)

59\. 𑀢𑀲𑁆𑀲𑁂𑀯 𑀔𑁄, 𑀆𑀯𑀼𑀲𑁄 𑀧𑀸𑀣𑀺𑀓𑀧𑀼𑀢𑁆𑀢, 𑀲𑀻𑀳𑀲𑁆𑀲 𑀫𑀺𑀕𑀭𑀜𑁆𑀜𑁄 𑀯𑀺𑀖𑀸𑀲𑀲𑀁𑀯𑀟𑁆𑀠𑁄 𑀚𑀭𑀲𑀺𑀗𑁆𑀕𑀸𑀮𑁄 𑀤𑀺𑀢𑁆𑀢𑁄 𑀘𑁂𑀯 𑀩𑀮𑀯𑀸 𑀘𑁇 𑀅𑀣 𑀔𑁄, 𑀆𑀯𑀼𑀲𑁄, 𑀢𑀲𑁆𑀲 𑀚𑀭𑀲𑀺𑀗𑁆𑀕𑀸𑀮𑀲𑁆𑀲 𑀏𑀢𑀤𑀳𑁄𑀲𑀺—  ‘𑀓𑁄 𑀘𑀸𑀳𑀁, 𑀓𑁄 𑀲𑀻𑀳𑁄 𑀫𑀺𑀕𑀭𑀸𑀚𑀸𑁇 𑀬𑀦𑁆𑀦𑀽𑀦𑀸𑀳𑀫𑁆𑀧𑀺 𑀅𑀜𑁆𑀜𑀢𑀭𑀁 𑀯𑀦𑀲𑀡𑁆𑀟𑀁 𑀦𑀺𑀲𑁆𑀲𑀸𑀬 𑀆𑀲𑀬𑀁 𑀓𑀧𑁆𑀧𑁂𑀬𑁆𑀬𑀁𑁇 𑀢𑀢𑁆𑀭𑀸𑀲𑀬𑀁 𑀓𑀧𑁆𑀧𑁂𑀢𑁆𑀯𑀸 𑀲𑀸𑀬𑀦𑁆𑀳𑀲𑀫𑀬𑀁 𑀆𑀲𑀬𑀸 𑀦𑀺𑀓𑁆𑀔𑀫𑁂𑀬𑁆𑀬𑀁, 𑀆𑀲𑀬𑀸 𑀦𑀺𑀓𑁆𑀔𑀫𑀺𑀢𑁆𑀯𑀸 𑀯𑀺𑀚𑀫𑁆𑀪𑁂𑀬𑁆𑀬𑀁, 𑀯𑀺𑀚𑀫𑁆𑀪𑀺𑀢𑁆𑀯𑀸 𑀲𑀫𑀦𑁆𑀢𑀸 𑀘𑀢𑀼𑀤𑁆𑀤𑀺𑀲𑀸 𑀅𑀦𑀼𑀯𑀺𑀮𑁄𑀓𑁂𑀬𑁆𑀬𑀁, 𑀲𑀫𑀦𑁆𑀢𑀸 𑀘𑀢𑀼𑀤𑁆𑀤𑀺𑀲𑀸 𑀅𑀦𑀼𑀯𑀺𑀮𑁄𑀓𑁂𑀢𑁆𑀯𑀸 𑀢𑀺𑀓𑁆𑀔𑀢𑁆𑀢𑀼𑀁 𑀲𑀻𑀳𑀦𑀸𑀤𑀁 𑀦𑀤𑁂𑀬𑁆𑀬𑀁, 𑀢𑀺𑀓𑁆𑀔𑀢𑁆𑀢𑀼𑀁 𑀲𑀻𑀳𑀦𑀸𑀤𑀁 𑀦𑀤𑀺𑀢𑁆𑀯𑀸 𑀕𑁄𑀘𑀭𑀸𑀬 𑀧𑀓𑁆𑀓𑀫𑁂𑀬𑁆𑀬𑀁𑁇 𑀲𑁄 𑀯𑀭𑀁 𑀯𑀭𑀁 𑀫𑀺𑀕𑀲𑀗𑁆𑀖𑁂 𑀯𑀥𑀺𑀢𑁆𑀯𑀸 𑀫𑀼𑀤𑀼𑀫𑀁𑀲𑀸𑀦𑀺 𑀫𑀼𑀤𑀼𑀫𑀁𑀲𑀸𑀦𑀺 𑀪𑀓𑁆𑀔𑀬𑀺𑀢𑁆𑀯𑀸 𑀢𑀫𑁂𑀯 𑀆𑀲𑀬𑀁 𑀅𑀚𑁆𑀛𑀼𑀧𑁂𑀬𑁆𑀬𑀦𑁆’𑀢𑀺𑁇

60\. 𑀅𑀣 𑀔𑁄 𑀲𑁄, 𑀆𑀯𑀼𑀲𑁄, 𑀚𑀭𑀲𑀺𑀗𑁆𑀕𑀸𑀮𑁄 𑀅𑀜𑁆𑀜𑀢𑀭𑀁 𑀯𑀦𑀲𑀡𑁆𑀟𑀁 𑀦𑀺𑀲𑁆𑀲𑀸𑀬 𑀆𑀲𑀬𑀁 𑀓𑀧𑁆𑀧𑁂𑀲𑀺𑁇 𑀢𑀢𑁆𑀭𑀸𑀲𑀬𑀁 𑀓𑀧𑁆𑀧𑁂𑀢𑁆𑀯𑀸 𑀲𑀸𑀬𑀦𑁆𑀳𑀲𑀫𑀬𑀁 𑀆𑀲𑀬𑀸 𑀦𑀺𑀓𑁆𑀔𑀫𑀺, 𑀆𑀲𑀬𑀸 𑀦𑀺𑀓𑁆𑀔𑀫𑀺𑀢𑁆𑀯𑀸 𑀯𑀺𑀚𑀫𑁆𑀪𑀺, 𑀯𑀺𑀚𑀫𑁆𑀪𑀺𑀢𑁆𑀯𑀸 𑀲𑀫𑀦𑁆𑀢𑀸 𑀘𑀢𑀼𑀤𑁆𑀤𑀺𑀲𑀸 𑀅𑀦𑀼𑀯𑀺𑀮𑁄𑀓𑁂𑀲𑀺, 𑀲𑀫𑀦𑁆𑀢𑀸 𑀘𑀢𑀼𑀤𑁆𑀤𑀺𑀲𑀸 𑀅𑀦𑀼𑀯𑀺𑀮𑁄𑀓𑁂𑀢𑁆𑀯𑀸 𑀢𑀺𑀓𑁆𑀔𑀢𑁆𑀢𑀼𑀁 𑀲𑀻𑀳𑀦𑀸𑀤𑀁 𑀦𑀤𑀺𑀲𑁆𑀲𑀸𑀫𑀻𑀢𑀺 𑀲𑀺𑀗𑁆𑀕𑀸𑀮𑀓𑀁𑀬𑁂𑀯 𑀅𑀦𑀤𑀺 𑀪𑁂𑀭𑀡𑁆𑀟𑀓𑀁𑀬𑁂𑀯 𑀅𑀦𑀤𑀺, 𑀓𑁂 𑀘 𑀙𑀯𑁂 𑀲𑀺𑀗𑁆𑀕𑀸𑀮𑁂, 𑀓𑁂 𑀧𑀦 𑀲𑀻𑀳𑀦𑀸𑀤𑁂𑀢𑀺𑁇

61\. 𑀏𑀯𑀫𑁂𑀯 𑀔𑁄 𑀢𑁆𑀯𑀁, 𑀆𑀯𑀼𑀲𑁄 𑀧𑀸𑀣𑀺𑀓𑀧𑀼𑀢𑁆𑀢, 𑀲𑀼𑀕𑀢𑀸𑀧𑀤𑀸𑀦𑁂𑀲𑀼 𑀚𑀻𑀯𑀫𑀸𑀦𑁄 𑀲𑀼𑀕𑀢𑀸𑀢𑀺𑀭𑀺𑀢𑁆𑀢𑀸𑀦𑀺 𑀪𑀼𑀜𑁆𑀚𑀫𑀸𑀦𑁄 𑀢𑀣𑀸𑀕𑀢𑁂 𑀅𑀭𑀳𑀦𑁆𑀢𑁂 𑀲𑀫𑁆𑀫𑀸𑀲𑀫𑁆𑀩𑀼𑀤𑁆𑀥𑁂 𑀆𑀲𑀸𑀤𑁂𑀢𑀩𑁆𑀩𑀁 𑀫𑀜𑁆𑀜𑀲𑀺𑁇 𑀓𑁂 𑀘 𑀙𑀯𑁂 𑀧𑀸𑀣𑀺𑀓𑀧𑀼𑀢𑁆𑀢𑁂, 𑀓𑀸 𑀘 𑀢𑀣𑀸𑀕𑀢𑀸𑀦𑀁 𑀅𑀭𑀳𑀦𑁆𑀢𑀸𑀦𑀁 𑀲𑀫𑁆𑀫𑀸𑀲𑀫𑁆𑀩𑀼𑀤𑁆𑀥𑀸𑀦𑀁 𑀆𑀲𑀸𑀤𑀦𑀸𑀢𑀺𑁇

(29.)

62\. 𑀬𑀢𑁄 𑀔𑁄, 𑀪𑀕𑁆𑀕𑀯, 𑀚𑀸𑀮𑀺𑀬𑁄 𑀤𑀸𑀭𑀼𑀧𑀢𑁆𑀢𑀺𑀓𑀦𑁆𑀢𑁂𑀯𑀸𑀲𑀻 𑀇𑀫𑀺𑀦𑀸 𑀑𑀧𑀫𑁆𑀫𑁂𑀦 𑀦𑁂𑀯 𑀅𑀲𑀓𑁆𑀔𑀺 𑀅𑀘𑁂𑀮𑀁 𑀧𑀸𑀣𑀺𑀓𑀧𑀼𑀢𑁆𑀢𑀁 𑀢𑀫𑁆𑀳𑀸 𑀆𑀲𑀦𑀸 𑀘𑀸𑀯𑁂𑀢𑀼𑀁𑁇 𑀅𑀣 𑀦𑀁 𑀏𑀢𑀤𑀯𑁄𑀘—

63\. _‘𑀲𑀻𑀳𑁄𑀢𑀺 𑀅𑀢𑁆𑀢𑀸𑀦𑀁 𑀲𑀫𑁂𑀓𑁆𑀔𑀺𑀬𑀸𑀦,_  
_𑀅𑀫𑀜𑁆𑀜𑀺 𑀓𑁄𑀢𑁆𑀣𑀼 𑀫𑀺𑀕𑀭𑀸𑀚𑀸𑀳𑀫𑀲𑁆𑀫𑀺;_  
_𑀢𑀣𑁂𑀯 𑀲𑁄 𑀲𑀺𑀗𑁆𑀕𑀸𑀮𑀓𑀁 𑀅𑀦𑀤𑀺,_  
_𑀓𑁂 𑀘 𑀙𑀯𑁂 𑀲𑀺𑀗𑁆𑀕𑀸𑀮𑁂 𑀓𑁂 𑀧𑀦 𑀲𑀻𑀳𑀦𑀸𑀤𑁂𑀢𑀺𑁇_  


64\. 𑀏𑀯𑀫𑁂𑀯 𑀔𑁄 𑀢𑁆𑀯𑀁, 𑀆𑀯𑀼𑀲𑁄 𑀧𑀸𑀣𑀺𑀓𑀧𑀼𑀢𑁆𑀢, 𑀲𑀼𑀕𑀢𑀸𑀧𑀤𑀸𑀦𑁂𑀲𑀼 𑀚𑀻𑀯𑀫𑀸𑀦𑁄 𑀲𑀼𑀕𑀢𑀸𑀢𑀺𑀭𑀺𑀢𑁆𑀢𑀸𑀦𑀺 𑀪𑀼𑀜𑁆𑀚𑀫𑀸𑀦𑁄 𑀢𑀣𑀸𑀕𑀢𑁂 𑀅𑀭𑀳𑀦𑁆𑀢𑁂 𑀲𑀫𑁆𑀫𑀸𑀲𑀫𑁆𑀩𑀼𑀤𑁆𑀥𑁂 𑀆𑀲𑀸𑀤𑁂𑀢𑀩𑁆𑀩𑀁 𑀫𑀜𑁆𑀜𑀲𑀺𑁇 𑀓𑁂 𑀘 𑀙𑀯𑁂 𑀧𑀸𑀣𑀺𑀓𑀧𑀼𑀢𑁆𑀢𑁂, 𑀓𑀸 𑀘 𑀢𑀣𑀸𑀕𑀢𑀸𑀦𑀁 𑀅𑀭𑀳𑀦𑁆𑀢𑀸𑀦𑀁 𑀲𑀫𑁆𑀫𑀸𑀲𑀫𑁆𑀩𑀼𑀤𑁆𑀥𑀸𑀦𑀁 𑀆𑀲𑀸𑀤𑀦𑀸’𑀢𑀺𑁇

(30.)

65\. 𑀬𑀢𑁄 𑀔𑁄, 𑀪𑀕𑁆𑀕𑀯, 𑀚𑀸𑀮𑀺𑀬𑁄 𑀤𑀸𑀭𑀼𑀧𑀢𑁆𑀢𑀺𑀓𑀦𑁆𑀢𑁂𑀯𑀸𑀲𑀻 𑀇𑀫𑀺𑀦𑀸𑀧𑀺 𑀑𑀧𑀫𑁆𑀫𑁂𑀦 𑀦𑁂𑀯 𑀅𑀲𑀓𑁆𑀔𑀺 𑀅𑀘𑁂𑀮𑀁 𑀧𑀸𑀣𑀺𑀓𑀧𑀼𑀢𑁆𑀢𑀁 𑀢𑀫𑁆𑀳𑀸 𑀆𑀲𑀦𑀸 𑀘𑀸𑀯𑁂𑀢𑀼𑀁𑁇 𑀅𑀣 𑀦𑀁 𑀏𑀢𑀤𑀯𑁄𑀘—

66\. _‘𑀅𑀜𑁆𑀜𑀁 𑀅𑀦𑀼𑀘𑀗𑁆𑀓𑀫𑀦𑀁,_  
_𑀅𑀢𑁆𑀢𑀸𑀦𑀁 𑀯𑀺𑀖𑀸𑀲𑁂 𑀲𑀫𑁂𑀓𑁆𑀔𑀺𑀬;_  
_𑀬𑀸𑀯 𑀅𑀢𑁆𑀢𑀸𑀦𑀁 𑀦 𑀧𑀲𑁆𑀲𑀢𑀺,_  
_𑀓𑁄𑀢𑁆𑀣𑀼 𑀢𑀸𑀯 𑀩𑁆𑀬𑀕𑁆𑀖𑁄𑀢𑀺 𑀫𑀜𑁆𑀜𑀢𑀺𑁇_  


67\. _𑀢𑀣𑁂𑀯 𑀲𑁄 𑀲𑀺𑀗𑁆𑀕𑀸𑀮𑀓𑀁 𑀅𑀦𑀤𑀺,_  
_𑀓𑁂 𑀘 𑀙𑀯𑁂 𑀲𑀺𑀗𑁆𑀕𑀸𑀮𑁂 𑀓𑁂 𑀧𑀦 𑀲𑀻𑀳𑀦𑀸𑀤𑁂𑀢𑀺𑁇_  


68\. 𑀏𑀯𑀫𑁂𑀯 𑀔𑁄 𑀢𑁆𑀯𑀁, 𑀆𑀯𑀼𑀲𑁄 𑀧𑀸𑀣𑀺𑀓𑀧𑀼𑀢𑁆𑀢, 𑀲𑀼𑀕𑀢𑀸𑀧𑀤𑀸𑀦𑁂𑀲𑀼 𑀚𑀻𑀯𑀫𑀸𑀦𑁄 𑀲𑀼𑀕𑀢𑀸𑀢𑀺𑀭𑀺𑀢𑁆𑀢𑀸𑀦𑀺 𑀪𑀼𑀜𑁆𑀚𑀫𑀸𑀦𑁄 𑀢𑀣𑀸𑀕𑀢𑁂 𑀅𑀭𑀳𑀦𑁆𑀢𑁂 𑀲𑀫𑁆𑀫𑀸𑀲𑀫𑁆𑀩𑀼𑀤𑁆𑀥𑁂 𑀆𑀲𑀸𑀤𑁂𑀢𑀩𑁆𑀩𑀁 𑀫𑀜𑁆𑀜𑀲𑀺𑁇 𑀓𑁂 𑀘 𑀙𑀯𑁂 𑀧𑀸𑀣𑀺𑀓𑀧𑀼𑀢𑁆𑀢𑁂, 𑀓𑀸 𑀘 𑀢𑀣𑀸𑀕𑀢𑀸𑀦𑀁 𑀅𑀭𑀳𑀦𑁆𑀢𑀸𑀦𑀁 𑀲𑀫𑁆𑀫𑀸𑀲𑀫𑁆𑀩𑀼𑀤𑁆𑀥𑀸𑀦𑀁 𑀆𑀲𑀸𑀤𑀦𑀸’𑀢𑀺𑁇

(31.)

69\. 𑀬𑀢𑁄 𑀔𑁄, 𑀪𑀕𑁆𑀕𑀯, 𑀚𑀸𑀮𑀺𑀬𑁄 𑀤𑀸𑀭𑀼𑀧𑀢𑁆𑀢𑀺𑀓𑀦𑁆𑀢𑁂𑀯𑀸𑀲𑀻 𑀇𑀫𑀺𑀦𑀸𑀧𑀺 𑀑𑀧𑀫𑁆𑀫𑁂𑀦 𑀦𑁂𑀯 𑀅𑀲𑀓𑁆𑀔𑀺 𑀅𑀘𑁂𑀮𑀁 𑀧𑀸𑀣𑀺𑀓𑀧𑀼𑀢𑁆𑀢𑀁 𑀢𑀫𑁆𑀳𑀸 𑀆𑀲𑀦𑀸 𑀘𑀸𑀯𑁂𑀢𑀼𑀁𑁇 𑀅𑀣 𑀦𑀁 𑀏𑀢𑀤𑀯𑁄𑀘—

70\. _‘𑀪𑀼𑀢𑁆𑀯𑀸𑀦 𑀪𑁂𑀓𑁂 𑀔𑀮𑀫𑀽𑀲𑀺𑀓𑀸𑀬𑁄,_  
_𑀓𑀝𑀲𑀻𑀲𑀼 𑀔𑀺𑀢𑁆𑀢𑀸𑀦𑀺 𑀘 𑀓𑁄𑀡𑀧𑀸𑀦𑀺;_  
_𑀫𑀳𑀸𑀯𑀦𑁂 𑀲𑀼𑀜𑁆𑀜𑀯𑀦𑁂 𑀯𑀺𑀯𑀟𑁆𑀠𑁄,_  
_𑀅𑀫𑀜𑁆𑀜𑀺 𑀓𑁄𑀢𑁆𑀣𑀼 𑀫𑀺𑀕𑀭𑀸𑀚𑀸𑀳𑀫𑀲𑁆𑀫𑀺;_  
_𑀢𑀣𑁂𑀯 𑀲𑁄 𑀲𑀺𑀗𑁆𑀕𑀸𑀮𑀓𑀁 𑀅𑀦𑀤𑀺,_  
_𑀓𑁂 𑀘 𑀙𑀯𑁂 𑀲𑀺𑀗𑁆𑀕𑀸𑀮𑁂 𑀓𑁂 𑀧𑀦 𑀲𑀻𑀳𑀦𑀸𑀤𑁂𑀢𑀺𑁇_  


71\. 𑀏𑀯𑀫𑁂𑀯 𑀔𑁄 𑀢𑁆𑀯𑀁, 𑀆𑀯𑀼𑀲𑁄 𑀧𑀸𑀣𑀺𑀓𑀧𑀼𑀢𑁆𑀢, 𑀲𑀼𑀕𑀢𑀸𑀧𑀤𑀸𑀦𑁂𑀲𑀼 𑀚𑀻𑀯𑀫𑀸𑀦𑁄 𑀲𑀼𑀕𑀢𑀸𑀢𑀺𑀭𑀺𑀢𑁆𑀢𑀸𑀦𑀺 𑀪𑀼𑀜𑁆𑀚𑀫𑀸𑀦𑁄 𑀢𑀣𑀸𑀕𑀢𑁂 𑀅𑀭𑀳𑀦𑁆𑀢𑁂 𑀲𑀫𑁆𑀫𑀸𑀲𑀫𑁆𑀩𑀼𑀤𑁆𑀥𑁂 𑀆𑀲𑀸𑀤𑁂𑀢𑀩𑁆𑀩𑀁 𑀫𑀜𑁆𑀜𑀲𑀺𑁇 𑀓𑁂 𑀘 𑀙𑀯𑁂 𑀧𑀸𑀣𑀺𑀓𑀧𑀼𑀢𑁆𑀢𑁂, 𑀓𑀸 𑀘 𑀢𑀣𑀸𑀕𑀢𑀸𑀦𑀁 𑀅𑀭𑀳𑀦𑁆𑀢𑀸𑀦𑀁 𑀲𑀫𑁆𑀫𑀸𑀲𑀫𑁆𑀩𑀼𑀤𑁆𑀥𑀸𑀦𑀁 𑀆𑀲𑀸𑀤𑀦𑀸’𑀢𑀺𑁇

(32.)

72\. 𑀬𑀢𑁄 𑀔𑁄, 𑀪𑀕𑁆𑀕𑀯, 𑀚𑀸𑀮𑀺𑀬𑁄 𑀤𑀸𑀭𑀼𑀧𑀢𑁆𑀢𑀺𑀓𑀦𑁆𑀢𑁂𑀯𑀸𑀲𑀻 𑀇𑀫𑀺𑀦𑀸𑀧𑀺 𑀑𑀧𑀫𑁆𑀫𑁂𑀦 𑀦𑁂𑀯 𑀅𑀲𑀓𑁆𑀔𑀺 𑀅𑀘𑁂𑀮𑀁 𑀧𑀸𑀣𑀺𑀓𑀧𑀼𑀢𑁆𑀢𑀁 𑀢𑀫𑁆𑀳𑀸 𑀆𑀲𑀦𑀸 𑀘𑀸𑀯𑁂𑀢𑀼𑀁𑁇 𑀅𑀣 𑀢𑀁 𑀧𑀭𑀺𑀲𑀁 𑀆𑀕𑀦𑁆𑀢𑁆𑀯𑀸 𑀏𑀯𑀫𑀸𑀭𑁄𑀘𑁂𑀲𑀺—  ‘𑀧𑀭𑀸𑀪𑀽𑀢𑀭𑀽𑀧𑁄, 𑀪𑁄, 𑀅𑀘𑁂𑀮𑁄 𑀧𑀸𑀣𑀺𑀓𑀧𑀼𑀢𑁆𑀢𑁄 𑀆𑀬𑀸𑀫𑀺 𑀆𑀯𑀼𑀲𑁄, 𑀆𑀬𑀸𑀫𑀺, 𑀆𑀯𑀼𑀲𑁄𑀢𑀺 𑀯𑀢𑁆𑀯𑀸 𑀢𑀢𑁆𑀣𑁂𑀯 𑀲𑀁𑀲𑀧𑁆𑀧𑀢𑀺, 𑀦 𑀲𑀓𑁆𑀓𑁄𑀢𑀺 𑀆𑀲𑀦𑀸𑀧𑀺 𑀯𑀼𑀝𑁆𑀞𑀸𑀢𑀼𑀦𑁆’𑀢𑀺𑁇

(33.)

73\. 𑀏𑀯𑀁 𑀯𑀼𑀢𑁆𑀢𑁂, 𑀅𑀳𑀁, 𑀪𑀕𑁆𑀕𑀯, 𑀢𑀁 𑀧𑀭𑀺𑀲𑀁 𑀏𑀢𑀤𑀯𑁄𑀘𑀁—  ‘𑀅𑀪𑀩𑁆𑀩𑁄 𑀔𑁄, 𑀆𑀯𑀼𑀲𑁄, 𑀅𑀘𑁂𑀮𑁄 𑀧𑀸𑀣𑀺𑀓𑀧𑀼𑀢𑁆𑀢𑁄 𑀢𑀁 𑀯𑀸𑀘𑀁 𑀅𑀧𑁆𑀧𑀳𑀸𑀬 𑀢𑀁 𑀘𑀺𑀢𑁆𑀢𑀁 𑀅𑀧𑁆𑀧𑀳𑀸𑀬 𑀢𑀁 𑀤𑀺𑀝𑁆𑀞𑀺𑀁 𑀅𑀧𑁆𑀧𑀝𑀺𑀦𑀺𑀲𑁆𑀲𑀚𑁆𑀚𑀺𑀢𑁆𑀯𑀸 𑀫𑀫 𑀲𑀫𑁆𑀫𑀼𑀔𑀻𑀪𑀸𑀯𑀁 𑀆𑀕𑀦𑁆𑀢𑀼𑀁𑁇 𑀲𑀘𑁂𑀧𑀺𑀲𑁆𑀲 𑀏𑀯𑀫𑀲𑁆𑀲—  𑀅𑀳𑀁 𑀢𑀁 𑀯𑀸𑀘𑀁 𑀅𑀧𑁆𑀧𑀳𑀸𑀬 𑀢𑀁 𑀘𑀺𑀢𑁆𑀢𑀁 𑀅𑀧𑁆𑀧𑀳𑀸𑀬 𑀢𑀁 𑀤𑀺𑀝𑁆𑀞𑀺𑀁 𑀅𑀧𑁆𑀧𑀝𑀺𑀦𑀺𑀲𑁆𑀲𑀚𑁆𑀚𑀺𑀢𑁆𑀯𑀸 𑀲𑀫𑀡𑀲𑁆𑀲 𑀕𑁄𑀢𑀫𑀲𑁆𑀲 𑀲𑀫𑁆𑀫𑀼𑀔𑀻𑀪𑀸𑀯𑀁 𑀕𑀘𑁆𑀙𑁂𑀬𑁆𑀬𑀦𑁆𑀢𑀺, 𑀫𑀼𑀤𑁆𑀥𑀸𑀧𑀺 𑀢𑀲𑁆𑀲 𑀯𑀺𑀧𑀢𑁂𑀬𑁆𑀬𑁇 𑀲𑀘𑁂𑀧𑀸𑀬𑀲𑁆𑀫𑀦𑁆𑀢𑀸𑀦𑀁 𑀮𑀺𑀘𑁆𑀙𑀯𑀻𑀦𑀁 𑀏𑀯𑀫𑀲𑁆𑀲—  𑀫𑀬𑀁 𑀅𑀘𑁂𑀮𑀁 𑀧𑀸𑀣𑀺𑀓𑀧𑀼𑀢𑁆𑀢𑀁 𑀯𑀭𑀢𑁆𑀢𑀸𑀳𑀺 𑀩𑀦𑁆𑀥𑀺𑀢𑁆𑀯𑀸 𑀦𑀸𑀕𑁂𑀳𑀺 𑀆𑀯𑀺𑀜𑁆𑀙𑁂𑀬𑁆𑀬𑀸𑀫𑀸𑀢𑀺𑁇 𑀢𑀸 𑀯𑀭𑀢𑁆𑀢𑀸 𑀙𑀺𑀚𑁆𑀚𑁂𑀬𑁆𑀬𑀼𑀁 𑀧𑀸𑀣𑀺𑀓𑀧𑀼𑀢𑁆𑀢𑁄 𑀯𑀸𑁇 𑀅𑀪𑀩𑁆𑀩𑁄 𑀧𑀦 𑀅𑀘𑁂𑀮𑁄 𑀧𑀸𑀣𑀺𑀓𑀧𑀼𑀢𑁆𑀢𑁄 𑀢𑀁 𑀯𑀸𑀘𑀁 𑀅𑀧𑁆𑀧𑀳𑀸𑀬 𑀢𑀁 𑀘𑀺𑀢𑁆𑀢𑀁 𑀅𑀧𑁆𑀧𑀳𑀸𑀬 𑀢𑀁 𑀤𑀺𑀝𑁆𑀞𑀺𑀁 𑀅𑀧𑁆𑀧𑀝𑀺𑀦𑀺𑀲𑁆𑀲𑀚𑁆𑀚𑀺𑀢𑁆𑀯𑀸 𑀫𑀫 𑀲𑀫𑁆𑀫𑀼𑀔𑀻𑀪𑀸𑀯𑀁 𑀆𑀕𑀦𑁆𑀢𑀼𑀁𑁇 𑀲𑀘𑁂𑀧𑀺𑀲𑁆𑀲 𑀏𑀯𑀫𑀲𑁆𑀲—  𑀅𑀳𑀁 𑀢𑀁 𑀯𑀸𑀘𑀁 𑀅𑀧𑁆𑀧𑀳𑀸𑀬 𑀢𑀁 𑀘𑀺𑀢𑁆𑀢𑀁 𑀅𑀧𑁆𑀧𑀳𑀸𑀬 𑀢𑀁 𑀤𑀺𑀝𑁆𑀞𑀺𑀁 𑀅𑀧𑁆𑀧𑀝𑀺𑀦𑀺𑀲𑁆𑀲𑀚𑁆𑀚𑀺𑀢𑁆𑀯𑀸 𑀲𑀫𑀡𑀲𑁆𑀲 𑀕𑁄𑀢𑀫𑀲𑁆𑀲 𑀲𑀫𑁆𑀫𑀼𑀔𑀻𑀪𑀸𑀯𑀁 𑀕𑀘𑁆𑀙𑁂𑀬𑁆𑀬𑀦𑁆𑀢𑀺, 𑀫𑀼𑀤𑁆𑀥𑀸𑀧𑀺 𑀢𑀲𑁆𑀲 𑀯𑀺𑀧𑀢𑁂𑀬𑁆𑀬𑀸’𑀢𑀺𑁇

(34.)

74\. 𑀅𑀣 𑀔𑁆𑀯𑀸𑀳𑀁, 𑀪𑀕𑁆𑀕𑀯, 𑀢𑀁 𑀧𑀭𑀺𑀲𑀁 𑀥𑀫𑁆𑀫𑀺𑀬𑀸 𑀓𑀣𑀸𑀬 𑀲𑀦𑁆𑀤𑀲𑁆𑀲𑁂𑀲𑀺𑀁 𑀲𑀫𑀸𑀤𑀧𑁂𑀲𑀺𑀁 𑀲𑀫𑀼𑀢𑁆𑀢𑁂𑀚𑁂𑀲𑀺𑀁 𑀲𑀫𑁆𑀧𑀳𑀁𑀲𑁂𑀲𑀺𑀁, 𑀢𑀁 𑀧𑀭𑀺𑀲𑀁 𑀥𑀫𑁆𑀫𑀺𑀬𑀸 𑀓𑀣𑀸𑀬 𑀲𑀦𑁆𑀤𑀲𑁆𑀲𑁂𑀢𑁆𑀯𑀸 𑀲𑀫𑀸𑀤𑀧𑁂𑀢𑁆𑀯𑀸 𑀲𑀫𑀼𑀢𑁆𑀢𑁂𑀚𑁂𑀢𑁆𑀯𑀸 𑀲𑀫𑁆𑀧𑀳𑀁𑀲𑁂𑀢𑁆𑀯𑀸 𑀫𑀳𑀸𑀩𑀦𑁆𑀥𑀦𑀸 𑀫𑁄𑀓𑁆𑀔𑀁 𑀓𑀭𑀺𑀢𑁆𑀯𑀸 𑀘𑀢𑀼𑀭𑀸𑀲𑀻𑀢𑀺𑀧𑀸𑀡𑀲𑀳𑀲𑁆𑀲𑀸𑀦𑀺 𑀫𑀳𑀸𑀯𑀺𑀤𑀼𑀕𑁆𑀕𑀸 𑀉𑀤𑁆𑀥𑀭𑀺𑀢𑁆𑀯𑀸 𑀢𑁂𑀚𑁄𑀥𑀸𑀢𑀼𑀁 𑀲𑀫𑀸𑀧𑀚𑁆𑀚𑀺𑀢𑁆𑀯𑀸 𑀲𑀢𑁆𑀢𑀢𑀸𑀮𑀁 𑀯𑁂𑀳𑀸𑀲𑀁 𑀅𑀩𑁆𑀪𑀼𑀕𑁆𑀕𑀦𑁆𑀢𑁆𑀯𑀸 𑀅𑀜𑁆𑀜𑀁 𑀲𑀢𑁆𑀢𑀢𑀸𑀮𑀫𑁆𑀧𑀺 𑀅𑀘𑁆𑀘𑀺𑀁 𑀅𑀪𑀺𑀦𑀺𑀫𑁆𑀫𑀺𑀦𑀺𑀢𑁆𑀯𑀸 𑀧𑀚𑁆𑀚𑀮𑀺𑀢𑁆𑀯𑀸 𑀥𑀽𑀫𑀸𑀬𑀺𑀢𑁆𑀯𑀸 𑀫𑀳𑀸𑀯𑀦𑁂 𑀓𑀽𑀝𑀸𑀕𑀸𑀭𑀲𑀸𑀮𑀸𑀬𑀁 𑀧𑀘𑁆𑀘𑀼𑀝𑁆𑀞𑀸𑀲𑀺𑀁𑁇

(35.)

75\. 𑀅𑀣 𑀔𑁄, 𑀪𑀕𑁆𑀕𑀯, 𑀲𑀼𑀦𑀓𑁆𑀔𑀢𑁆𑀢𑁄 𑀮𑀺𑀘𑁆𑀙𑀯𑀺𑀧𑀼𑀢𑁆𑀢𑁄 𑀬𑁂𑀦𑀸𑀳𑀁 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀫𑀁 𑀅𑀪𑀺𑀯𑀸𑀤𑁂𑀢𑁆𑀯𑀸 𑀏𑀓𑀫𑀦𑁆𑀢𑀁 𑀦𑀺𑀲𑀻𑀤𑀺𑁇 𑀏𑀓𑀫𑀦𑁆𑀢𑀁 𑀦𑀺𑀲𑀺𑀦𑁆𑀦𑀁 𑀔𑁄 𑀅𑀳𑀁, 𑀪𑀕𑁆𑀕𑀯, 𑀲𑀼𑀦𑀓𑁆𑀔𑀢𑁆𑀢𑀁 𑀮𑀺𑀘𑁆𑀙𑀯𑀺𑀧𑀼𑀢𑁆𑀢𑀁 𑀏𑀢𑀤𑀯𑁄𑀘𑀁—  ‘𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀲𑀼𑀦𑀓𑁆𑀔𑀢𑁆𑀢, 𑀬𑀣𑁂𑀯 𑀢𑁂 𑀅𑀳𑀁 𑀅𑀘𑁂𑀮𑀁 𑀧𑀸𑀣𑀺𑀓𑀧𑀼𑀢𑁆𑀢𑀁 𑀆𑀭𑀩𑁆𑀪 𑀩𑁆𑀬𑀸𑀓𑀸𑀲𑀺𑀁, 𑀢𑀣𑁂𑀯 𑀢𑀁 𑀯𑀺𑀧𑀸𑀓𑀁 𑀅𑀜𑁆𑀜𑀣𑀸 𑀯𑀸’𑀢𑀺? ‘𑀬𑀣𑁂𑀯 𑀫𑁂, 𑀪𑀦𑁆𑀢𑁂, 𑀪𑀕𑀯𑀸 𑀅𑀘𑁂𑀮𑀁 𑀧𑀸𑀣𑀺𑀓𑀧𑀼𑀢𑁆𑀢𑀁 𑀆𑀭𑀩𑁆𑀪 𑀩𑁆𑀬𑀸𑀓𑀸𑀲𑀺, 𑀢𑀣𑁂𑀯 𑀢𑀁 𑀯𑀺𑀧𑀸𑀓𑀁, 𑀦𑁄 𑀅𑀜𑁆𑀜𑀣𑀸’𑀢𑀺𑁇

76\. ‘𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀲𑀼𑀦𑀓𑁆𑀔𑀢𑁆𑀢, 𑀬𑀤𑀺 𑀏𑀯𑀁 𑀲𑀦𑁆𑀢𑁂 𑀓𑀢𑀁 𑀯𑀸 𑀳𑁄𑀢𑀺 𑀉𑀢𑁆𑀢𑀭𑀺 𑀫𑀦𑀼𑀲𑁆𑀲𑀥𑀫𑁆𑀫𑀸 𑀇𑀤𑁆𑀥𑀺𑀧𑀸𑀝𑀺𑀳𑀸𑀭𑀺𑀬𑀁, 𑀅𑀓𑀢𑀁 𑀯𑀸’𑀢𑀺? ‘𑀅𑀤𑁆𑀥𑀸 𑀔𑁄, 𑀪𑀦𑁆𑀢𑁂, 𑀏𑀯𑀁 𑀲𑀦𑁆𑀢𑁂 𑀓𑀢𑀁 𑀳𑁄𑀢𑀺 𑀉𑀢𑁆𑀢𑀭𑀺 𑀫𑀦𑀼𑀲𑁆𑀲𑀥𑀫𑁆𑀫𑀸 𑀇𑀤𑁆𑀥𑀺𑀧𑀸𑀝𑀺𑀳𑀸𑀭𑀺𑀬𑀁, 𑀦𑁄 𑀅𑀓𑀢𑀦𑁆’𑀢𑀺𑁇 ‘𑀏𑀯𑀫𑁆𑀧𑀺 𑀔𑁄 𑀫𑀁 𑀢𑁆𑀯𑀁, 𑀫𑁄𑀖𑀧𑀼𑀭𑀺𑀲, 𑀉𑀢𑁆𑀢𑀭𑀺 𑀫𑀦𑀼𑀲𑁆𑀲𑀥𑀫𑁆𑀫𑀸 𑀇𑀤𑁆𑀥𑀺𑀧𑀸𑀝𑀺𑀳𑀸𑀭𑀺𑀬𑀁 𑀓𑀭𑁄𑀦𑁆𑀢𑀁 𑀏𑀯𑀁 𑀯𑀤𑁂𑀲𑀺—  𑀦 𑀳𑀺 𑀧𑀦 𑀫𑁂, 𑀪𑀦𑁆𑀢𑁂, 𑀪𑀕𑀯𑀸 𑀉𑀢𑁆𑀢𑀭𑀺 𑀫𑀦𑀼𑀲𑁆𑀲𑀥𑀫𑁆𑀫𑀸 𑀇𑀤𑁆𑀥𑀺𑀧𑀸𑀝𑀺𑀳𑀸𑀭𑀺𑀬𑀁 𑀓𑀭𑁄𑀢𑀻𑀢𑀺𑁇 𑀧𑀲𑁆𑀲, 𑀫𑁄𑀖𑀧𑀼𑀭𑀺𑀲, 𑀬𑀸𑀯𑀜𑁆𑀘 𑀢𑁂 𑀇𑀤𑀁 𑀅𑀧𑀭𑀤𑁆𑀥𑀦𑁆’𑀢𑀺𑁇

77\. 𑀏𑀯𑀫𑁆𑀧𑀺 𑀔𑁄, 𑀪𑀕𑁆𑀕𑀯, 𑀲𑀼𑀦𑀓𑁆𑀔𑀢𑁆𑀢𑁄 𑀮𑀺𑀘𑁆𑀙𑀯𑀺𑀧𑀼𑀢𑁆𑀢𑁄 𑀫𑀬𑀸 𑀯𑀼𑀘𑁆𑀘𑀫𑀸𑀦𑁄 𑀅𑀧𑀓𑁆𑀓𑀫𑁂𑀯 𑀇𑀫𑀲𑁆𑀫𑀸 𑀥𑀫𑁆𑀫𑀯𑀺𑀦𑀬𑀸, 𑀬𑀣𑀸 𑀢𑀁 𑀆𑀧𑀸𑀬𑀺𑀓𑁄 𑀦𑁂𑀭𑀬𑀺𑀓𑁄𑁇

[Go to previous page (1.4 Acelapāthikaputtavatthu)](/tipitaka/8D/1/1.4.md) / [Go to parent page (1 Pāthikasutta)](/tipitaka/8D/1.md) / [Go to next page (1.6 Aggaññapaññattikathā)](/tipitaka/8D/1/1.6.md)


