
[Home](/) / [8D Pāthikavaggapāḷi](/tipitaka/8D.md) / [1 Pāthikasutta](/tipitaka/8D/1.md)

# 𑁧𑁇𑁨 𑀓𑁄𑀭𑀓𑁆𑀔𑀢𑁆𑀢𑀺𑀬𑀯𑀢𑁆𑀣𑀼

### 𑀧𑀸𑀣𑀺𑀓𑀲𑀼𑀢𑁆𑀢

### 𑀓𑁄𑀭𑀓𑁆𑀔𑀢𑁆𑀢𑀺𑀬𑀯𑀢𑁆𑀣𑀼

(7.)

14\. 𑀏𑀓𑀫𑀺𑀤𑀸𑀳𑀁, 𑀪𑀕𑁆𑀕𑀯, 𑀲𑀫𑀬𑀁 𑀣𑀽𑀮𑀽𑀲𑀼 𑀯𑀺𑀳𑀭𑀸𑀫𑀺 𑀉𑀢𑁆𑀢𑀭𑀓𑀸 𑀦𑀸𑀫 𑀣𑀽𑀮𑀽𑀦𑀁 𑀦𑀺𑀕𑀫𑁄𑁇 𑀅𑀣 𑀔𑁆𑀯𑀸𑀳𑀁, 𑀪𑀕𑁆𑀕𑀯, 𑀧𑀼𑀩𑁆𑀩𑀡𑁆𑀳𑀲𑀫𑀬𑀁 𑀦𑀺𑀯𑀸𑀲𑁂𑀢𑁆𑀯𑀸 𑀧𑀢𑁆𑀢𑀘𑀻𑀯𑀭𑀫𑀸𑀤𑀸𑀬 𑀲𑀼𑀦𑀓𑁆𑀔𑀢𑁆𑀢𑁂𑀦 𑀮𑀺𑀘𑁆𑀙𑀯𑀺𑀧𑀼𑀢𑁆𑀢𑁂𑀦 𑀧𑀘𑁆𑀙𑀸𑀲𑀫𑀡𑁂𑀦 𑀉𑀢𑁆𑀢𑀭𑀓𑀁 𑀧𑀺𑀡𑁆𑀟𑀸𑀬 𑀧𑀸𑀯𑀺𑀲𑀺𑀁𑁇 𑀢𑁂𑀦 𑀔𑁄 𑀧𑀦 𑀲𑀫𑀬𑁂𑀦 𑀅𑀘𑁂𑀮𑁄 𑀓𑁄𑀭𑀓𑁆𑀔𑀢𑁆𑀢𑀺𑀬𑁄 𑀓𑀼𑀓𑁆𑀓𑀼𑀭𑀯𑀢𑀺𑀓𑁄 𑀘𑀢𑀼𑀓𑁆𑀓𑀼𑀡𑁆𑀟𑀺𑀓𑁄 𑀙𑀫𑀸𑀦𑀺𑀓𑀺𑀡𑁆𑀡𑀁 𑀪𑀓𑁆𑀔𑀲𑀁 𑀫𑀼𑀔𑁂𑀦𑁂𑀯 𑀔𑀸𑀤𑀢𑀺, 𑀫𑀼𑀔𑁂𑀦𑁂𑀯 𑀪𑀼𑀜𑁆𑀚𑀢𑀺𑁇 𑀅𑀤𑁆𑀤𑀲𑀸 𑀔𑁄, 𑀪𑀕𑁆𑀕𑀯, 𑀲𑀼𑀦𑀓𑁆𑀔𑀢𑁆𑀢𑁄 𑀮𑀺𑀘𑁆𑀙𑀯𑀺𑀧𑀼𑀢𑁆𑀢𑁄 𑀅𑀘𑁂𑀮𑀁 𑀓𑁄𑀭𑀓𑁆𑀔𑀢𑁆𑀢𑀺𑀬𑀁 𑀓𑀼𑀓𑁆𑀓𑀼𑀭𑀯𑀢𑀺𑀓𑀁 𑀘𑀢𑀼𑀓𑁆𑀓𑀼𑀡𑁆𑀟𑀺𑀓𑀁 𑀙𑀫𑀸𑀦𑀺𑀓𑀺𑀡𑁆𑀡𑀁 𑀪𑀓𑁆𑀔𑀲𑀁 𑀫𑀼𑀔𑁂𑀦𑁂𑀯 𑀔𑀸𑀤𑀦𑁆𑀢𑀁 𑀫𑀼𑀔𑁂𑀦𑁂𑀯 𑀪𑀼𑀜𑁆𑀚𑀦𑁆𑀢𑀁𑁇 𑀤𑀺𑀲𑁆𑀯𑀸𑀦𑀲𑁆𑀲 𑀏𑀢𑀤𑀳𑁄𑀲𑀺—  ‘𑀲𑀸𑀥𑀼𑀭𑀽𑀧𑁄 𑀯𑀢 𑀪𑁄 𑀅𑀬𑀁 𑀲𑀫𑀡𑁄 𑀘𑀢𑀼𑀓𑁆𑀓𑀼𑀡𑁆𑀟𑀺𑀓𑁄 𑀙𑀫𑀸𑀦𑀺𑀓𑀺𑀡𑁆𑀡𑀁 𑀪𑀓𑁆𑀔𑀲𑀁 𑀫𑀼𑀔𑁂𑀦𑁂𑀯 𑀔𑀸𑀤𑀢𑀺, 𑀫𑀼𑀔𑁂𑀦𑁂𑀯 𑀪𑀼𑀜𑁆𑀚𑀢𑀻’𑀢𑀺𑁇

15\. 𑀅𑀣 𑀔𑁆𑀯𑀸𑀳𑀁, 𑀪𑀕𑁆𑀕𑀯, 𑀲𑀼𑀦𑀓𑁆𑀔𑀢𑁆𑀢𑀲𑁆𑀲 𑀮𑀺𑀘𑁆𑀙𑀯𑀺𑀧𑀼𑀢𑁆𑀢𑀲𑁆𑀲 𑀘𑁂𑀢𑀲𑀸 𑀘𑁂𑀢𑁄𑀧𑀭𑀺𑀯𑀺𑀢𑀓𑁆𑀓𑀫𑀜𑁆𑀜𑀸𑀬 𑀲𑀼𑀦𑀓𑁆𑀔𑀢𑁆𑀢𑀁 𑀮𑀺𑀘𑁆𑀙𑀯𑀺𑀧𑀼𑀢𑁆𑀢𑀁 𑀏𑀢𑀤𑀯𑁄𑀘𑀁—  ‘𑀢𑁆𑀯𑀫𑁆𑀧𑀺 𑀦𑀸𑀫, 𑀫𑁄𑀖𑀧𑀼𑀭𑀺𑀲, 𑀲𑀫𑀡𑁄 𑀲𑀓𑁆𑀬𑀧𑀼𑀢𑁆𑀢𑀺𑀬𑁄 𑀧𑀝𑀺𑀚𑀸𑀦𑀺𑀲𑁆𑀲𑀲𑀻’𑀢𑀺𑁇 ‘𑀓𑀺𑀁 𑀧𑀦 𑀫𑀁, 𑀪𑀦𑁆𑀢𑁂, 𑀪𑀕𑀯𑀸 𑀏𑀯𑀫𑀸𑀳—  “𑀢𑁆𑀯𑀫𑁆𑀧𑀺 𑀦𑀸𑀫, 𑀫𑁄𑀖𑀧𑀼𑀭𑀺𑀲, 𑀲𑀫𑀡𑁄 𑀲𑀓𑁆𑀬𑀧𑀼𑀢𑁆𑀢𑀺𑀬𑁄 𑀧𑀝𑀺𑀚𑀸𑀦𑀺𑀲𑁆𑀲𑀲𑀻”’𑀢𑀺? ‘𑀦𑀦𑀼 𑀢𑁂, 𑀲𑀼𑀦𑀓𑁆𑀔𑀢𑁆𑀢, 𑀇𑀫𑀁 𑀅𑀘𑁂𑀮𑀁 𑀓𑁄𑀭𑀓𑁆𑀔𑀢𑁆𑀢𑀺𑀬𑀁 𑀓𑀼𑀓𑁆𑀓𑀼𑀭𑀯𑀢𑀺𑀓𑀁 𑀘𑀢𑀼𑀓𑁆𑀓𑀼𑀡𑁆𑀟𑀺𑀓𑀁 𑀙𑀫𑀸𑀦𑀺𑀓𑀺𑀡𑁆𑀡𑀁 𑀪𑀓𑁆𑀔𑀲𑀁 𑀫𑀼𑀔𑁂𑀦𑁂𑀯 𑀔𑀸𑀤𑀦𑁆𑀢𑀁 𑀫𑀼𑀔𑁂𑀦𑁂𑀯 𑀪𑀼𑀜𑁆𑀚𑀦𑁆𑀢𑀁 𑀤𑀺𑀲𑁆𑀯𑀸𑀦 𑀏𑀢𑀤𑀳𑁄𑀲𑀺—  𑀲𑀸𑀥𑀼𑀭𑀽𑀧𑁄 𑀯𑀢 𑀪𑁄 𑀅𑀬𑀁 𑀲𑀫𑀡𑁄 𑀘𑀢𑀼𑀓𑁆𑀓𑀼𑀡𑁆𑀟𑀺𑀓𑁄 𑀙𑀫𑀸𑀦𑀺𑀓𑀺𑀡𑁆𑀡𑀁 𑀪𑀓𑁆𑀔𑀲𑀁 𑀫𑀼𑀔𑁂𑀦𑁂𑀯 𑀔𑀸𑀤𑀢𑀺, 𑀫𑀼𑀔𑁂𑀦𑁂𑀯 𑀪𑀼𑀜𑁆𑀚𑀢𑀻’𑀢𑀺? ‘𑀏𑀯𑀁, 𑀪𑀦𑁆𑀢𑁂𑁇 𑀓𑀺𑀁 𑀧𑀦, 𑀪𑀦𑁆𑀢𑁂, 𑀪𑀕𑀯𑀸 𑀅𑀭𑀳𑀢𑁆𑀢𑀲𑁆𑀲 𑀫𑀘𑁆𑀙𑀭𑀸𑀬𑀢𑀻’𑀢𑀺?

16\. ‘𑀦 𑀔𑁄 𑀅𑀳𑀁, 𑀫𑁄𑀖𑀧𑀼𑀭𑀺𑀲, 𑀅𑀭𑀳𑀢𑁆𑀢𑀲𑁆𑀲 𑀫𑀘𑁆𑀙𑀭𑀸𑀬𑀸𑀫𑀺𑁇 𑀅𑀧𑀺 𑀘 𑀢𑀼𑀬𑁆𑀳𑁂𑀯𑁂𑀢𑀁 𑀧𑀸𑀧𑀓𑀁 𑀤𑀺𑀝𑁆𑀞𑀺𑀕𑀢𑀁 𑀉𑀧𑁆𑀧𑀦𑁆𑀦𑀁, 𑀢𑀁 𑀧𑀚𑀳𑁇 𑀫𑀸 𑀢𑁂 𑀅𑀳𑁄𑀲𑀺 𑀤𑀻𑀖𑀭𑀢𑁆𑀢𑀁 𑀅𑀳𑀺𑀢𑀸𑀬 𑀤𑀼𑀓𑁆𑀔𑀸𑀬𑁇 𑀬𑀁 𑀔𑁄 𑀧𑀦𑁂𑀢𑀁, 𑀲𑀼𑀦𑀓𑁆𑀔𑀢𑁆𑀢, 𑀫𑀜𑁆𑀜𑀲𑀺 𑀅𑀘𑁂𑀮𑀁 𑀓𑁄𑀭𑀓𑁆𑀔𑀢𑁆𑀢𑀺𑀬𑀁—  𑀲𑀸𑀥𑀼𑀭𑀽𑀧𑁄 𑀅𑀬𑀁 𑀲𑀫𑀡𑁄𑀢𑀺𑁇 𑀲𑁄 𑀲𑀢𑁆𑀢𑀫𑀁 𑀤𑀺𑀯𑀲𑀁 𑀅𑀮𑀲𑀓𑁂𑀦 𑀓𑀸𑀮𑀁 𑀓𑀭𑀺𑀲𑁆𑀲𑀢𑀺𑁇 𑀓𑀸𑀮𑀗𑁆𑀓𑀢𑁄 𑀘 𑀓𑀸𑀮𑀓𑀜𑁆𑀘𑀺𑀓𑀸 𑀦𑀸𑀫 𑀅𑀲𑀼𑀭𑀸 𑀲𑀩𑁆𑀩𑀦𑀺𑀳𑀻𑀦𑁄 𑀅𑀲𑀼𑀭𑀓𑀸𑀬𑁄, 𑀢𑀢𑁆𑀭 𑀉𑀧𑀧𑀚𑁆𑀚𑀺𑀲𑁆𑀲𑀢𑀺𑁇 𑀓𑀸𑀮𑀗𑁆𑀓𑀢𑀜𑁆𑀘 𑀦𑀁 𑀩𑀻𑀭𑀡𑀢𑁆𑀣𑀫𑁆𑀩𑀓𑁂 𑀲𑀼𑀲𑀸𑀦𑁂 𑀙𑀟𑁆𑀟𑁂𑀲𑁆𑀲𑀦𑁆𑀢𑀺𑁇 𑀆𑀓𑀗𑁆𑀔𑀫𑀸𑀦𑁄 𑀘 𑀢𑁆𑀯𑀁, 𑀲𑀼𑀦𑀓𑁆𑀔𑀢𑁆𑀢, 𑀅𑀘𑁂𑀮𑀁 𑀓𑁄𑀭𑀓𑁆𑀔𑀢𑁆𑀢𑀺𑀬𑀁 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀧𑀼𑀘𑁆𑀙𑁂𑀬𑁆𑀬𑀸𑀲𑀺—  𑀚𑀸𑀦𑀸𑀲𑀺, 𑀆𑀯𑀼𑀲𑁄 𑀓𑁄𑀭𑀓𑁆𑀔𑀢𑁆𑀢𑀺𑀬, 𑀅𑀢𑁆𑀢𑀦𑁄 𑀕𑀢𑀺𑀦𑁆𑀢𑀺? 𑀞𑀸𑀦𑀁 𑀔𑁄 𑀧𑀦𑁂𑀢𑀁, 𑀲𑀼𑀦𑀓𑁆𑀔𑀢𑁆𑀢, 𑀯𑀺𑀚𑁆𑀚𑀢𑀺 𑀬𑀁 𑀢𑁂 𑀅𑀘𑁂𑀮𑁄 𑀓𑁄𑀭𑀓𑁆𑀔𑀢𑁆𑀢𑀺𑀬𑁄 𑀩𑁆𑀬𑀸𑀓𑀭𑀺𑀲𑁆𑀲𑀢𑀺—  𑀚𑀸𑀦𑀸𑀫𑀺, 𑀆𑀯𑀼𑀲𑁄 𑀲𑀼𑀦𑀓𑁆𑀔𑀢𑁆𑀢, 𑀅𑀢𑁆𑀢𑀦𑁄 𑀕𑀢𑀺𑀁; 𑀓𑀸𑀮𑀓𑀜𑁆𑀘𑀺𑀓𑀸 𑀦𑀸𑀫 𑀅𑀲𑀼𑀭𑀸 𑀲𑀩𑁆𑀩𑀦𑀺𑀳𑀻𑀦𑁄 𑀅𑀲𑀼𑀭𑀓𑀸𑀬𑁄, 𑀢𑀢𑁆𑀭𑀸𑀫𑁆𑀳𑀺 𑀉𑀧𑀧𑀦𑁆𑀦𑁄’𑀢𑀺𑁇

17\. 𑀅𑀣 𑀔𑁄, 𑀪𑀕𑁆𑀕𑀯, 𑀲𑀼𑀦𑀓𑁆𑀔𑀢𑁆𑀢𑁄 𑀮𑀺𑀘𑁆𑀙𑀯𑀺𑀧𑀼𑀢𑁆𑀢𑁄 𑀬𑁂𑀦 𑀅𑀘𑁂𑀮𑁄 𑀓𑁄𑀭𑀓𑁆𑀔𑀢𑁆𑀢𑀺𑀬𑁄 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀅𑀘𑁂𑀮𑀁 𑀓𑁄𑀭𑀓𑁆𑀔𑀢𑁆𑀢𑀺𑀬𑀁 𑀏𑀢𑀤𑀯𑁄𑀘—  ‘𑀩𑁆𑀬𑀸𑀓𑀢𑁄 𑀔𑁄𑀲𑀺, 𑀆𑀯𑀼𑀲𑁄 𑀓𑁄𑀭𑀓𑁆𑀔𑀢𑁆𑀢𑀺𑀬, 𑀲𑀫𑀡𑁂𑀦 𑀕𑁄𑀢𑀫𑁂𑀦—  𑀅𑀘𑁂𑀮𑁄 𑀓𑁄𑀭𑀓𑁆𑀔𑀢𑁆𑀢𑀺𑀬𑁄 𑀲𑀢𑁆𑀢𑀫𑀁 𑀤𑀺𑀯𑀲𑀁 𑀅𑀮𑀲𑀓𑁂𑀦 𑀓𑀸𑀮𑀁 𑀓𑀭𑀺𑀲𑁆𑀲𑀢𑀺𑁇 𑀓𑀸𑀮𑀗𑁆𑀓𑀢𑁄 𑀘 𑀓𑀸𑀮𑀓𑀜𑁆𑀘𑀺𑀓𑀸 𑀦𑀸𑀫 𑀅𑀲𑀼𑀭𑀸 𑀲𑀩𑁆𑀩𑀦𑀺𑀳𑀻𑀦𑁄 𑀅𑀲𑀼𑀭𑀓𑀸𑀬𑁄, 𑀢𑀢𑁆𑀭 𑀉𑀧𑀧𑀚𑁆𑀚𑀺𑀲𑁆𑀲𑀢𑀺𑁇 𑀓𑀸𑀮𑀗𑁆𑀓𑀢𑀜𑁆𑀘 𑀦𑀁 𑀩𑀻𑀭𑀡𑀢𑁆𑀣𑀫𑁆𑀩𑀓𑁂 𑀲𑀼𑀲𑀸𑀦𑁂 𑀙𑀟𑁆𑀟𑁂𑀲𑁆𑀲𑀦𑁆𑀢𑀻𑀢𑀺𑁇 𑀬𑁂𑀦 𑀢𑁆𑀯𑀁, 𑀆𑀯𑀼𑀲𑁄 𑀓𑁄𑀭𑀓𑁆𑀔𑀢𑁆𑀢𑀺𑀬, 𑀫𑀢𑁆𑀢𑀁 𑀫𑀢𑁆𑀢𑀜𑁆𑀘 𑀪𑀢𑁆𑀢𑀁 𑀪𑀼𑀜𑁆𑀚𑁂𑀬𑁆𑀬𑀸𑀲𑀺, 𑀫𑀢𑁆𑀢𑀁 𑀫𑀢𑁆𑀢𑀜𑁆𑀘 𑀧𑀸𑀦𑀻𑀬𑀁 𑀧𑀺𑀯𑁂𑀬𑁆𑀬𑀸𑀲𑀺𑁇 𑀬𑀣𑀸 𑀲𑀫𑀡𑀲𑁆𑀲 𑀕𑁄𑀢𑀫𑀲𑁆𑀲 𑀫𑀺𑀘𑁆𑀙𑀸 𑀅𑀲𑁆𑀲 𑀯𑀘𑀦𑀦𑁆’𑀢𑀺𑁇

(8.)

18\. 𑀅𑀣 𑀔𑁄, 𑀪𑀕𑁆𑀕𑀯, 𑀲𑀼𑀦𑀓𑁆𑀔𑀢𑁆𑀢𑁄 𑀮𑀺𑀘𑁆𑀙𑀯𑀺𑀧𑀼𑀢𑁆𑀢𑁄 𑀏𑀓𑀤𑁆𑀯𑀻𑀳𑀺𑀓𑀸𑀬 𑀲𑀢𑁆𑀢𑀭𑀢𑁆𑀢𑀺𑀦𑁆𑀤𑀺𑀯𑀸𑀦𑀺 𑀕𑀡𑁂𑀲𑀺, 𑀬𑀣𑀸 𑀢𑀁 𑀢𑀣𑀸𑀕𑀢𑀲𑁆𑀲 𑀅𑀲𑀤𑁆𑀤𑀳𑀫𑀸𑀦𑁄𑁇 𑀅𑀣 𑀔𑁄, 𑀪𑀕𑁆𑀕𑀯, 𑀅𑀘𑁂𑀮𑁄 𑀓𑁄𑀭𑀓𑁆𑀔𑀢𑁆𑀢𑀺𑀬𑁄 𑀲𑀢𑁆𑀢𑀫𑀁 𑀤𑀺𑀯𑀲𑀁 𑀅𑀮𑀲𑀓𑁂𑀦 𑀓𑀸𑀮𑀫𑀓𑀸𑀲𑀺𑁇 𑀓𑀸𑀮𑀗𑁆𑀓𑀢𑁄 𑀘 𑀓𑀸𑀮𑀓𑀜𑁆𑀘𑀺𑀓𑀸 𑀦𑀸𑀫 𑀅𑀲𑀼𑀭𑀸 𑀲𑀩𑁆𑀩𑀦𑀺𑀳𑀻𑀦𑁄 𑀅𑀲𑀼𑀭𑀓𑀸𑀬𑁄, 𑀢𑀢𑁆𑀭 𑀉𑀧𑀧𑀚𑁆𑀚𑀺𑁇 𑀓𑀸𑀮𑀗𑁆𑀓𑀢𑀜𑁆𑀘 𑀦𑀁 𑀩𑀻𑀭𑀡𑀢𑁆𑀣𑀫𑁆𑀩𑀓𑁂 𑀲𑀼𑀲𑀸𑀦𑁂 𑀙𑀟𑁆𑀟𑁂𑀲𑀼𑀁𑁇

(9.)

19\. 𑀅𑀲𑁆𑀲𑁄𑀲𑀺 𑀔𑁄, 𑀪𑀕𑁆𑀕𑀯, 𑀲𑀼𑀦𑀓𑁆𑀔𑀢𑁆𑀢𑁄 𑀮𑀺𑀘𑁆𑀙𑀯𑀺𑀧𑀼𑀢𑁆𑀢𑁄—  ‘𑀅𑀘𑁂𑀮𑁄 𑀓𑀺𑀭 𑀓𑁄𑀭𑀓𑁆𑀔𑀢𑁆𑀢𑀺𑀬𑁄 𑀅𑀮𑀲𑀓𑁂𑀦 𑀓𑀸𑀮𑀗𑁆𑀓𑀢𑁄 𑀩𑀻𑀭𑀡𑀢𑁆𑀣𑀫𑁆𑀩𑀓𑁂 𑀲𑀼𑀲𑀸𑀦𑁂 𑀙𑀟𑁆𑀟𑀺𑀢𑁄’𑀢𑀺𑁇 𑀅𑀣 𑀔𑁄, 𑀪𑀕𑁆𑀕𑀯, 𑀲𑀼𑀦𑀓𑁆𑀔𑀢𑁆𑀢𑁄 𑀮𑀺𑀘𑁆𑀙𑀯𑀺𑀧𑀼𑀢𑁆𑀢𑁄 𑀬𑁂𑀦 𑀩𑀻𑀭𑀡𑀢𑁆𑀣𑀫𑁆𑀩𑀓𑀁 𑀲𑀼𑀲𑀸𑀦𑀁, 𑀬𑁂𑀦 𑀅𑀘𑁂𑀮𑁄 𑀓𑁄𑀭𑀓𑁆𑀔𑀢𑁆𑀢𑀺𑀬𑁄 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀅𑀘𑁂𑀮𑀁 𑀓𑁄𑀭𑀓𑁆𑀔𑀢𑁆𑀢𑀺𑀬𑀁 𑀢𑀺𑀓𑁆𑀔𑀢𑁆𑀢𑀼𑀁 𑀧𑀸𑀡𑀺𑀦𑀸 𑀆𑀓𑁄𑀝𑁂𑀲𑀺—  ‘𑀚𑀸𑀦𑀸𑀲𑀺, 𑀆𑀯𑀼𑀲𑁄 𑀓𑁄𑀭𑀓𑁆𑀔𑀢𑁆𑀢𑀺𑀬, 𑀅𑀢𑁆𑀢𑀦𑁄 𑀕𑀢𑀺𑀦𑁆’𑀢𑀺? 𑀅𑀣 𑀔𑁄, 𑀪𑀕𑁆𑀕𑀯, 𑀅𑀘𑁂𑀮𑁄 𑀓𑁄𑀭𑀓𑁆𑀔𑀢𑁆𑀢𑀺𑀬𑁄 𑀧𑀸𑀡𑀺𑀦𑀸 𑀧𑀺𑀝𑁆𑀞𑀺𑀁 𑀧𑀭𑀺𑀧𑀼𑀜𑁆𑀙𑀦𑁆𑀢𑁄 𑀯𑀼𑀝𑁆𑀞𑀸𑀲𑀺𑁇 ‘𑀚𑀸𑀦𑀸𑀫𑀺, 𑀆𑀯𑀼𑀲𑁄 𑀲𑀼𑀦𑀓𑁆𑀔𑀢𑁆𑀢, 𑀅𑀢𑁆𑀢𑀦𑁄 𑀕𑀢𑀺𑀁𑁇 𑀓𑀸𑀮𑀓𑀜𑁆𑀘𑀺𑀓𑀸 𑀦𑀸𑀫 𑀅𑀲𑀼𑀭𑀸 𑀲𑀩𑁆𑀩𑀦𑀺𑀳𑀻𑀦𑁄 𑀅𑀲𑀼𑀭𑀓𑀸𑀬𑁄, 𑀢𑀢𑁆𑀭𑀸𑀫𑁆𑀳𑀺 𑀉𑀧𑀧𑀦𑁆𑀦𑁄’𑀢𑀺 𑀯𑀢𑁆𑀯𑀸 𑀢𑀢𑁆𑀣𑁂𑀯 𑀉𑀢𑁆𑀢𑀸𑀦𑁄 𑀧𑀧𑀢𑀺𑁇

(10.)

20\. 𑀅𑀣 𑀔𑁄, 𑀪𑀕𑁆𑀕𑀯, 𑀲𑀼𑀦𑀓𑁆𑀔𑀢𑁆𑀢𑁄 𑀮𑀺𑀘𑁆𑀙𑀯𑀺𑀧𑀼𑀢𑁆𑀢𑁄 𑀬𑁂𑀦𑀸𑀳𑀁 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀫𑀁 𑀅𑀪𑀺𑀯𑀸𑀤𑁂𑀢𑁆𑀯𑀸 𑀏𑀓𑀫𑀦𑁆𑀢𑀁 𑀦𑀺𑀲𑀻𑀤𑀺𑁇 𑀏𑀓𑀫𑀦𑁆𑀢𑀁 𑀦𑀺𑀲𑀺𑀦𑁆𑀦𑀁 𑀔𑁄 𑀅𑀳𑀁, 𑀪𑀕𑁆𑀕𑀯, 𑀲𑀼𑀦𑀓𑁆𑀔𑀢𑁆𑀢𑀁 𑀮𑀺𑀘𑁆𑀙𑀯𑀺𑀧𑀼𑀢𑁆𑀢𑀁 𑀏𑀢𑀤𑀯𑁄𑀘𑀁—  ‘𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀲𑀼𑀦𑀓𑁆𑀔𑀢𑁆𑀢, 𑀬𑀣𑁂𑀯 𑀢𑁂 𑀅𑀳𑀁 𑀅𑀘𑁂𑀮𑀁 𑀓𑁄𑀭𑀓𑁆𑀔𑀢𑁆𑀢𑀺𑀬𑀁 𑀆𑀭𑀩𑁆𑀪 𑀩𑁆𑀬𑀸𑀓𑀸𑀲𑀺𑀁, 𑀢𑀣𑁂𑀯 𑀢𑀁 𑀯𑀺𑀧𑀸𑀓𑀁, 𑀅𑀜𑁆𑀜𑀣𑀸 𑀯𑀸’𑀢𑀺? ‘𑀬𑀣𑁂𑀯 𑀫𑁂, 𑀪𑀦𑁆𑀢𑁂, 𑀪𑀕𑀯𑀸 𑀅𑀘𑁂𑀮𑀁 𑀓𑁄𑀭𑀓𑁆𑀔𑀢𑁆𑀢𑀺𑀬𑀁 𑀆𑀭𑀩𑁆𑀪 𑀩𑁆𑀬𑀸𑀓𑀸𑀲𑀺, 𑀢𑀣𑁂𑀯 𑀢𑀁 𑀯𑀺𑀧𑀸𑀓𑀁, 𑀦𑁄 𑀅𑀜𑁆𑀜𑀣𑀸’𑀢𑀺𑁇 ‘𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀲𑀼𑀦𑀓𑁆𑀔𑀢𑁆𑀢, 𑀬𑀤𑀺 𑀏𑀯𑀁 𑀲𑀦𑁆𑀢𑁂 𑀓𑀢𑀁 𑀯𑀸 𑀳𑁄𑀢𑀺 𑀉𑀢𑁆𑀢𑀭𑀺 𑀫𑀦𑀼𑀲𑁆𑀲𑀥𑀫𑁆𑀫𑀸 𑀇𑀤𑁆𑀥𑀺𑀧𑀸𑀝𑀺𑀳𑀸𑀭𑀺𑀬𑀁, 𑀅𑀓𑀢𑀁 𑀯𑀸’𑀢𑀺? ‘𑀅𑀤𑁆𑀥𑀸 𑀔𑁄, 𑀪𑀦𑁆𑀢𑁂, 𑀏𑀯𑀁 𑀲𑀦𑁆𑀢𑁂 𑀓𑀢𑀁 𑀳𑁄𑀢𑀺 𑀉𑀢𑁆𑀢𑀭𑀺 𑀫𑀦𑀼𑀲𑁆𑀲𑀥𑀫𑁆𑀫𑀸 𑀇𑀤𑁆𑀥𑀺𑀧𑀸𑀝𑀺𑀳𑀸𑀭𑀺𑀬𑀁, 𑀦𑁄 𑀅𑀓𑀢𑀦𑁆’𑀢𑀺𑁇 ‘𑀏𑀯𑀫𑁆𑀧𑀺 𑀔𑁄 𑀫𑀁 𑀢𑁆𑀯𑀁, 𑀫𑁄𑀖𑀧𑀼𑀭𑀺𑀲, 𑀉𑀢𑁆𑀢𑀭𑀺 𑀫𑀦𑀼𑀲𑁆𑀲𑀥𑀫𑁆𑀫𑀸 𑀇𑀤𑁆𑀥𑀺𑀧𑀸𑀝𑀺𑀳𑀸𑀭𑀺𑀬𑀁 𑀓𑀭𑁄𑀦𑁆𑀢𑀁 𑀏𑀯𑀁 𑀯𑀤𑁂𑀲𑀺—  𑀦 𑀳𑀺 𑀧𑀦 𑀫𑁂, 𑀪𑀦𑁆𑀢𑁂, 𑀪𑀕𑀯𑀸 𑀉𑀢𑁆𑀢𑀭𑀺 𑀫𑀦𑀼𑀲𑁆𑀲𑀥𑀫𑁆𑀫𑀸 𑀇𑀤𑁆𑀥𑀺𑀧𑀸𑀝𑀺𑀳𑀸𑀭𑀺𑀬𑀁 𑀓𑀭𑁄𑀢𑀻𑀢𑀺𑁇 𑀧𑀲𑁆𑀲, 𑀫𑁄𑀖𑀧𑀼𑀭𑀺𑀲, 𑀬𑀸𑀯𑀜𑁆𑀘 𑀢𑁂 𑀇𑀤𑀁 𑀅𑀧𑀭𑀤𑁆𑀥𑀦𑁆’𑀢𑀺𑁇 𑀏𑀯𑀫𑁆𑀧𑀺 𑀔𑁄, 𑀪𑀕𑁆𑀕𑀯, 𑀲𑀼𑀦𑀓𑁆𑀔𑀢𑁆𑀢𑁄 𑀮𑀺𑀘𑁆𑀙𑀯𑀺𑀧𑀼𑀢𑁆𑀢𑁄 𑀫𑀬𑀸 𑀯𑀼𑀘𑁆𑀘𑀫𑀸𑀦𑁄 𑀅𑀧𑀓𑁆𑀓𑀫𑁂𑀯 𑀇𑀫𑀲𑁆𑀫𑀸 𑀥𑀫𑁆𑀫𑀯𑀺𑀦𑀬𑀸, 𑀬𑀣𑀸 𑀢𑀁 𑀆𑀧𑀸𑀬𑀺𑀓𑁄 𑀦𑁂𑀭𑀬𑀺𑀓𑁄𑁇

[Go to previous page (1.1 Sunakkhattavatthu)](/tipitaka/8D/1/1.1.md) / [Go to parent page (1 Pāthikasutta)](/tipitaka/8D/1.md) / [Go to next page (1.3 Acelakaḷāramaṭṭakavatthu)](/tipitaka/8D/1/1.3.md)


