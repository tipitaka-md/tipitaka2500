
[Home](/) / [16A5 Pañcakanipātapāḷi](../...md) / [1 Paṭhamapaṇṇāsaka](...md) / [1.4 Sumanavagga](../16A5/1/1.4.md)

# 𑁧𑁇𑁪𑁇𑁪 𑀲𑀻𑀳𑀲𑁂𑀦𑀸𑀧𑀢𑀺𑀲𑀼𑀢𑁆𑀢

* 𑀧𑀞𑀫𑀧𑀡𑁆𑀡𑀸𑀲𑀓

* 𑀲𑀼𑀫𑀦𑀯𑀕𑁆𑀕

* 𑀲𑀻𑀳𑀲𑁂𑀦𑀸𑀧𑀢𑀺𑀲𑀼𑀢𑁆𑀢

(34.)

172\. 𑀏𑀓𑀁 𑀲𑀫𑀬𑀁 𑀪𑀕𑀯𑀸 𑀯𑁂𑀲𑀸𑀮𑀺𑀬𑀁 𑀯𑀺𑀳𑀭𑀢𑀺 𑀫𑀳𑀸𑀯𑀦𑁂 𑀓𑀽𑀝𑀸𑀕𑀸𑀭𑀲𑀸𑀮𑀸𑀬𑀁𑁇 𑀅𑀣 𑀔𑁄 𑀲𑀻𑀳𑁄 𑀲𑁂𑀦𑀸𑀧𑀢𑀺 𑀬𑁂𑀦 𑀪𑀕𑀯𑀸 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀪𑀕𑀯𑀦𑁆𑀢𑀁 𑀅𑀪𑀺𑀯𑀸𑀤𑁂𑀢𑁆𑀯𑀸 𑀏𑀓𑀫𑀦𑁆𑀢𑀁 𑀦𑀺𑀲𑀻𑀤𑀺𑁇 𑀏𑀓𑀫𑀦𑁆𑀢𑀁 𑀦𑀺𑀲𑀺𑀦𑁆𑀦𑁄 𑀔𑁄 𑀲𑀻𑀳𑁄 𑀲𑁂𑀦𑀸𑀧𑀢𑀺 𑀪𑀕𑀯𑀦𑁆𑀢𑀁 𑀏𑀢𑀤𑀯𑁄𑀘—  “𑀲𑀓𑁆𑀓𑀸 𑀦𑀼 𑀔𑁄, 𑀪𑀦𑁆𑀢𑁂, 𑀪𑀕𑀯𑀸 𑀲𑀦𑁆𑀤𑀺𑀝𑁆𑀞𑀺𑀓𑀁 𑀤𑀸𑀦𑀨𑀮𑀁 𑀧𑀜𑁆𑀜𑀸𑀧𑁂𑀢𑀼𑀦𑁆”𑀢𑀺?

173\. “𑀲𑀓𑁆𑀓𑀸, 𑀲𑀻𑀳𑀸”𑀢𑀺 𑀪𑀕𑀯𑀸 𑀅𑀯𑁄𑀘—  “𑀤𑀸𑀬𑀓𑁄, 𑀲𑀻𑀳, 𑀤𑀸𑀦𑀧𑀢𑀺 𑀩𑀳𑀼𑀦𑁄 𑀚𑀦𑀲𑁆𑀲 𑀧𑀺𑀬𑁄 𑀳𑁄𑀢𑀺 𑀫𑀦𑀸𑀧𑁄𑁇 𑀬𑀫𑁆𑀧𑀺, 𑀲𑀻𑀳, 𑀤𑀸𑀬𑀓𑁄 𑀤𑀸𑀦𑀧𑀢𑀺 𑀩𑀳𑀼𑀦𑁄 𑀚𑀦𑀲𑁆𑀲 𑀧𑀺𑀬𑁄 𑀳𑁄𑀢𑀺 𑀫𑀦𑀸𑀧𑁄, 𑀇𑀤𑀫𑁆𑀧𑀺 𑀲𑀦𑁆𑀤𑀺𑀝𑁆𑀞𑀺𑀓𑀁 𑀤𑀸𑀦𑀨𑀮𑀁𑁇

174\. 𑀧𑀼𑀦 𑀘𑀧𑀭𑀁, 𑀲𑀻𑀳, 𑀤𑀸𑀬𑀓𑀁 𑀤𑀸𑀦𑀧𑀢𑀺𑀁 𑀲𑀦𑁆𑀢𑁄 𑀲𑀧𑁆𑀧𑀼𑀭𑀺𑀲𑀸 𑀪𑀚𑀦𑁆𑀢𑀺𑁇 𑀬𑀫𑁆𑀧𑀺, 𑀲𑀻𑀳, 𑀤𑀸𑀬𑀓𑀁 𑀤𑀸𑀦𑀧𑀢𑀺𑀁 𑀲𑀦𑁆𑀢𑁄 𑀲𑀧𑁆𑀧𑀼𑀭𑀺𑀲𑀸 𑀪𑀚𑀦𑁆𑀢𑀺, 𑀇𑀤𑀫𑁆𑀧𑀺 𑀲𑀦𑁆𑀤𑀺𑀝𑁆𑀞𑀺𑀓𑀁 𑀤𑀸𑀦𑀨𑀮𑀁𑁇

175\. 𑀧𑀼𑀦 𑀘𑀧𑀭𑀁, 𑀲𑀻𑀳, 𑀤𑀸𑀬𑀓𑀲𑁆𑀲 𑀤𑀸𑀦𑀧𑀢𑀺𑀦𑁄 𑀓𑀮𑁆𑀬𑀸𑀡𑁄 𑀓𑀺𑀢𑁆𑀢𑀺𑀲𑀤𑁆𑀤𑁄 𑀅𑀩𑁆𑀪𑀼𑀕𑁆𑀕𑀘𑁆𑀙𑀢𑀺𑁇 𑀬𑀫𑁆𑀧𑀺, 𑀲𑀻𑀳, 𑀤𑀸𑀬𑀓𑀲𑁆𑀲 𑀤𑀸𑀦𑀧𑀢𑀺𑀦𑁄 𑀓𑀮𑁆𑀬𑀸𑀡𑁄 𑀓𑀺𑀢𑁆𑀢𑀺𑀲𑀤𑁆𑀤𑁄 𑀅𑀩𑁆𑀪𑀼𑀕𑁆𑀕𑀘𑁆𑀙𑀢𑀺, 𑀇𑀤𑀫𑁆𑀧𑀺 𑀲𑀦𑁆𑀤𑀺𑀝𑁆𑀞𑀺𑀓𑀁 𑀤𑀸𑀦𑀨𑀮𑀁𑁇

176\. 𑀧𑀼𑀦 𑀘𑀧𑀭𑀁, 𑀲𑀻𑀳, 𑀤𑀸𑀬𑀓𑁄 𑀤𑀸𑀦𑀧𑀢𑀺 𑀬𑀁 𑀬𑀤𑁂𑀯 𑀧𑀭𑀺𑀲𑀁 𑀉𑀧𑀲𑀗𑁆𑀓𑀫𑀢𑀺—  𑀬𑀤𑀺 𑀔𑀢𑁆𑀢𑀺𑀬𑀧𑀭𑀺𑀲𑀁 𑀬𑀤𑀺 𑀩𑁆𑀭𑀸𑀳𑁆𑀫𑀡𑀧𑀭𑀺𑀲𑀁 𑀬𑀤𑀺 𑀕𑀳𑀧𑀢𑀺𑀧𑀭𑀺𑀲𑀁 𑀬𑀤𑀺 𑀲𑀫𑀡𑀧𑀭𑀺𑀲𑀁—  𑀯𑀺𑀲𑀸𑀭𑀤𑁄 𑀉𑀧𑀲𑀗𑁆𑀓𑀫𑀢𑀺 𑀅𑀫𑀗𑁆𑀓𑀼𑀪𑀽𑀢𑁄𑁇 𑀬𑀫𑁆𑀧𑀺, 𑀲𑀻𑀳, 𑀤𑀸𑀬𑀓𑁄 𑀤𑀸𑀦𑀧𑀢𑀺 𑀬𑀁 𑀬𑀤𑁂𑀯 𑀧𑀭𑀺𑀲𑀁 𑀉𑀧𑀲𑀗𑁆𑀓𑀫𑀢𑀺—  𑀬𑀤𑀺 𑀔𑀢𑁆𑀢𑀺𑀬𑀧𑀭𑀺𑀲𑀁 𑀬𑀤𑀺 𑀩𑁆𑀭𑀸𑀳𑁆𑀫𑀡𑀧𑀭𑀺𑀲𑀁 𑀬𑀤𑀺 𑀕𑀳𑀧𑀢𑀺𑀧𑀭𑀺𑀲𑀁 𑀬𑀤𑀺 𑀲𑀫𑀡𑀧𑀭𑀺𑀲𑀁—  𑀯𑀺𑀲𑀸𑀭𑀤𑁄 𑀉𑀧𑀲𑀗𑁆𑀓𑀫𑀢𑀺 𑀅𑀫𑀗𑁆𑀓𑀼𑀪𑀽𑀢𑁄, 𑀇𑀤𑀫𑁆𑀧𑀺 𑀲𑀦𑁆𑀤𑀺𑀝𑁆𑀞𑀺𑀓𑀁 𑀤𑀸𑀦𑀨𑀮𑀁𑁇

177\. 𑀧𑀼𑀦 𑀘𑀧𑀭𑀁, 𑀲𑀻𑀳, 𑀤𑀸𑀬𑀓𑁄 𑀤𑀸𑀦𑀧𑀢𑀺 𑀓𑀸𑀬𑀲𑁆𑀲 𑀪𑁂𑀤𑀸 𑀧𑀭𑀁 𑀫𑀭𑀡𑀸 𑀲𑀼𑀕𑀢𑀺𑀁 𑀲𑀕𑁆𑀕𑀁 𑀮𑁄𑀓𑀁 𑀉𑀧𑀧𑀚𑁆𑀚𑀢𑀺𑁇 𑀬𑀫𑁆𑀧𑀺, 𑀲𑀻𑀳, 𑀤𑀸𑀬𑀓𑁄 𑀤𑀸𑀦𑀧𑀢𑀺 𑀓𑀸𑀬𑀲𑁆𑀲 𑀪𑁂𑀤𑀸 𑀧𑀭𑀁 𑀫𑀭𑀡𑀸 𑀲𑀼𑀕𑀢𑀺𑀁 𑀲𑀕𑁆𑀕𑀁 𑀮𑁄𑀓𑀁 𑀉𑀧𑀧𑀚𑁆𑀚𑀢𑀺, 𑀇𑀤𑀁 𑀲𑀫𑁆𑀧𑀭𑀸𑀬𑀺𑀓𑀁 𑀤𑀸𑀦𑀨𑀮𑀦𑁆”𑀢𑀺𑁇

178\. 𑀏𑀯𑀁 𑀯𑀼𑀢𑁆𑀢𑁂, 𑀲𑀻𑀳𑁄 𑀲𑁂𑀦𑀸𑀧𑀢𑀺 𑀪𑀕𑀯𑀦𑁆𑀢𑀁 𑀏𑀢𑀤𑀯𑁄𑀘—  “𑀬𑀸𑀦𑀺𑀫𑀸𑀦𑀺, 𑀪𑀦𑁆𑀢𑁂, 𑀪𑀕𑀯𑀢𑀸 𑀘𑀢𑁆𑀢𑀸𑀭𑀺 𑀲𑀦𑁆𑀤𑀺𑀝𑁆𑀞𑀺𑀓𑀸𑀦𑀺 𑀤𑀸𑀦𑀨𑀮𑀸𑀦𑀺 𑀅𑀓𑁆𑀔𑀸𑀢𑀸𑀦𑀺, 𑀦𑀸𑀳𑀁 𑀏𑀢𑁆𑀣 𑀪𑀕𑀯𑀢𑁄 𑀲𑀤𑁆𑀥𑀸𑀬 𑀕𑀘𑁆𑀙𑀸𑀫𑀺; 𑀅𑀳𑀁 𑀧𑁂𑀢𑀸𑀦𑀺 𑀚𑀸𑀦𑀸𑀫𑀺𑁇 𑀅𑀳𑀁, 𑀪𑀦𑁆𑀢𑁂, 𑀤𑀸𑀬𑀓𑁄 𑀤𑀸𑀦𑀧𑀢𑀺 𑀩𑀳𑀼𑀦𑁄 𑀚𑀦𑀲𑁆𑀲 𑀧𑀺𑀬𑁄 𑀫𑀦𑀸𑀧𑁄𑁇 𑀅𑀳𑀁, 𑀪𑀦𑁆𑀢𑁂, 𑀤𑀸𑀬𑀓𑁄 𑀤𑀸𑀦𑀧𑀢𑀺; 𑀫𑀁 𑀲𑀦𑁆𑀢𑁄 𑀲𑀧𑁆𑀧𑀼𑀭𑀺𑀲𑀸 𑀪𑀚𑀦𑁆𑀢𑀺𑁇 𑀅𑀳𑀁, 𑀪𑀦𑁆𑀢𑁂, 𑀤𑀸𑀬𑀓𑁄 𑀤𑀸𑀦𑀧𑀢𑀺; 𑀫𑀬𑁆𑀳𑀁 𑀓𑀮𑁆𑀬𑀸𑀡𑁄 𑀓𑀺𑀢𑁆𑀢𑀺𑀲𑀤𑁆𑀤𑁄 𑀅𑀩𑁆𑀪𑀼𑀕𑁆𑀕𑀢𑁄—  ‘𑀲𑀻𑀳𑁄 𑀲𑁂𑀦𑀸𑀧𑀢𑀺 𑀤𑀸𑀬𑀓𑁄 𑀓𑀸𑀭𑀓𑁄 𑀲𑀁𑀖𑀼𑀧𑀝𑁆𑀞𑀸𑀓𑁄’𑀢𑀺𑁇 𑀅𑀳𑀁, 𑀪𑀦𑁆𑀢𑁂, 𑀤𑀸𑀬𑀓𑁄 𑀤𑀸𑀦𑀧𑀢𑀺 𑀬𑀁 𑀬𑀤𑁂𑀯 𑀧𑀭𑀺𑀲𑀁 𑀉𑀧𑀲𑀗𑁆𑀓𑀫𑀸𑀫𑀺—  𑀬𑀤𑀺 𑀔𑀢𑁆𑀢𑀺𑀬𑀧𑀭𑀺𑀲𑀁 𑀬𑀤𑀺 𑀩𑁆𑀭𑀸𑀳𑁆𑀫𑀡𑀧𑀭𑀺𑀲𑀁 𑀬𑀤𑀺 𑀕𑀳𑀧𑀢𑀺𑀧𑀭𑀺𑀲𑀁 𑀬𑀤𑀺 𑀲𑀫𑀡𑀧𑀭𑀺𑀲𑀁—  𑀯𑀺𑀲𑀸𑀭𑀤𑁄 𑀉𑀧𑀲𑀗𑁆𑀓𑀫𑀸𑀫𑀺 𑀅𑀫𑀗𑁆𑀓𑀼𑀪𑀽𑀢𑁄𑁇 𑀬𑀸𑀦𑀺𑀫𑀸𑀦𑀺, 𑀪𑀦𑁆𑀢𑁂, 𑀪𑀕𑀯𑀢𑀸 𑀘𑀢𑁆𑀢𑀸𑀭𑀺 𑀲𑀦𑁆𑀤𑀺𑀝𑁆𑀞𑀺𑀓𑀸𑀦𑀺 𑀤𑀸𑀦𑀨𑀮𑀸𑀦𑀺 𑀅𑀓𑁆𑀔𑀸𑀢𑀸𑀦𑀺, 𑀦𑀸𑀳𑀁 𑀏𑀢𑁆𑀣 𑀪𑀕𑀯𑀢𑁄 𑀲𑀤𑁆𑀥𑀸𑀬 𑀕𑀘𑁆𑀙𑀸𑀫𑀺; 𑀅𑀳𑀁 𑀧𑁂𑀢𑀸𑀦𑀺 𑀚𑀸𑀦𑀸𑀫𑀺𑁇 𑀬𑀜𑁆𑀘 𑀔𑁄 𑀫𑀁, 𑀪𑀦𑁆𑀢𑁂, 𑀪𑀕𑀯𑀸 𑀏𑀯𑀫𑀸𑀳—  ‘𑀤𑀸𑀬𑀓𑁄, 𑀲𑀻𑀳, 𑀤𑀸𑀦𑀧𑀢𑀺 𑀓𑀸𑀬𑀲𑁆𑀲 𑀪𑁂𑀤𑀸 𑀧𑀭𑀁 𑀫𑀭𑀡𑀸 𑀲𑀼𑀕𑀢𑀺𑀁 𑀲𑀕𑁆𑀕𑀁 𑀮𑁄𑀓𑀁 𑀉𑀧𑀧𑀚𑁆𑀚𑀢𑀻’𑀢𑀺, 𑀏𑀢𑀸𑀳𑀁 𑀦 𑀚𑀸𑀦𑀸𑀫𑀺; 𑀏𑀢𑁆𑀣 𑀘 𑀧𑀦𑀸𑀳𑀁 𑀪𑀕𑀯𑀢𑁄 𑀲𑀤𑁆𑀥𑀸𑀬 𑀕𑀘𑁆𑀙𑀸𑀫𑀻”𑀢𑀺𑁇 “𑀏𑀯𑀫𑁂𑀢𑀁, 𑀲𑀻𑀳, 𑀏𑀯𑀫𑁂𑀢𑀁, 𑀲𑀻𑀳𑁇 𑀤𑀸𑀬𑀓𑁄 𑀤𑀸𑀦𑀧𑀢𑀺 𑀓𑀸𑀬𑀲𑁆𑀲 𑀪𑁂𑀤𑀸 𑀧𑀭𑀁 𑀫𑀭𑀡𑀸 𑀲𑀼𑀕𑀢𑀺𑀁 𑀲𑀕𑁆𑀕𑀁 𑀮𑁄𑀓𑀁 𑀉𑀧𑀧𑀚𑁆𑀚𑀢𑀻𑀢𑀺𑁇

179\. _𑀤𑀤𑀁 𑀧𑀺𑀬𑁄 𑀳𑁄𑀢𑀺 𑀪𑀚𑀦𑁆𑀢𑀺 𑀦𑀁 𑀩𑀳𑀽,_  
_𑀓𑀺𑀢𑁆𑀢𑀺𑀜𑁆𑀘 𑀧𑀧𑁆𑀧𑁄𑀢𑀺 𑀬𑀲𑁄 𑀘 𑀯𑀟𑁆𑀠𑀢𑀺;_  
_𑀅𑀫𑀗𑁆𑀓𑀼𑀪𑀽𑀢𑁄 𑀧𑀭𑀺𑀲𑀁 𑀯𑀺𑀕𑀸𑀳𑀢𑀺,_  
_𑀯𑀺𑀲𑀸𑀭𑀤𑁄 𑀳𑁄𑀢𑀺 𑀦𑀭𑁄 𑀅𑀫𑀘𑁆𑀙𑀭𑀻𑁇_  


180\. _𑀢𑀲𑁆𑀫𑀸 𑀳𑀺 𑀤𑀸𑀦𑀸𑀦𑀺 𑀤𑀤𑀦𑁆𑀢𑀺 𑀧𑀡𑁆𑀟𑀺𑀢𑀸,_  
_𑀯𑀺𑀦𑁂𑀬𑁆𑀬 𑀫𑀘𑁆𑀙𑁂𑀭𑀫𑀮𑀁 𑀲𑀼𑀔𑁂𑀲𑀺𑀦𑁄;_  
_𑀢𑁂 𑀤𑀻𑀖𑀭𑀢𑁆𑀢𑀁 𑀢𑀺𑀤𑀺𑀯𑁂 𑀧𑀢𑀺𑀝𑁆𑀞𑀺𑀢𑀸,_  
_𑀤𑁂𑀯𑀸𑀦𑀁 𑀲𑀳𑀩𑁆𑀬𑀕𑀢𑀸 𑀭𑀫𑀦𑁆𑀢𑀺 𑀢𑁂𑁇_  


181\. _𑀓𑀢𑀸𑀯𑀓𑀸𑀲𑀸 𑀓𑀢𑀓𑀼𑀲𑀮𑀸 𑀇𑀢𑁄 𑀘𑀼𑀢𑀸,_  
_𑀲𑀬𑀁𑀧𑀪𑀸 𑀅𑀦𑀼𑀯𑀺𑀘𑀭𑀦𑁆𑀢𑀺 𑀦𑀦𑁆𑀤𑀦𑀁;_  
_𑀢𑁂 𑀢𑀢𑁆𑀣 𑀦𑀦𑁆𑀤𑀦𑁆𑀢𑀺 𑀭𑀫𑀦𑁆𑀢𑀺 𑀫𑁄𑀤𑀭𑁂,_  
_𑀲𑀫𑀧𑁆𑀧𑀺𑀢𑀸 𑀓𑀸𑀫𑀕𑀼𑀡𑁂𑀳𑀺 𑀧𑀜𑁆𑀘𑀳𑀺;_  
_𑀓𑀢𑁆𑀯𑀸𑀦 𑀯𑀸𑀓𑁆𑀬𑀁 𑀅𑀲𑀺𑀢𑀲𑁆𑀲 𑀢𑀸𑀤𑀺𑀦𑁄,_  
_𑀭𑀫𑀦𑁆𑀢𑀺 𑀲𑀕𑁆𑀕𑁂 𑀲𑀼𑀕𑀢𑀲𑁆𑀲 𑀲𑀸𑀯𑀓𑀸”𑀢𑀺𑁇_  


---

182\. 𑀘𑀢𑀼𑀢𑁆𑀣𑀁𑁇



[Go to previous page (1.4.3 Uggahasutta)](1.4.3.md) / [Go to parent page (1.4 Sumanavagga)](../16A5/1/1.4.md) / [Go to next page (1.4.5 Dānānisaṃsasutta)](1.4.5.md)


