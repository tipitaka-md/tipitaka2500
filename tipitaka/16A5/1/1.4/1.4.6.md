
[Home](/) / [16A5 Pañcakanipātapāḷi](../../../16A5.md) / [1 Paṭhamapaṇṇāsaka](../../1.md) / [1.4 Sumanavagga](../1.4.md)

# 1.4.6 Kāladānasutta

* Paṭhamapaṇṇāsaka

* Sumanavagga

* Kāladānasutta

(36.)

187\. “Pañcimāni, bhikkhave, kāladānāni. Katamāni pañca? Āgantukassa dānaṃ deti; gamikassa dānaṃ deti; gilānassa dānaṃ deti; dubbhikkhe dānaṃ deti; yāni tāni navasassāni navaphalāni tāni paṭhamaṃ sīlavantesu patiṭṭhāpeti. Imāni kho, bhikkhave, pañca kāladānānīti.

188\. _Kāle dadanti sappaññā,_  
_vadaññū vītamaccharā;_  
_Kālena dinnaṃ ariyesu,_  
_ujubhūtesu tādisu._  


189\. _Vippasannamanā tassa,_  
_vipulā hoti dakkhiṇā;_  
_Ye tattha anumodanti,_  
_veyyāvaccaṃ karonti vā;_  
_Na tena dakkhiṇā ūnā,_  
_tepi puññassa bhāgino._  


190\. _Tasmā dade appaṭivānacitto,_  
_Yattha dinnaṃ mahapphalaṃ;_  
_Puññāni paralokasmiṃ,_  
_Patiṭṭhā honti pāṇinan”ti._  


---

191\. Chaṭṭhaṃ.



[Go to previous page (1.4.5 Dānānisaṃsasutta)](1.4.5.md) / [Go to parent page (1.4 Sumanavagga)](../1.4.md) / [Go to next page (1.4.7 Bhojanasutta)](1.4.7.md)


