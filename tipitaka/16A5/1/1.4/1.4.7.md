
[Home](/) / [16A5 Pañcakanipātapāḷi](../../../16A5.md) / [1 Paṭhamapaṇṇāsaka](../../1.md) / [1.4 Sumanavagga](../1.4.md)

# 1.4.7 Bhojanasutta

* Paṭhamapaṇṇāsaka

* Sumanavagga

* Bhojanasutta

(37.)

192\. “Bhojanaṃ, bhikkhave, dadamāno dāyako paṭiggāhakānaṃ pañca ṭhānāni deti. Katamāni pañca? Āyuṃ deti, vaṇṇaṃ deti, sukhaṃ deti, balaṃ deti, paṭibhānaṃ deti. Āyuṃ kho pana datvā āyussa bhāgī hoti dibbassa vā mānusassa vā; vaṇṇaṃ datvā vaṇṇassa bhāgī hoti dibbassa vā mānusassa vā; sukhaṃ datvā sukhassa bhāgī hoti dibbassa vā mānusassa vā; balaṃ datvā balassa bhāgī hoti dibbassa vā mānusassa vā; paṭibhānaṃ datvā paṭibhānassa bhāgī hoti dibbassa vā mānusassa vā. Bhojanaṃ, bhikkhave, dadamāno dāyako paṭiggāhakānaṃ imāni pañca ṭhānāni detīti.

193\. _Āyudo balado dhīro,_  
_vaṇṇado paṭibhānado;_  
_Sukhassa dātā medhāvī,_  
_sukhaṃ so adhigacchati._  


194\. _Āyuṃ datvā balaṃ vaṇṇaṃ,_  
_sukhañca paṭibhānakaṃ;_  
_Dīghāyu yasavā hoti,_  
_yattha yatthūpapajjatī”ti._  


---

195\. Sattamaṃ.



[Go to previous page (1.4.6 Kāladānasutta)](1.4.6.md) / [Go to parent page (1.4 Sumanavagga)](../1.4.md) / [Go to next page (1.4.8 Saddhasutta)](1.4.8.md)


