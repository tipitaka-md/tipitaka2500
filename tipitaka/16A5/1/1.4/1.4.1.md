
[Home](/) / [16A5 Pañcakanipātapāḷi](/tipitaka/16A5.md) / [1 Paṭhamapaṇṇāsaka](/tipitaka/16A5/1.md) / [1.4 Sumanavagga](/tipitaka/16A5/1/1.4.md)

# 𑁧𑁇𑁪𑁇𑁧 𑀲𑀼𑀫𑀦𑀲𑀼𑀢𑁆𑀢

### 𑀧𑀞𑀫𑀧𑀡𑁆𑀡𑀸𑀲𑀓

### 𑀲𑀼𑀫𑀦𑀯𑀕𑁆𑀕

### 𑀲𑀼𑀫𑀦𑀲𑀼𑀢𑁆𑀢

(31.)

133. 𑀏𑀓𑀁 𑀲𑀫𑀬𑀁…𑀧𑁂…  𑀅𑀦𑀸𑀣𑀧𑀺𑀡𑁆𑀟𑀺𑀓𑀲𑁆𑀲 𑀆𑀭𑀸𑀫𑁂𑁇 𑀅𑀣 𑀔𑁄 𑀲𑀼𑀫𑀦𑀸 𑀭𑀸𑀚𑀓𑀼𑀫𑀸𑀭𑀻 𑀧𑀜𑁆𑀘𑀳𑀺 𑀭𑀣𑀲𑀢𑁂𑀳𑀺 𑀧𑀜𑁆𑀘𑀳𑀺 𑀭𑀸𑀚𑀓𑀼𑀫𑀸𑀭𑀺𑀲𑀢𑁂𑀳𑀺 𑀧𑀭𑀺𑀯𑀼𑀢𑀸 𑀬𑁂𑀦 𑀪𑀕𑀯𑀸 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀪𑀕𑀯𑀦𑁆𑀢𑀁 𑀅𑀪𑀺𑀯𑀸𑀤𑁂𑀢𑁆𑀯𑀸 𑀏𑀓𑀫𑀦𑁆𑀢𑀁 𑀦𑀺𑀲𑀻𑀤𑀺𑁇 𑀏𑀓𑀫𑀦𑁆𑀢𑀁 𑀦𑀺𑀲𑀺𑀦𑁆𑀦𑀸 𑀔𑁄 𑀲𑀼𑀫𑀦𑀸 𑀭𑀸𑀚𑀓𑀼𑀫𑀸𑀭𑀻 𑀪𑀕𑀯𑀦𑁆𑀢𑀁 𑀏𑀢𑀤𑀯𑁄𑀘—

134. “𑀇𑀥𑀲𑁆𑀲𑀼, 𑀪𑀦𑁆𑀢𑁂, 𑀪𑀕𑀯𑀢𑁄 𑀤𑁆𑀯𑁂 𑀲𑀸𑀯𑀓𑀸 𑀲𑀫𑀲𑀤𑁆𑀥𑀸 𑀲𑀫𑀲𑀻𑀮𑀸 𑀲𑀫𑀧𑀜𑁆𑀜𑀸—  𑀏𑀓𑁄 𑀤𑀸𑀬𑀓𑁄, 𑀏𑀓𑁄 𑀅𑀤𑀸𑀬𑀓𑁄𑁇 𑀢𑁂 𑀓𑀸𑀬𑀲𑁆𑀲 𑀪𑁂𑀤𑀸 𑀧𑀭𑀁 𑀫𑀭𑀡𑀸 𑀲𑀼𑀕𑀢𑀺𑀁 𑀲𑀕𑁆𑀕𑀁 𑀮𑁄𑀓𑀁 𑀉𑀧𑀧𑀚𑁆𑀚𑁂𑀬𑁆𑀬𑀼𑀁𑁇 𑀤𑁂𑀯𑀪𑀽𑀢𑀸𑀦𑀁 𑀧𑀦 𑀦𑁂𑀲𑀁, 𑀪𑀦𑁆𑀢𑁂, 𑀲𑀺𑀬𑀸 𑀯𑀺𑀲𑁂𑀲𑁄, 𑀲𑀺𑀬𑀸 𑀦𑀸𑀦𑀸𑀓𑀭𑀡𑀦𑁆”𑀢𑀺?

135. “𑀲𑀺𑀬𑀸, 𑀲𑀼𑀫𑀦𑁂”𑀢𑀺 𑀪𑀕𑀯𑀸 𑀅𑀯𑁄𑀘—  “𑀬𑁄 𑀲𑁄, 𑀲𑀼𑀫𑀦𑁂, 𑀤𑀸𑀬𑀓𑁄 𑀲𑁄 𑀅𑀫𑀼𑀁 𑀅𑀤𑀸𑀬𑀓𑀁 𑀤𑁂𑀯𑀪𑀽𑀢𑁄 𑀲𑀫𑀸𑀦𑁄 𑀧𑀜𑁆𑀘𑀳𑀺 𑀞𑀸𑀦𑁂𑀳𑀺 𑀅𑀥𑀺𑀕𑀡𑁆𑀳𑀸𑀢𑀺—  𑀤𑀺𑀩𑁆𑀩𑁂𑀦 𑀆𑀬𑀼𑀦𑀸, 𑀤𑀺𑀩𑁆𑀩𑁂𑀦 𑀯𑀡𑁆𑀡𑁂𑀦, 𑀤𑀺𑀩𑁆𑀩𑁂𑀦 𑀲𑀼𑀔𑁂𑀦, 𑀤𑀺𑀩𑁆𑀩𑁂𑀦 𑀬𑀲𑁂𑀦, 𑀤𑀺𑀩𑁆𑀩𑁂𑀦 𑀆𑀥𑀺𑀧𑀢𑁂𑀬𑁆𑀬𑁂𑀦𑁇 𑀬𑁄 𑀲𑁄, 𑀲𑀼𑀫𑀦𑁂, 𑀤𑀸𑀬𑀓𑁄 𑀲𑁄 𑀅𑀫𑀼𑀁 𑀅𑀤𑀸𑀬𑀓𑀁 𑀤𑁂𑀯𑀪𑀽𑀢𑁄 𑀲𑀫𑀸𑀦𑁄 𑀇𑀫𑁂𑀳𑀺 𑀧𑀜𑁆𑀘𑀳𑀺 𑀞𑀸𑀦𑁂𑀳𑀺 𑀅𑀥𑀺𑀕𑀡𑁆𑀳𑀸𑀢𑀺”𑁇

136. “𑀲𑀘𑁂 𑀧𑀦 𑀢𑁂, 𑀪𑀦𑁆𑀢𑁂, 𑀢𑀢𑁄 𑀘𑀼𑀢𑀸 𑀇𑀢𑁆𑀣𑀢𑁆𑀢𑀁 𑀆𑀕𑀘𑁆𑀙𑀦𑁆𑀢𑀺, 𑀫𑀦𑀼𑀲𑁆𑀲𑀪𑀽𑀢𑀸𑀦𑀁 𑀧𑀦 𑀦𑁂𑀲𑀁, 𑀪𑀦𑁆𑀢𑁂, 𑀲𑀺𑀬𑀸 𑀯𑀺𑀲𑁂𑀲𑁄, 𑀲𑀺𑀬𑀸 𑀦𑀸𑀦𑀸𑀓𑀭𑀡𑀦𑁆”𑀢𑀺? “𑀲𑀺𑀬𑀸, 𑀲𑀼𑀫𑀦𑁂”𑀢𑀺 𑀪𑀕𑀯𑀸 𑀅𑀯𑁄𑀘—  “𑀬𑁄 𑀲𑁄, 𑀲𑀼𑀫𑀦𑁂, 𑀤𑀸𑀬𑀓𑁄 𑀲𑁄 𑀅𑀫𑀼𑀁 𑀅𑀤𑀸𑀬𑀓𑀁 𑀫𑀦𑀼𑀲𑁆𑀲𑀪𑀽𑀢𑁄 𑀲𑀫𑀸𑀦𑁄 𑀧𑀜𑁆𑀘𑀳𑀺 𑀞𑀸𑀦𑁂𑀳𑀺 𑀅𑀥𑀺𑀕𑀡𑁆𑀳𑀸𑀢𑀺—  𑀫𑀸𑀦𑀼𑀲𑀓𑁂𑀦 𑀆𑀬𑀼𑀦𑀸, 𑀫𑀸𑀦𑀼𑀲𑀓𑁂𑀦 𑀯𑀡𑁆𑀡𑁂𑀦, 𑀫𑀸𑀦𑀼𑀲𑀓𑁂𑀦 𑀲𑀼𑀔𑁂𑀦, 𑀫𑀸𑀦𑀼𑀲𑀓𑁂𑀦 𑀬𑀲𑁂𑀦, 𑀫𑀸𑀦𑀼𑀲𑀓𑁂𑀦 𑀆𑀥𑀺𑀧𑀢𑁂𑀬𑁆𑀬𑁂𑀦𑁇 𑀬𑁄 𑀲𑁄, 𑀲𑀼𑀫𑀦𑁂, 𑀤𑀸𑀬𑀓𑁄 𑀲𑁄 𑀅𑀫𑀼𑀁 𑀅𑀤𑀸𑀬𑀓𑀁 𑀫𑀦𑀼𑀲𑁆𑀲𑀪𑀽𑀢𑁄 𑀲𑀫𑀸𑀦𑁄 𑀇𑀫𑁂𑀳𑀺 𑀧𑀜𑁆𑀘𑀳𑀺 𑀞𑀸𑀦𑁂𑀳𑀺 𑀅𑀥𑀺𑀕𑀡𑁆𑀳𑀸𑀢𑀺”𑁇

137. “𑀲𑀘𑁂 𑀧𑀦 𑀢𑁂, 𑀪𑀦𑁆𑀢𑁂, 𑀉𑀪𑁄 𑀅𑀕𑀸𑀭𑀲𑁆𑀫𑀸 𑀅𑀦𑀕𑀸𑀭𑀺𑀬𑀁 𑀧𑀩𑁆𑀩𑀚𑀦𑁆𑀢𑀺, 𑀧𑀩𑁆𑀩𑀚𑀺𑀢𑀸𑀦𑀁 𑀧𑀦 𑀦𑁂𑀲𑀁, 𑀪𑀦𑁆𑀢𑁂, 𑀲𑀺𑀬𑀸 𑀯𑀺𑀲𑁂𑀲𑁄, 𑀲𑀺𑀬𑀸 𑀦𑀸𑀦𑀸𑀓𑀭𑀡𑀦𑁆”𑀢𑀺? “𑀲𑀺𑀬𑀸, 𑀲𑀼𑀫𑀦𑁂”𑀢𑀺 𑀪𑀕𑀯𑀸 𑀅𑀯𑁄𑀘—  “𑀬𑁄 𑀲𑁄, 𑀲𑀼𑀫𑀦𑁂, 𑀤𑀸𑀬𑀓𑁄 𑀲𑁄 𑀅𑀫𑀼𑀁 𑀅𑀤𑀸𑀬𑀓𑀁 𑀧𑀩𑁆𑀩𑀚𑀺𑀢𑁄 𑀲𑀫𑀸𑀦𑁄 𑀧𑀜𑁆𑀘𑀳𑀺 𑀞𑀸𑀦𑁂𑀳𑀺 𑀅𑀥𑀺𑀕𑀡𑁆𑀳𑀸𑀢𑀺—  𑀬𑀸𑀘𑀺𑀢𑁄𑀯 𑀩𑀳𑀼𑀮𑀁 𑀘𑀻𑀯𑀭𑀁 𑀧𑀭𑀺𑀪𑀼𑀜𑁆𑀚𑀢𑀺 𑀅𑀧𑁆𑀧𑀁 𑀅𑀬𑀸𑀘𑀺𑀢𑁄, 𑀬𑀸𑀘𑀺𑀢𑁄𑀯 𑀩𑀳𑀼𑀮𑀁 𑀧𑀺𑀡𑁆𑀟𑀧𑀸𑀢𑀁 𑀧𑀭𑀺𑀪𑀼𑀜𑁆𑀚𑀢𑀺 𑀅𑀧𑁆𑀧𑀁 𑀅𑀬𑀸𑀘𑀺𑀢𑁄, 𑀬𑀸𑀘𑀺𑀢𑁄𑀯 𑀩𑀳𑀼𑀮𑀁 𑀲𑁂𑀦𑀸𑀲𑀦𑀁 𑀧𑀭𑀺𑀪𑀼𑀜𑁆𑀚𑀢𑀺 𑀅𑀧𑁆𑀧𑀁 𑀅𑀬𑀸𑀘𑀺𑀢𑁄, 𑀬𑀸𑀘𑀺𑀢𑁄𑀯 𑀩𑀳𑀼𑀮𑀁 𑀕𑀺𑀮𑀸𑀦𑀧𑀘𑁆𑀘𑀬𑀪𑁂𑀲𑀚𑁆𑀚𑀧𑀭𑀺𑀓𑁆𑀔𑀸𑀭𑀁 𑀧𑀭𑀺𑀪𑀼𑀜𑁆𑀚𑀢𑀺 𑀅𑀧𑁆𑀧𑀁 𑀅𑀬𑀸𑀘𑀺𑀢𑁄𑁇 𑀬𑁂𑀳𑀺 𑀔𑁄 𑀧𑀦 𑀲𑀩𑁆𑀭𑀳𑁆𑀫𑀘𑀸𑀭𑀻𑀳𑀺 𑀲𑀤𑁆𑀥𑀺𑀁 𑀯𑀺𑀳𑀭𑀢𑀺 𑀢𑁆𑀬𑀲𑁆𑀲 𑀫𑀦𑀸𑀧𑁂𑀦𑁂𑀯 𑀩𑀳𑀼𑀮𑀁 𑀓𑀸𑀬𑀓𑀫𑁆𑀫𑁂𑀦 𑀲𑀫𑀼𑀤𑀸𑀘𑀭𑀦𑁆𑀢𑀺 𑀅𑀧𑁆𑀧𑀁 𑀅𑀫𑀦𑀸𑀧𑁂𑀦, 𑀫𑀦𑀸𑀧𑁂𑀦𑁂𑀯 𑀩𑀳𑀼𑀮𑀁 𑀯𑀘𑀻𑀓𑀫𑁆𑀫𑁂𑀦 𑀲𑀫𑀼𑀤𑀸𑀘𑀭𑀦𑁆𑀢𑀺 𑀅𑀧𑁆𑀧𑀁 𑀅𑀫𑀦𑀸𑀧𑁂𑀦, 𑀫𑀦𑀸𑀧𑁂𑀦𑁂𑀯 𑀩𑀳𑀼𑀮𑀁 𑀫𑀦𑁄𑀓𑀫𑁆𑀫𑁂𑀦 𑀲𑀫𑀼𑀤𑀸𑀘𑀭𑀦𑁆𑀢𑀺 𑀅𑀧𑁆𑀧𑀁 𑀅𑀫𑀦𑀸𑀧𑁂𑀦, 𑀫𑀦𑀸𑀧𑀁𑀬𑁂𑀯 𑀩𑀳𑀼𑀮𑀁 𑀉𑀧𑀳𑀸𑀭𑀁 𑀉𑀧𑀳𑀭𑀦𑁆𑀢𑀺 𑀅𑀧𑁆𑀧𑀁 𑀅𑀫𑀦𑀸𑀧𑀁𑁇 𑀬𑁄 𑀲𑁄, 𑀲𑀼𑀫𑀦𑁂, 𑀤𑀸𑀬𑀓𑁄 𑀲𑁄 𑀅𑀫𑀼𑀁 𑀅𑀤𑀸𑀬𑀓𑀁 𑀧𑀩𑁆𑀩𑀚𑀺𑀢𑁄 𑀲𑀫𑀸𑀦𑁄 𑀇𑀫𑁂𑀳𑀺 𑀧𑀜𑁆𑀘𑀳𑀺 𑀞𑀸𑀦𑁂𑀳𑀺 𑀅𑀥𑀺𑀕𑀡𑁆𑀳𑀸𑀢𑀻”𑀢𑀺𑁇

138. “𑀲𑀘𑁂 𑀧𑀦 𑀢𑁂, 𑀪𑀦𑁆𑀢𑁂, 𑀉𑀪𑁄 𑀅𑀭𑀳𑀢𑁆𑀢𑀁 𑀧𑀸𑀧𑀼𑀡𑀦𑁆𑀢𑀺, 𑀅𑀭𑀳𑀢𑁆𑀢𑀧𑁆𑀧𑀢𑁆𑀢𑀸𑀦𑀁 𑀧𑀦 𑀦𑁂𑀲𑀁, 𑀪𑀦𑁆𑀢𑁂, 𑀲𑀺𑀬𑀸 𑀯𑀺𑀲𑁂𑀲𑁄, 𑀲𑀺𑀬𑀸 𑀦𑀸𑀦𑀸𑀓𑀭𑀡𑀦𑁆”𑀢𑀺? “𑀏𑀢𑁆𑀣 𑀔𑁄 𑀧𑀦𑁂𑀲𑀸𑀳𑀁, 𑀲𑀼𑀫𑀦𑁂, 𑀦 𑀓𑀺𑀜𑁆𑀘𑀺 𑀦𑀸𑀦𑀸𑀓𑀭𑀡𑀁 𑀯𑀤𑀸𑀫𑀺, 𑀬𑀤𑀺𑀤𑀁 𑀯𑀺𑀫𑀼𑀢𑁆𑀢𑀺𑀬𑀸 𑀯𑀺𑀫𑀼𑀢𑁆𑀢𑀺𑀦𑁆”𑀢𑀺𑁇

139. “𑀅𑀘𑁆𑀙𑀭𑀺𑀬𑀁, 𑀪𑀦𑁆𑀢𑁂, 𑀅𑀩𑁆𑀪𑀼𑀢𑀁, 𑀪𑀦𑁆𑀢𑁂𑁇 𑀬𑀸𑀯𑀜𑁆𑀘𑀺𑀤𑀁, 𑀪𑀦𑁆𑀢𑁂, 𑀅𑀮𑀫𑁂𑀯 𑀤𑀸𑀦𑀸𑀦𑀺 𑀤𑀸𑀢𑀼𑀁 𑀅𑀮𑀁 𑀧𑀼𑀜𑁆𑀜𑀸𑀦𑀺 𑀓𑀸𑀢𑀼𑀁; 𑀬𑀢𑁆𑀭 𑀳𑀺 𑀦𑀸𑀫 𑀤𑁂𑀯𑀪𑀽𑀢𑀲𑁆𑀲𑀸𑀧𑀺 𑀉𑀧𑀓𑀸𑀭𑀸𑀦𑀺 𑀧𑀼𑀜𑁆𑀜𑀸𑀦𑀺, 𑀫𑀦𑀼𑀲𑁆𑀲𑀪𑀽𑀢𑀲𑁆𑀲𑀸𑀧𑀺 𑀉𑀧𑀓𑀸𑀭𑀸𑀦𑀺 𑀧𑀼𑀜𑁆𑀜𑀸𑀦𑀺, 𑀧𑀩𑁆𑀩𑀚𑀺𑀢𑀲𑁆𑀲𑀸𑀧𑀺 𑀉𑀧𑀓𑀸𑀭𑀸𑀦𑀺 𑀧𑀼𑀜𑁆𑀜𑀸𑀦𑀻”𑀢𑀺𑁇 “𑀏𑀯𑀫𑁂𑀢𑀁, 𑀲𑀼𑀫𑀦𑁂𑁇 𑀅𑀮𑀜𑁆𑀳𑀺, 𑀲𑀼𑀫𑀦𑁂, 𑀤𑀸𑀦𑀸𑀦𑀺 𑀤𑀸𑀢𑀼𑀁 𑀅𑀮𑀁 𑀧𑀼𑀜𑁆𑀜𑀸𑀦𑀺 𑀓𑀸𑀢𑀼𑀁𑁇 𑀤𑁂𑀯𑀪𑀽𑀢𑀲𑁆𑀲𑀸𑀧𑀺 𑀉𑀧𑀓𑀸𑀭𑀸𑀦𑀺 𑀧𑀼𑀜𑁆𑀜𑀸𑀦𑀺, 𑀫𑀦𑀼𑀲𑁆𑀲𑀪𑀽𑀢𑀲𑁆𑀲𑀸𑀧𑀺 𑀉𑀧𑀓𑀸𑀭𑀸𑀦𑀺 𑀧𑀼𑀜𑁆𑀜𑀸𑀦𑀺, 𑀧𑀩𑁆𑀩𑀚𑀺𑀢𑀲𑁆𑀲𑀸𑀧𑀺 𑀉𑀧𑀓𑀸𑀭𑀸𑀦𑀺 𑀧𑀼𑀜𑁆𑀜𑀸𑀦𑀻”𑀢𑀺𑁇

140. 𑀇𑀤𑀫𑀯𑁄𑀘 𑀪𑀕𑀯𑀸𑁇 𑀇𑀤𑀁 𑀯𑀢𑁆𑀯𑀸𑀦 𑀲𑀼𑀕𑀢𑁄 𑀅𑀣𑀸𑀧𑀭𑀁 𑀏𑀢𑀤𑀯𑁄𑀘 𑀲𑀢𑁆𑀣𑀸—

141. _“𑀬𑀣𑀸𑀧𑀺 𑀘𑀦𑁆𑀤𑁄 𑀯𑀺𑀫𑀮𑁄,_  
_𑀕𑀘𑁆𑀙𑀁 𑀆𑀓𑀸𑀲𑀥𑀸𑀢𑀼𑀬𑀸;_  
_𑀲𑀩𑁆𑀩𑁂 𑀢𑀸𑀭𑀸𑀕𑀡𑁂 𑀮𑁄𑀓𑁂,_  
_𑀆𑀪𑀸𑀬 𑀅𑀢𑀺𑀭𑁄𑀘𑀢𑀺𑁇_  


142. _𑀢𑀣𑁂𑀯 𑀲𑀻𑀮𑀲𑀫𑁆𑀧𑀦𑁆𑀦𑁄,_  
_𑀲𑀤𑁆𑀥𑁄 𑀧𑀼𑀭𑀺𑀲𑀧𑀼𑀕𑁆𑀕𑀮𑁄;_  
_𑀲𑀩𑁆𑀩𑁂 𑀫𑀘𑁆𑀙𑀭𑀺𑀦𑁄 𑀮𑁄𑀓𑁂,_  
_𑀘𑀸𑀕𑁂𑀦 𑀅𑀢𑀺𑀭𑁄𑀘𑀢𑀺𑁇_  


143. _𑀬𑀣𑀸𑀧𑀺 𑀫𑁂𑀖𑁄 𑀣𑀦𑀬𑀁,_  
_𑀯𑀺𑀚𑁆𑀚𑀼𑀫𑀸𑀮𑀻 𑀲𑀢𑀓𑁆𑀓𑀓𑀼;_  
_𑀣𑀮𑀁 𑀦𑀺𑀦𑁆𑀦𑀜𑁆𑀘 𑀧𑀽𑀭𑁂𑀢𑀺,_  
_𑀅𑀪𑀺𑀯𑀲𑁆𑀲𑀁 𑀯𑀲𑀼𑀦𑁆𑀥𑀭𑀁𑁇_  


144. _𑀏𑀯𑀁 𑀤𑀲𑁆𑀲𑀦𑀲𑀫𑁆𑀧𑀦𑁆𑀦𑁄,_  
_𑀲𑀫𑁆𑀫𑀸𑀲𑀫𑁆𑀩𑀼𑀤𑁆𑀥𑀲𑀸𑀯𑀓𑁄;_  
_𑀫𑀘𑁆𑀙𑀭𑀺𑀁 𑀅𑀥𑀺𑀕𑀡𑁆𑀳𑀸𑀢𑀺,_  
_𑀧𑀜𑁆𑀘𑀞𑀸𑀦𑁂𑀳𑀺 𑀧𑀡𑁆𑀟𑀺𑀢𑁄𑁇_  


145. _𑀆𑀬𑀼𑀦𑀸 𑀬𑀲𑀲𑀸 𑀘𑁂𑀯,_  
_𑀯𑀡𑁆𑀡𑁂𑀦 𑀘 𑀲𑀼𑀔𑁂𑀦 𑀘;_  
_𑀲 𑀯𑁂 𑀪𑁄𑀕𑀧𑀭𑀺𑀩𑁆𑀬𑀽𑀍𑀳𑁄,_  
_𑀧𑁂𑀘𑁆𑀘 𑀲𑀕𑁆𑀕𑁂 𑀧𑀫𑁄𑀤𑀢𑀻”𑀢𑀺𑁇_  


---

146. 𑀧𑀞𑀫𑀁𑁇



[Go to previous page (1.4 Sumanavagga)](/tipitaka/16A5/1/1.4.md) / [Go to parent page (1.4 Sumanavagga)](/tipitaka/16A5/1/1.4.md) / [Go to next page (1.4.2 Cundīsutta)](/tipitaka/16A5/1/1.4/1.4.2.md)


