
[Home](/) / [16A5 Pañcakanipātapāḷi](../../../16A5.md) / [1 Paṭhamapaṇṇāsaka](../../1.md) / [1.4 Sumanavagga](../1.4.md)

# 𑁧𑁇𑁪𑁇𑁩 𑀉𑀕𑁆𑀕𑀳𑀲𑀼𑀢𑁆𑀢

* 𑀧𑀞𑀫𑀧𑀡𑁆𑀡𑀸𑀲𑀓

* 𑀲𑀼𑀫𑀦𑀯𑀕𑁆𑀕

* 𑀉𑀕𑁆𑀕𑀳𑀲𑀼𑀢𑁆𑀢

(33.)

159\. 𑀏𑀓𑀁 𑀲𑀫𑀬𑀁 𑀪𑀕𑀯𑀸 𑀪𑀤𑁆𑀤𑀺𑀬𑁂 𑀯𑀺𑀳𑀭𑀢𑀺 𑀚𑀸𑀢𑀺𑀬𑀸 𑀯𑀦𑁂𑁇 𑀅𑀣 𑀔𑁄 𑀉𑀕𑁆𑀕𑀳𑁄 𑀫𑁂𑀡𑁆𑀟𑀓𑀦𑀢𑁆𑀢𑀸 𑀬𑁂𑀦 𑀪𑀕𑀯𑀸 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀪𑀕𑀯𑀦𑁆𑀢𑀁 𑀅𑀪𑀺𑀯𑀸𑀤𑁂𑀢𑁆𑀯𑀸 𑀏𑀓𑀫𑀦𑁆𑀢𑀁 𑀦𑀺𑀲𑀻𑀤𑀺𑁇 𑀏𑀓𑀫𑀦𑁆𑀢𑀁 𑀦𑀺𑀲𑀺𑀦𑁆𑀦𑁄 𑀔𑁄 𑀉𑀕𑁆𑀕𑀳𑁄 𑀫𑁂𑀡𑁆𑀟𑀓𑀦𑀢𑁆𑀢𑀸 𑀪𑀕𑀯𑀦𑁆𑀢𑀁 𑀏𑀢𑀤𑀯𑁄𑀘—

160\. “𑀅𑀥𑀺𑀯𑀸𑀲𑁂𑀢𑀼 𑀫𑁂, 𑀪𑀦𑁆𑀢𑁂, 𑀪𑀕𑀯𑀸 𑀲𑁆𑀯𑀸𑀢𑀦𑀸𑀬 𑀅𑀢𑁆𑀢𑀘𑀢𑀼𑀢𑁆𑀣𑁄 𑀪𑀢𑁆𑀢𑀦𑁆”𑀢𑀺𑁇 𑀅𑀥𑀺𑀯𑀸𑀲𑁂𑀲𑀺 𑀪𑀕𑀯𑀸 𑀢𑀼𑀡𑁆𑀳𑀻𑀪𑀸𑀯𑁂𑀦𑁇 𑀅𑀣 𑀔𑁄 𑀉𑀕𑁆𑀕𑀳𑁄 𑀫𑁂𑀡𑁆𑀟𑀓𑀦𑀢𑁆𑀢𑀸 𑀪𑀕𑀯𑀢𑁄 𑀅𑀥𑀺𑀯𑀸𑀲𑀦𑀁 𑀯𑀺𑀤𑀺𑀢𑁆𑀯𑀸 𑀉𑀝𑁆𑀞𑀸𑀬𑀸𑀲𑀦𑀸 𑀪𑀕𑀯𑀦𑁆𑀢𑀁 𑀅𑀪𑀺𑀯𑀸𑀤𑁂𑀢𑁆𑀯𑀸 𑀧𑀤𑀓𑁆𑀔𑀺𑀡𑀁 𑀓𑀢𑁆𑀯𑀸 𑀧𑀓𑁆𑀓𑀸𑀫𑀺𑁇

161\. 𑀅𑀣 𑀔𑁄 𑀪𑀕𑀯𑀸 𑀢𑀲𑁆𑀲𑀸 𑀭𑀢𑁆𑀢𑀺𑀬𑀸 𑀅𑀘𑁆𑀘𑀬𑁂𑀦 𑀧𑀼𑀩𑁆𑀩𑀡𑁆𑀳𑀲𑀫𑀬𑀁 𑀦𑀺𑀯𑀸𑀲𑁂𑀢𑁆𑀯𑀸 𑀧𑀢𑁆𑀢𑀘𑀻𑀯𑀭𑀫𑀸𑀤𑀸𑀬 𑀬𑁂𑀦 𑀉𑀕𑁆𑀕𑀳𑀲𑁆𑀲 𑀫𑁂𑀡𑁆𑀟𑀓𑀦𑀢𑁆𑀢𑀼𑀦𑁄 𑀦𑀺𑀯𑁂𑀲𑀦𑀁 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀧𑀜𑁆𑀜𑀢𑁆𑀢𑁂 𑀆𑀲𑀦𑁂 𑀦𑀺𑀲𑀻𑀤𑀺𑁇 𑀅𑀣 𑀔𑁄 𑀉𑀕𑁆𑀕𑀳𑁄 𑀫𑁂𑀡𑁆𑀟𑀓𑀦𑀢𑁆𑀢𑀸 𑀪𑀕𑀯𑀦𑁆𑀢𑀁 𑀧𑀡𑀻𑀢𑁂𑀦 𑀔𑀸𑀤𑀦𑀻𑀬𑁂𑀦 𑀪𑁄𑀚𑀦𑀻𑀬𑁂𑀦 𑀲𑀳𑀢𑁆𑀣𑀸 𑀲𑀦𑁆𑀢𑀧𑁆𑀧𑁂𑀲𑀺 𑀲𑀫𑁆𑀧𑀯𑀸𑀭𑁂𑀲𑀺𑁇 𑀅𑀣 𑀔𑁄 𑀉𑀕𑁆𑀕𑀳𑁄 𑀫𑁂𑀡𑁆𑀟𑀓𑀦𑀢𑁆𑀢𑀸 𑀪𑀕𑀯𑀦𑁆𑀢𑀁 𑀪𑀼𑀢𑁆𑀢𑀸𑀯𑀺𑀁 𑀑𑀦𑀻𑀢𑀧𑀢𑁆𑀢𑀧𑀸𑀡𑀺𑀁 𑀏𑀓𑀫𑀦𑁆𑀢𑀁 𑀦𑀺𑀲𑀻𑀤𑀺𑁇 𑀏𑀓𑀫𑀦𑁆𑀢𑀁 𑀦𑀺𑀲𑀺𑀦𑁆𑀦𑁄 𑀔𑁄 𑀉𑀕𑁆𑀕𑀳𑁄 𑀫𑁂𑀡𑁆𑀟𑀓𑀦𑀢𑁆𑀢𑀸 𑀪𑀕𑀯𑀦𑁆𑀢𑀁 𑀏𑀢𑀤𑀯𑁄𑀘—  “𑀇𑀫𑀸 𑀫𑁂, 𑀪𑀦𑁆𑀢𑁂, 𑀓𑀼𑀫𑀸𑀭𑀺𑀬𑁄 𑀧𑀢𑀺𑀓𑀼𑀮𑀸𑀦𑀺 𑀕𑀫𑀺𑀲𑁆𑀲𑀦𑁆𑀢𑀺𑁇 𑀑𑀯𑀤𑀢𑀼 𑀢𑀸𑀲𑀁, 𑀪𑀦𑁆𑀢𑁂, 𑀪𑀕𑀯𑀸; 𑀅𑀦𑀼𑀲𑀸𑀲𑀢𑀼 𑀢𑀸𑀲𑀁, 𑀪𑀦𑁆𑀢𑁂, 𑀪𑀕𑀯𑀸, 𑀬𑀁 𑀢𑀸𑀲𑀁 𑀅𑀲𑁆𑀲 𑀤𑀻𑀖𑀭𑀢𑁆𑀢𑀁 𑀳𑀺𑀢𑀸𑀬 𑀲𑀼𑀔𑀸𑀬𑀸”𑀢𑀺𑁇

162\. 𑀅𑀣 𑀔𑁄 𑀪𑀕𑀯𑀸 𑀢𑀸 𑀓𑀼𑀫𑀸𑀭𑀺𑀬𑁄 𑀏𑀢𑀤𑀯𑁄𑀘—  “𑀢𑀲𑁆𑀫𑀸𑀢𑀺𑀳, 𑀓𑀼𑀫𑀸𑀭𑀺𑀬𑁄, 𑀏𑀯𑀁 𑀲𑀺𑀓𑁆𑀔𑀺𑀢𑀩𑁆𑀩𑀁—  ‘𑀬𑀲𑁆𑀲 𑀯𑁄 𑀫𑀸𑀢𑀸𑀧𑀺𑀢𑀭𑁄 𑀪𑀢𑁆𑀢𑀼𑀦𑁄 𑀤𑀲𑁆𑀲𑀦𑁆𑀢𑀺 𑀅𑀢𑁆𑀣𑀓𑀸𑀫𑀸 𑀳𑀺𑀢𑁂𑀲𑀺𑀦𑁄 𑀅𑀦𑀼𑀓𑀫𑁆𑀧𑀓𑀸 𑀅𑀦𑀼𑀓𑀫𑁆𑀧𑀁 𑀉𑀧𑀸𑀤𑀸𑀬, 𑀢𑀲𑁆𑀲 𑀪𑀯𑀺𑀲𑁆𑀲𑀸𑀫 𑀧𑀼𑀩𑁆𑀩𑀼𑀝𑁆𑀞𑀸𑀬𑀺𑀦𑀺𑀬𑁄 𑀧𑀘𑁆𑀙𑀸𑀦𑀺𑀧𑀸𑀢𑀺𑀦𑀺𑀬𑁄 𑀓𑀺𑀁𑀓𑀸𑀭𑀧𑀝𑀺𑀲𑁆𑀲𑀸𑀯𑀺𑀦𑀺𑀬𑁄 𑀫𑀦𑀸𑀧𑀘𑀸𑀭𑀺𑀦𑀺𑀬𑁄 𑀧𑀺𑀬𑀯𑀸𑀤𑀺𑀦𑀺𑀬𑁄’𑀢𑀺𑁇 𑀏𑀯𑀜𑁆𑀳𑀺 𑀯𑁄, 𑀓𑀼𑀫𑀸𑀭𑀺𑀬𑁄, 𑀲𑀺𑀓𑁆𑀔𑀺𑀢𑀩𑁆𑀩𑀁𑁇

163\. 𑀢𑀲𑁆𑀫𑀸𑀢𑀺𑀳, 𑀓𑀼𑀫𑀸𑀭𑀺𑀬𑁄, 𑀏𑀯𑀁 𑀲𑀺𑀓𑁆𑀔𑀺𑀢𑀩𑁆𑀩𑀁—  ‘𑀬𑁂 𑀢𑁂 𑀪𑀢𑁆𑀢𑀼 𑀕𑀭𑀼𑀦𑁄 𑀪𑀯𑀺𑀲𑁆𑀲𑀦𑁆𑀢𑀺 𑀫𑀸𑀢𑀸𑀢𑀺 𑀯𑀸 𑀧𑀺𑀢𑀸𑀢𑀺 𑀯𑀸 𑀲𑀫𑀡𑀩𑁆𑀭𑀸𑀳𑁆𑀫𑀡𑀸𑀢𑀺 𑀯𑀸, 𑀢𑁂 𑀲𑀓𑁆𑀓𑀭𑀺𑀲𑁆𑀲𑀸𑀫 𑀕𑀭𑀼𑀁 𑀓𑀭𑀺𑀲𑁆𑀲𑀸𑀫 𑀫𑀸𑀦𑁂𑀲𑁆𑀲𑀸𑀫 𑀧𑀽𑀚𑁂𑀲𑁆𑀲𑀸𑀫 𑀅𑀩𑁆𑀪𑀸𑀕𑀢𑁂 𑀘 𑀆𑀲𑀦𑁄𑀤𑀓𑁂𑀦 𑀧𑀝𑀺𑀧𑀽𑀚𑁂𑀲𑁆𑀲𑀸𑀫𑀸’𑀢𑀺𑁇 𑀏𑀯𑀜𑁆𑀳𑀺 𑀯𑁄, 𑀓𑀼𑀫𑀸𑀭𑀺𑀬𑁄, 𑀲𑀺𑀓𑁆𑀔𑀺𑀢𑀩𑁆𑀩𑀁𑁇

164\. 𑀢𑀲𑁆𑀫𑀸𑀢𑀺𑀳, 𑀓𑀼𑀫𑀸𑀭𑀺𑀬𑁄, 𑀏𑀯𑀁 𑀲𑀺𑀓𑁆𑀔𑀺𑀢𑀩𑁆𑀩𑀁—  ‘𑀬𑁂 𑀢𑁂 𑀪𑀢𑁆𑀢𑀼 𑀅𑀩𑁆𑀪𑀦𑁆𑀢𑀭𑀸 𑀓𑀫𑁆𑀫𑀦𑁆𑀢𑀸 𑀉𑀡𑁆𑀡𑀸𑀢𑀺 𑀯𑀸 𑀓𑀧𑁆𑀧𑀸𑀲𑀸𑀢𑀺 𑀯𑀸, 𑀢𑀢𑁆𑀣 𑀤𑀓𑁆𑀔𑀸 𑀪𑀯𑀺𑀲𑁆𑀲𑀸𑀫 𑀅𑀦𑀮𑀲𑀸, 𑀢𑀢𑁆𑀭𑀼𑀧𑀸𑀬𑀸𑀬 𑀯𑀻𑀫𑀁𑀲𑀸𑀬 𑀲𑀫𑀦𑁆𑀦𑀸𑀕𑀢𑀸, 𑀅𑀮𑀁 𑀓𑀸𑀢𑀼𑀁 𑀅𑀮𑀁 𑀲𑀁𑀯𑀺𑀥𑀸𑀢𑀼𑀦𑁆’𑀢𑀺𑁇 𑀏𑀯𑀜𑁆𑀳𑀺 𑀯𑁄, 𑀓𑀼𑀫𑀸𑀭𑀺𑀬𑁄, 𑀲𑀺𑀓𑁆𑀔𑀺𑀢𑀩𑁆𑀩𑀁𑁇

165\. 𑀢𑀲𑁆𑀫𑀸𑀢𑀺𑀳, 𑀓𑀼𑀫𑀸𑀭𑀺𑀬𑁄, 𑀏𑀯𑀁 𑀲𑀺𑀓𑁆𑀔𑀺𑀢𑀩𑁆𑀩𑀁—  ‘𑀬𑁄 𑀲𑁄 𑀪𑀢𑁆𑀢𑀼 𑀅𑀩𑁆𑀪𑀦𑁆𑀢𑀭𑁄 𑀅𑀦𑁆𑀢𑁄𑀚𑀦𑁄 𑀤𑀸𑀲𑀸𑀢𑀺 𑀯𑀸 𑀧𑁂𑀲𑁆𑀲𑀸𑀢𑀺 𑀯𑀸 𑀓𑀫𑁆𑀫𑀓𑀭𑀸𑀢𑀺 𑀯𑀸, 𑀢𑁂𑀲𑀁 𑀓𑀢𑀜𑁆𑀘 𑀓𑀢𑀢𑁄 𑀚𑀸𑀦𑀺𑀲𑁆𑀲𑀸𑀫 𑀅𑀓𑀢𑀜𑁆𑀘 𑀅𑀓𑀢𑀢𑁄 𑀚𑀸𑀦𑀺𑀲𑁆𑀲𑀸𑀫, 𑀕𑀺𑀮𑀸𑀦𑀓𑀸𑀦𑀜𑁆𑀘 𑀩𑀮𑀸𑀩𑀮𑀁 𑀚𑀸𑀦𑀺𑀲𑁆𑀲𑀸𑀫, 𑀔𑀸𑀤𑀦𑀻𑀬𑀁 𑀪𑁄𑀚𑀦𑀻𑀬𑀜𑁆𑀘𑀲𑁆𑀲 𑀧𑀘𑁆𑀘𑀁𑀲𑁂𑀦 𑀲𑀁𑀯𑀺𑀪𑀚𑀺𑀲𑁆𑀲𑀸𑀫𑀸’𑀢𑀺𑁇 𑀏𑀯𑀜𑁆𑀳𑀺 𑀯𑁄, 𑀓𑀼𑀫𑀸𑀭𑀺𑀬𑁄, 𑀲𑀺𑀓𑁆𑀔𑀺𑀢𑀩𑁆𑀩𑀁𑁇

166\. 𑀢𑀲𑁆𑀫𑀸𑀢𑀺𑀳, 𑀓𑀼𑀫𑀸𑀭𑀺𑀬𑁄, 𑀏𑀯𑀁 𑀲𑀺𑀓𑁆𑀔𑀺𑀢𑀩𑁆𑀩𑀁—  ‘𑀬𑀁 𑀪𑀢𑁆𑀢𑀸 𑀆𑀳𑀭𑀺𑀲𑁆𑀲𑀢𑀺 𑀥𑀦𑀁 𑀯𑀸 𑀥𑀜𑁆𑀜𑀁 𑀯𑀸 𑀭𑀚𑀢𑀁 𑀯𑀸 𑀚𑀸𑀢𑀭𑀽𑀧𑀁 𑀯𑀸, 𑀢𑀁 𑀆𑀭𑀓𑁆𑀔𑁂𑀦 𑀕𑀼𑀢𑁆𑀢𑀺𑀬𑀸 𑀲𑀫𑁆𑀧𑀸𑀤𑁂𑀲𑁆𑀲𑀸𑀫, 𑀢𑀢𑁆𑀣 𑀘 𑀪𑀯𑀺𑀲𑁆𑀲𑀸𑀫 𑀅𑀥𑀼𑀢𑁆𑀢𑀻 𑀅𑀣𑁂𑀦𑀻 𑀅𑀲𑁄𑀡𑁆𑀟𑀻 𑀅𑀯𑀺𑀦𑀸𑀲𑀺𑀓𑀸𑀬𑁄’𑀢𑀺𑁇 𑀏𑀯𑀜𑁆𑀳𑀺 𑀯𑁄, 𑀓𑀼𑀫𑀸𑀭𑀺𑀬𑁄, 𑀲𑀺𑀓𑁆𑀔𑀺𑀢𑀩𑁆𑀩𑀁𑁇 𑀇𑀫𑁂𑀳𑀺 𑀔𑁄, 𑀓𑀼𑀫𑀸𑀭𑀺𑀬𑁄, 𑀧𑀜𑁆𑀘𑀳𑀺 𑀥𑀫𑁆𑀫𑁂𑀳𑀺 𑀲𑀫𑀦𑁆𑀦𑀸𑀕𑀢𑁄 𑀫𑀸𑀢𑀼𑀕𑀸𑀫𑁄 𑀓𑀸𑀬𑀲𑁆𑀲 𑀪𑁂𑀤𑀸 𑀧𑀭𑀁 𑀫𑀭𑀡𑀸 𑀫𑀦𑀸𑀧𑀓𑀸𑀬𑀺𑀓𑀸𑀦𑀁 𑀤𑁂𑀯𑀸𑀦𑀁 𑀲𑀳𑀩𑁆𑀬𑀢𑀁 𑀉𑀧𑀧𑀚𑁆𑀚𑀢𑀻𑀢𑀺𑁇

167\. _𑀬𑁄 𑀦𑀁 𑀪𑀭𑀢𑀺 𑀲𑀩𑁆𑀩𑀤𑀸,_  
_𑀦𑀺𑀘𑁆𑀘𑀁 𑀆𑀢𑀸𑀧𑀺 𑀉𑀲𑁆𑀲𑀼𑀓𑁄;_  
_𑀲𑀩𑁆𑀩𑀓𑀸𑀫𑀳𑀭𑀁 𑀧𑁄𑀲𑀁,_  
_𑀪𑀢𑁆𑀢𑀸𑀭𑀁 𑀦𑀸𑀢𑀺𑀫𑀜𑁆𑀜𑀢𑀺𑁇_  


168\. _𑀦 𑀘𑀸𑀧𑀺 𑀲𑁄𑀢𑁆𑀣𑀺 𑀪𑀢𑁆𑀢𑀸𑀭𑀁,_  
_𑀇𑀲𑁆𑀲𑀸𑀘𑀸𑀭𑁂𑀦 𑀭𑁄𑀲𑀬𑁂;_  
_𑀪𑀢𑁆𑀢𑀼 𑀘 𑀕𑀭𑀼𑀦𑁄 𑀲𑀩𑁆𑀩𑁂,_  
_𑀧𑀝𑀺𑀧𑀽𑀚𑁂𑀢𑀺 𑀧𑀡𑁆𑀟𑀺𑀢𑀸𑁇_  


169\. _𑀉𑀝𑁆𑀞𑀸𑀳𑀺𑀓𑀸 𑀅𑀦𑀮𑀲𑀸,_  
_𑀲𑀗𑁆𑀕𑀳𑀺𑀢𑀧𑀭𑀺𑀚𑁆𑀚𑀦𑀸;_  
_𑀪𑀢𑁆𑀢𑀼 𑀫𑀦𑀸𑀧𑀁 𑀘𑀭𑀢𑀺,_  
_𑀲𑀫𑁆𑀪𑀢𑀁 𑀅𑀦𑀼𑀭𑀓𑁆𑀔𑀢𑀺𑁇_  


170\. _𑀬𑀸 𑀏𑀯𑀁 𑀯𑀢𑁆𑀢𑀢𑀻 𑀦𑀸𑀭𑀻,_  
_𑀪𑀢𑁆𑀢𑀼𑀙𑀦𑁆𑀤𑀯𑀲𑀸𑀦𑀼𑀕𑀸;_  
_𑀫𑀦𑀸𑀧𑀸 𑀦𑀸𑀫 𑀢𑁂 𑀤𑁂𑀯𑀸,_  
_𑀬𑀢𑁆𑀣 𑀲𑀸 𑀉𑀧𑀧𑀚𑁆𑀚𑀢𑀻”𑀢𑀺𑁇_  


---

171\. 𑀢𑀢𑀺𑀬𑀁𑁇



[Go to previous page (1.4.2 Cundīsutta)](1.4.2.md) / [Go to parent page (1.4 Sumanavagga)](../1.4.md) / [Go to next page (1.4.4 Sīhasenāpatisutta)](1.4.4.md)


