
[Home](/) / [16A5 Pañcakanipātapāḷi](../../../16A5.md) / [1 Paṭhamapaṇṇāsaka](../../1.md) / [1.5 Muṇḍarājavagga](../1.5.md)

# 𑁧𑁇𑁫𑁇𑁪 𑀫𑀦𑀸𑀧𑀤𑀸𑀬𑀻𑀲𑀼𑀢𑁆𑀢

* 𑀧𑀞𑀫𑀧𑀡𑁆𑀡𑀸𑀲𑀓

* 𑀫𑀼𑀡𑁆𑀟𑀭𑀸𑀚𑀯𑀕𑁆𑀕

* 𑀫𑀦𑀸𑀧𑀤𑀸𑀬𑀻𑀲𑀼𑀢𑁆𑀢

(44.)

247\. 𑀏𑀓𑀁 𑀲𑀫𑀬𑀁 𑀪𑀕𑀯𑀸 𑀯𑁂𑀲𑀸𑀮𑀺𑀬𑀁 𑀯𑀺𑀳𑀭𑀢𑀺 𑀫𑀳𑀸𑀯𑀦𑁂 𑀓𑀽𑀝𑀸𑀕𑀸𑀭𑀲𑀸𑀮𑀸𑀬𑀁𑁇 𑀅𑀣 𑀔𑁄 𑀪𑀕𑀯𑀸 𑀧𑀼𑀩𑁆𑀩𑀡𑁆𑀳𑀲𑀫𑀬𑀁 𑀦𑀺𑀯𑀸𑀲𑁂𑀢𑁆𑀯𑀸 𑀧𑀢𑁆𑀢𑀘𑀻𑀯𑀭𑀫𑀸𑀤𑀸𑀬 𑀬𑁂𑀦 𑀉𑀕𑁆𑀕𑀲𑁆𑀲 𑀕𑀳𑀧𑀢𑀺𑀦𑁄 𑀯𑁂𑀲𑀸𑀮𑀺𑀓𑀲𑁆𑀲 𑀦𑀺𑀯𑁂𑀲𑀦𑀁 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀧𑀜𑁆𑀜𑀢𑁆𑀢𑁂 𑀆𑀲𑀦𑁂 𑀦𑀺𑀲𑀻𑀤𑀺𑁇 𑀅𑀣 𑀔𑁄 𑀉𑀕𑁆𑀕𑁄 𑀕𑀳𑀧𑀢𑀺 𑀯𑁂𑀲𑀸𑀮𑀺𑀓𑁄 𑀬𑁂𑀦 𑀪𑀕𑀯𑀸 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀪𑀕𑀯𑀦𑁆𑀢𑀁 𑀅𑀪𑀺𑀯𑀸𑀤𑁂𑀢𑁆𑀯𑀸 𑀏𑀓𑀫𑀦𑁆𑀢𑀁 𑀦𑀺𑀲𑀻𑀤𑀺𑁇 𑀏𑀓𑀫𑀦𑁆𑀢𑀁 𑀦𑀺𑀲𑀺𑀦𑁆𑀦𑁄 𑀔𑁄 𑀉𑀕𑁆𑀕𑁄 𑀕𑀳𑀧𑀢𑀺 𑀯𑁂𑀲𑀸𑀮𑀺𑀓𑁄 𑀪𑀕𑀯𑀦𑁆𑀢𑀁 𑀏𑀢𑀤𑀯𑁄𑀘—

248\. “𑀲𑀫𑁆𑀫𑀼𑀔𑀸 𑀫𑁂𑀢𑀁, 𑀪𑀦𑁆𑀢𑁂, 𑀪𑀕𑀯𑀢𑁄 𑀲𑀼𑀢𑀁 𑀲𑀫𑁆𑀫𑀼𑀔𑀸 𑀧𑀝𑀺𑀕𑁆𑀕𑀳𑀺𑀢𑀁—  ‘𑀫𑀦𑀸𑀧𑀤𑀸𑀬𑀻 𑀮𑀪𑀢𑁂 𑀫𑀦𑀸𑀧𑀦𑁆’𑀢𑀺𑁇 𑀫𑀦𑀸𑀧𑀁 𑀫𑁂, 𑀪𑀦𑁆𑀢𑁂, 𑀲𑀸𑀮𑀧𑀼𑀧𑁆𑀨𑀓𑀁 𑀔𑀸𑀤𑀦𑀻𑀬𑀁; 𑀢𑀁 𑀫𑁂 𑀪𑀕𑀯𑀸 𑀧𑀝𑀺𑀕𑁆𑀕𑀡𑁆𑀳𑀸𑀢𑀼 𑀅𑀦𑀼𑀓𑀫𑁆𑀧𑀁 𑀉𑀧𑀸𑀤𑀸𑀬𑀸”𑀢𑀺𑁇 𑀧𑀝𑀺𑀕𑁆𑀕𑀳𑁂𑀲𑀺 𑀪𑀕𑀯𑀸 𑀅𑀦𑀼𑀓𑀫𑁆𑀧𑀁 𑀉𑀧𑀸𑀤𑀸𑀬𑁇

249\. “𑀲𑀫𑁆𑀫𑀼𑀔𑀸 𑀫𑁂𑀢𑀁, 𑀪𑀦𑁆𑀢𑁂, 𑀪𑀕𑀯𑀢𑁄 𑀲𑀼𑀢𑀁 𑀲𑀫𑁆𑀫𑀼𑀔𑀸 𑀧𑀝𑀺𑀕𑁆𑀕𑀳𑀺𑀢𑀁—  ‘𑀫𑀦𑀸𑀧𑀤𑀸𑀬𑀻 𑀮𑀪𑀢𑁂 𑀫𑀦𑀸𑀧𑀦𑁆’𑀢𑀺𑁇 𑀫𑀦𑀸𑀧𑀁 𑀫𑁂, 𑀪𑀦𑁆𑀢𑁂, 𑀲𑀫𑁆𑀧𑀦𑁆𑀦𑀓𑁄𑀮𑀓𑀁 𑀲𑀽𑀓𑀭𑀫𑀁𑀲𑀁; 𑀢𑀁 𑀫𑁂 𑀪𑀕𑀯𑀸 𑀧𑀝𑀺𑀕𑁆𑀕𑀡𑁆𑀳𑀸𑀢𑀼 𑀅𑀦𑀼𑀓𑀫𑁆𑀧𑀁 𑀉𑀧𑀸𑀤𑀸𑀬𑀸”𑀢𑀺𑁇 𑀧𑀝𑀺𑀕𑁆𑀕𑀳𑁂𑀲𑀺 𑀪𑀕𑀯𑀸 𑀅𑀦𑀼𑀓𑀫𑁆𑀧𑀁 𑀉𑀧𑀸𑀤𑀸𑀬𑁇

250\. “𑀲𑀫𑁆𑀫𑀼𑀔𑀸 𑀫𑁂𑀢𑀁, 𑀪𑀦𑁆𑀢𑁂, 𑀪𑀕𑀯𑀢𑁄 𑀲𑀼𑀢𑀁 𑀲𑀫𑁆𑀫𑀼𑀔𑀸 𑀧𑀝𑀺𑀕𑁆𑀕𑀳𑀺𑀢𑀁—  ‘𑀫𑀦𑀸𑀧𑀤𑀸𑀬𑀻 𑀮𑀪𑀢𑁂 𑀫𑀦𑀸𑀧𑀦𑁆’𑀢𑀺𑁇 𑀫𑀦𑀸𑀧𑀁 𑀫𑁂, 𑀪𑀦𑁆𑀢𑁂, 𑀦𑀺𑀩𑁆𑀩𑀢𑁆𑀢𑀢𑁂𑀮𑀓𑀁 𑀦𑀸𑀮𑀺𑀬𑀲𑀸𑀓𑀁; 𑀢𑀁 𑀫𑁂 𑀪𑀕𑀯𑀸 𑀧𑀝𑀺𑀕𑁆𑀕𑀡𑁆𑀳𑀸𑀢𑀼 𑀅𑀦𑀼𑀓𑀫𑁆𑀧𑀁 𑀉𑀧𑀸𑀤𑀸𑀬𑀸”𑀢𑀺𑁇 𑀧𑀝𑀺𑀕𑁆𑀕𑀳𑁂𑀲𑀺 𑀪𑀕𑀯𑀸 𑀅𑀦𑀼𑀓𑀫𑁆𑀧𑀁 𑀉𑀧𑀸𑀤𑀸𑀬𑁇

251\. “𑀲𑀫𑁆𑀫𑀼𑀔𑀸 𑀫𑁂𑀢𑀁, 𑀪𑀦𑁆𑀢𑁂, 𑀪𑀕𑀯𑀢𑁄 𑀲𑀼𑀢𑀁 𑀲𑀫𑁆𑀫𑀼𑀔𑀸 𑀧𑀝𑀺𑀕𑁆𑀕𑀳𑀺𑀢𑀁—  ‘𑀫𑀦𑀸𑀧𑀤𑀸𑀬𑀻 𑀮𑀪𑀢𑁂 𑀫𑀦𑀸𑀧𑀦𑁆’𑀢𑀺𑁇 𑀫𑀦𑀸𑀧𑁄 𑀫𑁂, 𑀪𑀦𑁆𑀢𑁂, 𑀲𑀸𑀮𑀻𑀦𑀁 𑀑𑀤𑀦𑁄 𑀯𑀺𑀘𑀺𑀢𑀓𑀸𑀍𑀅𑀓𑁄 𑀅𑀦𑁂𑀓𑀲𑀽𑀧𑁄 𑀅𑀦𑁂𑀓𑀩𑁆𑀬𑀜𑁆𑀚𑀦𑁄; 𑀢𑀁 𑀫𑁂 𑀪𑀕𑀯𑀸 𑀧𑀝𑀺𑀕𑁆𑀕𑀡𑁆𑀳𑀸𑀢𑀼 𑀅𑀦𑀼𑀓𑀫𑁆𑀧𑀁 𑀉𑀧𑀸𑀤𑀸𑀬𑀸”𑀢𑀺𑁇 𑀧𑀝𑀺𑀕𑁆𑀕𑀳𑁂𑀲𑀺 𑀪𑀕𑀯𑀸 𑀅𑀦𑀼𑀓𑀫𑁆𑀧𑀁 𑀉𑀧𑀸𑀤𑀸𑀬𑁇

252\. “𑀲𑀫𑁆𑀫𑀼𑀔𑀸 𑀫𑁂𑀢𑀁, 𑀪𑀦𑁆𑀢𑁂, 𑀪𑀕𑀯𑀢𑁄 𑀲𑀼𑀢𑀁 𑀲𑀫𑁆𑀫𑀼𑀔𑀸 𑀧𑀝𑀺𑀕𑁆𑀕𑀳𑀺𑀢𑀁—  ‘𑀫𑀦𑀸𑀧𑀤𑀸𑀬𑀻 𑀮𑀪𑀢𑁂 𑀫𑀦𑀸𑀧𑀦𑁆’𑀢𑀺𑁇 𑀫𑀦𑀸𑀧𑀸𑀦𑀺 𑀫𑁂, 𑀪𑀦𑁆𑀢𑁂, 𑀓𑀸𑀲𑀺𑀓𑀸𑀦𑀺 𑀯𑀢𑁆𑀣𑀸𑀦𑀺; 𑀢𑀸𑀦𑀺 𑀫𑁂 𑀪𑀕𑀯𑀸 𑀧𑀝𑀺𑀕𑁆𑀕𑀡𑁆𑀳𑀸𑀢𑀼 𑀅𑀦𑀼𑀓𑀫𑁆𑀧𑀁 𑀉𑀧𑀸𑀤𑀸𑀬𑀸”𑀢𑀺𑁇 𑀧𑀝𑀺𑀕𑁆𑀕𑀳𑁂𑀲𑀺 𑀪𑀕𑀯𑀸 𑀅𑀦𑀼𑀓𑀫𑁆𑀧𑀁 𑀉𑀧𑀸𑀤𑀸𑀬𑁇

253\. “𑀲𑀫𑁆𑀫𑀼𑀔𑀸 𑀫𑁂𑀢𑀁, 𑀪𑀦𑁆𑀢𑁂, 𑀪𑀕𑀯𑀢𑁄 𑀲𑀼𑀢𑀁 𑀲𑀫𑁆𑀫𑀼𑀔𑀸 𑀧𑀝𑀺𑀕𑁆𑀕𑀳𑀺𑀢𑀁—  ‘𑀫𑀦𑀸𑀧𑀤𑀸𑀬𑀻 𑀮𑀪𑀢𑁂 𑀫𑀦𑀸𑀧𑀦𑁆’𑀢𑀺𑁇 𑀫𑀦𑀸𑀧𑁄 𑀫𑁂, 𑀪𑀦𑁆𑀢𑁂, 𑀧𑀮𑁆𑀮𑀗𑁆𑀓𑁄 𑀕𑁄𑀦𑀓𑀢𑁆𑀣𑀢𑁄 𑀧𑀝𑀮𑀺𑀓𑀢𑁆𑀣𑀢𑁄 𑀓𑀤𑀮𑀺𑀫𑀺𑀕𑀧𑀯𑀭𑀧𑀘𑁆𑀘𑀢𑁆𑀣𑀭𑀡𑁄 𑀲𑁅𑀢𑁆𑀢𑀭𑀘𑁆𑀙𑀤𑁄 𑀉𑀪𑀢𑁄𑀮𑁄𑀳𑀺𑀢𑀓𑀽𑀧𑀥𑀸𑀦𑁄𑁇 𑀅𑀧𑀺 𑀘, 𑀪𑀦𑁆𑀢𑁂, 𑀫𑀬𑀫𑁆𑀧𑁂𑀢𑀁 𑀚𑀸𑀦𑀸𑀫—  ‘𑀦𑁂𑀢𑀁 𑀪𑀕𑀯𑀢𑁄 𑀓𑀧𑁆𑀧𑀢𑀻’𑀢𑀺𑁇 𑀇𑀤𑀁 𑀫𑁂, 𑀪𑀦𑁆𑀢𑁂, 𑀘𑀦𑁆𑀤𑀦𑀨𑀮𑀓𑀁 𑀅𑀕𑁆𑀖𑀢𑀺 𑀅𑀥𑀺𑀓𑀲𑀢𑀲𑀳𑀲𑁆𑀲𑀁; 𑀢𑀁 𑀫𑁂 𑀪𑀕𑀯𑀸 𑀧𑀝𑀺𑀕𑁆𑀕𑀡𑁆𑀳𑀸𑀢𑀼 𑀅𑀦𑀼𑀓𑀫𑁆𑀧𑀁 𑀉𑀧𑀸𑀤𑀸𑀬𑀸”𑀢𑀺𑁇 𑀧𑀝𑀺𑀕𑁆𑀕𑀳𑁂𑀲𑀺 𑀪𑀕𑀯𑀸 𑀅𑀦𑀼𑀓𑀫𑁆𑀧𑀁 𑀉𑀧𑀸𑀤𑀸𑀬𑁇 𑀅𑀣 𑀔𑁄 𑀪𑀕𑀯𑀸 𑀉𑀕𑁆𑀕𑀁 𑀕𑀳𑀧𑀢𑀺𑀁 𑀯𑁂𑀲𑀸𑀮𑀺𑀓𑀁 𑀇𑀫𑀺𑀦𑀸 𑀅𑀦𑀼𑀫𑁄𑀤𑀦𑀻𑀬𑁂𑀦 𑀅𑀦𑀼𑀫𑁄𑀤𑀺—

254\. _“𑀫𑀦𑀸𑀧𑀤𑀸𑀬𑀻 𑀮𑀪𑀢𑁂 𑀫𑀦𑀸𑀧𑀁,_  
_𑀬𑁄 𑀉𑀚𑁆𑀚𑀼𑀪𑀽𑀢𑁂𑀲𑀼 𑀤𑀤𑀸𑀢𑀺 𑀙𑀦𑁆𑀤𑀲𑀸;_  
_𑀅𑀘𑁆𑀙𑀸𑀤𑀦𑀁 𑀲𑀬𑀦𑀫𑀦𑁆𑀦𑀧𑀸𑀦𑀁,_  
_𑀦𑀸𑀦𑀸𑀧𑁆𑀧𑀓𑀸𑀭𑀸𑀦𑀺 𑀘 𑀧𑀘𑁆𑀘𑀬𑀸𑀦𑀺𑁇_  


255\. _𑀘𑀢𑁆𑀢𑀜𑁆𑀘 𑀫𑀼𑀢𑁆𑀢𑀜𑁆𑀘 𑀅𑀦𑀼𑀕𑁆𑀕𑀳𑀻𑀢𑀁,_  
_𑀔𑁂𑀢𑁆𑀢𑀽𑀧𑀫𑁂 𑀅𑀭𑀳𑀦𑁆𑀢𑁂 𑀯𑀺𑀤𑀺𑀢𑁆𑀯𑀸;_  
_𑀲𑁄 𑀤𑀼𑀘𑁆𑀘𑀚𑀁 𑀲𑀧𑁆𑀧𑀼𑀭𑀺𑀲𑁄 𑀘𑀚𑀺𑀢𑁆𑀯𑀸,_  
_𑀫𑀦𑀸𑀧𑀤𑀸𑀬𑀻 𑀮𑀪𑀢𑁂 𑀫𑀦𑀸𑀧𑀦𑁆”𑀢𑀺𑁇_  


256\. 𑀅𑀣 𑀔𑁄 𑀪𑀕𑀯𑀸 𑀉𑀕𑁆𑀕𑀁 𑀕𑀳𑀧𑀢𑀺𑀁 𑀯𑁂𑀲𑀸𑀮𑀺𑀓𑀁 𑀇𑀫𑀺𑀦𑀸 𑀅𑀦𑀼𑀫𑁄𑀤𑀦𑀻𑀬𑁂𑀦 𑀅𑀦𑀼𑀫𑁄𑀤𑀺𑀢𑁆𑀯𑀸 𑀉𑀝𑁆𑀞𑀸𑀬𑀸𑀲𑀦𑀸 𑀧𑀓𑁆𑀓𑀸𑀫𑀺𑁇

257\. 𑀅𑀣 𑀔𑁄 𑀉𑀕𑁆𑀕𑁄 𑀕𑀳𑀧𑀢𑀺 𑀯𑁂𑀲𑀸𑀮𑀺𑀓𑁄 𑀅𑀧𑀭𑁂𑀦 𑀲𑀫𑀬𑁂𑀦 𑀓𑀸𑀮𑀫𑀓𑀸𑀲𑀺𑁇 𑀓𑀸𑀮𑀗𑁆𑀓𑀢𑁄 𑀘 𑀉𑀕𑁆𑀕𑁄 𑀕𑀳𑀧𑀢𑀺 𑀯𑁂𑀲𑀸𑀮𑀺𑀓𑁄 𑀅𑀜𑁆𑀜𑀢𑀭𑀁 𑀫𑀦𑁄𑀫𑀬𑀁 𑀓𑀸𑀬𑀁 𑀉𑀧𑀧𑀚𑁆𑀚𑀺𑁇 𑀢𑁂𑀦 𑀔𑁄 𑀧𑀦 𑀲𑀫𑀬𑁂𑀦 𑀪𑀕𑀯𑀸 𑀲𑀸𑀯𑀢𑁆𑀣𑀺𑀬𑀁 𑀯𑀺𑀳𑀭𑀢𑀺 𑀚𑁂𑀢𑀯𑀦𑁂 𑀅𑀦𑀸𑀣𑀧𑀺𑀡𑁆𑀟𑀺𑀓𑀲𑁆𑀲 𑀆𑀭𑀸𑀫𑁂𑁇 𑀅𑀣 𑀔𑁄 𑀉𑀕𑁆𑀕𑁄 𑀤𑁂𑀯𑀧𑀼𑀢𑁆𑀢𑁄 𑀅𑀪𑀺𑀓𑁆𑀓𑀦𑁆𑀢𑀸𑀬 𑀭𑀢𑁆𑀢𑀺𑀬𑀸 𑀅𑀪𑀺𑀓𑁆𑀓𑀦𑁆𑀢𑀯𑀡𑁆𑀡𑁄 𑀓𑁂𑀯𑀮𑀓𑀧𑁆𑀧𑀁 𑀚𑁂𑀢𑀯𑀦𑀁 𑀑𑀪𑀸𑀲𑁂𑀢𑁆𑀯𑀸 𑀬𑁂𑀦 𑀪𑀕𑀯𑀸 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀪𑀕𑀯𑀦𑁆𑀢𑀁 𑀅𑀪𑀺𑀯𑀸𑀤𑁂𑀢𑁆𑀯𑀸 𑀏𑀓𑀫𑀦𑁆𑀢𑀁 𑀅𑀝𑁆𑀞𑀸𑀲𑀺𑁇 𑀏𑀓𑀫𑀦𑁆𑀢𑀁 𑀞𑀺𑀢𑀁 𑀔𑁄 𑀉𑀕𑁆𑀕𑀁 𑀤𑁂𑀯𑀧𑀼𑀢𑁆𑀢𑀁 𑀪𑀕𑀯𑀸 𑀏𑀢𑀤𑀯𑁄𑀘—  “𑀓𑀘𑁆𑀘𑀺 𑀢𑁂, 𑀉𑀕𑁆𑀕, 𑀬𑀣𑀸𑀥𑀺𑀧𑁆𑀧𑀸𑀬𑁄”𑀢𑀺? “𑀢𑀕𑁆𑀖 𑀫𑁂, 𑀪𑀕𑀯𑀸, 𑀬𑀣𑀸𑀥𑀺𑀧𑁆𑀧𑀸𑀬𑁄”𑀢𑀺𑁇 𑀅𑀣 𑀔𑁄 𑀪𑀕𑀯𑀸 𑀉𑀕𑁆𑀕𑀁 𑀤𑁂𑀯𑀧𑀼𑀢𑁆𑀢𑀁 𑀕𑀸𑀣𑀸𑀳𑀺 𑀅𑀚𑁆𑀛𑀪𑀸𑀲𑀺—

258\. _“𑀫𑀦𑀸𑀧𑀤𑀸𑀬𑀻 𑀮𑀪𑀢𑁂 𑀫𑀦𑀸𑀧𑀁,_  
_𑀅𑀕𑁆𑀕𑀲𑁆𑀲 𑀤𑀸𑀢𑀸 𑀮𑀪𑀢𑁂 𑀧𑀼𑀦𑀕𑁆𑀕𑀁;_  
_𑀯𑀭𑀲𑁆𑀲 𑀤𑀸𑀢𑀸 𑀯𑀭𑀮𑀸𑀪𑀺 𑀳𑁄𑀢𑀺,_  
_𑀲𑁂𑀝𑁆𑀞𑀁 𑀤𑀤𑁄 𑀲𑁂𑀝𑁆𑀞𑀫𑀼𑀧𑁂𑀢𑀺 𑀞𑀸𑀦𑀁𑁇_  


259\. _𑀬𑁄 𑀅𑀕𑁆𑀕𑀤𑀸𑀬𑀻 𑀯𑀭𑀤𑀸𑀬𑀻,_  
_𑀲𑁂𑀝𑁆𑀞𑀤𑀸𑀬𑀻 𑀘 𑀬𑁄 𑀦𑀭𑁄;_  
_𑀤𑀻𑀖𑀸𑀬𑀼 𑀬𑀲𑀯𑀸 𑀳𑁄𑀢𑀺,_  
_𑀬𑀢𑁆𑀣 𑀬𑀢𑁆𑀣𑀽𑀧𑀧𑀚𑁆𑀚𑀢𑀻”𑀢𑀺𑁇_  


---

260\. 𑀘𑀢𑀼𑀢𑁆𑀣𑀁𑁇



[Go to previous page (1.5.3 Iṭṭhasutta)](1.5.3.md) / [Go to parent page (1.5 Muṇḍarājavagga)](../1.5.md) / [Go to next page (1.5.5 Puññābhisandasutta)](1.5.5.md)


