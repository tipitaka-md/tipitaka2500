---
title: 5.2.7 Paṭhamaapāsādikasutta
path: /tipitaka/16A5/5/5.2/5.2.7
ref: 276017
breadcrumbs:
  - name: Home
    link: /
  - name: 16A5 Pañcakanipātapāḷi
    link: /tipitaka/16A5
  - name: 5 Pañcamapaṇṇāsaka
    link: /tipitaka/16A5/5
  - name: 5.2 Akkosakavagga
    link: /tipitaka/16A5/5/5.2
prevL: /tipitaka/16A5/5/5.2/5.2.6
upL: /tipitaka/16A5/5/5.2
nextL: /tipitaka/16A5/5/5.2/5.2.8
---

# 5.2.7 Paṭhamaapāsādikasutta

### Pañcamapaṇṇāsaka

### Akkosakavagga

### Paṭhamaapāsādikasutta

(217.)

1245. “Pañcime, bhikkhave, ādīnavā apāsādike. Katame pañca? Attāpi attānaṃ upavadati, anuvicca viññū garahanti, pāpako kittisaddo abbhuggacchati, sammūḷho kālaṃ karoti, kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjati. Ime kho, bhikkhave, pañca ādīnavā apāsādike.

1246. Pañcime, bhikkhave, ānisaṃsā pāsādike. Katame pañca? Attāpi attānaṃ na upavadati, anuvicca viññū pasaṃsanti, kalyāṇo kittisaddo abbhuggacchati, asammūḷho kālaṃ karoti, kāyassa bhedā paraṃ maraṇā sugatiṃ saggaṃ lokaṃ upapajjati. Ime kho, bhikkhave, pañca ānisaṃsā pāsādike”ti.

===

1247. Sattamaṃ.




