---
title: 5.1.3 Assājānīyasutta
path: /tipitaka/16A5/5/5.1/5.1.3
ref: 276003
breadcrumbs:
  - name: Home
    link: /
  - name: 16A5 Pañcakanipātapāḷi
    link: /tipitaka/16A5
  - name: 5 Pañcamapaṇṇāsaka
    link: /tipitaka/16A5/5
  - name: 5.1 Kimilavagga
    link: /tipitaka/16A5/5/5.1
prevL: /tipitaka/16A5/5/5.1/5.1.2
upL: /tipitaka/16A5/5/5.1
nextL: /tipitaka/16A5/5/5.1/5.1.4
---

# 5.1.3 Assājānīyasutta

### Pañcamapaṇṇāsaka

### Kimilavagga

### Assājānīyasutta

(203.)

1196. “Pañcahi, bhikkhave, aṅgehi samannāgato rañño bhadro assājānīyo rājāraho hoti rājabhoggo, rañño aṅgantveva saṅkhaṃ gacchati.

1197. Katamehi pañcahi? Ajjavena, javena, maddavena, khantiyā, soraccena—  imehi kho, bhikkhave, pañcahi aṅgehi samannāgato rañño bhadro assājānīyo rājāraho hoti rājabhoggo, rañño aṅgantveva saṅkhaṃ gacchati. Evamevaṃ kho, bhikkhave, pañcahi dhammehi samannāgato bhikkhu āhuneyyo hoti pāhuneyyo dakkhiṇeyyo añjalikaraṇīyo anuttaraṃ puññakkhettaṃ lokassa.

1198. Katamehi pañcahi? Ajjavena, javena, maddavena, khantiyā, soraccena—  imehi kho, bhikkhave, pañcahi dhammehi samannāgato bhikkhu āhuneyyo hoti pāhuneyyo dakkhiṇeyyo añjalikaraṇīyo anuttaraṃ puññakkhettaṃ lokassā”ti.

===

1199. Tatiyaṃ.




