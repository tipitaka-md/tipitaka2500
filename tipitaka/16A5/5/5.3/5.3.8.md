
[Home](/) / [16A5 Pañcakanipātapāḷi](/tipitaka/16A5.md) / [5 Pañcamapaṇṇāsaka](/tipitaka/16A5/5.md) / [5.3 Dīghacārikavagga](/tipitaka/16A5/5/5.3.md)

# 5.3.8 Ussūrabhattasutta

### Pañcamapaṇṇāsaka

### Dīghacārikavagga

### Ussūrabhattasutta

(228.)

1277. “Pañcime, bhikkhave, ādīnavā ussūrabhatte kule. Katame pañca? Ye te atithī pāhunā, te na kālena paṭipūjenti; yā tā balipaṭiggāhikā devatā, tā na kālena paṭipūjenti; ye te samaṇabrāhmaṇā ekabhattikā rattūparatā viratā vikālabhojanā, te na kālena paṭipūjenti; dāsakammakaraporisā vimukhā kammaṃ karonti; tāvatakaṃyeva asamayena bhuttaṃ anojavantaṃ hoti. Ime kho, bhikkhave, pañca ādīnavā ussūrabhatte kule.

1278. Pañcime, bhikkhave, ānisaṃsā samayabhatte kule. Katame pañca? Ye te atithī pāhunā, te kālena paṭipūjenti; yā tā balipaṭiggāhikā devatā, tā kālena paṭipūjenti; ye te samaṇabrāhmaṇā ekabhattikā rattūparatā viratā vikālabhojanā, te kālena paṭipūjenti; dāsakammakaraporisā avimukhā kammaṃ karonti; tāvatakaṃyeva samayena bhuttaṃ ojavantaṃ hoti. Ime kho, bhikkhave, pañca ānisaṃsā samayabhatte kule”ti.

---

1279. Aṭṭhamaṃ.



[Go to previous page (5.3.7 Bhogasutta)](/tipitaka/16A5/5/5.3/5.3.7.md) / [Go to parent page (5.3 Dīghacārikavagga)](/tipitaka/16A5/5/5.3.md) / [Go to next page (5.3.9 Paṭhamakaṇhasappasutta)](/tipitaka/16A5/5/5.3/5.3.9.md)


