
[Home](/) / [16A5 Pañcakanipātapāḷi](../../../16A5.md) / [5 Pañcamapaṇṇāsaka](../../5.md) / [5.4 Āvāsikavagga](../5.4.md)

# 5.4.1 Āvāsikasutta

* Pañcamapaṇṇāsaka

* Āvāsikavagga

* Āvāsikasutta

(231.)

1289\. “Pañcahi, bhikkhave, dhammehi samannāgato āvāsiko bhikkhu abhāvanīyo hoti. Katamehi pañcahi? Na ākappasampanno hoti na vattasampanno; na bahussuto hoti na sutadharo; na paṭisallekhitā hoti na paṭisallānārāmo; na kalyāṇavāco hoti na kalyāṇavākkaraṇo; duppañño hoti jaḷo eḷamūgo. Imehi kho, bhikkhave, pañcahi dhammehi samannāgato āvāsiko bhikkhu abhāvanīyo hoti.

1290\. Pañcahi, bhikkhave, dhammehi samannāgato āvāsiko bhikkhu bhāvanīyo hoti. Katamehi pañcahi? Ākappasampanno hoti vattasampanno; bahussuto hoti sutadharo; paṭisallekhitā hoti paṭisallānārāmo; kalyāṇavāco hoti kalyāṇavākkaraṇo; paññavā hoti ajaḷo aneḷamūgo. Imehi kho, bhikkhave, pañcahi dhammehi samannāgato āvāsiko bhikkhu bhāvanīyo hotī”ti.

---

1291\. Paṭhamaṃ.



[Go to previous page (5.4 Āvāsikavagga)](../5.4.md) / [Go to parent page (5.4 Āvāsikavagga)](../5.4.md) / [Go to next page (5.4.2 Piyasutta)](5.4.2.md)


