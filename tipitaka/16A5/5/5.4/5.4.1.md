---
title: 5.4.1 Āvāsikasutta
path: /tipitaka/16A5/5/5.4/5.4.1
ref: 276031
breadcrumbs:
  - name: Home
    link: /
  - name: 16A5 Pañcakanipātapāḷi
    link: /tipitaka/16A5
  - name: 5 Pañcamapaṇṇāsaka
    link: /tipitaka/16A5/5
  - name: 5.4 Āvāsikavagga
    link: /tipitaka/16A5/5/5.4
prevL: /tipitaka/16A5/5/5.4
upL: /tipitaka/16A5/5/5.4
nextL: /tipitaka/16A5/5/5.4/5.4.2
---

# 5.4.1 Āvāsikasutta

### Pañcamapaṇṇāsaka

### Āvāsikavagga

### Āvāsikasutta

(231.)

1289. “Pañcahi, bhikkhave, dhammehi samannāgato āvāsiko bhikkhu abhāvanīyo hoti. Katamehi pañcahi? Na ākappasampanno hoti na vattasampanno; na bahussuto hoti na sutadharo; na paṭisallekhitā hoti na paṭisallānārāmo; na kalyāṇavāco hoti na kalyāṇavākkaraṇo; duppañño hoti jaḷo eḷamūgo. Imehi kho, bhikkhave, pañcahi dhammehi samannāgato āvāsiko bhikkhu abhāvanīyo hoti.

1290. Pañcahi, bhikkhave, dhammehi samannāgato āvāsiko bhikkhu bhāvanīyo hoti. Katamehi pañcahi? Ākappasampanno hoti vattasampanno; bahussuto hoti sutadharo; paṭisallekhitā hoti paṭisallānārāmo; kalyāṇavāco hoti kalyāṇavākkaraṇo; paññavā hoti ajaḷo aneḷamūgo. Imehi kho, bhikkhave, pañcahi dhammehi samannāgato āvāsiko bhikkhu bhāvanīyo hotī”ti.

===

1291. Paṭhamaṃ.




