
[Home](/) / [16A5 Pañcakanipātapāḷi](../../../16A5.md) / [4 Catutthapaṇṇāsaka](../../4.md) / [4.4 Araññavagga](../4.4.md)

# 4.4.10 Pattapiṇḍikasutta

* Catutthapaṇṇāsaka

* Araññavagga

* Pattapiṇḍikasutta

(190.)

1092\. “Pañcime, bhikkhave, pattapiṇḍikā. Katame pañca? Mandattā momūhattā pattapiṇḍiko hoti, pāpiccho icchāpakato pattapiṇḍiko hoti, ummādā cittakkhepā pattapiṇḍiko hoti, ‘vaṇṇitaṃ buddhehi buddhasāvakehī’ti pattapiṇḍiko hoti, appicchataṃyeva nissāya santuṭṭhiṃyeva nissāya sallekhaṃyeva nissāya pavivekaṃyeva nissāya idamatthitaṃyeva nissāya pattapiṇḍiko hoti. Ime kho, bhikkhave, pañca pattapiṇḍikā. Imesaṃ kho, bhikkhave, pañcannaṃ pattapiṇḍikānaṃ yvāyaṃ pattapiṇḍiko appicchataṃyeva nissāya santuṭṭhiṃyeva nissāya sallekhaṃyeva nissāya pavivekaṃyeva nissāya idamatthitaṃyeva nissāya pattapiṇḍiko hoti, ayaṃ imesaṃ pañcannaṃ pattapiṇḍikānaṃ aggo ca seṭṭho ca mokkho ca uttamo ca pavaro ca.

1093\. Seyyathāpi, bhikkhave, gavā khīraṃ, khīramhā dadhi, dadhimhā navanītaṃ, navanītamhā sappi, sappimhā sappimaṇḍo, sappimaṇḍo tattha aggamakkhāyati; evamevaṃ kho, bhikkhave, imesaṃ pañcannaṃ pattapiṇḍikānaṃ yvāyaṃ pattapiṇḍiko appicchataṃyeva nissāya santuṭṭhiṃyeva nissāya sallekhaṃyeva nissāya pavivekaṃyeva nissāya idamatthitaṃyeva nissāya pattapiṇḍiko hoti, ayaṃ imesaṃ pañcannaṃ pattapiṇḍikānaṃ aggo ca seṭṭho ca mokkho ca uttamo ca pavaro cā”ti.

---

1094\. Dasamaṃ.



---

1095\. Araññavaggo catuttho.



---

1096\. Tassuddānaṃ



1097\. _Araññaṃ cīvaraṃ rukkha,_  
_Susānaṃ abbhokāsikaṃ;_  
_Nesajjaṃ santhataṃ ekāsanikaṃ,_  
_Khalupacchāpiṇḍikena cāti._  


[Go to previous page (4.4.9 Khalupacchābhattikasutta)](4.4.9.md) / [Go to parent page (4.4 Araññavagga)](../4.4.md) / [Go to next page (4.5 Brāhmaṇavagga)](../4.5.md)


