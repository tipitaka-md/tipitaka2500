---
title: 4.2.1 Paṭhamaāghātapaṭivinayasutta
path: /tipitaka/16A5/4/4.2/4.2.1
ref: 275961
breadcrumbs:
  - name: Home
    link: /
  - name: 16A5 Pañcakanipātapāḷi
    link: /tipitaka/16A5
  - name: 4 Catutthapaṇṇāsaka
    link: /tipitaka/16A5/4
  - name: 4.2 Āghātavagga
    link: /tipitaka/16A5/4/4.2
prevL: /tipitaka/16A5/4/4.2
upL: /tipitaka/16A5/4/4.2
nextL: /tipitaka/16A5/4/4.2/4.2.2
---

# 4.2.1 Paṭhamaāghātapaṭivinayasutta

### Catutthapaṇṇāsaka

### Āghātavagga

### Paṭhamaāghātapaṭivinayasutta

(161.)

932. “Pañcime, bhikkhave, āghātapaṭivinayā yattha bhikkhuno uppanno āghāto sabbaso paṭivinetabbo. Katame pañca? Yasmiṃ, bhikkhave, puggale āghāto jāyetha, mettā tasmiṃ puggale bhāvetabbā; evaṃ tasmiṃ puggale āghāto paṭivinetabbo. Yasmiṃ, bhikkhave, puggale āghāto jāyetha, karuṇā tasmiṃ puggale bhāvetabbā; evaṃ tasmiṃ puggale āghāto paṭivinetabbo. Yasmiṃ, bhikkhave, puggale āghāto jāyetha, upekkhā tasmiṃ puggale bhāvetabbā; evaṃ tasmiṃ puggale āghāto paṭivinetabbo. Yasmiṃ, bhikkhave, puggale āghāto jāyetha, asatiamanasikāro tasmiṃ puggale āpajjitabbo; evaṃ tasmiṃ puggale āghāto paṭivinetabbo. Yasmiṃ, bhikkhave, puggale āghāto jāyetha, kammassakatā tasmiṃ puggale adhiṭṭhātabbā—  ‘kammassako ayamāyasmā kammadāyādo kammayoni kammabandhu kammapaṭisaraṇo, yaṃ kammaṃ karissati kalyāṇaṃ vā pāpakaṃ vā tassa dāyādo bhavissatī’ti; evaṃ tasmiṃ puggale āghāto paṭivinetabbo. Ime kho, bhikkhave, pañca āghātapaṭivinayā, yattha bhikkhuno uppanno āghāto sabbaso paṭivinetabbo”ti.

===

933. Paṭhamaṃ.




