---
title: 4.2.5 Pañhapucchāsutta
path: /tipitaka/16A5/4/4.2/4.2.5
ref: 275965
breadcrumbs:
  - name: Home
    link: /
  - name: 16A5 Pañcakanipātapāḷi
    link: /tipitaka/16A5
  - name: 4 Catutthapaṇṇāsaka
    link: /tipitaka/16A5/4
  - name: 4.2 Āghātavagga
    link: /tipitaka/16A5/4/4.2
prevL: /tipitaka/16A5/4/4.2/4.2.4
upL: /tipitaka/16A5/4/4.2
nextL: /tipitaka/16A5/4/4.2/4.2.6
---

# 4.2.5 Pañhapucchāsutta

### Catutthapaṇṇāsaka

### Āghātavagga

### Pañhapucchāsutta

(165.)

949. Tatra kho āyasmā sāriputto bhikkhū āmantesi…pe…  “yo hi koci, āvuso, paraṃ pañhaṃ pucchati, sabbo so pañcahi ṭhānehi, etesaṃ vā aññatarena. Katamehi pañcahi? Mandattā momūhattā paraṃ pañhaṃ pucchati, pāpiccho icchāpakato paraṃ pañhaṃ pucchati, paribhavaṃ paraṃ pañhaṃ pucchati, aññātukāmo paraṃ pañhaṃ pucchati, atha vā panevaṃcitto paraṃ pañhaṃ pucchati—  ‘sace me pañhaṃ puṭṭho sammadeva byākarissati iccetaṃ kusalaṃ, no ce me pañhaṃ puṭṭho sammadeva byākarissati ahamassa sammadeva byākarissāmī’ti. Yo hi koci, āvuso, paraṃ pañhaṃ pucchati, sabbo so imehi pañcahi ṭhānehi, etesaṃ vā aññatarena. Ahaṃ kho panāvuso, evaṃcitto paraṃ pañhaṃ pucchāmi—  ‘sace me pañhaṃ puṭṭho sammadeva byākarissati iccetaṃ kusalaṃ, no ce me pañhaṃ puṭṭho sammadeva byākarissati, ahamassa sammadeva byākarissāmī’”ti.

===

950. Pañcamaṃ.




