---
title: 4.1.4 Paṭhamasaddhammasammosasutta
path: /tipitaka/16A5/4/4.1/4.1.4
ref: 275954
breadcrumbs:
  - name: Home
    link: /
  - name: 16A5 Pañcakanipātapāḷi
    link: /tipitaka/16A5
  - name: 4 Catutthapaṇṇāsaka
    link: /tipitaka/16A5/4
  - name: 4.1 Saddhammavagga
    link: /tipitaka/16A5/4/4.1
prevL: /tipitaka/16A5/4/4.1/4.1.3
upL: /tipitaka/16A5/4/4.1
nextL: /tipitaka/16A5/4/4.1/4.1.5
---

# 4.1.4 Paṭhamasaddhammasammosasutta

### Catutthapaṇṇāsaka

### Saddhammavagga

### Paṭhamasaddhammasammosasutta

(154.)

883. “Pañcime, bhikkhave, dhammā saddhammassa sammosāya antaradhānāya saṃvattanti. Katame pañca? Idha, bhikkhave, bhikkhū na sakkaccaṃ dhammaṃ suṇanti, na sakkaccaṃ dhammaṃ pariyāpuṇanti, na sakkaccaṃ dhammaṃ dhārenti, na sakkaccaṃ dhātānaṃ dhammānaṃ atthaṃ upaparikkhanti, na sakkaccaṃ atthamaññāya dhammamaññāya dhammānudhammaṃ paṭipajjanti. Ime kho, bhikkhave, pañca dhammā saddhammassa sammosāya antaradhānāya saṃvattanti.

884. Pañcime, bhikkhave, dhammā saddhammassa ṭhitiyā asammosāya anantaradhānāya saṃvattanti. Katame pañca? Idha, bhikkhave, bhikkhū sakkaccaṃ dhammaṃ suṇanti, sakkaccaṃ dhammaṃ pariyāpuṇanti, sakkaccaṃ dhammaṃ dhārenti, sakkaccaṃ dhātānaṃ dhammānaṃ atthaṃ upaparikkhanti, sakkaccaṃ atthamaññāya dhammamaññāya dhammānudhammaṃ paṭipajjanti. Ime kho, bhikkhave, pañca dhammā saddhammassa ṭhitiyā asammosāya anantaradhānāya saṃvattantī”ti.

===

885. Catutthaṃ.




