
[Home](/) / [16A5 Pañcakanipātapāḷi](/tipitaka/16A5.md) / [4 Catutthapaṇṇāsaka](/tipitaka/16A5/4.md) / [4.5 Brāhmaṇavagga](/tipitaka/16A5/4/4.5.md)

# 𑁪𑁇𑁫𑁇𑁧 𑀲𑁄𑀡𑀲𑀼𑀢𑁆𑀢

### 𑀘𑀢𑀼𑀢𑁆𑀣𑀧𑀡𑁆𑀡𑀸𑀲𑀓

### 𑀩𑁆𑀭𑀸𑀳𑁆𑀫𑀡𑀯𑀕𑁆𑀕

### 𑀲𑁄𑀡𑀲𑀼𑀢𑁆𑀢

(191.)

1098. “𑀧𑀜𑁆𑀘𑀺𑀫𑁂, 𑀪𑀺𑀓𑁆𑀔𑀯𑁂, 𑀧𑁄𑀭𑀸𑀡𑀸 𑀩𑁆𑀭𑀸𑀳𑁆𑀫𑀡𑀥𑀫𑁆𑀫𑀸 𑀏𑀢𑀭𑀳𑀺 𑀲𑀼𑀦𑀔𑁂𑀲𑀼 𑀲𑀦𑁆𑀤𑀺𑀲𑁆𑀲𑀦𑁆𑀢𑀺, 𑀦𑁄 𑀩𑁆𑀭𑀸𑀳𑁆𑀫𑀡𑁂𑀲𑀼𑁇 𑀓𑀢𑀫𑁂 𑀧𑀜𑁆𑀘? 𑀧𑀼𑀩𑁆𑀩𑁂 𑀲𑀼𑀤𑀁, 𑀪𑀺𑀓𑁆𑀔𑀯𑁂, 𑀩𑁆𑀭𑀸𑀳𑁆𑀫𑀡𑀸 𑀩𑁆𑀭𑀸𑀳𑁆𑀫𑀡𑀺𑀁𑀬𑁂𑀯 𑀕𑀘𑁆𑀙𑀦𑁆𑀢𑀺, 𑀦𑁄 𑀅𑀩𑁆𑀭𑀸𑀳𑁆𑀫𑀡𑀺𑀁𑁇 𑀏𑀢𑀭𑀳𑀺, 𑀪𑀺𑀓𑁆𑀔𑀯𑁂, 𑀩𑁆𑀭𑀸𑀳𑁆𑀫𑀡𑀸 𑀩𑁆𑀭𑀸𑀳𑁆𑀫𑀡𑀺𑀫𑁆𑀧𑀺 𑀕𑀘𑁆𑀙𑀦𑁆𑀢𑀺, 𑀅𑀩𑁆𑀭𑀸𑀳𑁆𑀫𑀡𑀺𑀫𑁆𑀧𑀺 𑀕𑀘𑁆𑀙𑀦𑁆𑀢𑀺𑁇 𑀏𑀢𑀭𑀳𑀺, 𑀪𑀺𑀓𑁆𑀔𑀯𑁂, 𑀲𑀼𑀦𑀔𑀸 𑀲𑀼𑀦𑀔𑀺𑀁𑀬𑁂𑀯 𑀕𑀘𑁆𑀙𑀦𑁆𑀢𑀺, 𑀦𑁄 𑀅𑀲𑀼𑀦𑀔𑀺𑀁𑁇 𑀅𑀬𑀁, 𑀪𑀺𑀓𑁆𑀔𑀯𑁂, 𑀧𑀞𑀫𑁄 𑀧𑁄𑀭𑀸𑀡𑁄 𑀩𑁆𑀭𑀸𑀳𑁆𑀫𑀡𑀥𑀫𑁆𑀫𑁄 𑀏𑀢𑀭𑀳𑀺 𑀲𑀼𑀦𑀔𑁂𑀲𑀼 𑀲𑀦𑁆𑀤𑀺𑀲𑁆𑀲𑀢𑀺, 𑀦𑁄 𑀩𑁆𑀭𑀸𑀳𑁆𑀫𑀡𑁂𑀲𑀼𑁇

1099. 𑀧𑀼𑀩𑁆𑀩𑁂 𑀲𑀼𑀤𑀁, 𑀪𑀺𑀓𑁆𑀔𑀯𑁂, 𑀩𑁆𑀭𑀸𑀳𑁆𑀫𑀡𑀸 𑀩𑁆𑀭𑀸𑀳𑁆𑀫𑀡𑀺𑀁 𑀉𑀢𑀼𑀦𑀺𑀁𑀬𑁂𑀯 𑀕𑀘𑁆𑀙𑀦𑁆𑀢𑀺, 𑀦𑁄 𑀅𑀦𑀼𑀢𑀼𑀦𑀺𑀁𑁇 𑀏𑀢𑀭𑀳𑀺, 𑀪𑀺𑀓𑁆𑀔𑀯𑁂, 𑀩𑁆𑀭𑀸𑀳𑁆𑀫𑀡𑀸 𑀩𑁆𑀭𑀸𑀳𑁆𑀫𑀡𑀺𑀁 𑀉𑀢𑀼𑀦𑀺𑀫𑁆𑀧𑀺 𑀕𑀘𑁆𑀙𑀦𑁆𑀢𑀺, 𑀅𑀦𑀼𑀢𑀼𑀦𑀺𑀫𑁆𑀧𑀺 𑀕𑀘𑁆𑀙𑀦𑁆𑀢𑀺𑁇 𑀏𑀢𑀭𑀳𑀺, 𑀪𑀺𑀓𑁆𑀔𑀯𑁂, 𑀲𑀼𑀦𑀔𑀸 𑀲𑀼𑀦𑀔𑀺𑀁 𑀉𑀢𑀼𑀦𑀺𑀁𑀬𑁂𑀯 𑀕𑀘𑁆𑀙𑀦𑁆𑀢𑀺, 𑀦𑁄 𑀅𑀦𑀼𑀢𑀼𑀦𑀺𑀁𑁇 𑀅𑀬𑀁, 𑀪𑀺𑀓𑁆𑀔𑀯𑁂, 𑀤𑀼𑀢𑀺𑀬𑁄 𑀧𑁄𑀭𑀸𑀡𑁄 𑀩𑁆𑀭𑀸𑀳𑁆𑀫𑀡𑀥𑀫𑁆𑀫𑁄 𑀏𑀢𑀭𑀳𑀺 𑀲𑀼𑀦𑀔𑁂𑀲𑀼 𑀲𑀦𑁆𑀤𑀺𑀲𑁆𑀲𑀢𑀺, 𑀦𑁄 𑀩𑁆𑀭𑀸𑀳𑁆𑀫𑀡𑁂𑀲𑀼𑁇

1100. 𑀧𑀼𑀩𑁆𑀩𑁂 𑀲𑀼𑀤𑀁, 𑀪𑀺𑀓𑁆𑀔𑀯𑁂, 𑀩𑁆𑀭𑀸𑀳𑁆𑀫𑀡𑀸 𑀩𑁆𑀭𑀸𑀳𑁆𑀫𑀡𑀺𑀁 𑀦𑁂𑀯 𑀓𑀺𑀡𑀦𑁆𑀢𑀺 𑀦𑁄 𑀯𑀺𑀓𑁆𑀓𑀺𑀡𑀦𑁆𑀢𑀺, 𑀲𑀫𑁆𑀧𑀺𑀬𑁂𑀦𑁂𑀯 𑀲𑀁𑀯𑀸𑀲𑀁 𑀲𑀫𑁆𑀩𑀦𑁆𑀥𑀸𑀬 𑀲𑀫𑁆𑀧𑀯𑀢𑁆𑀢𑁂𑀦𑁆𑀢𑀺𑁇 𑀏𑀢𑀭𑀳𑀺, 𑀪𑀺𑀓𑁆𑀔𑀯𑁂, 𑀩𑁆𑀭𑀸𑀳𑁆𑀫𑀡𑀸 𑀩𑁆𑀭𑀸𑀳𑁆𑀫𑀡𑀺𑀁 𑀓𑀺𑀡𑀦𑁆𑀢𑀺𑀧𑀺 𑀯𑀺𑀓𑁆𑀓𑀺𑀡𑀦𑁆𑀢𑀺𑀧𑀺, 𑀲𑀫𑁆𑀧𑀺𑀬𑁂𑀦𑀧𑀺 𑀲𑀁𑀯𑀸𑀲𑀁 𑀲𑀫𑁆𑀩𑀦𑁆𑀥𑀸𑀬 𑀲𑀫𑁆𑀧𑀯𑀢𑁆𑀢𑁂𑀦𑁆𑀢𑀺𑁇 𑀏𑀢𑀭𑀳𑀺, 𑀪𑀺𑀓𑁆𑀔𑀯𑁂, 𑀲𑀼𑀦𑀔𑀸 𑀲𑀼𑀦𑀔𑀺𑀁 𑀦𑁂𑀯 𑀓𑀺𑀡𑀦𑁆𑀢𑀺 𑀦𑁄 𑀯𑀺𑀓𑁆𑀓𑀺𑀡𑀦𑁆𑀢𑀺, 𑀲𑀫𑁆𑀧𑀺𑀬𑁂𑀦𑁂𑀯 𑀲𑀁𑀯𑀸𑀲𑀁 𑀲𑀫𑁆𑀩𑀦𑁆𑀥𑀸𑀬 𑀲𑀫𑁆𑀧𑀯𑀢𑁆𑀢𑁂𑀦𑁆𑀢𑀺𑁇 𑀅𑀬𑀁, 𑀪𑀺𑀓𑁆𑀔𑀯𑁂, 𑀢𑀢𑀺𑀬𑁄 𑀧𑁄𑀭𑀸𑀡𑁄 𑀩𑁆𑀭𑀸𑀳𑁆𑀫𑀡𑀥𑀫𑁆𑀫𑁄 𑀏𑀢𑀭𑀳𑀺 𑀲𑀼𑀦𑀔𑁂𑀲𑀼 𑀲𑀦𑁆𑀤𑀺𑀲𑁆𑀲𑀢𑀺, 𑀦𑁄 𑀩𑁆𑀭𑀸𑀳𑁆𑀫𑀡𑁂𑀲𑀼𑁇

1101. 𑀧𑀼𑀩𑁆𑀩𑁂 𑀲𑀼𑀤𑀁, 𑀪𑀺𑀓𑁆𑀔𑀯𑁂, 𑀩𑁆𑀭𑀸𑀳𑁆𑀫𑀡𑀸 𑀦 𑀲𑀦𑁆𑀦𑀺𑀥𑀺𑀁 𑀓𑀭𑁄𑀦𑁆𑀢𑀺 𑀥𑀦𑀲𑁆𑀲𑀧𑀺 𑀥𑀜𑁆𑀜𑀲𑁆𑀲𑀧𑀺 𑀭𑀚𑀢𑀲𑁆𑀲𑀧𑀺 𑀚𑀸𑀢𑀭𑀽𑀧𑀲𑁆𑀲𑀧𑀺𑁇 𑀏𑀢𑀭𑀳𑀺, 𑀪𑀺𑀓𑁆𑀔𑀯𑁂, 𑀩𑁆𑀭𑀸𑀳𑁆𑀫𑀡𑀸 𑀲𑀦𑁆𑀦𑀺𑀥𑀺𑀁 𑀓𑀭𑁄𑀦𑁆𑀢𑀺 𑀥𑀦𑀲𑁆𑀲𑀧𑀺 𑀥𑀜𑁆𑀜𑀲𑁆𑀲𑀧𑀺 𑀭𑀚𑀢𑀲𑁆𑀲𑀧𑀺 𑀚𑀸𑀢𑀭𑀽𑀧𑀲𑁆𑀲𑀧𑀺𑁇 𑀏𑀢𑀭𑀳𑀺, 𑀪𑀺𑀓𑁆𑀔𑀯𑁂, 𑀲𑀼𑀦𑀔𑀸 𑀦 𑀲𑀦𑁆𑀦𑀺𑀥𑀺𑀁 𑀓𑀭𑁄𑀦𑁆𑀢𑀺 𑀥𑀦𑀲𑁆𑀲𑀧𑀺 𑀥𑀜𑁆𑀜𑀲𑁆𑀲𑀧𑀺 𑀭𑀚𑀢𑀲𑁆𑀲𑀧𑀺 𑀚𑀸𑀢𑀭𑀽𑀧𑀲𑁆𑀲𑀧𑀺𑁇 𑀅𑀬𑀁, 𑀪𑀺𑀓𑁆𑀔𑀯𑁂, 𑀘𑀢𑀼𑀢𑁆𑀣𑁄 𑀧𑁄𑀭𑀸𑀡𑁄 𑀩𑁆𑀭𑀸𑀳𑁆𑀫𑀡𑀥𑀫𑁆𑀫𑁄 𑀏𑀢𑀭𑀳𑀺 𑀲𑀼𑀦𑀔𑁂𑀲𑀼 𑀲𑀦𑁆𑀤𑀺𑀲𑁆𑀲𑀢𑀺, 𑀦𑁄 𑀩𑁆𑀭𑀸𑀳𑁆𑀫𑀡𑁂𑀲𑀼𑁇

1102. 𑀧𑀼𑀩𑁆𑀩𑁂 𑀲𑀼𑀤𑀁, 𑀪𑀺𑀓𑁆𑀔𑀯𑁂, 𑀩𑁆𑀭𑀸𑀳𑁆𑀫𑀡𑀸 𑀲𑀸𑀬𑀁 𑀲𑀸𑀬𑀫𑀸𑀲𑀸𑀬 𑀧𑀸𑀢𑁄 𑀧𑀸𑀢𑀭𑀸𑀲𑀸𑀬 𑀪𑀺𑀓𑁆𑀔𑀁 𑀧𑀭𑀺𑀬𑁂𑀲𑀦𑁆𑀢𑀺𑁇 𑀏𑀢𑀭𑀳𑀺, 𑀪𑀺𑀓𑁆𑀔𑀯𑁂, 𑀩𑁆𑀭𑀸𑀳𑁆𑀫𑀡𑀸 𑀬𑀸𑀯𑀤𑀢𑁆𑀣𑀁 𑀉𑀤𑀭𑀸𑀯𑀤𑁂𑀳𑀓𑀁 𑀪𑀼𑀜𑁆𑀚𑀺𑀢𑁆𑀯𑀸 𑀅𑀯𑀲𑁂𑀲𑀁 𑀆𑀤𑀸𑀬 𑀧𑀓𑁆𑀓𑀫𑀦𑁆𑀢𑀺𑁇 𑀏𑀢𑀭𑀳𑀺, 𑀪𑀺𑀓𑁆𑀔𑀯𑁂, 𑀲𑀼𑀦𑀔𑀸 𑀲𑀸𑀬𑀁 𑀲𑀸𑀬𑀫𑀸𑀲𑀸𑀬 𑀧𑀸𑀢𑁄 𑀧𑀸𑀢𑀭𑀸𑀲𑀸𑀬 𑀪𑀺𑀓𑁆𑀔𑀁 𑀧𑀭𑀺𑀬𑁂𑀲𑀦𑁆𑀢𑀺𑁇 𑀅𑀬𑀁, 𑀪𑀺𑀓𑁆𑀔𑀯𑁂, 𑀧𑀜𑁆𑀘𑀫𑁄 𑀧𑁄𑀭𑀸𑀡𑁄 𑀩𑁆𑀭𑀸𑀳𑁆𑀫𑀡𑀥𑀫𑁆𑀫𑁄 𑀏𑀢𑀭𑀳𑀺 𑀲𑀼𑀦𑀔𑁂𑀲𑀼 𑀲𑀦𑁆𑀤𑀺𑀲𑁆𑀲𑀢𑀺, 𑀦𑁄 𑀩𑁆𑀭𑀸𑀳𑁆𑀫𑀡𑁂𑀲𑀼𑁇 𑀇𑀫𑁂 𑀔𑁄, 𑀪𑀺𑀓𑁆𑀔𑀯𑁂, 𑀧𑀜𑁆𑀘 𑀧𑁄𑀭𑀸𑀡𑀸 𑀩𑁆𑀭𑀸𑀳𑁆𑀫𑀡𑀥𑀫𑁆𑀫𑀸 𑀏𑀢𑀭𑀳𑀺 𑀲𑀼𑀦𑀔𑁂𑀲𑀼 𑀲𑀦𑁆𑀤𑀺𑀲𑁆𑀲𑀦𑁆𑀢𑀺, 𑀦𑁄 𑀩𑁆𑀭𑀸𑀳𑁆𑀫𑀡𑁂𑀲𑀽”𑀢𑀺𑁇

---

1103. 𑀧𑀞𑀫𑀁𑁇



[Go to previous page (4.5 Brāhmaṇavagga)](/tipitaka/16A5/4/4.5.md) / [Go to parent page (4.5 Brāhmaṇavagga)](/tipitaka/16A5/4/4.5.md) / [Go to next page (4.5.2 Doṇabrāhmaṇasutta)](/tipitaka/16A5/4/4.5/4.5.2.md)


