---
title: 4.3.5 Caṇḍālasutta
path: /tipitaka/16A5/4/4.3/4.3.5
ref: 275975
breadcrumbs:
  - name: Home
    link: /
  - name: 16A5 Pañcakanipātapāḷi
    link: /tipitaka/16A5
  - name: 4 Catutthapaṇṇāsaka
    link: /tipitaka/16A5/4
  - name: 4.3 Upāsakavagga
    link: /tipitaka/16A5/4/4.3
prevL: /tipitaka/16A5/4/4.3/4.3.4
upL: /tipitaka/16A5/4/4.3
nextL: /tipitaka/16A5/4/4.3/4.3.6
---

# 4.3.5 Caṇḍālasutta

### Catutthapaṇṇāsaka

### Upāsakavagga

### Caṇḍālasutta

(175.)

1020. “Pañcahi, bhikkhave, dhammehi samannāgato upāsako upāsakacaṇḍālo ca hoti upāsakamalañca upāsakapatikuṭṭho ca. Katamehi pañcahi? Assaddho hoti; dussīlo hoti; kotūhalamaṅgaliko hoti, maṅgalaṃ pacceti no kammaṃ; ito ca bahiddhā dakkhiṇeyyaṃ gavesati; tattha ca pubbakāraṃ karoti. Imehi kho, bhikkhave, pañcahi dhammehi samannāgato upāsako upāsakacaṇḍālo ca hoti upāsakamalañca upāsakapatikuṭṭho ca.

1021. Pañcahi, bhikkhave, dhammehi samannāgato upāsako upāsakaratanañca hoti upāsakapadumañca upāsakapuṇḍarīkañca. Katamehi pañcahi? Saddho hoti; sīlavā hoti; akotūhalamaṅgaliko hoti, kammaṃ pacceti no maṅgalaṃ; na ito bahiddhā dakkhiṇeyyaṃ gavesati; idha ca pubbakāraṃ karoti. Imehi kho, bhikkhave, pañcahi dhammehi samannāgato upāsako upāsakaratanañca hoti upāsakapadumañca upāsakapuṇḍarīkañcā”ti.

===

1022. Pañcamaṃ.




