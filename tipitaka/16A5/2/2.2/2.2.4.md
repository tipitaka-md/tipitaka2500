---
title: 2.2.4 Dutiyavaḍḍhisutta
path: /tipitaka/16A5/2/2.2/2.2.4
ref: 275864
breadcrumbs:
  - name: Home
    link: /
  - name: 16A5 Pañcakanipātapāḷi
    link: /tipitaka/16A5
  - name: 2 Dutiyapaṇṇāsaka
    link: /tipitaka/16A5/2
  - name: 2.2 Saññāvagga
    link: /tipitaka/16A5/2/2.2
prevL: /tipitaka/16A5/2/2.2/2.2.3
upL: /tipitaka/16A5/2/2.2
nextL: /tipitaka/16A5/2/2.2/2.2.5
---

# 2.2.4 Dutiyavaḍḍhisutta

### Dutiyapaṇṇāsaka

### Saññāvagga

### Dutiyavaḍḍhisutta

(64.)

406. “Pañcahi, bhikkhave, vaḍḍhīhi vaḍḍhamānā ariyasāvikā ariyāya vaḍḍhiyā vaḍḍhati, sārādāyinī ca hoti varādāyinī ca kāyassa. Katamāhi pañcahi? Saddhāya vaḍḍhati, sīlena vaḍḍhati, sutena vaḍḍhati, cāgena vaḍḍhati, paññāya vaḍḍhati—  imāhi kho, bhikkhave, pañcahi vaḍḍhīhi vaḍḍhamānā ariyasāvikā ariyāya vaḍḍhiyā vaḍḍhati, sārādāyinī ca hoti varādāyinī ca kāyassāti.

407. _Saddhāya sīlena ca yā pavaḍḍhati,_  
_Paññāya cāgena sutena cūbhayaṃ;_  
_Sā tādisī sīlavatī upāsikā,_  
_Ādīyatī sāramidheva attano”ti._  


===

408. Catutthaṃ.




