
[Home](/) / [16A5 Pañcakanipātapāḷi](../../../16A5.md) / [2 Dutiyapaṇṇāsaka](../../2.md) / [2.1 Nīvaraṇavagga](../2.1.md)

# 𑁨𑁇𑁧𑁇𑁫 𑀫𑀸𑀢𑀸𑀧𑀼𑀢𑁆𑀢𑀲𑀼𑀢𑁆𑀢

* 𑀤𑀼𑀢𑀺𑀬𑀧𑀡𑁆𑀡𑀸𑀲𑀓

* 𑀦𑀻𑀯𑀭𑀡𑀯𑀕𑁆𑀕

* 𑀫𑀸𑀢𑀸𑀧𑀼𑀢𑁆𑀢𑀲𑀼𑀢𑁆𑀢

(55.)

341\. 𑀏𑀓𑀁 𑀲𑀫𑀬𑀁 𑀪𑀕𑀯𑀸 𑀲𑀸𑀯𑀢𑁆𑀣𑀺𑀬𑀁 𑀯𑀺𑀳𑀭𑀢𑀺 𑀚𑁂𑀢𑀯𑀦𑁂 𑀅𑀦𑀸𑀣𑀧𑀺𑀡𑁆𑀟𑀺𑀓𑀲𑁆𑀲 𑀆𑀭𑀸𑀫𑁂𑁇 𑀢𑁂𑀦 𑀔𑁄 𑀧𑀦 𑀲𑀫𑀬𑁂𑀦 𑀲𑀸𑀯𑀢𑁆𑀣𑀺𑀬𑀁 𑀉𑀪𑁄 𑀫𑀸𑀢𑀸𑀧𑀼𑀢𑁆𑀢𑀸 𑀯𑀲𑁆𑀲𑀸𑀯𑀸𑀲𑀁 𑀉𑀧𑀕𑀫𑀺𑀁𑀲𑀼—  𑀪𑀺𑀓𑁆𑀔𑀼 𑀘 𑀪𑀺𑀓𑁆𑀔𑀼𑀦𑀻 𑀘𑁇 𑀢𑁂 𑀅𑀜𑁆𑀜𑀫𑀜𑁆𑀜𑀲𑁆𑀲 𑀅𑀪𑀺𑀡𑁆𑀳𑀁 𑀤𑀲𑁆𑀲𑀦𑀓𑀸𑀫𑀸 𑀅𑀳𑁂𑀲𑀼𑀁𑁇 𑀫𑀸𑀢𑀸𑀧𑀺 𑀧𑀼𑀢𑁆𑀢𑀲𑁆𑀲 𑀅𑀪𑀺𑀡𑁆𑀳𑀁 𑀤𑀲𑁆𑀲𑀦𑀓𑀸𑀫𑀸 𑀅𑀳𑁄𑀲𑀺; 𑀧𑀼𑀢𑁆𑀢𑁄𑀧𑀺 𑀫𑀸𑀢𑀭𑀁 𑀅𑀪𑀺𑀡𑁆𑀳𑀁 𑀤𑀲𑁆𑀲𑀦𑀓𑀸𑀫𑁄 𑀅𑀳𑁄𑀲𑀺𑁇 𑀢𑁂𑀲𑀁 𑀅𑀪𑀺𑀡𑁆𑀳𑀁 𑀤𑀲𑁆𑀲𑀦𑀸 𑀲𑀁𑀲𑀕𑁆𑀕𑁄 𑀅𑀳𑁄𑀲𑀺𑁇 𑀲𑀁𑀲𑀕𑁆𑀕𑁂 𑀲𑀢𑀺 𑀯𑀺𑀲𑁆𑀲𑀸𑀲𑁄 𑀅𑀳𑁄𑀲𑀺𑁇 𑀯𑀺𑀲𑁆𑀲𑀸𑀲𑁂 𑀲𑀢𑀺 𑀑𑀢𑀸𑀭𑁄 𑀅𑀳𑁄𑀲𑀺𑁇 𑀢𑁂 𑀑𑀢𑀺𑀡𑁆𑀡𑀘𑀺𑀢𑁆𑀢𑀸 𑀲𑀺𑀓𑁆𑀔𑀁 𑀅𑀧𑀘𑁆𑀘𑀓𑁆𑀔𑀸𑀬 𑀤𑀼𑀩𑁆𑀩𑀮𑁆𑀬𑀁 𑀅𑀦𑀸𑀯𑀺𑀓𑀢𑁆𑀯𑀸 𑀫𑁂𑀣𑀼𑀦𑀁 𑀥𑀫𑁆𑀫𑀁 𑀧𑀝𑀺𑀲𑁂𑀯𑀺𑀁𑀲𑀼𑁇

342\. 𑀅𑀣 𑀔𑁄 𑀲𑀫𑁆𑀩𑀳𑀼𑀮𑀸 𑀪𑀺𑀓𑁆𑀔𑀽 𑀬𑁂𑀦 𑀪𑀕𑀯𑀸 𑀢𑁂𑀦𑀼𑀧𑀲𑀗𑁆𑀓𑀫𑀺𑀁𑀲𑀼; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀪𑀕𑀯𑀦𑁆𑀢𑀁 𑀅𑀪𑀺𑀯𑀸𑀤𑁂𑀢𑁆𑀯𑀸 𑀏𑀓𑀫𑀦𑁆𑀢𑀁 𑀦𑀺𑀲𑀻𑀤𑀺𑀁𑀲𑀼𑁇 𑀏𑀓𑀫𑀦𑁆𑀢𑀁 𑀦𑀺𑀲𑀺𑀦𑁆𑀦𑀸 𑀔𑁄 𑀢𑁂 𑀪𑀺𑀓𑁆𑀔𑀽 𑀪𑀕𑀯𑀦𑁆𑀢𑀁 𑀏𑀢𑀤𑀯𑁄𑀘𑀼𑀁—  “𑀇𑀥, 𑀪𑀦𑁆𑀢𑁂, 𑀲𑀸𑀯𑀢𑁆𑀣𑀺𑀬𑀁 𑀉𑀪𑁄 𑀫𑀸𑀢𑀸𑀧𑀼𑀢𑁆𑀢𑀸 𑀯𑀲𑁆𑀲𑀸𑀯𑀸𑀲𑀁 𑀉𑀧𑀕𑀫𑀺𑀁𑀲𑀼—  𑀪𑀺𑀓𑁆𑀔𑀼 𑀘 𑀪𑀺𑀓𑁆𑀔𑀼𑀦𑀻 𑀘, 𑀢𑁂 𑀅𑀜𑁆𑀜𑀫𑀜𑁆𑀜𑀲𑁆𑀲 𑀅𑀪𑀺𑀡𑁆𑀳𑀁 𑀤𑀲𑁆𑀲𑀦𑀓𑀸𑀫𑀸 𑀅𑀳𑁂𑀲𑀼𑀁, 𑀫𑀸𑀢𑀸𑀧𑀺 𑀧𑀼𑀢𑁆𑀢𑀲𑁆𑀲 𑀅𑀪𑀺𑀡𑁆𑀳𑀁 𑀤𑀲𑁆𑀲𑀦𑀓𑀸𑀫𑀸 𑀅𑀳𑁄𑀲𑀺, 𑀧𑀼𑀢𑁆𑀢𑁄𑀧𑀺 𑀫𑀸𑀢𑀭𑀁 𑀅𑀪𑀺𑀡𑁆𑀳𑀁 𑀤𑀲𑁆𑀲𑀦𑀓𑀸𑀫𑁄 𑀅𑀳𑁄𑀲𑀺𑁇 𑀢𑁂𑀲𑀁 𑀅𑀪𑀺𑀡𑁆𑀳𑀁 𑀤𑀲𑁆𑀲𑀦𑀸 𑀲𑀁𑀲𑀕𑁆𑀕𑁄 𑀅𑀳𑁄𑀲𑀺, 𑀲𑀁𑀲𑀕𑁆𑀕𑁂 𑀲𑀢𑀺 𑀯𑀺𑀲𑁆𑀲𑀸𑀲𑁄 𑀅𑀳𑁄𑀲𑀺, 𑀯𑀺𑀲𑁆𑀲𑀸𑀲𑁂 𑀲𑀢𑀺 𑀑𑀢𑀸𑀭𑁄 𑀅𑀳𑁄𑀲𑀺, 𑀢𑁂 𑀑𑀢𑀺𑀡𑁆𑀡𑀘𑀺𑀢𑁆𑀢𑀸 𑀲𑀺𑀓𑁆𑀔𑀁 𑀅𑀧𑀘𑁆𑀘𑀓𑁆𑀔𑀸𑀬 𑀤𑀼𑀩𑁆𑀩𑀮𑁆𑀬𑀁 𑀅𑀦𑀸𑀯𑀺𑀓𑀢𑁆𑀯𑀸 𑀫𑁂𑀣𑀼𑀦𑀁 𑀥𑀫𑁆𑀫𑀁 𑀧𑀝𑀺𑀲𑁂𑀯𑀺𑀁𑀲𑀽”𑀢𑀺𑁇

343\. “𑀓𑀺𑀁 𑀦𑀼 𑀲𑁄, 𑀪𑀺𑀓𑁆𑀔𑀯𑁂, 𑀫𑁄𑀖𑀧𑀼𑀭𑀺𑀲𑁄 𑀫𑀜𑁆𑀜𑀢𑀺—  ‘𑀦 𑀫𑀸𑀢𑀸 𑀧𑀼𑀢𑁆𑀢𑁂 𑀲𑀸𑀭𑀚𑁆𑀚𑀢𑀺, 𑀧𑀼𑀢𑁆𑀢𑁄 𑀯𑀸 𑀧𑀦 𑀫𑀸𑀢𑀭𑀻’𑀢𑀺? 𑀦𑀸𑀳𑀁, 𑀪𑀺𑀓𑁆𑀔𑀯𑁂, 𑀅𑀜𑁆𑀜𑀁 𑀏𑀓𑀭𑀽𑀧𑀫𑁆𑀧𑀺 𑀲𑀫𑀦𑀼𑀧𑀲𑁆𑀲𑀸𑀫𑀺 𑀏𑀯𑀁 𑀭𑀚𑀦𑀻𑀬𑀁 𑀏𑀯𑀁 𑀓𑀫𑀦𑀻𑀬𑀁 𑀏𑀯𑀁 𑀫𑀤𑀦𑀻𑀬𑀁 𑀏𑀯𑀁 𑀩𑀦𑁆𑀥𑀦𑀻𑀬𑀁 𑀏𑀯𑀁 𑀫𑀼𑀘𑁆𑀙𑀦𑀻𑀬𑀁 𑀏𑀯𑀁 𑀅𑀦𑁆𑀢𑀭𑀸𑀬𑀓𑀭𑀁 𑀅𑀦𑀼𑀢𑁆𑀢𑀭𑀲𑁆𑀲 𑀬𑁄𑀕𑀓𑁆𑀔𑁂𑀫𑀲𑁆𑀲 𑀅𑀥𑀺𑀕𑀫𑀸𑀬 𑀬𑀣𑀬𑀺𑀤𑀁, 𑀪𑀺𑀓𑁆𑀔𑀯𑁂, 𑀇𑀢𑁆𑀣𑀺𑀭𑀽𑀧𑀁𑁇 𑀇𑀢𑁆𑀣𑀺𑀭𑀽𑀧𑁂, 𑀪𑀺𑀓𑁆𑀔𑀯𑁂, 𑀲𑀢𑁆𑀢𑀸 𑀭𑀢𑁆𑀢𑀸 𑀕𑀺𑀤𑁆𑀥𑀸 𑀕𑀣𑀺𑀢𑀸 𑀫𑀼𑀘𑁆𑀙𑀺𑀢𑀸 𑀅𑀚𑁆𑀛𑁄𑀲𑀦𑁆𑀦𑀸𑁇 𑀢𑁂 𑀤𑀻𑀖𑀭𑀢𑁆𑀢𑀁 𑀲𑁄𑀘𑀦𑁆𑀢𑀺 𑀇𑀢𑁆𑀣𑀺𑀭𑀽𑀧𑀯𑀲𑀸𑀦𑀼𑀕𑀸𑁇

344\. 𑀦𑀸𑀳𑀁, 𑀪𑀺𑀓𑁆𑀔𑀯𑁂, 𑀅𑀜𑁆𑀜𑀁 𑀏𑀓𑀲𑀤𑁆𑀤𑀫𑁆𑀧𑀺…  𑀏𑀓𑀕𑀦𑁆𑀥𑀫𑁆𑀧𑀺…  𑀏𑀓𑀭𑀲𑀫𑁆𑀧𑀺…  𑀏𑀓𑀨𑁄𑀝𑁆𑀞𑀩𑁆𑀩𑀫𑁆𑀧𑀺 𑀲𑀫𑀦𑀼𑀧𑀲𑁆𑀲𑀸𑀫𑀺 𑀏𑀯𑀁 𑀭𑀚𑀦𑀻𑀬𑀁 𑀏𑀯𑀁 𑀓𑀫𑀦𑀻𑀬𑀁 𑀏𑀯𑀁 𑀫𑀤𑀦𑀻𑀬𑀁 𑀏𑀯𑀁 𑀩𑀦𑁆𑀥𑀦𑀻𑀬𑀁 𑀏𑀯𑀁 𑀫𑀼𑀘𑁆𑀙𑀦𑀻𑀬𑀁 𑀏𑀯𑀁 𑀅𑀦𑁆𑀢𑀭𑀸𑀬𑀓𑀭𑀁 𑀅𑀦𑀼𑀢𑁆𑀢𑀭𑀲𑁆𑀲 𑀬𑁄𑀕𑀓𑁆𑀔𑁂𑀫𑀲𑁆𑀲 𑀅𑀥𑀺𑀕𑀫𑀸𑀬 𑀬𑀣𑀬𑀺𑀤𑀁, 𑀪𑀺𑀓𑁆𑀔𑀯𑁂, 𑀇𑀢𑁆𑀣𑀺𑀨𑁄𑀝𑁆𑀞𑀩𑁆𑀩𑀁𑁇 𑀇𑀢𑁆𑀣𑀺𑀨𑁄𑀝𑁆𑀞𑀩𑁆𑀩𑁂, 𑀪𑀺𑀓𑁆𑀔𑀯𑁂, 𑀲𑀢𑁆𑀢𑀸 𑀭𑀢𑁆𑀢𑀸 𑀕𑀺𑀤𑁆𑀥𑀸 𑀕𑀣𑀺𑀢𑀸 𑀫𑀼𑀘𑁆𑀙𑀺𑀢𑀸 𑀅𑀚𑁆𑀛𑁄𑀲𑀦𑁆𑀦𑀸𑁇 𑀢𑁂 𑀤𑀻𑀖𑀭𑀢𑁆𑀢𑀁 𑀲𑁄𑀘𑀦𑁆𑀢𑀺 𑀇𑀢𑁆𑀣𑀺𑀨𑁄𑀝𑁆𑀞𑀩𑁆𑀩𑀯𑀲𑀸𑀦𑀼𑀕𑀸𑁇

345\. 𑀇𑀢𑁆𑀣𑀻, 𑀪𑀺𑀓𑁆𑀔𑀯𑁂, 𑀕𑀘𑁆𑀙𑀦𑁆𑀢𑀻𑀧𑀺 𑀧𑀼𑀭𑀺𑀲𑀲𑁆𑀲 𑀘𑀺𑀢𑁆𑀢𑀁 𑀧𑀭𑀺𑀬𑀸𑀤𑀸𑀬 𑀢𑀺𑀝𑁆𑀞𑀢𑀺; 𑀞𑀺𑀢𑀸𑀧𑀺…𑀧𑁂…  𑀦𑀺𑀲𑀺𑀦𑁆𑀦𑀸𑀧𑀺…  𑀲𑀬𑀸𑀦𑀸𑀧𑀺…  𑀳𑀲𑀦𑁆𑀢𑀻𑀧𑀺…  𑀪𑀡𑀦𑁆𑀢𑀻𑀧𑀺…  𑀕𑀸𑀬𑀦𑁆𑀢𑀻𑀧𑀺…  𑀭𑁄𑀤𑀦𑁆𑀢𑀻𑀧𑀺…  𑀉𑀕𑁆𑀖𑀸𑀢𑀺𑀢𑀸𑀧𑀺…  𑀫𑀢𑀸𑀧𑀺 𑀧𑀼𑀭𑀺𑀲𑀲𑁆𑀲 𑀘𑀺𑀢𑁆𑀢𑀁 𑀧𑀭𑀺𑀬𑀸𑀤𑀸𑀬 𑀢𑀺𑀝𑁆𑀞𑀢𑀺𑁇 𑀬𑀜𑁆𑀳𑀺 𑀢𑀁, 𑀪𑀺𑀓𑁆𑀔𑀯𑁂, 𑀲𑀫𑁆𑀫𑀸 𑀯𑀤𑀫𑀸𑀦𑁄 𑀯𑀤𑁂𑀬𑁆𑀬—  ‘𑀲𑀫𑀦𑁆𑀢𑀧𑀸𑀲𑁄 𑀫𑀸𑀭𑀲𑁆𑀲𑀸’𑀢𑀺 𑀫𑀸𑀢𑀼𑀕𑀸𑀫𑀁𑀬𑁂𑀯 𑀲𑀫𑁆𑀫𑀸 𑀯𑀤𑀫𑀸𑀦𑁄 𑀯𑀤𑁂𑀬𑁆𑀬—  ‘𑀲𑀫𑀦𑁆𑀢𑀧𑀸𑀲𑁄 𑀫𑀸𑀭𑀲𑁆𑀲𑀸’𑀢𑀺𑁇

346\. _𑀲𑀮𑁆𑀮𑀧𑁂 𑀅𑀲𑀺𑀳𑀢𑁆𑀣𑁂𑀦,_  
_𑀧𑀺𑀲𑀸𑀘𑁂𑀦𑀸𑀧𑀺 𑀲𑀮𑁆𑀮𑀧𑁂;_  
_𑀆𑀲𑀻𑀯𑀺𑀲𑀫𑁆𑀧𑀺 𑀆𑀲𑀻𑀤𑁂,_  
_𑀬𑁂𑀦 𑀤𑀝𑁆𑀞𑁄 𑀦 𑀚𑀻𑀯𑀢𑀺;_  
_𑀦 𑀢𑁆𑀯𑁂𑀯 𑀏𑀓𑁄 𑀏𑀓𑀸𑀬,_  
_𑀫𑀸𑀢𑀼𑀕𑀸𑀫𑁂𑀦 𑀲𑀮𑁆𑀮𑀧𑁂𑁇_  


347\. _𑀫𑀼𑀝𑁆𑀞𑀲𑁆𑀲𑀢𑀺𑀁 𑀢𑀸 𑀩𑀦𑁆𑀥𑀦𑁆𑀢𑀺,_  
_𑀧𑁂𑀓𑁆𑀔𑀺𑀢𑁂𑀦 𑀲𑀺𑀢𑁂𑀦 𑀘;_  
_𑀅𑀣𑁄𑀧𑀺 𑀤𑀼𑀦𑁆𑀦𑀺𑀯𑀢𑁆𑀣𑁂𑀦,_  
_𑀫𑀜𑁆𑀚𑀼𑀦𑀸 𑀪𑀡𑀺𑀢𑁂𑀦 𑀘;_  
_𑀦𑁂𑀲𑁄 𑀚𑀦𑁄 𑀲𑁆𑀯𑀸𑀲𑀻𑀲𑀤𑁄,_  
_𑀅𑀧𑀺 𑀉𑀕𑁆𑀖𑀸𑀢𑀺𑀢𑁄 𑀫𑀢𑁄𑁇_  


348\. _𑀧𑀜𑁆𑀘 𑀓𑀸𑀫𑀕𑀼𑀡𑀸 𑀏𑀢𑁂,_  
_𑀇𑀢𑁆𑀣𑀺𑀭𑀽𑀧𑀲𑁆𑀫𑀺𑀁 𑀤𑀺𑀲𑁆𑀲𑀭𑁂;_  
_𑀭𑀽𑀧𑀸 𑀲𑀤𑁆𑀤𑀸 𑀭𑀲𑀸 𑀕𑀦𑁆𑀥𑀸,_  
_𑀨𑁄𑀝𑁆𑀞𑀩𑁆𑀩𑀸 𑀘 𑀫𑀦𑁄𑀭𑀫𑀸𑁇_  


349\. _𑀢𑁂𑀲𑀁 𑀓𑀸𑀫𑁄𑀖𑀯𑀽𑀍𑀳𑀸𑀦𑀁,_  
_𑀓𑀸𑀫𑁂 𑀅𑀧𑀭𑀺𑀚𑀸𑀦𑀢𑀁;_  
_𑀓𑀸𑀮𑀁 𑀕𑀢𑀺 𑀪𑀯𑀸𑀪𑀯𑀁,_  
_𑀲𑀁𑀲𑀸𑀭𑀲𑁆𑀫𑀺𑀁 𑀧𑀼𑀭𑀓𑁆𑀔𑀢𑀸𑁇_  


350\. _𑀬𑁂 𑀘 𑀓𑀸𑀫𑁂 𑀧𑀭𑀺𑀜𑁆𑀜𑀸𑀬,_  
_𑀘𑀭𑀦𑁆𑀢𑀺 𑀅𑀓𑀼𑀢𑁄𑀪𑀬𑀸;_  
_𑀢𑁂 𑀯𑁂 𑀧𑀸𑀭𑀗𑁆𑀕𑀢𑀸 𑀮𑁄𑀓𑁂,_  
_𑀬𑁂 𑀧𑀢𑁆𑀢𑀸 𑀆𑀲𑀯𑀓𑁆𑀔𑀬𑀦𑁆”𑀢𑀺𑁇_  


---

351\. 𑀧𑀜𑁆𑀘𑀫𑀁𑁇



[Go to previous page (2.1.4 Samayasutta)](2.1.4.md) / [Go to parent page (2.1 Nīvaraṇavagga)](../2.1.md) / [Go to next page (2.1.6 Upajjhāyasutta)](2.1.6.md)


