
[Home](/) / [16A5 Pañcakanipātapāḷi](/tipitaka/16A5.md) / [2 Dutiyapaṇṇāsaka](/tipitaka/16A5/2.md) / [2.1 Nīvaraṇavagga](/tipitaka/16A5/2/2.1.md)

# 𑁨𑁇𑁧𑁇𑁮 𑀮𑀺𑀘𑁆𑀙𑀯𑀺𑀓𑀼𑀫𑀸𑀭𑀓𑀲𑀼𑀢𑁆𑀢

### 𑀤𑀼𑀢𑀺𑀬𑀧𑀡𑁆𑀡𑀸𑀲𑀓

### 𑀦𑀻𑀯𑀭𑀡𑀯𑀕𑁆𑀕

### 𑀮𑀺𑀘𑁆𑀙𑀯𑀺𑀓𑀼𑀫𑀸𑀭𑀓𑀲𑀼𑀢𑁆𑀢

(58.)

376. 𑀏𑀓𑀁 𑀲𑀫𑀬𑀁 𑀪𑀕𑀯𑀸 𑀯𑁂𑀲𑀸𑀮𑀺𑀬𑀁 𑀯𑀺𑀳𑀭𑀢𑀺 𑀫𑀳𑀸𑀯𑀦𑁂 𑀓𑀽𑀝𑀸𑀕𑀸𑀭𑀲𑀸𑀮𑀸𑀬𑀁𑁇 𑀅𑀣 𑀔𑁄 𑀪𑀕𑀯𑀸 𑀧𑀼𑀩𑁆𑀩𑀡𑁆𑀳𑀲𑀫𑀬𑀁 𑀦𑀺𑀯𑀸𑀲𑁂𑀢𑁆𑀯𑀸 𑀧𑀢𑁆𑀢𑀘𑀻𑀯𑀭𑀫𑀸𑀤𑀸𑀬 𑀯𑁂𑀲𑀸𑀮𑀺𑀁 𑀧𑀺𑀡𑁆𑀟𑀸𑀬 𑀧𑀸𑀯𑀺𑀲𑀺𑁇 𑀯𑁂𑀲𑀸𑀮𑀺𑀬𑀁 𑀧𑀺𑀡𑁆𑀟𑀸𑀬 𑀘𑀭𑀺𑀢𑁆𑀯𑀸 𑀧𑀘𑁆𑀙𑀸𑀪𑀢𑁆𑀢𑀁 𑀧𑀺𑀡𑁆𑀟𑀧𑀸𑀢𑀧𑀝𑀺𑀓𑁆𑀓𑀦𑁆𑀢𑁄 𑀫𑀳𑀸𑀯𑀦𑀁 𑀅𑀚𑁆𑀛𑁄𑀕𑀸𑀳𑁂𑀢𑁆𑀯𑀸 𑀅𑀜𑁆𑀜𑀢𑀭𑀲𑁆𑀫𑀺𑀁 𑀭𑀼𑀓𑁆𑀔𑀫𑀽𑀮𑁂 𑀤𑀺𑀯𑀸𑀯𑀺𑀳𑀸𑀭𑀁 𑀦𑀺𑀲𑀻𑀤𑀺𑁇

377. 𑀢𑁂𑀦 𑀔𑁄 𑀧𑀦 𑀲𑀫𑀬𑁂𑀦 𑀲𑀫𑁆𑀩𑀳𑀼𑀮𑀸 𑀮𑀺𑀘𑁆𑀙𑀯𑀺𑀓𑀼𑀫𑀸𑀭𑀓𑀸 𑀲𑀚𑁆𑀚𑀸𑀦𑀺 𑀥𑀦𑀽𑀦𑀺 𑀆𑀤𑀸𑀬 𑀓𑀼𑀓𑁆𑀓𑀼𑀭𑀲𑀗𑁆𑀖𑀧𑀭𑀺𑀯𑀼𑀢𑀸 𑀫𑀳𑀸𑀯𑀦𑁂 𑀅𑀦𑀼𑀘𑀗𑁆𑀓𑀫𑀫𑀸𑀦𑀸 𑀅𑀦𑀼𑀯𑀺𑀘𑀭𑀫𑀸𑀦𑀸 𑀅𑀤𑁆𑀤𑀲𑀼 𑀪𑀕𑀯𑀦𑁆𑀢𑀁 𑀅𑀜𑁆𑀜𑀢𑀭𑀲𑁆𑀫𑀺𑀁 𑀭𑀼𑀓𑁆𑀔𑀫𑀽𑀮𑁂 𑀦𑀺𑀲𑀺𑀦𑁆𑀦𑀁; 𑀤𑀺𑀲𑁆𑀯𑀸𑀦 𑀲𑀚𑁆𑀚𑀸𑀦𑀺 𑀥𑀦𑀽𑀦𑀺 𑀦𑀺𑀓𑁆𑀔𑀺𑀧𑀺𑀢𑁆𑀯𑀸 𑀓𑀼𑀓𑁆𑀓𑀼𑀭𑀲𑀗𑁆𑀖𑀁 𑀏𑀓𑀫𑀦𑁆𑀢𑀁 𑀉𑀬𑁆𑀬𑁄𑀚𑁂𑀢𑁆𑀯𑀸 𑀬𑁂𑀦 𑀪𑀕𑀯𑀸 𑀢𑁂𑀦𑀼𑀧𑀲𑀗𑁆𑀓𑀫𑀺𑀁𑀲𑀼; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀪𑀕𑀯𑀦𑁆𑀢𑀁 𑀅𑀪𑀺𑀯𑀸𑀤𑁂𑀢𑁆𑀯𑀸 𑀢𑀼𑀡𑁆𑀳𑀻𑀪𑀽𑀢𑀸 𑀢𑀼𑀡𑁆𑀳𑀻𑀪𑀽𑀢𑀸 𑀧𑀜𑁆𑀚𑀮𑀺𑀓𑀸 𑀪𑀕𑀯𑀦𑁆𑀢𑀁 𑀧𑀬𑀺𑀭𑀼𑀧𑀸𑀲𑀦𑁆𑀢𑀺𑁇

378. 𑀢𑁂𑀦 𑀔𑁄 𑀧𑀦 𑀲𑀫𑀬𑁂𑀦 𑀫𑀳𑀸𑀦𑀸𑀫𑁄 𑀮𑀺𑀘𑁆𑀙𑀯𑀺 𑀫𑀳𑀸𑀯𑀦𑁂 𑀚𑀗𑁆𑀖𑀸𑀯𑀺𑀳𑀸𑀭𑀁 𑀅𑀦𑀼𑀘𑀗𑁆𑀓𑀫𑀫𑀸𑀦𑁄 𑀅𑀤𑁆𑀤𑀲 𑀢𑁂 𑀮𑀺𑀘𑁆𑀙𑀯𑀺𑀓𑀼𑀫𑀸𑀭𑀓𑁂 𑀢𑀼𑀡𑁆𑀳𑀻𑀪𑀽𑀢𑁂 𑀢𑀼𑀡𑁆𑀳𑀻𑀪𑀽𑀢𑁂 𑀧𑀜𑁆𑀚𑀮𑀺𑀓𑁂 𑀪𑀕𑀯𑀦𑁆𑀢𑀁 𑀧𑀬𑀺𑀭𑀼𑀧𑀸𑀲𑀦𑁆𑀢𑁂; 𑀤𑀺𑀲𑁆𑀯𑀸 𑀬𑁂𑀦 𑀪𑀕𑀯𑀸 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀪𑀕𑀯𑀦𑁆𑀢𑀁 𑀅𑀪𑀺𑀯𑀸𑀤𑁂𑀢𑁆𑀯𑀸 𑀏𑀓𑀫𑀦𑁆𑀢𑀁 𑀦𑀺𑀲𑀻𑀤𑀺𑁇 𑀏𑀓𑀫𑀦𑁆𑀢𑀁 𑀦𑀺𑀲𑀺𑀦𑁆𑀦𑁄 𑀔𑁄 𑀫𑀳𑀸𑀦𑀸𑀫𑁄 𑀮𑀺𑀘𑁆𑀙𑀯𑀺 𑀉𑀤𑀸𑀦𑀁 𑀉𑀤𑀸𑀦𑁂𑀲𑀺—  “𑀪𑀯𑀺𑀲𑁆𑀲𑀦𑁆𑀢𑀺 𑀯𑀚𑁆𑀚𑀻, 𑀪𑀯𑀺𑀲𑁆𑀲𑀦𑁆𑀢𑀺 𑀯𑀚𑁆𑀚𑀻”𑀢𑀺𑁇

379. “𑀓𑀺𑀁 𑀧𑀦 𑀢𑁆𑀯𑀁, 𑀫𑀳𑀸𑀦𑀸𑀫, 𑀏𑀯𑀁 𑀯𑀤𑁂𑀲𑀺—  ‘𑀪𑀯𑀺𑀲𑁆𑀲𑀦𑁆𑀢𑀺 𑀯𑀚𑁆𑀚𑀻, 𑀪𑀯𑀺𑀲𑁆𑀲𑀦𑁆𑀢𑀺 𑀯𑀚𑁆𑀚𑀻’”𑀢𑀺? “𑀇𑀫𑁂, 𑀪𑀦𑁆𑀢𑁂, 𑀮𑀺𑀘𑁆𑀙𑀯𑀺𑀓𑀼𑀫𑀸𑀭𑀓𑀸 𑀘𑀡𑁆𑀟𑀸 𑀨𑀭𑀼𑀲𑀸 𑀅𑀧𑀸𑀦𑀼𑀪𑀸𑁇 𑀬𑀸𑀦𑀺𑀧𑀺 𑀢𑀸𑀦𑀺 𑀓𑀼𑀮𑁂𑀲𑀼 𑀧𑀳𑁂𑀡𑀓𑀸𑀦𑀺 𑀧𑀳𑀻𑀬𑀦𑁆𑀢𑀺, 𑀉𑀘𑁆𑀙𑀽𑀢𑀺 𑀯𑀸 𑀩𑀤𑀭𑀸𑀢𑀺 𑀯𑀸 𑀧𑀽𑀯𑀸𑀢𑀺 𑀯𑀸 𑀫𑁄𑀤𑀓𑀸𑀢𑀺 𑀯𑀸 𑀲𑀗𑁆𑀓𑀼𑀮𑀺𑀓𑀸𑀢𑀺 𑀯𑀸, 𑀢𑀸𑀦𑀺 𑀯𑀺𑀮𑀼𑀫𑁆𑀧𑀺𑀢𑁆𑀯𑀸 𑀯𑀺𑀮𑀼𑀫𑁆𑀧𑀺𑀢𑁆𑀯𑀸 𑀔𑀸𑀤𑀦𑁆𑀢𑀺; 𑀓𑀼𑀮𑀺𑀢𑁆𑀣𑀻𑀦𑀫𑁆𑀧𑀺 𑀓𑀼𑀮𑀓𑀼𑀫𑀸𑀭𑀻𑀦𑀫𑁆𑀧𑀺 𑀧𑀘𑁆𑀙𑀸𑀮𑀺𑀬𑀁 𑀔𑀺𑀧𑀦𑁆𑀢𑀺𑁇 𑀢𑁂 𑀤𑀸𑀦𑀺𑀫𑁂 𑀢𑀼𑀡𑁆𑀳𑀻𑀪𑀽𑀢𑀸 𑀢𑀼𑀡𑁆𑀳𑀻𑀪𑀽𑀢𑀸 𑀧𑀜𑁆𑀚𑀮𑀺𑀓𑀸 𑀪𑀕𑀯𑀦𑁆𑀢𑀁 𑀧𑀬𑀺𑀭𑀼𑀧𑀸𑀲𑀦𑁆𑀢𑀻”𑀢𑀺𑁇

380. “𑀬𑀲𑁆𑀲 𑀓𑀲𑁆𑀲𑀘𑀺, 𑀫𑀳𑀸𑀦𑀸𑀫, 𑀓𑀼𑀮𑀧𑀼𑀢𑁆𑀢𑀲𑁆𑀲 𑀧𑀜𑁆𑀘 𑀥𑀫𑁆𑀫𑀸 𑀲𑀁𑀯𑀺𑀚𑁆𑀚𑀦𑁆𑀢𑀺—  𑀬𑀤𑀺 𑀯𑀸 𑀭𑀜𑁆𑀜𑁄 𑀔𑀢𑁆𑀢𑀺𑀬𑀲𑁆𑀲 𑀫𑀼𑀤𑁆𑀥𑀸𑀯𑀲𑀺𑀢𑁆𑀢𑀲𑁆𑀲, 𑀬𑀤𑀺 𑀯𑀸 𑀭𑀝𑁆𑀞𑀺𑀓𑀲𑁆𑀲 𑀧𑁂𑀢𑁆𑀢𑀦𑀺𑀓𑀲𑁆𑀲, 𑀬𑀤𑀺 𑀯𑀸 𑀲𑁂𑀦𑀸𑀬 𑀲𑁂𑀦𑀸𑀧𑀢𑀺𑀓𑀲𑁆𑀲, 𑀬𑀤𑀺 𑀯𑀸 𑀕𑀸𑀫𑀕𑀸𑀫𑀡𑀺𑀓𑀲𑁆𑀲, 𑀬𑀤𑀺 𑀯𑀸 𑀧𑀽𑀕𑀕𑀸𑀫𑀡𑀺𑀓𑀲𑁆𑀲, 𑀬𑁂 𑀯𑀸 𑀧𑀦 𑀓𑀼𑀮𑁂𑀲𑀼 𑀧𑀘𑁆𑀘𑁂𑀓𑀸𑀥𑀺𑀧𑀘𑁆𑀘𑀁 𑀓𑀸𑀭𑁂𑀦𑁆𑀢𑀺, 𑀯𑀼𑀤𑁆𑀥𑀺𑀬𑁂𑀯 𑀧𑀸𑀝𑀺𑀓𑀗𑁆𑀔𑀸, 𑀦𑁄 𑀧𑀭𑀺𑀳𑀸𑀦𑀺𑁇

381. 𑀓𑀢𑀫𑁂 𑀧𑀜𑁆𑀘? 𑀇𑀥, 𑀫𑀳𑀸𑀦𑀸𑀫, 𑀓𑀼𑀮𑀧𑀼𑀢𑁆𑀢𑁄 𑀉𑀝𑁆𑀞𑀸𑀦𑀯𑀻𑀭𑀺𑀬𑀸𑀥𑀺𑀕𑀢𑁂𑀳𑀺 𑀪𑁄𑀕𑁂𑀳𑀺 𑀩𑀸𑀳𑀸𑀩𑀮𑀧𑀭𑀺𑀘𑀺𑀢𑁂𑀳𑀺 𑀲𑁂𑀤𑀸𑀯𑀓𑁆𑀔𑀺𑀢𑁆𑀢𑁂𑀳𑀺 𑀥𑀫𑁆𑀫𑀺𑀓𑁂𑀳𑀺 𑀥𑀫𑁆𑀫𑀮𑀤𑁆𑀥𑁂𑀳𑀺 𑀫𑀸𑀢𑀸𑀧𑀺𑀢𑀭𑁄 𑀲𑀓𑁆𑀓𑀭𑁄𑀢𑀺 𑀕𑀭𑀼𑀁 𑀓𑀭𑁄𑀢𑀺 𑀫𑀸𑀦𑁂𑀢𑀺 𑀧𑀽𑀚𑁂𑀢𑀺𑁇 𑀢𑀫𑁂𑀦𑀁 𑀫𑀸𑀢𑀸𑀧𑀺𑀢𑀭𑁄 𑀲𑀓𑁆𑀓𑀢𑀸 𑀕𑀭𑀼𑀓𑀢𑀸 𑀫𑀸𑀦𑀺𑀢𑀸 𑀧𑀽𑀚𑀺𑀢𑀸 𑀓𑀮𑁆𑀬𑀸𑀡𑁂𑀦 𑀫𑀦𑀲𑀸 𑀅𑀦𑀼𑀓𑀫𑁆𑀧𑀦𑁆𑀢𑀺—  ‘𑀘𑀺𑀭𑀁 𑀚𑀻𑀯, 𑀤𑀻𑀖𑀫𑀸𑀬𑀼𑀁 𑀧𑀸𑀮𑁂𑀳𑀻’𑀢𑀺𑁇 𑀫𑀸𑀢𑀸𑀧𑀺𑀢𑀸𑀦𑀼𑀓𑀫𑁆𑀧𑀺𑀢𑀲𑁆𑀲, 𑀫𑀳𑀸𑀦𑀸𑀫, 𑀓𑀼𑀮𑀧𑀼𑀢𑁆𑀢𑀲𑁆𑀲 𑀯𑀼𑀤𑁆𑀥𑀺𑀬𑁂𑀯 𑀧𑀸𑀝𑀺𑀓𑀗𑁆𑀔𑀸, 𑀦𑁄 𑀧𑀭𑀺𑀳𑀸𑀦𑀺𑁇

382. 𑀧𑀼𑀦 𑀘𑀧𑀭𑀁, 𑀫𑀳𑀸𑀦𑀸𑀫, 𑀓𑀼𑀮𑀧𑀼𑀢𑁆𑀢𑁄 𑀉𑀝𑁆𑀞𑀸𑀦𑀯𑀻𑀭𑀺𑀬𑀸𑀥𑀺𑀕𑀢𑁂𑀳𑀺 𑀪𑁄𑀕𑁂𑀳𑀺 𑀩𑀸𑀳𑀸𑀩𑀮𑀧𑀭𑀺𑀘𑀺𑀢𑁂𑀳𑀺 𑀲𑁂𑀤𑀸𑀯𑀓𑁆𑀔𑀺𑀢𑁆𑀢𑁂𑀳𑀺 𑀥𑀫𑁆𑀫𑀺𑀓𑁂𑀳𑀺 𑀥𑀫𑁆𑀫𑀮𑀤𑁆𑀥𑁂𑀳𑀺 𑀧𑀼𑀢𑁆𑀢𑀤𑀸𑀭𑀤𑀸𑀲𑀓𑀫𑁆𑀫𑀓𑀭𑀧𑁄𑀭𑀺𑀲𑁂 𑀲𑀓𑁆𑀓𑀭𑁄𑀢𑀺 𑀕𑀭𑀼𑀁 𑀓𑀭𑁄𑀢𑀺 𑀫𑀸𑀦𑁂𑀢𑀺 𑀧𑀽𑀚𑁂𑀢𑀺𑁇 𑀢𑀫𑁂𑀦𑀁 𑀧𑀼𑀢𑁆𑀢𑀤𑀸𑀭𑀤𑀸𑀲𑀓𑀫𑁆𑀫𑀓𑀭𑀧𑁄𑀭𑀺𑀲𑀸 𑀲𑀓𑁆𑀓𑀢𑀸 𑀕𑀭𑀼𑀓𑀢𑀸 𑀫𑀸𑀦𑀺𑀢𑀸 𑀧𑀽𑀚𑀺𑀢𑀸 𑀓𑀮𑁆𑀬𑀸𑀡𑁂𑀦 𑀫𑀦𑀲𑀸 𑀅𑀦𑀼𑀓𑀫𑁆𑀧𑀦𑁆𑀢𑀺—  ‘𑀘𑀺𑀭𑀁 𑀚𑀻𑀯, 𑀤𑀻𑀖𑀫𑀸𑀬𑀼𑀁 𑀧𑀸𑀮𑁂𑀳𑀻’𑀢𑀺𑁇 𑀧𑀼𑀢𑁆𑀢𑀤𑀸𑀭𑀤𑀸𑀲𑀓𑀫𑁆𑀫𑀓𑀭𑀧𑁄𑀭𑀺𑀲𑀸𑀦𑀼𑀓𑀫𑁆𑀧𑀺𑀢𑀲𑁆𑀲, 𑀫𑀳𑀸𑀦𑀸𑀫, 𑀓𑀼𑀮𑀧𑀼𑀢𑁆𑀢𑀲𑁆𑀲 𑀯𑀼𑀤𑁆𑀥𑀺𑀬𑁂𑀯 𑀧𑀸𑀝𑀺𑀓𑀗𑁆𑀔𑀸, 𑀦𑁄 𑀧𑀭𑀺𑀳𑀸𑀦𑀺𑁇

383. 𑀧𑀼𑀦 𑀘𑀧𑀭𑀁, 𑀫𑀳𑀸𑀦𑀸𑀫, 𑀓𑀼𑀮𑀧𑀼𑀢𑁆𑀢𑁄 𑀉𑀝𑁆𑀞𑀸𑀦𑀯𑀻𑀭𑀺𑀬𑀸𑀥𑀺𑀕𑀢𑁂𑀳𑀺 𑀪𑁄𑀕𑁂𑀳𑀺 𑀩𑀸𑀳𑀸𑀩𑀮𑀧𑀭𑀺𑀘𑀺𑀢𑁂𑀳𑀺 𑀲𑁂𑀤𑀸𑀯𑀓𑁆𑀔𑀺𑀢𑁆𑀢𑁂𑀳𑀺 𑀥𑀫𑁆𑀫𑀺𑀓𑁂𑀳𑀺 𑀥𑀫𑁆𑀫𑀮𑀤𑁆𑀥𑁂𑀳𑀺 𑀔𑁂𑀢𑁆𑀢𑀓𑀫𑁆𑀫𑀦𑁆𑀢𑀲𑀸𑀫𑀦𑁆𑀢𑀲𑀩𑁆𑀬𑁄𑀳𑀸𑀭𑁂 𑀲𑀓𑁆𑀓𑀭𑁄𑀢𑀺 𑀕𑀭𑀼𑀁 𑀓𑀭𑁄𑀢𑀺 𑀫𑀸𑀦𑁂𑀢𑀺 𑀧𑀽𑀚𑁂𑀢𑀺𑁇 𑀢𑀫𑁂𑀦𑀁 𑀔𑁂𑀢𑁆𑀢𑀓𑀫𑁆𑀫𑀦𑁆𑀢𑀲𑀸𑀫𑀦𑁆𑀢𑀲𑀩𑁆𑀬𑁄𑀳𑀸𑀭𑀸 𑀲𑀓𑁆𑀓𑀢𑀸 𑀕𑀭𑀼𑀓𑀢𑀸 𑀫𑀸𑀦𑀺𑀢𑀸 𑀧𑀽𑀚𑀺𑀢𑀸 𑀓𑀮𑁆𑀬𑀸𑀡𑁂𑀦 𑀫𑀦𑀲𑀸 𑀅𑀦𑀼𑀓𑀫𑁆𑀧𑀦𑁆𑀢𑀺—  ‘𑀘𑀺𑀭𑀁 𑀚𑀻𑀯, 𑀤𑀻𑀖𑀫𑀸𑀬𑀼𑀁 𑀧𑀸𑀮𑁂𑀳𑀻’𑀢𑀺𑁇 𑀔𑁂𑀢𑁆𑀢𑀓𑀫𑁆𑀫𑀦𑁆𑀢𑀲𑀸𑀫𑀦𑁆𑀢𑀲𑀩𑁆𑀬𑁄𑀳𑀸𑀭𑀸𑀦𑀼𑀓𑀫𑁆𑀧𑀺𑀢𑀲𑁆𑀲, 𑀫𑀳𑀸𑀦𑀸𑀫, 𑀓𑀼𑀮𑀧𑀼𑀢𑁆𑀢𑀲𑁆𑀲 𑀯𑀼𑀤𑁆𑀥𑀺𑀬𑁂𑀯 𑀧𑀸𑀝𑀺𑀓𑀗𑁆𑀔𑀸, 𑀦𑁄 𑀧𑀭𑀺𑀳𑀸𑀦𑀺𑁇

384. 𑀧𑀼𑀦 𑀘𑀧𑀭𑀁, 𑀫𑀳𑀸𑀦𑀸𑀫, 𑀓𑀼𑀮𑀧𑀼𑀢𑁆𑀢𑁄 𑀉𑀝𑁆𑀞𑀸𑀦𑀯𑀻𑀭𑀺𑀬𑀸𑀥𑀺𑀕𑀢𑁂𑀳𑀺 𑀪𑁄𑀕𑁂𑀳𑀺 𑀩𑀸𑀳𑀸𑀩𑀮𑀧𑀭𑀺𑀘𑀺𑀢𑁂𑀳𑀺 𑀲𑁂𑀤𑀸𑀯𑀓𑁆𑀔𑀺𑀢𑁆𑀢𑁂𑀳𑀺 𑀥𑀫𑁆𑀫𑀺𑀓𑁂𑀳𑀺 𑀥𑀫𑁆𑀫𑀮𑀤𑁆𑀥𑁂𑀳𑀺 𑀬𑀸𑀯𑀢𑀸 𑀩𑀮𑀺𑀧𑀝𑀺𑀕𑁆𑀕𑀸𑀳𑀺𑀓𑀸 𑀤𑁂𑀯𑀢𑀸 𑀲𑀓𑁆𑀓𑀭𑁄𑀢𑀺 𑀕𑀭𑀼𑀁 𑀓𑀭𑁄𑀢𑀺 𑀫𑀸𑀦𑁂𑀢𑀺 𑀧𑀽𑀚𑁂𑀢𑀺𑁇 𑀢𑀫𑁂𑀦𑀁 𑀩𑀮𑀺𑀧𑀝𑀺𑀕𑁆𑀕𑀸𑀳𑀺𑀓𑀸 𑀤𑁂𑀯𑀢𑀸 𑀲𑀓𑁆𑀓𑀢𑀸 𑀕𑀭𑀼𑀓𑀢𑀸 𑀫𑀸𑀦𑀺𑀢𑀸 𑀧𑀽𑀚𑀺𑀢𑀸 𑀓𑀮𑁆𑀬𑀸𑀡𑁂𑀦 𑀫𑀦𑀲𑀸 𑀅𑀦𑀼𑀓𑀫𑁆𑀧𑀦𑁆𑀢𑀺—  ‘𑀘𑀺𑀭𑀁 𑀚𑀻𑀯, 𑀤𑀻𑀖𑀫𑀸𑀬𑀼𑀁 𑀧𑀸𑀮𑁂𑀳𑀻’𑀢𑀺𑁇 𑀤𑁂𑀯𑀢𑀸𑀦𑀼𑀓𑀫𑁆𑀧𑀺𑀢𑀲𑁆𑀲, 𑀫𑀳𑀸𑀦𑀸𑀫, 𑀓𑀼𑀮𑀧𑀼𑀢𑁆𑀢𑀲𑁆𑀲 𑀯𑀼𑀤𑁆𑀥𑀺𑀬𑁂𑀯 𑀧𑀸𑀝𑀺𑀓𑀗𑁆𑀔𑀸, 𑀦𑁄 𑀧𑀭𑀺𑀳𑀸𑀦𑀺𑁇

385. 𑀧𑀼𑀦 𑀘𑀧𑀭𑀁, 𑀫𑀳𑀸𑀦𑀸𑀫, 𑀓𑀼𑀮𑀧𑀼𑀢𑁆𑀢𑁄 𑀉𑀝𑁆𑀞𑀸𑀦𑀯𑀻𑀭𑀺𑀬𑀸𑀥𑀺𑀕𑀢𑁂𑀳𑀺 𑀪𑁄𑀕𑁂𑀳𑀺 𑀩𑀸𑀳𑀸𑀩𑀮𑀧𑀭𑀺𑀘𑀺𑀢𑁂𑀳𑀺 𑀲𑁂𑀤𑀸𑀯𑀓𑁆𑀔𑀺𑀢𑁆𑀢𑁂𑀳𑀺 𑀥𑀫𑁆𑀫𑀺𑀓𑁂𑀳𑀺 𑀥𑀫𑁆𑀫𑀮𑀤𑁆𑀥𑁂𑀳𑀺 𑀲𑀫𑀡𑀩𑁆𑀭𑀸𑀳𑁆𑀫𑀡𑁂 𑀲𑀓𑁆𑀓𑀭𑁄𑀢𑀺 𑀕𑀭𑀼𑀁 𑀓𑀭𑁄𑀢𑀺 𑀫𑀸𑀦𑁂𑀢𑀺 𑀧𑀽𑀚𑁂𑀢𑀺𑁇 𑀢𑀫𑁂𑀦𑀁 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 𑀲𑀓𑁆𑀓𑀢𑀸 𑀕𑀭𑀼𑀓𑀢𑀸 𑀫𑀸𑀦𑀺𑀢𑀸 𑀧𑀽𑀚𑀺𑀢𑀸 𑀓𑀮𑁆𑀬𑀸𑀡𑁂𑀦 𑀫𑀦𑀲𑀸 𑀅𑀦𑀼𑀓𑀫𑁆𑀧𑀦𑁆𑀢𑀺—  ‘𑀘𑀺𑀭𑀁 𑀚𑀻𑀯, 𑀤𑀻𑀖𑀫𑀸𑀬𑀼𑀁 𑀧𑀸𑀮𑁂𑀳𑀻’𑀢𑀺𑁇 𑀲𑀫𑀡𑀩𑁆𑀭𑀸𑀳𑁆𑀫𑀡𑀸𑀦𑀼𑀓𑀫𑁆𑀧𑀺𑀢𑀲𑁆𑀲, 𑀫𑀳𑀸𑀦𑀸𑀫, 𑀓𑀼𑀮𑀧𑀼𑀢𑁆𑀢𑀲𑁆𑀲 𑀯𑀼𑀤𑁆𑀥𑀺𑀬𑁂𑀯 𑀧𑀸𑀝𑀺𑀓𑀗𑁆𑀔𑀸, 𑀦𑁄 𑀧𑀭𑀺𑀳𑀸𑀦𑀺𑁇

386. 𑀬𑀲𑁆𑀲 𑀓𑀲𑁆𑀲𑀘𑀺, 𑀫𑀳𑀸𑀦𑀸𑀫, 𑀓𑀼𑀮𑀧𑀼𑀢𑁆𑀢𑀲𑁆𑀲 𑀇𑀫𑁂 𑀧𑀜𑁆𑀘 𑀥𑀫𑁆𑀫𑀸 𑀲𑀁𑀯𑀺𑀚𑁆𑀚𑀦𑁆𑀢𑀺—  𑀬𑀤𑀺 𑀯𑀸 𑀭𑀜𑁆𑀜𑁄 𑀔𑀢𑁆𑀢𑀺𑀬𑀲𑁆𑀲 𑀫𑀼𑀤𑁆𑀥𑀸𑀪𑀺𑀲𑀺𑀢𑁆𑀢𑀲𑁆𑀲, 𑀬𑀤𑀺 𑀯𑀸 𑀭𑀝𑁆𑀞𑀺𑀓𑀲𑁆𑀲 𑀧𑁂𑀢𑁆𑀢𑀦𑀺𑀓𑀲𑁆𑀲, 𑀬𑀤𑀺 𑀯𑀸 𑀲𑁂𑀦𑀸𑀬 𑀲𑁂𑀦𑀸𑀧𑀢𑀺𑀓𑀲𑁆𑀲, 𑀬𑀤𑀺 𑀯𑀸 𑀕𑀸𑀫𑀕𑀸𑀫𑀡𑀺𑀓𑀲𑁆𑀲, 𑀬𑀤𑀺 𑀯𑀸 𑀧𑀽𑀕𑀕𑀸𑀫𑀡𑀺𑀓𑀲𑁆𑀲, 𑀬𑁂 𑀯𑀸 𑀧𑀦 𑀓𑀼𑀮𑁂𑀲𑀼 𑀧𑀘𑁆𑀘𑁂𑀓𑀸𑀥𑀺𑀧𑀘𑁆𑀘𑀁 𑀓𑀸𑀭𑁂𑀦𑁆𑀢𑀺, 𑀯𑀼𑀤𑁆𑀥𑀺𑀬𑁂𑀯 𑀧𑀸𑀝𑀺𑀓𑀗𑁆𑀔𑀸, 𑀦𑁄 𑀧𑀭𑀺𑀳𑀸𑀦𑀻𑀢𑀺𑁇

387. _𑀫𑀸𑀢𑀸𑀧𑀺𑀢𑀼𑀓𑀺𑀘𑁆𑀘𑀓𑀭𑁄,_  
_𑀧𑀼𑀢𑁆𑀢𑀤𑀸𑀭𑀳𑀺𑀢𑁄 𑀲𑀤𑀸;_  
_𑀅𑀦𑁆𑀢𑁄𑀚𑀦𑀲𑁆𑀲 𑀅𑀢𑁆𑀣𑀸𑀬,_  
_𑀬𑁂 𑀘𑀲𑁆𑀲 𑀅𑀦𑀼𑀚𑀻𑀯𑀺𑀦𑁄𑁇_  


388. _𑀉𑀪𑀺𑀦𑁆𑀦𑀜𑁆𑀘𑁂𑀯 𑀅𑀢𑁆𑀣𑀸𑀬,_  
_𑀯𑀤𑀜𑁆𑀜𑀽 𑀳𑁄𑀢𑀺 𑀲𑀻𑀮𑀯𑀸;_  
_𑀜𑀸𑀢𑀻𑀦𑀁 𑀧𑀼𑀩𑁆𑀩𑀧𑁂𑀢𑀸𑀦𑀁,_  
_𑀤𑀺𑀝𑁆𑀞𑁂 𑀥𑀫𑁆𑀫𑁂 𑀘 𑀚𑀻𑀯𑀢𑀁𑁇_  


389. _𑀲𑀫𑀡𑀸𑀦𑀁 𑀩𑁆𑀭𑀸𑀳𑁆𑀫𑀡𑀸𑀦𑀁,_  
_𑀤𑁂𑀯𑀢𑀸𑀦𑀜𑁆𑀘 𑀧𑀡𑁆𑀟𑀺𑀢𑁄;_  
_𑀯𑀺𑀢𑁆𑀢𑀺𑀲𑀜𑁆𑀚𑀦𑀦𑁄 𑀳𑁄𑀢𑀺,_  
_𑀥𑀫𑁆𑀫𑁂𑀦 𑀖𑀭𑀫𑀸𑀯𑀲𑀁𑁇_  


390. _𑀲𑁄 𑀓𑀭𑀺𑀢𑁆𑀯𑀸𑀦 𑀓𑀮𑁆𑀬𑀸𑀡𑀁,_  
_𑀧𑀼𑀚𑁆𑀚𑁄 𑀳𑁄𑀢𑀺 𑀧𑀲𑀁𑀲𑀺𑀬𑁄;_  
_𑀇𑀥𑁂𑀯 𑀦𑀁 𑀧𑀲𑀁𑀲𑀦𑁆𑀢𑀺,_  
_𑀧𑁂𑀘𑁆𑀘 𑀲𑀕𑁆𑀕𑁂 𑀧𑀫𑁄𑀤𑀢𑀻”𑀢𑀺𑁇_  


---

391. 𑀅𑀝𑁆𑀞𑀫𑀁𑁇



[Go to previous page (2.1.7 Abhiṇhapaccavekkhitabbaṭhānasutta)](/tipitaka/16A5/2/2.1/2.1.7.md) / [Go to parent page (2.1 Nīvaraṇavagga)](/tipitaka/16A5/2/2.1.md) / [Go to next page (2.1.9 Paṭhamavuḍḍhapabbajitasutta)](/tipitaka/16A5/2/2.1/2.1.9.md)


