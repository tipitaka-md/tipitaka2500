
[Home](/) / [16A5 Pañcakanipātapāḷi](../../../16A5.md) / [3 Tatiyapaṇṇāsaka](../../3.md) / [3.1 Phāsuvihāravagga](../3.1.md)

# 𑁩𑁇𑁧𑁇𑁬 𑀆𑀦𑀦𑁆𑀤𑀲𑀼𑀢𑁆𑀢

* 𑀢𑀢𑀺𑀬𑀧𑀡𑁆𑀡𑀸𑀲𑀓

* 𑀨𑀸𑀲𑀼𑀯𑀺𑀳𑀸𑀭𑀯𑀕𑁆𑀕

* 𑀆𑀦𑀦𑁆𑀤𑀲𑀼𑀢𑁆𑀢

(106.)

641\. 𑀏𑀓𑀁 𑀲𑀫𑀬𑀁 𑀪𑀕𑀯𑀸 𑀓𑁄𑀲𑀫𑁆𑀩𑀺𑀬𑀁 𑀯𑀺𑀳𑀭𑀢𑀺 𑀖𑁄𑀲𑀺𑀢𑀸𑀭𑀸𑀫𑁂𑁇 𑀅𑀣 𑀔𑁄 𑀆𑀬𑀲𑁆𑀫𑀸 𑀆𑀦𑀦𑁆𑀤𑁄 𑀬𑁂𑀦 𑀪𑀕𑀯𑀸 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀪𑀕𑀯𑀦𑁆𑀢𑀁 𑀅𑀪𑀺𑀯𑀸𑀤𑁂𑀢𑁆𑀯𑀸 𑀏𑀓𑀫𑀦𑁆𑀢𑀁 𑀦𑀺𑀲𑀻𑀤𑀺𑁇 𑀏𑀓𑀫𑀦𑁆𑀢𑀁 𑀦𑀺𑀲𑀺𑀦𑁆𑀦𑁄 𑀔𑁄 𑀆𑀬𑀲𑁆𑀫𑀸 𑀆𑀦𑀦𑁆𑀤𑁄 𑀪𑀕𑀯𑀦𑁆𑀢𑀁 𑀏𑀢𑀤𑀯𑁄𑀘—

642\. “𑀓𑀺𑀢𑁆𑀢𑀸𑀯𑀢𑀸 𑀦𑀼 𑀔𑁄, 𑀪𑀦𑁆𑀢𑁂, 𑀪𑀺𑀓𑁆𑀔𑀼 𑀲𑀁𑀖𑁂 𑀯𑀺𑀳𑀭𑀦𑁆𑀢𑁄 𑀨𑀸𑀲𑀼𑀁 𑀯𑀺𑀳𑀭𑁂𑀬𑁆𑀬𑀸”𑀢𑀺? “𑀬𑀢𑁄 𑀔𑁄, 𑀆𑀦𑀦𑁆𑀤, 𑀪𑀺𑀓𑁆𑀔𑀼 𑀅𑀢𑁆𑀢𑀦𑀸 𑀲𑀻𑀮𑀲𑀫𑁆𑀧𑀦𑁆𑀦𑁄 𑀳𑁄𑀢𑀺, 𑀦𑁄 𑀧𑀭𑀁 𑀅𑀥𑀺𑀲𑀻𑀮𑁂 𑀲𑀫𑁆𑀧𑀯𑀢𑁆𑀢𑀸; 𑀏𑀢𑁆𑀢𑀸𑀯𑀢𑀸𑀧𑀺 𑀔𑁄, 𑀆𑀦𑀦𑁆𑀤, 𑀪𑀺𑀓𑁆𑀔𑀼 𑀲𑀁𑀖𑁂 𑀯𑀺𑀳𑀭𑀦𑁆𑀢𑁄 𑀨𑀸𑀲𑀼𑀁 𑀯𑀺𑀳𑀭𑁂𑀬𑁆𑀬𑀸”𑀢𑀺𑁇

643\. “𑀲𑀺𑀬𑀸 𑀧𑀦, 𑀪𑀦𑁆𑀢𑁂, 𑀅𑀜𑁆𑀜𑁄𑀧𑀺 𑀧𑀭𑀺𑀬𑀸𑀬𑁄 𑀬𑀣𑀸 𑀪𑀺𑀓𑁆𑀔𑀼 𑀲𑀁𑀖𑁂 𑀯𑀺𑀳𑀭𑀦𑁆𑀢𑁄 𑀨𑀸𑀲𑀼𑀁 𑀯𑀺𑀳𑀭𑁂𑀬𑁆𑀬𑀸”𑀢𑀺? “𑀲𑀺𑀬𑀸, 𑀆𑀦𑀦𑁆𑀤𑁇 𑀬𑀢𑁄 𑀔𑁄, 𑀆𑀦𑀦𑁆𑀤, 𑀪𑀺𑀓𑁆𑀔𑀼 𑀅𑀢𑁆𑀢𑀦𑀸 𑀲𑀻𑀮𑀲𑀫𑁆𑀧𑀦𑁆𑀦𑁄 𑀳𑁄𑀢𑀺, 𑀦𑁄 𑀧𑀭𑀁 𑀅𑀥𑀺𑀲𑀻𑀮𑁂 𑀲𑀫𑁆𑀧𑀯𑀢𑁆𑀢𑀸; 𑀅𑀢𑁆𑀢𑀸𑀦𑀼𑀧𑁂𑀓𑁆𑀔𑀻 𑀘 𑀳𑁄𑀢𑀺, 𑀦𑁄 𑀧𑀭𑀸𑀦𑀼𑀧𑁂𑀓𑁆𑀔𑀻; 𑀏𑀢𑁆𑀢𑀸𑀯𑀢𑀸𑀧𑀺 𑀔𑁄, 𑀆𑀦𑀦𑁆𑀤, 𑀪𑀺𑀓𑁆𑀔𑀼 𑀲𑀁𑀖𑁂 𑀯𑀺𑀳𑀭𑀦𑁆𑀢𑁄 𑀨𑀸𑀲𑀼𑀁 𑀯𑀺𑀳𑀭𑁂𑀬𑁆𑀬𑀸”𑀢𑀺𑁇

644\. “𑀲𑀺𑀬𑀸 𑀧𑀦, 𑀪𑀦𑁆𑀢𑁂, 𑀅𑀜𑁆𑀜𑁄𑀧𑀺 𑀧𑀭𑀺𑀬𑀸𑀬𑁄 𑀬𑀣𑀸 𑀪𑀺𑀓𑁆𑀔𑀼 𑀲𑀁𑀖𑁂 𑀯𑀺𑀳𑀭𑀦𑁆𑀢𑁄 𑀨𑀸𑀲𑀼𑀁 𑀯𑀺𑀳𑀭𑁂𑀬𑁆𑀬𑀸”𑀢𑀺? “𑀲𑀺𑀬𑀸, 𑀆𑀦𑀦𑁆𑀤𑁇 𑀬𑀢𑁄 𑀔𑁄, 𑀆𑀦𑀦𑁆𑀤, 𑀪𑀺𑀓𑁆𑀔𑀼 𑀅𑀢𑁆𑀢𑀦𑀸 𑀲𑀻𑀮𑀲𑀫𑁆𑀧𑀦𑁆𑀦𑁄 𑀳𑁄𑀢𑀺, 𑀦𑁄 𑀧𑀭𑀁 𑀅𑀥𑀺𑀲𑀻𑀮𑁂 𑀲𑀫𑁆𑀧𑀯𑀢𑁆𑀢𑀸; 𑀅𑀢𑁆𑀢𑀸𑀦𑀼𑀧𑁂𑀓𑁆𑀔𑀻 𑀘 𑀳𑁄𑀢𑀺, 𑀦𑁄 𑀧𑀭𑀸𑀦𑀼𑀧𑁂𑀓𑁆𑀔𑀻; 𑀅𑀧𑀜𑁆𑀜𑀸𑀢𑁄 𑀘 𑀳𑁄𑀢𑀺, 𑀢𑁂𑀦 𑀘 𑀅𑀧𑀜𑁆𑀜𑀸𑀢𑀓𑁂𑀦 𑀦𑁄 𑀧𑀭𑀺𑀢𑀲𑁆𑀲𑀢𑀺; 𑀏𑀢𑁆𑀢𑀸𑀯𑀢𑀸𑀧𑀺 𑀔𑁄, 𑀆𑀦𑀦𑁆𑀤, 𑀪𑀺𑀓𑁆𑀔𑀼 𑀲𑀁𑀖𑁂 𑀯𑀺𑀳𑀭𑀦𑁆𑀢𑁄 𑀨𑀸𑀲𑀼𑀁 𑀯𑀺𑀳𑀭𑁂𑀬𑁆𑀬𑀸”𑀢𑀺𑁇

645\. “𑀲𑀺𑀬𑀸 𑀧𑀦, 𑀪𑀦𑁆𑀢𑁂, 𑀅𑀜𑁆𑀜𑁄𑀧𑀺 𑀧𑀭𑀺𑀬𑀸𑀬𑁄 𑀬𑀣𑀸 𑀪𑀺𑀓𑁆𑀔𑀼 𑀲𑀁𑀖𑁂 𑀯𑀺𑀳𑀭𑀦𑁆𑀢𑁄 𑀨𑀸𑀲𑀼𑀁 𑀯𑀺𑀳𑀭𑁂𑀬𑁆𑀬𑀸”𑀢𑀺? “𑀲𑀺𑀬𑀸, 𑀆𑀦𑀦𑁆𑀤𑁇 𑀬𑀢𑁄 𑀔𑁄, 𑀆𑀦𑀦𑁆𑀤, 𑀪𑀺𑀓𑁆𑀔𑀼 𑀅𑀢𑁆𑀢𑀦𑀸 𑀲𑀻𑀮𑀲𑀫𑁆𑀧𑀦𑁆𑀦𑁄 𑀳𑁄𑀢𑀺, 𑀦𑁄 𑀧𑀭𑀁 𑀅𑀥𑀺𑀲𑀻𑀮𑁂 𑀲𑀫𑁆𑀧𑀯𑀢𑁆𑀢𑀸; 𑀅𑀢𑁆𑀢𑀸𑀦𑀼𑀧𑁂𑀓𑁆𑀔𑀻 𑀘 𑀳𑁄𑀢𑀺, 𑀦𑁄 𑀧𑀭𑀸𑀦𑀼𑀧𑁂𑀓𑁆𑀔𑀻; 𑀅𑀧𑀜𑁆𑀜𑀸𑀢𑁄 𑀘 𑀳𑁄𑀢𑀺, 𑀢𑁂𑀦 𑀘 𑀅𑀧𑀜𑁆𑀜𑀸𑀢𑀓𑁂𑀦 𑀦𑁄 𑀧𑀭𑀺𑀢𑀲𑁆𑀲𑀢𑀺; 𑀘𑀢𑀼𑀦𑁆𑀦𑀜𑁆𑀘 𑀛𑀸𑀦𑀸𑀦𑀁 𑀆𑀪𑀺𑀘𑁂𑀢𑀲𑀺𑀓𑀸𑀦𑀁 𑀤𑀺𑀝𑁆𑀞𑀥𑀫𑁆𑀫𑀲𑀼𑀔𑀯𑀺𑀳𑀸𑀭𑀸𑀦𑀁 𑀦𑀺𑀓𑀸𑀫𑀮𑀸𑀪𑀻 𑀳𑁄𑀢𑀺 𑀅𑀓𑀺𑀘𑁆𑀙𑀮𑀸𑀪𑀻 𑀅𑀓𑀲𑀺𑀭𑀮𑀸𑀪𑀻; 𑀏𑀢𑁆𑀢𑀸𑀯𑀢𑀸𑀧𑀺 𑀔𑁄, 𑀆𑀦𑀦𑁆𑀤, 𑀪𑀺𑀓𑁆𑀔𑀼 𑀲𑀁𑀖𑁂 𑀯𑀺𑀳𑀭𑀦𑁆𑀢𑁄 𑀨𑀸𑀲𑀼𑀁 𑀯𑀺𑀳𑀭𑁂𑀬𑁆𑀬𑀸”𑀢𑀺𑁇

646\. “𑀲𑀺𑀬𑀸 𑀧𑀦, 𑀪𑀦𑁆𑀢𑁂, 𑀅𑀜𑁆𑀜𑁄𑀧𑀺 𑀧𑀭𑀺𑀬𑀸𑀬𑁄 𑀬𑀣𑀸 𑀪𑀺𑀓𑁆𑀔𑀼 𑀲𑀁𑀖𑁂 𑀯𑀺𑀳𑀭𑀦𑁆𑀢𑁄 𑀨𑀸𑀲𑀼𑀁 𑀯𑀺𑀳𑀭𑁂𑀬𑁆𑀬𑀸”𑀢𑀺? “𑀲𑀺𑀬𑀸, 𑀆𑀦𑀦𑁆𑀤𑁇 𑀬𑀢𑁄 𑀔𑁄, 𑀆𑀦𑀦𑁆𑀤, 𑀪𑀺𑀓𑁆𑀔𑀼 𑀅𑀢𑁆𑀢𑀦𑀸 𑀲𑀻𑀮𑀲𑀫𑁆𑀧𑀦𑁆𑀦𑁄 𑀳𑁄𑀢𑀺, 𑀦𑁄 𑀧𑀭𑀁 𑀅𑀥𑀺𑀲𑀻𑀮𑁂 𑀲𑀫𑁆𑀧𑀯𑀢𑁆𑀢𑀸; 𑀅𑀢𑁆𑀢𑀸𑀦𑀼𑀧𑁂𑀓𑁆𑀔𑀻 𑀘 𑀳𑁄𑀢𑀺, 𑀦𑁄 𑀧𑀭𑀸𑀦𑀼𑀧𑁂𑀓𑁆𑀔𑀻; 𑀅𑀧𑀜𑁆𑀜𑀸𑀢𑁄 𑀘 𑀳𑁄𑀢𑀺, 𑀢𑁂𑀦 𑀘 𑀅𑀧𑀜𑁆𑀜𑀸𑀢𑀓𑁂𑀦 𑀦𑁄 𑀧𑀭𑀺𑀢𑀲𑁆𑀲𑀢𑀺; 𑀘𑀢𑀼𑀦𑁆𑀦𑀜𑁆𑀘 𑀛𑀸𑀦𑀸𑀦𑀁 𑀆𑀪𑀺𑀘𑁂𑀢𑀲𑀺𑀓𑀸𑀦𑀁 𑀤𑀺𑀝𑁆𑀞𑀥𑀫𑁆𑀫𑀲𑀼𑀔𑀯𑀺𑀳𑀸𑀭𑀸𑀦𑀁 𑀦𑀺𑀓𑀸𑀫𑀮𑀸𑀪𑀻 𑀳𑁄𑀢𑀺 𑀅𑀓𑀺𑀘𑁆𑀙𑀮𑀸𑀪𑀻 𑀅𑀓𑀲𑀺𑀭𑀮𑀸𑀪𑀻; 𑀆𑀲𑀯𑀸𑀦𑀜𑁆𑀘 𑀔𑀬𑀸 𑀅𑀦𑀸𑀲𑀯𑀁 𑀘𑁂𑀢𑁄𑀯𑀺𑀫𑀼𑀢𑁆𑀢𑀺𑀁 𑀧𑀜𑁆𑀜𑀸𑀯𑀺𑀫𑀼𑀢𑁆𑀢𑀺𑀁 𑀤𑀺𑀝𑁆𑀞𑁂𑀯 𑀥𑀫𑁆𑀫𑁂 𑀲𑀬𑀁 𑀅𑀪𑀺𑀜𑁆𑀜𑀸 𑀲𑀘𑁆𑀙𑀺𑀓𑀢𑁆𑀯𑀸 𑀉𑀧𑀲𑀫𑁆𑀧𑀚𑁆𑀚 𑀯𑀺𑀳𑀭𑀢𑀺; 𑀏𑀢𑁆𑀢𑀸𑀯𑀢𑀸𑀧𑀺 𑀔𑁄, 𑀆𑀦𑀦𑁆𑀤, 𑀪𑀺𑀓𑁆𑀔𑀼 𑀲𑀁𑀖𑁂 𑀯𑀺𑀳𑀭𑀦𑁆𑀢𑁄 𑀨𑀸𑀲𑀼𑀁 𑀯𑀺𑀳𑀭𑁂𑀬𑁆𑀬𑁇

647\. 𑀇𑀫𑀫𑁆𑀳𑀸 𑀘𑀸𑀳𑀁, 𑀆𑀦𑀦𑁆𑀤, 𑀨𑀸𑀲𑀼𑀯𑀺𑀳𑀸𑀭𑀸 𑀅𑀜𑁆𑀜𑁄 𑀨𑀸𑀲𑀼𑀯𑀺𑀳𑀸𑀭𑁄 𑀉𑀢𑁆𑀢𑀭𑀺𑀢𑀭𑁄 𑀯𑀸 𑀧𑀡𑀻𑀢𑀢𑀭𑁄 𑀯𑀸 𑀦𑀢𑁆𑀣𑀻𑀢𑀺 𑀯𑀤𑀸𑀫𑀻”𑀢𑀺𑁇

---

648\. 𑀙𑀝𑁆𑀞𑀁𑁇



[Go to previous page (3.1.5 Phāsuvihārasutta)](3.1.5.md) / [Go to parent page (3.1 Phāsuvihāravagga)](../3.1.md) / [Go to next page (3.1.7 Sīlasutta)](3.1.7.md)


