---
title: 3.5.9 Paṭhamasamayavimuttasutta
path: /tipitaka/16A5/3/3.5/3.5.9
ref: 275949
breadcrumbs:
  - name: Home
    link: /
  - name: 16A5 Pañcakanipātapāḷi
    link: /tipitaka/16A5
  - name: 3 Tatiyapaṇṇāsaka
    link: /tipitaka/16A5/3
  - name: 3.5 Tikaṇḍakīvagga
    link: /tipitaka/16A5/3/3.5
prevL: /tipitaka/16A5/3/3.5/3.5.8
upL: /tipitaka/16A5/3/3.5
nextL: /tipitaka/16A5/3/3.5/3.5.10
---

# 3.5.9 Paṭhamasamayavimuttasutta

### Tatiyapaṇṇāsaka

### Tikaṇḍakīvagga

### Paṭhamasamayavimuttasutta

(149.)

864. “Pañcime, bhikkhave, dhammā samayavimuttassa bhikkhuno parihānāya saṃvattanti. Katame pañca? Kammārāmatā, bhassārāmatā, niddārāmatā, saṅgaṇikārāmatā, yathāvimuttaṃ cittaṃ na paccavekkhati. Ime kho, bhikkhave, pañca dhammā samayavimuttassa bhikkhuno parihānāya saṃvattanti.

865. Pañcime, bhikkhave, dhammā samayavimuttassa bhikkhuno aparihānāya saṃvattanti. Katame pañca? Na kammārāmatā, na bhassārāmatā, na niddārāmatā, na saṅgaṇikārāmatā, yathāvimuttaṃ cittaṃ paccavekkhati. Ime kho, bhikkhave, pañca dhammā samayavimuttassa bhikkhuno aparihānāya saṃvattantī”ti.

===

866. Navamaṃ.




