
[Home](/) / [16A5 Pañcakanipātapāḷi](../../../16A5.md) / [3 Tatiyapaṇṇāsaka](../../3.md) / [3.3 Gilānavagga](../3.3.md)

# 3.3.10 Byasanasutta

* Tatiyapaṇṇāsaka

* Gilānavagga

* Byasanasutta

(130.)

727\. “Pañcimāni, bhikkhave, byasanāni. Katamāni pañca? Ñātibyasanaṃ, bhogabyasanaṃ, rogabyasanaṃ, sīlabyasanaṃ, diṭṭhibyasanaṃ. Na, bhikkhave, sattā ñātibyasanahetu vā bhogabyasanahetu vā rogabyasanahetu vā kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjanti. Sīlabyasanahetu vā, bhikkhave, sattā diṭṭhibyasanahetu vā kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjanti. Imāni kho, bhikkhave, pañca byasanāni.

728\. Pañcimā, bhikkhave, sampadā. Katamā pañca? Ñātisampadā, bhogasampadā, ārogyasampadā, sīlasampadā, diṭṭhisampadā. Na, bhikkhave, sattā ñātisampadāhetu vā bhogasampadāhetu vā ārogyasampadāhetu vā kāyassa bhedā paraṃ maraṇā sugatiṃ saggaṃ lokaṃ upapajjanti. Sīlasampadāhetu vā, bhikkhave, sattā diṭṭhisampadāhetu vā kāyassa bhedā paraṃ maraṇā sugatiṃ saggaṃ lokaṃ upapajjanti. Imā kho, bhikkhave, pañca sampadā”ti.

---

729\. Dasamaṃ.



---

730\. Gilānavaggo tatiyo.



---

731\. Tassuddānaṃ



732\. _Gilāno satisūpaṭṭhi,_  
_Dve upaṭṭhākā duvāyusā;_  
_Vapakāsasamaṇasukhā,_  
_Parikuppaṃ byasanena cāti._  


[Go to previous page (3.3.9 Parikuppasutta)](3.3.9.md) / [Go to parent page (3.3 Gilānavagga)](../3.3.md) / [Go to next page (3.4 Rājavagga)](../3.4.md)


