
[Home](/) / [16A5 Pañcakanipātapāḷi](../...md) / [3 Tatiyapaṇṇāsaka](...md) / [3.3 Gilānavagga](../16A5/3/3.3.md)

# 𑁩𑁇𑁩𑁇𑁧𑁦 𑀩𑁆𑀬𑀲𑀦𑀲𑀼𑀢𑁆𑀢

* 𑀢𑀢𑀺𑀬𑀧𑀡𑁆𑀡𑀸𑀲𑀓

* 𑀕𑀺𑀮𑀸𑀦𑀯𑀕𑁆𑀕

* 𑀩𑁆𑀬𑀲𑀦𑀲𑀼𑀢𑁆𑀢

(130.)

727\. “𑀧𑀜𑁆𑀘𑀺𑀫𑀸𑀦𑀺, 𑀪𑀺𑀓𑁆𑀔𑀯𑁂, 𑀩𑁆𑀬𑀲𑀦𑀸𑀦𑀺𑁇 𑀓𑀢𑀫𑀸𑀦𑀺 𑀧𑀜𑁆𑀘? 𑀜𑀸𑀢𑀺𑀩𑁆𑀬𑀲𑀦𑀁, 𑀪𑁄𑀕𑀩𑁆𑀬𑀲𑀦𑀁, 𑀭𑁄𑀕𑀩𑁆𑀬𑀲𑀦𑀁, 𑀲𑀻𑀮𑀩𑁆𑀬𑀲𑀦𑀁, 𑀤𑀺𑀝𑁆𑀞𑀺𑀩𑁆𑀬𑀲𑀦𑀁𑁇 𑀦, 𑀪𑀺𑀓𑁆𑀔𑀯𑁂, 𑀲𑀢𑁆𑀢𑀸 𑀜𑀸𑀢𑀺𑀩𑁆𑀬𑀲𑀦𑀳𑁂𑀢𑀼 𑀯𑀸 𑀪𑁄𑀕𑀩𑁆𑀬𑀲𑀦𑀳𑁂𑀢𑀼 𑀯𑀸 𑀭𑁄𑀕𑀩𑁆𑀬𑀲𑀦𑀳𑁂𑀢𑀼 𑀯𑀸 𑀓𑀸𑀬𑀲𑁆𑀲 𑀪𑁂𑀤𑀸 𑀧𑀭𑀁 𑀫𑀭𑀡𑀸 𑀅𑀧𑀸𑀬𑀁 𑀤𑀼𑀕𑁆𑀕𑀢𑀺𑀁 𑀯𑀺𑀦𑀺𑀧𑀸𑀢𑀁 𑀦𑀺𑀭𑀬𑀁 𑀉𑀧𑀧𑀚𑁆𑀚𑀦𑁆𑀢𑀺𑁇 𑀲𑀻𑀮𑀩𑁆𑀬𑀲𑀦𑀳𑁂𑀢𑀼 𑀯𑀸, 𑀪𑀺𑀓𑁆𑀔𑀯𑁂, 𑀲𑀢𑁆𑀢𑀸 𑀤𑀺𑀝𑁆𑀞𑀺𑀩𑁆𑀬𑀲𑀦𑀳𑁂𑀢𑀼 𑀯𑀸 𑀓𑀸𑀬𑀲𑁆𑀲 𑀪𑁂𑀤𑀸 𑀧𑀭𑀁 𑀫𑀭𑀡𑀸 𑀅𑀧𑀸𑀬𑀁 𑀤𑀼𑀕𑁆𑀕𑀢𑀺𑀁 𑀯𑀺𑀦𑀺𑀧𑀸𑀢𑀁 𑀦𑀺𑀭𑀬𑀁 𑀉𑀧𑀧𑀚𑁆𑀚𑀦𑁆𑀢𑀺𑁇 𑀇𑀫𑀸𑀦𑀺 𑀔𑁄, 𑀪𑀺𑀓𑁆𑀔𑀯𑁂, 𑀧𑀜𑁆𑀘 𑀩𑁆𑀬𑀲𑀦𑀸𑀦𑀺𑁇

728\. 𑀧𑀜𑁆𑀘𑀺𑀫𑀸, 𑀪𑀺𑀓𑁆𑀔𑀯𑁂, 𑀲𑀫𑁆𑀧𑀤𑀸𑁇 𑀓𑀢𑀫𑀸 𑀧𑀜𑁆𑀘? 𑀜𑀸𑀢𑀺𑀲𑀫𑁆𑀧𑀤𑀸, 𑀪𑁄𑀕𑀲𑀫𑁆𑀧𑀤𑀸, 𑀆𑀭𑁄𑀕𑁆𑀬𑀲𑀫𑁆𑀧𑀤𑀸, 𑀲𑀻𑀮𑀲𑀫𑁆𑀧𑀤𑀸, 𑀤𑀺𑀝𑁆𑀞𑀺𑀲𑀫𑁆𑀧𑀤𑀸𑁇 𑀦, 𑀪𑀺𑀓𑁆𑀔𑀯𑁂, 𑀲𑀢𑁆𑀢𑀸 𑀜𑀸𑀢𑀺𑀲𑀫𑁆𑀧𑀤𑀸𑀳𑁂𑀢𑀼 𑀯𑀸 𑀪𑁄𑀕𑀲𑀫𑁆𑀧𑀤𑀸𑀳𑁂𑀢𑀼 𑀯𑀸 𑀆𑀭𑁄𑀕𑁆𑀬𑀲𑀫𑁆𑀧𑀤𑀸𑀳𑁂𑀢𑀼 𑀯𑀸 𑀓𑀸𑀬𑀲𑁆𑀲 𑀪𑁂𑀤𑀸 𑀧𑀭𑀁 𑀫𑀭𑀡𑀸 𑀲𑀼𑀕𑀢𑀺𑀁 𑀲𑀕𑁆𑀕𑀁 𑀮𑁄𑀓𑀁 𑀉𑀧𑀧𑀚𑁆𑀚𑀦𑁆𑀢𑀺𑁇 𑀲𑀻𑀮𑀲𑀫𑁆𑀧𑀤𑀸𑀳𑁂𑀢𑀼 𑀯𑀸, 𑀪𑀺𑀓𑁆𑀔𑀯𑁂, 𑀲𑀢𑁆𑀢𑀸 𑀤𑀺𑀝𑁆𑀞𑀺𑀲𑀫𑁆𑀧𑀤𑀸𑀳𑁂𑀢𑀼 𑀯𑀸 𑀓𑀸𑀬𑀲𑁆𑀲 𑀪𑁂𑀤𑀸 𑀧𑀭𑀁 𑀫𑀭𑀡𑀸 𑀲𑀼𑀕𑀢𑀺𑀁 𑀲𑀕𑁆𑀕𑀁 𑀮𑁄𑀓𑀁 𑀉𑀧𑀧𑀚𑁆𑀚𑀦𑁆𑀢𑀺𑁇 𑀇𑀫𑀸 𑀔𑁄, 𑀪𑀺𑀓𑁆𑀔𑀯𑁂, 𑀧𑀜𑁆𑀘 𑀲𑀫𑁆𑀧𑀤𑀸”𑀢𑀺𑁇

---

729\. 𑀤𑀲𑀫𑀁𑁇



---

730\. 𑀕𑀺𑀮𑀸𑀦𑀯𑀕𑁆𑀕𑁄 𑀢𑀢𑀺𑀬𑁄𑁇



---

731\. 𑀢𑀲𑁆𑀲𑀼𑀤𑁆𑀤𑀸𑀦𑀁



732\. _𑀕𑀺𑀮𑀸𑀦𑁄 𑀲𑀢𑀺𑀲𑀽𑀧𑀝𑁆𑀞𑀺,_  
_𑀤𑁆𑀯𑁂 𑀉𑀧𑀝𑁆𑀞𑀸𑀓𑀸 𑀤𑀼𑀯𑀸𑀬𑀼𑀲𑀸;_  
_𑀯𑀧𑀓𑀸𑀲𑀲𑀫𑀡𑀲𑀼𑀔𑀸,_  
_𑀧𑀭𑀺𑀓𑀼𑀧𑁆𑀧𑀁 𑀩𑁆𑀬𑀲𑀦𑁂𑀦 𑀘𑀸𑀢𑀺𑁇_  


[Go to previous page (3.3.9 Parikuppasutta)](3.3.9.md) / [Go to parent page (3.3 Gilānavagga)](../16A5/3/3.3.md) / [Go to next page (3.4 Rājavagga)](../3.4.md)


