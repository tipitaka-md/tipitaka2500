---
title: 3.3.6 Dutiyaanāyussāsutta
path: /tipitaka/16A5/3/3.3/3.3.6
ref: 275926
breadcrumbs:
  - name: Home
    link: /
  - name: 16A5 Pañcakanipātapāḷi
    link: /tipitaka/16A5
  - name: 3 Tatiyapaṇṇāsaka
    link: /tipitaka/16A5/3
  - name: 3.3 Gilānavagga
    link: /tipitaka/16A5/3/3.3
prevL: /tipitaka/16A5/3/3.3/3.3.5
upL: /tipitaka/16A5/3/3.3
nextL: /tipitaka/16A5/3/3.3/3.3.7
---

# 3.3.6 Dutiyaanāyussāsutta

### Tatiyapaṇṇāsaka

### Gilānavagga

### Dutiyaanāyussāsutta

(126.)

716. “Pañcime, bhikkhave, dhammā anāyussā. Katame pañca? Asappāyakārī hoti, sappāye mattaṃ na jānāti, apariṇatabhojī ca hoti, dussīlo ca, pāpamitto ca. Ime kho, bhikkhave, pañca dhammā anāyussā.

717. Pañcime, bhikkhave, dhammā āyussā. Katame pañca? Sappāyakārī hoti, sappāye mattaṃ jānāti, pariṇatabhojī ca hoti, sīlavā ca, kalyāṇamitto ca. Ime kho, bhikkhave, pañca dhammā āyussā”ti.

===

718. Chaṭṭhaṃ.




