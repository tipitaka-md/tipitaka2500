---
title: 3.3.9 Parikuppasutta
path: /tipitaka/16A5/3/3.3/3.3.9
ref: 275929
breadcrumbs:
  - name: Home
    link: /
  - name: 16A5 Pañcakanipātapāḷi
    link: /tipitaka/16A5
  - name: 3 Tatiyapaṇṇāsaka
    link: /tipitaka/16A5/3
  - name: 3.3 Gilānavagga
    link: /tipitaka/16A5/3/3.3
prevL: /tipitaka/16A5/3/3.3/3.3.8
upL: /tipitaka/16A5/3/3.3
nextL: /tipitaka/16A5/3/3.3/3.3.10
---

# 3.3.9 Parikuppasutta

### Tatiyapaṇṇāsaka

### Gilānavagga

### Parikuppasutta

(129.)

725. “Pañcime, bhikkhave, āpāyikā nerayikā parikuppā atekicchā. Katame pañca? Mātā jīvitā voropitā hoti, pitā jīvitā voropito hoti, arahaṃ jīvitā voropito hoti, tathāgatassa duṭṭhena cittena lohitaṃ uppāditaṃ hoti, saṃgho bhinno hoti. Ime kho, bhikkhave, pañca āpāyikā nerayikā parikuppā atekicchā”ti.

===

726. Navamaṃ.




