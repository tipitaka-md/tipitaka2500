---
title: 3.2.9 Micchāvācāsutta
path: /tipitaka/16A5/3/3.2/3.2.9
ref: 275919
breadcrumbs:
  - name: Home
    link: /
  - name: 16A5 Pañcakanipātapāḷi
    link: /tipitaka/16A5
  - name: 3 Tatiyapaṇṇāsaka
    link: /tipitaka/16A5/3
  - name: 3.2 Andhakavindavagga
    link: /tipitaka/16A5/3/3.2
prevL: /tipitaka/16A5/3/3.2/3.2.8
upL: /tipitaka/16A5/3/3.2
nextL: /tipitaka/16A5/3/3.2/3.2.10
---

# 3.2.9 Micchāvācāsutta

### Tatiyapaṇṇāsaka

### Andhakavindavagga

### Micchāvācāsutta

(119.)

691. “Pañcahi, bhikkhave, dhammehi samannāgatā bhikkhunī yathābhataṃ nikkhittā evaṃ niraye. Katamehi pañcahi? Ananuvicca apariyogāhetvā avaṇṇārahassa vaṇṇaṃ bhāsati, ananuvicca apariyogāhetvā vaṇṇārahassa avaṇṇaṃ bhāsati, micchāvācā ca hoti, micchākammantā ca, saddhādeyyaṃ vinipāteti. Imehi kho, bhikkhave, pañcahi dhammehi samannāgatā bhikkhunī yathābhataṃ nikkhittā evaṃ niraye.

692. Pañcahi, bhikkhave, dhammehi samannāgatā bhikkhunī yathābhataṃ nikkhittā evaṃ sagge. Katamehi pañcahi? Anuvicca pariyogāhetvā avaṇṇārahassa avaṇṇaṃ bhāsati, anuvicca pariyogāhetvā vaṇṇārahassa vaṇṇaṃ bhāsati, sammāvācā ca hoti, sammākammantā ca, saddhādeyyaṃ na vinipāteti. Imehi kho, bhikkhave, pañcahi dhammehi samannāgatā bhikkhunī yathābhataṃ nikkhittā evaṃ sagge”ti.

===

693. Navamaṃ.




