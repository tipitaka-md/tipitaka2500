
[Home](/) / [25Cn Cūḷaniddesapāḷi](/tipitaka/25Cn.md) / [2 Pārāyanavagganiddesa](/tipitaka/25Cn/2.md)

# 𑁨𑁇𑁩 𑀧𑀸𑀭𑀸𑀬𑀦𑀸𑀦𑀼𑀕𑀻𑀢𑀺𑀕𑀸𑀣𑀸𑀦𑀺𑀤𑁆𑀤𑁂𑀲

### 𑀧𑀸𑀭𑀸𑀬𑀦𑀯𑀕𑁆𑀕𑀦𑀺𑀤𑁆𑀤𑁂𑀲

### 𑀧𑀸𑀭𑀸𑀬𑀦𑀸𑀦𑀼𑀕𑀻𑀢𑀺𑀕𑀸𑀣𑀸𑀦𑀺𑀤𑁆𑀤𑁂𑀲

(102.)

1072\. _**𑀧𑀸𑀭𑀸𑀬𑀦𑀫𑀦𑀼𑀕𑀸𑀬𑀺𑀲𑁆𑀲𑀁, __(𑀇𑀘𑁆𑀘𑀸𑀬𑀲𑁆𑀫𑀸 𑀧𑀺𑀗𑁆𑀕𑀺𑀬𑁄)__**_  
_**𑀬𑀣𑀸𑀤𑁆𑀤𑀓𑁆𑀔𑀺 𑀢𑀣𑀸𑀓𑁆𑀔𑀸𑀲𑀺;**_  
_**𑀯𑀺𑀫𑀮𑁄 𑀪𑀽𑀭𑀺𑀫𑁂𑀥𑀲𑁄,**_  
_**𑀦𑀺𑀓𑁆𑀓𑀸𑀫𑁄 𑀦𑀺𑀩𑁆𑀩𑀦𑁄 𑀦𑀸𑀕𑁄;**_  
_**𑀓𑀺𑀲𑁆𑀲 𑀳𑁂𑀢𑀼 𑀫𑀼𑀲𑀸 𑀪𑀡𑁂𑁇** (𑁧)_  


1073\. **𑀧𑀸𑀭𑀸𑀬𑀦𑀫𑀦𑀼𑀕𑀸𑀬𑀺𑀲𑁆𑀲𑀦𑁆**𑀢𑀺 𑀕𑀻𑀢𑀫𑀦𑀼𑀕𑀸𑀬𑀺𑀲𑁆𑀲𑀁 𑀓𑀣𑀺𑀢𑀫𑀦𑀼𑀓𑀣𑀬𑀺𑀲𑁆𑀲𑀁 𑀪𑀡𑀺𑀢𑀫𑀦𑀼𑀪𑀡𑀺𑀲𑁆𑀲𑀁 𑀮𑀧𑀺𑀢𑀫𑀦𑀼𑀮𑀧𑀺𑀲𑁆𑀲𑀁 𑀪𑀸𑀲𑀺𑀢𑀫𑀦𑀼𑀪𑀸𑀲𑀺𑀲𑁆𑀲𑀦𑁆𑀢𑀺—  𑀧𑀸𑀭𑀸𑀬𑀦𑀫𑀦𑀼𑀕𑀸𑀬𑀺𑀲𑁆𑀲𑀁𑁇 **𑀇𑀘𑁆𑀘𑀸𑀬𑀲𑁆𑀫𑀸 𑀧𑀺𑀗𑁆𑀕𑀺𑀬𑁄**𑀢𑀺𑁇 **𑀇𑀘𑁆𑀘𑀸**𑀢𑀺 𑀧𑀤𑀲𑀦𑁆𑀥𑀺…𑀧𑁂…  𑀧𑀤𑀸𑀦𑀼𑀧𑀼𑀩𑁆𑀩𑀢𑀸𑀧𑁂𑀢𑀁—  𑀇𑀘𑁆𑀘𑀸𑀢𑀺𑁇 **𑀆𑀬𑀲𑁆𑀫𑀸**𑀢𑀺 𑀧𑀺𑀬𑀯𑀘𑀦𑀁 𑀕𑀭𑀼𑀯𑀘𑀦𑀁 𑀲𑀕𑀸𑀭𑀯𑀲𑀧𑁆𑀧𑀢𑀺𑀲𑁆𑀲𑀸𑀥𑀺𑀯𑀘𑀦𑀫𑁂𑀢𑀁—  𑀆𑀬𑀲𑁆𑀫𑀸𑀢𑀺𑁇 **𑀧𑀺𑀗𑁆𑀕𑀺𑀬𑁄**𑀢𑀺 𑀢𑀲𑁆𑀲 𑀣𑁂𑀭𑀲𑁆𑀲 𑀦𑀸𑀫𑀁 𑀲𑀗𑁆𑀔𑀸 𑀲𑀫𑀜𑁆𑀜𑀸 𑀧𑀜𑁆𑀜𑀢𑁆𑀢𑀺 𑀯𑁄𑀳𑀸𑀭𑁄 𑀦𑀸𑀫𑀁 𑀦𑀸𑀫𑀓𑀫𑁆𑀫𑀁 𑀦𑀸𑀫𑀥𑁂𑀬𑁆𑀬𑀁 𑀦𑀺𑀭𑀼𑀢𑁆𑀢𑀺 𑀩𑁆𑀬𑀜𑁆𑀚𑀦𑀁 𑀅𑀪𑀺𑀮𑀸𑀧𑁄𑀢𑀺—  𑀇𑀘𑁆𑀘𑀸𑀬𑀲𑁆𑀫𑀸 𑀧𑀺𑀗𑁆𑀕𑀺𑀬𑁄𑁇

1074\. **𑀬𑀣𑀸𑀤𑁆𑀤𑀓𑁆𑀔𑀺 𑀢𑀣𑀸𑀓𑁆𑀔𑀸𑀲𑀻**𑀢𑀺 𑀬𑀣𑀸 𑀅𑀤𑁆𑀤𑀓𑁆𑀔𑀺 𑀢𑀣𑀸 𑀅𑀓𑁆𑀔𑀸𑀲𑀺 𑀆𑀘𑀺𑀓𑁆𑀔𑀺 𑀤𑁂𑀲𑁂𑀲𑀺 𑀧𑀜𑁆𑀜𑀧𑁂𑀲𑀺 𑀧𑀝𑁆𑀞𑀧𑁂𑀲𑀺 𑀯𑀺𑀯𑀭𑀺 𑀯𑀺𑀪𑀚𑀺 𑀉𑀢𑁆𑀢𑀸𑀦𑀻𑀅𑀓𑀸𑀲𑀺 𑀧𑀓𑀸𑀲𑁂𑀲𑀺𑁇 “𑀲𑀩𑁆𑀩𑁂 𑀲𑀗𑁆𑀔𑀸𑀭𑀸 𑀅𑀦𑀺𑀘𑁆𑀘𑀸”𑀢𑀺 𑀬𑀣𑀸 𑀅𑀤𑁆𑀤𑀓𑁆𑀔𑀺 𑀢𑀣𑀸 𑀅𑀓𑁆𑀔𑀸𑀲𑀺 𑀆𑀘𑀺𑀓𑁆𑀔𑀺 𑀤𑁂𑀲𑁂𑀲𑀺 𑀧𑀜𑁆𑀜𑀧𑁂𑀲𑀺 𑀧𑀝𑁆𑀞𑀧𑁂𑀲𑀺 𑀯𑀺𑀯𑀭𑀺 𑀯𑀺𑀪𑀚𑀺 𑀉𑀢𑁆𑀢𑀸𑀦𑀻𑀅𑀓𑀸𑀲𑀺 𑀧𑀓𑀸𑀲𑁂𑀲𑀺𑁇 “𑀲𑀩𑁆𑀩𑁂 𑀲𑀗𑁆𑀔𑀸𑀭𑀸 𑀤𑀼𑀓𑁆𑀔𑀸”𑀢𑀺…𑀧𑁂…  “𑀲𑀩𑁆𑀩𑁂 𑀥𑀫𑁆𑀫𑀸 𑀅𑀦𑀢𑁆𑀢𑀸”𑀢𑀺…  “𑀬𑀁 𑀓𑀺𑀜𑁆𑀘𑀺 𑀲𑀫𑀼𑀤𑀬𑀥𑀫𑁆𑀫𑀁 𑀲𑀩𑁆𑀩𑀁 𑀢𑀁 𑀦𑀺𑀭𑁄𑀥𑀥𑀫𑁆𑀫𑀦𑁆”𑀢𑀺 𑀬𑀣𑀸 𑀅𑀤𑁆𑀤𑀓𑁆𑀔𑀺 𑀢𑀣𑀸 𑀅𑀓𑁆𑀔𑀸𑀲𑀺 𑀆𑀘𑀺𑀓𑁆𑀔𑀺 𑀤𑁂𑀲𑁂𑀲𑀺 𑀧𑀜𑁆𑀜𑀧𑁂𑀲𑀺 𑀧𑀝𑁆𑀞𑀧𑁂𑀲𑀺 𑀯𑀺𑀯𑀭𑀺 𑀯𑀺𑀪𑀚𑀺 𑀉𑀢𑁆𑀢𑀸𑀦𑀻𑀅𑀓𑀸𑀲𑀺 𑀧𑀓𑀸𑀲𑁂𑀲𑀻𑀢𑀺—  𑀬𑀣𑀸𑀤𑁆𑀤𑀓𑁆𑀔𑀺 𑀢𑀣𑀸𑀓𑁆𑀔𑀸𑀲𑀺𑁇

1075\. **𑀯𑀺𑀫𑀮𑁄 𑀪𑀽𑀭𑀺𑀫𑁂𑀥𑀲𑁄**𑀢𑀺𑁇 **𑀯𑀺𑀫𑀮𑁄**𑀢𑀺 𑀭𑀸𑀕𑁄 𑀫𑀮𑀁, 𑀤𑁄𑀲𑁄 𑀫𑀮𑀁, 𑀫𑁄𑀳𑁄 𑀫𑀮𑀁, 𑀓𑁄𑀥𑁄…  𑀉𑀧𑀦𑀸𑀳𑁄…𑀧𑁂…  𑀲𑀩𑁆𑀩𑀸𑀓𑀼𑀲𑀮𑀸𑀪𑀺𑀲𑀗𑁆𑀔𑀸𑀭𑀸 𑀫𑀮𑀸𑁇 𑀢𑁂 𑀫𑀮𑀸 𑀩𑀼𑀤𑁆𑀥𑀲𑁆𑀲 𑀪𑀕𑀯𑀢𑁄 𑀧𑀳𑀻𑀦𑀸 𑀉𑀘𑁆𑀙𑀺𑀦𑁆𑀦𑀫𑀽𑀮𑀸 𑀢𑀸𑀮𑀸𑀯𑀢𑁆𑀣𑀼𑀓𑀢𑀸 𑀅𑀦𑀪𑀸𑀯𑀁𑀓𑀢𑀸 𑀆𑀬𑀢𑀺𑀁 𑀅𑀦𑀼𑀧𑁆𑀧𑀸𑀤𑀥𑀫𑁆𑀫𑀸𑁇 𑀅𑀫𑀮𑁄 𑀩𑀼𑀤𑁆𑀥𑁄 𑀯𑀺𑀫𑀮𑁄 𑀦𑀺𑀫𑁆𑀫𑀮𑁄 𑀫𑀮𑀸𑀧𑀕𑀢𑁄 𑀫𑀮𑀯𑀺𑀧𑁆𑀧𑀳𑀻𑀦𑁄 𑀫𑀮𑀯𑀺𑀫𑀼𑀢𑁆𑀢𑁄 𑀲𑀩𑁆𑀩𑀫𑀮𑀯𑀻𑀢𑀺𑀯𑀢𑁆𑀢𑁄𑁇 **𑀪𑀽𑀭𑀺** 𑀯𑀼𑀘𑁆𑀘𑀢𑀺 𑀧𑀣𑀯𑀻𑁇 𑀪𑀕𑀯𑀸 𑀢𑀸𑀬 𑀧𑀣𑀯𑀺𑀲𑀫𑀸𑀬 𑀧𑀜𑁆𑀜𑀸𑀬 𑀯𑀺𑀧𑀼𑀮𑀸𑀬 𑀯𑀺𑀢𑁆𑀣𑀢𑀸𑀬 𑀲𑀫𑀦𑁆𑀦𑀸𑀕𑀢𑁄𑁇 𑀫𑁂𑀥𑀸 𑀯𑀼𑀘𑁆𑀘𑀢𑀺 𑀧𑀜𑁆𑀜𑀸𑁇 𑀬𑀸 𑀧𑀜𑁆𑀜𑀸 𑀧𑀚𑀸𑀦𑀦𑀸…𑀧𑁂…  𑀅𑀫𑁄𑀳𑁄 𑀥𑀫𑁆𑀫𑀯𑀺𑀘𑀬𑁄 𑀲𑀫𑁆𑀫𑀸𑀤𑀺𑀝𑁆𑀞𑀺𑁇 𑀪𑀕𑀯𑀸 𑀇𑀫𑀸𑀬 𑀫𑁂𑀥𑀸𑀬 𑀧𑀜𑁆𑀜𑀸𑀬 𑀉𑀧𑁂𑀢𑁄 𑀲𑀫𑀼𑀧𑁂𑀢𑁄 𑀉𑀧𑀸𑀕𑀢𑁄 𑀲𑀫𑀼𑀧𑀸𑀕𑀢𑁄 𑀉𑀧𑀧𑀦𑁆𑀦𑁄 𑀲𑀫𑀼𑀧𑀧𑀦𑁆𑀦𑁄 𑀲𑀫𑀦𑁆𑀦𑀸𑀕𑀢𑁄, 𑀢𑀲𑁆𑀫𑀸 𑀩𑀼𑀤𑁆𑀥𑁄 𑀲𑀼𑀫𑁂𑀥𑀲𑁄𑀢𑀺—  𑀯𑀺𑀫𑀮𑁄 𑀪𑀽𑀭𑀺𑀫𑁂𑀥𑀲𑁄𑁇

1076\. **𑀦𑀺𑀓𑁆𑀓𑀸𑀫𑁄 𑀦𑀺𑀩𑁆𑀩𑀦𑁄 𑀦𑀸𑀕𑁄**𑀢𑀺𑁇 **𑀓𑀸𑀫𑀸**𑀢𑀺 𑀉𑀤𑁆𑀤𑀸𑀦𑀢𑁄 𑀤𑁆𑀯𑁂 𑀓𑀸𑀫𑀸—  𑀯𑀢𑁆𑀣𑀼𑀓𑀸𑀫𑀸 𑀘 𑀓𑀺𑀮𑁂𑀲𑀓𑀸𑀫𑀸 𑀘…𑀧𑁂…  𑀇𑀫𑁂 𑀯𑀼𑀘𑁆𑀘𑀦𑁆𑀢𑀺 𑀯𑀢𑁆𑀣𑀼𑀓𑀸𑀫𑀸…𑀧𑁂…  𑀇𑀫𑁂 𑀯𑀼𑀘𑁆𑀘𑀦𑁆𑀢𑀺 𑀓𑀺𑀮𑁂𑀲𑀓𑀸𑀫𑀸𑁇 𑀩𑀼𑀤𑁆𑀥𑀲𑁆𑀲 𑀪𑀕𑀯𑀢𑁄 𑀯𑀢𑁆𑀣𑀼𑀓𑀸𑀫𑀸 𑀧𑀭𑀺𑀜𑁆𑀜𑀸𑀢𑀸 𑀓𑀺𑀮𑁂𑀲𑀓𑀸𑀫𑀸 𑀧𑀳𑀻𑀦𑀸 𑀯𑀢𑁆𑀣𑀼𑀓𑀸𑀫𑀸𑀦𑀁 𑀧𑀭𑀺𑀜𑁆𑀜𑀸𑀢𑀢𑁆𑀢𑀸 𑀓𑀺𑀮𑁂𑀲𑀓𑀸𑀫𑀸𑀦𑀁 𑀧𑀳𑀻𑀦𑀢𑁆𑀢𑀸𑁇 𑀪𑀕𑀯𑀸 𑀦 𑀓𑀸𑀫𑁂 𑀓𑀸𑀫𑁂𑀢𑀺 𑀦 𑀓𑀸𑀫𑁂 𑀇𑀘𑁆𑀙𑀢𑀺 𑀦 𑀓𑀸𑀫𑁂 𑀧𑀢𑁆𑀣𑁂𑀢𑀺 𑀦 𑀓𑀸𑀫𑁂 𑀧𑀺𑀳𑁂𑀢𑀺 𑀦 𑀓𑀸𑀫𑁂 𑀅𑀪𑀺𑀚𑀧𑁆𑀧𑀢𑀺𑁇 𑀬𑁂 𑀓𑀸𑀫𑁂 𑀓𑀸𑀫𑁂𑀦𑁆𑀢𑀺 𑀓𑀸𑀫𑁂 𑀇𑀘𑁆𑀙𑀦𑁆𑀢𑀺 𑀓𑀸𑀫𑁂 𑀧𑀢𑁆𑀣𑁂𑀦𑁆𑀢𑀺 𑀓𑀸𑀫𑁂 𑀧𑀺𑀳𑁂𑀦𑁆𑀢𑀺 𑀓𑀸𑀫𑁂 𑀅𑀪𑀺𑀚𑀧𑁆𑀧𑀦𑁆𑀢𑀺 𑀢𑁂 𑀓𑀸𑀫𑀓𑀸𑀫𑀺𑀦𑁄 𑀭𑀸𑀕𑀭𑀸𑀕𑀺𑀦𑁄 𑀲𑀜𑁆𑀜𑀲𑀜𑁆𑀜𑀺𑀦𑁄𑁇 𑀪𑀕𑀯𑀸 𑀦 𑀓𑀸𑀫𑁂 𑀓𑀸𑀫𑁂𑀢𑀺 𑀦 𑀓𑀸𑀫𑁂 𑀇𑀘𑁆𑀙𑀢𑀺 𑀦 𑀓𑀸𑀫𑁂 𑀧𑀢𑁆𑀣𑁂𑀢𑀺 𑀦 𑀓𑀸𑀫𑁂 𑀧𑀺𑀳𑁂𑀢𑀺 𑀦 𑀓𑀸𑀫𑁂 𑀅𑀪𑀺𑀚𑀧𑁆𑀧𑀢𑀺𑁇 𑀢𑀲𑁆𑀫𑀸 𑀩𑀼𑀤𑁆𑀥𑁄 𑀅𑀓𑀸𑀫𑁄 𑀦𑀺𑀓𑁆𑀓𑀸𑀫𑁄 𑀘𑀢𑁆𑀢𑀓𑀸𑀫𑁄 𑀯𑀦𑁆𑀢𑀓𑀸𑀫𑁄 𑀫𑀼𑀢𑁆𑀢𑀓𑀸𑀫𑁄 𑀧𑀳𑀻𑀦𑀓𑀸𑀫𑁄 𑀧𑀝𑀺𑀦𑀺𑀲𑁆𑀲𑀝𑁆𑀞𑀓𑀸𑀫𑁄 𑀯𑀻𑀢𑀭𑀸𑀕𑁄 𑀯𑀺𑀕𑀢𑀭𑀸𑀕𑁄 𑀘𑀢𑁆𑀢𑀭𑀸𑀕𑁄 𑀯𑀦𑁆𑀢𑀭𑀸𑀕𑁄 𑀫𑀼𑀢𑁆𑀢𑀭𑀸𑀕𑁄 𑀧𑀳𑀻𑀦𑀭𑀸𑀕𑁄 𑀧𑀝𑀺𑀦𑀺𑀲𑁆𑀲𑀝𑁆𑀞𑀭𑀸𑀕𑁄 𑀦𑀺𑀘𑁆𑀙𑀸𑀢𑁄 𑀦𑀺𑀩𑁆𑀩𑀼𑀢𑁄 𑀲𑀻𑀢𑀺𑀪𑀽𑀢𑁄 𑀲𑀼𑀔𑀧𑁆𑀧𑀝𑀺𑀲𑀁𑀯𑁂𑀤𑀻 𑀩𑁆𑀭𑀳𑁆𑀫𑀪𑀽𑀢𑁂𑀦 𑀅𑀢𑁆𑀢𑀦𑀸 𑀯𑀺𑀳𑀭𑀢𑀻𑀢𑀺—  𑀦𑀺𑀓𑁆𑀓𑀸𑀫𑁄𑁇

1077\. **𑀦𑀺𑀩𑁆𑀩𑀦𑁄**𑀢𑀺 𑀭𑀸𑀕𑁄 𑀯𑀦𑀁, 𑀤𑁄𑀲𑁄 𑀯𑀦𑀁, 𑀫𑁄𑀳𑁄 𑀯𑀦𑀁, 𑀓𑁄𑀥𑁄 𑀯𑀦𑀁, 𑀉𑀧𑀦𑀸𑀳𑁄 𑀯𑀦𑀁…𑀧𑁂…  𑀲𑀩𑁆𑀩𑀸𑀓𑀼𑀲𑀮𑀸𑀪𑀺𑀲𑀗𑁆𑀔𑀸𑀭𑀸 𑀯𑀦𑀸𑁇 𑀢𑁂 𑀯𑀦𑀸 𑀩𑀼𑀤𑁆𑀥𑀲𑁆𑀲 𑀪𑀕𑀯𑀢𑁄 𑀧𑀳𑀻𑀦𑀸 𑀉𑀘𑁆𑀙𑀺𑀦𑁆𑀦𑀫𑀽𑀮𑀸 𑀢𑀸𑀮𑀸𑀯𑀢𑁆𑀣𑀼𑀓𑀢𑀸 𑀅𑀦𑀪𑀸𑀯𑀁𑀓𑀢𑀸 𑀆𑀬𑀢𑀺𑀁 𑀅𑀦𑀼𑀧𑁆𑀧𑀸𑀤𑀥𑀫𑁆𑀫𑀸𑁇 𑀢𑀲𑁆𑀫𑀸 𑀩𑀼𑀤𑁆𑀥𑁄 𑀅𑀯𑀦𑁄 𑀯𑀺𑀯𑀦𑁄 𑀦𑀺𑀩𑁆𑀩𑀦𑁄 𑀯𑀦𑀸𑀧𑀕𑀢𑁄 𑀯𑀦𑀯𑀺𑀧𑁆𑀧𑀳𑀻𑀦𑁄 𑀯𑀦𑀯𑀺𑀫𑀼𑀢𑁆𑀢𑁄 𑀲𑀩𑁆𑀩𑀯𑀦𑀯𑀻𑀢𑀺𑀯𑀢𑁆𑀢𑁄𑀢𑀺—  𑀦𑀺𑀩𑁆𑀩𑀦𑁄𑁇 **𑀦𑀸𑀕𑁄**𑀢𑀺 𑀦𑀸𑀕𑁄; 𑀪𑀕𑀯𑀸 𑀆𑀕𑀼𑀁 𑀦 𑀓𑀭𑁄𑀢𑀻𑀢𑀺 𑀦𑀸𑀕𑁄, 𑀦 𑀕𑀘𑁆𑀙𑀢𑀻𑀢𑀺 𑀦𑀸𑀕𑁄, 𑀦 𑀆𑀕𑀘𑁆𑀙𑀢𑀻𑀢𑀺 𑀦𑀸𑀕𑁄…𑀧𑁂…  𑀏𑀯𑀁 𑀪𑀕𑀯𑀸 𑀦 𑀆𑀕𑀘𑁆𑀙𑀢𑀻𑀢𑀺 𑀦𑀸𑀕𑁄𑀢𑀺—  𑀦𑀺𑀓𑁆𑀓𑀸𑀫𑁄 𑀦𑀺𑀩𑁆𑀩𑀦𑁄 𑀦𑀸𑀕𑁄𑁇

1078\. **𑀓𑀺𑀲𑁆𑀲 𑀳𑁂𑀢𑀼 𑀫𑀼𑀲𑀸 𑀪𑀡𑁂**𑀢𑀺𑁇 **𑀓𑀺𑀲𑁆𑀲 𑀳𑁂𑀢𑀽**𑀢𑀺 𑀓𑀺𑀲𑁆𑀲 𑀳𑁂𑀢𑀼 𑀓𑀺𑀁𑀳𑁂𑀢𑀼 𑀓𑀺𑀁𑀓𑀸𑀭𑀡𑀸 𑀓𑀺𑀁𑀦𑀺𑀤𑀸𑀦𑀸 𑀓𑀺𑀁𑀧𑀘𑁆𑀘𑀬𑀸𑀢𑀺—  𑀓𑀺𑀲𑁆𑀲 𑀳𑁂𑀢𑀼𑁇 **𑀫𑀼𑀲𑀸 𑀪𑀡𑁂**𑀢𑀺 𑀫𑀼𑀲𑀸 𑀪𑀡𑁂𑀬𑁆𑀬 𑀓𑀣𑁂𑀬𑁆𑀬 𑀤𑀻𑀧𑁂𑀬𑁆𑀬 𑀯𑁄𑀳𑀭𑁂𑀬𑁆𑀬; **𑀫𑀼𑀲𑀸 𑀪𑀡𑁂**𑀢𑀺 𑀫𑁄𑀲𑀯𑀚𑁆𑀚𑀁 𑀪𑀡𑁂𑀬𑁆𑀬, 𑀫𑀼𑀲𑀸𑀯𑀸𑀤𑀁 𑀪𑀡𑁂𑀬𑁆𑀬, 𑀅𑀦𑀭𑀺𑀬𑀯𑀸𑀤𑀁 𑀪𑀡𑁂𑀬𑁆𑀬𑁇 𑀇𑀥𑁂𑀓𑀘𑁆𑀘𑁄 𑀲𑀪𑀕𑁆𑀕𑀢𑁄 𑀯𑀸 𑀧𑀭𑀺𑀲𑀕𑁆𑀕𑀢𑁄 𑀯𑀸 𑀜𑀸𑀢𑀺𑀫𑀚𑁆𑀛𑀕𑀢𑁄 𑀯𑀸 𑀧𑀽𑀕𑀫𑀚𑁆𑀛𑀕𑀢𑁄 𑀯𑀸 𑀭𑀸𑀚𑀓𑀼𑀮𑀫𑀚𑁆𑀛𑀕𑀢𑁄 𑀯𑀸 𑀅𑀪𑀺𑀦𑀻𑀢𑁄 𑀲𑀓𑁆𑀔𑀺𑀧𑀼𑀝𑁆𑀞𑁄—  “𑀏𑀳𑀫𑁆𑀪𑁄 𑀧𑀼𑀭𑀺𑀲, 𑀬𑀁 𑀚𑀸𑀦𑀸𑀲𑀺 𑀢𑀁 𑀯𑀤𑁂𑀳𑀻”𑀢𑀺, 𑀲𑁄 𑀅𑀚𑀸𑀦𑀁 𑀯𑀸 𑀆𑀳—  “𑀚𑀸𑀦𑀸𑀫𑀻”𑀢𑀺, 𑀚𑀸𑀦𑀁 𑀯𑀸 𑀆𑀳—  “𑀦 𑀚𑀸𑀦𑀸𑀫𑀻”𑀢𑀺, 𑀅𑀧𑀲𑁆𑀲𑀁 𑀯𑀸 𑀆𑀳—  “𑀧𑀲𑁆𑀲𑀸𑀫𑀻”𑀢𑀺, 𑀧𑀲𑁆𑀲𑀁 𑀯𑀸 𑀆𑀳—  “𑀦 𑀧𑀲𑁆𑀲𑀸𑀫𑀻”𑀢𑀺𑁇 𑀇𑀢𑀺 𑀅𑀢𑁆𑀢𑀳𑁂𑀢𑀼 𑀯𑀸 𑀧𑀭𑀳𑁂𑀢𑀼 𑀯𑀸 𑀆𑀫𑀺𑀲𑀓𑀺𑀜𑁆𑀘𑀺𑀓𑁆𑀔𑀳𑁂𑀢𑀼 𑀯𑀸 𑀲𑀫𑁆𑀧𑀚𑀸𑀦𑀫𑀼𑀲𑀸 𑀪𑀸𑀲𑀢𑀺, 𑀇𑀤𑀁 𑀯𑀼𑀘𑁆𑀘𑀢𑀺 𑀫𑁄𑀲𑀯𑀚𑁆𑀚𑀁𑁇

1079\. 𑀅𑀧𑀺 𑀘 𑀢𑀻𑀳𑀸𑀓𑀸𑀭𑁂𑀳𑀺 𑀫𑀼𑀲𑀸𑀯𑀸𑀤𑁄 𑀳𑁄𑀢𑀺𑁇 𑀧𑀼𑀩𑁆𑀩𑁂𑀯𑀲𑁆𑀲 𑀳𑁄𑀢𑀺—  “𑀫𑀼𑀲𑀸 𑀪𑀡𑀺𑀲𑁆𑀲𑀦𑁆”𑀢𑀺, 𑀪𑀡𑀦𑁆𑀢𑀲𑁆𑀲 𑀳𑁄𑀢𑀺—  “𑀫𑀼𑀲𑀸 𑀪𑀡𑀸𑀫𑀻”𑀢𑀺, 𑀪𑀡𑀺𑀢𑀲𑁆𑀲 𑀳𑁄𑀢𑀺—  “𑀫𑀼𑀲𑀸 𑀫𑀬𑀸 𑀪𑀡𑀺𑀢𑀦𑁆”𑀢𑀺—  𑀇𑀫𑁂𑀳𑀺 𑀢𑀻𑀳𑀸𑀓𑀸𑀭𑁂𑀳𑀺 𑀫𑀼𑀲𑀸𑀯𑀸𑀤𑁄 𑀳𑁄𑀢𑀺𑁇 𑀅𑀧𑀺 𑀘 𑀘𑀢𑀽𑀳𑀸𑀓𑀸𑀭𑁂𑀳𑀺 𑀫𑀼𑀲𑀸𑀯𑀸𑀤𑁄 𑀳𑁄𑀢𑀺𑁇 𑀧𑀼𑀩𑁆𑀩𑁂𑀯𑀲𑁆𑀲 𑀳𑁄𑀢𑀺—  “𑀫𑀼𑀲𑀸 𑀪𑀡𑀺𑀲𑁆𑀲𑀦𑁆”𑀢𑀺, 𑀪𑀡𑀦𑁆𑀢𑀲𑁆𑀲 𑀳𑁄𑀢𑀺—  “𑀫𑀼𑀲𑀸 𑀪𑀡𑀸𑀫𑀻”𑀢𑀺, 𑀪𑀡𑀺𑀢𑀲𑁆𑀲 𑀳𑁄𑀢𑀺—  “𑀫𑀼𑀲𑀸 𑀫𑀬𑀸 𑀪𑀡𑀺𑀢𑀦𑁆”𑀢𑀺, 𑀯𑀺𑀦𑀺𑀥𑀸𑀬 𑀤𑀺𑀝𑁆𑀞𑀺𑀁—  𑀇𑀫𑁂𑀳𑀺 𑀘𑀢𑀽𑀳𑀸𑀓𑀸𑀭𑁂𑀳𑀺 𑀫𑀼𑀲𑀸𑀯𑀸𑀤𑁄 𑀳𑁄𑀢𑀺𑁇 𑀅𑀧𑀺 𑀘 𑀧𑀜𑁆𑀘𑀳𑀸𑀓𑀸𑀭𑁂𑀳𑀺…𑀧𑁂…  𑀙𑀳𑀸𑀓𑀸𑀭𑁂𑀳𑀺…  𑀲𑀢𑁆𑀢𑀳𑀸𑀓𑀸𑀭𑁂𑀳𑀺…  𑀅𑀝𑁆𑀞𑀳𑀸𑀓𑀸𑀭𑁂𑀳𑀺 𑀫𑀼𑀲𑀸𑀯𑀸𑀤𑁄 𑀳𑁄𑀢𑀺𑁇 𑀧𑀼𑀩𑁆𑀩𑁂𑀯𑀲𑁆𑀲 𑀳𑁄𑀢𑀺—  “𑀫𑀼𑀲𑀸 𑀪𑀡𑀺𑀲𑁆𑀲𑀦𑁆”𑀢𑀺, 𑀪𑀡𑀦𑁆𑀢𑀲𑁆𑀲 𑀳𑁄𑀢𑀺—  “𑀫𑀼𑀲𑀸 𑀪𑀡𑀸𑀫𑀻”𑀢𑀺, 𑀪𑀡𑀺𑀢𑀲𑁆𑀲 𑀳𑁄𑀢𑀺—  “𑀫𑀼𑀲𑀸 𑀫𑀬𑀸 𑀪𑀡𑀺𑀢𑀦𑁆”𑀢𑀺, 𑀯𑀺𑀦𑀺𑀥𑀸𑀬 𑀤𑀺𑀝𑁆𑀞𑀺𑀁, 𑀯𑀺𑀦𑀺𑀥𑀸𑀬 𑀔𑀦𑁆𑀢𑀺𑀁, 𑀯𑀺𑀦𑀺𑀥𑀸𑀬 𑀭𑀼𑀘𑀺𑀁, 𑀯𑀺𑀦𑀺𑀥𑀸𑀬 𑀲𑀜𑁆𑀜𑀁, 𑀯𑀺𑀦𑀺𑀥𑀸𑀬 𑀪𑀸𑀯𑀁—  𑀇𑀫𑁂𑀳𑀺 𑀅𑀝𑁆𑀞𑀳𑀸𑀓𑀸𑀭𑁂𑀳𑀺 𑀫𑀼𑀲𑀸𑀯𑀸𑀤𑁄 𑀳𑁄𑀢𑀺 𑀫𑁄𑀲𑀯𑀚𑁆𑀚𑀁𑁇 𑀓𑀺𑀲𑁆𑀲 𑀳𑁂𑀢𑀼 𑀫𑀼𑀲𑀸 𑀪𑀡𑁂𑀬𑁆𑀬 𑀓𑀣𑁂𑀬𑁆𑀬 𑀤𑀻𑀧𑁂𑀬𑁆𑀬 𑀯𑁄𑀳𑀭𑁂𑀬𑁆𑀬𑀸𑀢𑀺—  𑀓𑀺𑀲𑁆𑀲 𑀳𑁂𑀢𑀼 𑀫𑀼𑀲𑀸 𑀪𑀡𑁂𑁇 𑀢𑁂𑀦𑀸𑀳 𑀣𑁂𑀭𑁄 𑀧𑀺𑀗𑁆𑀕𑀺𑀬𑁄—

1080\. _“𑀧𑀸𑀭𑀸𑀬𑀦𑀫𑀦𑀼𑀕𑀸𑀬𑀺𑀲𑁆𑀲𑀁, __(𑀇𑀘𑁆𑀘𑀸𑀬𑀲𑁆𑀫𑀸 𑀧𑀺𑀗𑁆𑀕𑀺𑀬𑁄)___  
_𑀬𑀣𑀸𑀤𑁆𑀤𑀓𑁆𑀔𑀺 𑀢𑀣𑀸𑀓𑁆𑀔𑀸𑀲𑀺;_  
_𑀯𑀺𑀫𑀮𑁄 𑀪𑀽𑀭𑀺𑀫𑁂𑀥𑀲𑁄,_  
_𑀦𑀺𑀓𑁆𑀓𑀸𑀫𑁄 𑀦𑀺𑀩𑁆𑀩𑀦𑁄 𑀦𑀸𑀕𑁄;_  
_𑀓𑀺𑀲𑁆𑀲 𑀳𑁂𑀢𑀼 𑀫𑀼𑀲𑀸 𑀪𑀡𑁂”𑀢𑀺𑁇_  


(103.)

1081\. _**𑀧𑀳𑀻𑀦𑀫𑀮𑀫𑁄𑀳𑀲𑁆𑀲,**_  
_**𑀫𑀸𑀦𑀫𑀓𑁆𑀔𑀧𑁆𑀧𑀳𑀸𑀬𑀺𑀦𑁄;**_  
_**𑀳𑀦𑁆𑀤𑀸𑀳𑀁 𑀓𑀺𑀢𑁆𑀢𑀬𑀺𑀲𑁆𑀲𑀸𑀫𑀺,**_  
_**𑀕𑀺𑀭𑀁 𑀯𑀡𑁆𑀡𑀽𑀧𑀲𑀜𑁆𑀳𑀺𑀢𑀁𑁇** (𑁨)_  


1082\. **𑀧𑀳𑀻𑀦𑀫𑀮𑀫𑁄𑀳𑀲𑁆𑀲𑀸**𑀢𑀺𑁇 **𑀫𑀮𑀦𑁆**𑀢𑀺 𑀭𑀸𑀕𑁄 𑀫𑀮𑀁, 𑀤𑁄𑀲𑁄 𑀫𑀮𑀁, 𑀫𑁄𑀳𑁄 𑀫𑀮𑀁, 𑀫𑀸𑀦𑁄 𑀫𑀮𑀁, 𑀤𑀺𑀝𑁆𑀞𑀺 𑀫𑀮𑀁, 𑀓𑀺𑀮𑁂𑀲𑁄 𑀫𑀮𑀁, 𑀲𑀩𑁆𑀩𑀤𑀼𑀘𑁆𑀘𑀭𑀺𑀢𑀁 𑀫𑀮𑀁, 𑀲𑀩𑁆𑀩𑀪𑀯𑀕𑀸𑀫𑀺𑀓𑀫𑁆𑀫𑀁 𑀫𑀮𑀁𑁇

1083\. **𑀫𑁄𑀳𑁄**𑀢𑀺 𑀬𑀁 𑀤𑀼𑀓𑁆𑀔𑁂 𑀅𑀜𑁆𑀜𑀸𑀡𑀁…𑀧𑁂…  𑀅𑀯𑀺𑀚𑁆𑀚𑀸𑀮𑀗𑁆𑀕𑀻 𑀫𑁄𑀳𑁄 𑀅𑀓𑀼𑀲𑀮𑀫𑀽𑀮𑀁𑁇 𑀅𑀬𑀁 𑀯𑀼𑀘𑁆𑀘𑀢𑀺 𑀫𑁄𑀳𑁄𑁇 𑀫𑀮𑀜𑁆𑀘 𑀫𑁄𑀳𑁄 𑀘 𑀩𑀼𑀤𑁆𑀥𑀲𑁆𑀲 𑀪𑀕𑀯𑀢𑁄 𑀧𑀳𑀻𑀦𑀸 𑀉𑀘𑁆𑀙𑀺𑀦𑁆𑀦𑀫𑀽𑀮𑀸 𑀢𑀸𑀮𑀸𑀯𑀢𑁆𑀣𑀼𑀓𑀢𑀸 𑀅𑀦𑀪𑀸𑀯𑀁𑀓𑀢𑀸 𑀆𑀬𑀢𑀺𑀁 𑀅𑀦𑀼𑀧𑁆𑀧𑀸𑀤𑀥𑀫𑁆𑀫𑀸𑁇 𑀢𑀲𑁆𑀫𑀸 𑀩𑀼𑀤𑁆𑀥𑁄 𑀧𑀳𑀻𑀦𑀫𑀮𑀫𑁄𑀳𑁄𑀢𑀺—  𑀧𑀳𑀻𑀦𑀫𑀮𑀫𑁄𑀳𑀲𑁆𑀲𑁇

1084\. **𑀫𑀸𑀦𑀫𑀓𑁆𑀔𑀧𑁆𑀧𑀳𑀸𑀬𑀺𑀦𑁄**𑀢𑀺𑁇 **𑀫𑀸𑀦𑁄**𑀢𑀺 𑀏𑀓𑀯𑀺𑀥𑁂𑀦 𑀫𑀸𑀦𑁄—  𑀬𑀸 𑀘𑀺𑀢𑁆𑀢𑀲𑁆𑀲 𑀉𑀦𑁆𑀦𑀢𑀺𑁇 𑀤𑀼𑀯𑀺𑀥𑁂𑀦 𑀫𑀸𑀦𑁄—  𑀅𑀢𑁆𑀢𑀼𑀓𑁆𑀓𑀁𑀲𑀦𑀫𑀸𑀦𑁄, 𑀧𑀭𑀯𑀫𑁆𑀪𑀦𑀫𑀸𑀦𑁄𑁇 𑀢𑀺𑀯𑀺𑀥𑁂𑀦 𑀫𑀸𑀦𑁄—  𑀲𑁂𑀬𑁆𑀬𑁄𑀳𑀫𑀲𑁆𑀫𑀻𑀢𑀺 𑀫𑀸𑀦𑁄, 𑀲𑀤𑀺𑀲𑁄𑀳𑀫𑀲𑁆𑀫𑀻𑀢𑀺 𑀫𑀸𑀦𑁄, 𑀳𑀻𑀦𑁄𑀳𑀫𑀲𑁆𑀫𑀻𑀢𑀺 𑀫𑀸𑀦𑁄𑁇 𑀘𑀢𑀼𑀩𑁆𑀩𑀺𑀥𑁂𑀦 𑀫𑀸𑀦𑁄—  𑀮𑀸𑀪𑁂𑀦 𑀫𑀸𑀦𑀁 𑀚𑀦𑁂𑀢𑀺, 𑀬𑀲𑁂𑀦 𑀫𑀸𑀦𑀁 𑀚𑀦𑁂𑀢𑀺, 𑀧𑀲𑀁𑀲𑀸𑀬 𑀫𑀸𑀦𑀁 𑀚𑀦𑁂𑀢𑀺, 𑀲𑀼𑀔𑁂𑀦 𑀫𑀸𑀦𑀁 𑀚𑀦𑁂𑀢𑀺𑁇 𑀧𑀜𑁆𑀘𑀯𑀺𑀥𑁂𑀦 𑀫𑀸𑀦𑁄—  𑀮𑀸𑀪𑀺𑀫𑁆𑀳𑀺 𑀫𑀦𑀸𑀧𑀺𑀓𑀸𑀦𑀁 𑀭𑀽𑀧𑀸𑀦𑀦𑁆𑀢𑀺 𑀫𑀸𑀦𑀁 𑀚𑀦𑁂𑀢𑀺, 𑀮𑀸𑀪𑀺𑀫𑁆𑀳𑀺 𑀫𑀦𑀸𑀧𑀺𑀓𑀸𑀦𑀁 𑀲𑀤𑁆𑀤𑀸𑀦𑀁…𑀧𑁂…  𑀕𑀦𑁆𑀥𑀸𑀦𑀁…  𑀭𑀲𑀸𑀦𑀁…  𑀨𑁄𑀝𑁆𑀞𑀩𑁆𑀩𑀸𑀦𑀦𑁆𑀢𑀺 𑀫𑀸𑀦𑀁 𑀚𑀦𑁂𑀢𑀺𑁇 𑀙𑀩𑁆𑀩𑀺𑀥𑁂𑀦 𑀫𑀸𑀦𑁄—  𑀘𑀓𑁆𑀔𑀼𑀲𑀫𑁆𑀧𑀤𑀸𑀬 𑀫𑀸𑀦𑀁 𑀚𑀦𑁂𑀢𑀺, 𑀲𑁄𑀢𑀲𑀫𑁆𑀧𑀤𑀸𑀬…𑀧𑁂…  𑀖𑀸𑀦𑀲𑀫𑁆𑀧𑀤𑀸𑀬…  𑀚𑀺𑀯𑁆𑀳𑀸𑀲𑀫𑁆𑀧𑀤𑀸𑀬…  𑀓𑀸𑀬𑀲𑀫𑁆𑀧𑀤𑀸𑀬…  𑀫𑀦𑁄𑀲𑀫𑁆𑀧𑀤𑀸𑀬 𑀫𑀸𑀦𑀁 𑀚𑀦𑁂𑀢𑀺𑁇 𑀲𑀢𑁆𑀢𑀯𑀺𑀥𑁂𑀦 𑀫𑀸𑀦𑁄—  𑀫𑀸𑀦𑁄, 𑀅𑀢𑀺𑀫𑀸𑀦𑁄, 𑀫𑀸𑀦𑀸𑀢𑀺𑀫𑀸𑀦𑁄, 𑀑𑀫𑀸𑀦𑁄, 𑀅𑀯𑀫𑀸𑀦𑁄, 𑀅𑀲𑁆𑀫𑀺𑀫𑀸𑀦𑁄, 𑀫𑀺𑀘𑁆𑀙𑀸𑀫𑀸𑀦𑁄𑁇 𑀅𑀝𑁆𑀞𑀯𑀺𑀥𑁂𑀦 𑀫𑀸𑀦𑁄—  𑀮𑀸𑀪𑁂𑀦 𑀫𑀸𑀦𑀁 𑀚𑀦𑁂𑀢𑀺, 𑀅𑀮𑀸𑀪𑁂𑀦 𑀑𑀫𑀸𑀦𑀁 𑀚𑀦𑁂𑀢𑀺, 𑀬𑀲𑁂𑀦 𑀫𑀸𑀦𑀁 𑀚𑀦𑁂𑀢𑀺, 𑀅𑀬𑀲𑁂𑀦 𑀑𑀫𑀸𑀦𑀁 𑀚𑀦𑁂𑀢𑀺, 𑀧𑀲𑀁𑀲𑀸𑀬 𑀫𑀸𑀦𑀁 𑀚𑀦𑁂𑀢𑀺, 𑀦𑀺𑀦𑁆𑀤𑀸𑀬 𑀑𑀫𑀸𑀦𑀁 𑀚𑀦𑁂𑀢𑀺, 𑀲𑀼𑀔𑁂𑀦 𑀫𑀸𑀦𑀁 𑀚𑀦𑁂𑀢𑀺, 𑀤𑀼𑀓𑁆𑀔𑁂𑀦 𑀑𑀫𑀸𑀦𑀁 𑀚𑀦𑁂𑀢𑀺𑁇 𑀦𑀯𑀯𑀺𑀥𑁂𑀦 𑀫𑀸𑀦𑁄—  𑀲𑁂𑀬𑁆𑀬𑀲𑁆𑀲 𑀲𑁂𑀬𑁆𑀬𑁄𑀳𑀫𑀲𑁆𑀫𑀻𑀢𑀺 𑀫𑀸𑀦𑁄, 𑀲𑁂𑀬𑁆𑀬𑀲𑁆𑀲 𑀲𑀤𑀺𑀲𑁄𑀳𑀫𑀲𑁆𑀫𑀻𑀢𑀺 𑀫𑀸𑀦𑁄, 𑀲𑁂𑀬𑁆𑀬𑀲𑁆𑀲 𑀳𑀻𑀦𑁄𑀳𑀫𑀲𑁆𑀫𑀻𑀢𑀺 𑀫𑀸𑀦𑁄, 𑀲𑀤𑀺𑀲𑀲𑁆𑀲 𑀲𑁂𑀬𑁆𑀬𑁄𑀳𑀫𑀲𑁆𑀫𑀻𑀢𑀺 𑀫𑀸𑀦𑁄, 𑀲𑀤𑀺𑀲𑀲𑁆𑀲 𑀲𑀤𑀺𑀲𑁄𑀳𑀫𑀲𑁆𑀫𑀻𑀢𑀺 𑀫𑀸𑀦𑁄, 𑀲𑀤𑀺𑀲𑀲𑁆𑀲 𑀳𑀻𑀦𑁄𑀳𑀫𑀲𑁆𑀫𑀻𑀢𑀺 𑀫𑀸𑀦𑁄, 𑀳𑀻𑀦𑀲𑁆𑀲 𑀲𑁂𑀬𑁆𑀬𑁄𑀳𑀫𑀲𑁆𑀫𑀻𑀢𑀺 𑀫𑀸𑀦𑁄, 𑀳𑀻𑀦𑀲𑁆𑀲 𑀲𑀤𑀺𑀲𑁄𑀳𑀫𑀲𑁆𑀫𑀻𑀢𑀺 𑀫𑀸𑀦𑁄, 𑀳𑀻𑀦𑀲𑁆𑀲 𑀳𑀻𑀦𑁄𑀳𑀫𑀲𑁆𑀫𑀻𑀢𑀺 𑀫𑀸𑀦𑁄𑁇 𑀤𑀲𑀯𑀺𑀥𑁂𑀦 𑀫𑀸𑀦𑁄—  𑀇𑀥𑁂𑀓𑀘𑁆𑀘𑁄 𑀫𑀸𑀦𑀁 𑀚𑀦𑁂𑀢𑀺 𑀚𑀸𑀢𑀺𑀬𑀸 𑀯𑀸 𑀕𑁄𑀢𑁆𑀢𑁂𑀦 𑀯𑀸 𑀓𑁄𑀮𑀧𑀼𑀢𑁆𑀢𑀺𑀬𑁂𑀦 𑀯𑀸 𑀯𑀡𑁆𑀡𑀧𑁄𑀓𑁆𑀔𑀭𑀢𑀸𑀬 𑀯𑀸 𑀥𑀦𑁂𑀦 𑀯𑀸 𑀅𑀚𑁆𑀛𑁂𑀦𑁂𑀦 𑀯𑀸 𑀓𑀫𑁆𑀫𑀸𑀬𑀢𑀦𑁂𑀦 𑀯𑀸 𑀲𑀺𑀧𑁆𑀧𑀸𑀬𑀢𑀦𑁂𑀦 𑀯𑀸 𑀯𑀺𑀚𑁆𑀚𑀸𑀝𑁆𑀞𑀸𑀦𑁂𑀦 𑀯𑀸 𑀲𑀼𑀢𑁂𑀦 𑀯𑀸 𑀧𑀝𑀺𑀪𑀸𑀦𑁂𑀦 𑀯𑀸 𑀅𑀜𑁆𑀜𑀢𑀭𑀜𑁆𑀜𑀢𑀭𑁂𑀦 𑀯𑀸 𑀯𑀢𑁆𑀣𑀼𑀦𑀸𑁇 𑀬𑁄 𑀏𑀯𑀭𑀽𑀧𑁄 𑀫𑀸𑀦𑁄 𑀫𑀜𑁆𑀜𑀦𑀸 𑀫𑀜𑁆𑀜𑀺𑀢𑀢𑁆𑀢𑀁 𑀉𑀦𑁆𑀦𑀢𑀺 𑀉𑀦𑁆𑀦𑀫𑁄 𑀥𑀚𑁄 𑀲𑀫𑁆𑀧𑀕𑁆𑀕𑀸𑀳𑁄 𑀓𑁂𑀢𑀼𑀓𑀫𑁆𑀬𑀢𑀸 𑀘𑀺𑀢𑁆𑀢𑀲𑁆𑀲—  𑀅𑀬𑀁 𑀯𑀼𑀘𑁆𑀘𑀢𑀺 𑀫𑀸𑀦𑁄𑁇

1085\. **𑀫𑀓𑁆𑀔𑁄**𑀢𑀺 𑀬𑁄 𑀫𑀓𑁆𑀔𑁄 𑀫𑀓𑁆𑀔𑀸𑀬𑀦𑀸 𑀫𑀓𑁆𑀔𑀸𑀬𑀺𑀢𑀢𑁆𑀢𑀁 𑀦𑀺𑀝𑁆𑀞𑀼𑀭𑀺𑀬𑀁 𑀦𑀺𑀝𑁆𑀞𑀼𑀭𑀺𑀬𑀓𑀫𑁆𑀫𑀁—  𑀅𑀬𑀁 𑀯𑀼𑀘𑁆𑀘𑀢𑀺 𑀫𑀓𑁆𑀔𑁄𑁇 𑀩𑀼𑀤𑁆𑀥𑀲𑁆𑀲 𑀪𑀕𑀯𑀢𑁄 𑀫𑀸𑀦𑁄 𑀘 𑀫𑀓𑁆𑀔𑁄 𑀘 𑀧𑀳𑀻𑀦𑀸 𑀉𑀘𑁆𑀙𑀺𑀦𑁆𑀦𑀫𑀽𑀮𑀸 𑀢𑀸𑀮𑀸𑀯𑀢𑁆𑀣𑀼𑀓𑀢𑀸 𑀅𑀦𑀪𑀸𑀯𑀁𑀓𑀢𑀸 𑀆𑀬𑀢𑀺𑀁 𑀅𑀦𑀼𑀧𑁆𑀧𑀸𑀤𑀥𑀫𑁆𑀫𑀸𑁇 𑀢𑀲𑁆𑀫𑀸 𑀩𑀼𑀤𑁆𑀥𑁄 𑀫𑀸𑀦𑀫𑀓𑁆𑀔𑀧𑁆𑀧𑀳𑀸𑀬𑀻𑀢𑀺—  𑀫𑀸𑀦𑀫𑀓𑁆𑀔𑀧𑁆𑀧𑀳𑀸𑀬𑀺𑀦𑁄𑁇

1086\. **𑀳𑀦𑁆𑀤𑀸𑀳𑀁 𑀓𑀺𑀢𑁆𑀢𑀬𑀺𑀲𑁆𑀲𑀸𑀫𑀺 𑀕𑀺𑀭𑀁 𑀯𑀡𑁆𑀡𑀽𑀧𑀲𑀜𑁆𑀳𑀺𑀢𑀦𑁆**𑀢𑀺𑁇 **𑀳𑀦𑁆𑀤𑀸𑀳𑀦𑁆**𑀢𑀺 𑀧𑀤𑀲𑀦𑁆𑀥𑀺 𑀧𑀤𑀲𑀁𑀲𑀕𑁆𑀕𑁄 𑀧𑀤𑀧𑀸𑀭𑀺𑀧𑀽𑀭𑀻 𑀅𑀓𑁆𑀔𑀭𑀲𑀫𑀯𑀸𑀬𑁄 𑀩𑁆𑀬𑀜𑁆𑀚𑀦𑀲𑀺𑀮𑀺𑀝𑁆𑀞𑀢𑀸 𑀧𑀤𑀸𑀦𑀼𑀧𑀼𑀩𑁆𑀩𑀢𑀸𑀧𑁂𑀢𑀁—  𑀳𑀦𑁆𑀤𑀸𑀳𑀦𑁆𑀢𑀺𑁇 **𑀓𑀺𑀢𑁆𑀢𑀬𑀺𑀲𑁆𑀲𑀸𑀫𑀺 𑀕𑀺𑀭𑀁 𑀯𑀡𑁆𑀡𑀽𑀧𑀲𑀜𑁆𑀳𑀺𑀢𑀦𑁆**𑀢𑀺 𑀯𑀡𑁆𑀡𑁂𑀦 𑀉𑀧𑁂𑀢𑀁 𑀲𑀫𑀼𑀧𑁂𑀢𑀁 𑀉𑀧𑀸𑀕𑀢𑀁 𑀲𑀫𑀼𑀧𑀸𑀕𑀢𑀁 𑀉𑀧𑀧𑀦𑁆𑀦𑀁 𑀲𑀫𑀼𑀧𑀧𑀦𑁆𑀦𑀁 𑀲𑀫𑀦𑁆𑀦𑀸𑀕𑀢𑀁 𑀯𑀸𑀘𑀁 𑀕𑀺𑀭𑀁 𑀩𑁆𑀬𑀧𑁆𑀧𑀣𑀁 𑀉𑀤𑀻𑀭𑀡𑀁 𑀓𑀺𑀢𑁆𑀢𑀬𑀺𑀲𑁆𑀲𑀸𑀫𑀺 𑀤𑁂𑀲𑁂𑀲𑁆𑀲𑀸𑀫𑀺 𑀧𑀜𑁆𑀜𑀧𑁂𑀲𑁆𑀲𑀸𑀫𑀺 𑀧𑀝𑁆𑀞𑀧𑁂𑀲𑁆𑀲𑀸𑀫𑀺 𑀯𑀺𑀯𑀭𑀺𑀲𑁆𑀲𑀸𑀫𑀺 𑀯𑀺𑀪𑀚𑀺𑀲𑁆𑀲𑀸𑀫𑀺 𑀉𑀢𑁆𑀢𑀸𑀦𑀻𑀓𑀭𑀺𑀲𑁆𑀲𑀸𑀫𑀺 𑀧𑀓𑀸𑀲𑁂𑀲𑁆𑀲𑀸𑀫𑀻𑀢𑀺—  𑀳𑀦𑁆𑀤𑀸𑀳𑀁 𑀓𑀺𑀢𑁆𑀢𑀬𑀺𑀲𑁆𑀲𑀸𑀫𑀺 𑀕𑀺𑀭𑀁 𑀯𑀡𑁆𑀡𑀽𑀧𑀲𑀜𑁆𑀳𑀺𑀢𑀁𑁇 𑀢𑁂𑀦𑀸𑀳 𑀣𑁂𑀭𑁄 𑀧𑀺𑀗𑁆𑀕𑀺𑀬𑁄—

1087\. _“𑀧𑀳𑀻𑀦𑀫𑀮𑀫𑁄𑀳𑀲𑁆𑀲,_  
_𑀫𑀸𑀦𑀫𑀓𑁆𑀔𑀧𑁆𑀧𑀳𑀸𑀬𑀺𑀦𑁄;_  
_𑀳𑀦𑁆𑀤𑀸𑀳𑀁 𑀓𑀺𑀢𑁆𑀢𑀬𑀺𑀲𑁆𑀲𑀸𑀫𑀺,_  
_𑀕𑀺𑀭𑀁 𑀯𑀡𑁆𑀡𑀽𑀧𑀲𑀜𑁆𑀳𑀺𑀢𑀦𑁆”𑀢𑀺𑁇_  


(104.)

1088\. _**𑀢𑀫𑁄𑀦𑀼𑀤𑁄 𑀩𑀼𑀤𑁆𑀥𑁄 𑀲𑀫𑀦𑁆𑀢𑀘𑀓𑁆𑀔𑀼,**_  
_**𑀮𑁄𑀓𑀦𑁆𑀢𑀕𑀽 𑀲𑀩𑁆𑀩𑀪𑀯𑀸𑀢𑀺𑀯𑀢𑁆𑀢𑁄;**_  
_**𑀅𑀦𑀸𑀲𑀯𑁄 𑀲𑀩𑁆𑀩𑀤𑀼𑀓𑁆𑀔𑀧𑁆𑀧𑀳𑀻𑀦𑁄,**_  
_**𑀲𑀘𑁆𑀘𑀯𑁆𑀳𑀬𑁄 𑀩𑁆𑀭𑀳𑁆𑀫𑁂 𑀉𑀧𑀸𑀲𑀺𑀢𑁄 𑀫𑁂𑁇** (𑁩)_  


1089\. **𑀢𑀫𑁄𑀦𑀼𑀤𑁄 𑀩𑀼𑀤𑁆𑀥𑁄 𑀲𑀫𑀦𑁆𑀢𑀘𑀓𑁆𑀔𑀽**𑀢𑀺𑁇 **𑀢𑀫𑁄𑀦𑀼𑀤𑁄**𑀢𑀺 𑀭𑀸𑀕𑀢𑀫𑀁 𑀤𑁄𑀲𑀢𑀫𑀁 𑀫𑁄𑀳𑀢𑀫𑀁 𑀫𑀸𑀦𑀢𑀫𑀁 𑀤𑀺𑀝𑁆𑀞𑀺𑀢𑀫𑀁 𑀓𑀺𑀮𑁂𑀲𑀢𑀫𑀁 𑀤𑀼𑀘𑁆𑀘𑀭𑀺𑀢𑀢𑀫𑀁 𑀅𑀦𑁆𑀥𑀓𑀭𑀡𑀁 𑀅𑀜𑁆𑀜𑀸𑀡𑀓𑀭𑀡𑀁 𑀧𑀜𑁆𑀜𑀸𑀦𑀺𑀭𑁄𑀥𑀺𑀓𑀁 𑀯𑀺𑀖𑀸𑀢𑀧𑀓𑁆𑀔𑀺𑀓𑀁 𑀅𑀦𑀺𑀩𑁆𑀩𑀸𑀦𑀲𑀁𑀯𑀢𑁆𑀢𑀦𑀺𑀓𑀁 𑀦𑀼𑀤𑀺 𑀧𑀦𑀼𑀤𑀺 𑀧𑀚𑀳𑀺 𑀯𑀺𑀦𑁄𑀤𑁂𑀲𑀺 𑀩𑁆𑀬𑀦𑁆𑀢𑀻𑀅𑀓𑀸𑀲𑀺 𑀅𑀦𑀪𑀸𑀯𑀁 𑀕𑀫𑁂𑀲𑀺𑁇 **𑀩𑀼𑀤𑁆𑀥𑁄**𑀢𑀺 𑀬𑁄 𑀲𑁄 𑀪𑀕𑀯𑀸…𑀧𑁂…  𑀲𑀘𑁆𑀙𑀺𑀓𑀸 𑀧𑀜𑁆𑀜𑀢𑁆𑀢𑀺; 𑀬𑀤𑀺𑀤𑀁 𑀩𑀼𑀤𑁆𑀥𑁄𑀢𑀺𑁇 **𑀲𑀫𑀦𑁆𑀢𑀘𑀓𑁆𑀔𑀼** 𑀯𑀼𑀘𑁆𑀘𑀢𑀺 𑀲𑀩𑁆𑀩𑀜𑁆𑀜𑀼𑀢𑀜𑀸𑀡𑀁…𑀧𑁂…  𑀢𑀣𑀸𑀕𑀢𑁄 𑀢𑁂𑀦 𑀲𑀫𑀦𑁆𑀢𑀘𑀓𑁆𑀔𑀽𑀢𑀺—  𑀢𑀫𑁄𑀦𑀼𑀤𑁄 𑀩𑀼𑀤𑁆𑀥𑁄 𑀲𑀫𑀦𑁆𑀢𑀘𑀓𑁆𑀔𑀼𑁇

1090\. **𑀮𑁄𑀓𑀦𑁆𑀢𑀕𑀽 𑀲𑀩𑁆𑀩𑀪𑀯𑀸𑀢𑀺𑀯𑀢𑁆𑀢𑁄**𑀢𑀺𑁇 **𑀮𑁄𑀓𑁄**𑀢𑀺 𑀏𑀓𑁄 𑀮𑁄𑀓𑁄—  𑀪𑀯𑀮𑁄𑀓𑁄𑁇 𑀤𑁆𑀯𑁂 𑀮𑁄𑀓𑀸—  𑀪𑀯𑀮𑁄𑀓𑁄 𑀘 𑀲𑀫𑁆𑀪𑀯𑀮𑁄𑀓𑁄 𑀘; 𑀲𑀫𑁆𑀧𑀢𑁆𑀢𑀺𑀪𑀯𑀮𑁄𑀓𑁄 𑀘 𑀲𑀫𑁆𑀧𑀢𑁆𑀢𑀺𑀲𑀫𑁆𑀪𑀯𑀮𑁄𑀓𑁄 𑀘; 𑀯𑀺𑀧𑀢𑁆𑀢𑀺𑀪𑀯𑀮𑁄𑀓𑁄 𑀘 𑀯𑀺𑀧𑀢𑁆𑀢𑀺𑀲𑀫𑁆𑀪𑀯𑀮𑁄𑀓𑁄 𑀘𑁇 𑀢𑀬𑁄 𑀮𑁄𑀓𑀸—  𑀢𑀺𑀲𑁆𑀲𑁄 𑀯𑁂𑀤𑀦𑀸𑁇 𑀘𑀢𑁆𑀢𑀸𑀭𑁄 𑀮𑁄𑀓𑀸—  𑀘𑀢𑁆𑀢𑀸𑀭𑁄 𑀆𑀳𑀸𑀭𑀸𑁇 𑀧𑀜𑁆𑀘 𑀮𑁄𑀓𑀸—  𑀧𑀜𑁆𑀘𑀼𑀧𑀸𑀤𑀸𑀦𑀓𑁆𑀔𑀦𑁆𑀥𑀸𑁇 𑀙 𑀮𑁄𑀓𑀸—  𑀙 𑀅𑀚𑁆𑀛𑀢𑁆𑀢𑀺𑀓𑀸𑀦𑀺 𑀆𑀬𑀢𑀦𑀸𑀦𑀺𑁇 𑀲𑀢𑁆𑀢 𑀮𑁄𑀓𑀸—  𑀲𑀢𑁆𑀢𑀯𑀺𑀜𑁆𑀜𑀸𑀡𑀝𑁆𑀞𑀺𑀢𑀺𑀬𑁄𑁇 𑀅𑀝𑁆𑀞 𑀮𑁄𑀓𑀸—  𑀅𑀝𑁆𑀞 𑀮𑁄𑀓𑀥𑀫𑁆𑀫𑀸𑁇 𑀦𑀯 𑀮𑁄𑀓𑀸—  𑀦𑀯 𑀲𑀢𑁆𑀢𑀸𑀯𑀸𑀲𑀸𑁇 𑀤𑀲 𑀮𑁄𑀓𑀸—  𑀤𑀲 𑀆𑀬𑀢𑀦𑀸𑀦𑀺𑁇 𑀤𑁆𑀯𑀸𑀤𑀲 𑀮𑁄𑀓𑀸—  𑀤𑁆𑀯𑀸𑀤𑀲𑀸𑀬𑀢𑀦𑀸𑀦𑀺𑁇 𑀅𑀝𑁆𑀞𑀸𑀭𑀲 𑀮𑁄𑀓𑀸—  𑀅𑀝𑁆𑀞𑀸𑀭𑀲 𑀥𑀸𑀢𑀼𑀬𑁄𑁇 **𑀮𑁄𑀓𑀦𑁆𑀢𑀕𑀽**𑀢𑀺 𑀪𑀕𑀯𑀸 𑀮𑁄𑀓𑀲𑁆𑀲 𑀅𑀦𑁆𑀢𑀕𑀢𑁄 𑀅𑀦𑁆𑀢𑀧𑁆𑀧𑀢𑁆𑀢𑁄 𑀓𑁄𑀝𑀺𑀕𑀢𑁄 𑀓𑁄𑀝𑀺𑀧𑁆𑀧𑀢𑁆𑀢𑁄…  𑀦𑀺𑀩𑁆𑀩𑀸𑀦𑀕𑀢𑁄 𑀦𑀺𑀩𑁆𑀩𑀸𑀦𑀧𑁆𑀧𑀢𑁆𑀢𑁄𑁇 𑀲𑁄 𑀯𑀼𑀢𑁆𑀣𑀯𑀸𑀲𑁄 𑀘𑀺𑀡𑁆𑀡𑀘𑀭𑀡𑁄…  𑀚𑀸𑀢𑀺𑀫𑀭𑀡𑀲𑀁𑀲𑀸𑀭𑁄 𑀦𑀢𑁆𑀣𑀺 𑀢𑀲𑁆𑀲 𑀧𑀼𑀦𑀩𑁆𑀪𑀯𑁄𑀢𑀺—  𑀮𑁄𑀓𑀦𑁆𑀢𑀕𑀽𑁇

1091\. **𑀲𑀩𑁆𑀩𑀪𑀯𑀸𑀢𑀺𑀯𑀢𑁆𑀢𑁄**𑀢𑀺𑁇 **𑀪𑀯𑀸**𑀢𑀺 𑀤𑁆𑀯𑁂 𑀪𑀯𑀸—  𑀓𑀫𑁆𑀫𑀪𑀯𑁄 𑀘 𑀧𑀝𑀺𑀲𑀦𑁆𑀥𑀺𑀓𑁄 𑀘 𑀧𑀼𑀦𑀩𑁆𑀪𑀯𑁄𑁇 𑀓𑀢𑀫𑁄 𑀓𑀫𑁆𑀫𑀪𑀯𑁄? 𑀧𑀼𑀜𑁆𑀜𑀸𑀪𑀺𑀲𑀗𑁆𑀔𑀸𑀭𑁄 𑀅𑀧𑀼𑀜𑁆𑀜𑀸𑀪𑀺𑀲𑀗𑁆𑀔𑀸𑀭𑁄 𑀆𑀦𑁂𑀜𑁆𑀚𑀸𑀪𑀺𑀲𑀗𑁆𑀔𑀸𑀭𑁄—  𑀅𑀬𑀁 𑀓𑀫𑁆𑀫𑀪𑀯𑁄𑁇 𑀓𑀢𑀫𑁄 𑀧𑀝𑀺𑀲𑀦𑁆𑀥𑀺𑀓𑁄 𑀧𑀼𑀦𑀩𑁆𑀪𑀯𑁄? 𑀧𑀝𑀺𑀲𑀦𑁆𑀥𑀺𑀓𑀸 𑀭𑀽𑀧𑀸 𑀯𑁂𑀤𑀦𑀸 𑀲𑀜𑁆𑀜𑀸 𑀲𑀗𑁆𑀔𑀸𑀭𑀸 𑀯𑀺𑀜𑁆𑀜𑀸𑀡𑀁—  𑀅𑀬𑀁 𑀧𑀝𑀺𑀲𑀦𑁆𑀥𑀺𑀓𑁄 𑀧𑀼𑀦𑀩𑁆𑀪𑀯𑁄𑁇 𑀪𑀕𑀯𑀸 𑀓𑀫𑁆𑀫𑀪𑀯𑀜𑁆𑀘 𑀧𑀝𑀺𑀲𑀦𑁆𑀥𑀺𑀓𑀜𑁆𑀘 𑀧𑀼𑀦𑀩𑁆𑀪𑀯𑀁 𑀅𑀢𑀺𑀯𑀢𑁆𑀢𑁄 𑀅𑀢𑀺𑀓𑁆𑀓𑀦𑁆𑀢𑁄 𑀯𑀻𑀢𑀺𑀯𑀢𑁆𑀢𑁄𑀢𑀺—  𑀮𑁄𑀓𑀦𑁆𑀢𑀕𑀽 𑀲𑀩𑁆𑀩𑀪𑀯𑀸𑀢𑀺𑀯𑀢𑁆𑀢𑁄𑁇

1092\. **𑀅𑀦𑀸𑀲𑀯𑁄 𑀲𑀩𑁆𑀩𑀤𑀼𑀓𑁆𑀔𑀧𑁆𑀧𑀳𑀻𑀦𑁄**𑀢𑀺𑁇 **𑀅𑀦𑀸𑀲𑀯𑁄**𑀢𑀺 𑀘𑀢𑁆𑀢𑀸𑀭𑁄 𑀆𑀲𑀯𑀸—  𑀓𑀸𑀫𑀸𑀲𑀯𑁄, 𑀪𑀯𑀸𑀲𑀯𑁄, 𑀤𑀺𑀝𑁆𑀞𑀸𑀲𑀯𑁄, 𑀅𑀯𑀺𑀚𑁆𑀚𑀸𑀲𑀯𑁄𑁇 𑀢𑁂 𑀆𑀲𑀯𑀸 𑀩𑀼𑀤𑁆𑀥𑀲𑁆𑀲 𑀪𑀕𑀯𑀢𑁄 𑀧𑀳𑀻𑀦𑀸 𑀉𑀘𑁆𑀙𑀺𑀦𑁆𑀦𑀫𑀽𑀮𑀸 𑀢𑀸𑀮𑀸𑀯𑀢𑁆𑀣𑀼𑀓𑀢𑀸 𑀅𑀦𑀪𑀸𑀯𑀁𑀓𑀢𑀸 𑀆𑀬𑀢𑀺𑀁 𑀅𑀦𑀼𑀧𑁆𑀧𑀸𑀤𑀥𑀫𑁆𑀫𑀸𑁇 𑀢𑀲𑁆𑀫𑀸 𑀩𑀼𑀤𑁆𑀥𑁄 𑀅𑀦𑀸𑀲𑀯𑁄𑁇 **𑀲𑀩𑁆𑀩𑀤𑀼𑀓𑁆𑀔𑀧𑁆𑀧𑀳𑀻𑀦𑁄**𑀢𑀺 𑀲𑀩𑁆𑀩𑀁 𑀢𑀲𑁆𑀲 𑀧𑀝𑀺𑀲𑀦𑁆𑀥𑀺𑀓𑀁 𑀚𑀸𑀢𑀺𑀤𑀼𑀓𑁆𑀔𑀁 𑀚𑀭𑀸𑀤𑀼𑀓𑁆𑀔𑀁 𑀩𑁆𑀬𑀸𑀥𑀺𑀤𑀼𑀓𑁆𑀔𑀁 𑀫𑀭𑀡𑀤𑀼𑀓𑁆𑀔𑀁 𑀲𑁄𑀓𑀧𑀭𑀺𑀤𑁂𑀯𑀤𑀼𑀓𑁆𑀔𑀤𑁄𑀫𑀦𑀲𑁆𑀲𑀼𑀧𑀸𑀬𑀸𑀲𑀤𑀼𑀓𑁆𑀔𑀁…𑀧𑁂…  𑀤𑀺𑀝𑁆𑀞𑀺𑀩𑁆𑀬𑀲𑀦𑀤𑀼𑀓𑁆𑀔𑀁 𑀧𑀳𑀻𑀦𑀁 𑀲𑀫𑀼𑀘𑁆𑀙𑀺𑀦𑁆𑀦𑀁 𑀯𑀽𑀧𑀲𑀦𑁆𑀢𑀁 𑀧𑀝𑀺𑀧𑁆𑀧𑀲𑁆𑀲𑀤𑁆𑀥𑀁 𑀅𑀪𑀩𑁆𑀩𑀼𑀧𑁆𑀧𑀢𑁆𑀢𑀺𑀓𑀁 𑀜𑀸𑀡𑀕𑁆𑀕𑀺𑀦𑀸 𑀤𑀟𑁆𑀠𑀁𑁇 𑀢𑀲𑁆𑀫𑀸 𑀩𑀼𑀤𑁆𑀥𑁄 𑀲𑀩𑁆𑀩𑀤𑀼𑀓𑁆𑀔𑀧𑁆𑀧𑀳𑀻𑀦𑁄𑀢𑀺—  𑀅𑀦𑀸𑀲𑀯𑁄 𑀲𑀩𑁆𑀩𑀤𑀼𑀓𑁆𑀔𑀧𑁆𑀧𑀳𑀻𑀦𑁄𑁇

1093\. **𑀲𑀘𑁆𑀘𑀯𑁆𑀳𑀬𑁄 𑀩𑁆𑀭𑀳𑁆𑀫𑁂 𑀉𑀧𑀸𑀲𑀺𑀢𑁄 𑀫𑁂**𑀢𑀺𑁇 **𑀲𑀘𑁆𑀘𑀯𑁆𑀳𑀬𑁄**𑀢𑀺 𑀲𑀘𑁆𑀘𑀯𑁆𑀳𑀬𑁄 𑀲𑀤𑀺𑀲𑀦𑀸𑀫𑁄 𑀲𑀤𑀺𑀲𑀯𑁆𑀳𑀬𑁄 𑀲𑀘𑁆𑀘𑀲𑀤𑀺𑀲𑀯𑁆𑀳𑀬𑁄𑁇 𑀯𑀺𑀧𑀲𑁆𑀲𑀻 𑀪𑀕𑀯𑀸, 𑀲𑀺𑀔𑀻 𑀪𑀕𑀯𑀸, 𑀯𑁂𑀲𑁆𑀲𑀪𑀽 𑀪𑀕𑀯𑀸, 𑀓𑀓𑀼𑀲𑀦𑁆𑀥𑁄 𑀪𑀕𑀯𑀸, 𑀓𑁄𑀡𑀸𑀕𑀫𑀦𑁄 𑀪𑀕𑀯𑀸, 𑀓𑀲𑁆𑀲𑀧𑁄 𑀪𑀕𑀯𑀸𑁇 𑀢𑁂 𑀩𑀼𑀤𑁆𑀥𑀸 𑀪𑀕𑀯𑀦𑁆𑀢𑁄 𑀲𑀤𑀺𑀲𑀦𑀸𑀫𑀸 𑀲𑀤𑀺𑀲𑀯𑁆𑀳𑀬𑀸𑁇 𑀪𑀕𑀯𑀸𑀧𑀺 𑀲𑀓𑁆𑀬𑀫𑀼𑀦𑀺 𑀢𑁂𑀲𑀁 𑀩𑀼𑀤𑁆𑀥𑀸𑀦𑀁 𑀪𑀕𑀯𑀦𑁆𑀢𑀸𑀦𑀁 𑀲𑀤𑀺𑀲𑀦𑀸𑀫𑁄 𑀲𑀤𑀺𑀲𑀯𑁆𑀳𑀬𑁄𑀢𑀺—  𑀢𑀲𑁆𑀫𑀸 𑀩𑀼𑀤𑁆𑀥𑁄 𑀲𑀘𑁆𑀘𑀯𑁆𑀳𑀬𑁄𑁇

1094\. **𑀩𑁆𑀭𑀳𑁆𑀫𑁂 𑀉𑀧𑀸𑀲𑀺𑀢𑁄 𑀫𑁂**𑀢𑀺 𑀲𑁄 𑀫𑀬𑀸 𑀪𑀕𑀯𑀸 𑀆𑀲𑀺𑀢𑁄 𑀉𑀧𑀸𑀲𑀺𑀢𑁄 𑀧𑀬𑀺𑀭𑀼𑀧𑀸𑀲𑀺𑀢𑁄 𑀧𑀭𑀺𑀧𑀼𑀘𑁆𑀙𑀺𑀢𑁄 𑀧𑀭𑀺𑀧𑀜𑁆𑀳𑀺𑀢𑁄𑀢𑀺—  𑀲𑀘𑁆𑀘𑀯𑁆𑀳𑀬𑁄 𑀩𑁆𑀭𑀳𑁆𑀫𑁂 𑀉𑀧𑀸𑀲𑀺𑀢𑁄 𑀫𑁂𑁇 𑀢𑁂𑀦𑀸𑀳 𑀣𑁂𑀭𑁄 𑀧𑀺𑀗𑁆𑀕𑀺𑀬𑁄—

1095\. _“𑀢𑀫𑁄𑀦𑀼𑀤𑁄 𑀩𑀼𑀤𑁆𑀥𑁄 𑀲𑀫𑀦𑁆𑀢𑀘𑀓𑁆𑀔𑀼,_  
_𑀮𑁄𑀓𑀦𑁆𑀢𑀕𑀽 𑀲𑀩𑁆𑀩𑀪𑀯𑀸𑀢𑀺𑀯𑀢𑁆𑀢𑁄;_  
_𑀅𑀦𑀸𑀲𑀯𑁄 𑀲𑀩𑁆𑀩𑀤𑀼𑀓𑁆𑀔𑀧𑁆𑀧𑀳𑀻𑀦𑁄,_  
_𑀲𑀘𑁆𑀘𑀯𑁆𑀳𑀬𑁄 𑀩𑁆𑀭𑀳𑁆𑀫𑁂 𑀉𑀧𑀸𑀲𑀺𑀢𑁄 𑀫𑁂”𑀢𑀺𑁇_  


(105.)

1096\. _**𑀤𑀺𑀚𑁄 𑀬𑀣𑀸 𑀓𑀼𑀩𑁆𑀩𑀦𑀓𑀁 𑀧𑀳𑀸𑀬,**_  
_**𑀩𑀳𑀼𑀧𑁆𑀨𑀮𑀁 𑀓𑀸𑀦𑀦𑀫𑀸𑀯𑀲𑁂𑀬𑁆𑀬;**_  
_**𑀏𑀯𑀫𑀳𑀁 𑀅𑀧𑁆𑀧𑀤𑀲𑁆𑀲𑁂 𑀧𑀳𑀸𑀬,**_  
_**𑀫𑀳𑁄𑀤𑀥𑀺𑀁 𑀳𑀁𑀲𑁄𑀭𑀺𑀯 𑀅𑀚𑁆𑀛𑀧𑀢𑁆𑀢𑁄𑁇** (𑁪)_  


1097\. **𑀤𑀺𑀚𑁄 𑀬𑀣𑀸 𑀓𑀼𑀩𑁆𑀩𑀦𑀓𑀁 𑀧𑀳𑀸𑀬, 𑀩𑀳𑀼𑀧𑁆𑀨𑀮𑀁 𑀓𑀸𑀦𑀦𑀫𑀸𑀯𑀲𑁂𑀬𑁆𑀬𑀸**𑀢𑀺𑁇 **𑀤𑀺𑀚𑁄** 𑀯𑀼𑀘𑁆𑀘𑀢𑀺 𑀧𑀓𑁆𑀔𑀻𑁇 𑀓𑀺𑀁𑀓𑀸𑀭𑀡𑀸 𑀤𑀺𑀚𑁄 𑀯𑀼𑀘𑁆𑀘𑀢𑀺 𑀧𑀓𑁆𑀔𑀻? 𑀤𑁆𑀯𑀺𑀓𑁆𑀔𑀢𑁆𑀢𑀼𑀁 𑀚𑀸𑀬𑀢𑀻𑀢𑀺 𑀤𑀺𑀚𑁄, 𑀫𑀸𑀢𑀼𑀓𑀼𑀘𑁆𑀙𑀺𑀫𑁆𑀳𑀸 𑀘 𑀅𑀡𑁆𑀟𑀓𑁄𑀲𑀫𑁆𑀳𑀸 𑀘𑁇 𑀢𑀁𑀓𑀸𑀭𑀡𑀸 𑀤𑀺𑀚𑁄 𑀯𑀼𑀘𑁆𑀘𑀢𑀺 𑀧𑀓𑁆𑀔𑀻𑀢𑀺—  𑀤𑀺𑀚𑁄𑁇 **𑀬𑀣𑀸 𑀓𑀼𑀩𑁆𑀩𑀦𑀓𑀁 𑀧𑀳𑀸𑀬𑀸**𑀢𑀺 𑀬𑀣𑀸 𑀤𑀺𑀚𑁄 𑀓𑀼𑀩𑁆𑀩𑀦𑀓𑀁 𑀧𑀭𑀺𑀢𑁆𑀢𑀯𑀦𑀓𑀁 𑀅𑀧𑁆𑀧𑀨𑀮𑀁 𑀅𑀧𑁆𑀧𑀪𑀓𑁆𑀔𑀁 𑀅𑀧𑁆𑀧𑁄𑀤𑀓𑀁 𑀧𑀳𑀸𑀬 𑀚𑀳𑀺𑀢𑁆𑀯𑀸 𑀅𑀢𑀺𑀓𑁆𑀓𑀫𑀺𑀢𑁆𑀯𑀸 𑀲𑀫𑀢𑀺𑀓𑁆𑀓𑀫𑀺𑀢𑁆𑀯𑀸 𑀯𑀻𑀢𑀺𑀯𑀢𑁆𑀢𑁂𑀢𑁆𑀯𑀸 𑀅𑀜𑁆𑀜𑀁 𑀩𑀳𑀼𑀧𑁆𑀨𑀮𑀁 𑀩𑀳𑀼𑀪𑀓𑁆𑀔𑀁 𑀩𑀳𑀽𑀤𑀓𑀁 𑀫𑀳𑀦𑁆𑀢𑀁 𑀓𑀸𑀦𑀦𑀁 𑀯𑀦𑀲𑀡𑁆𑀟𑀁 𑀅𑀥𑀺𑀕𑀘𑁆𑀙𑁂𑀬𑁆𑀬 𑀯𑀺𑀦𑁆𑀤𑁂𑀬𑁆𑀬 𑀧𑀝𑀺𑀮𑀪𑁂𑀬𑁆𑀬, 𑀢𑀲𑁆𑀫𑀺𑀜𑁆𑀘 𑀯𑀦𑀲𑀡𑁆𑀟𑁂 𑀯𑀸𑀲𑀁 𑀓𑀧𑁆𑀧𑁂𑀬𑁆𑀬𑀸𑀢𑀺—  𑀤𑀺𑀚𑁄 𑀬𑀣𑀸 𑀓𑀼𑀩𑁆𑀩𑀦𑀓𑀁 𑀧𑀳𑀸𑀬 𑀩𑀳𑀼𑀧𑁆𑀨𑀮𑀁 𑀓𑀸𑀦𑀦𑀁 𑀆𑀯𑀲𑁂𑀬𑁆𑀬𑁇

1098\. **𑀏𑀯𑀫𑀳𑀁 𑀅𑀧𑁆𑀧𑀤𑀲𑁆𑀲𑁂 𑀧𑀳𑀸𑀬, 𑀫𑀳𑁄𑀤𑀥𑀺𑀁 𑀳𑀁𑀲𑁄𑀭𑀺𑀯 𑀅𑀚𑁆𑀛𑀧𑀢𑁆𑀢𑁄**𑀢𑀺𑁇 **𑀏𑀯𑀦𑁆**𑀢𑀺 𑀑𑀧𑀫𑁆𑀫𑀲𑀫𑁆𑀧𑀝𑀺𑀧𑀸𑀤𑀦𑀁𑁇 **𑀅𑀧𑁆𑀧𑀤𑀲𑁆𑀲𑁂 𑀧𑀳𑀸𑀬𑀸**𑀢𑀺 𑀬𑁄 𑀘 𑀩𑀸𑀯𑀭𑀻 𑀩𑁆𑀭𑀸𑀳𑁆𑀫𑀡𑁄 𑀬𑁂 𑀘𑀜𑁆𑀜𑁂 𑀢𑀲𑁆𑀲 𑀆𑀘𑀭𑀺𑀬𑀸 𑀩𑀼𑀤𑁆𑀥𑀁 𑀪𑀕𑀯𑀦𑁆𑀢𑀁 𑀉𑀧𑀸𑀤𑀸𑀬 𑀅𑀧𑁆𑀧𑀤𑀲𑁆𑀲𑀸 𑀧𑀭𑀺𑀢𑁆𑀢𑀤𑀲𑁆𑀲𑀸 𑀣𑁄𑀓𑀤𑀲𑁆𑀲𑀸 𑀑𑀫𑀓𑀤𑀲𑁆𑀲𑀸 𑀮𑀸𑀫𑀓𑀤𑀲𑁆𑀲𑀸 𑀙𑀢𑀼𑀓𑁆𑀓𑀤𑀲𑁆𑀲𑀸 𑀯𑀸𑁇 𑀢𑁂 𑀅𑀧𑁆𑀧𑀤𑀲𑁆𑀲𑁂 𑀧𑀭𑀺𑀢𑁆𑀢𑀤𑀲𑁆𑀲𑁂 𑀣𑁄𑀓𑀤𑀲𑁆𑀲𑁂 𑀑𑀫𑀓𑀤𑀲𑁆𑀲𑁂 𑀮𑀸𑀫𑀓𑀤𑀲𑁆𑀲𑁂 𑀙𑀢𑀼𑀓𑁆𑀓𑀤𑀲𑁆𑀲𑁂 𑀧𑀳𑀸𑀬 𑀧𑀚𑀳𑀺𑀢𑁆𑀯𑀸 𑀅𑀢𑀺𑀓𑁆𑀓𑀫𑀺𑀢𑁆𑀯𑀸 𑀲𑀫𑀢𑀺𑀓𑁆𑀓𑀫𑀺𑀢𑁆𑀯𑀸 𑀯𑀻𑀢𑀺𑀯𑀢𑁆𑀢𑁂𑀢𑁆𑀯𑀸 𑀩𑀼𑀤𑁆𑀥𑀁 𑀪𑀕𑀯𑀦𑁆𑀢𑀁 𑀅𑀧𑁆𑀧𑀫𑀸𑀡𑀤𑀲𑁆𑀲𑀁 𑀅𑀕𑁆𑀕𑀤𑀲𑁆𑀲𑀁 𑀲𑁂𑀝𑁆𑀞𑀤𑀲𑁆𑀲𑀁 𑀯𑀺𑀲𑁂𑀝𑁆𑀞𑀤𑀲𑁆𑀲𑀁 𑀧𑀸𑀫𑁄𑀓𑁆𑀔𑀤𑀲𑁆𑀲𑀁 𑀉𑀢𑁆𑀢𑀫𑀤𑀲𑁆𑀲𑀁 𑀧𑀯𑀭𑀤𑀲𑁆𑀲𑀁 𑀅𑀲𑀫𑀁 𑀅𑀲𑀫𑀲𑀫𑀁 𑀅𑀧𑁆𑀧𑀝𑀺𑀲𑀫𑀁 𑀅𑀧𑁆𑀧𑀝𑀺𑀪𑀸𑀕𑀁 𑀅𑀧𑁆𑀧𑀝𑀺𑀧𑀼𑀕𑁆𑀕𑀮𑀁 𑀤𑁂𑀯𑀸𑀢𑀺𑀤𑁂𑀯𑀁 𑀦𑀭𑀸𑀲𑀪𑀁 𑀧𑀼𑀭𑀺𑀲𑀲𑀻𑀳𑀁 𑀧𑀼𑀭𑀺𑀲𑀦𑀸𑀕𑀁 𑀧𑀼𑀭𑀺𑀲𑀸𑀚𑀜𑁆𑀜𑀁 𑀧𑀼𑀭𑀺𑀲𑀦𑀺𑀲𑀪𑀁 𑀧𑀼𑀭𑀺𑀲𑀥𑁄𑀭𑀬𑁆𑀳𑀁 𑀤𑀲𑀩𑀮𑀥𑀸𑀭𑀺𑀁 𑀅𑀥𑀺𑀕𑀘𑁆𑀙𑀺𑀁 𑀯𑀺𑀦𑁆𑀤𑀺𑀁 𑀧𑀝𑀺𑀮𑀪𑀺𑀁𑁇 𑀬𑀣𑀸 𑀘 𑀳𑀁𑀲𑁄 𑀫𑀳𑀦𑁆𑀢𑀁 𑀫𑀸𑀦𑀲𑀓𑀁 𑀯𑀸 𑀲𑀭𑀁 𑀅𑀦𑁄𑀢𑀢𑁆𑀢𑀁 𑀯𑀸 𑀤𑀳𑀁 𑀫𑀳𑀸𑀲𑀫𑀼𑀤𑁆𑀤𑀁 𑀯𑀸 𑀅𑀓𑁆𑀔𑁄𑀪𑀁 𑀅𑀫𑀺𑀢𑁄𑀤𑀓𑀁 𑀚𑀮𑀭𑀸𑀲𑀺𑀁 𑀅𑀥𑀺𑀕𑀘𑁆𑀙𑁂𑀬𑁆𑀬 𑀯𑀺𑀦𑁆𑀤𑁂𑀬𑁆𑀬 𑀧𑀝𑀺𑀮𑀪𑁂𑀬𑁆𑀬, 𑀏𑀯𑀫𑁂𑀯 𑀩𑀼𑀤𑁆𑀥𑀁 𑀪𑀕𑀯𑀦𑁆𑀢𑀁 𑀅𑀓𑁆𑀔𑁄𑀪𑀁 𑀅𑀫𑀺𑀢𑀢𑁂𑀚𑀁 𑀧𑀪𑀺𑀦𑁆𑀦𑀜𑀸𑀡𑀁 𑀯𑀺𑀯𑀝𑀘𑀓𑁆𑀔𑀼𑀁 𑀧𑀜𑁆𑀜𑀸𑀧𑀪𑁂𑀤𑀓𑀼𑀲𑀮𑀁 𑀅𑀥𑀺𑀕𑀢𑀧𑀝𑀺𑀲𑀫𑁆𑀪𑀺𑀤𑀁 𑀘𑀢𑀼𑀯𑁂𑀲𑀸𑀭𑀚𑁆𑀚𑀧𑁆𑀧𑀢𑁆𑀢𑀁 𑀲𑀼𑀤𑁆𑀥𑀸𑀥𑀺𑀫𑀼𑀢𑁆𑀢𑀁 𑀲𑁂𑀢𑀧𑀘𑁆𑀘𑀢𑁆𑀢𑀁 𑀅𑀤𑁆𑀯𑀬𑀪𑀸𑀡𑀺𑀁 𑀢𑀸𑀤𑀺𑀁 𑀢𑀣𑀸𑀧𑀝𑀺𑀜𑁆𑀜𑀁 𑀅𑀧𑀭𑀺𑀢𑁆𑀢𑀁 𑀫𑀳𑀦𑁆𑀢𑀁 𑀕𑀫𑁆𑀪𑀻𑀭𑀁 𑀅𑀧𑁆𑀧𑀫𑁂𑀬𑁆𑀬𑀁 𑀤𑀼𑀧𑁆𑀧𑀭𑀺𑀬𑁄𑀕𑀸𑀳𑀁 𑀧𑀳𑀽𑀢𑀭𑀢𑀦𑀁 𑀲𑀸𑀕𑀭𑀲𑀫𑀁 𑀙𑀍𑀅𑀗𑁆𑀕𑀼𑀧𑁂𑀓𑁆𑀔𑀸𑀬 𑀲𑀫𑀦𑁆𑀦𑀸𑀕𑀢𑀁 𑀅𑀢𑀼𑀮𑀁 𑀯𑀺𑀧𑀼𑀮𑀁 𑀅𑀧𑁆𑀧𑀫𑁂𑀬𑁆𑀬𑀁, 𑀢𑀁 𑀢𑀸𑀤𑀺𑀲𑀁 𑀧𑀯𑀤𑀢𑀁 𑀫𑀕𑁆𑀕𑀯𑀸𑀤𑀺𑀦𑀁 𑀫𑁂𑀭𑀼𑀫𑀺𑀯 𑀦𑀕𑀸𑀦𑀁 𑀕𑀭𑀼𑀍𑀅𑀫𑀺𑀯 𑀤𑀺𑀚𑀸𑀦𑀁 𑀲𑀻𑀳𑀫𑀺𑀯 𑀫𑀺𑀕𑀸𑀦𑀁 𑀉𑀤𑀥𑀺𑀫𑀺𑀯 𑀅𑀡𑁆𑀡𑀯𑀸𑀦𑀁 𑀅𑀥𑀺𑀕𑀘𑁆𑀙𑀺𑀁, 𑀢𑀁 𑀲𑀢𑁆𑀣𑀸𑀭𑀁 𑀚𑀺𑀦𑀧𑀯𑀭𑀁 𑀫𑀳𑁂𑀲𑀺𑀦𑁆𑀢𑀺—  𑀏𑀯𑀫𑀳𑀁 𑀅𑀧𑁆𑀧𑀤𑀲𑁆𑀲𑁂 𑀧𑀳𑀸𑀬 𑀫𑀳𑁄𑀤𑀥𑀺𑀁 𑀳𑀁𑀲𑁄𑀭𑀺𑀯 𑀅𑀚𑁆𑀛𑀧𑀢𑁆𑀢𑁄𑁇 𑀢𑁂𑀦𑀸𑀳 𑀣𑁂𑀭𑁄 𑀧𑀺𑀗𑁆𑀕𑀺𑀬𑁄—

1099\. _“𑀤𑀺𑀚𑁄 𑀬𑀣𑀸 𑀓𑀼𑀩𑁆𑀩𑀦𑀓𑀁 𑀧𑀳𑀸𑀬,_  
_𑀩𑀳𑀼𑀧𑁆𑀨𑀮𑀁 𑀓𑀸𑀦𑀦𑀫𑀸𑀯𑀲𑁂𑀬𑁆𑀬;_  
_𑀏𑀯𑀫𑀳𑀁 𑀅𑀧𑁆𑀧𑀤𑀲𑁆𑀲𑁂 𑀧𑀳𑀸𑀬,_  
_𑀫𑀳𑁄𑀤𑀥𑀺𑀁 𑀳𑀁𑀲𑁄𑀭𑀺𑀯 𑀅𑀚𑁆𑀛𑀧𑀢𑁆𑀢𑁄”𑀢𑀺𑁇_  


(106.)

1100\. _**𑀬𑁂𑀫𑁂 𑀧𑀼𑀩𑁆𑀩𑁂 𑀯𑀺𑀬𑀸𑀓𑀁𑀲𑀼,**_  
_**𑀳𑀼𑀭𑀁 𑀕𑁄𑀢𑀫𑀲𑀸𑀲𑀦𑀸;**_  
_**𑀇𑀘𑁆𑀘𑀸𑀲𑀺 𑀇𑀢𑀺 𑀪𑀯𑀺𑀲𑁆𑀲𑀢𑀺,**_  
_**𑀲𑀩𑁆𑀩𑀁 𑀢𑀁 𑀇𑀢𑀺𑀳𑀻𑀢𑀺𑀳𑀁;**_  
_**𑀲𑀩𑁆𑀩𑀁 𑀢𑀁 𑀢𑀓𑁆𑀓𑀯𑀟𑁆𑀠𑀦𑀁𑁇** (𑁫)_  


1101\. **𑀬𑁂 𑀫𑁂 𑀧𑀼𑀩𑁆𑀩𑁂 𑀯𑀺𑀬𑀸𑀓𑀁𑀲𑀽**𑀢𑀺𑁇 **𑀬𑁂**𑀢𑀺 𑀬𑁄 𑀘 𑀩𑀸𑀯𑀭𑀻 𑀩𑁆𑀭𑀸𑀳𑁆𑀫𑀡𑁄 𑀬𑁂 𑀘𑀜𑁆𑀜𑁂 𑀢𑀲𑁆𑀲 𑀆𑀘𑀭𑀺𑀬𑀸, 𑀢𑁂 𑀲𑀓𑀁 𑀤𑀺𑀝𑁆𑀞𑀺𑀁 𑀲𑀓𑀁 𑀔𑀦𑁆𑀢𑀺𑀁 𑀲𑀓𑀁 𑀭𑀼𑀘𑀺𑀁 𑀲𑀓𑀁 𑀮𑀤𑁆𑀥𑀺𑀁 𑀲𑀓𑀁 𑀅𑀚𑁆𑀛𑀸𑀲𑀬𑀁 𑀲𑀓𑀁 𑀅𑀥𑀺𑀧𑁆𑀧𑀸𑀬𑀁 𑀩𑁆𑀬𑀸𑀓𑀁𑀲𑀼 𑀆𑀘𑀺𑀓𑁆𑀔𑀺𑀁𑀲𑀼 𑀤𑁂𑀲𑀬𑀺𑀁𑀲𑀼 𑀧𑀜𑁆𑀜𑀧𑀺𑀁𑀲𑀼 𑀧𑀝𑁆𑀞𑀧𑀺𑀁𑀲𑀼 𑀯𑀺𑀯𑀭𑀺𑀁𑀲𑀼 𑀯𑀺𑀪𑀚𑀺𑀁𑀲𑀼 𑀉𑀢𑁆𑀢𑀸𑀦𑀻𑀅𑀓𑀁𑀲𑀼 𑀧𑀓𑀸𑀲𑁂𑀲𑀼𑀦𑁆𑀢𑀺—  𑀬𑁂 𑀫𑁂 𑀧𑀼𑀩𑁆𑀩𑁂 𑀯𑀺𑀬𑀸𑀓𑀁𑀲𑀼𑁇

1102\. **𑀳𑀼𑀭𑀁 𑀕𑁄𑀢𑀫𑀲𑀸𑀲𑀦𑀸**𑀢𑀺 𑀳𑀼𑀭𑀁 𑀕𑁄𑀢𑀫𑀲𑀸𑀲𑀦𑀸, 𑀧𑀭𑀁 𑀕𑁄𑀢𑀫𑀲𑀸𑀲𑀦𑀸, 𑀧𑀼𑀭𑁂 𑀕𑁄𑀢𑀫𑀲𑀸𑀲𑀦𑀸, 𑀧𑀞𑀫𑀢𑀭𑀁 𑀕𑁄𑀢𑀫𑀲𑀸𑀲𑀦𑀸 𑀩𑀼𑀤𑁆𑀥𑀲𑀸𑀲𑀦𑀸 𑀚𑀺𑀦𑀲𑀸𑀲𑀦𑀸 𑀢𑀣𑀸𑀕𑀢𑀲𑀸𑀲𑀦𑀸 𑀅𑀭𑀳𑀦𑁆𑀢𑀲𑀸𑀲𑀦𑀸𑀢𑀺—  𑀳𑀼𑀭𑀁 𑀕𑁄𑀢𑀫𑀲𑀸𑀲𑀦𑀸𑁇

1103\. **𑀇𑀘𑁆𑀘𑀸𑀲𑀺 𑀇𑀢𑀺 𑀪𑀯𑀺𑀲𑁆𑀲𑀢𑀻**𑀢𑀺 𑀏𑀯𑀁 𑀓𑀺𑀭 𑀆𑀲𑀺, 𑀏𑀯𑀁 𑀓𑀺𑀭 𑀪𑀯𑀺𑀲𑁆𑀲𑀢𑀻𑀢𑀺—  𑀇𑀘𑁆𑀘𑀸𑀲𑀺 𑀇𑀢𑀺 𑀪𑀯𑀺𑀲𑁆𑀲𑀢𑀺𑁇

1104\. **𑀲𑀩𑁆𑀩𑀁 𑀢𑀁 𑀇𑀢𑀺𑀳𑀻𑀢𑀺𑀳𑀦𑁆**𑀢𑀺 𑀲𑀩𑁆𑀩𑀁 𑀢𑀁 𑀇𑀢𑀺𑀳𑀻𑀢𑀺𑀳𑀁 𑀇𑀢𑀺𑀓𑀺𑀭𑀸𑀬 𑀧𑀭𑀫𑁆𑀧𑀭𑀸𑀬 𑀧𑀺𑀝𑀓𑀲𑀫𑁆𑀧𑀤𑀸𑀬 𑀢𑀓𑁆𑀓𑀳𑁂𑀢𑀼 𑀦𑀬𑀳𑁂𑀢𑀼 𑀆𑀓𑀸𑀭𑀧𑀭𑀺𑀯𑀺𑀢𑀓𑁆𑀓𑁂𑀦 𑀤𑀺𑀝𑁆𑀞𑀺𑀦𑀺𑀚𑁆𑀛𑀸𑀦𑀓𑁆𑀔𑀦𑁆𑀢𑀺𑀬𑀸 𑀦 𑀲𑀸𑀫𑀁 𑀲𑀬𑀫𑀪𑀺𑀜𑁆𑀜𑀸𑀢𑀁 𑀦 𑀅𑀢𑁆𑀢𑀧𑀘𑁆𑀘𑀓𑁆𑀔𑀁 𑀥𑀫𑁆𑀫𑀁 𑀬𑀁 𑀓𑀣𑀬𑀺𑀁𑀲𑀽𑀢𑀺—  𑀲𑀩𑁆𑀩𑀁 𑀢𑀁 𑀇𑀢𑀺𑀳𑀻𑀢𑀺𑀳𑀁𑁇

1105\. **𑀲𑀩𑁆𑀩𑀁 𑀢𑀁 𑀢𑀓𑁆𑀓𑀯𑀟𑁆𑀠𑀦𑀦𑁆**𑀢𑀺 𑀲𑀩𑁆𑀩𑀁 𑀢𑀁 𑀢𑀓𑁆𑀓𑀯𑀟𑁆𑀠𑀦𑀁 𑀯𑀺𑀢𑀓𑁆𑀓𑀯𑀟𑁆𑀠𑀦𑀁 𑀲𑀗𑁆𑀓𑀧𑁆𑀧𑀯𑀟𑁆𑀠𑀦𑀁 𑀓𑀸𑀫𑀯𑀺𑀢𑀓𑁆𑀓𑀯𑀟𑁆𑀠𑀦𑀁 𑀩𑁆𑀬𑀸𑀧𑀸𑀤𑀯𑀺𑀢𑀓𑁆𑀓𑀯𑀟𑁆𑀠𑀦𑀁 𑀯𑀺𑀳𑀺𑀁𑀲𑀸𑀯𑀺𑀢𑀓𑁆𑀓𑀯𑀟𑁆𑀠𑀦𑀁 𑀜𑀸𑀢𑀺𑀯𑀺𑀢𑀓𑁆𑀓𑀯𑀟𑁆𑀠𑀦𑀁 𑀚𑀦𑀧𑀤𑀯𑀺𑀢𑀓𑁆𑀓𑀯𑀟𑁆𑀠𑀦𑀁 𑀅𑀫𑀭𑀸𑀯𑀺𑀢𑀓𑁆𑀓𑀯𑀟𑁆𑀠𑀦𑀁 𑀧𑀭𑀸𑀦𑀼𑀤𑀬𑀢𑀸𑀧𑀝𑀺𑀲𑀁𑀬𑀼𑀢𑁆𑀢𑀯𑀺𑀢𑀓𑁆𑀓𑀯𑀟𑁆𑀠𑀦𑀁 𑀮𑀸𑀪𑀲𑀓𑁆𑀓𑀸𑀭𑀲𑀺𑀮𑁄𑀓𑀧𑀝𑀺𑀲𑀁𑀬𑀼𑀢𑁆𑀢𑀯𑀺𑀢𑀓𑁆𑀓𑀯𑀟𑁆𑀠𑀦𑀁 𑀅𑀦𑀯𑀜𑁆𑀜𑀢𑁆𑀢𑀺𑀧𑀝𑀺𑀲𑀁𑀬𑀼𑀢𑁆𑀢𑀯𑀺𑀢𑀓𑁆𑀓𑀯𑀟𑁆𑀠𑀦𑀦𑁆𑀢𑀺—  𑀲𑀩𑁆𑀩𑀁 𑀢𑀁 𑀢𑀓𑁆𑀓𑀯𑀟𑁆𑀠𑀦𑀁𑁇 𑀢𑁂𑀦𑀸𑀳 𑀣𑁂𑀭𑁄 𑀧𑀺𑀗𑁆𑀕𑀺𑀬𑁄—

1106\. _“𑀬𑁂𑀫𑁂 𑀧𑀼𑀩𑁆𑀩𑁂 𑀯𑀺𑀬𑀸𑀓𑀁𑀲𑀼,_  
_𑀳𑀼𑀭𑀁 𑀕𑁄𑀢𑀫𑀲𑀸𑀲𑀦𑀸;_  
_𑀇𑀘𑁆𑀘𑀸𑀲𑀺 𑀇𑀢𑀺 𑀪𑀯𑀺𑀲𑁆𑀲𑀢𑀺,_  
_𑀲𑀩𑁆𑀩𑀁 𑀢𑀁 𑀇𑀢𑀺𑀳𑀻𑀢𑀺𑀳𑀁;_  
_𑀲𑀩𑁆𑀩𑀁 𑀢𑀁 𑀢𑀓𑁆𑀓𑀯𑀟𑁆𑀠𑀦𑀦𑁆”𑀢𑀺𑁇_  


(107.)

1107\. _**𑀏𑀓𑁄 𑀢𑀫𑁄𑀦𑀼𑀤𑀸𑀲𑀻𑀦𑁄,**_  
_**𑀚𑀼𑀢𑀺𑀫𑀸 𑀲𑁄 𑀧𑀪𑀗𑁆𑀓𑀭𑁄;**_  
_**𑀕𑁄𑀢𑀫𑁄 𑀪𑀽𑀭𑀺𑀧𑀜𑁆𑀜𑀸𑀡𑁄,**_  
_**𑀕𑁄𑀢𑀫𑁄 𑀪𑀽𑀭𑀺𑀫𑁂𑀥𑀲𑁄𑁇** (𑁬)_  


1108\. **𑀏𑀓𑁄 𑀢𑀫𑁄𑀦𑀼𑀤𑀸𑀲𑀻𑀦𑁄**𑀢𑀺𑁇 **𑀏𑀓𑁄**𑀢𑀺 𑀪𑀕𑀯𑀸 𑀧𑀩𑁆𑀩𑀚𑁆𑀚𑀲𑀗𑁆𑀔𑀸𑀢𑁂𑀦 𑀏𑀓𑁄, 𑀅𑀤𑀼𑀢𑀺𑀬𑀝𑁆𑀞𑁂𑀦 𑀏𑀓𑁄, 𑀢𑀡𑁆𑀳𑀸𑀬 𑀧𑀳𑀸𑀦𑀝𑁆𑀞𑁂𑀦 𑀏𑀓𑁄, 𑀏𑀓𑀦𑁆𑀢𑀯𑀻𑀢𑀭𑀸𑀕𑁄𑀢𑀺 𑀏𑀓𑁄, 𑀏𑀓𑀦𑁆𑀢𑀯𑀻𑀢𑀤𑁄𑀲𑁄𑀢𑀺 𑀏𑀓𑁄, 𑀏𑀓𑀦𑁆𑀢𑀯𑀻𑀢𑀫𑁄𑀳𑁄𑀢𑀺 𑀏𑀓𑁄, 𑀏𑀓𑀦𑁆𑀢𑀦𑀺𑀓𑁆𑀓𑀺𑀮𑁂𑀲𑁄𑀢𑀺 𑀏𑀓𑁄, 𑀏𑀓𑀸𑀬𑀦𑀫𑀕𑁆𑀕𑀁 𑀕𑀢𑁄𑀢𑀺 𑀏𑀓𑁄, 𑀏𑀓𑁄 𑀅𑀦𑀼𑀢𑁆𑀢𑀭𑀁 𑀲𑀫𑁆𑀫𑀸𑀲𑀫𑁆𑀩𑁄𑀥𑀺𑀁 𑀅𑀪𑀺𑀲𑀫𑁆𑀩𑀼𑀤𑁆𑀥𑁄𑀢𑀺 𑀏𑀓𑁄𑁇

1109\. 𑀓𑀣𑀁 𑀪𑀕𑀯𑀸 𑀧𑀩𑁆𑀩𑀚𑁆𑀚𑀲𑀗𑁆𑀔𑀸𑀢𑁂𑀦 𑀏𑀓𑁄? 𑀪𑀕𑀯𑀸 𑀤𑀳𑀭𑁄𑀯 𑀲𑀫𑀸𑀦𑁄 𑀲𑀼𑀲𑀼 𑀓𑀸𑀍𑀅𑀓𑁂𑀲𑁄 𑀪𑀤𑁆𑀭𑁂𑀦 𑀬𑁄𑀩𑁆𑀩𑀦𑁂𑀦 𑀲𑀫𑀦𑁆𑀦𑀸𑀕𑀢𑁄 𑀧𑀞𑀫𑁂𑀦 𑀯𑀬𑀲𑀸 𑀅𑀓𑀸𑀫𑀓𑀸𑀦𑀁 𑀫𑀸𑀢𑀸𑀧𑀺𑀢𑀽𑀦𑀁 𑀅𑀲𑁆𑀲𑀼𑀫𑀼𑀔𑀸𑀦𑀁 𑀭𑁄𑀤𑀦𑁆𑀢𑀸𑀦𑀁 𑀯𑀺𑀮𑀧𑀦𑁆𑀢𑀸𑀦𑀁 𑀜𑀸𑀢𑀺𑀲𑀗𑁆𑀖𑀁 𑀲𑀩𑁆𑀩𑀁 𑀖𑀭𑀸𑀯𑀸𑀲𑀧𑀮𑀺𑀩𑁄𑀥𑀁 𑀙𑀺𑀦𑁆𑀤𑀺𑀢𑁆𑀯𑀸 𑀧𑀼𑀢𑁆𑀢𑀤𑀸𑀭𑀧𑀮𑀺𑀩𑁄𑀥𑀁 𑀙𑀺𑀦𑁆𑀤𑀺𑀢𑁆𑀯𑀸 𑀜𑀸𑀢𑀺𑀧𑀮𑀺𑀩𑁄𑀥𑀁 𑀙𑀺𑀦𑁆𑀤𑀺𑀢𑁆𑀯𑀸 𑀫𑀺𑀢𑁆𑀢𑀸𑀫𑀘𑁆𑀘𑀧𑀮𑀺𑀩𑁄𑀥𑀁 𑀙𑀺𑀦𑁆𑀤𑀺𑀢𑁆𑀯𑀸 𑀲𑀦𑁆𑀦𑀺𑀥𑀺𑀧𑀮𑀺𑀩𑁄𑀥𑀁 𑀙𑀺𑀦𑁆𑀤𑀺𑀢𑁆𑀯𑀸 𑀓𑁂𑀲𑀫𑀲𑁆𑀲𑀼𑀁 𑀑𑀳𑀸𑀭𑁂𑀢𑁆𑀯𑀸 𑀓𑀸𑀲𑀸𑀬𑀸𑀦𑀺 𑀯𑀢𑁆𑀣𑀸𑀦𑀺 𑀅𑀘𑁆𑀙𑀸𑀤𑁂𑀢𑁆𑀯𑀸 𑀅𑀕𑀸𑀭𑀲𑁆𑀫𑀸 𑀅𑀦𑀕𑀸𑀭𑀺𑀬𑀁 𑀧𑀩𑁆𑀩𑀚𑀺𑀢𑁆𑀯𑀸 𑀅𑀓𑀺𑀜𑁆𑀘𑀦𑀪𑀸𑀯𑀁 𑀉𑀧𑀕𑀦𑁆𑀢𑁆𑀯𑀸 𑀏𑀓𑁄 𑀘𑀭𑀢𑀺 𑀯𑀺𑀳𑀭𑀢𑀺 𑀇𑀭𑀺𑀬𑀢𑀺 𑀯𑀢𑁆𑀢𑁂𑀢𑀺 𑀧𑀸𑀮𑁂𑀢𑀺 𑀬𑀧𑁂𑀢𑀺 𑀬𑀸𑀧𑁂𑀢𑀺𑁇 𑀏𑀯𑀁 𑀪𑀕𑀯𑀸 𑀧𑀩𑁆𑀩𑀚𑁆𑀚𑀲𑀗𑁆𑀔𑀸𑀢𑁂𑀦 𑀏𑀓𑁄𑁇

1110\. 𑀓𑀣𑀁 𑀪𑀕𑀯𑀸 𑀅𑀤𑀼𑀢𑀺𑀬𑀝𑁆𑀞𑁂𑀦 𑀏𑀓𑁄? 𑀏𑀯𑀁 𑀧𑀩𑁆𑀩𑀚𑀺𑀢𑁄 𑀲𑀫𑀸𑀦𑁄 𑀏𑀓𑁄 𑀅𑀭𑀜𑁆𑀜𑀯𑀦𑀧𑀢𑁆𑀣𑀸𑀦𑀺 𑀧𑀦𑁆𑀢𑀸𑀦𑀺 𑀲𑁂𑀦𑀸𑀲𑀦𑀸𑀦𑀺 𑀧𑀝𑀺𑀲𑁂𑀯𑀢𑀺 𑀅𑀧𑁆𑀧𑀲𑀤𑁆𑀤𑀸𑀦𑀺 𑀅𑀧𑁆𑀧𑀦𑀺𑀕𑁆𑀖𑁄𑀲𑀸𑀦𑀺 𑀯𑀺𑀚𑀦𑀯𑀸𑀢𑀸𑀦𑀺 𑀫𑀦𑀼𑀲𑁆𑀲𑀭𑀸𑀳𑀲𑁆𑀲𑁂𑀬𑁆𑀬𑀓𑀸𑀦𑀺 𑀧𑀝𑀺𑀲𑀮𑁆𑀮𑀸𑀦𑀲𑀸𑀭𑀼𑀧𑁆𑀧𑀸𑀦𑀺𑁇 𑀲𑁄 𑀏𑀓𑁄 𑀕𑀘𑁆𑀙𑀢𑀺, 𑀏𑀓𑁄 𑀢𑀺𑀝𑁆𑀞𑀢𑀺, 𑀏𑀓𑁄 𑀦𑀺𑀲𑀻𑀤𑀢𑀺, 𑀏𑀓𑁄 𑀲𑁂𑀬𑁆𑀬𑀁 𑀓𑀧𑁆𑀧𑁂𑀢𑀺, 𑀏𑀓𑁄 𑀕𑀸𑀫𑀁 𑀧𑀺𑀡𑁆𑀟𑀸𑀬 𑀧𑀯𑀺𑀲𑀢𑀺, 𑀏𑀓𑁄 𑀅𑀪𑀺𑀓𑁆𑀓𑀫𑀢𑀺, 𑀏𑀓𑁄 𑀧𑀝𑀺𑀓𑁆𑀓𑀫𑀢𑀺, 𑀏𑀓𑁄 𑀭𑀳𑁄 𑀦𑀺𑀲𑀻𑀤𑀢𑀺, 𑀏𑀓𑁄 𑀘𑀗𑁆𑀓𑀫𑀁 𑀅𑀥𑀺𑀝𑁆𑀞𑀸𑀢𑀺, 𑀏𑀓𑁄 𑀘𑀭𑀢𑀺 𑀯𑀺𑀳𑀭𑀢𑀺 𑀇𑀭𑀺𑀬𑀢𑀺 𑀯𑀢𑁆𑀢𑁂𑀢𑀺 𑀧𑀸𑀮𑁂𑀢𑀺 𑀬𑀧𑁂𑀢𑀺 𑀬𑀸𑀧𑁂𑀢𑀺𑁇 𑀏𑀯𑀁 𑀪𑀕𑀯𑀸 𑀅𑀤𑀼𑀢𑀺𑀬𑀝𑁆𑀞𑁂𑀦 𑀏𑀓𑁄𑁇

1111\. 𑀓𑀣𑀁 𑀪𑀕𑀯𑀸 𑀢𑀡𑁆𑀳𑀸𑀬 𑀧𑀳𑀸𑀦𑀝𑁆𑀞𑁂𑀦 𑀏𑀓𑁄? 𑀲𑁄 𑀏𑀯𑀁 𑀏𑀓𑁄 𑀅𑀤𑀼𑀢𑀺𑀬𑁄 𑀅𑀧𑁆𑀧𑀫𑀢𑁆𑀢𑁄 𑀆𑀢𑀸𑀧𑀻 𑀧𑀳𑀺𑀢𑀢𑁆𑀢𑁄 𑀯𑀺𑀳𑀭𑀦𑁆𑀢𑁄 𑀦𑀚𑁆𑀚𑀸 𑀦𑁂𑀭𑀜𑁆𑀚𑀭𑀸𑀬 𑀢𑀻𑀭𑁂 𑀩𑁄𑀥𑀺𑀭𑀼𑀓𑁆𑀔𑀫𑀽𑀮𑁂 𑀫𑀳𑀸𑀧𑀥𑀸𑀦𑀁 𑀧𑀤𑀳𑀦𑁆𑀢𑁄 𑀫𑀸𑀭𑀁 𑀲𑀲𑁂𑀦𑀁 𑀓𑀡𑁆𑀳𑀁 𑀦𑀫𑀼𑀘𑀺𑀁 𑀧𑀫𑀢𑁆𑀢𑀩𑀦𑁆𑀥𑀼𑀁 𑀯𑀺𑀥𑀫𑀺𑀢𑁆𑀯𑀸 𑀢𑀡𑁆𑀳𑀸𑀚𑀸𑀮𑀺𑀦𑀺𑀁 𑀯𑀺𑀲𑀝𑀁 𑀯𑀺𑀲𑀢𑁆𑀢𑀺𑀓𑀁 𑀧𑀚𑀳𑀺 𑀯𑀺𑀦𑁄𑀤𑁂𑀲𑀺 𑀩𑁆𑀬𑀦𑁆𑀢𑀻𑀅𑀓𑀸𑀲𑀺 𑀅𑀦𑀪𑀸𑀯𑀁 𑀕𑀫𑁂𑀲𑀺𑁇

1112\. _“𑀢𑀡𑁆𑀳𑀸𑀤𑀼𑀢𑀺𑀬𑁄 𑀧𑀼𑀭𑀺𑀲𑁄,_  
_𑀤𑀻𑀖𑀫𑀤𑁆𑀥𑀸𑀦 𑀲𑀁𑀲𑀭𑀁;_  
_𑀇𑀢𑁆𑀣𑀪𑀸𑀯𑀜𑁆𑀜𑀣𑀸𑀪𑀸𑀯𑀁,_  
_𑀲𑀁𑀲𑀸𑀭𑀁 𑀦𑀸𑀢𑀺𑀯𑀢𑁆𑀢𑀢𑀺𑁇_  


1113\. _𑀏𑀢𑀫𑀸𑀤𑀻𑀦𑀯𑀁 𑀜𑀢𑁆𑀯𑀸,_  
_𑀢𑀡𑁆𑀳𑀁 𑀤𑀼𑀓𑁆𑀔𑀲𑁆𑀲 𑀲𑀫𑁆𑀪𑀯𑀁;_  
_𑀯𑀻𑀢𑀢𑀡𑁆𑀳𑁄 𑀅𑀦𑀸𑀤𑀸𑀦𑁄,_  
_𑀲𑀢𑁄 𑀪𑀺𑀓𑁆𑀔𑀼 𑀧𑀭𑀺𑀩𑁆𑀩𑀚𑁂”𑀢𑀺𑁇_  


1114\. 𑀏𑀯𑀁 𑀪𑀕𑀯𑀸 𑀢𑀡𑁆𑀳𑀸𑀬 𑀧𑀳𑀸𑀦𑀝𑁆𑀞𑁂𑀦 𑀏𑀓𑁄𑁇

1115\. 𑀓𑀣𑀁 𑀪𑀕𑀯𑀸 𑀏𑀓𑀦𑁆𑀢𑀯𑀻𑀢𑀭𑀸𑀕𑁄𑀢𑀺 𑀏𑀓𑁄? 𑀭𑀸𑀕𑀲𑁆𑀲 𑀧𑀳𑀻𑀦𑀢𑁆𑀢𑀸 𑀏𑀓𑀦𑁆𑀢𑀯𑀻𑀢𑀭𑀸𑀕𑁄𑀢𑀺 𑀏𑀓𑁄, 𑀤𑁄𑀲𑀲𑁆𑀲 𑀧𑀳𑀻𑀦𑀢𑁆𑀢𑀸 𑀏𑀓𑀦𑁆𑀢𑀯𑀻𑀢𑀤𑁄𑀲𑁄𑀢𑀺 𑀏𑀓𑁄, 𑀫𑁄𑀳𑀲𑁆𑀲 𑀧𑀳𑀻𑀦𑀢𑁆𑀢𑀸 𑀏𑀓𑀦𑁆𑀢𑀯𑀻𑀢𑀫𑁄𑀳𑁄𑀢𑀺 𑀏𑀓𑁄, 𑀓𑀺𑀮𑁂𑀲𑀸𑀦𑀁 𑀧𑀳𑀻𑀦𑀢𑁆𑀢𑀸 𑀏𑀓𑀦𑁆𑀢𑀦𑀺𑀓𑁆𑀓𑀺𑀮𑁂𑀲𑁄𑀢𑀺 𑀏𑀓𑁄𑁇

1116\. 𑀓𑀣𑀁 𑀪𑀕𑀯𑀸 𑀏𑀓𑀸𑀬𑀦𑀫𑀕𑁆𑀕𑀁 𑀕𑀢𑁄𑀢𑀺 𑀏𑀓𑁄? 𑀏𑀓𑀸𑀬𑀦𑀫𑀕𑁆𑀕𑁄 𑀯𑀼𑀘𑁆𑀘𑀢𑀺 𑀘𑀢𑁆𑀢𑀸𑀭𑁄 𑀲𑀢𑀺𑀧𑀝𑁆𑀞𑀸𑀦𑀸…𑀧𑁂…  𑀅𑀭𑀺𑀬𑁄 𑀅𑀝𑁆𑀞𑀗𑁆𑀕𑀺𑀓𑁄 𑀫𑀕𑁆𑀕𑁄𑁇

1117\. _“𑀏𑀓𑀸𑀬𑀦𑀁 𑀚𑀸𑀢𑀺𑀔𑀬𑀦𑁆𑀢𑀤𑀲𑁆𑀲𑀻,_  
_𑀫𑀕𑁆𑀕𑀁 𑀧𑀚𑀸𑀦𑀸𑀢𑀺 𑀳𑀺𑀢𑀸𑀦𑀼𑀓𑀫𑁆𑀧𑀻;_  
_𑀏𑀢𑁂𑀦 𑀫𑀕𑁆𑀕𑁂𑀦 𑀢𑀭𑀺𑀁𑀲𑀼 𑀧𑀼𑀩𑁆𑀩𑁂,_  
_𑀢𑀭𑀺𑀲𑁆𑀲𑀦𑁆𑀢𑀺 𑀬𑁂 𑀘 𑀢𑀭𑀦𑁆𑀢𑀺 𑀑𑀖𑀦𑁆”𑀢𑀺𑁇_  


1118\. 𑀏𑀯𑀁 𑀪𑀕𑀯𑀸 𑀏𑀓𑀸𑀬𑀦𑀫𑀕𑁆𑀕𑀁 𑀕𑀢𑁄𑀢𑀺 𑀏𑀓𑁄𑁇

1119\. 𑀓𑀣𑀁 𑀪𑀕𑀯𑀸 𑀏𑀓𑁄 𑀅𑀦𑀼𑀢𑁆𑀢𑀭𑀁 𑀲𑀫𑁆𑀫𑀸𑀲𑀫𑁆𑀩𑁄𑀥𑀺𑀁 𑀅𑀪𑀺𑀲𑀫𑁆𑀩𑀼𑀤𑁆𑀥𑁄𑀢𑀺 𑀏𑀓𑁄𑁇 𑀩𑁄𑀥𑀺 𑀯𑀼𑀘𑁆𑀘𑀢𑀺 𑀘𑀢𑀽𑀲𑀼 𑀫𑀕𑁆𑀕𑁂𑀲𑀼 𑀜𑀸𑀡𑀁 𑀧𑀜𑁆𑀜𑀸 𑀧𑀜𑁆𑀜𑀺𑀦𑁆𑀤𑁆𑀭𑀺𑀬𑀁 𑀧𑀜𑁆𑀜𑀸𑀩𑀮𑀁 𑀥𑀫𑁆𑀫𑀯𑀺𑀘𑀬𑀲𑀫𑁆𑀩𑁄𑀚𑁆𑀛𑀗𑁆𑀕𑁄 𑀯𑀻𑀫𑀁𑀲𑀸 𑀯𑀺𑀧𑀲𑁆𑀲𑀦𑀸 𑀲𑀫𑁆𑀫𑀸𑀤𑀺𑀝𑁆𑀞𑀺𑁇 𑀪𑀕𑀯𑀸 𑀢𑁂𑀦 𑀩𑁄𑀥𑀺𑀜𑀸𑀡𑁂𑀦 “𑀲𑀩𑁆𑀩𑁂 𑀲𑀗𑁆𑀔𑀸𑀭𑀸 𑀅𑀦𑀺𑀘𑁆𑀘𑀸”𑀢𑀺 𑀩𑀼𑀚𑁆𑀛𑀺, “𑀲𑀩𑁆𑀩𑁂 𑀲𑀗𑁆𑀔𑀸𑀭𑀸 𑀤𑀼𑀓𑁆𑀔𑀸”𑀢𑀺 𑀩𑀼𑀚𑁆𑀛𑀺, “𑀲𑀩𑁆𑀩𑁂 𑀥𑀫𑁆𑀫𑀸 𑀅𑀦𑀢𑁆𑀢𑀸”𑀢𑀺 𑀩𑀼𑀚𑁆𑀛𑀺…𑀧𑁂…  “𑀬𑀁 𑀓𑀺𑀜𑁆𑀘𑀺 𑀲𑀫𑀼𑀤𑀬𑀥𑀫𑁆𑀫𑀁 𑀲𑀩𑁆𑀩𑀁 𑀢𑀁 𑀦𑀺𑀭𑁄𑀥𑀥𑀫𑁆𑀫𑀦𑁆”𑀢𑀺 𑀩𑀼𑀚𑁆𑀛𑀺𑁇 𑀅𑀣 𑀯𑀸 𑀬𑀁 𑀩𑀼𑀚𑁆𑀛𑀺𑀢𑀩𑁆𑀩𑀁 𑀅𑀦𑀼𑀩𑀼𑀚𑁆𑀛𑀺𑀢𑀩𑁆𑀩𑀁 𑀧𑀝𑀺𑀩𑀼𑀚𑁆𑀛𑀺𑀢𑀩𑁆𑀩𑀁 𑀲𑀫𑁆𑀩𑀼𑀚𑁆𑀛𑀺𑀢𑀩𑁆𑀩𑀁 𑀅𑀥𑀺𑀕𑀦𑁆𑀢𑀩𑁆𑀩𑀁 𑀨𑀲𑁆𑀲𑀺𑀢𑀩𑁆𑀩𑀁 𑀲𑀘𑁆𑀙𑀺𑀓𑀸𑀢𑀩𑁆𑀩𑀁 𑀲𑀩𑁆𑀩𑀁 𑀢𑀁 𑀢𑁂𑀦 𑀩𑁄𑀥𑀺𑀜𑀸𑀡𑁂𑀦 𑀩𑀼𑀚𑁆𑀛𑀺 𑀅𑀦𑀼𑀩𑀼𑀚𑁆𑀛𑀺 𑀧𑀝𑀺𑀩𑀼𑀚𑁆𑀛𑀺 𑀲𑀫𑁆𑀩𑀼𑀚𑁆𑀛𑀺 𑀅𑀥𑀺𑀕𑀘𑁆𑀙𑀺 𑀨𑀲𑁆𑀲𑁂𑀲𑀺 𑀲𑀘𑁆𑀙𑀸𑀓𑀸𑀲𑀺𑁇 𑀏𑀯𑀁 𑀪𑀕𑀯𑀸 𑀏𑀓𑁄 𑀅𑀦𑀼𑀢𑁆𑀢𑀭𑀁 𑀲𑀫𑁆𑀫𑀸𑀲𑀫𑁆𑀩𑁄𑀥𑀺𑀁 𑀅𑀪𑀺𑀲𑀫𑁆𑀩𑀼𑀤𑁆𑀥𑁄𑀢𑀺 𑀏𑀓𑁄𑁇

1120\. **𑀢𑀫𑁄𑀦𑀼𑀤𑁄**𑀢𑀺 𑀪𑀕𑀯𑀸 𑀭𑀸𑀕𑀢𑀫𑀁 𑀤𑁄𑀲𑀢𑀫𑀁 𑀫𑁄𑀳𑀢𑀫𑀁 𑀤𑀺𑀝𑁆𑀞𑀺𑀢𑀫𑀁 𑀓𑀺𑀮𑁂𑀲𑀢𑀫𑀁 𑀤𑀼𑀘𑁆𑀘𑀭𑀺𑀢𑀢𑀫𑀁 𑀅𑀦𑁆𑀥𑀓𑀭𑀡𑀁 𑀅𑀘𑀓𑁆𑀔𑀼𑀓𑀭𑀡𑀁 𑀅𑀜𑁆𑀜𑀸𑀡𑀓𑀭𑀡𑀁 𑀧𑀜𑁆𑀜𑀸𑀦𑀺𑀭𑁄𑀥𑀺𑀓𑀁 𑀯𑀺𑀖𑀸𑀢𑀧𑀓𑁆𑀔𑀺𑀓𑀁 𑀅𑀦𑀺𑀩𑁆𑀩𑀸𑀦𑀲𑀁𑀯𑀢𑁆𑀢𑀦𑀺𑀓𑀁 𑀦𑀼𑀤𑀺 𑀧𑀦𑀼𑀤𑀺 𑀧𑀚𑀳𑀺 𑀯𑀺𑀦𑁄𑀤𑁂𑀲𑀺 𑀩𑁆𑀬𑀦𑁆𑀢𑀻𑀅𑀓𑀸𑀲𑀺 𑀅𑀦𑀪𑀸𑀯𑀁 𑀕𑀫𑁂𑀲𑀺𑁇 **𑀆𑀲𑀻𑀦𑁄**𑀢𑀺 𑀦𑀺𑀲𑀺𑀦𑁆𑀦𑁄 𑀪𑀕𑀯𑀸 𑀧𑀸𑀲𑀸𑀡𑀓𑁂 𑀘𑁂𑀢𑀺𑀬𑁂𑀢𑀺—  𑀆𑀲𑀻𑀦𑁄𑁇

1121\. _𑀦𑀕𑀲𑁆𑀲 𑀧𑀲𑁆𑀲𑁂 𑀆𑀲𑀻𑀦𑀁,_  
_𑀫𑀼𑀦𑀺𑀁 𑀤𑀼𑀓𑁆𑀔𑀲𑁆𑀲 𑀧𑀸𑀭𑀕𑀼𑀁;_  
_𑀲𑀸𑀯𑀓𑀸 𑀧𑀬𑀺𑀭𑀼𑀧𑀸𑀲𑀦𑁆𑀢𑀺,_  
_𑀢𑁂𑀯𑀺𑀚𑁆𑀚𑀸 𑀫𑀘𑁆𑀘𑀼𑀳𑀸𑀬𑀺𑀦𑁄𑀢𑀺𑁇_  


1122\. 𑀏𑀯𑀫𑁆𑀧𑀺 𑀪𑀕𑀯𑀸 𑀆𑀲𑀻𑀦𑁄…𑀧𑁂…  𑀅𑀣 𑀯𑀸 𑀪𑀕𑀯𑀸 𑀲𑀩𑁆𑀩𑁄𑀲𑁆𑀲𑀼𑀓𑁆𑀓𑀧𑀝𑀺𑀧𑁆𑀧𑀲𑁆𑀲𑀤𑁆𑀥𑀢𑁆𑀢𑀸 𑀆𑀲𑀻𑀦𑁄 𑀲𑁄 𑀯𑀼𑀢𑁆𑀣𑀯𑀸𑀲𑁄 𑀘𑀺𑀡𑁆𑀡𑀘𑀭𑀡𑁄…𑀧𑁂…  𑀚𑀸𑀢𑀺𑀫𑀭𑀡𑀲𑀁𑀲𑀸𑀭𑁄 𑀦𑀢𑁆𑀣𑀺 𑀢𑀲𑁆𑀲 𑀧𑀼𑀦𑀩𑁆𑀪𑀯𑁄𑀢𑀺, 𑀏𑀯𑀫𑁆𑀧𑀺 𑀪𑀕𑀯𑀸 𑀆𑀲𑀻𑀦𑁄𑀢𑀺—  𑀏𑀓𑁄 𑀢𑀫𑁄𑀦𑀼𑀤𑀸𑀲𑀻𑀦𑁄𑁇

1123\. **𑀚𑀼𑀢𑀺𑀫𑀸 𑀲𑁄 𑀧𑀪𑀗𑁆𑀓𑀭𑁄**𑀢𑀺𑁇 **𑀚𑀼𑀢𑀺𑀫𑀸**𑀢𑀺 𑀚𑀼𑀢𑀺𑀫𑀸 𑀫𑀢𑀺𑀫𑀸 𑀧𑀡𑁆𑀟𑀺𑀢𑁄 𑀧𑀜𑁆𑀜𑀯𑀸 𑀩𑀼𑀤𑁆𑀥𑀺𑀫𑀸 𑀜𑀸𑀡𑀻 𑀯𑀺𑀪𑀸𑀯𑀻 𑀫𑁂𑀥𑀸𑀯𑀻𑁇 **𑀧𑀪𑀗𑁆𑀓𑀭𑁄**𑀢𑀺 𑀧𑀪𑀗𑁆𑀓𑀭𑁄 𑀆𑀮𑁄𑀓𑀓𑀭𑁄 𑀑𑀪𑀸𑀲𑀓𑀭𑁄 𑀤𑀻𑀧𑀗𑁆𑀓𑀭𑁄 𑀧𑀤𑀻𑀧𑀓𑀭𑁄 𑀉𑀚𑁆𑀚𑁄𑀢𑀓𑀭𑁄 𑀧𑀚𑁆𑀚𑁄𑀢𑀓𑀭𑁄𑀢𑀺—  𑀚𑀼𑀢𑀺𑀫𑀸 𑀲𑁄 𑀧𑀪𑀗𑁆𑀓𑀭𑁄𑁇

1124\. **𑀕𑁄𑀢𑀫𑁄 𑀪𑀽𑀭𑀺𑀧𑀜𑁆𑀜𑀸𑀡𑁄**𑀢𑀺 𑀕𑁄𑀢𑀫𑁄 𑀪𑀽𑀭𑀺𑀧𑀜𑁆𑀜𑀸𑀡𑁄 𑀜𑀸𑀡𑀧𑀜𑁆𑀜𑀸𑀡𑁄 𑀧𑀜𑁆𑀜𑀸𑀥𑀚𑁄 𑀧𑀜𑁆𑀜𑀸𑀓𑁂𑀢𑀼 𑀧𑀜𑁆𑀜𑀸𑀥𑀺𑀧𑀢𑁂𑀬𑁆𑀬𑁄 𑀯𑀺𑀘𑀬𑀩𑀳𑀼𑀮𑁄 𑀧𑀯𑀺𑀘𑀬𑀩𑀳𑀼𑀮𑁄 𑀑𑀓𑁆𑀔𑀸𑀬𑀦𑀩𑀳𑀼𑀮𑁄 𑀲𑀫𑁄𑀓𑁆𑀔𑀸𑀬𑀦𑀥𑀫𑁆𑀫𑁄 𑀯𑀺𑀪𑀽𑀢𑀯𑀺𑀳𑀸𑀭𑀻 𑀢𑀘𑁆𑀘𑀭𑀺𑀢𑁄 𑀢𑀩𑁆𑀩𑀳𑀼𑀮𑁄 𑀢𑀕𑁆𑀕𑀭𑀼𑀓𑁄 𑀢𑀦𑁆𑀦𑀺𑀦𑁆𑀦𑁄 𑀢𑀧𑁆𑀧𑁄𑀡𑁄 𑀢𑀧𑁆𑀧𑀩𑁆𑀪𑀸𑀭𑁄 𑀢𑀤𑀥𑀺𑀫𑀼𑀢𑁆𑀢𑁄 𑀢𑀤𑀥𑀺𑀧𑀢𑁂𑀬𑁆𑀬𑁄𑁇

1125\. _𑀥𑀚𑁄 𑀭𑀣𑀲𑁆𑀲 𑀧𑀜𑁆𑀜𑀸𑀡𑀁,_  
_𑀥𑀽𑀫𑁄 𑀧𑀜𑁆𑀜𑀸𑀡𑀫𑀕𑁆𑀕𑀺𑀦𑁄;_  
_𑀭𑀸𑀚𑀸 𑀭𑀝𑁆𑀞𑀲𑁆𑀲 𑀧𑀜𑁆𑀜𑀸𑀡𑀁,_  
_𑀪𑀢𑁆𑀢𑀸 𑀧𑀜𑁆𑀜𑀸𑀡𑀫𑀺𑀢𑁆𑀣𑀺𑀬𑀸𑀢𑀺𑁇_  


1126\. 𑀏𑀯𑀫𑁂𑀯 𑀕𑁄𑀢𑀫𑁄 𑀪𑀽𑀭𑀺𑀧𑀜𑁆𑀜𑀸𑀡𑁄 𑀜𑀸𑀡𑀧𑀜𑁆𑀜𑀸𑀡𑁄 𑀧𑀜𑁆𑀜𑀸𑀥𑀚𑁄 𑀧𑀜𑁆𑀜𑀸𑀓𑁂𑀢𑀼 𑀧𑀜𑁆𑀜𑀸𑀥𑀺𑀧𑀢𑁂𑀬𑁆𑀬𑁄 𑀯𑀺𑀘𑀬𑀩𑀳𑀼𑀮𑁄 𑀧𑀯𑀺𑀘𑀬𑀩𑀳𑀼𑀮𑁄 𑀑𑀓𑁆𑀔𑀸𑀬𑀦𑀩𑀳𑀼𑀮𑁄 𑀲𑀫𑁄𑀓𑁆𑀔𑀸𑀬𑀦𑀥𑀫𑁆𑀫𑁄 𑀯𑀺𑀪𑀽𑀢𑀯𑀺𑀳𑀸𑀭𑀻 𑀢𑀘𑁆𑀘𑀭𑀺𑀢𑁄 𑀢𑀩𑁆𑀩𑀳𑀼𑀮𑁄 𑀢𑀕𑁆𑀕𑀭𑀼𑀓𑁄 𑀢𑀦𑁆𑀦𑀺𑀦𑁆𑀦𑁄 𑀢𑀧𑁆𑀧𑁄𑀡𑁄 𑀢𑀧𑁆𑀧𑀩𑁆𑀪𑀸𑀭𑁄 𑀢𑀤𑀥𑀺𑀫𑀼𑀢𑁆𑀢𑁄 𑀢𑀤𑀥𑀺𑀧𑀢𑁂𑀬𑁆𑀬𑁄𑀢𑀺—  𑀕𑁄𑀢𑀫𑁄 𑀪𑀽𑀭𑀺𑀧𑀜𑁆𑀜𑀸𑀡𑁄𑁇

1127\. **𑀕𑁄𑀢𑀫𑁄 𑀪𑀽𑀭𑀺𑀫𑁂𑀥𑀲𑁄**𑀢𑀺 𑀪𑀽𑀭𑀺 𑀯𑀼𑀘𑁆𑀘𑀢𑀺 𑀧𑀣𑀯𑀻𑁇 𑀪𑀕𑀯𑀸 𑀢𑀸𑀬 𑀧𑀣𑀯𑀺𑀲𑀫𑀸𑀬 𑀧𑀜𑁆𑀜𑀸𑀬 𑀯𑀺𑀧𑀼𑀮𑀸𑀬 𑀯𑀺𑀢𑁆𑀣𑀢𑀸𑀬 𑀲𑀫𑀦𑁆𑀦𑀸𑀕𑀢𑁄𑁇 𑀫𑁂𑀥𑀸 𑀯𑀼𑀘𑁆𑀘𑀢𑀺 𑀧𑀜𑁆𑀜𑀸𑁇 𑀬𑀸 𑀧𑀜𑁆𑀜𑀸 𑀧𑀚𑀸𑀦𑀦𑀸…𑀧𑁂…  𑀅𑀫𑁄𑀳𑁄 𑀥𑀫𑁆𑀫𑀯𑀺𑀘𑀬𑁄 𑀲𑀫𑁆𑀫𑀸𑀤𑀺𑀝𑁆𑀞𑀺𑁇 𑀪𑀕𑀯𑀸 𑀇𑀫𑀸𑀬 𑀫𑁂𑀥𑀸𑀬 𑀉𑀧𑁂𑀢𑁄 𑀲𑀫𑀼𑀧𑁂𑀢𑁄 𑀉𑀧𑀸𑀕𑀢𑁄 𑀲𑀫𑀼𑀧𑀸𑀕𑀢𑁄 𑀉𑀧𑀧𑀦𑁆𑀦𑁄 𑀲𑀫𑀼𑀧𑀧𑀦𑁆𑀦𑁄 𑀲𑀫𑀦𑁆𑀦𑀸𑀕𑀢𑁄, 𑀢𑀲𑁆𑀫𑀸 𑀩𑀼𑀤𑁆𑀥𑁄 𑀲𑀼𑀫𑁂𑀥𑀲𑁄𑀢𑀺—  𑀕𑁄𑀢𑀫𑁄 𑀪𑀽𑀭𑀺𑀫𑁂𑀥𑀲𑁄𑁇 𑀢𑁂𑀦𑀸𑀳 𑀣𑁂𑀭𑁄 𑀧𑀺𑀗𑁆𑀕𑀺𑀬𑁄—

1128\. _“𑀏𑀓𑁄 𑀢𑀫𑁄𑀦𑀼𑀤𑀸𑀲𑀻𑀦𑁄,_  
_𑀚𑀼𑀢𑀺𑀫𑀸 𑀲𑁄 𑀧𑀪𑀗𑁆𑀓𑀭𑁄;_  
_𑀕𑁄𑀢𑀫𑁄 𑀪𑀽𑀭𑀺𑀧𑀜𑁆𑀜𑀸𑀡𑁄,_  
_𑀕𑁄𑀢𑀫𑁄 𑀪𑀽𑀭𑀺𑀫𑁂𑀥𑀲𑁄”𑀢𑀺𑁇_  


(108.)

1129\. _**𑀬𑁄 𑀫𑁂 𑀥𑀫𑁆𑀫𑀫𑀤𑁂𑀲𑁂𑀲𑀺,**_  
_**𑀲𑀦𑁆𑀤𑀺𑀝𑁆𑀞𑀺𑀓𑀫𑀓𑀸𑀮𑀺𑀓𑀁;**_  
_**𑀢𑀡𑁆𑀳𑀓𑁆𑀔𑀬𑀫𑀦𑀻𑀢𑀺𑀓𑀁,**_  
_**𑀬𑀲𑁆𑀲 𑀦𑀢𑁆𑀣𑀺 𑀉𑀧𑀫𑀸 𑀓𑁆𑀯𑀘𑀺𑁇** (𑁭)_  


1130\. **𑀬𑁄 𑀫𑁂 𑀥𑀫𑁆𑀫𑀫𑀤𑁂𑀲𑁂𑀲𑀻**𑀢𑀺𑁇 **𑀬𑁄**𑀢𑀺 𑀬𑁄 𑀲𑁄 𑀪𑀕𑀯𑀸 𑀲𑀬𑀫𑁆𑀪𑀽 𑀅𑀦𑀸𑀘𑀭𑀺𑀬𑀓𑁄 𑀧𑀼𑀩𑁆𑀩𑁂 𑀅𑀦𑀦𑀼𑀲𑁆𑀲𑀼𑀢𑁂𑀲𑀼 𑀥𑀫𑁆𑀫𑁂𑀲𑀼 𑀲𑀸𑀫𑀁 𑀲𑀘𑁆𑀘𑀸𑀦𑀺 𑀅𑀪𑀺𑀲𑀫𑁆𑀩𑀼𑀚𑁆𑀛𑀺, 𑀢𑀢𑁆𑀣 𑀘 𑀲𑀩𑁆𑀩𑀜𑁆𑀜𑀼𑀢𑀁 𑀧𑀢𑁆𑀢𑁄 𑀩𑀮𑁂𑀲𑀼 𑀘 𑀯𑀲𑀻𑀪𑀸𑀯𑀁𑁇 **𑀥𑀫𑁆𑀫𑀫𑀤𑁂𑀲𑁂𑀲𑀻**𑀢𑀺𑁇 **𑀥𑀫𑁆𑀫𑀦𑁆**𑀢𑀺 𑀆𑀤𑀺𑀓𑀮𑁆𑀬𑀸𑀡𑀁 𑀫𑀚𑁆𑀛𑁂𑀓𑀮𑁆𑀬𑀸𑀡𑀁 𑀧𑀭𑀺𑀬𑁄𑀲𑀸𑀦𑀓𑀮𑁆𑀬𑀸𑀡𑀁 𑀲𑀸𑀢𑁆𑀣𑀁 𑀲𑀩𑁆𑀬𑀜𑁆𑀚𑀦𑀁 𑀓𑁂𑀯𑀮𑀧𑀭𑀺𑀧𑀼𑀡𑁆𑀡𑀁 𑀧𑀭𑀺𑀲𑀼𑀤𑁆𑀥𑀁 𑀩𑁆𑀭𑀳𑁆𑀫𑀘𑀭𑀺𑀬𑀁, 𑀘𑀢𑁆𑀢𑀸𑀭𑁄 𑀲𑀢𑀺𑀧𑀝𑁆𑀞𑀸𑀦𑁂…𑀧𑁂…  𑀅𑀭𑀺𑀬𑀁 𑀅𑀝𑁆𑀞𑀗𑁆𑀕𑀺𑀓𑀁 𑀫𑀕𑁆𑀕𑀁 𑀦𑀺𑀩𑁆𑀩𑀸𑀦𑀜𑁆𑀘 𑀦𑀺𑀩𑁆𑀩𑀸𑀦𑀕𑀸𑀫𑀺𑀦𑀺𑀜𑁆𑀘 𑀧𑀝𑀺𑀧𑀤𑀁 𑀆𑀘𑀺𑀓𑁆𑀔𑀺 𑀤𑁂𑀲𑁂𑀲𑀺 𑀧𑀜𑁆𑀜𑀧𑁂𑀲𑀺 𑀧𑀝𑁆𑀞𑀧𑁂𑀲𑀺 𑀯𑀺𑀯𑀭𑀺 𑀯𑀺𑀪𑀚𑀺 𑀉𑀢𑁆𑀢𑀸𑀦𑀻𑀅𑀓𑀸𑀲𑀺 𑀧𑀓𑀸𑀲𑁂𑀲𑀻𑀢𑀺—  𑀬𑁄 𑀫𑁂 𑀥𑀫𑁆𑀫𑀫𑀤𑁂𑀲𑁂𑀲𑀺𑁇

1131\. **𑀲𑀦𑁆𑀤𑀺𑀝𑁆𑀞𑀺𑀓𑀫𑀓𑀸𑀮𑀺𑀓𑀦𑁆**𑀢𑀺 𑀲𑀦𑁆𑀤𑀺𑀝𑁆𑀞𑀺𑀓𑀁 𑀅𑀓𑀸𑀮𑀺𑀓𑀁 𑀏𑀳𑀺𑀧𑀲𑁆𑀲𑀺𑀓𑀁 𑀑𑀧𑀦𑁂𑀬𑁆𑀬𑀺𑀓𑀁 𑀧𑀘𑁆𑀘𑀢𑁆𑀢𑀁 𑀯𑁂𑀤𑀺𑀢𑀩𑁆𑀩𑀁 𑀯𑀺𑀜𑁆𑀜𑀽𑀳𑀻𑀢𑀺—  𑀏𑀯𑀁 𑀲𑀦𑁆𑀤𑀺𑀝𑁆𑀞𑀺𑀓𑀁𑁇 𑀅𑀣 𑀯𑀸, 𑀬𑁄 𑀤𑀺𑀝𑁆𑀞𑁂𑀯 𑀥𑀫𑁆𑀫𑁂 𑀅𑀭𑀺𑀬𑀁 𑀅𑀝𑁆𑀞𑀗𑁆𑀕𑀺𑀓𑀁 𑀫𑀕𑁆𑀕𑀁 𑀪𑀸𑀯𑁂𑀢𑀺, 𑀢𑀲𑁆𑀲 𑀫𑀕𑁆𑀕𑀲𑁆𑀲 𑀅𑀦𑀦𑁆𑀢𑀭𑀸 𑀲𑀫𑀦𑀦𑁆𑀢𑀭𑀸 𑀅𑀥𑀺𑀕𑀘𑁆𑀙𑀢𑁂𑀯 𑀨𑀮𑀁 𑀯𑀺𑀦𑁆𑀤𑀢𑀺 𑀧𑀝𑀺𑀮𑀪𑀢𑀻𑀢𑀺, 𑀏𑀯𑀫𑁆𑀧𑀺 𑀲𑀦𑁆𑀤𑀺𑀝𑁆𑀞𑀺𑀓𑀁𑁇 **𑀅𑀓𑀸𑀮𑀺𑀓𑀦𑁆**𑀢𑀺 𑀬𑀣𑀸 𑀫𑀦𑀼𑀲𑁆𑀲𑀸 𑀓𑀸𑀮𑀺𑀓𑀁 𑀥𑀦𑀁 𑀤𑀢𑁆𑀯𑀸 𑀅𑀦𑀦𑁆𑀢𑀭𑀸 𑀦 𑀮𑀪𑀦𑁆𑀢𑀺 𑀓𑀸𑀮𑀁 𑀆𑀕𑀫𑁂𑀦𑁆𑀢𑀺, 𑀦𑁂𑀯𑀸𑀬𑀁 𑀥𑀫𑁆𑀫𑁄𑁇 𑀬𑁄 𑀤𑀺𑀝𑁆𑀞𑁂𑀯 𑀥𑀫𑁆𑀫𑁂 𑀅𑀭𑀺𑀬𑀁 𑀅𑀝𑁆𑀞𑀗𑁆𑀕𑀺𑀓𑀁 𑀫𑀕𑁆𑀕𑀁 𑀪𑀸𑀯𑁂𑀢𑀺, 𑀢𑀲𑁆𑀲 𑀫𑀕𑁆𑀕𑀲𑁆𑀲 𑀅𑀦𑀦𑁆𑀢𑀭𑀸 𑀲𑀫𑀦𑀦𑁆𑀢𑀭𑀸 𑀅𑀥𑀺𑀕𑀘𑁆𑀙𑀢𑁂𑀯 𑀨𑀮𑀁 𑀯𑀺𑀦𑁆𑀤𑀢𑀺 𑀧𑀝𑀺𑀮𑀪𑀢𑀺, 𑀦 𑀧𑀭𑀢𑁆𑀣 𑀦 𑀧𑀭𑀮𑁄𑀓𑁂, 𑀏𑀯𑀁 𑀅𑀓𑀸𑀮𑀺𑀓𑀦𑁆𑀢𑀺—  𑀲𑀦𑁆𑀤𑀺𑀝𑁆𑀞𑀺𑀓𑀫𑀓𑀸𑀮𑀺𑀓𑀁𑁇

1132\. **𑀢𑀡𑁆𑀳𑀓𑁆𑀔𑀬𑀫𑀦𑀻𑀢𑀺𑀓𑀦𑁆**𑀢𑀺𑁇 **𑀢𑀡𑁆𑀳𑀸**𑀢𑀺 𑀭𑀽𑀧𑀢𑀡𑁆𑀳𑀸…𑀧𑁂…  𑀥𑀫𑁆𑀫𑀢𑀡𑁆𑀳𑀸𑁇 **𑀢𑀡𑁆𑀳𑀓𑁆𑀔𑀬𑀦𑁆**𑀢𑀺 𑀢𑀡𑁆𑀳𑀓𑁆𑀔𑀬𑀁 𑀭𑀸𑀕𑀓𑁆𑀔𑀬𑀁 𑀤𑁄𑀲𑀓𑁆𑀔𑀬𑀁 𑀫𑁄𑀳𑀓𑁆𑀔𑀬𑀁 𑀕𑀢𑀺𑀓𑁆𑀔𑀬𑀁 𑀉𑀧𑀧𑀢𑁆𑀢𑀺𑀓𑁆𑀔𑀬𑀁 𑀧𑀝𑀺𑀲𑀦𑁆𑀥𑀺𑀓𑁆𑀔𑀬𑀁 𑀪𑀯𑀓𑁆𑀔𑀬𑀁 𑀲𑀁𑀲𑀸𑀭𑀓𑁆𑀔𑀬𑀁 𑀯𑀝𑁆𑀝𑀓𑁆𑀔𑀬𑀁𑁇 **𑀅𑀦𑀻𑀢𑀺𑀓𑀦𑁆**𑀢𑀺 **𑀈𑀢𑀺** 𑀯𑀼𑀘𑁆𑀘𑀦𑁆𑀢𑀺 𑀓𑀺𑀮𑁂𑀲𑀸 𑀘 𑀔𑀦𑁆𑀥𑀸 𑀘 𑀅𑀪𑀺𑀲𑀗𑁆𑀔𑀸𑀭𑀸 𑀘𑁇 𑀈𑀢𑀺𑀧𑁆𑀧𑀳𑀸𑀦𑀁 𑀈𑀢𑀺𑀯𑀽𑀧𑀲𑀫𑀁 𑀈𑀢𑀺𑀧𑀝𑀺𑀦𑀺𑀲𑁆𑀲𑀕𑁆𑀕𑀁 𑀈𑀢𑀺𑀧𑀝𑀺𑀧𑁆𑀧𑀲𑁆𑀲𑀤𑁆𑀥𑀺𑀁 𑀅𑀫𑀢𑀁 𑀦𑀺𑀩𑁆𑀩𑀸𑀦𑀦𑁆𑀢𑀺—  𑀢𑀡𑁆𑀳𑀓𑁆𑀔𑀬𑀫𑀦𑀻𑀢𑀺𑀓𑀁𑁇

1133\. **𑀬𑀲𑁆𑀲 𑀦𑀢𑁆𑀣𑀺 𑀉𑀧𑀫𑀸 𑀓𑁆𑀯𑀘𑀻**𑀢𑀺𑁇 **𑀬𑀲𑁆𑀲𑀸**𑀢𑀺 𑀦𑀺𑀩𑁆𑀩𑀸𑀦𑀲𑁆𑀲𑁇 **𑀦𑀢𑁆𑀣𑀺 𑀉𑀧𑀫𑀸**𑀢𑀺 𑀉𑀧𑀫𑀸 𑀦𑀢𑁆𑀣𑀺, 𑀉𑀧𑀦𑀺𑀥𑀸 𑀦𑀢𑁆𑀣𑀺, 𑀲𑀤𑀺𑀲𑀁 𑀦𑀢𑁆𑀣𑀺, 𑀧𑀝𑀺𑀪𑀸𑀕𑁄 𑀦𑀢𑁆𑀣𑀺 𑀦 𑀅𑀢𑁆𑀣𑀺 𑀦 𑀲𑀁𑀯𑀺𑀚𑁆𑀚𑀢𑀺 𑀦𑀼𑀧𑀮𑀩𑁆𑀪𑀢𑀺𑁇 **𑀓𑁆𑀯𑀘𑀻**𑀢𑀺 𑀓𑁆𑀯𑀘𑀺 𑀓𑀺𑀫𑁆𑀳𑀺𑀘𑀺 𑀓𑀢𑁆𑀣𑀘𑀺 𑀅𑀚𑁆𑀛𑀢𑁆𑀢𑀁 𑀯𑀸 𑀩𑀳𑀺𑀤𑁆𑀥𑀸 𑀯𑀸 𑀅𑀚𑁆𑀛𑀢𑁆𑀢𑀩𑀳𑀺𑀤𑁆𑀥𑀸 𑀯𑀸𑀢𑀺—  𑀬𑀲𑁆𑀲 𑀦𑀢𑁆𑀣𑀺 𑀉𑀧𑀫𑀸 𑀓𑁆𑀯𑀘𑀺𑁇 𑀢𑁂𑀦𑀸𑀳 𑀣𑁂𑀭𑁄 𑀧𑀺𑀗𑁆𑀕𑀺𑀬𑁄—

1134\. _“𑀬𑁄 𑀫𑁂 𑀥𑀫𑁆𑀫𑀫𑀤𑁂𑀲𑁂𑀲𑀺,_  
_𑀲𑀦𑁆𑀤𑀺𑀝𑁆𑀞𑀺𑀓𑀫𑀓𑀸𑀮𑀺𑀓𑀁;_  
_𑀢𑀡𑁆𑀳𑀓𑁆𑀔𑀬𑀫𑀦𑀻𑀢𑀺𑀓𑀁,_  
_𑀬𑀲𑁆𑀲 𑀦𑀢𑁆𑀣𑀺 𑀉𑀧𑀫𑀸 𑀓𑁆𑀯𑀘𑀻”𑀢𑀺𑁇_  


(109.)

1135\. _**𑀓𑀺𑀁 𑀦𑀼 𑀢𑀫𑁆𑀳𑀸 𑀯𑀺𑀧𑁆𑀧𑀯𑀲𑀲𑀺,**_  
_**𑀫𑀼𑀳𑀼𑀢𑁆𑀢𑀫𑀧𑀺 𑀧𑀺𑀗𑁆𑀕𑀺𑀬;**_  
_**𑀕𑁄𑀢𑀫𑀸 𑀪𑀽𑀭𑀺𑀧𑀜𑁆𑀜𑀸𑀡𑀸,**_  
_**𑀕𑁄𑀢𑀫𑀸 𑀪𑀽𑀭𑀺𑀫𑁂𑀥𑀲𑀸𑁇** (𑁮)_  


1136\. **𑀓𑀺𑀁 𑀦𑀼 𑀢𑀫𑁆𑀳𑀸 𑀯𑀺𑀧𑁆𑀧𑀯𑀲𑀲𑀻**𑀢𑀺 𑀓𑀺𑀁 𑀦𑀼 𑀩𑀼𑀤𑁆𑀥𑀫𑁆𑀳𑀸 𑀯𑀺𑀧𑁆𑀧𑀯𑀲𑀲𑀺 𑀅𑀧𑁂𑀲𑀺 𑀅𑀧𑀕𑀘𑁆𑀙𑀲𑀺 𑀯𑀺𑀦𑀸 𑀳𑁄𑀲𑀻𑀢𑀺—  𑀓𑀺𑀁 𑀦𑀼 𑀢𑀫𑁆𑀳𑀸 𑀯𑀺𑀧𑁆𑀧𑀯𑀲𑀲𑀺𑁇

1137\. **𑀫𑀼𑀳𑀼𑀢𑁆𑀢𑀫𑀧𑀺 𑀧𑀺𑀗𑁆𑀕𑀺𑀬𑀸**𑀢𑀺 𑀫𑀼𑀳𑀼𑀢𑁆𑀢𑀫𑁆𑀧𑀺 𑀔𑀡𑀫𑁆𑀧𑀺 𑀮𑀬𑀫𑁆𑀧𑀺 𑀯𑀬𑀫𑁆𑀧𑀺 𑀅𑀤𑁆𑀥𑀫𑁆𑀧𑀻𑀢𑀺—  𑀫𑀼𑀳𑀼𑀢𑁆𑀢𑀫𑀧𑀺𑁇 **𑀧𑀺𑀗𑁆𑀕𑀺𑀬𑀸**𑀢𑀺 𑀩𑀸𑀯𑀭𑀻 𑀢𑀁 𑀦𑀢𑁆𑀢𑀸𑀭𑀁 𑀦𑀸𑀫𑁂𑀦 𑀆𑀮𑀧𑀢𑀺𑁇

1138\. **𑀕𑁄𑀢𑀫𑀸 𑀪𑀽𑀭𑀺𑀧𑀜𑁆𑀜𑀸𑀡𑀸**𑀢𑀺 𑀕𑁄𑀢𑀫𑀸 𑀪𑀽𑀭𑀺𑀧𑀜𑁆𑀜𑀸𑀡𑀸 𑀜𑀸𑀡𑀧𑀜𑁆𑀜𑀸𑀡𑀸 𑀧𑀜𑁆𑀜𑀸𑀥𑀚𑀸 𑀧𑀜𑁆𑀜𑀸𑀓𑁂𑀢𑀼𑀫𑁆𑀳𑀸 𑀧𑀜𑁆𑀜𑀸𑀥𑀺𑀧𑀢𑁂𑀬𑁆𑀬𑀫𑁆𑀳𑀸 𑀯𑀺𑀘𑀬𑀩𑀳𑀼𑀮𑀸 𑀧𑀯𑀺𑀘𑀬𑀩𑀳𑀼𑀮𑀸 𑀑𑀓𑁆𑀔𑀸𑀬𑀦𑀩𑀳𑀼𑀮𑀸 𑀲𑀫𑁄𑀓𑁆𑀔𑀸𑀬𑀦𑀥𑀫𑁆𑀫𑀸 𑀯𑀺𑀪𑀽𑀢𑀯𑀺𑀳𑀸𑀭𑀺𑀫𑁆𑀳𑀸 𑀢𑀘𑁆𑀘𑀭𑀺𑀢𑀸 𑀢𑀩𑁆𑀩𑀳𑀼𑀮𑀸 𑀢𑀕𑁆𑀕𑀭𑀼𑀓𑀸 𑀢𑀦𑁆𑀦𑀺𑀦𑁆𑀦𑀸 𑀢𑀧𑁆𑀧𑁄𑀡𑀸 𑀢𑀧𑁆𑀧𑀩𑁆𑀪𑀸𑀭𑀸 𑀢𑀤𑀥𑀺𑀫𑀼𑀢𑁆𑀢𑀸 𑀢𑀤𑀥𑀺𑀧𑀢𑁂𑀬𑁆𑀬𑀫𑁆𑀳𑀸𑀢𑀺—  𑀕𑁄𑀢𑀫𑀸 𑀪𑀽𑀭𑀺𑀧𑀜𑁆𑀜𑀸𑀡𑀸𑁇

1139\. **𑀕𑁄𑀢𑀫𑀸 𑀪𑀽𑀭𑀺𑀫𑁂𑀥𑀲𑀸**𑀢𑀺 𑀪𑀽𑀭𑀺 𑀯𑀼𑀘𑁆𑀘𑀢𑀺 𑀧𑀣𑀯𑀻𑁇 𑀪𑀕𑀯𑀸 𑀢𑀸𑀬 𑀧𑀣𑀯𑀺𑀲𑀫𑀸𑀬 𑀧𑀜𑁆𑀜𑀸𑀬 𑀯𑀺𑀧𑀼𑀮𑀸𑀬 𑀯𑀺𑀢𑁆𑀣𑀢𑀸𑀬 𑀲𑀫𑀦𑁆𑀦𑀸𑀕𑀢𑁄𑁇 𑀫𑁂𑀥𑀸 𑀯𑀼𑀘𑁆𑀘𑀢𑀺 𑀧𑀜𑁆𑀜𑀸𑁇 𑀬𑀸 𑀧𑀜𑁆𑀜𑀸 𑀧𑀚𑀸𑀦𑀦𑀸…𑀧𑁂…  𑀅𑀫𑁄𑀳𑁄 𑀥𑀫𑁆𑀫𑀯𑀺𑀘𑀬𑁄 𑀲𑀫𑁆𑀫𑀸𑀤𑀺𑀝𑁆𑀞𑀺𑁇 𑀪𑀕𑀯𑀸 𑀇𑀫𑀸𑀬 𑀫𑁂𑀥𑀸𑀬 𑀧𑀜𑁆𑀜𑀸𑀬 𑀉𑀧𑁂𑀢𑁄 𑀲𑀫𑀼𑀧𑁂𑀢𑁄 𑀉𑀧𑀸𑀕𑀢𑁄 𑀲𑀫𑀼𑀧𑀸𑀕𑀢𑁄 𑀉𑀧𑀧𑀦𑁆𑀦𑁄 𑀲𑀫𑀼𑀧𑀧𑀦𑁆𑀦𑁄 𑀲𑀫𑀦𑁆𑀦𑀸𑀕𑀢𑁄, 𑀢𑀲𑁆𑀫𑀸 𑀩𑀼𑀤𑁆𑀥𑁄 𑀲𑀼𑀫𑁂𑀥𑀲𑁄𑀢𑀺—  𑀕𑁄𑀢𑀫𑀸 𑀪𑀽𑀭𑀺𑀫𑁂𑀥𑀲𑀸𑁇 𑀢𑁂𑀦𑀸𑀳 𑀲𑁄 𑀩𑁆𑀭𑀸𑀳𑁆𑀫𑀡𑁄—

1140\. _“𑀓𑀺𑀁 𑀦𑀼 𑀢𑀫𑁆𑀳𑀸 𑀯𑀺𑀧𑁆𑀧𑀯𑀲𑀲𑀺,_  
_𑀫𑀼𑀳𑀼𑀢𑁆𑀢𑀫𑀧𑀺 𑀧𑀺𑀗𑁆𑀕𑀺𑀬;_  
_𑀕𑁄𑀢𑀫𑀸 𑀪𑀽𑀭𑀺𑀧𑀜𑁆𑀜𑀸𑀡𑀸,_  
_𑀕𑁄𑀢𑀫𑀸 𑀪𑀽𑀭𑀺𑀫𑁂𑀥𑀲𑀸”𑀢𑀺𑁇_  


(110.)

1141\. _**𑀬𑁄 𑀢𑁂 𑀥𑀫𑁆𑀫𑀫𑀤𑁂𑀲𑁂𑀲𑀺,**_  
_**𑀲𑀦𑁆𑀤𑀺𑀝𑁆𑀞𑀺𑀓𑀫𑀓𑀸𑀮𑀺𑀓𑀁;**_  
_**𑀢𑀡𑁆𑀳𑀓𑁆𑀔𑀬𑀫𑀦𑀻𑀢𑀺𑀓𑀁,**_  
_**𑀬𑀲𑁆𑀲 𑀦𑀢𑁆𑀣𑀺 𑀉𑀧𑀫𑀸 𑀓𑁆𑀯𑀘𑀺𑁇** (𑁯)_  


1142\. **𑀬𑁄 𑀢𑁂 𑀥𑀫𑁆𑀫𑀫𑀤𑁂𑀲𑁂𑀲𑀻**𑀢𑀺 𑀬𑁄 𑀲𑁄 𑀪𑀕𑀯𑀸…𑀧𑁂…  𑀢𑀢𑁆𑀣 𑀘 𑀲𑀩𑁆𑀩𑀜𑁆𑀜𑀼𑀢𑀁 𑀧𑀢𑁆𑀢𑁄 𑀩𑀮𑁂𑀲𑀼 𑀘 𑀯𑀲𑀻𑀪𑀸𑀯𑀁𑁇 **𑀥𑀫𑁆𑀫𑀫𑀤𑁂𑀲𑁂𑀲𑀻**𑀢𑀺 **𑀥𑀫𑁆𑀫𑀦𑁆**𑀢𑀺 𑀆𑀤𑀺𑀓𑀮𑁆𑀬𑀸𑀡𑀁 𑀫𑀚𑁆𑀛𑁂𑀓𑀮𑁆𑀬𑀸𑀡𑀁…𑀧𑁂…  𑀦𑀺𑀩𑁆𑀩𑀸𑀦𑀜𑁆𑀘 𑀦𑀺𑀩𑁆𑀩𑀸𑀦𑀕𑀸𑀫𑀺𑀦𑀺𑀜𑁆𑀘 𑀧𑀝𑀺𑀧𑀤𑀁 𑀆𑀘𑀺𑀓𑁆𑀔𑀺 𑀤𑁂𑀲𑁂𑀲𑀺 𑀧𑀜𑁆𑀜𑀧𑁂𑀲𑀺 𑀧𑀝𑁆𑀞𑀧𑁂𑀲𑀺 𑀯𑀺𑀯𑀭𑀺 𑀯𑀺𑀪𑀚𑀺 𑀉𑀢𑁆𑀢𑀸𑀦𑀻𑀅𑀓𑀸𑀲𑀺 𑀧𑀓𑀸𑀲𑁂𑀲𑀻𑀢𑀺—  𑀬𑁄 𑀢𑁂 𑀥𑀫𑁆𑀫𑀫𑀤𑁂𑀲𑁂𑀲𑀺𑁇

1143\. **𑀲𑀦𑁆𑀤𑀺𑀝𑁆𑀞𑀺𑀓𑀫𑀓𑀸𑀮𑀺𑀓𑀦𑁆**𑀢𑀺 𑀲𑀦𑁆𑀤𑀺𑀝𑁆𑀞𑀺𑀓𑀁 𑀅𑀓𑀸𑀮𑀺𑀓𑀁 𑀏𑀳𑀺𑀧𑀲𑁆𑀲𑀺𑀓𑀁 𑀑𑀧𑀦𑁂𑀬𑁆𑀬𑀺𑀓𑀁 𑀧𑀘𑁆𑀘𑀢𑁆𑀢𑀁 𑀯𑁂𑀤𑀺𑀢𑀩𑁆𑀩𑀁 𑀯𑀺𑀜𑁆𑀜𑀽𑀳𑀻𑀢𑀺—  𑀏𑀯𑀁 𑀲𑀦𑁆𑀤𑀺𑀝𑁆𑀞𑀺𑀓𑀁𑁇 𑀅𑀣 𑀯𑀸, 𑀬𑁄 𑀤𑀺𑀝𑁆𑀞𑁂𑀯 𑀥𑀫𑁆𑀫𑁂 𑀅𑀭𑀺𑀬𑀁 𑀅𑀝𑁆𑀞𑀗𑁆𑀕𑀺𑀓𑀁 𑀫𑀕𑁆𑀕𑀁 𑀪𑀸𑀯𑁂𑀢𑀺, 𑀢𑀲𑁆𑀲 𑀫𑀕𑁆𑀕𑀲𑁆𑀲 𑀅𑀦𑀦𑁆𑀢𑀭𑀸 𑀲𑀫𑀦𑀦𑁆𑀢𑀭𑀸 𑀅𑀥𑀺𑀕𑀘𑁆𑀙𑀢𑁂𑀯 𑀨𑀮𑀁 𑀯𑀺𑀦𑁆𑀤𑀢𑀺 𑀧𑀝𑀺𑀮𑀪𑀢𑀻𑀢𑀺—  𑀏𑀯𑀫𑁆𑀧𑀺 𑀲𑀦𑁆𑀤𑀺𑀝𑁆𑀞𑀺𑀓𑀁𑁇 **𑀅𑀓𑀸𑀮𑀺𑀓𑀦𑁆**𑀢𑀺 𑀬𑀣𑀸 𑀫𑀦𑀼𑀲𑁆𑀲𑀸 𑀓𑀸𑀮𑀺𑀓𑀁 𑀥𑀦𑀁 𑀤𑀢𑁆𑀯𑀸 𑀅𑀦𑀦𑁆𑀢𑀭𑀸 𑀦 𑀮𑀪𑀦𑁆𑀢𑀺, 𑀓𑀸𑀮𑀁 𑀆𑀕𑀫𑁂𑀦𑁆𑀢𑀺, 𑀦𑁂𑀯𑀸𑀬𑀁 𑀥𑀫𑁆𑀫𑁄𑁇 𑀬𑁄 𑀤𑀺𑀝𑁆𑀞𑁂𑀯 𑀥𑀫𑁆𑀫𑁂 𑀅𑀭𑀺𑀬𑀁 𑀅𑀝𑁆𑀞𑀗𑁆𑀕𑀺𑀓𑀁 𑀫𑀕𑁆𑀕𑀁 𑀪𑀸𑀯𑁂𑀢𑀺; 𑀢𑀲𑁆𑀲 𑀫𑀕𑁆𑀕𑀲𑁆𑀲 𑀅𑀦𑀦𑁆𑀢𑀭𑀸 𑀲𑀫𑀦𑀦𑁆𑀢𑀭𑀸 𑀅𑀥𑀺𑀕𑀘𑁆𑀙𑀢𑁂𑀯 𑀨𑀮𑀁 𑀯𑀺𑀦𑁆𑀤𑀢𑀺 𑀧𑀝𑀺𑀮𑀪𑀢𑀺, 𑀦 𑀧𑀭𑀢𑁆𑀣 𑀦 𑀧𑀭𑀮𑁄𑀓𑁂, 𑀏𑀯𑀁 𑀅𑀓𑀸𑀮𑀺𑀓𑀦𑁆𑀢𑀺—  𑀲𑀦𑁆𑀤𑀺𑀝𑁆𑀞𑀺𑀓𑀫𑀓𑀸𑀮𑀺𑀓𑀁𑁇

1144\. **𑀢𑀡𑁆𑀳𑀓𑁆𑀔𑀬𑀫𑀦𑀻𑀢𑀺𑀓𑀦𑁆**𑀢𑀺𑁇 **𑀢𑀡𑁆𑀳𑀸**𑀢𑀺 𑀭𑀽𑀧𑀢𑀡𑁆𑀳𑀸…𑀧𑁂…  𑀥𑀫𑁆𑀫𑀢𑀡𑁆𑀳𑀸𑁇 **𑀢𑀡𑁆𑀳𑀓𑁆𑀔𑀬𑀦𑁆**𑀢𑀺 𑀢𑀡𑁆𑀳𑀓𑁆𑀔𑀬𑀁 𑀭𑀸𑀕𑀓𑁆𑀔𑀬𑀁 𑀤𑁄𑀲𑀓𑁆𑀔𑀬𑀁 𑀫𑁄𑀳𑀓𑁆𑀔𑀬𑀁 𑀕𑀢𑀺𑀓𑁆𑀔𑀬𑀁 𑀉𑀧𑀧𑀢𑁆𑀢𑀺𑀓𑁆𑀔𑀬𑀁 𑀧𑀝𑀺𑀲𑀦𑁆𑀥𑀺𑀓𑁆𑀔𑀬𑀁 𑀪𑀯𑀓𑁆𑀔𑀬𑀁 𑀲𑀁𑀲𑀸𑀭𑀓𑁆𑀔𑀬𑀁 𑀯𑀝𑁆𑀝𑀓𑁆𑀔𑀬𑀁𑁇 **𑀅𑀦𑀻𑀢𑀺𑀓𑀦𑁆**𑀢𑀺 **𑀈𑀢𑀺** 𑀯𑀼𑀘𑁆𑀘𑀦𑁆𑀢𑀺 𑀓𑀺𑀮𑁂𑀲𑀸 𑀘 𑀔𑀦𑁆𑀥𑀸 𑀘 𑀅𑀪𑀺𑀲𑀗𑁆𑀔𑀸𑀭𑀸 𑀘𑁇 𑀈𑀢𑀺𑀧𑁆𑀧𑀳𑀸𑀦𑀁 𑀈𑀢𑀺𑀯𑀽𑀧𑀲𑀫𑀁 𑀈𑀢𑀺𑀧𑀝𑀺𑀦𑀺𑀲𑁆𑀲𑀕𑁆𑀕𑀁 𑀈𑀢𑀺𑀧𑀝𑀺𑀧𑁆𑀧𑀲𑁆𑀲𑀤𑁆𑀥𑀺𑀁 𑀅𑀫𑀢𑀁 𑀦𑀺𑀩𑁆𑀩𑀸𑀦𑀦𑁆𑀢𑀺—  𑀢𑀡𑁆𑀳𑀓𑁆𑀔𑀬𑀫𑀦𑀻𑀢𑀺𑀓𑀁𑁇

1145\. **𑀬𑀲𑁆𑀲 𑀦𑀢𑁆𑀣𑀺 𑀉𑀧𑀫𑀸 𑀓𑁆𑀯𑀘𑀻**𑀢𑀺𑁇 **𑀬𑀲𑁆𑀲𑀸**𑀢𑀺 𑀦𑀺𑀩𑁆𑀩𑀸𑀦𑀲𑁆𑀲𑁇 **𑀦𑀢𑁆𑀣𑀺 𑀉𑀧𑀫𑀸**𑀢𑀺 𑀉𑀧𑀫𑀸 𑀦𑀢𑁆𑀣𑀺, 𑀉𑀧𑀦𑀺𑀥𑀸 𑀦𑀢𑁆𑀣𑀺, 𑀲𑀤𑀺𑀲𑀁 𑀦𑀢𑁆𑀣𑀺, 𑀧𑀝𑀺𑀪𑀸𑀕𑁄 𑀦𑀢𑁆𑀣𑀺 𑀦 𑀅𑀢𑁆𑀣𑀺 𑀦 𑀲𑀁𑀯𑀺𑀚𑁆𑀚𑀢𑀺 𑀦𑀼𑀧𑀮𑀩𑁆𑀪𑀢𑀺𑁇 **𑀓𑁆𑀯𑀘𑀻**𑀢𑀺 𑀓𑁆𑀯𑀘𑀺 𑀓𑀺𑀫𑁆𑀳𑀺𑀘𑀺 𑀓𑀢𑁆𑀣𑀘𑀺 𑀅𑀚𑁆𑀛𑀢𑁆𑀢𑀁 𑀯𑀸 𑀩𑀳𑀺𑀤𑁆𑀥𑀸 𑀯𑀸 𑀅𑀚𑁆𑀛𑀢𑁆𑀢𑀩𑀳𑀺𑀤𑁆𑀥𑀸 𑀯𑀸𑀢𑀺—  𑀬𑀲𑁆𑀲 𑀦𑀢𑁆𑀣𑀺 𑀉𑀧𑀫𑀸 𑀓𑁆𑀯𑀘𑀺𑁇 𑀢𑁂𑀦𑀸𑀳 𑀲𑁄 𑀩𑁆𑀭𑀸𑀳𑁆𑀫𑀡𑁄—

1146\. _“𑀬𑁄 𑀢𑁂 𑀥𑀫𑁆𑀫𑀫𑀤𑁂𑀲𑁂𑀲𑀺,_  
_𑀲𑀦𑁆𑀤𑀺𑀝𑁆𑀞𑀺𑀓𑀫𑀓𑀸𑀮𑀺𑀓𑀁;_  
_𑀢𑀡𑁆𑀳𑀓𑁆𑀔𑀬𑀫𑀦𑀻𑀢𑀺𑀓𑀁,_  
_𑀬𑀲𑁆𑀲 𑀦𑀢𑁆𑀣𑀺 𑀉𑀧𑀫𑀸 𑀓𑁆𑀯𑀘𑀻”𑀢𑀺𑁇_  


(111.)

1147\. _**𑀦𑀸𑀳𑀁 𑀢𑀫𑁆𑀳𑀸 𑀯𑀺𑀧𑁆𑀧𑀯𑀲𑀸𑀫𑀺,**_  
_**𑀫𑀼𑀳𑀼𑀢𑁆𑀢𑀫𑀧𑀺 𑀩𑁆𑀭𑀸𑀳𑁆𑀫𑀡;**_  
_**𑀕𑁄𑀢𑀫𑀸 𑀪𑀽𑀭𑀺𑀧𑀜𑁆𑀜𑀸𑀡𑀸,**_  
_**𑀕𑁄𑀢𑀫𑀸 𑀪𑀽𑀭𑀺𑀫𑁂𑀥𑀲𑀸𑁇** (𑁧𑁦)_  


1148\. **𑀦𑀸𑀳𑀁 𑀢𑀫𑁆𑀳𑀸 𑀯𑀺𑀧𑁆𑀧𑀯𑀲𑀸𑀫𑀻**𑀢𑀺 𑀦𑀸𑀳𑀁 𑀩𑀼𑀤𑁆𑀥𑀫𑁆𑀳𑀸 𑀯𑀺𑀧𑁆𑀧𑀯𑀲𑀸𑀫𑀺 𑀅𑀧𑁂𑀫𑀺 𑀅𑀧𑀕𑀘𑁆𑀙𑀸𑀫𑀺 𑀯𑀺𑀦𑀸 𑀳𑁄𑀫𑀻𑀢𑀺—  𑀦𑀸𑀳𑀁 𑀢𑀫𑁆𑀳𑀸 𑀯𑀺𑀧𑁆𑀧𑀯𑀲𑀸𑀫𑀺𑁇

1149\. **𑀫𑀼𑀳𑀼𑀢𑁆𑀢𑀫𑀧𑀺 𑀩𑁆𑀭𑀸𑀳𑁆𑀫𑀡𑀸**𑀢𑀺 𑀫𑀼𑀳𑀼𑀢𑁆𑀢𑀫𑁆𑀧𑀺 𑀔𑀡𑀫𑁆𑀧𑀺 𑀮𑀬𑀫𑁆𑀧𑀺 𑀯𑀬𑀫𑁆𑀧𑀺 𑀅𑀤𑁆𑀥𑀫𑁆𑀧𑀻𑀢𑀺 𑀫𑀼𑀳𑀼𑀢𑁆𑀢𑀫𑀧𑀺𑁇 **𑀩𑁆𑀭𑀸𑀳𑁆𑀫𑀡𑀸**𑀢𑀺 𑀕𑀸𑀭𑀯𑁂𑀦 𑀫𑀸𑀢𑀼𑀮𑀁 𑀆𑀮𑀧𑀢𑀺𑁇

1150\. **𑀕𑁄𑀢𑀫𑀸 𑀪𑀽𑀭𑀺𑀧𑀜𑁆𑀜𑀸𑀡𑀸**𑀢𑀺 𑀕𑁄𑀢𑀫𑀸 𑀪𑀽𑀭𑀺𑀧𑀜𑁆𑀜𑀸𑀡𑀸 𑀜𑀸𑀡𑀧𑀜𑁆𑀜𑀸𑀡𑀸 𑀧𑀜𑁆𑀜𑀸𑀥𑀚𑀸 𑀧𑀜𑁆𑀜𑀸𑀓𑁂𑀢𑀼𑀫𑁆𑀳𑀸 𑀧𑀜𑁆𑀜𑀸𑀥𑀺𑀧𑀢𑁂𑀬𑁆𑀬𑀫𑁆𑀳𑀸 𑀯𑀺𑀘𑀬𑀩𑀳𑀼𑀮𑀸 𑀧𑀯𑀺𑀘𑀬𑀩𑀳𑀼𑀮𑀸 𑀑𑀓𑁆𑀔𑀸𑀬𑀦𑀩𑀳𑀼𑀮𑀸 𑀲𑀫𑁄𑀓𑁆𑀔𑀸𑀬𑀦𑀥𑀫𑁆𑀫𑀸 𑀯𑀺𑀪𑀽𑀢𑀯𑀺𑀳𑀸𑀭𑀺𑀫𑁆𑀳𑀸 𑀢𑀘𑁆𑀘𑀭𑀺𑀢𑀸 𑀢𑀩𑁆𑀩𑀳𑀼𑀮𑀸 𑀢𑀕𑁆𑀕𑀭𑀼𑀓𑀸 𑀢𑀦𑁆𑀦𑀺𑀦𑁆𑀦𑀸 𑀢𑀧𑁆𑀧𑁄𑀡𑀸 𑀢𑀧𑁆𑀧𑀩𑁆𑀪𑀸𑀭𑀸 𑀢𑀤𑀥𑀺𑀫𑀼𑀢𑁆𑀢𑀸 𑀢𑀤𑀥𑀺𑀧𑀢𑁂𑀬𑁆𑀬𑀫𑁆𑀳𑀸𑀢𑀺—  𑀕𑁄𑀢𑀫𑀸 𑀪𑀽𑀭𑀺𑀧𑀜𑁆𑀜𑀸𑀡𑀸𑁇

1151\. **𑀕𑁄𑀢𑀫𑀸 𑀪𑀽𑀭𑀺𑀫𑁂𑀥𑀲𑀸**𑀢𑀺 𑀪𑀽𑀭𑀺 𑀯𑀼𑀘𑁆𑀘𑀢𑀺 𑀧𑀣𑀯𑀻𑁇 𑀪𑀕𑀯𑀸 𑀢𑀸𑀬 𑀧𑀣𑀯𑀺𑀲𑀫𑀸𑀬 𑀧𑀜𑁆𑀜𑀸𑀬 𑀯𑀺𑀧𑀼𑀮𑀸𑀬 𑀯𑀺𑀢𑁆𑀣𑀢𑀸𑀬 𑀲𑀫𑀦𑁆𑀦𑀸𑀕𑀢𑁄𑁇 𑀫𑁂𑀥𑀸 𑀯𑀼𑀘𑁆𑀘𑀢𑀺 𑀧𑀜𑁆𑀜𑀸𑁇 𑀬𑀸 𑀧𑀜𑁆𑀜𑀸 𑀧𑀚𑀸𑀦𑀦𑀸…𑀧𑁂…  𑀅𑀫𑁄𑀳𑁄 𑀥𑀫𑁆𑀫𑀯𑀺𑀘𑀬𑁄 𑀲𑀫𑁆𑀫𑀸𑀤𑀺𑀝𑁆𑀞𑀺𑁇 𑀪𑀕𑀯𑀸 𑀇𑀫𑀸𑀬 𑀫𑁂𑀥𑀸𑀬 𑀧𑀜𑁆𑀜𑀸𑀬 𑀉𑀧𑁂𑀢𑁄 𑀲𑀫𑀼𑀧𑁂𑀢𑁄 𑀉𑀧𑀸𑀕𑀢𑁄 𑀲𑀫𑀼𑀧𑀸𑀕𑀢𑁄 𑀉𑀧𑀧𑀦𑁆𑀦𑁄 𑀲𑀫𑀼𑀧𑀧𑀦𑁆𑀦𑁄 𑀲𑀫𑀦𑁆𑀦𑀸𑀕𑀢𑁄𑁇 𑀢𑀲𑁆𑀫𑀸 𑀩𑀼𑀤𑁆𑀥𑁄 𑀲𑀼𑀫𑁂𑀥𑀲𑁄𑀢𑀺—  𑀕𑁄𑀢𑀫𑀸 𑀪𑀽𑀭𑀺𑀫𑁂𑀥𑀲𑀸𑁇 𑀢𑁂𑀦𑀸𑀳 𑀣𑁂𑀭𑁄 𑀧𑀺𑀗𑁆𑀕𑀺𑀬𑁄—

1152\. _“𑀦𑀸𑀳𑀁 𑀢𑀫𑁆𑀳𑀸 𑀯𑀺𑀧𑁆𑀧𑀯𑀲𑀸𑀫𑀺,_  
_𑀫𑀼𑀳𑀼𑀢𑁆𑀢𑀫𑀧𑀺 𑀩𑁆𑀭𑀸𑀳𑁆𑀫𑀡;_  
_𑀕𑁄𑀢𑀫𑀸 𑀪𑀽𑀭𑀺𑀧𑀜𑁆𑀜𑀸𑀡𑀸,_  
_𑀕𑁄𑀢𑀫𑀸 𑀪𑀽𑀭𑀺𑀫𑁂𑀥𑀲𑀸”𑀢𑀺𑁇_  


(112.)

1153\. _**𑀬𑁄 𑀫𑁂 𑀥𑀫𑁆𑀫𑀫𑀤𑁂𑀲𑁂𑀲𑀺,**_  
_**𑀲𑀦𑁆𑀤𑀺𑀝𑁆𑀞𑀺𑀓𑀫𑀓𑀸𑀮𑀺𑀓𑀁;**_  
_**𑀢𑀡𑁆𑀳𑀓𑁆𑀔𑀬𑀫𑀦𑀻𑀢𑀺𑀓𑀁,**_  
_**𑀬𑀲𑁆𑀲 𑀦𑀢𑁆𑀣𑀺 𑀉𑀧𑀫𑀸 𑀓𑁆𑀯𑀘𑀺𑁇** (𑁧𑁧)_  


1154\. **𑀬𑁄 𑀫𑁂 𑀥𑀫𑁆𑀫𑀫𑀤𑁂𑀲𑁂𑀲𑀻**𑀢𑀺 𑀬𑁄 𑀲𑁄 𑀪𑀕𑀯𑀸 𑀲𑀬𑀫𑁆𑀪𑀽 𑀅𑀦𑀸𑀘𑀭𑀺𑀬𑀓𑁄 𑀧𑀼𑀩𑁆𑀩𑁂 𑀅𑀦𑀦𑀼𑀲𑁆𑀲𑀼𑀢𑁂𑀲𑀼 𑀥𑀫𑁆𑀫𑁂𑀲𑀼 𑀲𑀸𑀫𑀁 𑀲𑀘𑁆𑀘𑀸𑀦𑀺 𑀅𑀪𑀺𑀲𑀫𑁆𑀩𑀼𑀚𑁆𑀛𑀺, 𑀢𑀢𑁆𑀣 𑀘 𑀲𑀩𑁆𑀩𑀜𑁆𑀜𑀼𑀢𑀁 𑀧𑀢𑁆𑀢𑁄 𑀩𑀮𑁂𑀲𑀼 𑀘 𑀯𑀲𑀻𑀪𑀸𑀯𑀁𑁇 **𑀥𑀫𑁆𑀫𑀫𑀤𑁂𑀲𑁂𑀲𑀻**𑀢𑀺𑁇 **𑀥𑀫𑁆𑀫𑀦𑁆**𑀢𑀺 𑀆𑀤𑀺𑀓𑀮𑁆𑀬𑀸𑀡𑀁 𑀫𑀚𑁆𑀛𑁂𑀓𑀮𑁆𑀬𑀸𑀡𑀁 𑀧𑀭𑀺𑀬𑁄𑀲𑀸𑀦𑀓𑀮𑁆𑀬𑀸𑀡𑀁 𑀲𑀸𑀢𑁆𑀣𑀁 𑀲𑀩𑁆𑀬𑀜𑁆𑀚𑀦𑀁 𑀓𑁂𑀯𑀮𑀧𑀭𑀺𑀧𑀼𑀡𑁆𑀡𑀁 𑀧𑀭𑀺𑀲𑀼𑀤𑁆𑀥𑀁 𑀩𑁆𑀭𑀳𑁆𑀫𑀘𑀭𑀺𑀬𑀁, 𑀘𑀢𑁆𑀢𑀸𑀭𑁄 𑀲𑀢𑀺𑀧𑀝𑁆𑀞𑀸𑀦𑁂 𑀘𑀢𑁆𑀢𑀸𑀭𑁄 𑀲𑀫𑁆𑀫𑀧𑁆𑀧𑀥𑀸𑀦𑁂 𑀘𑀢𑁆𑀢𑀸𑀭𑁄 𑀇𑀤𑁆𑀥𑀺𑀧𑀸𑀤𑁂 𑀧𑀜𑁆𑀘𑀺𑀦𑁆𑀤𑁆𑀭𑀺𑀬𑀸𑀦𑀺 𑀧𑀜𑁆𑀘 𑀩𑀮𑀸𑀦𑀺 𑀲𑀢𑁆𑀢 𑀩𑁄𑀚𑁆𑀛𑀗𑁆𑀕𑁂 𑀅𑀭𑀺𑀬𑀁 𑀅𑀝𑁆𑀞𑀗𑁆𑀕𑀺𑀓𑀁 𑀫𑀕𑁆𑀕𑀁 𑀦𑀺𑀩𑁆𑀩𑀸𑀦𑀜𑁆𑀘 𑀦𑀺𑀩𑁆𑀩𑀸𑀦𑀕𑀸𑀫𑀺𑀦𑀺𑀜𑁆𑀘 𑀧𑀝𑀺𑀧𑀤𑀁 𑀆𑀘𑀺𑀓𑁆𑀔𑀺 𑀤𑁂𑀲𑁂𑀲𑀺 𑀧𑀜𑁆𑀜𑀧𑁂𑀲𑀺 𑀧𑀝𑁆𑀞𑀧𑁂𑀲𑀺 𑀯𑀺𑀯𑀭𑀺 𑀯𑀺𑀪𑀚𑀺 𑀉𑀢𑁆𑀢𑀸𑀦𑀻𑀅𑀓𑀸𑀲𑀺 𑀧𑀓𑀸𑀲𑁂𑀲𑀻𑀢𑀺—  𑀬𑁄 𑀫𑁂 𑀥𑀫𑁆𑀫𑀫𑀤𑁂𑀲𑁂𑀲𑀺𑁇

1155\. **𑀲𑀦𑁆𑀤𑀺𑀝𑁆𑀞𑀺𑀓𑀫𑀓𑀸𑀮𑀺𑀓𑀦𑁆**𑀢𑀺 𑀲𑀦𑁆𑀤𑀺𑀝𑁆𑀞𑀺𑀓𑀁 𑀅𑀓𑀸𑀮𑀺𑀓𑀁 𑀏𑀳𑀺𑀧𑀲𑁆𑀲𑀺𑀓𑀁 𑀑𑀧𑀦𑁂𑀬𑁆𑀬𑀺𑀓𑀁 𑀧𑀘𑁆𑀘𑀢𑁆𑀢𑀁 𑀯𑁂𑀤𑀺𑀢𑀩𑁆𑀩𑀁 𑀯𑀺𑀜𑁆𑀜𑀽𑀳𑀻𑀢𑀺, 𑀏𑀯𑀁 𑀲𑀦𑁆𑀤𑀺𑀝𑁆𑀞𑀺𑀓𑀁𑁇 𑀅𑀣 𑀯𑀸 𑀬𑁄 𑀤𑀺𑀝𑁆𑀞𑁂𑀯 𑀥𑀫𑁆𑀫𑁂 𑀅𑀭𑀺𑀬𑀁 𑀅𑀝𑁆𑀞𑀗𑁆𑀕𑀺𑀓𑀁 𑀫𑀕𑁆𑀕𑀁 𑀪𑀸𑀯𑁂𑀢𑀺, 𑀢𑀲𑁆𑀲 𑀫𑀕𑁆𑀕𑀲𑁆𑀲 𑀅𑀦𑀦𑁆𑀢𑀭𑀸 𑀲𑀫𑀦𑀦𑁆𑀢𑀭𑀸 𑀅𑀥𑀺𑀕𑀘𑁆𑀙𑀢𑁂𑀯 𑀨𑀮𑀁 𑀯𑀺𑀦𑁆𑀤𑀢𑀺 𑀧𑀝𑀺𑀮𑀪𑀢𑀻𑀢𑀺, 𑀏𑀯𑀫𑁆𑀧𑀺 𑀲𑀦𑁆𑀤𑀺𑀝𑁆𑀞𑀺𑀓𑀁𑁇 **𑀅𑀓𑀸𑀮𑀺𑀓𑀦𑁆**𑀢𑀺 𑀬𑀣𑀸 𑀫𑀦𑀼𑀲𑁆𑀲𑀸 𑀓𑀸𑀮𑀺𑀓𑀁 𑀥𑀦𑀁 𑀤𑀢𑁆𑀯𑀸 𑀅𑀦𑀦𑁆𑀢𑀭𑀸 𑀦 𑀮𑀪𑀦𑁆𑀢𑀺, 𑀓𑀸𑀮𑀁 𑀆𑀕𑀫𑁂𑀦𑁆𑀢𑀺, 𑀦𑁂𑀯𑀸𑀬𑀁 𑀥𑀫𑁆𑀫𑁄𑁇 𑀬𑁄 𑀤𑀺𑀝𑁆𑀞𑁂𑀯 𑀥𑀫𑁆𑀫𑁂 𑀅𑀭𑀺𑀬𑀁 𑀅𑀝𑁆𑀞𑀗𑁆𑀕𑀺𑀓𑀁 𑀫𑀕𑁆𑀕𑀁 𑀪𑀸𑀯𑁂𑀢𑀺, 𑀢𑀲𑁆𑀲 𑀫𑀕𑁆𑀕𑀲𑁆𑀲 𑀅𑀦𑀦𑁆𑀢𑀭𑀸 𑀲𑀫𑀦𑀦𑁆𑀢𑀭𑀸 𑀅𑀥𑀺𑀕𑀘𑁆𑀙𑀢𑁂𑀯 𑀨𑀮𑀁 𑀯𑀺𑀦𑁆𑀤𑀢𑀺 𑀧𑀝𑀺𑀮𑀪𑀢𑀺, 𑀦 𑀧𑀭𑀢𑁆𑀣 𑀦 𑀧𑀭𑀮𑁄𑀓𑁂, 𑀏𑀯𑀁 𑀅𑀓𑀸𑀮𑀺𑀓𑀦𑁆𑀢𑀺—  𑀲𑀦𑁆𑀤𑀺𑀝𑁆𑀞𑀺𑀓𑀫𑀓𑀸𑀮𑀺𑀓𑀁𑁇

1156\. **𑀢𑀡𑁆𑀳𑀓𑁆𑀔𑀬𑀫𑀦𑀻𑀢𑀺𑀓𑀦𑁆**𑀢𑀺𑁇 **𑀢𑀡𑁆𑀳𑀸**𑀢𑀺 𑀭𑀽𑀧𑀢𑀡𑁆𑀳𑀸…𑀧𑁂…  𑀥𑀫𑁆𑀫𑀢𑀡𑁆𑀳𑀸𑁇 **𑀢𑀡𑁆𑀳𑀓𑁆𑀔𑀬𑀦𑁆**𑀢𑀺 𑀢𑀡𑁆𑀳𑀓𑁆𑀔𑀬𑀁 𑀭𑀸𑀕𑀓𑁆𑀔𑀬𑀁 𑀤𑁄𑀲𑀓𑁆𑀔𑀬𑀁 𑀫𑁄𑀳𑀓𑁆𑀔𑀬𑀁 𑀕𑀢𑀺𑀓𑁆𑀔𑀬𑀁 𑀉𑀧𑀧𑀢𑁆𑀢𑀺𑀓𑁆𑀔𑀬𑀁 𑀧𑀝𑀺𑀲𑀦𑁆𑀥𑀺𑀓𑁆𑀔𑀬𑀁 𑀪𑀯𑀓𑁆𑀔𑀬𑀁 𑀲𑀁𑀲𑀸𑀭𑀓𑁆𑀔𑀬𑀁 𑀯𑀝𑁆𑀝𑀓𑁆𑀔𑀬𑀁𑁇 **𑀅𑀦𑀻𑀢𑀺𑀓𑀦𑁆**𑀢𑀺 **𑀈𑀢𑀺** 𑀯𑀼𑀘𑁆𑀘𑀦𑁆𑀢𑀺 𑀓𑀺𑀮𑁂𑀲𑀸 𑀘 𑀔𑀦𑁆𑀥𑀸 𑀘 𑀅𑀪𑀺𑀲𑀗𑁆𑀔𑀸𑀭𑀸 𑀘𑁇 𑀈𑀢𑀺𑀧𑁆𑀧𑀳𑀸𑀦𑀁 𑀈𑀢𑀺𑀯𑀽𑀧𑀲𑀫𑀁 𑀈𑀢𑀺𑀧𑀝𑀺𑀧𑁆𑀧𑀲𑁆𑀲𑀤𑁆𑀥𑀺𑀁 𑀅𑀫𑀢𑀁 𑀦𑀺𑀩𑁆𑀩𑀸𑀦𑀦𑁆𑀢𑀺—  𑀢𑀡𑁆𑀳𑀓𑁆𑀔𑀬𑀫𑀦𑀻𑀢𑀺𑀓𑀁𑁇

1157\. **𑀬𑀲𑁆𑀲 𑀦𑀢𑁆𑀣𑀺 𑀉𑀧𑀫𑀸 𑀓𑁆𑀯𑀘𑀻**𑀢𑀺𑁇 **𑀬𑀲𑁆𑀲𑀸**𑀢𑀺 𑀦𑀺𑀩𑁆𑀩𑀸𑀦𑀲𑁆𑀲𑁇 **𑀦𑀢𑁆𑀣𑀺 𑀉𑀧𑀫𑀸**𑀢𑀺 𑀉𑀧𑀫𑀸 𑀦𑀢𑁆𑀣𑀺, 𑀉𑀧𑀦𑀺𑀥𑀸 𑀦𑀢𑁆𑀣𑀺, 𑀲𑀤𑀺𑀲𑀁 𑀦𑀢𑁆𑀣𑀺, 𑀧𑀝𑀺𑀪𑀸𑀕𑁄 𑀦𑀢𑁆𑀣𑀺 𑀦 𑀅𑀢𑁆𑀣𑀺 𑀦 𑀲𑀁𑀯𑀺𑀚𑁆𑀚𑀢𑀺 𑀦𑀼𑀧𑀮𑀩𑁆𑀪𑀢𑀺𑁇 **𑀓𑁆𑀯𑀘𑀻**𑀢𑀺 𑀓𑁆𑀯𑀘𑀺 𑀓𑀺𑀫𑁆𑀳𑀺𑀘𑀺 𑀓𑀢𑁆𑀣𑀘𑀺 𑀅𑀚𑁆𑀛𑀢𑁆𑀢𑀁 𑀯𑀸 𑀩𑀳𑀺𑀤𑁆𑀥𑀸 𑀯𑀸 𑀅𑀚𑁆𑀛𑀢𑁆𑀢𑀩𑀳𑀺𑀤𑁆𑀥𑀸 𑀯𑀸𑀢𑀺—  𑀬𑀲𑁆𑀲 𑀦𑀢𑁆𑀣𑀺 𑀉𑀧𑀫𑀸 𑀓𑁆𑀯𑀘𑀺𑁇 𑀢𑁂𑀦𑀸𑀳 𑀣𑁂𑀭𑁄 𑀧𑀺𑀗𑁆𑀕𑀺𑀬𑁄—

1158\. _“𑀬𑁄 𑀫𑁂 𑀥𑀫𑁆𑀫𑀫𑀤𑁂𑀲𑁂𑀲𑀺,_  
_𑀲𑀦𑁆𑀤𑀺𑀝𑁆𑀞𑀺𑀓𑀫𑀓𑀸𑀮𑀺𑀓𑀁;_  
_𑀢𑀡𑁆𑀳𑀓𑁆𑀔𑀬𑀫𑀦𑀻𑀢𑀺𑀓𑀁,_  
_𑀬𑀲𑁆𑀲 𑀦𑀢𑁆𑀣𑀺 𑀉𑀧𑀫𑀸 𑀓𑁆𑀯𑀘𑀻”𑀢𑀺𑁇_  


(113.)

1159\. _**𑀧𑀲𑁆𑀲𑀸𑀫𑀺 𑀦𑀁 𑀫𑀦𑀲𑀸 𑀘𑀓𑁆𑀔𑀼𑀦𑀸𑀯,**_  
_**𑀭𑀢𑁆𑀢𑀺𑀦𑁆𑀤𑀺𑀯𑀁 𑀩𑁆𑀭𑀸𑀳𑁆𑀫𑀡 𑀅𑀧𑁆𑀧𑀫𑀢𑁆𑀢𑁄;**_  
_**𑀦𑀫𑀲𑁆𑀲𑀫𑀸𑀦𑁄 𑀯𑀺𑀯𑀲𑁂𑀫𑀺 𑀭𑀢𑁆𑀢𑀺𑀁,**_  
_**𑀢𑁂𑀦𑁂𑀯 𑀫𑀜𑁆𑀜𑀸𑀫𑀺 𑀅𑀯𑀺𑀧𑁆𑀧𑀯𑀸𑀲𑀁𑁇** (𑁧𑁨)_  


1160\. **𑀧𑀲𑁆𑀲𑀸𑀫𑀺 𑀦𑀁 𑀫𑀦𑀲𑀸 𑀘𑀓𑁆𑀔𑀼𑀦𑀸𑀯𑀸**𑀢𑀺 𑀬𑀣𑀸 𑀘𑀓𑁆𑀔𑀼𑀫𑀸 𑀧𑀼𑀭𑀺𑀲𑁄 𑀆𑀮𑁄𑀓𑁂 𑀭𑀽𑀧𑀕𑀢𑀸𑀦𑀺 𑀧𑀲𑁆𑀲𑁂𑀬𑁆𑀬 𑀤𑀓𑁆𑀔𑁂𑀬𑁆𑀬 𑀑𑀮𑁄𑀓𑁂𑀬𑁆𑀬 𑀦𑀺𑀚𑁆𑀛𑀸𑀬𑁂𑀬𑁆𑀬 𑀉𑀧𑀧𑀭𑀺𑀓𑁆𑀔𑁂𑀬𑁆𑀬, 𑀏𑀯𑀫𑁂𑀯𑀸𑀳𑀁 𑀩𑀼𑀤𑁆𑀥𑀁 𑀪𑀕𑀯𑀦𑁆𑀢𑀁 𑀫𑀦𑀲𑀸 𑀧𑀲𑁆𑀲𑀸𑀫𑀺 𑀤𑀓𑁆𑀔𑀸𑀫𑀺 𑀑𑀮𑁄𑀓𑁂𑀫𑀺 𑀦𑀺𑀚𑁆𑀛𑀸𑀬𑀸𑀫𑀺 𑀉𑀧𑀧𑀭𑀺𑀓𑁆𑀔𑀸𑀫𑀻𑀢𑀺—  𑀧𑀲𑁆𑀲𑀸𑀫𑀺 𑀦𑀁 𑀫𑀦𑀲𑀸 𑀘𑀓𑁆𑀔𑀼𑀦𑀸𑀯𑁇

1161\. **𑀭𑀢𑁆𑀢𑀺𑀦𑁆𑀤𑀺𑀯𑀁 𑀩𑁆𑀭𑀸𑀳𑁆𑀫𑀡 𑀅𑀧𑁆𑀧𑀫𑀢𑁆𑀢𑁄**𑀢𑀺 𑀭𑀢𑁆𑀢𑀺𑀜𑁆𑀘 𑀤𑀺𑀯𑀸 𑀘 𑀩𑀼𑀤𑁆𑀥𑀸𑀦𑀼𑀲𑁆𑀲𑀢𑀺𑀁 𑀫𑀦𑀲𑀸 𑀪𑀸𑀯𑁂𑀦𑁆𑀢𑁄 𑀅𑀧𑁆𑀧𑀫𑀢𑁆𑀢𑁄𑀢𑀺—  𑀭𑀢𑁆𑀢𑀺𑀦𑁆𑀤𑀺𑀯𑀁 𑀩𑁆𑀭𑀸𑀳𑁆𑀫𑀡 𑀅𑀧𑁆𑀧𑀫𑀢𑁆𑀢𑁄𑁇

1162\. **𑀦𑀫𑀲𑁆𑀲𑀫𑀸𑀦𑁄 𑀯𑀺𑀯𑀲𑁂𑀫𑀺 𑀭𑀢𑁆𑀢𑀺𑀦𑁆**𑀢𑀺𑁇 **𑀦𑀫𑀲𑁆𑀲𑀫𑀸𑀦𑁄**𑀢𑀺 𑀓𑀸𑀬𑁂𑀦 𑀯𑀸 𑀦𑀫𑀲𑁆𑀲𑀫𑀸𑀦𑁄, 𑀯𑀸𑀘𑀸𑀬 𑀯𑀸 𑀦𑀫𑀲𑁆𑀲𑀫𑀸𑀦𑁄, 𑀘𑀺𑀢𑁆𑀢𑁂𑀦 𑀯𑀸 𑀦𑀫𑀲𑁆𑀲𑀫𑀸𑀦𑁄, 𑀅𑀦𑁆𑀯𑀢𑁆𑀣𑀧𑀝𑀺𑀧𑀢𑁆𑀢𑀺𑀬𑀸 𑀯𑀸 𑀦𑀫𑀲𑁆𑀲𑀫𑀸𑀦𑁄, 𑀥𑀫𑁆𑀫𑀸𑀦𑀼𑀥𑀫𑁆𑀫𑀧𑀝𑀺𑀧𑀢𑁆𑀢𑀺𑀬𑀸 𑀯𑀸 𑀦𑀫𑀲𑁆𑀲𑀫𑀸𑀦𑁄 𑀲𑀓𑁆𑀓𑀸𑀭𑀫𑀸𑀦𑁄 𑀕𑀭𑀼𑀓𑀸𑀭𑀫𑀸𑀦𑁄 𑀫𑀸𑀦𑀬𑀫𑀸𑀦𑁄 𑀧𑀽𑀚𑀬𑀫𑀸𑀦𑁄 𑀭𑀢𑁆𑀢𑀺𑀦𑁆𑀤𑀺𑀯𑀁 𑀯𑀺𑀯𑀲𑁂𑀫𑀺 𑀅𑀢𑀺𑀦𑀸𑀫𑁂𑀫𑀺 𑀅𑀢𑀺𑀓𑁆𑀓𑀫𑁂𑀫𑀻𑀢𑀺—  𑀦𑀫𑀲𑁆𑀲𑀫𑀸𑀦𑁄 𑀯𑀺𑀯𑀲𑁂𑀫𑀺 𑀭𑀢𑁆𑀢𑀺𑀁𑁇

1163\. **𑀢𑁂𑀦𑁂𑀯 𑀫𑀜𑁆𑀜𑀸𑀫𑀺 𑀅𑀯𑀺𑀧𑁆𑀧𑀯𑀸𑀲𑀦𑁆**𑀢𑀺 𑀢𑀸𑀬 𑀩𑀼𑀤𑁆𑀥𑀸𑀦𑀼𑀲𑁆𑀲𑀢𑀺𑀬𑀸 𑀪𑀸𑀯𑁂𑀦𑁆𑀢𑁄 𑀅𑀯𑀺𑀧𑁆𑀧𑀯𑀸𑀲𑁄𑀢𑀺 𑀢𑀁 𑀫𑀜𑁆𑀜𑀸𑀫𑀺, 𑀅𑀯𑀺𑀧𑁆𑀧𑀯𑀼𑀝𑁆𑀞𑁄𑀢𑀺 𑀢𑀁 𑀫𑀜𑁆𑀜𑀸𑀫𑀺 𑀚𑀸𑀦𑀸𑀫𑀺𑁇 𑀏𑀯𑀁 𑀚𑀸𑀦𑀸𑀫𑀺 𑀏𑀯𑀁 𑀆𑀚𑀸𑀦𑀸𑀫𑀺 𑀏𑀯𑀁 𑀯𑀺𑀚𑀸𑀦𑀸𑀫𑀺 𑀏𑀯𑀁 𑀧𑀝𑀺𑀯𑀺𑀚𑀸𑀦𑀸𑀫𑀺 𑀏𑀯𑀁 𑀧𑀝𑀺𑀯𑀺𑀚𑁆𑀛𑀸𑀫𑀻𑀢𑀺—  𑀢𑁂𑀦𑁂𑀯 𑀫𑀜𑁆𑀜𑀸𑀫𑀺 𑀅𑀯𑀺𑀧𑁆𑀧𑀯𑀸𑀲𑀁𑁇 𑀢𑁂𑀦𑀸𑀳 𑀣𑁂𑀭𑁄 𑀧𑀺𑀗𑁆𑀕𑀺𑀬𑁄—

1164\. _“𑀧𑀲𑁆𑀲𑀸𑀫𑀺 𑀦𑀁 𑀫𑀦𑀲𑀸 𑀘𑀓𑁆𑀔𑀼𑀦𑀸𑀯,_  
_𑀭𑀢𑁆𑀢𑀺𑀦𑁆𑀤𑀺𑀯𑀁 𑀩𑁆𑀭𑀸𑀳𑁆𑀫𑀡 𑀅𑀧𑁆𑀧𑀫𑀢𑁆𑀢𑁄;_  
_𑀦𑀫𑀲𑁆𑀲𑀫𑀸𑀦𑁄 𑀯𑀺𑀯𑀲𑁂𑀫𑀺 𑀭𑀢𑁆𑀢𑀺𑀁,_  
_𑀢𑁂𑀦𑁂𑀯 𑀫𑀜𑁆𑀜𑀸𑀫𑀺 𑀅𑀯𑀺𑀧𑁆𑀧𑀯𑀸𑀲𑀦𑁆”𑀢𑀺𑁇_  


(114.)

1165\. _**𑀲𑀤𑁆𑀥𑀸 𑀘 𑀧𑀻𑀢𑀺 𑀘 𑀫𑀦𑁄 𑀲𑀢𑀺 𑀘,**_  
_**𑀦𑀸𑀧𑁂𑀦𑁆𑀢𑀺𑀫𑁂 𑀕𑁄𑀢𑀫𑀲𑀸𑀲𑀦𑀫𑁆𑀳𑀸;**_  
_**𑀬𑀁 𑀬𑀁 𑀤𑀺𑀲𑀁 𑀯𑀚𑀢𑀺 𑀪𑀽𑀭𑀺𑀧𑀜𑁆𑀜𑁄,**_  
_**𑀲 𑀢𑁂𑀦 𑀢𑁂𑀦𑁂𑀯 𑀦𑀢𑁄𑀳𑀫𑀲𑁆𑀫𑀺𑁇** (𑁧𑁩)_  


1166\. **𑀲𑀤𑁆𑀥𑀸 𑀘 𑀧𑀻𑀢𑀺 𑀘 𑀫𑀦𑁄 𑀲𑀢𑀺 𑀘𑀸**𑀢𑀺𑁇 **𑀲𑀤𑁆𑀥𑀸**𑀢𑀺 𑀬𑀸 𑀘 𑀪𑀕𑀯𑀦𑁆𑀢𑀁 𑀆𑀭𑀩𑁆𑀪 𑀲𑀤𑁆𑀥𑀸 𑀲𑀤𑁆𑀤𑀳𑀦𑀸 𑀑𑀓𑀧𑁆𑀧𑀦𑀸 𑀅𑀪𑀺𑀧𑁆𑀧𑀲𑀸𑀤𑁄 𑀲𑀤𑁆𑀥𑀸 𑀲𑀤𑁆𑀥𑀺𑀦𑁆𑀤𑁆𑀭𑀺𑀬𑀁 𑀲𑀤𑁆𑀥𑀸𑀩𑀮𑀁𑁇 **𑀧𑀻𑀢𑀻**𑀢𑀺 𑀬𑀸 𑀪𑀕𑀯𑀦𑁆𑀢𑀁 𑀆𑀭𑀩𑁆𑀪 𑀧𑀻𑀢𑀺 𑀧𑀸𑀫𑁄𑀚𑁆𑀚𑀁 𑀫𑁄𑀤𑀦𑀸 𑀆𑀫𑁄𑀤𑀦𑀸 𑀧𑀫𑁄𑀤𑀦𑀸 𑀳𑀸𑀲𑁄 𑀧𑀳𑀸𑀲𑁄 𑀯𑀺𑀢𑁆𑀢𑀺 𑀢𑀼𑀝𑁆𑀞𑀺 𑀑𑀤𑀕𑁆𑀬𑀁 𑀅𑀢𑁆𑀢𑀫𑀦𑀢𑀸 𑀘𑀺𑀢𑁆𑀢𑀲𑁆𑀲𑁇 **𑀫𑀦𑁄**𑀢𑀺 𑀬𑀜𑁆𑀘 𑀪𑀕𑀯𑀦𑁆𑀢𑀁 𑀆𑀭𑀩𑁆𑀪 𑀘𑀺𑀢𑁆𑀢𑀁 𑀫𑀦𑁄 𑀫𑀸𑀦𑀲𑀁 𑀳𑀤𑀬𑀁 𑀧𑀡𑁆𑀟𑀭𑀁 𑀫𑀦𑁄 𑀫𑀦𑀸𑀬𑀢𑀦𑀁 𑀫𑀦𑀺𑀦𑁆𑀤𑁆𑀭𑀺𑀬𑀁 𑀯𑀺𑀜𑁆𑀜𑀸𑀡𑀁 𑀯𑀺𑀜𑁆𑀜𑀸𑀡𑀓𑁆𑀔𑀦𑁆𑀥𑁄 𑀢𑀚𑁆𑀚𑀸 𑀫𑀦𑁄𑀯𑀺𑀜𑁆𑀜𑀸𑀡𑀥𑀸𑀢𑀼𑁇 **𑀲𑀢𑀻**𑀢𑀺 𑀬𑀸 𑀪𑀕𑀯𑀦𑁆𑀢𑀁 𑀆𑀭𑀩𑁆𑀪 𑀲𑀢𑀺 𑀅𑀦𑀼𑀲𑁆𑀲𑀢𑀺 𑀲𑀫𑁆𑀫𑀸𑀲𑀢𑀻𑀢𑀺—  𑀲𑀤𑁆𑀥𑀸 𑀘 𑀧𑀻𑀢𑀺 𑀘 𑀫𑀦𑁄 𑀲𑀢𑀺 𑀘𑁇

1167\. **𑀦𑀸𑀧𑁂𑀦𑁆𑀢𑀺𑀫𑁂 𑀕𑁄𑀢𑀫𑀲𑀸𑀲𑀦𑀫𑁆𑀳𑀸**𑀢𑀺 𑀇𑀫𑁂 𑀘𑀢𑁆𑀢𑀸𑀭𑁄 𑀥𑀫𑁆𑀫𑀸 𑀕𑁄𑀢𑀫𑀲𑀸𑀲𑀦𑀸 𑀩𑀼𑀤𑁆𑀥𑀲𑀸𑀲𑀦𑀸 𑀚𑀺𑀦𑀲𑀸𑀲𑀦𑀸 𑀢𑀣𑀸𑀕𑀢𑀲𑀸𑀲𑀦𑀸 𑀅𑀭𑀳𑀦𑁆𑀢𑀲𑀸𑀲𑀦𑀸 𑀦𑀸𑀧𑁂𑀦𑁆𑀢𑀺 𑀦 𑀕𑀘𑁆𑀙𑀦𑁆𑀢𑀺 𑀦 𑀯𑀺𑀚𑀳𑀦𑁆𑀢𑀺 𑀦 𑀯𑀺𑀦𑀸𑀲𑁂𑀦𑁆𑀢𑀻𑀢𑀺—  𑀦𑀸𑀧𑁂𑀦𑁆𑀢𑀺𑀫𑁂 𑀕𑁄𑀢𑀫𑀲𑀸𑀲𑀦𑀫𑁆𑀳𑀸𑁇

1168\. **𑀬𑀁 𑀬𑀁 𑀤𑀺𑀲𑀁 𑀯𑀚𑀢𑀺 𑀪𑀽𑀭𑀺𑀧𑀜𑁆𑀜𑁄**𑀢𑀺𑁇 **𑀬𑀁 𑀬𑀁 𑀤𑀺𑀲𑀦𑁆**𑀢𑀺 𑀧𑀼𑀭𑀢𑁆𑀣𑀺𑀫𑀁 𑀯𑀸 𑀤𑀺𑀲𑀁 𑀧𑀘𑁆𑀙𑀺𑀫𑀁 𑀯𑀸 𑀤𑀺𑀲𑀁 𑀤𑀓𑁆𑀔𑀺𑀡𑀁 𑀯𑀸 𑀤𑀺𑀲𑀁 𑀉𑀢𑁆𑀢𑀭𑀁 𑀯𑀸 𑀤𑀺𑀲𑀁 𑀯𑀚𑀢𑀺 𑀕𑀘𑁆𑀙𑀢𑀺 𑀓𑀫𑀢𑀺 𑀅𑀪𑀺𑀓𑁆𑀓𑀫𑀢𑀺𑁇 **𑀪𑀽𑀭𑀺𑀧𑀜𑁆𑀜𑁄**𑀢𑀺 𑀪𑀽𑀭𑀺𑀧𑀜𑁆𑀜𑁄 𑀫𑀳𑀸𑀧𑀜𑁆𑀜𑁄 𑀢𑀺𑀓𑁆𑀔𑀧𑀜𑁆𑀜𑁄 𑀧𑀼𑀣𑀼𑀧𑀜𑁆𑀜𑁄 𑀳𑀸𑀲𑀧𑀜𑁆𑀜𑁄 𑀚𑀯𑀦𑀧𑀜𑁆𑀜𑁄 𑀦𑀺𑀩𑁆𑀩𑁂𑀥𑀺𑀓𑀧𑀜𑁆𑀜𑁄𑁇 𑀪𑀽𑀭𑀺 𑀯𑀼𑀘𑁆𑀘𑀢𑀺 𑀧𑀣𑀯𑀻𑁇 𑀪𑀕𑀯𑀸 𑀢𑀸𑀬 𑀧𑀣𑀯𑀺𑀲𑀫𑀸𑀬 𑀧𑀜𑁆𑀜𑀸𑀬 𑀯𑀺𑀧𑀼𑀮𑀸𑀬 𑀯𑀺𑀢𑁆𑀣𑀢𑀸𑀬 𑀲𑀫𑀦𑁆𑀦𑀸𑀕𑀢𑁄𑀢𑀺—  𑀬𑀁 𑀬𑀁 𑀤𑀺𑀲𑀁 𑀯𑀚𑀢𑀺 𑀪𑀽𑀭𑀺𑀧𑀜𑁆𑀜𑁄𑁇

1169\. **𑀲 𑀢𑁂𑀦 𑀢𑁂𑀦𑁂𑀯 𑀦𑀢𑁄𑀳𑀫𑀲𑁆𑀫𑀻**𑀢𑀺 𑀲𑁄 𑀬𑁂𑀦 𑀩𑀼𑀤𑁆𑀥𑁄 𑀢𑁂𑀦 𑀢𑁂𑀦𑁂𑀯 𑀦𑀢𑁄 𑀢𑀦𑁆𑀦𑀺𑀦𑁆𑀦𑁄 𑀢𑀧𑁆𑀧𑁄𑀡𑁄 𑀢𑀧𑁆𑀧𑀩𑁆𑀪𑀸𑀭𑁄 𑀢𑀤𑀥𑀺𑀫𑀼𑀢𑁆𑀢𑁄 𑀢𑀤𑀥𑀺𑀧𑀢𑁂𑀬𑁆𑀬𑁄𑀢𑀺—  𑀲 𑀢𑁂𑀦 𑀢𑁂𑀦𑁂𑀯 𑀦𑀢𑁄𑀳𑀫𑀲𑁆𑀫𑀺𑁇 𑀢𑁂𑀦𑀸𑀳 𑀣𑁂𑀭𑁄 𑀧𑀺𑀗𑁆𑀕𑀺𑀬𑁄—

1170\. _“𑀲𑀤𑁆𑀥𑀸 𑀘 𑀧𑀻𑀢𑀺 𑀘 𑀫𑀦𑁄 𑀲𑀢𑀺 𑀘,_  
_𑀦𑀸𑀧𑁂𑀦𑁆𑀢𑀺𑀫𑁂 𑀕𑁄𑀢𑀫𑀲𑀸𑀲𑀦𑀫𑁆𑀳𑀸;_  
_𑀬𑀁 𑀬𑀁 𑀤𑀺𑀲𑀁 𑀯𑀚𑀢𑀺 𑀪𑀽𑀭𑀺𑀧𑀜𑁆𑀜𑁄,_  
_𑀲 𑀢𑁂𑀦 𑀢𑁂𑀦𑁂𑀯 𑀦𑀢𑁄𑀳𑀫𑀲𑁆𑀫𑀻”𑀢𑀺𑁇_  


(115.)

1171\. _**𑀚𑀺𑀡𑁆𑀡𑀲𑁆𑀲 𑀫𑁂 𑀤𑀼𑀩𑁆𑀩𑀮𑀣𑀸𑀫𑀓𑀲𑁆𑀲,**_  
_**𑀢𑁂𑀦𑁂𑀯 𑀓𑀸𑀬𑁄 𑀦 𑀧𑀮𑁂𑀢𑀺 𑀢𑀢𑁆𑀣;**_  
_**𑀲𑀗𑁆𑀓𑀧𑁆𑀧𑀬𑀦𑁆𑀢𑀸𑀬 𑀯𑀚𑀸𑀫𑀺 𑀦𑀺𑀘𑁆𑀘𑀁,**_  
_**𑀫𑀦𑁄 𑀳𑀺 𑀫𑁂 𑀩𑁆𑀭𑀸𑀳𑁆𑀫𑀡 𑀢𑁂𑀦 𑀬𑀼𑀢𑁆𑀢𑁄𑁇** (𑁧𑁪)_  


1172\. **𑀚𑀺𑀡𑁆𑀡𑀲𑁆𑀲 𑀫𑁂 𑀤𑀼𑀩𑁆𑀩𑀮𑀣𑀸𑀫𑀓𑀲𑁆𑀲𑀸**𑀢𑀺 𑀚𑀺𑀡𑁆𑀡𑀲𑁆𑀲 𑀯𑀼𑀟𑁆𑀠𑀲𑁆𑀲 𑀫𑀳𑀮𑁆𑀮𑀓𑀲𑁆𑀲 𑀅𑀤𑁆𑀥𑀕𑀢𑀲𑁆𑀲 𑀯𑀬𑁄𑀅𑀦𑀼𑀧𑁆𑀧𑀢𑁆𑀢𑀲𑁆𑀲𑁇 **𑀤𑀼𑀩𑁆𑀩𑀮𑀣𑀸𑀫𑀓𑀲𑁆𑀲𑀸**𑀢𑀺 𑀤𑀼𑀩𑁆𑀩𑀮𑀣𑀸𑀫𑀓𑀲𑁆𑀲 𑀅𑀧𑁆𑀧𑀣𑀸𑀫𑀓𑀲𑁆𑀲 𑀧𑀭𑀺𑀢𑁆𑀢𑀣𑀸𑀫𑀓𑀲𑁆𑀲𑀸𑀢𑀺—  𑀚𑀺𑀡𑁆𑀡𑀲𑁆𑀲 𑀫𑁂 𑀤𑀼𑀩𑁆𑀩𑀮𑀣𑀸𑀫𑀓𑀲𑁆𑀲𑁇

1173\. **𑀢𑁂𑀦𑁂𑀯 𑀓𑀸𑀬𑁄 𑀦 𑀧𑀮𑁂𑀢𑀺 𑀢𑀢𑁆𑀣𑀸**𑀢𑀺 𑀓𑀸𑀬𑁄 𑀬𑁂𑀦 𑀩𑀼𑀤𑁆𑀥𑁄 𑀢𑁂𑀦 𑀦 𑀧𑀮𑁂𑀢𑀺 𑀦 𑀯𑀚𑀢𑀺 𑀦 𑀕𑀘𑁆𑀙𑀢𑀺 𑀦𑀸𑀢𑀺𑀓𑁆𑀓𑀫𑀢𑀻𑀢𑀺—  𑀢𑁂𑀦𑁂𑀯 𑀓𑀸𑀬𑁄 𑀦 𑀧𑀮𑁂𑀢𑀺 𑀢𑀢𑁆𑀣𑁇

1174\. **𑀲𑀗𑁆𑀓𑀧𑁆𑀧𑀬𑀦𑁆𑀢𑀸𑀬 𑀯𑀚𑀸𑀫𑀺 𑀦𑀺𑀘𑁆𑀘𑀦𑁆**𑀢𑀺 𑀲𑀗𑁆𑀓𑀧𑁆𑀧𑀕𑀫𑀦𑁂𑀦 𑀯𑀺𑀢𑀓𑁆𑀓𑀕𑀫𑀦𑁂𑀦 𑀜𑀸𑀡𑀕𑀫𑀦𑁂𑀦 𑀧𑀜𑁆𑀜𑀸𑀕𑀫𑀦𑁂𑀦 𑀩𑀼𑀤𑁆𑀥𑀺𑀕𑀫𑀦𑁂𑀦 𑀯𑀚𑀸𑀫𑀺 𑀕𑀘𑁆𑀙𑀸𑀫𑀺 𑀅𑀢𑀺𑀓𑁆𑀓𑀫𑀸𑀫𑀻𑀢𑀺—  𑀲𑀗𑁆𑀓𑀧𑁆𑀧𑀬𑀦𑁆𑀢𑀸𑀬 𑀯𑀚𑀸𑀫𑀺 𑀦𑀺𑀘𑁆𑀘𑀁𑁇

1175\. **𑀫𑀦𑁄 𑀳𑀺 𑀫𑁂 𑀩𑁆𑀭𑀸𑀳𑁆𑀫𑀡 𑀢𑁂𑀦 𑀬𑀼𑀢𑁆𑀢𑁄**𑀢𑀺𑁇 **𑀫𑀦𑁄**𑀢𑀺 𑀬𑀁 𑀘𑀺𑀢𑁆𑀢𑀁 𑀫𑀦𑁄 𑀫𑀸𑀦𑀲𑀁…𑀧𑁂…  𑀢𑀚𑁆𑀚𑀸 𑀫𑀦𑁄𑀯𑀺𑀜𑁆𑀜𑀸𑀡𑀥𑀸𑀢𑀼𑁇 **𑀫𑀦𑁄 𑀳𑀺 𑀫𑁂 𑀩𑁆𑀭𑀸𑀳𑁆𑀫𑀡 𑀢𑁂𑀦 𑀬𑀼𑀢𑁆𑀢𑁄**𑀢𑀺 𑀫𑀦𑁄 𑀬𑁂𑀦 𑀩𑀼𑀤𑁆𑀥𑁄 𑀢𑁂𑀦 𑀬𑀼𑀢𑁆𑀢𑁄 𑀧𑀬𑀼𑀢𑁆𑀢𑁄 𑀲𑀁𑀬𑀼𑀢𑁆𑀢𑁄𑀢𑀺—  𑀫𑀦𑁄 𑀳𑀺 𑀫𑁂 𑀩𑁆𑀭𑀸𑀳𑁆𑀫𑀡 𑀢𑁂𑀦 𑀬𑀼𑀢𑁆𑀢𑁄𑁇 𑀢𑁂𑀦𑀸𑀳 𑀣𑁂𑀭𑁄 𑀧𑀺𑀗𑁆𑀕𑀺𑀬𑁄—

1176\. _“𑀚𑀺𑀡𑁆𑀡𑀲𑁆𑀲 𑀫𑁂 𑀤𑀼𑀩𑁆𑀩𑀮𑀣𑀸𑀫𑀓𑀲𑁆𑀲,_  
_𑀢𑁂𑀦𑁂𑀯 𑀓𑀸𑀬𑁄 𑀦 𑀧𑀮𑁂𑀢𑀺 𑀢𑀢𑁆𑀣;_  
_𑀲𑀗𑁆𑀓𑀧𑁆𑀧𑀬𑀦𑁆𑀢𑀸𑀬 𑀯𑀚𑀸𑀫𑀺 𑀦𑀺𑀘𑁆𑀘𑀁,_  
_𑀫𑀦𑁄 𑀳𑀺 𑀫𑁂 𑀩𑁆𑀭𑀸𑀳𑁆𑀫𑀡 𑀢𑁂𑀦 𑀬𑀼𑀢𑁆𑀢𑁄”𑀢𑀺𑁇_  


(116.)

1177\. _**𑀧𑀗𑁆𑀓𑁂 𑀲𑀬𑀸𑀦𑁄 𑀧𑀭𑀺𑀨𑀦𑁆𑀤𑀫𑀸𑀦𑁄,**_  
_**𑀤𑀻𑀧𑀸 𑀤𑀻𑀧𑀁 𑀉𑀧𑀮𑁆𑀮𑀯𑀺𑀁;**_  
_**𑀅𑀣𑀤𑁆𑀤𑀲𑀸𑀲𑀺𑀁 𑀲𑀫𑁆𑀩𑀼𑀤𑁆𑀥𑀁,**_  
_**𑀑𑀖𑀢𑀺𑀡𑁆𑀡𑀫𑀦𑀸𑀲𑀯𑀁𑁇** (𑁧𑁫)_  


1178\. **𑀧𑀗𑁆𑀓𑁂 𑀲𑀬𑀸𑀦𑁄 𑀧𑀭𑀺𑀨𑀦𑁆𑀤𑀫𑀸𑀦𑁄**𑀢𑀺𑁇 **𑀧𑀗𑁆𑀓𑁂 𑀲𑀬𑀸𑀦𑁄**𑀢𑀺 𑀓𑀸𑀫𑀧𑀗𑁆𑀓𑁂 𑀓𑀸𑀫𑀓𑀤𑁆𑀤𑀫𑁂 𑀓𑀸𑀫𑀓𑀺𑀮𑁂𑀲𑁂 𑀓𑀸𑀫𑀩𑀍𑀇𑀲𑁂 𑀓𑀸𑀫𑀧𑀭𑀺𑀍𑀆𑀳𑁂 𑀓𑀸𑀫𑀧𑀮𑀺𑀩𑁄𑀥𑁂 𑀲𑁂𑀫𑀸𑀦𑁄 𑀲𑀬𑀫𑀸𑀦𑁄 𑀯𑀲𑀫𑀸𑀦𑁄 𑀆𑀯𑀲𑀫𑀸𑀦𑁄 𑀧𑀭𑀺𑀯𑀲𑀫𑀸𑀦𑁄 𑀢𑀺—  𑀧𑀗𑁆𑀓𑁂 𑀲𑀬𑀸𑀦𑁄𑁇 **𑀧𑀭𑀺𑀨𑀦𑁆𑀤𑀫𑀸𑀦𑁄**𑀢𑀺 𑀢𑀡𑁆𑀳𑀸𑀨𑀦𑁆𑀤𑀦𑀸𑀬 𑀨𑀦𑁆𑀤𑀫𑀸𑀦𑁄, 𑀤𑀺𑀝𑁆𑀞𑀺𑀨𑀦𑁆𑀤𑀦𑀸𑀬 𑀨𑀦𑁆𑀤𑀫𑀸𑀦𑁄, 𑀓𑀺𑀮𑁂𑀲𑀨𑀦𑁆𑀤𑀦𑀸𑀬 𑀨𑀦𑁆𑀤𑀫𑀸𑀦𑁄, 𑀧𑀬𑁄𑀕𑀨𑀦𑁆𑀤𑀦𑀸𑀬 𑀨𑀦𑁆𑀤𑀫𑀸𑀦𑁄, 𑀯𑀺𑀧𑀸𑀓𑀨𑀦𑁆𑀤𑀦𑀸𑀬 𑀨𑀦𑁆𑀤𑀫𑀸𑀦𑁄, 𑀫𑀦𑁄𑀤𑀼𑀘𑁆𑀘𑀭𑀺𑀢𑀨𑀦𑁆𑀤𑀦𑀸𑀬 𑀨𑀦𑁆𑀤𑀫𑀸𑀦𑁄, 𑀭𑀢𑁆𑀢𑁄 𑀭𑀸𑀕𑁂𑀦 𑀨𑀦𑁆𑀤𑀫𑀸𑀦𑁄, 𑀤𑀼𑀝𑁆𑀞𑁄 𑀤𑁄𑀲𑁂𑀦 𑀨𑀦𑁆𑀤𑀫𑀸𑀦𑁄, 𑀫𑀽𑀍𑀳𑁄 𑀫𑁄𑀳𑁂𑀦 𑀨𑀦𑁆𑀤𑀫𑀸𑀦𑁄, 𑀯𑀺𑀦𑀺𑀩𑀦𑁆𑀥𑁄 𑀫𑀸𑀦𑁂𑀦 𑀨𑀦𑁆𑀤𑀫𑀸𑀦𑁄, 𑀧𑀭𑀸𑀫𑀝𑁆𑀞𑁄 𑀤𑀺𑀝𑁆𑀞𑀺𑀬𑀸 𑀨𑀦𑁆𑀤𑀫𑀸𑀦𑁄, 𑀯𑀺𑀓𑁆𑀔𑁂𑀧𑀕𑀢𑁄 𑀉𑀤𑁆𑀥𑀘𑁆𑀘𑁂𑀦 𑀨𑀦𑁆𑀤𑀫𑀸𑀦𑁄, 𑀅𑀦𑀺𑀝𑁆𑀞𑀗𑁆𑀕𑀢𑁄 𑀯𑀺𑀘𑀺𑀓𑀺𑀘𑁆𑀙𑀸𑀬 𑀨𑀦𑁆𑀤𑀫𑀸𑀦𑁄, 𑀣𑀸𑀫𑀕𑀢𑁄 𑀅𑀦𑀼𑀲𑀬𑁂𑀳𑀺 𑀨𑀦𑁆𑀤𑀫𑀸𑀦𑁄, 𑀮𑀸𑀪𑁂𑀦 𑀨𑀦𑁆𑀤𑀫𑀸𑀦𑁄, 𑀅𑀮𑀸𑀪𑁂𑀦 𑀨𑀦𑁆𑀤𑀫𑀸𑀦𑁄, 𑀬𑀲𑁂𑀦 𑀨𑀦𑁆𑀤𑀫𑀸𑀦𑁄, 𑀅𑀬𑀲𑁂𑀦 𑀨𑀦𑁆𑀤𑀫𑀸𑀦𑁄, 𑀧𑀲𑀁𑀲𑀸𑀬 𑀨𑀦𑁆𑀤𑀫𑀸𑀦𑁄, 𑀦𑀺𑀦𑁆𑀤𑀸𑀬 𑀨𑀦𑁆𑀤𑀫𑀸𑀦𑁄, 𑀲𑀼𑀔𑁂𑀦 𑀨𑀦𑁆𑀤𑀫𑀸𑀦𑁄, 𑀤𑀼𑀓𑁆𑀔𑁂𑀦 𑀨𑀦𑁆𑀤𑀫𑀸𑀦𑁄, 𑀚𑀸𑀢𑀺𑀬𑀸 𑀨𑀦𑁆𑀤𑀫𑀸𑀦𑁄, 𑀚𑀭𑀸𑀬 𑀨𑀦𑁆𑀤𑀫𑀸𑀦𑁄, 𑀩𑁆𑀬𑀸𑀥𑀺𑀦𑀸 𑀨𑀦𑁆𑀤𑀫𑀸𑀦𑁄, 𑀫𑀭𑀡𑁂𑀦 𑀨𑀦𑁆𑀤𑀫𑀸𑀦𑁄, 𑀲𑁄𑀓𑀧𑀭𑀺𑀤𑁂𑀯𑀤𑀼𑀓𑁆𑀔𑀤𑁄𑀫𑀦𑀲𑁆𑀲𑀼𑀧𑀸𑀬𑀸𑀲𑁂𑀳𑀺 𑀨𑀦𑁆𑀤𑀫𑀸𑀦𑁄, 𑀦𑁂𑀭𑀬𑀺𑀓𑁂𑀦 𑀤𑀼𑀓𑁆𑀔𑁂𑀦 𑀨𑀦𑁆𑀤𑀫𑀸𑀦𑁄, 𑀢𑀺𑀭𑀘𑁆𑀙𑀸𑀦𑀬𑁄𑀦𑀺𑀓𑁂𑀦 𑀤𑀼𑀓𑁆𑀔𑁂𑀦 𑀨𑀦𑁆𑀤𑀫𑀸𑀦𑁄, 𑀧𑁂𑀢𑁆𑀢𑀺𑀯𑀺𑀲𑀬𑀺𑀓𑁂𑀦 𑀤𑀼𑀓𑁆𑀔𑁂𑀦 𑀨𑀦𑁆𑀤𑀫𑀸𑀦𑁄, 𑀫𑀸𑀦𑀼𑀲𑀺𑀓𑁂𑀦 𑀤𑀼𑀓𑁆𑀔𑁂𑀦…𑀧𑁂…  𑀕𑀩𑁆𑀪𑁄𑀓𑁆𑀓𑀦𑁆𑀢𑀺𑀫𑀽𑀮𑀓𑁂𑀦 𑀤𑀼𑀓𑁆𑀔𑁂𑀦…  𑀕𑀩𑁆𑀪𑀝𑁆𑀞𑀺𑀢𑀺𑀫𑀽𑀮𑀓𑁂𑀦 𑀤𑀼𑀓𑁆𑀔𑁂𑀦…  𑀕𑀩𑁆𑀪𑀯𑀼𑀝𑁆𑀞𑀸𑀦𑀫𑀽𑀮𑀓𑁂𑀦 𑀤𑀼𑀓𑁆𑀔𑁂𑀦…  𑀚𑀸𑀢𑀲𑁆𑀲𑀽𑀧𑀦𑀺𑀩𑀦𑁆𑀥𑀓𑁂𑀦 𑀤𑀼𑀓𑁆𑀔𑁂𑀦…  𑀚𑀸𑀢𑀲𑁆𑀲 𑀧𑀭𑀸𑀥𑁂𑀬𑁆𑀬𑀓𑁂𑀦 𑀤𑀼𑀓𑁆𑀔𑁂𑀦…  𑀅𑀢𑁆𑀢𑀽𑀧𑀓𑁆𑀓𑀫𑁂𑀦 𑀤𑀼𑀓𑁆𑀔𑁂𑀦…  𑀧𑀭𑀽𑀧𑀓𑁆𑀓𑀫𑁂𑀦 𑀤𑀼𑀓𑁆𑀔𑁂𑀦…  𑀲𑀗𑁆𑀔𑀸𑀭𑀤𑀼𑀓𑁆𑀔𑁂𑀦…  𑀯𑀺𑀧𑀭𑀺𑀡𑀸𑀫𑀤𑀼𑀓𑁆𑀔𑁂𑀦…  𑀘𑀓𑁆𑀔𑀼𑀭𑁄𑀕𑁂𑀦 𑀤𑀼𑀓𑁆𑀔𑁂𑀦…  𑀲𑁄𑀢𑀭𑁄𑀕𑁂𑀦 𑀤𑀼𑀓𑁆𑀔𑁂𑀦…  𑀖𑀸𑀦𑀭𑁄𑀕𑁂𑀦 𑀤𑀼𑀓𑁆𑀔𑁂𑀦…  𑀚𑀺𑀯𑁆𑀳𑀸𑀭𑁄𑀕𑁂𑀦 𑀤𑀼𑀓𑁆𑀔𑁂𑀦…  𑀓𑀸𑀬𑀭𑁄𑀕𑁂𑀦 𑀤𑀼𑀓𑁆𑀔𑁂𑀦…  𑀲𑀻𑀲𑀭𑁄𑀕𑁂𑀦 𑀤𑀼𑀓𑁆𑀔𑁂𑀦…  𑀓𑀡𑁆𑀡𑀭𑁄𑀕𑁂𑀦 𑀤𑀼𑀓𑁆𑀔𑁂𑀦…  𑀫𑀼𑀔𑀭𑁄𑀕𑁂𑀦 𑀤𑀼𑀓𑁆𑀔𑁂𑀦…  𑀤𑀦𑁆𑀢𑀭𑁄𑀕𑁂𑀦 𑀤𑀼𑀓𑁆𑀔𑁂𑀦…  𑀑𑀝𑁆𑀞𑀭𑁄𑀕𑁂𑀦 𑀤𑀼𑀓𑁆𑀔𑁂𑀦…  𑀓𑀸𑀲𑁂𑀦…  𑀲𑀸𑀲𑁂𑀦…  𑀧𑀺𑀦𑀸𑀲𑁂𑀦…  𑀟𑀸𑀳𑁂𑀦…  𑀚𑀭𑁂𑀦…  𑀓𑀼𑀘𑁆𑀙𑀺𑀭𑁄𑀕𑁂𑀦…  𑀫𑀼𑀘𑁆𑀙𑀸𑀬…  𑀧𑀓𑁆𑀔𑀦𑁆𑀤𑀺𑀓𑀸𑀬…  𑀲𑀽𑀮𑀸𑀬…  𑀯𑀺𑀲𑀽𑀘𑀺𑀓𑀸𑀬…  𑀓𑀼𑀝𑁆𑀞𑁂𑀦…  𑀕𑀡𑁆𑀟𑁂𑀦…  𑀓𑀺𑀮𑀸𑀲𑁂𑀦…  𑀲𑁄𑀲𑁂𑀦…  𑀅𑀧𑀫𑀸𑀭𑁂𑀦…  𑀤𑀤𑁆𑀤𑀼𑀬𑀸…  𑀓𑀡𑁆𑀟𑀼𑀬𑀸…  𑀓𑀘𑁆𑀙𑀼𑀬𑀸…  𑀭𑀔𑀲𑀸𑀬…  𑀯𑀺𑀢𑀘𑁆𑀙𑀺𑀓𑀸𑀬…  𑀮𑁄𑀳𑀺𑀢𑀧𑀺𑀢𑁆𑀢𑁂𑀦…  𑀫𑀥𑀼𑀫𑁂𑀳𑁂𑀦…  𑀅𑀁𑀲𑀸𑀬…  𑀧𑀺𑀍𑀅𑀓𑀸𑀬…  𑀪𑀕𑀦𑁆𑀤𑀮𑀸𑀬…  𑀧𑀺𑀢𑁆𑀢𑀲𑀫𑀼𑀝𑁆𑀞𑀸𑀦𑁂𑀦 𑀆𑀩𑀸𑀥𑁂𑀦…  𑀲𑁂𑀫𑁆𑀳𑀲𑀫𑀼𑀝𑁆𑀞𑀸𑀦𑁂𑀦 𑀆𑀩𑀸𑀥𑁂𑀦…  𑀯𑀸𑀢𑀲𑀫𑀼𑀝𑁆𑀞𑀸𑀦𑁂𑀦 𑀆𑀩𑀸𑀥𑁂𑀦…  𑀲𑀦𑁆𑀦𑀺𑀧𑀸𑀢𑀺𑀓𑁂𑀦 𑀆𑀩𑀸𑀥𑁂𑀦…  𑀉𑀢𑀼𑀧𑀭𑀺𑀡𑀸𑀫𑀚𑁂𑀦 𑀆𑀩𑀸𑀥𑁂𑀦…  𑀯𑀺𑀲𑀫𑀧𑀭𑀺𑀳𑀸𑀭𑀚𑁂𑀦 𑀆𑀩𑀸𑀥𑁂𑀦…  𑀑𑀧𑀓𑁆𑀓𑀫𑀺𑀓𑁂𑀦 𑀆𑀩𑀸𑀥𑁂𑀦…  𑀓𑀫𑁆𑀫𑀯𑀺𑀧𑀸𑀓𑀚𑁂𑀦 𑀆𑀩𑀸𑀥𑁂𑀦…  𑀲𑀻𑀢𑁂𑀦…  𑀉𑀡𑁆𑀳𑁂𑀦…  𑀚𑀺𑀖𑀘𑁆𑀙𑀸𑀬…  𑀧𑀺𑀧𑀸𑀲𑀸𑀬…  𑀉𑀘𑁆𑀘𑀸𑀭𑁂𑀦…  𑀧𑀲𑁆𑀲𑀸𑀯𑁂𑀦…  𑀟𑀁𑀲𑀫𑀓𑀲𑀯𑀸𑀢𑀸𑀢𑀧𑀲𑀭𑀻𑀲𑀧𑀲𑀫𑁆𑀨𑀲𑁆𑀲𑁂𑀦 𑀤𑀼𑀓𑁆𑀔𑁂𑀦…  𑀫𑀸𑀢𑀼𑀫𑀭𑀡𑁂𑀦 𑀤𑀼𑀓𑁆𑀔𑁂𑀦…  𑀧𑀺𑀢𑀼𑀫𑀭𑀡𑁂𑀦 𑀤𑀼𑀓𑁆𑀔𑁂𑀦…  𑀧𑀼𑀢𑁆𑀢𑀫𑀭𑀡𑁂𑀦 𑀤𑀼𑀓𑁆𑀔𑁂𑀦…  𑀥𑀻𑀢𑀼𑀫𑀭𑀡𑁂𑀦 𑀤𑀼𑀓𑁆𑀔𑁂𑀦…  𑀜𑀸𑀢𑀺𑀩𑁆𑀬𑀲𑀦𑁂𑀦 𑀤𑀼𑀓𑁆𑀔𑁂𑀦…  𑀪𑁄𑀕𑀩𑁆𑀬𑀲𑀦𑁂𑀦 𑀤𑀼𑀓𑁆𑀔𑁂𑀦…  𑀭𑁄𑀕𑀩𑁆𑀬𑀲𑀦𑁂𑀦 𑀤𑀼𑀓𑁆𑀔𑁂𑀦…  𑀲𑀻𑀮𑀩𑁆𑀬𑀲𑀦𑁂𑀦 𑀤𑀼𑀓𑁆𑀔𑁂𑀦…  𑀤𑀺𑀝𑁆𑀞𑀺𑀩𑁆𑀬𑀲𑀦𑁂𑀦 𑀤𑀼𑀓𑁆𑀔𑁂𑀦 𑀨𑀦𑁆𑀤𑀫𑀸𑀦𑁄 𑀧𑀭𑀺𑀨𑀦𑁆𑀤𑀫𑀸𑀦𑁄 𑀧𑀯𑁂𑀥𑀫𑀸𑀦𑁄 𑀲𑀫𑁆𑀧𑀯𑁂𑀥𑀫𑀸𑀦𑁄𑀢𑀺—  𑀧𑀗𑁆𑀓𑁂 𑀲𑀬𑀸𑀦𑁄 𑀧𑀭𑀺𑀨𑀦𑁆𑀤𑀫𑀸𑀦𑁄𑁇

1179\. **𑀤𑀻𑀧𑀸 𑀤𑀻𑀧𑀁 𑀉𑀧𑀮𑁆𑀮𑀯𑀺𑀦𑁆**𑀢𑀺 𑀲𑀢𑁆𑀣𑀸𑀭𑀢𑁄 𑀲𑀢𑁆𑀣𑀸𑀭𑀁 𑀥𑀫𑁆𑀫𑀓𑁆𑀔𑀸𑀦𑀢𑁄 𑀥𑀫𑁆𑀫𑀓𑁆𑀔𑀸𑀦𑀁 𑀕𑀡𑀢𑁄 𑀕𑀡𑀁 𑀤𑀺𑀝𑁆𑀞𑀺𑀬𑀸 𑀤𑀺𑀝𑁆𑀞𑀺𑀁 𑀧𑀝𑀺𑀧𑀤𑀸𑀬 𑀧𑀝𑀺𑀧𑀤𑀁 𑀫𑀕𑁆𑀕𑀢𑁄 𑀫𑀕𑁆𑀕𑀁 𑀧𑀮𑁆𑀮𑀯𑀺𑀁 𑀉𑀧𑀮𑁆𑀮𑀯𑀺𑀁 𑀲𑀫𑁆𑀧𑀮𑁆𑀮𑀯𑀺𑀦𑁆𑀢𑀺—  𑀤𑀻𑀧𑀸 𑀤𑀻𑀧𑀁 𑀉𑀧𑀮𑁆𑀮𑀯𑀺𑀁𑁇

1180\. **𑀅𑀣𑀤𑁆𑀤𑀲𑀸𑀲𑀺𑀁 𑀲𑀫𑁆𑀩𑀼𑀤𑁆𑀥𑀦𑁆**𑀢𑀺𑁇 **𑀅𑀣𑀸**𑀢𑀺 𑀧𑀤𑀲𑀦𑁆𑀥𑀺 𑀧𑀤𑀲𑀁𑀲𑀕𑁆𑀕𑁄 𑀧𑀤𑀧𑀸𑀭𑀺𑀧𑀽𑀭𑀻 𑀅𑀓𑁆𑀔𑀭𑀲𑀫𑀯𑀸𑀬𑁄 𑀩𑁆𑀬𑀜𑁆𑀚𑀦𑀲𑀺𑀮𑀺𑀝𑁆𑀞𑀢𑀸 𑀧𑀤𑀸𑀦𑀼𑀧𑀼𑀩𑁆𑀩𑀢𑀸𑀧𑁂𑀢𑀁—  𑀅𑀣𑀸𑀢𑀺𑁇 **𑀅𑀤𑁆𑀤𑀲𑀸𑀲𑀺𑀦𑁆**𑀢𑀺 𑀅𑀤𑁆𑀤𑀲𑀁 𑀅𑀤𑁆𑀤𑀓𑁆𑀔𑀺𑀁 𑀅𑀧𑀲𑁆𑀲𑀺𑀁 𑀧𑀝𑀺𑀯𑀺𑀚𑁆𑀛𑀺𑀁𑁇 **𑀩𑀼𑀤𑁆𑀥𑁄**𑀢𑀺 𑀬𑁄 𑀲𑁄 𑀪𑀕𑀯𑀸 𑀲𑀬𑀫𑁆𑀪𑀽 𑀅𑀦𑀸𑀘𑀭𑀺𑀬𑀓𑁄…𑀧𑁂…  𑀲𑀘𑁆𑀙𑀺𑀓𑀸 𑀧𑀜𑁆𑀜𑀢𑁆𑀢𑀺, 𑀬𑀤𑀺𑀤𑀁 𑀩𑀼𑀤𑁆𑀥𑁄𑀢𑀺—  𑀅𑀣𑀤𑁆𑀤𑀲𑀸𑀲𑀺𑀁 𑀲𑀫𑁆𑀩𑀼𑀤𑁆𑀥𑀁𑁇

1181\. **𑀑𑀖𑀢𑀺𑀡𑁆𑀡𑀫𑀦𑀸𑀲𑀯𑀦𑁆**𑀢𑀺𑁇 **𑀑𑀖𑀢𑀺𑀡𑁆𑀡𑀦𑁆**𑀢𑀺 𑀪𑀕𑀯𑀸 𑀓𑀸𑀫𑁄𑀖𑀁 𑀢𑀺𑀡𑁆𑀡𑁄, 𑀪𑀯𑁄𑀖𑀁 𑀢𑀺𑀡𑁆𑀡𑁄, 𑀤𑀺𑀝𑁆𑀞𑁄𑀖𑀁 𑀢𑀺𑀡𑁆𑀡𑁄, 𑀅𑀯𑀺𑀚𑁆𑀚𑁄𑀖𑀁 𑀢𑀺𑀡𑁆𑀡𑁄, 𑀲𑀩𑁆𑀩𑀲𑀁𑀲𑀸𑀭𑀧𑀣𑀁 𑀢𑀺𑀡𑁆𑀡𑁄 𑀉𑀢𑁆𑀢𑀺𑀡𑁆𑀡𑁄 𑀦𑀺𑀢𑁆𑀣𑀺𑀡𑁆𑀡𑁄 𑀅𑀢𑀺𑀓𑁆𑀓𑀦𑁆𑀢𑁄 𑀲𑀫𑀢𑀺𑀓𑁆𑀓𑀦𑁆𑀢𑁄 𑀯𑀻𑀢𑀺𑀯𑀢𑁆𑀢𑁄, 𑀲𑁄 𑀯𑀼𑀢𑁆𑀣𑀯𑀸𑀲𑁄 𑀘𑀺𑀡𑁆𑀡𑀘𑀭𑀡𑁄…𑀧𑁂…  𑀚𑀸𑀢𑀺𑀫𑀭𑀡𑀲𑀁𑀲𑀸𑀭𑁄, 𑀦𑀢𑁆𑀣𑀺 𑀢𑀲𑁆𑀲 𑀧𑀼𑀦𑀩𑁆𑀪𑀯𑁄𑀢𑀺—  𑀑𑀖𑀢𑀺𑀡𑁆𑀡𑀁𑁇 **𑀅𑀦𑀸𑀲𑀯𑀦𑁆**𑀢𑀺 𑀘𑀢𑁆𑀢𑀸𑀭𑁄 𑀆𑀲𑀯𑀸—  𑀓𑀸𑀫𑀸𑀲𑀯𑁄, 𑀪𑀯𑀸𑀲𑀯𑁄, 𑀤𑀺𑀝𑁆𑀞𑀸𑀲𑀯𑁄, 𑀅𑀯𑀺𑀚𑁆𑀚𑀸𑀲𑀯𑁄𑁇 𑀢𑁂 𑀆𑀲𑀯𑀸 𑀩𑀼𑀤𑁆𑀥𑀲𑁆𑀲 𑀪𑀕𑀯𑀢𑁄 𑀧𑀳𑀻𑀦𑀸 𑀉𑀘𑁆𑀙𑀺𑀦𑁆𑀦𑀫𑀽𑀮𑀸 𑀢𑀸𑀮𑀸𑀯𑀢𑁆𑀣𑀼𑀓𑀢𑀸 𑀅𑀦𑀪𑀸𑀯𑀁𑀓𑀢𑀸 𑀆𑀬𑀢𑀺𑀁 𑀅𑀦𑀼𑀧𑁆𑀧𑀸𑀤𑀥𑀫𑁆𑀫𑀸𑁇 𑀢𑀲𑁆𑀫𑀸 𑀩𑀼𑀤𑁆𑀥𑁄 𑀅𑀦𑀸𑀲𑀯𑁄𑀢𑀺—  𑀑𑀖𑀢𑀺𑀡𑁆𑀡𑀫𑀦𑀸𑀲𑀯𑀁𑁇 𑀢𑁂𑀦𑀸𑀳 𑀣𑁂𑀭𑁄 𑀧𑀺𑀗𑁆𑀕𑀺𑀬𑁄—

1182\. _“𑀧𑀗𑁆𑀓𑁂 𑀲𑀬𑀸𑀦𑁄 𑀧𑀭𑀺𑀨𑀦𑁆𑀤𑀫𑀸𑀦𑁄,_  
_𑀤𑀻𑀧𑀸 𑀤𑀻𑀧𑀁 𑀉𑀧𑀮𑁆𑀮𑀯𑀺𑀁;_  
_𑀅𑀣𑀤𑁆𑀤𑀲𑀸𑀲𑀺𑀁 𑀲𑀫𑁆𑀩𑀼𑀤𑁆𑀥𑀁,_  
_𑀑𑀖𑀢𑀺𑀡𑁆𑀡𑀫𑀦𑀸𑀲𑀯𑀦𑁆”𑀢𑀺𑁇_  


(117.)

1183\. _**𑀬𑀣𑀸 𑀅𑀳𑀽 𑀯𑀓𑁆𑀓𑀮𑀺 𑀫𑀼𑀢𑁆𑀢𑀲𑀤𑁆𑀥𑁄,**_  
_**𑀪𑀤𑁆𑀭𑀸𑀯𑀼𑀥𑁄 𑀆𑀍𑀅𑀯𑀺𑀕𑁄𑀢𑀫𑁄 𑀘;**_  
_**𑀏𑀯𑀫𑁂𑀯 𑀢𑁆𑀯𑀫𑁆𑀧𑀺 𑀧𑀫𑀼𑀜𑁆𑀘𑀲𑁆𑀲𑀼 𑀲𑀤𑁆𑀥𑀁,**_  
_**𑀕𑀫𑀺𑀲𑁆𑀲𑀲𑀺 𑀢𑁆𑀯𑀁 𑀧𑀺𑀗𑁆𑀕𑀺𑀬 𑀫𑀘𑁆𑀘𑀼𑀥𑁂𑀬𑁆𑀬𑀲𑁆𑀲 𑀧𑀸𑀭𑀁𑁇** (𑁧𑁬)_  


1184\. **𑀬𑀣𑀸 𑀅𑀳𑀽 𑀯𑀓𑁆𑀓𑀮𑀺 𑀫𑀼𑀢𑁆𑀢𑀲𑀤𑁆𑀥𑁄, 𑀪𑀤𑁆𑀭𑀸𑀯𑀼𑀥𑁄 𑀆𑀍𑀅𑀯𑀺𑀕𑁄𑀢𑀫𑁄 𑀘𑀸**𑀢𑀺 𑀬𑀣𑀸 𑀯𑀓𑁆𑀓𑀮𑀺𑀢𑁆𑀣𑁂𑀭𑁄 𑀲𑀤𑁆𑀥𑁄 𑀲𑀤𑁆𑀥𑀸𑀕𑀭𑀼𑀓𑁄 𑀲𑀤𑁆𑀥𑀸𑀧𑀼𑀩𑁆𑀩𑀗𑁆𑀕𑀫𑁄 𑀲𑀤𑁆𑀥𑀸𑀥𑀺𑀫𑀼𑀢𑁆𑀢𑁄 𑀲𑀤𑁆𑀥𑀸𑀥𑀺𑀧𑀢𑁂𑀬𑁆𑀬𑁄 𑀅𑀭𑀳𑀢𑁆𑀢𑀧𑁆𑀧𑀢𑁆𑀢𑁄, 𑀬𑀣𑀸 𑀪𑀤𑁆𑀭𑀸𑀯𑀼𑀥𑁄 𑀣𑁂𑀭𑁄 𑀲𑀤𑁆𑀥𑁄 𑀲𑀤𑁆𑀥𑀸𑀕𑀭𑀼𑀓𑁄 𑀲𑀤𑁆𑀥𑀸𑀧𑀼𑀩𑁆𑀩𑀗𑁆𑀕𑀫𑁄 𑀲𑀤𑁆𑀥𑀸𑀥𑀺𑀫𑀼𑀢𑁆𑀢𑁄 𑀲𑀤𑁆𑀥𑀸𑀥𑀺𑀧𑀢𑁂𑀬𑁆𑀬𑁄 𑀅𑀭𑀳𑀢𑁆𑀢𑀧𑁆𑀧𑀢𑁆𑀢𑁄, 𑀬𑀣𑀸 𑀆𑀍𑀅𑀯𑀺𑀕𑁄𑀢𑀫𑁄 𑀣𑁂𑀭𑁄 𑀲𑀤𑁆𑀥𑁄 𑀲𑀤𑁆𑀥𑀸𑀕𑀭𑀼𑀓𑁄 𑀲𑀤𑁆𑀥𑀸𑀧𑀼𑀩𑁆𑀩𑀗𑁆𑀕𑀫𑁄 𑀲𑀤𑁆𑀥𑀸𑀥𑀺𑀫𑀼𑀢𑁆𑀢𑁄 𑀲𑀤𑁆𑀥𑀸𑀥𑀺𑀧𑀢𑁂𑀬𑁆𑀬𑁄 𑀅𑀭𑀳𑀢𑁆𑀢𑀧𑁆𑀧𑀢𑁆𑀢𑁄𑀢𑀺—  𑀬𑀣𑀸 𑀅𑀳𑀽 𑀯𑀓𑁆𑀓𑀮𑀺 𑀫𑀼𑀢𑁆𑀢𑀲𑀤𑁆𑀥𑁄 𑀪𑀤𑁆𑀭𑀸𑀯𑀼𑀥𑁄 𑀆𑀍𑀅𑀯𑀺𑀕𑁄𑀢𑀫𑁄 𑀘𑁇

1185\. **𑀏𑀯𑀫𑁂𑀯 𑀢𑁆𑀯𑀫𑁆𑀧𑀺 𑀧𑀫𑀼𑀜𑁆𑀘𑀲𑁆𑀲𑀼 𑀲𑀤𑁆𑀥𑀦𑁆**𑀢𑀺 𑀏𑀯𑀫𑁂𑀯 𑀢𑁆𑀯𑀁 𑀲𑀤𑁆𑀥𑀁 𑀫𑀼𑀜𑁆𑀘𑀲𑁆𑀲𑀼 𑀧𑀫𑀼𑀜𑁆𑀘𑀲𑁆𑀲𑀼 𑀲𑀫𑁆𑀧𑀫𑀼𑀜𑁆𑀘𑀲𑁆𑀲𑀼 𑀅𑀥𑀺𑀫𑀼𑀜𑁆𑀘𑀲𑁆𑀲𑀼 𑀑𑀓𑀧𑁆𑀧𑁂𑀳𑀺𑁇 “𑀲𑀩𑁆𑀩𑁂 𑀲𑀗𑁆𑀔𑀸𑀭𑀸 𑀅𑀦𑀺𑀘𑁆𑀘𑀸”𑀢𑀺 𑀲𑀤𑁆𑀥𑀁 𑀫𑀼𑀜𑁆𑀘𑀲𑁆𑀲𑀼 𑀧𑀫𑀼𑀜𑁆𑀘𑀲𑁆𑀲𑀼 𑀲𑀫𑁆𑀧𑀫𑀼𑀜𑁆𑀘𑀲𑁆𑀲𑀼 𑀅𑀥𑀺𑀫𑀼𑀜𑁆𑀘𑀲𑁆𑀲𑀼 𑀑𑀓𑀧𑁆𑀧𑁂𑀳𑀺𑁇 “𑀲𑀩𑁆𑀩𑁂 𑀲𑀗𑁆𑀔𑀸𑀭𑀸 𑀤𑀼𑀓𑁆𑀔𑀸”𑀢𑀺…𑀧𑁂…  “𑀲𑀩𑁆𑀩𑁂 𑀥𑀫𑁆𑀫𑀸 𑀅𑀦𑀢𑁆𑀢𑀸”𑀢𑀺 𑀲𑀤𑁆𑀥𑀁 𑀫𑀼𑀜𑁆𑀘𑀲𑁆𑀲𑀼 𑀧𑀫𑀼𑀜𑁆𑀘𑀲𑁆𑀲𑀼 𑀲𑀫𑁆𑀧𑀫𑀼𑀜𑁆𑀘𑀲𑁆𑀲𑀼 𑀅𑀥𑀺𑀫𑀼𑀜𑁆𑀘𑀲𑁆𑀲𑀼 𑀑𑀓𑀧𑁆𑀧𑁂𑀳𑀺…𑀧𑁂…  “𑀬𑀁 𑀓𑀺𑀜𑁆𑀘𑀺 𑀲𑀫𑀼𑀤𑀬𑀥𑀫𑁆𑀫𑀁 𑀲𑀩𑁆𑀩𑀁 𑀢𑀁 𑀦𑀺𑀭𑁄𑀥𑀥𑀫𑁆𑀫𑀦𑁆”𑀢𑀺 𑀲𑀤𑁆𑀥𑀁 𑀫𑀼𑀜𑁆𑀘𑀲𑁆𑀲𑀼 𑀧𑀫𑀼𑀜𑁆𑀘𑀲𑁆𑀲𑀼, 𑀲𑀫𑁆𑀧𑀫𑀼𑀜𑁆𑀘𑀲𑁆𑀲𑀼 𑀅𑀥𑀺𑀫𑀼𑀜𑁆𑀘𑀲𑁆𑀲𑀼 𑀑𑀓𑀧𑁆𑀧𑁂𑀳𑀻𑀢𑀺—  𑀏𑀯𑀫𑁂𑀯 𑀢𑁆𑀯𑀫𑁆𑀧𑀺 𑀧𑀫𑀼𑀜𑁆𑀘𑀲𑁆𑀲𑀼 𑀲𑀤𑁆𑀥𑀁𑁇

1186\. **𑀕𑀫𑀺𑀲𑁆𑀲𑀲𑀺 𑀢𑁆𑀯𑀁 𑀧𑀺𑀗𑁆𑀕𑀺𑀬 𑀫𑀘𑁆𑀘𑀼𑀥𑁂𑀬𑁆𑀬𑀲𑁆𑀲 𑀧𑀸𑀭𑀦𑁆**𑀢𑀺 𑀫𑀘𑁆𑀘𑀼𑀥𑁂𑀬𑁆𑀬𑀁 𑀯𑀼𑀘𑁆𑀘𑀦𑁆𑀢𑀺 𑀓𑀺𑀮𑁂𑀲𑀸 𑀘 𑀔𑀦𑁆𑀥𑀸 𑀘 𑀅𑀪𑀺𑀲𑀗𑁆𑀔𑀸𑀭𑀸 𑀘𑁇 𑀫𑀘𑁆𑀘𑀼𑀥𑁂𑀬𑁆𑀬𑀲𑁆𑀲 𑀧𑀸𑀭𑀁 𑀯𑀼𑀘𑁆𑀘𑀢𑀺 𑀅𑀫𑀢𑀁 𑀦𑀺𑀩𑁆𑀩𑀸𑀦𑀁, 𑀬𑁄 𑀲𑁄 𑀲𑀩𑁆𑀩𑀲𑀗𑁆𑀔𑀸𑀭𑀲𑀫𑀣𑁄 𑀲𑀩𑁆𑀩𑀽𑀧𑀥𑀺𑀧𑀝𑀺𑀦𑀺𑀲𑁆𑀲𑀕𑁆𑀕𑁄 𑀢𑀡𑁆𑀳𑀓𑁆𑀔𑀬𑁄 𑀯𑀺𑀭𑀸𑀕𑁄 𑀦𑀺𑀭𑁄𑀥𑁄 𑀦𑀺𑀩𑁆𑀩𑀸𑀦𑀁𑁇 **𑀕𑀫𑀺𑀲𑁆𑀲𑀲𑀺 𑀢𑁆𑀯𑀁 𑀧𑀺𑀗𑁆𑀕𑀺𑀬 𑀫𑀘𑁆𑀘𑀼𑀥𑁂𑀬𑁆𑀬𑀲𑁆𑀲 𑀧𑀸𑀭𑀦𑁆**𑀢𑀺 𑀢𑁆𑀯𑀁 𑀧𑀸𑀭𑀁 𑀕𑀫𑀺𑀲𑁆𑀲𑀲𑀺, 𑀧𑀸𑀭𑀁 𑀅𑀥𑀺𑀕𑀫𑀺𑀲𑁆𑀲𑀲𑀺, 𑀧𑀸𑀭𑀁 𑀨𑀲𑁆𑀲𑀺𑀲𑁆𑀲𑀲𑀺, 𑀧𑀸𑀭𑀁 𑀲𑀘𑁆𑀙𑀺𑀓𑀭𑀺𑀲𑁆𑀲𑀲𑀻𑀢𑀺—  𑀕𑀫𑀺𑀲𑁆𑀲𑀲𑀺 𑀢𑁆𑀯𑀁 𑀧𑀺𑀗𑁆𑀕𑀺𑀬 𑀫𑀘𑁆𑀘𑀼𑀥𑁂𑀬𑁆𑀬𑀲𑁆𑀲 𑀧𑀸𑀭𑀁𑁇 𑀢𑁂𑀦𑀸𑀳 𑀪𑀕𑀯𑀸—

1187\. _“𑀬𑀣𑀸 𑀅𑀳𑀽 𑀯𑀓𑁆𑀓𑀮𑀺 𑀫𑀼𑀢𑁆𑀢𑀲𑀤𑁆𑀥𑁄,_  
_𑀪𑀤𑁆𑀭𑀸𑀯𑀼𑀥𑁄 𑀆𑀍𑀅𑀯𑀺𑀕𑁄𑀢𑀫𑁄 𑀘;_  
_𑀏𑀯𑀫𑁂𑀯 𑀢𑁆𑀯𑀫𑁆𑀧𑀺 𑀧𑀫𑀼𑀜𑁆𑀘𑀲𑁆𑀲𑀼 𑀲𑀤𑁆𑀥𑀁,_  
_𑀕𑀫𑀺𑀲𑁆𑀲𑀲𑀺 𑀢𑁆𑀯𑀁 𑀧𑀺𑀗𑁆𑀕𑀺𑀬 𑀫𑀘𑁆𑀘𑀼𑀥𑁂𑀬𑁆𑀬𑀲𑁆𑀲 𑀧𑀸𑀭𑀦𑁆”𑀢𑀺𑁇_  


(118.)

1188\. _**𑀏𑀲 𑀪𑀺𑀬𑁆𑀬𑁄 𑀧𑀲𑀻𑀤𑀸𑀫𑀺,**_  
_**𑀲𑀼𑀢𑁆𑀯𑀸𑀦 𑀫𑀼𑀦𑀺𑀦𑁄 𑀯𑀘𑁄;**_  
_**𑀯𑀺𑀯𑀝𑁆𑀝𑀘𑁆𑀙𑀤𑁄 𑀲𑀫𑁆𑀩𑀼𑀤𑁆𑀥𑁄,**_  
_**𑀅𑀔𑀺𑀮𑁄 𑀧𑀝𑀺𑀪𑀸𑀦𑀯𑀸𑁇** (𑁧𑁭)_  


1189\. **𑀏𑀲 𑀪𑀺𑀬𑁆𑀬𑁄 𑀧𑀲𑀻𑀤𑀸𑀫𑀻**𑀢𑀺 𑀏𑀲 𑀪𑀺𑀬𑁆𑀬𑁄 𑀧𑀲𑀻𑀤𑀸𑀫𑀺, 𑀪𑀺𑀬𑁆𑀬𑁄 𑀪𑀺𑀬𑁆𑀬𑁄 𑀲𑀤𑁆𑀤𑀳𑀸𑀫𑀺, 𑀪𑀺𑀬𑁆𑀬𑁄 𑀪𑀺𑀬𑁆𑀬𑁄 𑀑𑀓𑀧𑁆𑀧𑁂𑀫𑀺, 𑀪𑀺𑀬𑁆𑀬𑁄 𑀪𑀺𑀬𑁆𑀬𑁄 𑀅𑀥𑀺𑀫𑀼𑀘𑁆𑀘𑀸𑀫𑀺; “𑀲𑀩𑁆𑀩𑁂 𑀲𑀗𑁆𑀔𑀸𑀭𑀸 𑀅𑀦𑀺𑀘𑁆𑀘𑀸”𑀢𑀺 𑀪𑀺𑀬𑁆𑀬𑁄 𑀪𑀺𑀬𑁆𑀬𑁄 𑀧𑀲𑀻𑀤𑀸𑀫𑀺, 𑀪𑀺𑀬𑁆𑀬𑁄 𑀪𑀺𑀬𑁆𑀬𑁄 𑀲𑀤𑁆𑀤𑀳𑀸𑀫𑀺, 𑀪𑀺𑀬𑁆𑀬𑁄 𑀪𑀺𑀬𑁆𑀬𑁄 𑀑𑀓𑀧𑁆𑀧𑁂𑀫𑀺, 𑀪𑀺𑀬𑁆𑀬𑁄 𑀪𑀺𑀬𑁆𑀬𑁄 𑀅𑀥𑀺𑀫𑀼𑀘𑁆𑀘𑀸𑀫𑀺; “𑀲𑀩𑁆𑀩𑁂 𑀲𑀗𑁆𑀔𑀸𑀭𑀸 𑀤𑀼𑀓𑁆𑀔𑀸”𑀢𑀺 𑀪𑀺𑀬𑁆𑀬𑁄 𑀪𑀺𑀬𑁆𑀬𑁄 𑀧𑀲𑀻𑀤𑀸𑀫𑀺…𑀧𑁂…  “𑀲𑀩𑁆𑀩𑁂 𑀥𑀫𑁆𑀫𑀸 𑀅𑀦𑀢𑁆𑀢𑀸”𑀢𑀺 𑀪𑀺𑀬𑁆𑀬𑁄 𑀪𑀺𑀬𑁆𑀬𑁄 𑀧𑀲𑀻𑀤𑀸𑀫𑀺…𑀧𑁂…  “𑀬𑀁 𑀓𑀺𑀜𑁆𑀘𑀺 𑀲𑀫𑀼𑀤𑀬𑀥𑀫𑁆𑀫𑀁 𑀲𑀩𑁆𑀩𑀁 𑀢𑀁 𑀦𑀺𑀭𑁄𑀥𑀥𑀫𑁆𑀫𑀦𑁆”𑀢𑀺 𑀪𑀺𑀬𑁆𑀬𑁄 𑀪𑀺𑀬𑁆𑀬𑁄 𑀧𑀲𑀻𑀤𑀸𑀫𑀺, 𑀪𑀺𑀬𑁆𑀬𑁄 𑀪𑀺𑀬𑁆𑀬𑁄 𑀲𑀤𑁆𑀤𑀳𑀸𑀫𑀺, 𑀪𑀺𑀬𑁆𑀬𑁄 𑀪𑀺𑀬𑁆𑀬𑁄 𑀑𑀓𑀧𑁆𑀧𑁂𑀫𑀺, 𑀪𑀺𑀬𑁆𑀬𑁄 𑀪𑀺𑀬𑁆𑀬𑁄 𑀅𑀥𑀺𑀫𑀼𑀘𑁆𑀘𑀸𑀫𑀻𑀢𑀺—  𑀏𑀲 𑀪𑀺𑀬𑁆𑀬𑁄 𑀧𑀲𑀻𑀤𑀸𑀫𑀺𑁇

1190\. **𑀲𑀼𑀢𑁆𑀯𑀸𑀦 𑀫𑀼𑀦𑀺𑀦𑁄 𑀯𑀘𑁄**𑀢𑀺𑁇 **𑀫𑀼𑀦𑀻**𑀢𑀺 𑀫𑁄𑀦𑀁 𑀯𑀼𑀘𑁆𑀘𑀢𑀺 𑀜𑀸𑀡𑀁…𑀧𑁂…  𑀲𑀗𑁆𑀕𑀚𑀸𑀮𑀫𑀢𑀺𑀘𑁆𑀘 𑀲𑁄 𑀫𑀼𑀦𑀺𑁇 **𑀲𑀼𑀢𑁆𑀯𑀸𑀦 𑀫𑀼𑀦𑀺𑀦𑁄 𑀯𑀘𑁄**𑀢𑀺 𑀢𑀼𑀬𑁆𑀳𑀁 𑀯𑀘𑀦𑀁 𑀩𑁆𑀬𑀧𑁆𑀧𑀣𑀁 𑀤𑁂𑀲𑀦𑀁 𑀅𑀦𑀼𑀲𑀸𑀲𑀦𑀁 𑀅𑀦𑀼𑀲𑀺𑀝𑁆𑀞𑀁 𑀲𑀼𑀢𑁆𑀯𑀸𑀦 𑀉𑀕𑁆𑀕𑀳𑁂𑀢𑁆𑀯𑀸𑀦 𑀉𑀧𑀥𑀸𑀭𑀬𑀺𑀢𑁆𑀯𑀸𑀦 𑀉𑀧𑀮𑀓𑁆𑀔𑀬𑀺𑀢𑁆𑀯𑀸𑀦𑀸𑀢𑀺—  𑀲𑀼𑀢𑁆𑀯𑀸𑀦 𑀫𑀼𑀦𑀺𑀦𑁄 𑀯𑀘𑁄𑁇

1191\. **𑀯𑀺𑀯𑀝𑁆𑀝𑀘𑁆𑀙𑀤𑁄 𑀲𑀫𑁆𑀩𑀼𑀤𑁆𑀥𑁄**𑀢𑀺𑁇 **𑀙𑀤𑀦𑀦𑁆**𑀢𑀺 𑀧𑀜𑁆𑀘 𑀙𑀤𑀦𑀸𑀦𑀺—  𑀢𑀡𑁆𑀳𑀸𑀙𑀤𑀦𑀁, 𑀤𑀺𑀝𑁆𑀞𑀺𑀙𑀤𑀦𑀁, 𑀓𑀺𑀮𑁂𑀲𑀙𑀤𑀦𑀁, 𑀤𑀼𑀘𑁆𑀘𑀭𑀺𑀢𑀙𑀤𑀦𑀁, 𑀅𑀯𑀺𑀚𑁆𑀚𑀸𑀙𑀤𑀦𑀁𑁇 𑀢𑀸𑀦𑀺 𑀙𑀤𑀦𑀸𑀦𑀺 𑀩𑀼𑀤𑁆𑀥𑀲𑁆𑀲 𑀪𑀕𑀯𑀢𑁄 𑀯𑀺𑀯𑀝𑀸𑀦𑀺 𑀯𑀺𑀤𑁆𑀥𑀁𑀲𑀺𑀢𑀸𑀦𑀺 𑀲𑀫𑀼𑀕𑁆𑀖𑀸𑀝𑀺𑀢𑀸𑀦𑀺 𑀧𑀳𑀻𑀦𑀸𑀦𑀺 𑀲𑀫𑀼𑀘𑁆𑀙𑀺𑀦𑁆𑀦𑀸𑀦𑀺 𑀯𑀽𑀧𑀲𑀦𑁆𑀢𑀸𑀦𑀺 𑀧𑀝𑀺𑀧𑁆𑀧𑀲𑁆𑀲𑀤𑁆𑀥𑀸𑀦𑀺 𑀅𑀪𑀩𑁆𑀩𑀼𑀧𑁆𑀧𑀢𑁆𑀢𑀺𑀓𑀸𑀦𑀺 𑀜𑀸𑀡𑀕𑁆𑀕𑀺𑀦𑀸 𑀤𑀟𑁆𑀠𑀸𑀦𑀺𑁇 𑀢𑀲𑁆𑀫𑀸 𑀩𑀼𑀤𑁆𑀥𑁄 𑀯𑀺𑀯𑀝𑁆𑀝𑀘𑁆𑀙𑀤𑁄𑁇 **𑀩𑀼𑀤𑁆𑀥𑁄**𑀢𑀺 𑀬𑁄 𑀲𑁄 𑀪𑀕𑀯𑀸…𑀧𑁂…  𑀲𑀘𑁆𑀙𑀺𑀓𑀸 𑀧𑀜𑁆𑀜𑀢𑁆𑀢𑀺, 𑀬𑀤𑀺𑀤𑀁 𑀩𑀼𑀤𑁆𑀥𑁄𑀢𑀺—  𑀯𑀺𑀯𑀝𑁆𑀝𑀘𑁆𑀙𑀤𑁄 𑀲𑀫𑁆𑀩𑀼𑀤𑁆𑀥𑁄𑁇

1192\. **𑀅𑀔𑀺𑀮𑁄 𑀧𑀝𑀺𑀪𑀸𑀦𑀯𑀸**𑀢𑀺𑁇 **𑀅𑀔𑀺𑀮𑁄**𑀢𑀺 𑀭𑀸𑀕𑁄 𑀔𑀺𑀮𑁄, 𑀤𑁄𑀲𑁄 𑀔𑀺𑀮𑁄, 𑀫𑁄𑀳𑁄 𑀔𑀺𑀮𑁄, 𑀓𑁄𑀥𑁄 𑀔𑀺𑀮𑁄, 𑀉𑀧𑀦𑀸𑀳𑁄…𑀧𑁂…  𑀲𑀩𑁆𑀩𑀸𑀓𑀼𑀲𑀮𑀸𑀪𑀺𑀲𑀗𑁆𑀔𑀸𑀭𑀸 𑀔𑀺𑀮𑀸𑁇 𑀢𑁂 𑀔𑀺𑀮𑀸 𑀩𑀼𑀤𑁆𑀥𑀲𑁆𑀲 𑀪𑀕𑀯𑀢𑁄 𑀧𑀳𑀻𑀦𑀸 𑀉𑀘𑁆𑀙𑀺𑀦𑁆𑀦𑀫𑀽𑀮𑀸 𑀢𑀸𑀮𑀸𑀯𑀢𑁆𑀣𑀼𑀓𑀢𑀸 𑀅𑀦𑀪𑀸𑀯𑀁𑀓𑀢𑀸 𑀆𑀬𑀢𑀺𑀁 𑀅𑀦𑀼𑀧𑁆𑀧𑀸𑀤𑀥𑀫𑁆𑀫𑀸𑁇 𑀢𑀲𑁆𑀫𑀸 𑀩𑀼𑀤𑁆𑀥𑁄 𑀅𑀔𑀺𑀮𑁄𑁇

1193\. **𑀧𑀝𑀺𑀪𑀸𑀦𑀯𑀸**𑀢𑀺 𑀢𑀬𑁄 𑀧𑀝𑀺𑀪𑀸𑀦𑀯𑀦𑁆𑀢𑁄—  𑀧𑀭𑀺𑀬𑀢𑁆𑀢𑀺𑀧𑀝𑀺𑀪𑀸𑀦𑀯𑀸, 𑀧𑀭𑀺𑀧𑀼𑀘𑁆𑀙𑀸𑀧𑀝𑀺𑀪𑀸𑀦𑀯𑀸, 𑀅𑀥𑀺𑀕𑀫𑀧𑀝𑀺𑀪𑀸𑀦𑀯𑀸𑁇 𑀓𑀢𑀫𑁄 𑀧𑀭𑀺𑀬𑀢𑁆𑀢𑀺𑀧𑀝𑀺𑀪𑀸𑀦𑀯𑀸? 𑀇𑀥𑁂𑀓𑀘𑁆𑀘𑀲𑁆𑀲 𑀩𑀼𑀤𑁆𑀥𑀯𑀘𑀦𑀁 𑀧𑀭𑀺𑀬𑀸𑀧𑀼𑀢𑀁 𑀳𑁄𑀢𑀺 𑀲𑀼𑀢𑁆𑀢𑀁 𑀕𑁂𑀬𑁆𑀬𑀁 𑀯𑁂𑀬𑁆𑀬𑀸𑀓𑀭𑀡𑀁 𑀕𑀸𑀣𑀸 𑀉𑀤𑀸𑀦𑀁 𑀇𑀢𑀺𑀯𑀼𑀢𑁆𑀢𑀓𑀁 𑀚𑀸𑀢𑀓𑀁 𑀅𑀩𑁆𑀪𑀼𑀢𑀥𑀫𑁆𑀫𑀁 𑀯𑁂𑀤𑀮𑁆𑀮𑀁𑁇 𑀢𑀲𑁆𑀲 𑀧𑀭𑀺𑀬𑀢𑁆𑀢𑀺𑀁 𑀦𑀺𑀲𑁆𑀲𑀸𑀬 𑀧𑀝𑀺𑀪𑀸𑀢𑀺—  𑀅𑀬𑀁 𑀧𑀭𑀺𑀬𑀢𑁆𑀢𑀺𑀧𑀝𑀺𑀪𑀸𑀦𑀯𑀸𑁇

1194\. 𑀓𑀢𑀫𑁄 𑀧𑀭𑀺𑀧𑀼𑀘𑁆𑀙𑀸𑀧𑀝𑀺𑀪𑀸𑀦𑀯𑀸? 𑀇𑀥𑁂𑀓𑀘𑁆𑀘𑁄 𑀧𑀭𑀺𑀧𑀼𑀘𑁆𑀙𑀺𑀢𑀸 𑀳𑁄𑀢𑀺 𑀅𑀢𑁆𑀣𑁂 𑀘 𑀜𑀸𑀬𑁂 𑀘 𑀮𑀓𑁆𑀔𑀡𑁂 𑀘 𑀓𑀸𑀭𑀡𑁂 𑀘 𑀞𑀸𑀦𑀸𑀞𑀸𑀦𑁂 𑀘𑁇 𑀢𑀲𑁆𑀲 𑀧𑀭𑀺𑀧𑀼𑀘𑁆𑀙𑀁 𑀦𑀺𑀲𑁆𑀲𑀸𑀬 𑀧𑀝𑀺𑀪𑀸𑀢𑀺—  𑀅𑀬𑀁 𑀧𑀭𑀺𑀧𑀼𑀘𑁆𑀙𑀸𑀧𑀝𑀺𑀪𑀸𑀦𑀯𑀸𑁇

1195\. 𑀓𑀢𑀫𑁄 𑀅𑀥𑀺𑀕𑀫𑀧𑀝𑀺𑀪𑀸𑀦𑀯𑀸? 𑀇𑀥𑁂𑀓𑀘𑁆𑀘𑀲𑁆𑀲 𑀅𑀥𑀺𑀕𑀢𑀸 𑀳𑁄𑀦𑁆𑀢𑀺 𑀘𑀢𑁆𑀢𑀸𑀭𑁄 𑀲𑀢𑀺𑀧𑀝𑁆𑀞𑀸𑀦𑀸, 𑀘𑀢𑁆𑀢𑀸𑀭𑁄 𑀲𑀫𑁆𑀫𑀧𑁆𑀧𑀥𑀸𑀦𑀸, 𑀘𑀢𑁆𑀢𑀸𑀭𑁄 𑀇𑀤𑁆𑀥𑀺𑀧𑀸𑀤𑀸, 𑀧𑀜𑁆𑀘𑀺𑀦𑁆𑀤𑁆𑀭𑀺𑀬𑀸𑀦𑀺, 𑀧𑀜𑁆𑀘 𑀩𑀮𑀸𑀦𑀺, 𑀲𑀢𑁆𑀢 𑀩𑁄𑀚𑁆𑀛𑀗𑁆𑀕𑀸, 𑀅𑀭𑀺𑀬𑁄 𑀅𑀝𑁆𑀞𑀗𑁆𑀕𑀺𑀓𑁄 𑀫𑀕𑁆𑀕𑁄, 𑀘𑀢𑁆𑀢𑀸𑀭𑁄 𑀅𑀭𑀺𑀬𑀫𑀕𑁆𑀕𑀸, 𑀘𑀢𑁆𑀢𑀸𑀭𑀺 𑀲𑀸𑀫𑀜𑁆𑀜𑀨𑀮𑀸𑀦𑀺, 𑀘𑀢𑀲𑁆𑀲𑁄 𑀧𑀝𑀺𑀲𑀫𑁆𑀪𑀺𑀤𑀸𑀬𑁄, 𑀙 𑀅𑀪𑀺𑀜𑁆𑀜𑀸𑀬𑁄𑁇 𑀢𑀲𑁆𑀲 𑀅𑀢𑁆𑀣𑁄 𑀜𑀸𑀢𑁄, 𑀥𑀫𑁆𑀫𑁄 𑀜𑀸𑀢𑁄, 𑀦𑀺𑀭𑀼𑀢𑁆𑀢𑀺 𑀜𑀸𑀢𑀸𑁇 𑀅𑀢𑁆𑀣𑁂 𑀜𑀸𑀢𑁂 𑀅𑀢𑁆𑀣𑁄 𑀧𑀝𑀺𑀪𑀸𑀢𑀺, 𑀥𑀫𑁆𑀫𑁂 𑀜𑀸𑀢𑁂 𑀥𑀫𑁆𑀫𑁄 𑀧𑀝𑀺𑀪𑀸𑀢𑀺, 𑀦𑀺𑀭𑀼𑀢𑁆𑀢𑀺𑀬𑀸 𑀜𑀸𑀢𑀸𑀬 𑀦𑀺𑀭𑀼𑀢𑁆𑀢𑀺 𑀧𑀝𑀺𑀪𑀸𑀢𑀺𑁇 𑀇𑀫𑁂𑀲𑀼 𑀢𑀻𑀲𑀼 𑀜𑀸𑀡𑁂𑀲𑀼 𑀜𑀸𑀡𑀁 𑀧𑀝𑀺𑀪𑀸𑀦𑀧𑀝𑀺𑀲𑀫𑁆𑀪𑀺𑀤𑀸𑁇 𑀪𑀕𑀯𑀸 𑀇𑀫𑀸𑀬 𑀧𑀝𑀺𑀪𑀸𑀦𑀧𑀝𑀺𑀲𑀫𑁆𑀪𑀺𑀤𑀸𑀬 𑀉𑀧𑁂𑀢𑁄 𑀲𑀫𑀼𑀧𑁂𑀢𑁄 𑀉𑀧𑀸𑀕𑀢𑁄 𑀲𑀫𑀼𑀧𑀸𑀕𑀢𑁄 𑀉𑀧𑀧𑀦𑁆𑀦𑁄 𑀲𑀫𑀼𑀧𑀧𑀦𑁆𑀦𑁄 𑀲𑀫𑀦𑁆𑀦𑀸𑀕𑀢𑁄𑁇 𑀢𑀲𑁆𑀫𑀸 𑀩𑀼𑀤𑁆𑀥𑁄 𑀧𑀝𑀺𑀪𑀸𑀦𑀯𑀸𑁇 𑀬𑀲𑁆𑀲 𑀧𑀭𑀺𑀬𑀢𑁆𑀢𑀺 𑀦𑀢𑁆𑀣𑀺, 𑀧𑀭𑀺𑀧𑀼𑀘𑁆𑀙𑀸 𑀦𑀢𑁆𑀣𑀺, 𑀅𑀥𑀺𑀕𑀫𑁄 𑀦𑀢𑁆𑀣𑀺, 𑀓𑀺𑀁 𑀢𑀲𑁆𑀲 𑀧𑀝𑀺𑀪𑀸𑀬𑀺𑀲𑁆𑀲𑀢𑀻𑀢𑀺—  𑀅𑀔𑀺𑀮𑁄 𑀧𑀝𑀺𑀪𑀸𑀦𑀯𑀸𑁇 𑀢𑁂𑀦𑀸𑀳 𑀣𑁂𑀭𑁄 𑀧𑀺𑀗𑁆𑀕𑀺𑀬𑁄—

1196\. _“𑀏𑀲 𑀪𑀺𑀬𑁆𑀬𑁄 𑀧𑀲𑀻𑀤𑀸𑀫𑀺,_  
_𑀲𑀼𑀢𑁆𑀯𑀸𑀦 𑀫𑀼𑀦𑀺𑀦𑁄 𑀯𑀘𑁄;_  
_𑀯𑀺𑀯𑀝𑁆𑀝𑀘𑁆𑀙𑀤𑁄 𑀲𑀫𑁆𑀩𑀼𑀤𑁆𑀥𑁄,_  
_𑀅𑀔𑀺𑀮𑁄 𑀧𑀝𑀺𑀪𑀸𑀦𑀯𑀸”𑀢𑀺𑁇_  


(119.)

1197\. _**𑀅𑀥𑀺𑀤𑁂𑀯𑁂 𑀅𑀪𑀺𑀜𑁆𑀜𑀸𑀬,**_  
_**𑀲𑀩𑁆𑀩𑀁 𑀯𑁂𑀤𑀺 𑀧𑀭𑁄𑀧𑀭𑀁;**_  
_**𑀧𑀜𑁆𑀳𑀸𑀦𑀦𑁆𑀢𑀓𑀭𑁄 𑀲𑀢𑁆𑀣𑀸,**_  
_**𑀓𑀗𑁆𑀔𑀻𑀦𑀁 𑀧𑀝𑀺𑀚𑀸𑀦𑀢𑀁𑁇** (𑁧𑁮)_  


1198\. **𑀅𑀥𑀺𑀤𑁂𑀯𑁂 𑀅𑀪𑀺𑀜𑁆𑀜𑀸𑀬𑀸**𑀢𑀺𑁇 **𑀤𑁂𑀯𑀸**𑀢𑀺 𑀢𑀬𑁄 𑀤𑁂𑀯𑀸—  𑀲𑀫𑁆𑀫𑀼𑀢𑀺𑀤𑁂𑀯𑀸, 𑀉𑀧𑀧𑀢𑁆𑀢𑀺𑀤𑁂𑀯𑀸, 𑀯𑀺𑀲𑀼𑀤𑁆𑀥𑀺𑀤𑁂𑀯𑀸𑁇 𑀓𑀢𑀫𑁂 𑀲𑀫𑁆𑀫𑀼𑀢𑀺𑀤𑁂𑀯𑀸? 𑀲𑀫𑁆𑀫𑀼𑀢𑀺𑀤𑁂𑀯𑀸 𑀯𑀼𑀘𑁆𑀘𑀦𑁆𑀢𑀺 𑀭𑀸𑀚𑀸𑀦𑁄 𑀘 𑀭𑀸𑀚𑀓𑀼𑀫𑀸𑀭𑁄 𑀘 𑀤𑁂𑀯𑀺𑀬𑁄 𑀘𑁇 𑀇𑀫𑁂 𑀯𑀼𑀘𑁆𑀘𑀦𑁆𑀢𑀺 𑀲𑀫𑁆𑀫𑀼𑀢𑀺𑀤𑁂𑀯𑀸𑁇 𑀓𑀢𑀫𑁂 𑀉𑀧𑀧𑀢𑁆𑀢𑀺𑀤𑁂𑀯𑀸? 𑀉𑀧𑀧𑀢𑁆𑀢𑀺𑀤𑁂𑀯𑀸 𑀯𑀼𑀘𑁆𑀘𑀦𑁆𑀢𑀺 𑀘𑀸𑀢𑀼𑀫𑀳𑀸𑀭𑀸𑀚𑀺𑀓𑀸 𑀤𑁂𑀯𑀸 𑀢𑀸𑀯𑀢𑀺𑀁𑀲𑀸 𑀤𑁂𑀯𑀸…𑀧𑁂…  𑀩𑁆𑀭𑀳𑁆𑀫𑀓𑀸𑀬𑀺𑀓𑀸 𑀤𑁂𑀯𑀸, 𑀬𑁂 𑀘 𑀤𑁂𑀯𑀸 𑀢𑀤𑀼𑀢𑁆𑀢𑀭𑀺𑁇 𑀇𑀫𑁂 𑀯𑀼𑀘𑁆𑀘𑀦𑁆𑀢𑀺 𑀉𑀧𑀧𑀢𑁆𑀢𑀺𑀤𑁂𑀯𑀸𑁇 𑀓𑀢𑀫𑁂 𑀯𑀺𑀲𑀼𑀤𑁆𑀥𑀺𑀤𑁂𑀯𑀸? 𑀯𑀺𑀲𑀼𑀤𑁆𑀥𑀺𑀤𑁂𑀯𑀸 𑀯𑀼𑀘𑁆𑀘𑀦𑁆𑀢𑀺 𑀢𑀣𑀸𑀕𑀢𑀸 𑀢𑀣𑀸𑀕𑀢𑀲𑀸𑀯𑀓𑀸 𑀅𑀭𑀳𑀦𑁆𑀢𑁄 𑀔𑀻𑀡𑀸𑀲𑀯𑀸, 𑀬𑁂 𑀘 𑀧𑀘𑁆𑀘𑁂𑀓𑀲𑀫𑁆𑀩𑀼𑀤𑁆𑀥𑀸𑁇 𑀇𑀫𑁂 𑀯𑀼𑀘𑁆𑀘𑀦𑁆𑀢𑀺 𑀯𑀺𑀲𑀼𑀤𑁆𑀥𑀺𑀤𑁂𑀯𑀸𑁇 𑀪𑀕𑀯𑀸 𑀲𑀫𑁆𑀫𑀼𑀢𑀺𑀤𑁂𑀯𑁂 𑀅𑀥𑀺𑀤𑁂𑀯𑀸𑀢𑀺 𑀅𑀪𑀺𑀜𑁆𑀜𑀸𑀬 𑀉𑀧𑀧𑀢𑁆𑀢𑀺𑀤𑁂𑀯𑁂 𑀅𑀥𑀺𑀤𑁂𑀯𑀸𑀢𑀺 𑀅𑀪𑀺𑀜𑁆𑀜𑀸𑀬, 𑀯𑀺𑀲𑀼𑀤𑁆𑀥𑀺𑀤𑁂𑀯𑁂 𑀅𑀥𑀺𑀤𑁂𑀯𑀸𑀢𑀺 𑀅𑀪𑀺𑀜𑁆𑀜𑀸𑀬 𑀚𑀸𑀦𑀺𑀢𑁆𑀯𑀸 𑀢𑀼𑀮𑀬𑀺𑀢𑁆𑀯𑀸 𑀢𑀻𑀭𑀬𑀺𑀢𑁆𑀯𑀸 𑀯𑀺𑀪𑀸𑀯𑀬𑀺𑀢𑁆𑀯𑀸 𑀯𑀺𑀪𑀽𑀢𑀁 𑀓𑀢𑁆𑀯𑀸𑀢𑀺—  𑀅𑀥𑀺𑀤𑁂𑀯𑁂 𑀅𑀪𑀺𑀜𑁆𑀜𑀸𑀬𑁇

1199\. **𑀲𑀩𑁆𑀩𑀁 𑀯𑁂𑀤𑀺 𑀧𑀭𑁄𑀧𑀭𑀦𑁆**𑀢𑀺 𑀪𑀕𑀯𑀸 𑀅𑀢𑁆𑀢𑀦𑁄 𑀘 𑀧𑀭𑁂𑀲𑀜𑁆𑀘 𑀅𑀥𑀺𑀤𑁂𑀯𑀓𑀭𑁂 𑀥𑀫𑁆𑀫𑁂 𑀯𑁂𑀤𑀺 𑀅𑀜𑁆𑀜𑀸𑀲𑀺 𑀅𑀨𑀲𑁆𑀲𑀺 𑀧𑀝𑀺𑀯𑀺𑀚𑁆𑀛𑀺𑁇 𑀓𑀢𑀫𑁂 𑀅𑀢𑁆𑀢𑀦𑁄 𑀅𑀥𑀺𑀤𑁂𑀯𑀓𑀭𑀸 𑀥𑀫𑁆𑀫𑀸? 𑀲𑀫𑁆𑀫𑀸𑀧𑀝𑀺𑀧𑀤𑀸 𑀅𑀦𑀼𑀮𑁄𑀫𑀧𑀝𑀺𑀧𑀤𑀸 𑀅𑀧𑀘𑁆𑀘𑀦𑀻𑀓𑀧𑀝𑀺𑀧𑀤𑀸 𑀅𑀦𑁆𑀯𑀢𑁆𑀣𑀧𑀝𑀺𑀧𑀤𑀸 𑀥𑀫𑁆𑀫𑀸𑀦𑀼𑀥𑀫𑁆𑀫𑀧𑀝𑀺𑀧𑀤𑀸 𑀲𑀻𑀮𑁂𑀲𑀼 𑀧𑀭𑀺𑀧𑀽𑀭𑀓𑀸𑀭𑀺𑀢𑀸 𑀇𑀦𑁆𑀤𑁆𑀭𑀺𑀬𑁂𑀲𑀼 𑀕𑀼𑀢𑁆𑀢𑀤𑁆𑀯𑀸𑀭𑀢𑀸 𑀪𑁄𑀚𑀦𑁂 𑀫𑀢𑁆𑀢𑀜𑁆𑀜𑀼𑀢𑀸 𑀚𑀸𑀕𑀭𑀺𑀬𑀸𑀦𑀼𑀬𑁄𑀕𑁄 𑀲𑀢𑀺𑀲𑀫𑁆𑀧𑀚𑀜𑁆𑀜𑀁 𑀘𑀢𑁆𑀢𑀸𑀭𑁄 𑀲𑀢𑀺𑀧𑀝𑁆𑀞𑀸𑀦𑀸…𑀧𑁂…  𑀅𑀭𑀺𑀬𑁄 𑀅𑀝𑁆𑀞𑀗𑁆𑀕𑀺𑀓𑁄 𑀫𑀕𑁆𑀕𑁄𑁇 𑀇𑀫𑁂 𑀯𑀼𑀘𑁆𑀘𑀦𑁆𑀢𑀺 𑀅𑀢𑁆𑀢𑀦𑁄 𑀅𑀥𑀺𑀤𑁂𑀯𑀓𑀭𑀸 𑀥𑀫𑁆𑀫𑀸𑁇

1200\. 𑀓𑀢𑀫𑁂 𑀧𑀭𑁂𑀲𑀁 𑀅𑀥𑀺𑀤𑁂𑀯𑀓𑀭𑀸 𑀥𑀫𑁆𑀫𑀸? 𑀲𑀫𑁆𑀫𑀸𑀧𑀝𑀺𑀧𑀤𑀸…𑀧𑁂…  𑀅𑀭𑀺𑀬𑁄 𑀅𑀝𑁆𑀞𑀗𑁆𑀕𑀺𑀓𑁄 𑀫𑀕𑁆𑀕𑁄𑁇 𑀇𑀫𑁂 𑀯𑀼𑀘𑁆𑀘𑀦𑁆𑀢𑀺 𑀧𑀭𑁂𑀲𑀁 𑀅𑀥𑀺𑀤𑁂𑀯𑀓𑀭𑀸 𑀥𑀫𑁆𑀫𑀸𑁇 𑀏𑀯𑀁 𑀪𑀕𑀯𑀸 𑀅𑀢𑁆𑀢𑀦𑁄 𑀘 𑀧𑀭𑁂𑀲𑀜𑁆𑀘 𑀅𑀥𑀺𑀤𑁂𑀯𑀓𑀭𑁂 𑀥𑀫𑁆𑀫𑁂 𑀯𑁂𑀤𑀺 𑀅𑀜𑁆𑀜𑀸𑀲𑀺 𑀅𑀨𑀲𑁆𑀲𑀺 𑀧𑀝𑀺𑀯𑀺𑀚𑁆𑀛𑀻𑀢𑀺—  𑀲𑀩𑁆𑀩𑀁 𑀯𑁂𑀤𑀺 𑀧𑀭𑁄𑀧𑀭𑀁𑁇

1201\. **𑀧𑀜𑁆𑀳𑀸𑀦𑀦𑁆𑀢𑀓𑀭𑁄 𑀲𑀢𑁆𑀣𑀸**𑀢𑀺 𑀪𑀕𑀯𑀸 𑀧𑀸𑀭𑀸𑀬𑀦𑀺𑀓𑀧𑀜𑁆𑀳𑀸𑀦𑀁 𑀅𑀦𑁆𑀢𑀓𑀭𑁄 𑀧𑀭𑀺𑀬𑀦𑁆𑀢𑀓𑀭𑁄 𑀧𑀭𑀺𑀘𑁆𑀙𑁂𑀤𑀓𑀭𑁄 𑀧𑀭𑀺𑀯𑀝𑀼𑀫𑀓𑀭𑁄; 𑀲𑀪𑀺𑀬𑀧𑀜𑁆𑀳𑀸𑀦𑀁 𑀅𑀦𑁆𑀢𑀓𑀭𑁄 𑀧𑀭𑀺𑀬𑀦𑁆𑀢𑀓𑀭𑁄 𑀧𑀭𑀺𑀘𑁆𑀙𑁂𑀤𑀓𑀭𑁄 𑀧𑀭𑀺𑀯𑀝𑀼𑀫𑀓𑀭𑁄; 𑀲𑀓𑁆𑀓𑀧𑀜𑁆𑀳𑀸𑀦𑀁…𑀧𑁂…  𑀲𑀼𑀬𑀸𑀫𑀧𑀜𑁆𑀳𑀸𑀦𑀁…  𑀪𑀺𑀓𑁆𑀔𑀼𑀧𑀜𑁆𑀳𑀸𑀦𑀁…  𑀪𑀺𑀓𑁆𑀔𑀼𑀦𑀻𑀧𑀜𑁆𑀳𑀸𑀦𑀁…  𑀉𑀧𑀸𑀲𑀓𑀧𑀜𑁆𑀳𑀸𑀦𑀁…  𑀉𑀧𑀸𑀲𑀺𑀓𑀸𑀧𑀜𑁆𑀳𑀸𑀦𑀁…  𑀭𑀸𑀚𑀧𑀜𑁆𑀳𑀸𑀦𑀁…  𑀔𑀢𑁆𑀢𑀺𑀬𑀧𑀜𑁆𑀳𑀸𑀦𑀁…  𑀩𑁆𑀭𑀸𑀳𑁆𑀫𑀡𑀧𑀜𑁆𑀳𑀸𑀦𑀁…  𑀯𑁂𑀲𑁆𑀲𑀧𑀜𑁆𑀳𑀸𑀦𑀁…  𑀲𑀼𑀤𑁆𑀤𑀧𑀜𑁆𑀳𑀸𑀦𑀁…  𑀤𑁂𑀯𑀧𑀜𑁆𑀳𑀸𑀦𑀁…  𑀩𑁆𑀭𑀳𑁆𑀫𑀧𑀜𑁆𑀳𑀸𑀦𑀁 𑀅𑀦𑁆𑀢𑀓𑀭𑁄 𑀧𑀭𑀺𑀬𑀦𑁆𑀢𑀓𑀭𑁄 𑀧𑀭𑀺𑀘𑁆𑀙𑁂𑀤𑀓𑀭𑁄 𑀧𑀭𑀺𑀯𑀝𑀼𑀫𑀓𑀭𑁄𑀢𑀺—  𑀧𑀜𑁆𑀳𑀸𑀦𑀦𑁆𑀢𑀓𑀭𑁄𑁇 **𑀲𑀢𑁆𑀣𑀸**𑀢𑀺 𑀪𑀕𑀯𑀸 𑀲𑀢𑁆𑀣𑀯𑀸𑀳𑁄𑁇 𑀬𑀣𑀸 𑀲𑀢𑁆𑀣𑀯𑀸𑀳𑁄 𑀲𑀢𑁆𑀣𑁂 𑀓𑀦𑁆𑀢𑀸𑀭𑀁 𑀢𑀸𑀭𑁂𑀢𑀺, 𑀘𑁄𑀭𑀓𑀦𑁆𑀢𑀸𑀭𑀁 𑀢𑀸𑀭𑁂𑀢𑀺, 𑀯𑀸𑀍𑀅𑀓𑀦𑁆𑀢𑀸𑀭𑀁 𑀢𑀸𑀭𑁂𑀢𑀺, 𑀤𑀼𑀩𑁆𑀪𑀺𑀓𑁆𑀔𑀓𑀦𑁆𑀢𑀸𑀭𑀁 𑀢𑀸𑀭𑁂𑀢𑀺, 𑀦𑀺𑀭𑀼𑀤𑀓𑀓𑀦𑁆𑀢𑀸𑀭𑀁 𑀢𑀸𑀭𑁂𑀢𑀺 𑀉𑀢𑁆𑀢𑀸𑀭𑁂𑀢𑀺 𑀦𑀺𑀢𑁆𑀢𑀸𑀭𑁂𑀢𑀺 𑀧𑀢𑀸𑀭𑁂𑀢𑀺, 𑀔𑁂𑀫𑀦𑁆𑀢𑀪𑀽𑀫𑀺𑀁 𑀲𑀫𑁆𑀧𑀸𑀧𑁂𑀢𑀺; 𑀏𑀯𑀫𑁂𑀯 𑀪𑀕𑀯𑀸 𑀲𑀢𑁆𑀣𑀯𑀸𑀳𑁄 𑀲𑀢𑁆𑀢𑁂 𑀓𑀦𑁆𑀢𑀸𑀭𑀁 𑀢𑀸𑀭𑁂𑀢𑀺, 𑀚𑀸𑀢𑀺𑀓𑀦𑁆𑀢𑀸𑀭𑀁 𑀢𑀸𑀭𑁂𑀢𑀺, 𑀚𑀭𑀸𑀓𑀦𑁆𑀢𑀸𑀭𑀁…𑀧𑁂…  𑀩𑁆𑀬𑀸𑀥𑀺𑀓𑀦𑁆𑀢𑀸𑀭𑀁…  𑀫𑀭𑀡𑀓𑀦𑁆𑀢𑀸𑀭𑀁…  𑀲𑁄𑀓𑀧𑀭𑀺𑀤𑁂𑀯𑀤𑀼𑀓𑁆𑀔𑀤𑁄𑀫𑀦𑀲𑁆𑀲𑀼𑀧𑀸𑀬𑀸𑀲𑀓𑀦𑁆𑀢𑀸𑀭𑀁 𑀢𑀸𑀭𑁂𑀢𑀺, 𑀭𑀸𑀕𑀓𑀦𑁆𑀢𑀸𑀭𑀁 𑀢𑀸𑀭𑁂𑀢𑀺, 𑀤𑁄𑀲𑀓𑀦𑁆𑀢𑀸𑀭𑀁…  𑀫𑁄𑀳𑀓𑀦𑁆𑀢𑀸𑀭𑀁…  𑀫𑀸𑀦𑀓𑀦𑁆𑀢𑀸𑀭𑀁…  𑀤𑀺𑀝𑁆𑀞𑀺𑀓𑀦𑁆𑀢𑀸𑀭𑀁…  𑀓𑀺𑀮𑁂𑀲𑀓𑀦𑁆𑀢𑀸𑀭𑀁…  𑀤𑀼𑀘𑁆𑀘𑀭𑀺𑀢𑀓𑀦𑁆𑀢𑀸𑀭𑀁 𑀢𑀸𑀭𑁂𑀢𑀺, 𑀭𑀸𑀕𑀕𑀳𑀦𑀁 𑀢𑀸𑀭𑁂𑀢𑀺, 𑀤𑁄𑀲𑀕𑀳𑀦𑀁…  𑀫𑁄𑀳𑀕𑀳𑀦𑀁…  𑀤𑀺𑀝𑁆𑀞𑀺𑀕𑀳𑀦𑀁…  𑀓𑀺𑀮𑁂𑀲𑀕𑀳𑀦𑀁…  𑀤𑀼𑀘𑁆𑀘𑀭𑀺𑀢𑀕𑀳𑀦𑀁 𑀢𑀸𑀭𑁂𑀢𑀺 𑀉𑀢𑁆𑀢𑀸𑀭𑁂𑀢𑀺 𑀦𑀺𑀢𑁆𑀢𑀸𑀭𑁂𑀢𑀺 𑀧𑀢𑀸𑀭𑁂𑀢𑀺; 𑀔𑁂𑀫𑀦𑁆𑀢𑀁 𑀅𑀫𑀢𑀁 𑀦𑀺𑀩𑁆𑀩𑀸𑀦𑀁 𑀲𑀫𑁆𑀧𑀸𑀧𑁂𑀢𑀻𑀢𑀺—  𑀏𑀯𑀫𑁆𑀧𑀺 𑀪𑀕𑀯𑀸 𑀲𑀢𑁆𑀣𑀯𑀸𑀳𑁄𑁇

1202\. 𑀅𑀣 𑀯𑀸 𑀪𑀕𑀯𑀸 𑀦𑁂𑀢𑀸 𑀯𑀺𑀦𑁂𑀢𑀸 𑀅𑀦𑀼𑀦𑁂𑀢𑀸 𑀧𑀜𑁆𑀜𑀸𑀧𑁂𑀢𑀸 𑀦𑀺𑀚𑁆𑀛𑀸𑀧𑁂𑀢𑀸 𑀧𑁂𑀓𑁆𑀔𑀢𑀸 𑀧𑀲𑀸𑀤𑁂𑀢𑀸𑀢𑀺, 𑀏𑀯𑀁 𑀪𑀕𑀯𑀸 𑀲𑀢𑁆𑀣𑀯𑀸𑀳𑁄𑁇 𑀅𑀣 𑀯𑀸 𑀪𑀕𑀯𑀸 𑀅𑀦𑀼𑀧𑁆𑀧𑀦𑁆𑀦𑀲𑁆𑀲 𑀫𑀕𑁆𑀕𑀲𑁆𑀲 𑀉𑀧𑁆𑀧𑀸𑀤𑁂𑀢𑀸, 𑀅𑀲𑀜𑁆𑀚𑀸𑀢𑀲𑁆𑀲 𑀫𑀕𑁆𑀕𑀲𑁆𑀲 𑀲𑀜𑁆𑀚𑀦𑁂𑀢𑀸, 𑀅𑀦𑀓𑁆𑀔𑀸𑀢𑀲𑁆𑀲 𑀫𑀕𑁆𑀕𑀲𑁆𑀲 𑀅𑀓𑁆𑀔𑀸𑀢𑀸, 𑀫𑀕𑁆𑀕𑀜𑁆𑀜𑀽 𑀫𑀕𑁆𑀕𑀯𑀺𑀤𑀽 𑀫𑀕𑁆𑀕𑀓𑁄𑀯𑀺𑀤𑁄 𑀫𑀕𑁆𑀕𑀸𑀦𑀼𑀕𑀸 𑀘 𑀧𑀦 𑀏𑀢𑀭𑀳𑀺 𑀲𑀸𑀯𑀓𑀸 𑀯𑀺𑀳𑀭𑀦𑁆𑀢𑀺 𑀧𑀘𑁆𑀙𑀸 𑀲𑀫𑀦𑁆𑀦𑀸𑀕𑀢𑀸𑀢𑀺, 𑀏𑀯𑀫𑁆𑀧𑀺 𑀪𑀕𑀯𑀸 𑀲𑀢𑁆𑀣𑀯𑀸𑀳𑁄𑀢𑀺—  𑀧𑀜𑁆𑀳𑀸𑀦𑀦𑁆𑀢𑀓𑀭𑁄 𑀲𑀢𑁆𑀣𑀸𑁇

1203\. **𑀓𑀗𑁆𑀔𑀻𑀦𑀁 𑀧𑀝𑀺𑀚𑀸𑀦𑀢𑀦𑁆**𑀢𑀺 𑀲𑀓𑀗𑁆𑀔𑀸 𑀆𑀕𑀦𑁆𑀢𑁆𑀯𑀸 𑀦𑀺𑀓𑁆𑀓𑀗𑁆𑀔𑀸 𑀲𑀫𑁆𑀧𑀚𑁆𑀚𑀦𑁆𑀢𑀺, 𑀲𑀮𑁆𑀮𑁂𑀔𑀸 𑀆𑀕𑀦𑁆𑀢𑁆𑀯𑀸 𑀦𑀺𑀮𑁆𑀮𑁂𑀔𑀸 𑀲𑀫𑁆𑀧𑀚𑁆𑀚𑀦𑁆𑀢𑀺, 𑀲𑀤𑁆𑀯𑁂𑀍𑀳𑀓𑀸 𑀆𑀕𑀦𑁆𑀢𑁆𑀯𑀸 𑀦𑀺𑀤𑁆𑀯𑁂𑀍𑀳𑀓𑀸 𑀲𑀫𑁆𑀧𑀚𑁆𑀚𑀦𑁆𑀢𑀺, 𑀲𑀯𑀺𑀘𑀺𑀓𑀺𑀘𑁆𑀙𑀸 𑀆𑀕𑀦𑁆𑀢𑁆𑀯𑀸 𑀦𑀺𑀩𑁆𑀩𑀺𑀘𑀺𑀓𑀺𑀘𑁆𑀙𑀸 𑀲𑀫𑁆𑀧𑀚𑁆𑀚𑀦𑁆𑀢𑀺, 𑀲𑀭𑀸𑀕𑀸 𑀆𑀕𑀦𑁆𑀢𑁆𑀯𑀸 𑀯𑀻𑀢𑀭𑀸𑀕𑀸 𑀲𑀫𑁆𑀧𑀚𑁆𑀚𑀦𑁆𑀢𑀺, 𑀲𑀤𑁄𑀲𑀸 𑀆𑀕𑀦𑁆𑀢𑁆𑀯𑀸 𑀯𑀻𑀢𑀤𑁄𑀲𑀸 𑀲𑀫𑁆𑀧𑀚𑁆𑀚𑀦𑁆𑀢𑀺, 𑀲𑀫𑁄𑀳𑀸 𑀆𑀕𑀦𑁆𑀢𑁆𑀯𑀸 𑀯𑀻𑀢𑀫𑁄𑀳𑀸 𑀲𑀫𑁆𑀧𑀚𑁆𑀚𑀦𑁆𑀢𑀺, 𑀲𑀓𑀺𑀮𑁂𑀲𑀸 𑀆𑀕𑀦𑁆𑀢𑁆𑀯𑀸 𑀦𑀺𑀓𑁆𑀓𑀺𑀮𑁂𑀲𑀸 𑀲𑀫𑁆𑀧𑀚𑁆𑀚𑀦𑁆𑀢𑀻𑀢𑀺—  𑀓𑀗𑁆𑀔𑀻𑀦𑀁 𑀧𑀝𑀺𑀚𑀸𑀦𑀢𑀁𑁇 𑀢𑁂𑀦𑀸𑀳 𑀣𑁂𑀭𑁄 𑀧𑀺𑀗𑁆𑀕𑀺𑀬𑁄—

1204\. _“𑀅𑀥𑀺𑀤𑁂𑀯𑁂 𑀅𑀪𑀺𑀜𑁆𑀜𑀸𑀬,_  
_𑀲𑀩𑁆𑀩𑀁 𑀯𑁂𑀤𑀺 𑀧𑀭𑁄𑀧𑀭𑀁;_  
_𑀧𑀜𑁆𑀳𑀸𑀦𑀦𑁆𑀢𑀓𑀭𑁄 𑀲𑀢𑁆𑀣𑀸,_  
_𑀓𑀗𑁆𑀔𑀻𑀦𑀁 𑀧𑀝𑀺𑀚𑀸𑀦𑀢𑀦𑁆”𑀢𑀺𑁇_  


(120.)

1205\. _**𑀅𑀲𑀁𑀳𑀻𑀭𑀁 𑀅𑀲𑀁𑀓𑀼𑀧𑁆𑀧𑀁,**_  
_**𑀬𑀲𑁆𑀲 𑀦𑀢𑁆𑀣𑀺 𑀉𑀧𑀫𑀸 𑀓𑁆𑀯𑀘𑀺;**_  
_**𑀅𑀤𑁆𑀥𑀸 𑀕𑀫𑀺𑀲𑁆𑀲𑀸𑀫𑀺 𑀦 𑀫𑁂𑀢𑁆𑀣 𑀓𑀗𑁆𑀔𑀸,**_  
_**𑀏𑀯𑀁 𑀫𑀁 𑀥𑀸𑀭𑁂𑀳𑀺 𑀅𑀥𑀺𑀫𑀼𑀢𑁆𑀢𑀘𑀺𑀢𑁆𑀢𑀁𑁇** (𑁧𑁯)_  


1206\. **𑀅𑀲𑀁𑀳𑀻𑀭𑀁 𑀅𑀲𑀁𑀓𑀼𑀧𑁆𑀧𑀦𑁆**𑀢𑀺 𑀅𑀲𑀁𑀳𑀻𑀭𑀁 𑀯𑀼𑀘𑁆𑀘𑀢𑀺 𑀅𑀫𑀢𑀁 𑀦𑀺𑀩𑁆𑀩𑀸𑀦𑀁𑁇 𑀬𑁄 𑀲𑁄 𑀲𑀩𑁆𑀩𑀲𑀗𑁆𑀔𑀸𑀭𑀲𑀫𑀣𑁄 𑀲𑀩𑁆𑀩𑀽𑀧𑀥𑀺𑀧𑀝𑀺𑀦𑀺𑀲𑁆𑀲𑀕𑁆𑀕𑁄 𑀢𑀡𑁆𑀳𑀓𑁆𑀔𑀬𑁄 𑀯𑀺𑀭𑀸𑀕𑁄 𑀦𑀺𑀭𑁄𑀥𑁄 𑀦𑀺𑀩𑁆𑀩𑀸𑀦𑀁𑁇 **𑀅𑀲𑀁𑀳𑀻𑀭𑀦𑁆**𑀢𑀺 𑀭𑀸𑀕𑁂𑀦 𑀤𑁄𑀲𑁂𑀦 𑀫𑁄𑀳𑁂𑀦 𑀓𑁄𑀥𑁂𑀦 𑀉𑀧𑀦𑀸𑀳𑁂𑀦 𑀫𑀓𑁆𑀔𑁂𑀦 𑀧𑀍𑀆𑀲𑁂𑀦 𑀇𑀲𑁆𑀲𑀸𑀬 𑀫𑀘𑁆𑀙𑀭𑀺𑀬𑁂𑀦 𑀫𑀸𑀬𑀸𑀬 𑀲𑀸𑀞𑁂𑀬𑁆𑀬𑁂𑀦 𑀣𑀫𑁆𑀪𑁂𑀦 𑀲𑀸𑀭𑀫𑁆𑀪𑁂𑀦 𑀫𑀸𑀦𑁂𑀦 𑀅𑀢𑀺𑀫𑀸𑀦𑁂𑀦 𑀫𑀤𑁂𑀦 𑀧𑀫𑀸𑀤𑁂𑀦 𑀲𑀩𑁆𑀩𑀓𑀺𑀮𑁂𑀲𑁂𑀳𑀺 𑀲𑀩𑁆𑀩𑀤𑀼𑀘𑁆𑀘𑀭𑀺𑀢𑁂𑀳𑀺 𑀲𑀩𑁆𑀩𑀧𑀭𑀺𑀍𑀆𑀳𑁂𑀳𑀺 𑀲𑀩𑁆𑀩𑀸𑀲𑀯𑁂𑀳𑀺 𑀲𑀩𑁆𑀩𑀤𑀭𑀣𑁂𑀳𑀺 𑀲𑀩𑁆𑀩𑀲𑀦𑁆𑀢𑀸𑀧𑁂𑀳𑀺 𑀲𑀩𑁆𑀩𑀸𑀓𑀼𑀲𑀮𑀸𑀪𑀺𑀲𑀗𑁆𑀔𑀸𑀭𑁂𑀳𑀺 𑀅𑀲𑀁𑀳𑀸𑀭𑀺𑀬𑀁 𑀦𑀺𑀩𑁆𑀩𑀸𑀦𑀁 𑀦𑀺𑀘𑁆𑀘𑀁 𑀥𑀼𑀯𑀁 𑀲𑀲𑁆𑀲𑀢𑀁 𑀅𑀯𑀺𑀧𑀭𑀺𑀡𑀸𑀫𑀥𑀫𑁆𑀫𑀦𑁆𑀢𑀺—  𑀅𑀲𑀁𑀳𑀻𑀭𑀁𑁇

1207\. **𑀅𑀲𑀁𑀓𑀼𑀧𑁆𑀧𑀦𑁆**𑀢𑀺 𑀅𑀲𑀁𑀓𑀼𑀧𑁆𑀧𑀁 𑀯𑀼𑀘𑁆𑀘𑀢𑀺 𑀅𑀫𑀢𑀁 𑀦𑀺𑀩𑁆𑀩𑀸𑀦𑀁𑁇 𑀬𑁄 𑀲𑁄 𑀲𑀩𑁆𑀩𑀲𑀗𑁆𑀔𑀸𑀭𑀲𑀫𑀣𑁄…𑀧𑁂…  𑀦𑀺𑀭𑁄𑀥𑁄 𑀦𑀺𑀩𑁆𑀩𑀸𑀦𑀁𑁇 𑀦𑀺𑀩𑁆𑀩𑀸𑀦𑀲𑁆𑀲 𑀦 𑀉𑀧𑁆𑀧𑀸𑀤𑁄 𑀧𑀜𑁆𑀜𑀸𑀬𑀢𑀺, 𑀯𑀬𑁄 𑀦𑀢𑁆𑀣𑀺, 𑀦 𑀢𑀲𑁆𑀲 𑀅𑀜𑁆𑀜𑀣𑀢𑁆𑀢𑀁 𑀧𑀜𑁆𑀜𑀸𑀬𑀢𑀺𑁇 𑀦𑀺𑀩𑁆𑀩𑀸𑀦𑀁 𑀦𑀺𑀘𑁆𑀘𑀁 𑀥𑀼𑀯𑀁 𑀲𑀲𑁆𑀲𑀢𑀁 𑀅𑀯𑀺𑀧𑀭𑀺𑀡𑀸𑀫𑀥𑀫𑁆𑀫𑀦𑁆𑀢𑀺—  𑀅𑀲𑀁𑀳𑀻𑀭𑀁 𑀅𑀲𑀁𑀓𑀼𑀧𑁆𑀧𑀁𑁇

1208\. **𑀬𑀲𑁆𑀲 𑀦𑀢𑁆𑀣𑀺 𑀉𑀧𑀫𑀸 𑀓𑁆𑀯𑀘𑀻**𑀢𑀺𑁇 **𑀬𑀲𑁆𑀲𑀸**𑀢𑀺 𑀦𑀺𑀩𑁆𑀩𑀸𑀦𑀲𑁆𑀲𑁇 **𑀦𑀢𑁆𑀣𑀺 𑀉𑀧𑀫𑀸**𑀢𑀺 𑀉𑀧𑀫𑀸 𑀦𑀢𑁆𑀣𑀺, 𑀉𑀧𑀦𑀺𑀥𑀸 𑀦𑀢𑁆𑀣𑀺, 𑀲𑀤𑀺𑀲𑀁 𑀦𑀢𑁆𑀣𑀺, 𑀧𑀝𑀺𑀪𑀸𑀕𑁄 𑀦𑀢𑁆𑀣𑀺, 𑀦 𑀅𑀢𑁆𑀣𑀺 𑀦 𑀲𑀁𑀯𑀺𑀚𑁆𑀚𑀢𑀺 𑀦𑀼𑀧𑀮𑀩𑁆𑀪𑀢𑀺𑁇 **𑀓𑁆𑀯𑀘𑀻**𑀢𑀺 𑀓𑁆𑀯𑀘𑀺 𑀓𑀺𑀫𑁆𑀳𑀺𑀘𑀺 𑀓𑀢𑁆𑀣𑀘𑀺 𑀅𑀚𑁆𑀛𑀢𑁆𑀢𑀁 𑀯𑀸 𑀩𑀳𑀺𑀤𑁆𑀥𑀸 𑀯𑀸 𑀅𑀚𑁆𑀛𑀢𑁆𑀢𑀩𑀳𑀺𑀤𑁆𑀥𑀸 𑀯𑀸𑀢𑀺—  𑀬𑀲𑁆𑀲 𑀦𑀢𑁆𑀣𑀺 𑀉𑀧𑀫𑀸 𑀓𑁆𑀯𑀘𑀺𑁇

1209\. **𑀅𑀤𑁆𑀥𑀸 𑀕𑀫𑀺𑀲𑁆𑀲𑀸𑀫𑀺 𑀦 𑀫𑁂𑀢𑁆𑀣 𑀓𑀗𑁆𑀔𑀸**𑀢𑀺𑁇 **𑀅𑀤𑁆𑀥𑀸**𑀢𑀺 𑀏𑀓𑀁𑀲𑀯𑀘𑀦𑀁 𑀦𑀺𑀲𑁆𑀲𑀁𑀲𑀬𑀯𑀘𑀦𑀁 𑀦𑀺𑀓𑁆𑀓𑀗𑁆𑀔𑀯𑀘𑀦𑀁 𑀅𑀤𑁆𑀯𑁂𑀚𑁆𑀛𑀯𑀘𑀦𑀁 𑀅𑀤𑁆𑀯𑁂𑀍𑀳𑀓𑀯𑀘𑀦𑀁 𑀦𑀺𑀬𑁄𑀕𑀯𑀘𑀦𑀁 𑀅𑀧𑀡𑁆𑀡𑀓𑀯𑀘𑀦𑀁 𑀅𑀯𑀺𑀭𑀤𑁆𑀥𑀯𑀘𑀦𑀁 𑀅𑀯𑀢𑁆𑀣𑀸𑀧𑀦𑀯𑀘𑀦𑀫𑁂𑀢𑀁—  𑀅𑀤𑁆𑀥𑀸𑀢𑀺𑁇 **𑀕𑀫𑀺𑀲𑁆𑀲𑀸𑀫𑀻**𑀢𑀺 𑀕𑀫𑀺𑀲𑁆𑀲𑀸𑀫𑀺 𑀅𑀥𑀺𑀕𑀫𑀺𑀲𑁆𑀲𑀸𑀫𑀺 𑀨𑀲𑁆𑀲𑀺𑀲𑁆𑀲𑀸𑀫𑀺 𑀲𑀘𑁆𑀙𑀺𑀓𑀭𑀺𑀲𑁆𑀲𑀸𑀫𑀻𑀢𑀺—  𑀅𑀤𑁆𑀥𑀸 𑀕𑀫𑀺𑀲𑁆𑀲𑀸𑀫𑀺𑁇 **𑀦 𑀫𑁂𑀢𑁆𑀣 𑀓𑀗𑁆𑀔𑀸**𑀢𑀺𑁇 **𑀏𑀢𑁆𑀣𑀸**𑀢𑀺 𑀦𑀺𑀩𑁆𑀩𑀸𑀦𑁂 𑀓𑀗𑁆𑀔𑀸 𑀦𑀢𑁆𑀣𑀺, 𑀯𑀺𑀘𑀺𑀓𑀺𑀘𑁆𑀙𑀸 𑀦𑀢𑁆𑀣𑀺, 𑀤𑁆𑀯𑁂𑀍𑀳𑀓𑀁 𑀦𑀢𑁆𑀣𑀺, 𑀲𑀁𑀲𑀬𑁄 𑀦𑀢𑁆𑀣𑀺, 𑀦 𑀅𑀢𑁆𑀣𑀺 𑀦 𑀲𑀁𑀯𑀺𑀚𑁆𑀚𑀢𑀺 𑀦𑀼𑀧𑀮𑀩𑁆𑀪𑀢𑀺, 𑀧𑀳𑀻𑀦𑁄 𑀲𑀫𑀼𑀘𑁆𑀙𑀺𑀦𑁆𑀦𑁄 𑀯𑀽𑀧𑀲𑀦𑁆𑀢𑁄 𑀧𑀝𑀺𑀧𑁆𑀧𑀲𑁆𑀲𑀤𑁆𑀥𑁄 𑀅𑀪𑀩𑁆𑀩𑀼𑀧𑁆𑀧𑀢𑁆𑀢𑀺𑀓𑁄 𑀜𑀸𑀡𑀕𑁆𑀕𑀺𑀦𑀸 𑀤𑀟𑁆𑀠𑁄𑀢𑀺—  𑀅𑀤𑁆𑀥𑀸 𑀕𑀫𑀺𑀲𑁆𑀲𑀸𑀫𑀺 𑀦 𑀫𑁂𑀢𑁆𑀣 𑀓𑀗𑁆𑀔𑀸𑁇

1210\. **𑀏𑀯𑀁 𑀫𑀁 𑀥𑀸𑀭𑁂𑀳𑀺 𑀅𑀥𑀺𑀫𑀼𑀢𑁆𑀢𑀘𑀺𑀢𑁆𑀢𑀦𑁆**𑀢𑀺𑁇 **𑀏𑀯𑀁 𑀫𑀁 𑀥𑀸𑀭𑁂𑀳𑀻**𑀢𑀺 𑀏𑀯𑀁 𑀫𑀁 𑀉𑀧𑀮𑀓𑁆𑀔𑁂𑀳𑀺𑁇 **𑀅𑀥𑀺𑀫𑀼𑀢𑁆𑀢𑀘𑀺𑀢𑁆𑀢𑀦𑁆**𑀢𑀺 𑀦𑀺𑀩𑁆𑀩𑀸𑀦𑀦𑀺𑀦𑁆𑀦𑀁 𑀦𑀺𑀩𑁆𑀩𑀸𑀦𑀧𑁄𑀡𑀁 𑀦𑀺𑀩𑁆𑀩𑀸𑀦𑀧𑀩𑁆𑀪𑀸𑀭𑀁 𑀦𑀺𑀩𑁆𑀩𑀸𑀦𑀸𑀥𑀺𑀫𑀼𑀢𑁆𑀢𑀦𑁆𑀢𑀺—  𑀏𑀯𑀁 𑀫𑀁 𑀥𑀸𑀭𑁂𑀳𑀺 𑀅𑀥𑀺𑀫𑀼𑀢𑁆𑀢𑀘𑀺𑀢𑁆𑀢𑀦𑁆𑀢𑀺𑁇 𑀢𑁂𑀦𑀸𑀳 𑀣𑁂𑀭𑁄 𑀧𑀺𑀗𑁆𑀕𑀺𑀬𑁄—

1211\. _“𑀅𑀲𑀁𑀳𑀻𑀭𑀁 𑀅𑀲𑀁𑀓𑀼𑀧𑁆𑀧𑀁,_  
_𑀬𑀲𑁆𑀲 𑀦𑀢𑁆𑀣𑀺 𑀉𑀧𑀫𑀸 𑀓𑁆𑀯𑀘𑀺;_  
_𑀅𑀤𑁆𑀥𑀸 𑀕𑀫𑀺𑀲𑁆𑀲𑀸𑀫𑀺 𑀦 𑀫𑁂𑀢𑁆𑀣 𑀓𑀗𑁆𑀔𑀸,_  
_𑀏𑀯𑀁 𑀫𑀁 𑀥𑀸𑀭𑁂𑀳𑀺 𑀅𑀥𑀺𑀫𑀼𑀢𑁆𑀢𑀘𑀺𑀢𑁆𑀢𑀦𑁆”𑀢𑀺𑁇_  


---

1212\. 𑀧𑀸𑀭𑀸𑀬𑀦𑀸𑀦𑀼𑀕𑀻𑀢𑀺𑀕𑀸𑀣𑀸𑀦𑀺𑀤𑁆𑀤𑁂𑀲𑁄 𑀅𑀝𑁆𑀞𑀸𑀭𑀲𑀫𑁄𑁇



---

1213\. 𑀧𑀸𑀭𑀸𑀬𑀦𑀯𑀕𑁆𑀕𑁄 𑀲𑀫𑀢𑁆𑀢𑁄𑁇



[Go to previous page (2.2 Pārāyanatthutigāthāniddesa)](/tipitaka/25Cn/2/2.2.md) / [Go to parent page (2 Pārāyanavagganiddesa)](/tipitaka/25Cn/2.md) / [Go to next page (3 Khaggavisāṇasuttaniddesa)](/tipitaka/25Cn/3.md)


