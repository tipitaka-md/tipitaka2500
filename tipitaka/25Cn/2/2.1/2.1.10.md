
[Home](/) / [25Cn Cūḷaniddesapāḷi](/tipitaka/25Cn.md) / [2 Pārāyanavagganiddesa](/tipitaka/25Cn/2.md) / [2.1 Pucchāniddesa](/tipitaka/25Cn/2/2.1.md)

# 𑁨𑁇𑁧𑁇𑁧𑁦 𑀓𑀧𑁆𑀧𑀫𑀸𑀡𑀯𑀧𑀼𑀘𑁆𑀙𑀸𑀦𑀺𑀤𑁆𑀤𑁂𑀲

### 𑀧𑀸𑀭𑀸𑀬𑀦𑀯𑀕𑁆𑀕𑀦𑀺𑀤𑁆𑀤𑁂𑀲

### 𑀧𑀼𑀘𑁆𑀙𑀸𑀦𑀺𑀤𑁆𑀤𑁂𑀲

### 𑀓𑀧𑁆𑀧𑀫𑀸𑀡𑀯𑀧𑀼𑀘𑁆𑀙𑀸𑀦𑀺𑀤𑁆𑀤𑁂𑀲

(61.)

724. _**𑀫𑀚𑁆𑀛𑁂 𑀲𑀭𑀲𑁆𑀫𑀺𑀁 𑀢𑀺𑀝𑁆𑀞𑀢𑀁, __(𑀇𑀘𑁆𑀘𑀸𑀬𑀲𑁆𑀫𑀸 𑀓𑀧𑁆𑀧𑁄)__**_  
_**𑀑𑀖𑁂 𑀚𑀸𑀢𑁂 𑀫𑀳𑀩𑁆𑀪𑀬𑁂;**_  
_**𑀚𑀭𑀸𑀫𑀘𑁆𑀘𑀼𑀧𑀭𑁂𑀢𑀸𑀦𑀁,**_  
_**𑀤𑀻𑀧𑀁 𑀧𑀩𑁆𑀭𑀽𑀳𑀺 𑀫𑀸𑀭𑀺𑀲;**_  
_**𑀢𑁆𑀯𑀜𑁆𑀘 𑀫𑁂 𑀤𑀻𑀧𑀫𑀓𑁆𑀔𑀸𑀳𑀺,**_  
_**𑀬𑀣𑀸𑀬𑀺𑀤𑀁 𑀦𑀸𑀧𑀭𑀁 𑀲𑀺𑀬𑀸𑁇** (𑁧)_  


725. **𑀫𑀚𑁆𑀛𑁂 𑀲𑀭𑀲𑁆𑀫𑀺𑀁 𑀢𑀺𑀝𑁆𑀞𑀢𑀦𑁆**𑀢𑀺 𑀲𑀭𑁄 𑀯𑀼𑀘𑁆𑀘𑀢𑀺 𑀲𑀁𑀲𑀸𑀭𑁄 𑀆𑀕𑀫𑀦𑀁 𑀕𑀫𑀦𑀁 𑀕𑀫𑀦𑀸𑀕𑀫𑀦𑀁 𑀓𑀸𑀮𑀁 𑀕𑀢𑀺 𑀪𑀯𑀸𑀪𑀯𑁄 𑀘𑀼𑀢𑀺 𑀘 𑀉𑀧𑀧𑀢𑁆𑀢𑀺 𑀘 𑀦𑀺𑀩𑁆𑀩𑀢𑁆𑀢𑀺 𑀘 𑀪𑁂𑀤𑁄 𑀘 𑀚𑀸𑀢𑀺 𑀘 𑀚𑀭𑀸 𑀘 𑀫𑀭𑀡𑀜𑁆𑀘𑁇 𑀲𑀁𑀲𑀸𑀭𑀲𑁆𑀲 𑀧𑀼𑀭𑀺𑀫𑀸𑀧𑀺 𑀓𑁄𑀝𑀺 𑀦 𑀧𑀜𑁆𑀜𑀸𑀬𑀢𑀺, 𑀧𑀘𑁆𑀙𑀺𑀫𑀸𑀧𑀺 𑀓𑁄𑀝𑀺 𑀦 𑀧𑀜𑁆𑀜𑀸𑀬𑀢𑀺; 𑀫𑀚𑁆𑀛𑁂𑀯 𑀲𑀁𑀲𑀸𑀭𑁂 𑀲𑀢𑁆𑀢𑀸 𑀞𑀺𑀢𑀸 𑀧𑀢𑀺𑀝𑁆𑀞𑀺𑀢𑀸 𑀅𑀮𑁆𑀮𑀻𑀦𑀸 𑀉𑀧𑀕𑀢𑀸 𑀅𑀚𑁆𑀛𑁄𑀲𑀺𑀢𑀸 𑀅𑀥𑀺𑀫𑀼𑀢𑁆𑀢𑀸𑁇

726. 𑀓𑀣𑀁 𑀲𑀁𑀲𑀸𑀭𑀲𑁆𑀲 𑀧𑀼𑀭𑀺𑀫𑀸 𑀓𑁄𑀝𑀺 𑀦 𑀧𑀜𑁆𑀜𑀸𑀬𑀢𑀺? 𑀏𑀢𑁆𑀢𑀓𑀸 𑀚𑀸𑀢𑀺𑀬𑁄 𑀯𑀝𑁆𑀝𑀁 𑀯𑀢𑁆𑀢𑀺, 𑀢𑀢𑁄 𑀧𑀭𑀁 𑀦 𑀯𑀢𑁆𑀢𑀢𑀻𑀢𑀺 𑀳𑁂𑀯𑀁 𑀦𑀢𑁆𑀣𑀺, 𑀏𑀯𑀫𑁆𑀧𑀺 𑀲𑀁𑀲𑀸𑀭𑀲𑁆𑀲 𑀧𑀼𑀭𑀺𑀫𑀸 𑀓𑁄𑀝𑀺 𑀦 𑀧𑀜𑁆𑀜𑀸𑀬𑀢𑀺𑁇 𑀏𑀢𑁆𑀢𑀓𑀸𑀦𑀺 𑀚𑀸𑀢𑀺𑀲𑀢𑀸𑀦𑀺 𑀯𑀝𑁆𑀝𑀁 𑀯𑀢𑁆𑀢𑀺, 𑀢𑀢𑁄 𑀧𑀭𑀁 𑀦 𑀯𑀢𑁆𑀢𑀢𑀻𑀢𑀺 𑀳𑁂𑀯𑀁 𑀦𑀢𑁆𑀣𑀺, 𑀏𑀯𑀫𑁆𑀧𑀺 𑀲𑀁𑀲𑀸𑀭𑀲𑁆𑀲 𑀧𑀼𑀭𑀺𑀫𑀸 𑀓𑁄𑀝𑀺 𑀦 𑀧𑀜𑁆𑀜𑀸𑀬𑀢𑀺𑁇 𑀏𑀢𑁆𑀢𑀓𑀸𑀦𑀺 𑀚𑀸𑀢𑀺𑀲𑀳𑀲𑁆𑀲𑀸𑀦𑀺 𑀯𑀝𑁆𑀝𑀁 𑀯𑀢𑁆𑀢𑀺, 𑀢𑀢𑁄 𑀧𑀭𑀁 𑀦 𑀯𑀢𑁆𑀢𑀢𑀻𑀢𑀺 𑀳𑁂𑀯𑀁 𑀦𑀢𑁆𑀣𑀺, 𑀏𑀯𑀫𑁆𑀧𑀺 𑀲𑀁𑀲𑀸𑀭𑀲𑁆𑀲 𑀧𑀼𑀭𑀺𑀫𑀸 𑀓𑁄𑀝𑀺 𑀦 𑀧𑀜𑁆𑀜𑀸𑀬𑀢𑀺𑁇 𑀏𑀢𑁆𑀢𑀓𑀸𑀦𑀺 𑀚𑀸𑀢𑀺𑀲𑀢𑀲𑀳𑀲𑁆𑀲𑀸𑀦𑀺 𑀯𑀝𑁆𑀝𑀁 𑀯𑀢𑁆𑀢𑀺, 𑀢𑀢𑁄 𑀧𑀭𑀁 𑀦 𑀯𑀢𑁆𑀢𑀢𑀻𑀢𑀺 𑀳𑁂𑀯𑀁 𑀦𑀢𑁆𑀣𑀺, 𑀏𑀯𑀫𑁆𑀧𑀺 𑀲𑀁𑀲𑀸𑀭𑀲𑁆𑀲 𑀧𑀼𑀭𑀺𑀫𑀸 𑀓𑁄𑀝𑀺 𑀦 𑀧𑀜𑁆𑀜𑀸𑀬𑀢𑀺𑁇 𑀏𑀢𑁆𑀢𑀓𑀸 𑀚𑀸𑀢𑀺𑀓𑁄𑀝𑀺𑀬𑁄 𑀯𑀝𑁆𑀝𑀁 𑀯𑀢𑁆𑀢𑀺, 𑀢𑀢𑁄 𑀧𑀭𑀁 𑀦 𑀯𑀢𑁆𑀢𑀢𑀻𑀢𑀺 𑀳𑁂𑀯𑀁 𑀦𑀢𑁆𑀣𑀺, 𑀏𑀯𑀫𑁆𑀧𑀺 𑀲𑀁𑀲𑀸𑀭𑀲𑁆𑀲 𑀧𑀼𑀭𑀺𑀫𑀸 𑀓𑁄𑀝𑀺 𑀦 𑀧𑀜𑁆𑀜𑀸𑀬𑀢𑀺𑁇 𑀏𑀢𑁆𑀢𑀓𑀸𑀦𑀺 𑀚𑀸𑀢𑀺𑀓𑁄𑀝𑀺𑀲𑀢𑀸𑀦𑀺 𑀯𑀝𑁆𑀝𑀁 𑀯𑀢𑁆𑀢𑀺, 𑀢𑀢𑁄 𑀧𑀭𑀁 𑀦 𑀯𑀢𑁆𑀢𑀢𑀻𑀢𑀺 𑀳𑁂𑀯𑀁 𑀦𑀢𑁆𑀣𑀺, 𑀏𑀯𑀫𑁆𑀧𑀺 𑀲𑀁𑀲𑀸𑀭𑀲𑁆𑀲 𑀧𑀼𑀭𑀺𑀫𑀸 𑀓𑁄𑀝𑀺 𑀦 𑀧𑀜𑁆𑀜𑀸𑀬𑀢𑀺𑁇 𑀏𑀢𑁆𑀢𑀓𑀸𑀦𑀺 𑀚𑀸𑀢𑀺𑀓𑁄𑀝𑀺𑀲𑀳𑀲𑁆𑀲𑀸𑀦𑀺 𑀯𑀝𑁆𑀝𑀁 𑀯𑀢𑁆𑀢𑀺, 𑀢𑀢𑁄 𑀧𑀭𑀁 𑀦 𑀯𑀢𑁆𑀢𑀢𑀻𑀢𑀺, 𑀳𑁂𑀯𑀁 𑀦𑀢𑁆𑀣𑀺𑁇 𑀏𑀯𑀫𑁆𑀧𑀺 𑀲𑀁𑀲𑀸𑀭𑀲𑁆𑀲 𑀧𑀼𑀭𑀺𑀫𑀸 𑀓𑁄𑀝𑀺 𑀦 𑀧𑀜𑁆𑀜𑀸𑀬𑀢𑀺𑁇 𑀏𑀢𑁆𑀢𑀓𑀸𑀦𑀺 𑀚𑀸𑀢𑀺𑀓𑁄𑀝𑀺𑀲𑀢𑀲𑀳𑀲𑁆𑀲𑀸𑀦𑀺 𑀯𑀝𑁆𑀝𑀁 𑀯𑀢𑁆𑀢𑀺, 𑀢𑀢𑁄 𑀧𑀭𑀁 𑀦 𑀯𑀢𑁆𑀢𑀢𑀻𑀢𑀺 𑀳𑁂𑀯𑀁 𑀦𑀢𑁆𑀣𑀺, 𑀏𑀯𑀫𑁆𑀧𑀺 𑀲𑀁𑀲𑀸𑀭𑀲𑁆𑀲 𑀧𑀼𑀭𑀺𑀫𑀸 𑀓𑁄𑀝𑀺 𑀦 𑀧𑀜𑁆𑀜𑀸𑀬𑀢𑀺𑁇

727. 𑀏𑀢𑁆𑀢𑀓𑀸𑀦𑀺 𑀯𑀲𑁆𑀲𑀸𑀦𑀺 𑀯𑀝𑁆𑀝𑀁 𑀯𑀢𑁆𑀢𑀺, 𑀢𑀢𑁄 𑀧𑀭𑀁 𑀦 𑀯𑀢𑁆𑀢𑀢𑀻𑀢𑀺 𑀳𑁂𑀯𑀁 𑀦𑀢𑁆𑀣𑀺, 𑀏𑀯𑀫𑁆𑀧𑀺 𑀲𑀁𑀲𑀸𑀭𑀲𑁆𑀲 𑀧𑀼𑀭𑀺𑀫𑀸 𑀓𑁄𑀝𑀺 𑀦 𑀧𑀜𑁆𑀜𑀸𑀬𑀢𑀺𑁇 𑀏𑀢𑁆𑀢𑀓𑀸𑀦𑀺 𑀯𑀲𑁆𑀲𑀲𑀢𑀸𑀦𑀺 𑀯𑀝𑁆𑀝𑀁 𑀯𑀢𑁆𑀢𑀺, 𑀢𑀢𑁄 𑀧𑀭𑀁 𑀦 𑀯𑀢𑁆𑀢𑀢𑀻𑀢𑀺 𑀳𑁂𑀯𑀁 𑀦𑀢𑁆𑀣𑀺, 𑀏𑀯𑀫𑁆𑀧𑀺 𑀲𑀁𑀲𑀸𑀭𑀲𑁆𑀲 𑀧𑀼𑀭𑀺𑀫𑀸 𑀓𑁄𑀝𑀺 𑀦 𑀧𑀜𑁆𑀜𑀸𑀬𑀢𑀺𑁇 𑀏𑀢𑁆𑀢𑀓𑀸𑀦𑀺 𑀯𑀲𑁆𑀲𑀲𑀳𑀲𑁆𑀲𑀸𑀦𑀺 𑀯𑀝𑁆𑀝𑀁 𑀯𑀢𑁆𑀢𑀺, 𑀢𑀢𑁄 𑀧𑀭𑀁 𑀦 𑀯𑀢𑁆𑀢𑀢𑀻𑀢𑀺 𑀳𑁂𑀯𑀁 𑀦𑀢𑁆𑀣𑀺, 𑀏𑀯𑀫𑁆𑀧𑀺 𑀲𑀁𑀲𑀸𑀭𑀲𑁆𑀲 𑀧𑀼𑀭𑀺𑀫𑀸 𑀓𑁄𑀝𑀺 𑀦 𑀧𑀜𑁆𑀜𑀸𑀬𑀢𑀺𑁇 𑀏𑀢𑁆𑀢𑀓𑀸𑀦𑀺 𑀯𑀲𑁆𑀲𑀲𑀢𑀲𑀳𑀲𑁆𑀲𑀸𑀦𑀺 𑀯𑀝𑁆𑀝𑀁 𑀯𑀢𑁆𑀢𑀺, 𑀢𑀢𑁄 𑀧𑀭𑀁 𑀦 𑀯𑀢𑁆𑀢𑀢𑀻𑀢𑀺 𑀳𑁂𑀯𑀁 𑀦𑀢𑁆𑀣𑀺, 𑀏𑀯𑀫𑁆𑀧𑀺 𑀲𑀁𑀲𑀸𑀭𑀲𑁆𑀲 𑀧𑀼𑀭𑀺𑀫𑀸 𑀓𑁄𑀝𑀺 𑀦 𑀧𑀜𑁆𑀜𑀸𑀬𑀢𑀺𑁇 𑀏𑀢𑁆𑀢𑀓𑀸 𑀯𑀲𑁆𑀲𑀓𑁄𑀝𑀺𑀬𑁄 𑀯𑀝𑁆𑀝𑀁 𑀯𑀢𑁆𑀢𑀺, 𑀢𑀢𑁄 𑀧𑀭𑀁 𑀦 𑀯𑀢𑁆𑀢𑀢𑀻𑀢𑀺 𑀳𑁂𑀯𑀁 𑀦𑀢𑁆𑀣𑀺, 𑀏𑀯𑀫𑁆𑀧𑀺 𑀲𑀁𑀲𑀸𑀭𑀲𑁆𑀲 𑀧𑀼𑀭𑀺𑀫𑀸 𑀓𑁄𑀝𑀺 𑀦 𑀧𑀜𑁆𑀜𑀸𑀬𑀢𑀺𑁇 𑀏𑀢𑁆𑀢𑀓𑀸𑀦𑀺 𑀯𑀲𑁆𑀲𑀓𑁄𑀝𑀺𑀲𑀢𑀸𑀦𑀺 𑀯𑀝𑁆𑀝𑀁 𑀯𑀢𑁆𑀢𑀺, 𑀢𑀢𑁄 𑀧𑀭𑀁 𑀦 𑀯𑀢𑁆𑀢𑀢𑀻𑀢𑀺 𑀳𑁂𑀯𑀁 𑀦𑀢𑁆𑀣𑀺, 𑀏𑀯𑀫𑁆𑀧𑀺 𑀲𑀁𑀲𑀸𑀭𑀲𑁆𑀲 𑀧𑀼𑀭𑀺𑀫𑀸 𑀓𑁄𑀝𑀺 𑀦 𑀧𑀜𑁆𑀜𑀸𑀬𑀢𑀺𑁇 𑀏𑀢𑁆𑀢𑀓𑀸𑀦𑀺 𑀯𑀲𑁆𑀲𑀓𑁄𑀝𑀺𑀲𑀳𑀲𑁆𑀲𑀸𑀦𑀺 𑀯𑀝𑁆𑀝𑀁 𑀯𑀢𑁆𑀢𑀺, 𑀢𑀢𑁄 𑀧𑀭𑀁 𑀦 𑀯𑀢𑁆𑀢𑀢𑀻𑀢𑀺 𑀳𑁂𑀯𑀁 𑀦𑀢𑁆𑀣𑀺, 𑀏𑀯𑀫𑁆𑀧𑀺 𑀲𑀁𑀲𑀸𑀭𑀲𑁆𑀲 𑀧𑀼𑀭𑀺𑀫𑀸 𑀓𑁄𑀝𑀺 𑀦 𑀧𑀜𑁆𑀜𑀸𑀬𑀢𑀺𑁇 𑀏𑀢𑁆𑀢𑀓𑀸𑀦𑀺 𑀯𑀲𑁆𑀲𑀓𑁄𑀝𑀺𑀲𑀢𑀲𑀳𑀲𑁆𑀲𑀸𑀦𑀺 𑀯𑀝𑁆𑀝𑀁 𑀯𑀢𑁆𑀢𑀺, 𑀢𑀢𑁄 𑀧𑀭𑀁 𑀦 𑀯𑀢𑁆𑀢𑀢𑀻𑀢𑀺 𑀳𑁂𑀯𑀁 𑀦𑀢𑁆𑀣𑀺, 𑀏𑀯𑀫𑁆𑀧𑀺 𑀲𑀁𑀲𑀸𑀭𑀲𑁆𑀲 𑀧𑀼𑀭𑀺𑀫𑀸 𑀓𑁄𑀝𑀺 𑀦 𑀧𑀜𑁆𑀜𑀸𑀬𑀢𑀺𑁇

728. 𑀏𑀢𑁆𑀢𑀓𑀸𑀦𑀺 𑀓𑀧𑁆𑀧𑀸𑀦𑀺 𑀯𑀝𑁆𑀝𑀁 𑀯𑀢𑁆𑀢𑀺, 𑀢𑀢𑁄 𑀧𑀭𑀁 𑀦 𑀯𑀢𑁆𑀢𑀢𑀻𑀢𑀺 𑀳𑁂𑀯𑀁 𑀦𑀢𑁆𑀣𑀺, 𑀏𑀯𑀫𑁆𑀧𑀺 𑀲𑀁𑀲𑀸𑀭𑀲𑁆𑀲 𑀧𑀼𑀭𑀺𑀫𑀸 𑀓𑁄𑀝𑀺 𑀦 𑀧𑀜𑁆𑀜𑀸𑀬𑀢𑀺𑁇 𑀏𑀢𑁆𑀢𑀓𑀸𑀦𑀺 𑀓𑀧𑁆𑀧𑀲𑀢𑀸𑀦𑀺 𑀯𑀝𑁆𑀝𑀁 𑀯𑀢𑁆𑀢𑀺, 𑀢𑀢𑁄 𑀧𑀭𑀁 𑀦 𑀯𑀢𑁆𑀢𑀢𑀻𑀢𑀺 𑀳𑁂𑀯𑀁 𑀦𑀢𑁆𑀣𑀺, 𑀏𑀯𑀫𑁆𑀧𑀺 𑀲𑀁𑀲𑀸𑀭𑀲𑁆𑀲 𑀧𑀼𑀭𑀺𑀫𑀸 𑀓𑁄𑀝𑀺 𑀦 𑀧𑀜𑁆𑀜𑀸𑀬𑀢𑀺𑁇 𑀏𑀢𑁆𑀢𑀓𑀸𑀦𑀺 𑀓𑀧𑁆𑀧𑀲𑀳𑀲𑁆𑀲𑀸𑀦𑀺 𑀯𑀝𑁆𑀝𑀁 𑀯𑀢𑁆𑀢𑀺, 𑀢𑀢𑁄 𑀧𑀭𑀁 𑀦 𑀯𑀢𑁆𑀢𑀢𑀻𑀢𑀺 𑀳𑁂𑀯𑀁 𑀦𑀢𑁆𑀣𑀺, 𑀏𑀯𑀫𑁆𑀧𑀺 𑀲𑀁𑀲𑀸𑀭𑀲𑁆𑀲 𑀧𑀼𑀭𑀺𑀫𑀸 𑀓𑁄𑀝𑀺 𑀦 𑀧𑀜𑁆𑀜𑀸𑀬𑀢𑀺𑁇 𑀏𑀢𑁆𑀢𑀓𑀸𑀦𑀺 𑀓𑀧𑁆𑀧𑀲𑀢𑀲𑀳𑀲𑁆𑀲𑀸𑀦𑀺 𑀯𑀝𑁆𑀝𑀁 𑀯𑀢𑁆𑀢𑀺, 𑀢𑀢𑁄 𑀧𑀭𑀁 𑀦 𑀯𑀢𑁆𑀢𑀢𑀻𑀢𑀺 𑀳𑁂𑀯𑀁 𑀦𑀢𑁆𑀣𑀺, 𑀏𑀯𑀫𑁆𑀧𑀺 𑀲𑀁𑀲𑀸𑀭𑀲𑁆𑀲 𑀧𑀼𑀭𑀺𑀫𑀸 𑀓𑁄𑀝𑀺 𑀦 𑀧𑀜𑁆𑀜𑀸𑀬𑀢𑀺𑁇 𑀏𑀢𑁆𑀢𑀓𑀸 𑀓𑀧𑁆𑀧𑀓𑁄𑀝𑀺𑀬𑁄 𑀯𑀝𑁆𑀝𑀁 𑀯𑀢𑁆𑀢𑀺, 𑀢𑀢𑁄 𑀧𑀭𑀁 𑀦 𑀯𑀢𑁆𑀢𑀢𑀻𑀢𑀺 𑀳𑁂𑀯𑀁 𑀦𑀢𑁆𑀣𑀺, 𑀏𑀯𑀫𑁆𑀧𑀺 𑀲𑀁𑀲𑀸𑀭𑀲𑁆𑀲 𑀧𑀼𑀭𑀺𑀫𑀸 𑀓𑁄𑀝𑀺 𑀦 𑀧𑀜𑁆𑀜𑀸𑀬𑀢𑀺𑁇 𑀏𑀢𑁆𑀢𑀓𑀸𑀦𑀺 𑀓𑀧𑁆𑀧𑀓𑁄𑀝𑀺𑀲𑀢𑀸𑀦𑀺 𑀯𑀝𑁆𑀝𑀁 𑀯𑀢𑁆𑀢𑀺, 𑀢𑀢𑁄 𑀧𑀭𑀁 𑀦 𑀯𑀢𑁆𑀢𑀢𑀻𑀢𑀺 𑀳𑁂𑀯𑀁 𑀦𑀢𑁆𑀣𑀺, 𑀏𑀯𑀫𑁆𑀧𑀺 𑀲𑀁𑀲𑀸𑀭𑀲𑁆𑀲 𑀧𑀼𑀭𑀺𑀫𑀸 𑀓𑁄𑀝𑀺 𑀦 𑀧𑀜𑁆𑀜𑀸𑀬𑀢𑀺𑁇 𑀏𑀢𑁆𑀢𑀓𑀸𑀦𑀺 𑀓𑀧𑁆𑀧𑀓𑁄𑀝𑀺𑀲𑀳𑀲𑁆𑀲𑀸𑀦𑀺 𑀯𑀝𑁆𑀝𑀁 𑀯𑀢𑁆𑀢𑀺, 𑀢𑀢𑁄 𑀧𑀭𑀁 𑀦 𑀯𑀢𑁆𑀢𑀢𑀻𑀢𑀺 𑀳𑁂𑀯𑀁 𑀦𑀢𑁆𑀣𑀺, 𑀏𑀯𑀫𑁆𑀧𑀺 𑀲𑀁𑀲𑀸𑀭𑀲𑁆𑀲 𑀧𑀼𑀭𑀺𑀫𑀸 𑀓𑁄𑀝𑀺 𑀦 𑀧𑀜𑁆𑀜𑀸𑀬𑀢𑀺𑁇 𑀏𑀢𑁆𑀢𑀓𑀸𑀦𑀺 𑀓𑀧𑁆𑀧𑀓𑁄𑀝𑀺𑀲𑀢𑀲𑀳𑀲𑁆𑀲𑀸𑀦𑀺 𑀯𑀝𑁆𑀝𑀁 𑀯𑀢𑁆𑀢𑀺, 𑀢𑀢𑁄 𑀧𑀭𑀁 𑀦 𑀯𑀢𑁆𑀢𑀢𑀻𑀢𑀺 𑀳𑁂𑀯𑀁 𑀦𑀢𑁆𑀣𑀺, 𑀏𑀯𑀫𑁆𑀧𑀺 𑀲𑀁𑀲𑀸𑀭𑀲𑁆𑀲 𑀧𑀼𑀭𑀺𑀫𑀸 𑀓𑁄𑀝𑀺 𑀦 𑀧𑀜𑁆𑀜𑀸𑀬𑀢𑀺𑁇

729. 𑀯𑀼𑀢𑁆𑀢𑀜𑁆𑀳𑁂𑀢𑀁 𑀪𑀕𑀯𑀢𑀸—  “𑀅𑀦𑀫𑀢𑀕𑁆𑀕𑁄𑀬𑀁, 𑀪𑀺𑀓𑁆𑀔𑀯𑁂, 𑀲𑀁𑀲𑀸𑀭𑁄, 𑀧𑀼𑀩𑁆𑀩𑀸 𑀓𑁄𑀝𑀺 𑀦 𑀧𑀜𑁆𑀜𑀸𑀬𑀢𑀺 𑀅𑀯𑀺𑀚𑁆𑀚𑀸𑀦𑀻𑀯𑀭𑀡𑀸𑀦𑀁 𑀲𑀢𑁆𑀢𑀸𑀦𑀁 𑀢𑀡𑁆𑀳𑀸𑀲𑀁𑀬𑁄𑀚𑀦𑀸𑀦𑀁 𑀲𑀦𑁆𑀥𑀸𑀯𑀢𑀁 𑀲𑀁𑀲𑀭𑀢𑀁𑁇 𑀏𑀯𑀁 𑀤𑀻𑀖𑀭𑀢𑁆𑀢𑀁 𑀔𑁄, 𑀪𑀺𑀓𑁆𑀔𑀯𑁂, 𑀤𑀼𑀓𑁆𑀔𑀁 𑀧𑀘𑁆𑀘𑀦𑀼𑀪𑀽𑀢𑀁 𑀢𑀺𑀩𑁆𑀩𑀁 𑀧𑀘𑁆𑀘𑀦𑀼𑀪𑀽𑀢𑀁 𑀩𑁆𑀬𑀲𑀦𑀁 𑀧𑀘𑁆𑀘𑀦𑀼𑀪𑀽𑀢𑀁, 𑀓𑀝𑀲𑀻 𑀯𑀟𑁆𑀠𑀺𑀢𑀸𑁇 𑀬𑀸𑀯𑀜𑁆𑀘𑀺𑀤𑀁, 𑀪𑀺𑀓𑁆𑀔𑀯𑁂, 𑀅𑀮𑀫𑁂𑀯 𑀲𑀩𑁆𑀩𑀲𑀗𑁆𑀔𑀸𑀭𑁂𑀲𑀼 𑀦𑀺𑀩𑁆𑀩𑀺𑀦𑁆𑀤𑀺𑀢𑀼𑀁 𑀅𑀮𑀁 𑀯𑀺𑀭𑀚𑁆𑀚𑀺𑀢𑀼𑀁 𑀅𑀮𑀁 𑀯𑀺𑀫𑀼𑀘𑁆𑀘𑀺𑀢𑀼𑀦𑁆”𑀢𑀺𑁇 𑀏𑀯𑀫𑁆𑀧𑀺 𑀲𑀁𑀲𑀸𑀭𑀲𑁆𑀲 𑀧𑀼𑀭𑀺𑀫𑀸 𑀓𑁄𑀝𑀺 𑀦 𑀧𑀜𑁆𑀜𑀸𑀬𑀢𑀺𑁇

730. 𑀓𑀣𑀁 𑀲𑀁𑀲𑀸𑀭𑀲𑁆𑀲 𑀧𑀘𑁆𑀙𑀺𑀫𑀸 𑀓𑁄𑀝𑀺 𑀦 𑀧𑀜𑁆𑀜𑀸𑀬𑀢𑀺? 𑀏𑀢𑁆𑀢𑀓𑀸 𑀚𑀸𑀢𑀺𑀬𑁄 𑀯𑀝𑁆𑀝𑀁 𑀯𑀢𑁆𑀢𑀺𑀲𑁆𑀲𑀢𑀺, 𑀢𑀢𑁄 𑀧𑀭𑀁 𑀦 𑀯𑀢𑁆𑀢𑀺𑀲𑁆𑀲𑀢𑀻𑀢𑀺 𑀳𑁂𑀯𑀁 𑀦𑀢𑁆𑀣𑀺, 𑀏𑀯𑀫𑁆𑀧𑀺 𑀲𑀁𑀲𑀸𑀭𑀲𑁆𑀲 𑀧𑀘𑁆𑀙𑀺𑀫𑀸 𑀓𑁄𑀝𑀺 𑀦 𑀧𑀜𑁆𑀜𑀸𑀬𑀢𑀺𑁇 𑀏𑀢𑁆𑀢𑀓𑀸𑀦𑀺 𑀚𑀸𑀢𑀺𑀲𑀢𑀸𑀦𑀺, 𑀏𑀢𑁆𑀢𑀓𑀸𑀦𑀺 𑀚𑀸𑀢𑀺𑀲𑀳𑀲𑁆𑀲𑀸𑀦𑀺, 𑀏𑀢𑁆𑀢𑀓𑀸𑀦𑀺 𑀚𑀸𑀢𑀺𑀲𑀢𑀲𑀳𑀲𑁆𑀲𑀸𑀦𑀺…𑀧𑁂…  𑀏𑀢𑁆𑀢𑀓𑀸 𑀚𑀸𑀢𑀺𑀓𑁄𑀝𑀺𑀬𑁄, 𑀏𑀢𑁆𑀢𑀓𑀸𑀦𑀺 𑀚𑀸𑀢𑀺𑀓𑁄𑀝𑀺𑀲𑀢𑀸𑀦𑀺, 𑀏𑀢𑁆𑀢𑀓𑀸𑀦𑀺 𑀚𑀸𑀢𑀺𑀓𑁄𑀝𑀺𑀲𑀳𑀲𑁆𑀲𑀸𑀦𑀺, 𑀏𑀢𑁆𑀢𑀓𑀸𑀦𑀺 𑀚𑀸𑀢𑀺𑀓𑁄𑀝𑀺𑀲𑀢𑀲𑀳𑀲𑁆𑀲𑀸𑀦𑀺, 𑀏𑀢𑁆𑀢𑀓𑀸𑀦𑀺 𑀯𑀲𑁆𑀲𑀸𑀦𑀺, 𑀏𑀢𑁆𑀢𑀓𑀸𑀦𑀺 𑀯𑀲𑁆𑀲𑀲𑀢𑀸𑀦𑀺, 𑀏𑀢𑁆𑀢𑀓𑀸𑀦𑀺 𑀯𑀲𑁆𑀲𑀲𑀳𑀲𑁆𑀲𑀸𑀦𑀺, 𑀏𑀢𑁆𑀢𑀓𑀸𑀦𑀺 𑀯𑀲𑁆𑀲𑀲𑀢𑀲𑀳𑀲𑁆𑀲𑀸𑀦𑀺, 𑀏𑀢𑁆𑀢𑀓𑀸 𑀯𑀲𑁆𑀲𑀓𑁄𑀝𑀺𑀬𑁄, 𑀏𑀢𑁆𑀢𑀓𑀸𑀦𑀺 𑀯𑀲𑁆𑀲𑀓𑁄𑀝𑀺𑀲𑀢𑀸𑀦𑀺, 𑀏𑀢𑁆𑀢𑀓𑀸𑀦𑀺 𑀯𑀲𑁆𑀲𑀓𑁄𑀝𑀺𑀲𑀳𑀲𑁆𑀲𑀸𑀦𑀺, 𑀏𑀢𑁆𑀢𑀓𑀸𑀦𑀺 𑀯𑀲𑁆𑀲𑀓𑁄𑀝𑀺𑀲𑀢𑀲𑀳𑀲𑁆𑀲𑀸𑀦𑀺, 𑀏𑀢𑁆𑀢𑀓𑀸𑀦𑀺 𑀓𑀧𑁆𑀧𑀸𑀦𑀺, 𑀏𑀢𑁆𑀢𑀓𑀸𑀦𑀺 𑀓𑀧𑁆𑀧𑀲𑀢𑀸𑀦𑀺, 𑀏𑀢𑁆𑀢𑀓𑀸𑀦𑀺 𑀓𑀧𑁆𑀧𑀲𑀳𑀲𑁆𑀲𑀸𑀦𑀺, 𑀏𑀢𑁆𑀢𑀓𑀸𑀦𑀺 𑀓𑀧𑁆𑀧𑀲𑀢𑀲𑀳𑀲𑁆𑀲𑀸𑀦𑀺, 𑀏𑀢𑁆𑀢𑀓𑀸 𑀓𑀧𑁆𑀧𑀓𑁄𑀝𑀺𑀬𑁄, 𑀏𑀢𑁆𑀢𑀓𑀸𑀦𑀺 𑀓𑀧𑁆𑀧𑀓𑁄𑀝𑀺𑀲𑀢𑀸𑀦𑀺, 𑀏𑀢𑁆𑀢𑀓𑀸𑀦𑀺 𑀓𑀧𑁆𑀧𑀓𑁄𑀝𑀺𑀲𑀳𑀲𑁆𑀲𑀸𑀦𑀺, 𑀏𑀢𑁆𑀢𑀓𑀸𑀦𑀺 𑀓𑀧𑁆𑀧𑀓𑁄𑀝𑀺𑀲𑀢𑀲𑀳𑀲𑁆𑀲𑀸𑀦𑀺 𑀯𑀝𑁆𑀝𑀁 𑀯𑀢𑁆𑀢𑀺𑀲𑁆𑀲𑀢𑀺, 𑀢𑀢𑁄 𑀧𑀭𑀁 𑀦 𑀯𑀢𑁆𑀢𑀺𑀲𑁆𑀲𑀢𑀻𑀢𑀺 𑀳𑁂𑀯𑀁 𑀦𑀢𑁆𑀣𑀺, 𑀏𑀯𑀫𑁆𑀧𑀺 𑀲𑀁𑀲𑀸𑀭𑀲𑁆𑀲 𑀧𑀘𑁆𑀙𑀺𑀫𑀸 𑀓𑁄𑀝𑀺 𑀦 𑀧𑀜𑁆𑀜𑀸𑀬𑀢𑀺𑁇 𑀏𑀯𑀫𑁆𑀧𑀺 𑀲𑀁𑀲𑀸𑀭𑀲𑁆𑀲 𑀧𑀼𑀭𑀺𑀫𑀸𑀧𑀺 𑀓𑁄𑀝𑀺 𑀦 𑀧𑀜𑁆𑀜𑀸𑀬𑀢𑀺, 𑀧𑀘𑁆𑀙𑀺𑀫𑀸𑀧𑀺 𑀓𑁄𑀝𑀺 𑀦 𑀧𑀜𑁆𑀜𑀸𑀬𑀢𑀺, 𑀫𑀚𑁆𑀛𑁂𑀯 𑀲𑀁𑀲𑀸𑀭𑁂 𑀲𑀢𑁆𑀢𑀸 𑀞𑀺𑀢𑀸 𑀧𑀢𑀺𑀝𑁆𑀞𑀺𑀢𑀸 𑀅𑀮𑁆𑀮𑀻𑀦𑀸 𑀉𑀧𑀕𑀢𑀸 𑀅𑀚𑁆𑀛𑁄𑀲𑀺𑀢𑀸 𑀅𑀥𑀺𑀫𑀼𑀢𑁆𑀢𑀸𑀢𑀺—  𑀫𑀚𑁆𑀛𑁂 𑀲𑀭𑀲𑁆𑀫𑀺𑀁 𑀢𑀺𑀝𑁆𑀞𑀢𑀁𑁇 **𑀇𑀘𑁆𑀘𑀸𑀬𑀲𑁆𑀫𑀸 𑀓𑀧𑁆𑀧𑁄**𑀢𑀺𑁇 **𑀇𑀘𑁆𑀘𑀸**𑀢𑀺 𑀧𑀤𑀲𑀦𑁆𑀥𑀺…𑀧𑁂… 𑁇 **𑀆𑀬𑀲𑁆𑀫𑀸**𑀢𑀺 𑀧𑀺𑀬𑀯𑀘𑀦𑀁…𑀧𑁂… 𑁇 **𑀓𑀧𑁆𑀧𑁄**𑀢𑀺 𑀢𑀲𑁆𑀲 𑀩𑁆𑀭𑀸𑀳𑁆𑀫𑀡𑀲𑁆𑀲 𑀦𑀸𑀫𑀁…𑀧𑁂…  𑀅𑀪𑀺𑀮𑀸𑀧𑁄𑀢𑀺—  𑀇𑀘𑁆𑀘𑀸𑀬𑀲𑁆𑀫𑀸 𑀓𑀧𑁆𑀧𑁄𑁇

731. **𑀑𑀖𑁂 𑀚𑀸𑀢𑁂 𑀫𑀳𑀩𑁆𑀪𑀬𑁂**𑀢𑀺 𑀓𑀸𑀫𑁄𑀖𑁂 𑀪𑀯𑁄𑀖𑁂 𑀤𑀺𑀝𑁆𑀞𑁄𑀖𑁂 𑀅𑀯𑀺𑀚𑁆𑀚𑁄𑀖𑁂 𑀚𑀸𑀢𑁂 𑀲𑀜𑁆𑀚𑀸𑀢𑁂 𑀦𑀺𑀩𑁆𑀩𑀢𑁆𑀢𑁂 𑀅𑀪𑀺𑀦𑀺𑀩𑁆𑀩𑀢𑁆𑀢𑁂 𑀧𑀸𑀢𑀼𑀪𑀽𑀢𑁂𑁇 **𑀫𑀳𑀩𑁆𑀪𑀬𑁂**𑀢𑀺 𑀚𑀸𑀢𑀺𑀪𑀬𑁂 𑀚𑀭𑀸𑀪𑀬𑁂 𑀩𑁆𑀬𑀸𑀥𑀺𑀪𑀬𑁂 𑀫𑀭𑀡𑀪𑀬𑁂𑀢𑀺—  𑀑𑀖𑁂 𑀚𑀸𑀢𑁂 𑀫𑀳𑀩𑁆𑀪𑀬𑁂𑁇

732. **𑀚𑀭𑀸𑀫𑀘𑁆𑀘𑀼𑀧𑀭𑁂𑀢𑀸𑀦𑀦𑁆**𑀢𑀺 𑀚𑀭𑀸𑀬 𑀨𑀼𑀝𑁆𑀞𑀸𑀦𑀁 𑀧𑀭𑁂𑀢𑀸𑀦𑀁 𑀲𑀫𑁄𑀳𑀺𑀢𑀸𑀦𑀁 𑀲𑀫𑀦𑁆𑀦𑀸𑀕𑀢𑀸𑀦𑀁𑁇 𑀫𑀘𑁆𑀘𑀼𑀦𑀸 𑀨𑀼𑀝𑁆𑀞𑀸𑀦𑀁 𑀧𑀭𑁂𑀢𑀸𑀦𑀁 𑀲𑀫𑁄𑀳𑀺𑀢𑀸𑀦𑀁 𑀲𑀫𑀦𑁆𑀦𑀸𑀕𑀢𑀸𑀦𑀁, 𑀚𑀸𑀢𑀺𑀬𑀸 𑀅𑀦𑀼𑀕𑀢𑀸𑀦𑀁 𑀚𑀭𑀸𑀬 𑀅𑀦𑀼𑀲𑀝𑀸𑀦𑀁 𑀩𑁆𑀬𑀸𑀥𑀺𑀦𑀸 𑀅𑀪𑀺𑀪𑀽𑀢𑀸𑀦𑀁 𑀫𑀭𑀡𑁂𑀦 𑀅𑀩𑁆𑀪𑀸𑀳𑀢𑀸𑀦𑀁 𑀅𑀢𑀸𑀡𑀸𑀦𑀁 𑀅𑀮𑁂𑀡𑀸𑀦𑀁 𑀅𑀲𑀭𑀡𑀸𑀦𑀁 𑀅𑀲𑀭𑀡𑀻𑀪𑀽𑀢𑀸𑀦𑀦𑁆𑀢𑀺—  𑀚𑀭𑀸𑀫𑀘𑁆𑀘𑀼𑀧𑀭𑁂𑀢𑀸𑀦𑀁𑁇

733. **𑀤𑀻𑀧𑀁 𑀧𑀩𑁆𑀭𑀽𑀳𑀺 𑀫𑀸𑀭𑀺𑀲𑀸**𑀢𑀺 𑀤𑀻𑀧𑀁 𑀢𑀸𑀡𑀁 𑀮𑁂𑀡𑀁 𑀲𑀭𑀡𑀁 𑀕𑀢𑀺𑀁 𑀧𑀭𑀸𑀬𑀦𑀁 𑀩𑁆𑀭𑀽𑀳𑀺 𑀆𑀘𑀺𑀓𑁆𑀔𑀸𑀳𑀺 𑀤𑁂𑀲𑁂𑀳𑀺 𑀧𑀜𑁆𑀜𑀧𑁂𑀳𑀺 𑀧𑀝𑁆𑀞𑀧𑁂𑀳𑀺 𑀯𑀺𑀯𑀭𑀸𑀳𑀺 𑀯𑀺𑀪𑀚𑀸𑀳𑀺 𑀉𑀢𑁆𑀢𑀸𑀦𑀻𑀓𑀭𑁄𑀳𑀺 𑀧𑀓𑀸𑀲𑁂𑀳𑀺𑁇 **𑀫𑀸𑀭𑀺𑀲𑀸**𑀢𑀺 𑀧𑀺𑀬𑀯𑀘𑀦𑀁 𑀕𑀭𑀼𑀯𑀘𑀦𑀁 𑀲𑀕𑀸𑀭𑀯𑀲𑀧𑁆𑀧𑀢𑀺𑀲𑁆𑀲𑀸𑀥𑀺𑀯𑀘𑀦𑀫𑁂𑀢𑀁 𑀫𑀸𑀭𑀺𑀲𑀸𑀢𑀺—  𑀤𑀻𑀧𑀁 𑀧𑀩𑁆𑀭𑀽𑀳𑀺 𑀫𑀸𑀭𑀺𑀲𑁇

734. **𑀢𑁆𑀯𑀜𑁆𑀘 𑀫𑁂 𑀤𑀻𑀧𑀫𑀓𑁆𑀔𑀸𑀳𑀻**𑀢𑀺𑁇 **𑀢𑁆𑀯𑀦𑁆**𑀢𑀺 𑀪𑀕𑀯𑀦𑁆𑀢𑀁 𑀪𑀡𑀢𑀺𑁇 **𑀤𑀻𑀧𑀫𑀓𑁆𑀔𑀸𑀳𑀻**𑀢𑀺 𑀤𑀻𑀧𑀁 𑀢𑀸𑀡𑀁 𑀮𑁂𑀡𑀁 𑀲𑀭𑀡𑀁 𑀕𑀢𑀺𑀁 𑀧𑀭𑀸𑀬𑀦𑀁 𑀅𑀓𑁆𑀔𑀸𑀳𑀺 𑀆𑀘𑀺𑀓𑁆𑀔𑀸𑀳𑀺 𑀤𑁂𑀲𑁂𑀳𑀺 𑀧𑀜𑁆𑀜𑀧𑁂𑀳𑀺 𑀧𑀝𑁆𑀞𑀧𑁂𑀳𑀺 𑀯𑀺𑀯𑀭𑀸𑀳𑀺 𑀯𑀺𑀪𑀚𑀸𑀳𑀺 𑀉𑀢𑁆𑀢𑀸𑀦𑀻𑀓𑀭𑁄𑀳𑀺 𑀧𑀓𑀸𑀲𑁂𑀳𑀻𑀢𑀺—  𑀢𑁆𑀯𑀜𑁆𑀘 𑀫𑁂 𑀤𑀻𑀧𑀫𑀓𑁆𑀔𑀸𑀳𑀺𑁇

735. **𑀬𑀣𑀸𑀬𑀺𑀤𑀁 𑀦𑀸𑀧𑀭𑀁 𑀲𑀺𑀬𑀸**𑀢𑀺 𑀬𑀣𑀬𑀺𑀤𑀁 𑀤𑀼𑀓𑁆𑀔𑀁 𑀇𑀥𑁂𑀯 𑀦𑀺𑀭𑀼𑀚𑁆𑀛𑁂𑀬𑁆𑀬 𑀯𑀽𑀧𑀲𑀫𑁂𑀬𑁆𑀬 𑀅𑀢𑁆𑀣𑀁 𑀕𑀘𑁆𑀙𑁂𑀬𑁆𑀬 𑀧𑀝𑀺𑀧𑁆𑀧𑀲𑁆𑀲𑀫𑁆𑀪𑁂𑀬𑁆𑀬 𑀧𑀼𑀦𑀧𑀝𑀺𑀲𑀦𑁆𑀥𑀺𑀓𑀁 𑀤𑀼𑀓𑁆𑀔𑀁 𑀦 𑀦𑀺𑀩𑁆𑀩𑀢𑁆𑀢𑁂𑀬𑁆𑀬, 𑀓𑀸𑀫𑀥𑀸𑀢𑀼𑀬𑀸 𑀯𑀸 𑀭𑀽𑀧𑀥𑀸𑀢𑀼𑀬𑀸 𑀯𑀸 𑀅𑀭𑀽𑀧𑀥𑀸𑀢𑀼𑀬𑀸 𑀯𑀸 𑀓𑀸𑀫𑀪𑀯𑁂 𑀯𑀸 𑀭𑀽𑀧𑀪𑀯𑁂 𑀯𑀸 𑀅𑀭𑀽𑀧𑀪𑀯𑁂 𑀯𑀸 𑀲𑀜𑁆𑀜𑀸𑀪𑀯𑁂 𑀯𑀸 𑀅𑀲𑀜𑁆𑀜𑀸𑀪𑀯𑁂 𑀯𑀸 𑀦𑁂𑀯𑀲𑀜𑁆𑀜𑀸𑀦𑀸𑀲𑀜𑁆𑀜𑀸𑀪𑀯𑁂 𑀯𑀸 𑀏𑀓𑀯𑁄𑀓𑀸𑀭𑀪𑀯𑁂 𑀯𑀸 𑀘𑀢𑀼𑀯𑁄𑀓𑀸𑀭𑀪𑀯𑁂 𑀯𑀸 𑀧𑀜𑁆𑀘𑀯𑁄𑀓𑀸𑀭𑀪𑀯𑁂 𑀯𑀸 𑀧𑀼𑀦𑀕𑀢𑀺𑀬𑀸 𑀯𑀸 𑀉𑀧𑀧𑀢𑁆𑀢𑀺𑀬𑀸 𑀯𑀸 𑀧𑀝𑀺𑀲𑀦𑁆𑀥𑀺𑀬𑀸 𑀯𑀸 𑀪𑀯𑁂 𑀯𑀸 𑀲𑀁𑀲𑀸𑀭𑁂 𑀯𑀸 𑀯𑀝𑁆𑀝𑁂 𑀯𑀸 𑀦 𑀚𑀦𑁂𑀬𑁆𑀬 𑀦 𑀲𑀜𑁆𑀚𑀦𑁂𑀬𑁆𑀬 𑀦 𑀦𑀺𑀩𑁆𑀩𑀢𑁆𑀢𑁂𑀬𑁆𑀬 𑀦𑀸𑀪𑀺𑀦𑀺𑀩𑁆𑀩𑀢𑁆𑀢𑁂𑀬𑁆𑀬𑁇 𑀇𑀥𑁂𑀯 𑀦𑀺𑀭𑀼𑀚𑁆𑀛𑁂𑀬𑁆𑀬 𑀯𑀽𑀧𑀲𑀫𑁂𑀬𑁆𑀬 𑀅𑀢𑁆𑀣𑀁 𑀕𑀘𑁆𑀙𑁂𑀬𑁆𑀬 𑀧𑀝𑀺𑀧𑁆𑀧𑀲𑁆𑀲𑀫𑁆𑀪𑁂𑀬𑁆𑀬𑀸𑀢𑀺—  𑀬𑀣𑀸𑀬𑀺𑀤𑀁 𑀦𑀸𑀧𑀭𑀁 𑀲𑀺𑀬𑀸𑁇 𑀢𑁂𑀦𑀸𑀳 𑀲𑁄 𑀩𑁆𑀭𑀸𑀳𑁆𑀫𑀡𑁄—

736. _“𑀫𑀚𑁆𑀛𑁂 𑀲𑀭𑀲𑁆𑀫𑀺𑀁 𑀢𑀺𑀝𑁆𑀞𑀢𑀁, __(𑀇𑀘𑁆𑀘𑀸𑀬𑀲𑁆𑀫𑀸 𑀓𑀧𑁆𑀧𑁄)___  
_𑀑𑀖𑁂 𑀚𑀸𑀢𑁂 𑀫𑀳𑀩𑁆𑀪𑀬𑁂;_  
_𑀚𑀭𑀸𑀫𑀘𑁆𑀘𑀼𑀧𑀭𑁂𑀢𑀸𑀦𑀁,_  
_𑀤𑀻𑀧𑀁 𑀧𑀩𑁆𑀭𑀽𑀳𑀺 𑀫𑀸𑀭𑀺𑀲;_  
_𑀢𑁆𑀯𑀜𑁆𑀘 𑀫𑁂 𑀤𑀻𑀧𑀫𑀓𑁆𑀔𑀸𑀳𑀺,_  
_𑀬𑀣𑀸𑀬𑀺𑀤𑀁 𑀦𑀸𑀧𑀭𑀁 𑀲𑀺𑀬𑀸”𑀢𑀺𑁇_  


(62.)

737. _**𑀫𑀚𑁆𑀛𑁂 𑀲𑀭𑀲𑁆𑀫𑀺𑀁 𑀢𑀺𑀝𑁆𑀞𑀢𑀁, __(𑀓𑀧𑁆𑀧𑀸𑀢𑀺 𑀪𑀕𑀯𑀸)__**_  
_**𑀑𑀖𑁂 𑀚𑀸𑀢𑁂 𑀫𑀳𑀩𑁆𑀪𑀬𑁂;**_  
_**𑀚𑀭𑀸𑀫𑀘𑁆𑀘𑀼𑀧𑀭𑁂𑀢𑀸𑀦𑀁,**_  
_**𑀤𑀻𑀧𑀁 𑀧𑀩𑁆𑀭𑀽𑀫𑀺 𑀓𑀧𑁆𑀧 𑀢𑁂𑁇** (𑁨)_  


738. **𑀫𑀚𑁆𑀛𑁂 𑀲𑀭𑀲𑁆𑀫𑀺𑀁 𑀢𑀺𑀝𑁆𑀞𑀢𑀦𑁆**𑀢𑀺 𑀲𑀭𑁄 𑀯𑀼𑀘𑁆𑀘𑀢𑀺 𑀲𑀁𑀲𑀸𑀭𑁄 𑀆𑀕𑀫𑀦𑀁 𑀕𑀫𑀦𑀁 𑀕𑀫𑀦𑀸𑀕𑀫𑀦𑀁 𑀓𑀸𑀮𑀁 𑀕𑀢𑀺 𑀪𑀯𑀸𑀪𑀯𑁄, 𑀘𑀼𑀢𑀺 𑀘 𑀉𑀧𑀧𑀢𑁆𑀢𑀺 𑀘 𑀦𑀺𑀩𑁆𑀩𑀢𑁆𑀢𑀺 𑀘 𑀪𑁂𑀤𑁄 𑀘 𑀚𑀸𑀢𑀺 𑀘 𑀚𑀭𑀸 𑀘 𑀫𑀭𑀡𑀜𑁆𑀘𑁇 𑀲𑀁𑀲𑀸𑀭𑀲𑁆𑀲 𑀧𑀼𑀭𑀺𑀫𑀸𑀧𑀺 𑀓𑁄𑀝𑀺 𑀦 𑀧𑀜𑁆𑀜𑀸𑀬𑀢𑀺, 𑀧𑀘𑁆𑀙𑀺𑀫𑀸𑀧𑀺 𑀓𑁄𑀝𑀺 𑀦 𑀧𑀜𑁆𑀜𑀸𑀬𑀢𑀺𑁇 𑀫𑀚𑁆𑀛𑁂𑀯 𑀲𑀁𑀲𑀸𑀭𑁂 𑀲𑀢𑁆𑀢𑀸 𑀞𑀺𑀢𑀸 𑀧𑀢𑀺𑀝𑁆𑀞𑀺𑀢𑀸 𑀅𑀮𑁆𑀮𑀻𑀦𑀸 𑀉𑀧𑀕𑀢𑀸 𑀅𑀚𑁆𑀛𑁄𑀲𑀺𑀢𑀸 𑀅𑀥𑀺𑀫𑀼𑀢𑁆𑀢𑀸𑁇

739. 𑀓𑀣𑀁 𑀲𑀁𑀲𑀸𑀭𑀲𑁆𑀲 𑀧𑀼𑀭𑀺𑀫𑀸 𑀓𑁄𑀝𑀺 𑀦 𑀧𑀜𑁆𑀜𑀸𑀬𑀢𑀺…𑀧𑁂…  𑀏𑀯𑀁 𑀲𑀁𑀲𑀸𑀭𑀲𑁆𑀲 𑀧𑀼𑀭𑀺𑀫𑀸 𑀓𑁄𑀝𑀺 𑀦 𑀧𑀜𑁆𑀜𑀸𑀬𑀢𑀺𑁇 𑀓𑀣𑀁 𑀲𑀁𑀲𑀸𑀭𑀲𑁆𑀲 𑀧𑀘𑁆𑀙𑀺𑀫𑀸 𑀓𑁄𑀝𑀺 𑀦 𑀧𑀜𑁆𑀜𑀸𑀬𑀢𑀺…𑀧𑁂…  𑀏𑀯𑀁 𑀲𑀁𑀲𑀸𑀭𑀲𑁆𑀲 𑀧𑀘𑁆𑀙𑀺𑀫𑀸 𑀓𑁄𑀝𑀺 𑀦 𑀧𑀜𑁆𑀜𑀸𑀬𑀢𑀺𑁇 𑀏𑀯𑀁 𑀲𑀁𑀲𑀸𑀭𑀲𑁆𑀲 𑀧𑀼𑀭𑀺𑀫𑀸𑀧𑀺 𑀓𑁄𑀝𑀺 𑀦 𑀧𑀜𑁆𑀜𑀸𑀬𑀢𑀺, 𑀧𑀘𑁆𑀙𑀺𑀫𑀸𑀧𑀺 𑀓𑁄𑀝𑀺 𑀦 𑀧𑀜𑁆𑀜𑀸𑀬𑀢𑀺𑁇 𑀫𑀚𑁆𑀛𑁂𑀯 𑀲𑀁𑀲𑀸𑀭𑁂 𑀲𑀢𑁆𑀢𑀸 𑀞𑀺𑀢𑀸 𑀧𑀢𑀺𑀝𑁆𑀞𑀺𑀢𑀸 𑀅𑀮𑁆𑀮𑀻𑀦𑀸 𑀉𑀧𑀕𑀢𑀸 𑀅𑀚𑁆𑀛𑁄𑀲𑀺𑀢𑀸 𑀅𑀥𑀺𑀫𑀼𑀢𑁆𑀢𑀸𑀢𑀺—  𑀫𑀚𑁆𑀛𑁂 𑀲𑀭𑀲𑁆𑀫𑀺𑀁 𑀢𑀺𑀝𑁆𑀞𑀢𑀁𑁇 **𑀓𑀧𑁆𑀧𑀸𑀢𑀺 𑀪𑀕𑀯𑀸**𑀢𑀺𑁇 **𑀓𑀧𑁆𑀧𑀸**𑀢𑀺 𑀪𑀕𑀯𑀸 𑀢𑀁 𑀩𑁆𑀭𑀸𑀳𑁆𑀫𑀡𑀁 𑀦𑀸𑀫𑁂𑀦 𑀆𑀮𑀧𑀢𑀺𑁇 **𑀪𑀕𑀯𑀸**𑀢𑀺 𑀕𑀸𑀭𑀯𑀸𑀥𑀺𑀯𑀘𑀦𑀫𑁂𑀢𑀁…𑀧𑁂…  𑀲𑀘𑁆𑀙𑀺𑀓𑀸 𑀧𑀜𑁆𑀜𑀢𑁆𑀢𑀺, 𑀬𑀤𑀺𑀤𑀁 𑀪𑀕𑀯𑀸𑀢𑀺—  𑀓𑀧𑁆𑀧𑀸𑀢𑀺 𑀪𑀕𑀯𑀸𑁇

740. **𑀑𑀖𑁂 𑀚𑀸𑀢𑁂 𑀫𑀳𑀩𑁆𑀪𑀬𑁂**𑀢𑀺 𑀓𑀸𑀫𑁄𑀖𑁂 𑀪𑀯𑁄𑀖𑁂 𑀤𑀺𑀝𑁆𑀞𑁄𑀖𑁂 𑀅𑀯𑀺𑀚𑁆𑀚𑁄𑀖𑁂 𑀚𑀸𑀢𑁂 𑀲𑀜𑁆𑀚𑀸𑀢𑁂 𑀦𑀺𑀩𑁆𑀩𑀢𑁆𑀢𑁂 𑀅𑀪𑀺𑀦𑀺𑀩𑁆𑀩𑀢𑁆𑀢𑁂 𑀧𑀸𑀢𑀼𑀪𑀽𑀢𑁂𑁇 **𑀫𑀳𑀩𑁆𑀪𑀬𑁂**𑀢𑀺 𑀚𑀸𑀢𑀺𑀪𑀬𑁂 𑀚𑀭𑀸𑀪𑀬𑁂 𑀩𑁆𑀬𑀸𑀥𑀺𑀪𑀬𑁂 𑀫𑀭𑀡𑀪𑀬𑁂𑀢𑀺—  𑀑𑀖𑁂 𑀚𑀸𑀢𑁂 𑀫𑀳𑀩𑁆𑀪𑀬𑁂𑁇

741. **𑀚𑀭𑀸𑀫𑀘𑁆𑀘𑀼𑀧𑀭𑁂𑀢𑀸𑀦𑀦𑁆**𑀢𑀺 𑀚𑀭𑀸𑀬 𑀨𑀼𑀝𑁆𑀞𑀸𑀦𑀁 𑀧𑀭𑁂𑀢𑀸𑀦𑀁 𑀲𑀫𑁄𑀳𑀺𑀢𑀸𑀦𑀁 𑀲𑀫𑀦𑁆𑀦𑀸𑀕𑀢𑀸𑀦𑀁, 𑀫𑀘𑁆𑀘𑀼𑀦𑀸 𑀨𑀼𑀝𑁆𑀞𑀸𑀦𑀁 𑀧𑀭𑁂𑀢𑀸𑀦𑀁 𑀲𑀫𑁄𑀳𑀺𑀢𑀸𑀦𑀁 𑀲𑀫𑀦𑁆𑀦𑀸𑀕𑀢𑀸𑀦𑀁 𑀚𑀸𑀢𑀺𑀬𑀸 𑀅𑀦𑀼𑀕𑀢𑀸𑀦𑀁 𑀚𑀭𑀸𑀬 𑀅𑀦𑀼𑀲𑀝𑀸𑀦𑀁 𑀩𑁆𑀬𑀸𑀥𑀺𑀦𑀸 𑀅𑀪𑀺𑀪𑀽𑀢𑀸𑀦𑀁 𑀫𑀭𑀡𑁂𑀦 𑀅𑀩𑁆𑀪𑀸𑀳𑀢𑀸𑀦𑀁 𑀅𑀢𑀸𑀡𑀸𑀦𑀁 𑀅𑀮𑁂𑀡𑀸𑀦𑀁 𑀅𑀲𑀭𑀡𑀸𑀦𑀁 𑀅𑀲𑀭𑀡𑀻𑀪𑀽𑀢𑀸𑀦𑀦𑁆𑀢𑀺—  𑀚𑀭𑀸𑀫𑀘𑁆𑀘𑀼𑀧𑀭𑁂𑀢𑀸𑀦𑀁𑁇

742. **𑀤𑀻𑀧𑀁 𑀧𑀩𑁆𑀭𑀽𑀫𑀺 𑀓𑀧𑁆𑀧 𑀢𑁂**𑀢𑀺 𑀤𑀻𑀧𑀁 𑀢𑀸𑀡𑀁 𑀮𑁂𑀡𑀁 𑀲𑀭𑀡𑀁 𑀕𑀢𑀺𑀁 𑀧𑀭𑀸𑀬𑀦𑀁 𑀩𑁆𑀭𑀽𑀫𑀺 𑀆𑀘𑀺𑀓𑁆𑀔𑀸𑀫𑀺 𑀤𑁂𑀲𑁂𑀫𑀺 𑀧𑀜𑁆𑀜𑀧𑁂𑀫𑀺 𑀧𑀝𑁆𑀞𑀧𑁂𑀫𑀺 𑀯𑀺𑀯𑀭𑀸𑀫𑀺 𑀯𑀺𑀪𑀚𑀸𑀫𑀺 𑀉𑀢𑁆𑀢𑀸𑀦𑀻𑀓𑀭𑁄𑀫𑀺 𑀧𑀓𑀸𑀲𑁂𑀫𑀻𑀢𑀺—  𑀤𑀻𑀧𑀁 𑀧𑀩𑁆𑀭𑀽𑀫𑀺 𑀓𑀧𑁆𑀧 𑀢𑁂𑁇 𑀢𑁂𑀦𑀸𑀳 𑀪𑀕𑀯𑀸—

743. _“𑀫𑀚𑁆𑀛𑁂 𑀲𑀭𑀲𑁆𑀫𑀺𑀁 𑀢𑀺𑀝𑁆𑀞𑀢𑀁, __(𑀓𑀧𑁆𑀧𑀸𑀢𑀺 𑀪𑀕𑀯𑀸)___  
_𑀑𑀖𑁂 𑀚𑀸𑀢𑁂 𑀫𑀳𑀩𑁆𑀪𑀬𑁂;_  
_𑀚𑀭𑀸𑀫𑀘𑁆𑀘𑀼𑀧𑀭𑁂𑀢𑀸𑀦𑀁,_  
_𑀤𑀻𑀧𑀁 𑀧𑀩𑁆𑀭𑀽𑀫𑀺 𑀓𑀧𑁆𑀧 𑀢𑁂”𑀢𑀺𑁇_  


(63.)

744. _**𑀅𑀓𑀺𑀜𑁆𑀘𑀦𑀁 𑀅𑀦𑀸𑀤𑀸𑀦𑀁,**_  
_**𑀏𑀢𑀁 𑀤𑀻𑀧𑀁 𑀅𑀦𑀸𑀧𑀭𑀁;**_  
_**𑀦𑀺𑀩𑁆𑀩𑀸𑀦𑀁 𑀇𑀢𑀺 𑀦𑀁 𑀩𑁆𑀭𑀽𑀫𑀺,**_  
_**𑀚𑀭𑀸𑀫𑀘𑁆𑀘𑀼𑀧𑀭𑀺𑀓𑁆𑀔𑀬𑀁𑁇** (𑁩)_  


745. **𑀅𑀓𑀺𑀜𑁆𑀘𑀦𑀁 𑀅𑀦𑀸𑀤𑀸𑀦𑀦𑁆**𑀢𑀺𑁇 **𑀓𑀺𑀜𑁆𑀘𑀦𑀦𑁆**𑀢𑀺—  𑀭𑀸𑀕𑀓𑀺𑀜𑁆𑀘𑀦𑀁 𑀤𑁄𑀲𑀓𑀺𑀜𑁆𑀘𑀦𑀁 𑀫𑁄𑀳𑀓𑀺𑀜𑁆𑀘𑀦𑀁 𑀫𑀸𑀦𑀓𑀺𑀜𑁆𑀘𑀦𑀁 𑀤𑀺𑀝𑁆𑀞𑀺𑀓𑀺𑀜𑁆𑀘𑀦𑀁 𑀓𑀺𑀮𑁂𑀲𑀓𑀺𑀜𑁆𑀘𑀦𑀁 𑀤𑀼𑀘𑁆𑀘𑀭𑀺𑀢𑀓𑀺𑀜𑁆𑀘𑀦𑀁; 𑀓𑀺𑀜𑁆𑀘𑀦𑀧𑁆𑀧𑀳𑀸𑀦𑀁 𑀓𑀺𑀜𑁆𑀘𑀦𑀯𑀽𑀧𑀲𑀫𑀁 𑀓𑀺𑀜𑁆𑀘𑀦𑀧𑀝𑀺𑀦𑀺𑀲𑁆𑀲𑀕𑁆𑀕𑀁 𑀓𑀺𑀜𑁆𑀘𑀦𑀧𑀝𑀺𑀧𑁆𑀧𑀲𑁆𑀲𑀤𑁆𑀥𑀺𑀁 𑀅𑀫𑀢𑀁 𑀦𑀺𑀩𑁆𑀩𑀸𑀦𑀦𑁆𑀢𑀺—  𑀅𑀓𑀺𑀜𑁆𑀘𑀦𑀁𑁇 **𑀅𑀦𑀸𑀤𑀸𑀦𑀦𑁆**𑀢𑀺 **𑀆𑀤𑀸𑀦𑀁** 𑀯𑀼𑀘𑁆𑀘𑀢𑀺 𑀢𑀡𑁆𑀳𑀸𑁇 𑀬𑁄 𑀭𑀸𑀕𑁄 𑀲𑀸𑀭𑀸𑀕𑁄…𑀧𑁂…  𑀅𑀪𑀺𑀚𑁆𑀛𑀸 𑀮𑁄𑀪𑁄 𑀅𑀓𑀼𑀲𑀮𑀫𑀽𑀮𑀁𑁇 𑀆𑀤𑀸𑀦𑀧𑁆𑀧𑀳𑀸𑀦𑀁 𑀆𑀤𑀸𑀦𑀯𑀽𑀧𑀲𑀫𑀁 𑀆𑀤𑀸𑀦𑀧𑀝𑀺𑀦𑀺𑀲𑁆𑀲𑀕𑁆𑀕𑀁 𑀆𑀤𑀸𑀦𑀧𑀝𑀺𑀧𑁆𑀧𑀲𑁆𑀲𑀤𑁆𑀥𑀺𑀁 𑀅𑀫𑀢𑀁 𑀦𑀺𑀩𑁆𑀩𑀸𑀦𑀦𑁆𑀢𑀺—  𑀅𑀓𑀺𑀜𑁆𑀘𑀦𑀁 𑀅𑀦𑀸𑀤𑀸𑀦𑀁𑁇

746. **𑀏𑀢𑀁 𑀤𑀻𑀧𑀁 𑀅𑀦𑀸𑀧𑀭𑀦𑁆**𑀢𑀺 𑀏𑀢𑀁 𑀤𑀻𑀧𑀁 𑀢𑀸𑀡𑀁 𑀮𑁂𑀡𑀁 𑀲𑀭𑀡𑀁 𑀕𑀢𑀺 𑀧𑀭𑀸𑀬𑀦𑀁𑁇 **𑀅𑀦𑀸𑀧𑀭𑀦𑁆**𑀢𑀺 𑀢𑀫𑁆𑀳𑀸 𑀧𑀭𑁄 𑀅𑀜𑁆𑀜𑁄 𑀤𑀻𑀧𑁄 𑀦𑀢𑁆𑀣𑀺𑁇 𑀅𑀣 𑀔𑁄 𑀲𑁄 𑀏𑀯𑀁 𑀤𑀻𑀧𑁄 𑀅𑀕𑁆𑀕𑁄 𑀘 𑀲𑁂𑀝𑁆𑀞𑁄 𑀘 𑀯𑀺𑀲𑁂𑀝𑁆𑀞𑁄 𑀘 𑀧𑀸𑀫𑁄𑀓𑁆𑀔𑁄 𑀘 𑀉𑀢𑁆𑀢𑀫𑁄 𑀘 𑀧𑀯𑀭𑁄 𑀘𑀸𑀢𑀺—  𑀏𑀢𑀁 𑀤𑀻𑀧𑀁 𑀅𑀦𑀸𑀧𑀭𑀁𑁇

747. **𑀦𑀺𑀩𑁆𑀩𑀸𑀦𑀁 𑀇𑀢𑀺 𑀦𑀁 𑀩𑁆𑀭𑀽𑀫𑀻**𑀢𑀺 𑀯𑀸𑀦𑀁 𑀯𑀼𑀘𑁆𑀘𑀢𑀺 𑀢𑀡𑁆𑀳𑀸𑁇 𑀬𑁄 𑀭𑀸𑀕𑁄 𑀲𑀸𑀭𑀸𑀕𑁄…𑀧𑁂…  𑀅𑀪𑀺𑀚𑁆𑀛𑀸 𑀮𑁄𑀪𑁄 𑀅𑀓𑀼𑀲𑀮𑀫𑀽𑀮𑀁𑁇 𑀯𑀸𑀦𑀧𑁆𑀧𑀳𑀸𑀦𑀁 𑀯𑀸𑀦𑀯𑀽𑀧𑀲𑀫𑀁 𑀯𑀸𑀦𑀧𑀝𑀺𑀦𑀺𑀲𑁆𑀲𑀕𑁆𑀕𑀁 𑀯𑀸𑀦𑀧𑀝𑀺𑀧𑁆𑀧𑀲𑁆𑀲𑀤𑁆𑀥𑀺𑀁 𑀅𑀫𑀢𑀁 𑀦𑀺𑀩𑁆𑀩𑀸𑀦𑀁𑁇 **𑀇𑀢𑀻**𑀢𑀺 𑀧𑀤𑀲𑀦𑁆𑀥𑀺 𑀧𑀤𑀲𑀁𑀲𑀕𑁆𑀕𑁄 𑀧𑀤𑀧𑀸𑀭𑀺𑀧𑀽𑀭𑀻 𑀅𑀓𑁆𑀔𑀭𑀲𑀫𑀯𑀸𑀬𑁄 𑀩𑁆𑀬𑀜𑁆𑀚𑀦𑀲𑀺𑀮𑀺𑀝𑁆𑀞𑀢𑀸 𑀧𑀤𑀸𑀦𑀼𑀧𑀼𑀩𑁆𑀩𑀢𑀸𑀧𑁂𑀢𑀁—  𑀇𑀢𑀻𑀢𑀺𑁇 **𑀩𑁆𑀭𑀽𑀫𑀻**𑀢𑀺 𑀩𑁆𑀭𑀽𑀫𑀺 𑀆𑀘𑀺𑀓𑁆𑀔𑀸𑀫𑀺 𑀤𑁂𑀲𑁂𑀫𑀺 𑀧𑀜𑁆𑀜𑀧𑁂𑀫𑀺 𑀧𑀝𑁆𑀞𑀧𑁂𑀫𑀺 𑀯𑀺𑀯𑀭𑀸𑀫𑀺 𑀯𑀺𑀪𑀚𑀸𑀫𑀺 𑀉𑀢𑁆𑀢𑀸𑀦𑀻𑀓𑀭𑁄𑀫𑀺 𑀧𑀓𑀸𑀲𑁂𑀫𑀻𑀢𑀺—  𑀦𑀺𑀩𑁆𑀩𑀸𑀦𑀁 𑀇𑀢𑀺 𑀦𑀁 𑀩𑁆𑀭𑀽𑀫𑀺𑁇

748. **𑀚𑀭𑀸𑀫𑀘𑁆𑀘𑀼𑀧𑀭𑀺𑀓𑁆𑀔𑀬𑀦𑁆**𑀢𑀺 𑀚𑀭𑀸𑀫𑀭𑀡𑀲𑁆𑀲 𑀧𑀳𑀸𑀦𑀁 𑀯𑀽𑀧𑀲𑀫𑀁 𑀧𑀝𑀺𑀦𑀺𑀲𑁆𑀲𑀕𑁆𑀕𑀁 𑀧𑀝𑀺𑀧𑁆𑀧𑀲𑁆𑀲𑀤𑁆𑀥𑀺𑀁 𑀅𑀫𑀢𑀁 𑀦𑀺𑀩𑁆𑀩𑀸𑀦𑀦𑁆𑀢𑀺—  𑀚𑀭𑀸𑀫𑀘𑁆𑀘𑀼𑀧𑀭𑀺𑀓𑁆𑀔𑀬𑀁𑁇 𑀢𑁂𑀦𑀸𑀳 𑀪𑀕𑀯𑀸—

749. _“𑀅𑀓𑀺𑀜𑁆𑀘𑀦𑀁 𑀅𑀦𑀸𑀤𑀸𑀦𑀁,_  
_𑀏𑀢𑀁 𑀤𑀻𑀧𑀁 𑀅𑀦𑀸𑀧𑀭𑀁;_  
_𑀦𑀺𑀩𑁆𑀩𑀸𑀦𑀁 𑀇𑀢𑀺 𑀦𑀁 𑀩𑁆𑀭𑀽𑀫𑀺,_  
_𑀚𑀭𑀸𑀫𑀘𑁆𑀘𑀼𑀧𑀭𑀺𑀓𑁆𑀔𑀬𑀦𑁆”𑀢𑀺𑁇_  


(64.)

750. _**𑀏𑀢𑀤𑀜𑁆𑀜𑀸𑀬 𑀬𑁂 𑀲𑀢𑀸,**_  
_**𑀤𑀺𑀝𑁆𑀞𑀥𑀫𑁆𑀫𑀸𑀪𑀺𑀦𑀺𑀩𑁆𑀩𑀼𑀢𑀸;**_  
_**𑀦 𑀢𑁂 𑀫𑀸𑀭𑀯𑀲𑀸𑀦𑀼𑀕𑀸,**_  
_**𑀦 𑀢𑁂 𑀫𑀸𑀭𑀲𑁆𑀲 𑀧𑀤𑁆𑀥𑀕𑀽𑁇** (𑁪)_  


751. **𑀏𑀢𑀤𑀜𑁆𑀜𑀸𑀬 𑀬𑁂 𑀲𑀢𑀸**𑀢𑀺𑁇 **𑀏𑀢𑀦𑁆**𑀢𑀺 𑀅𑀫𑀢𑀁 𑀦𑀺𑀩𑁆𑀩𑀸𑀦𑀁𑁇 𑀬𑁄 𑀲𑁄 𑀲𑀩𑁆𑀩𑀲𑀗𑁆𑀔𑀸𑀭𑀲𑀫𑀣𑁄 𑀲𑀩𑁆𑀩𑀽𑀧𑀥𑀺𑀧𑀝𑀺𑀦𑀺𑀲𑁆𑀲𑀕𑁆𑀕𑁄 𑀢𑀡𑁆𑀳𑀓𑁆𑀔𑀬𑁄 𑀯𑀺𑀭𑀸𑀕𑁄 𑀦𑀺𑀭𑁄𑀥𑁄 𑀦𑀺𑀩𑁆𑀩𑀸𑀦𑀁𑁇 **𑀅𑀜𑁆𑀜𑀸𑀬𑀸**𑀢𑀺 𑀅𑀜𑁆𑀜𑀸𑀬 𑀚𑀸𑀦𑀺𑀢𑁆𑀯𑀸 𑀢𑀼𑀮𑀬𑀺𑀢𑁆𑀯𑀸 𑀢𑀻𑀭𑀬𑀺𑀢𑁆𑀯𑀸 𑀯𑀺𑀪𑀸𑀯𑀬𑀺𑀢𑁆𑀯𑀸 𑀯𑀺𑀪𑀽𑀢𑀁 𑀓𑀢𑁆𑀯𑀸, “𑀲𑀩𑁆𑀩𑁂 𑀲𑀗𑁆𑀔𑀸𑀭𑀸 𑀅𑀦𑀺𑀘𑁆𑀘𑀸”𑀢𑀺…𑀧𑁂…  “𑀬𑀁 𑀓𑀺𑀜𑁆𑀘𑀺 𑀲𑀫𑀼𑀤𑀬𑀥𑀫𑁆𑀫𑀁, 𑀲𑀩𑁆𑀩𑀁 𑀢𑀁 𑀦𑀺𑀭𑁄𑀥𑀥𑀫𑁆𑀫𑀦𑁆”𑀢𑀺 𑀅𑀜𑁆𑀜𑀸𑀬 𑀚𑀸𑀦𑀺𑀢𑁆𑀯𑀸 𑀢𑀼𑀮𑀬𑀺𑀢𑁆𑀯𑀸 𑀢𑀻𑀭𑀬𑀺𑀢𑁆𑀯𑀸 𑀯𑀺𑀪𑀸𑀯𑀬𑀺𑀢𑁆𑀯𑀸 𑀯𑀺𑀪𑀽𑀢𑀁 𑀓𑀢𑁆𑀯𑀸𑁇 **𑀬𑁂**𑀢𑀺 𑀅𑀭𑀳𑀦𑁆𑀢𑁄 𑀔𑀻𑀡𑀸𑀲𑀯𑀸𑁇 **𑀲𑀢𑀸**𑀢𑀺 𑀘𑀢𑀽𑀳𑀺 𑀓𑀸𑀭𑀡𑁂𑀳𑀺 𑀲𑀢𑀸—  𑀓𑀸𑀬𑁂 𑀓𑀸𑀬𑀸𑀦𑀼𑀧𑀲𑁆𑀲𑀦𑀸𑀲𑀢𑀺𑀧𑀝𑁆𑀞𑀸𑀦𑀁 𑀪𑀸𑀯𑁂𑀦𑁆𑀢𑀸 𑀲𑀢𑀸…𑀧𑁂…  𑀢𑁂 𑀯𑀼𑀘𑁆𑀘𑀦𑁆𑀢𑀺 𑀲𑀢𑀸𑀢𑀺—  𑀏𑀢𑀤𑀜𑁆𑀜𑀸𑀬 𑀬𑁂 𑀲𑀢𑀸𑁇

752. **𑀤𑀺𑀝𑁆𑀞𑀥𑀫𑁆𑀫𑀸𑀪𑀺𑀦𑀺𑀩𑁆𑀩𑀼𑀢𑀸**𑀢𑀺𑁇 **𑀤𑀺𑀝𑁆𑀞𑀥𑀫𑁆𑀫𑀸**𑀢𑀺 𑀤𑀺𑀝𑁆𑀞𑀥𑀫𑁆𑀫𑀸 𑀜𑀸𑀢𑀥𑀫𑁆𑀫𑀸 𑀢𑀼𑀮𑀺𑀢𑀥𑀫𑁆𑀫𑀸 𑀢𑀻𑀭𑀺𑀢𑀥𑀫𑁆𑀫𑀸 𑀯𑀺𑀪𑀽𑀢𑀥𑀫𑁆𑀫𑀸 𑀯𑀺𑀪𑀸𑀯𑀺𑀢𑀥𑀫𑁆𑀫𑀸𑁇 **𑀅𑀪𑀺𑀦𑀺𑀩𑁆𑀩𑀼𑀢𑀸**𑀢𑀺 𑀭𑀸𑀕𑀲𑁆𑀲 𑀦𑀺𑀩𑁆𑀩𑀸𑀧𑀺𑀢𑀢𑁆𑀢𑀸 𑀦𑀺𑀩𑁆𑀩𑀼𑀢𑀸, 𑀤𑁄𑀲𑀲𑁆𑀲…𑀧𑁂…  𑀲𑀩𑁆𑀩𑀸𑀓𑀼𑀲𑀮𑀸𑀪𑀺𑀲𑀗𑁆𑀔𑀸𑀭𑀸𑀦𑀁 𑀲𑀦𑁆𑀢𑀢𑁆𑀢𑀸 𑀲𑀫𑀺𑀢𑀢𑁆𑀢𑀸 𑀯𑀽𑀧𑀲𑀫𑀺𑀢𑀢𑁆𑀢𑀸 𑀦𑀺𑀚𑁆𑀛𑀸𑀢𑀢𑁆𑀢𑀸 𑀦𑀺𑀩𑁆𑀩𑀼𑀢𑀢𑁆𑀢𑀸 𑀧𑀝𑀺𑀧𑁆𑀧𑀲𑁆𑀲𑀤𑁆𑀥𑀢𑁆𑀢𑀸 𑀲𑀦𑁆𑀢𑀸 𑀉𑀧𑀲𑀦𑁆𑀢𑀸 𑀯𑀽𑀧𑀲𑀦𑁆𑀢𑀸 𑀦𑀺𑀩𑁆𑀩𑀼𑀢𑀸 𑀧𑀝𑀺𑀧𑁆𑀧𑀲𑁆𑀲𑀤𑁆𑀥𑀸𑀢𑀺—  𑀤𑀺𑀝𑁆𑀞𑀥𑀫𑁆𑀫𑀸𑀪𑀺𑀦𑀺𑀩𑁆𑀩𑀼𑀢𑀸𑁇

753. **𑀦 𑀢𑁂 𑀫𑀸𑀭𑀯𑀲𑀸𑀦𑀼𑀕𑀸**𑀢𑀺𑁇 **𑀫𑀸𑀭𑁄**𑀢𑀺 𑀬𑁄 𑀲𑁄 𑀫𑀸𑀭𑁄 𑀓𑀡𑁆𑀳𑁄 𑀅𑀥𑀺𑀧𑀢𑀺 𑀅𑀦𑁆𑀢𑀕𑀽 𑀦𑀫𑀼𑀘𑀺 𑀧𑀫𑀢𑁆𑀢𑀩𑀦𑁆𑀥𑀼𑁇 **𑀦 𑀢𑁂 𑀫𑀸𑀭𑀯𑀲𑀸𑀦𑀼𑀕𑀸**𑀢𑀺 𑀦 𑀢𑁂 𑀫𑀸𑀭𑀲𑁆𑀲 𑀯𑀲𑁂 𑀯𑀢𑁆𑀢𑀦𑁆𑀢𑀺, 𑀦𑀸𑀧𑀺 𑀫𑀸𑀭𑁄 𑀢𑁂𑀲𑀼 𑀯𑀲𑀁 𑀯𑀢𑁆𑀢𑁂𑀢𑀺𑁇 𑀢𑁂 𑀫𑀸𑀭𑀜𑁆𑀘 𑀫𑀸𑀭𑀧𑀓𑁆𑀔𑀜𑁆𑀘 𑀫𑀸𑀭𑀧𑀸𑀲𑀜𑁆𑀘 𑀫𑀸𑀭𑀩𑀍𑀇𑀲𑀜𑁆𑀘 𑀫𑀸𑀭𑀸𑀫𑀺𑀲𑀜𑁆𑀘 𑀫𑀸𑀭𑀯𑀺𑀲𑀬𑀜𑁆𑀘 𑀫𑀸𑀭𑀦𑀺𑀯𑀸𑀲𑀜𑁆𑀘 𑀫𑀸𑀭𑀕𑁄𑀘𑀭𑀜𑁆𑀘 𑀫𑀸𑀭𑀩𑀦𑁆𑀥𑀦𑀜𑁆𑀘 𑀅𑀪𑀺𑀪𑀼𑀬𑁆𑀬 𑀅𑀪𑀺𑀪𑀯𑀺𑀢𑁆𑀯𑀸 𑀅𑀚𑁆𑀛𑁄𑀢𑁆𑀣𑀭𑀺𑀢𑁆𑀯𑀸 𑀧𑀭𑀺𑀬𑀸𑀤𑀺𑀬𑀺𑀢𑁆𑀯𑀸 𑀫𑀤𑁆𑀤𑀺𑀢𑁆𑀯𑀸 𑀘𑀭𑀦𑁆𑀢𑀺 𑀯𑀺𑀳𑀭𑀦𑁆𑀢𑀺 𑀇𑀭𑀺𑀬𑀦𑁆𑀢𑀺 𑀯𑀢𑁆𑀢𑁂𑀦𑁆𑀢𑀺 𑀧𑀸𑀮𑁂𑀦𑁆𑀢𑀺 𑀬𑀧𑁂𑀦𑁆𑀢𑀺 𑀬𑀸𑀧𑁂𑀦𑁆𑀢𑀻𑀢𑀺—  𑀦 𑀢𑁂 𑀫𑀸𑀭𑀯𑀲𑀸𑀦𑀼𑀕𑀸𑁇

754. **𑀦 𑀢𑁂 𑀫𑀸𑀭𑀲𑁆𑀲 𑀧𑀤𑁆𑀥𑀕𑀽**𑀢𑀺 𑀦 𑀢𑁂 𑀫𑀸𑀭𑀲𑁆𑀲 𑀧𑀤𑁆𑀥𑀸 𑀧𑀤𑁆𑀥𑀘𑀭𑀸 𑀧𑀭𑀺𑀘𑀸𑀭𑀺𑀓𑀸 𑀲𑀺𑀬𑀸; 𑀩𑀼𑀤𑁆𑀥𑀲𑁆𑀲 𑀢𑁂 𑀪𑀕𑀯𑀢𑁄 𑀧𑀤𑁆𑀥𑀸 𑀧𑀤𑁆𑀥𑀘𑀭𑀸 𑀧𑀭𑀺𑀘𑀸𑀭𑀺𑀓𑀸 𑀲𑀺𑀬𑀸𑀢𑀺—  𑀦 𑀢𑁂 𑀫𑀸𑀭𑀲𑁆𑀲 𑀧𑀤𑁆𑀥𑀕𑀽𑁇 𑀢𑁂𑀦𑀸𑀳 𑀪𑀕𑀯𑀸—

755. _“𑀏𑀢𑀤𑀜𑁆𑀜𑀸𑀬 𑀬𑁂 𑀲𑀢𑀸,_  
_𑀤𑀺𑀝𑁆𑀞𑀥𑀫𑁆𑀫𑀸𑀪𑀺𑀦𑀺𑀩𑁆𑀩𑀼𑀢𑀸;_  
_𑀦 𑀢𑁂 𑀫𑀸𑀭𑀯𑀲𑀸𑀦𑀼𑀕𑀸,_  
_𑀦 𑀢𑁂 𑀫𑀸𑀭𑀲𑁆𑀲 𑀧𑀤𑁆𑀥𑀕𑀽”𑀢𑀺𑁇_  


756. 𑀲𑀳 𑀕𑀸𑀣𑀸𑀧𑀭𑀺𑀬𑁄𑀲𑀸𑀦𑀸…𑀧𑁂…  𑀲𑀢𑁆𑀣𑀸 𑀫𑁂 𑀪𑀦𑁆𑀢𑁂 𑀪𑀕𑀯𑀸, 𑀲𑀸𑀯𑀓𑁄𑀳𑀫𑀲𑁆𑀫𑀻𑀢𑀺𑁇

---

757. 𑀓𑀧𑁆𑀧𑀫𑀸𑀡𑀯𑀧𑀼𑀘𑁆𑀙𑀸𑀦𑀺𑀤𑁆𑀤𑁂𑀲𑁄 𑀤𑀲𑀫𑁄𑁇



[Go to previous page (2.1.9 Todeyyamāṇavapucchāniddesa)](/tipitaka/25Cn/2/2.1/2.1.9.md) / [Go to parent page (2.1 Pucchāniddesa)](/tipitaka/25Cn/2/2.1.md) / [Go to next page (2.1.11 Jatukaṇṇimāṇavapucchāniddesa)](/tipitaka/25Cn/2/2.1/2.1.11.md)


