
[Home](/) / [25Cn Cūḷaniddesapāḷi](../../../25Cn.md) / [2 Pārāyanavagganiddesa](../../2.md) / [2.1 Pucchāniddesa](../2.1.md)

# 𑁨𑁇𑁧𑁇𑁧𑁧 𑀚𑀢𑀼𑀓𑀡𑁆𑀡𑀺𑀫𑀸𑀡𑀯𑀧𑀼𑀘𑁆𑀙𑀸𑀦𑀺𑀤𑁆𑀤𑁂𑀲

* 𑀧𑀸𑀭𑀸𑀬𑀦𑀯𑀕𑁆𑀕𑀦𑀺𑀤𑁆𑀤𑁂𑀲

* 𑀧𑀼𑀘𑁆𑀙𑀸𑀦𑀺𑀤𑁆𑀤𑁂𑀲

* 𑀚𑀢𑀼𑀓𑀡𑁆𑀡𑀺𑀫𑀸𑀡𑀯𑀧𑀼𑀘𑁆𑀙𑀸𑀦𑀺𑀤𑁆𑀤𑁂𑀲

(65.)

758\. _**𑀲𑀼𑀢𑁆𑀯𑀸𑀦𑀳𑀁 𑀯𑀻𑀭𑀫𑀓𑀸𑀫𑀓𑀸𑀫𑀺𑀁, __(𑀇𑀘𑁆𑀘𑀸𑀬𑀲𑁆𑀫𑀸 𑀚𑀢𑀼𑀓𑀡𑁆𑀡𑀺)__**_  
_**𑀑𑀖𑀸𑀢𑀺𑀕𑀁 𑀧𑀼𑀝𑁆𑀞𑀼𑀫𑀓𑀸𑀫𑀫𑀸𑀕𑀫𑀁;**_  
_**𑀲𑀦𑁆𑀢𑀺𑀧𑀤𑀁 𑀩𑁆𑀭𑀽𑀳𑀺 𑀲𑀳𑀚𑀦𑁂𑀢𑁆𑀢,**_  
_**𑀬𑀣𑀸𑀢𑀘𑁆𑀙𑀁 𑀪𑀕𑀯𑀸 𑀩𑁆𑀭𑀽𑀳𑀺 𑀫𑁂𑀢𑀁𑁇** (𑁧)_  


759\. **𑀲𑀼𑀢𑁆𑀯𑀸𑀦𑀳𑀁 𑀯𑀻𑀭𑀫𑀓𑀸𑀫𑀓𑀸𑀫𑀺𑀦𑁆**𑀢𑀺 𑀲𑀼𑀢𑁆𑀯𑀸 𑀲𑀼𑀡𑀺𑀢𑁆𑀯𑀸 𑀉𑀕𑁆𑀕𑀳𑁂𑀢𑁆𑀯𑀸 𑀉𑀧𑀥𑀸𑀭𑁂𑀢𑁆𑀯𑀸 𑀉𑀧𑀮𑀓𑁆𑀔𑀬𑀺𑀢𑁆𑀯𑀸𑁇 𑀇𑀢𑀺𑀧𑀺 𑀲𑁄 𑀪𑀕𑀯𑀸 𑀅𑀭𑀳𑀁…𑀧𑁂…  𑀩𑀼𑀤𑁆𑀥𑁄 𑀪𑀕𑀯𑀸𑀢𑀺—  𑀲𑀼𑀢𑁆𑀯𑀸𑀦𑀳𑀁𑁇 **𑀯𑀻𑀭𑀦𑁆**𑀢𑀺 𑀯𑀻𑀭𑁄 𑀪𑀕𑀯𑀸𑁇 𑀯𑀻𑀭𑀺𑀬𑀯𑀸𑀢𑀺 𑀯𑀻𑀭𑁄, 𑀧𑀳𑀽𑀢𑀺 𑀯𑀻𑀭𑁄, 𑀯𑀺𑀲𑀯𑀻𑀢𑀺 𑀯𑀻𑀭𑁄, 𑀅𑀮𑀫𑀢𑁆𑀢𑁄𑀢𑀺 𑀯𑀻𑀭𑁄, 𑀲𑀽𑀭𑁄𑀢𑀺 𑀯𑀻𑀭𑁄, 𑀯𑀺𑀓𑁆𑀓𑀦𑁆𑀢𑁄 𑀅𑀪𑀻𑀭𑀽 𑀅𑀘𑁆𑀙𑀫𑁆𑀪𑀻 𑀅𑀦𑀼𑀢𑁆𑀭𑀸𑀲𑀻 𑀅𑀧𑀮𑀸𑀬𑀻 𑀧𑀳𑀻𑀦𑀪𑀬𑀪𑁂𑀭𑀯𑁄 𑀯𑀺𑀕𑀢𑀮𑁄𑀫𑀳𑀁𑀲𑁄𑀢𑀺 𑀯𑀻𑀭𑁄𑁇

760\. _𑀯𑀺𑀭𑀢𑁄 𑀇𑀥 𑀲𑀩𑁆𑀩𑀧𑀸𑀧𑀓𑁂𑀳𑀺,_  
_𑀦𑀺𑀭𑀬𑀤𑀼𑀓𑁆𑀔𑀁 𑀅𑀢𑀺𑀘𑁆𑀘 𑀯𑀻𑀭𑀺𑀬𑀯𑀸𑀲𑁄;_  
_𑀲𑁄 𑀯𑀻𑀭𑀺𑀬𑀯𑀸 𑀧𑀥𑀸𑀦𑀯𑀸,_  
_𑀯𑀻𑀭𑁄 𑀢𑀸𑀤𑀺 𑀧𑀯𑀼𑀘𑁆𑀘𑀢𑁂 𑀢𑀣𑀢𑁆𑀢𑀸𑀢𑀺𑁇_  


761\. 𑀲𑀼𑀢𑁆𑀯𑀸𑀦𑀳𑀁 𑀯𑀻𑀭𑀁𑁇 **𑀅𑀓𑀸𑀫𑀓𑀸𑀫𑀺𑀦𑁆**𑀢𑀺𑁇 **𑀓𑀸𑀫𑀸**𑀢𑀺 𑀉𑀤𑁆𑀤𑀸𑀦𑀢𑁄 𑀤𑁆𑀯𑁂 𑀓𑀸𑀫𑀸—  𑀯𑀢𑁆𑀣𑀼𑀓𑀸𑀫𑀸 𑀘 𑀓𑀺𑀮𑁂𑀲𑀓𑀸𑀫𑀸 𑀘…𑀧𑁂…  𑀇𑀫𑁂 𑀯𑀼𑀘𑁆𑀘𑀦𑁆𑀢𑀺 𑀯𑀢𑁆𑀣𑀼𑀓𑀸𑀫𑀸…𑀧𑁂…  𑀇𑀫𑁂 𑀯𑀼𑀘𑁆𑀘𑀦𑁆𑀢𑀺 𑀓𑀺𑀮𑁂𑀲𑀓𑀸𑀫𑀸𑁇 𑀩𑀼𑀤𑁆𑀥𑀲𑁆𑀲 𑀪𑀕𑀯𑀢𑁄 𑀯𑀢𑁆𑀣𑀼𑀓𑀸𑀫𑀸 𑀧𑀭𑀺𑀜𑁆𑀜𑀸𑀢𑀸, 𑀓𑀺𑀮𑁂𑀲𑀓𑀸𑀫𑀸 𑀧𑀳𑀻𑀦𑀸𑁇 𑀯𑀢𑁆𑀣𑀼𑀓𑀸𑀫𑀸𑀦𑀁 𑀧𑀭𑀺𑀜𑁆𑀜𑀸𑀢𑀢𑁆𑀢𑀸 𑀓𑀺𑀮𑁂𑀲𑀓𑀸𑀫𑀸𑀦𑀁 𑀧𑀳𑀻𑀦𑀢𑁆𑀢𑀸 𑀪𑀕𑀯𑀸 𑀦 𑀓𑀸𑀫𑁂 𑀓𑀸𑀫𑁂𑀢𑀺, 𑀦 𑀓𑀸𑀫𑁂 𑀧𑀢𑁆𑀣𑁂𑀢𑀺, 𑀦 𑀓𑀸𑀫𑁂 𑀧𑀺𑀳𑁂𑀢𑀺, 𑀦 𑀓𑀸𑀫𑁂 𑀅𑀪𑀺𑀚𑀧𑁆𑀧𑀢𑀺𑁇 𑀬𑁂 𑀓𑀸𑀫𑁂 𑀓𑀸𑀫𑁂𑀦𑁆𑀢𑀺, 𑀓𑀸𑀫𑁂 𑀧𑀢𑁆𑀣𑁂𑀦𑁆𑀢𑀺, 𑀓𑀸𑀫𑁂 𑀧𑀺𑀳𑁂𑀦𑁆𑀢𑀺, 𑀓𑀸𑀫𑁂 𑀅𑀪𑀺𑀚𑀧𑁆𑀧𑀦𑁆𑀢𑀺, 𑀢𑁂 𑀓𑀸𑀫𑀓𑀸𑀫𑀺𑀦𑁄 𑀭𑀸𑀕𑀭𑀸𑀕𑀺𑀦𑁄 𑀲𑀜𑁆𑀜𑀸𑀲𑀜𑁆𑀜𑀺𑀦𑁄𑁇 𑀪𑀕𑀯𑀸 𑀦 𑀓𑀸𑀫𑁂 𑀓𑀸𑀫𑁂𑀢𑀺, 𑀦 𑀓𑀸𑀫𑁂 𑀧𑀢𑁆𑀣𑁂𑀢𑀺, 𑀦 𑀓𑀸𑀫𑁂 𑀧𑀺𑀳𑁂𑀢𑀺, 𑀦 𑀓𑀸𑀫𑁂 𑀅𑀪𑀺𑀚𑀧𑁆𑀧𑀢𑀺𑁇 𑀢𑀲𑁆𑀫𑀸 𑀩𑀼𑀤𑁆𑀥𑁄 𑀅𑀓𑀸𑀫𑁄 𑀦𑀺𑀓𑁆𑀓𑀸𑀫𑁄 𑀘𑀢𑁆𑀢𑀓𑀸𑀫𑁄 𑀯𑀦𑁆𑀢𑀓𑀸𑀫𑁄 𑀫𑀼𑀢𑁆𑀢𑀓𑀸𑀫𑁄 𑀧𑀳𑀻𑀦𑀓𑀸𑀫𑁄 𑀧𑀝𑀺𑀦𑀺𑀲𑁆𑀲𑀝𑁆𑀞𑀓𑀸𑀫𑁄 𑀯𑀻𑀢𑀭𑀸𑀕𑁄 𑀯𑀺𑀕𑀢𑀭𑀸𑀕𑁄 𑀘𑀢𑁆𑀢𑀭𑀸𑀕𑁄 𑀯𑀦𑁆𑀢𑀭𑀸𑀕𑁄 𑀫𑀼𑀢𑁆𑀢𑀭𑀸𑀕𑁄 𑀧𑀳𑀻𑀦𑀭𑀸𑀕𑁄 𑀧𑀝𑀺𑀦𑀺𑀲𑁆𑀲𑀝𑁆𑀞𑀭𑀸𑀕𑁄 𑀦𑀺𑀘𑁆𑀙𑀸𑀢𑁄 𑀦𑀺𑀩𑁆𑀩𑀼𑀢𑁄 𑀲𑀻𑀢𑀺𑀪𑀽𑀢𑁄 𑀲𑀼𑀔𑀧𑁆𑀧𑀝𑀺𑀲𑀁𑀯𑁂𑀤𑀻 𑀩𑁆𑀭𑀳𑁆𑀫𑀪𑀽𑀢𑁂𑀦 𑀅𑀢𑁆𑀢𑀦𑀸 𑀯𑀺𑀳𑀭𑀢𑀻𑀢𑀺—  𑀲𑀼𑀢𑁆𑀯𑀸𑀦𑀳𑀁 𑀯𑀻𑀭 𑀅𑀫𑀓𑀸𑀫𑀓𑀸𑀫𑀺𑀁𑁇

762\. **𑀇𑀘𑁆𑀘𑀸𑀬𑀲𑁆𑀫𑀸 𑀚𑀢𑀼𑀓𑀡𑁆𑀡𑀻**𑀢𑀺𑁇 **𑀇𑀘𑁆𑀘𑀸**𑀢𑀺 𑀧𑀤𑀲𑀦𑁆𑀥𑀺…𑀧𑁂…  𑀧𑀤𑀸𑀦𑀼𑀧𑀼𑀩𑁆𑀩𑀢𑀸𑀧𑁂𑀢𑀁—  𑀇𑀘𑁆𑀘𑀸𑀢𑀺𑁇 **𑀆𑀬𑀲𑁆𑀫𑀸**𑀢𑀺 𑀧𑀺𑀬𑀯𑀘𑀦𑀁 𑀲𑀕𑀸𑀭𑀯𑀲𑀧𑁆𑀧𑀢𑀺𑀲𑁆𑀲𑀸𑀥𑀺𑀯𑀘𑀦𑀫𑁂𑀢𑀁 𑀆𑀬𑀲𑁆𑀫𑀸𑀢𑀺𑁇 **𑀚𑀢𑀼𑀓𑀡𑁆𑀡𑀻**𑀢𑀺 𑀢𑀲𑁆𑀲 𑀩𑁆𑀭𑀸𑀳𑁆𑀫𑀡𑀲𑁆𑀲 𑀕𑁄𑀢𑁆𑀢𑀁 𑀲𑀗𑁆𑀔𑀸 𑀲𑀫𑀜𑁆𑀜𑀸 𑀧𑀜𑁆𑀜𑀢𑁆𑀢𑀺 𑀯𑁄𑀳𑀸𑀭𑁄𑀢𑀺—  𑀇𑀘𑁆𑀘𑀸𑀬𑀲𑁆𑀫𑀸 𑀚𑀢𑀼𑀓𑀡𑁆𑀡𑀺𑁇

763\. **𑀑𑀖𑀸𑀢𑀺𑀕𑀁 𑀧𑀼𑀝𑁆𑀞𑀼𑀫𑀓𑀸𑀫𑀫𑀸𑀕𑀫𑀦𑁆**𑀢𑀺𑁇 **𑀑𑀖𑀸𑀢𑀺𑀕𑀦𑁆**𑀢𑀺 𑀑𑀖𑀸𑀢𑀺𑀕𑀁 𑀑𑀖𑀁 𑀅𑀢𑀺𑀓𑁆𑀓𑀦𑁆𑀢𑀁 𑀲𑀫𑀢𑀺𑀓𑁆𑀓𑀦𑁆𑀢𑀁 𑀯𑀻𑀢𑀺𑀯𑀢𑁆𑀢𑀦𑁆𑀢𑀺—  𑀑𑀖𑀸𑀢𑀺𑀕𑀁𑁇 **𑀧𑀼𑀝𑁆𑀞𑀼𑀦𑁆**𑀢𑀺 𑀧𑀼𑀝𑁆𑀞𑀼𑀁 𑀧𑀼𑀘𑁆𑀙𑀺𑀢𑀼𑀁 𑀬𑀸𑀘𑀺𑀢𑀼𑀁 𑀅𑀚𑁆𑀛𑁂𑀲𑀺𑀢𑀼𑀁 𑀧𑀲𑀸𑀤𑁂𑀢𑀼𑀁𑁇 **𑀅𑀓𑀸𑀫𑀫𑀸𑀕𑀫𑀦𑁆**𑀢𑀺 𑀅𑀓𑀸𑀫𑀁 𑀧𑀼𑀝𑁆𑀞𑀼𑀁 𑀦𑀺𑀓𑁆𑀓𑀸𑀫𑀁 𑀘𑀢𑁆𑀢𑀓𑀸𑀫𑀁 𑀯𑀦𑁆𑀢𑀓𑀸𑀫𑀁 𑀫𑀼𑀢𑁆𑀢𑀓𑀸𑀫𑀁 𑀧𑀳𑀻𑀦𑀓𑀸𑀫𑀁 𑀧𑀝𑀺𑀦𑀺𑀲𑁆𑀲𑀝𑁆𑀞𑀓𑀸𑀫𑀁 𑀯𑀻𑀢𑀭𑀸𑀕𑀁 𑀯𑀺𑀕𑀢𑀭𑀸𑀕𑀁 𑀘𑀢𑁆𑀢𑀭𑀸𑀕𑀁 𑀯𑀦𑁆𑀢𑀭𑀸𑀕𑀁 𑀫𑀼𑀢𑁆𑀢𑀭𑀸𑀕𑀁 𑀧𑀳𑀻𑀦𑀭𑀸𑀕𑀁 𑀧𑀝𑀺𑀦𑀺𑀲𑁆𑀲𑀝𑁆𑀞𑀭𑀸𑀕𑀁 𑀆𑀕𑀫𑁆𑀳𑀸 𑀆𑀕𑀢𑀫𑁆𑀳𑀸 𑀉𑀧𑀸𑀕𑀢𑀫𑁆𑀳𑀸 𑀲𑀫𑁆𑀧𑀢𑁆𑀢𑀫𑁆𑀳𑀸 𑀢𑀬𑀸 𑀲𑀤𑁆𑀥𑀺𑀁 𑀲𑀫𑀸𑀕𑀢𑀫𑁆𑀳𑀸𑀢𑀺—  𑀑𑀖𑀸𑀢𑀺𑀕𑀁 𑀧𑀼𑀝𑁆𑀞𑀼𑀫𑀓𑀸𑀫𑀫𑀸𑀕𑀫𑀁𑁇

764\. **𑀲𑀦𑁆𑀢𑀺𑀧𑀤𑀁 𑀩𑁆𑀭𑀽𑀳𑀺 𑀲𑀳𑀚𑀦𑁂𑀢𑁆𑀢𑀸**𑀢𑀺𑁇 **𑀲𑀦𑁆𑀢𑀻**𑀢𑀺 𑀏𑀓𑁂𑀦 𑀆𑀓𑀸𑀭𑁂𑀦 𑀲𑀦𑁆𑀢𑀺𑀧𑀺 𑀲𑀦𑁆𑀢𑀺𑀧𑀤𑀫𑁆𑀧𑀺 𑀢𑀁𑀬𑁂𑀯 𑀅𑀫𑀢𑀁 𑀦𑀺𑀩𑁆𑀩𑀸𑀦𑀁𑁇 𑀬𑁄 𑀲𑁄 𑀲𑀩𑁆𑀩𑀲𑀗𑁆𑀔𑀸𑀭𑀲𑀫𑀣𑁄 𑀲𑀩𑁆𑀩𑀽𑀧𑀥𑀺𑀧𑀝𑀺𑀦𑀺𑀲𑁆𑀲𑀕𑁆𑀕𑁄 𑀢𑀡𑁆𑀳𑀓𑁆𑀔𑀬𑁄 𑀯𑀺𑀭𑀸𑀕𑁄 𑀦𑀺𑀭𑁄𑀥𑁄 𑀦𑀺𑀩𑁆𑀩𑀸𑀦𑀁𑁇 𑀯𑀼𑀢𑁆𑀢𑀜𑁆𑀳𑁂𑀢𑀁 𑀪𑀕𑀯𑀢𑀸—  “𑀲𑀦𑁆𑀢𑀫𑁂𑀢𑀁 𑀧𑀤𑀁, 𑀧𑀡𑀻𑀢𑀫𑁂𑀢𑀁 𑀧𑀤𑀁, 𑀬𑀤𑀺𑀤𑀁 𑀲𑀩𑁆𑀩𑀲𑀗𑁆𑀔𑀸𑀭𑀲𑀫𑀣𑁄 𑀲𑀩𑁆𑀩𑀽𑀧𑀥𑀺𑀧𑀝𑀺𑀦𑀺𑀲𑁆𑀲𑀕𑁆𑀕𑁄 𑀢𑀡𑁆𑀳𑀓𑁆𑀔𑀬𑁄 𑀯𑀺𑀭𑀸𑀕𑁄 𑀦𑀺𑀭𑁄𑀥𑁄 𑀦𑀺𑀩𑁆𑀩𑀸𑀦𑀦𑁆”𑀢𑀺𑁇 𑀅𑀣𑀸𑀧𑀭𑁂𑀦𑀸𑀓𑀸𑀭𑁂𑀦 𑀬𑁂 𑀥𑀫𑁆𑀫𑀸 𑀲𑀦𑁆𑀢𑀸𑀥𑀺𑀕𑀫𑀸𑀬 𑀲𑀦𑁆𑀢𑀺𑀨𑀼𑀲𑀦𑀸𑀬 𑀲𑀦𑁆𑀢𑀺𑀲𑀘𑁆𑀙𑀺𑀓𑀺𑀭𑀺𑀬𑀸𑀬 𑀲𑀁𑀯𑀢𑁆𑀢𑀦𑁆𑀢𑀺, 𑀲𑁂𑀬𑁆𑀬𑀣𑀺𑀤𑀁—  𑀘𑀢𑁆𑀢𑀸𑀭𑁄 𑀲𑀢𑀺𑀧𑀝𑁆𑀞𑀸𑀦𑀸 𑀘𑀢𑁆𑀢𑀸𑀭𑁄 𑀲𑀫𑁆𑀫𑀧𑁆𑀧𑀥𑀸𑀦𑀸 𑀘𑀢𑁆𑀢𑀸𑀭𑁄 𑀇𑀤𑁆𑀥𑀺𑀧𑀸𑀤𑀸 𑀧𑀜𑁆𑀘𑀺𑀦𑁆𑀤𑁆𑀭𑀺𑀬𑀸𑀦𑀺 𑀧𑀜𑁆𑀘 𑀩𑀮𑀸𑀦𑀺 𑀲𑀢𑁆𑀢 𑀩𑁄𑀚𑁆𑀛𑀗𑁆𑀕𑀸 𑀅𑀭𑀺𑀬𑁄 𑀅𑀝𑁆𑀞𑀗𑁆𑀕𑀺𑀓𑁄 𑀫𑀕𑁆𑀕𑁄—  𑀇𑀫𑁂 𑀯𑀼𑀘𑁆𑀘𑀦𑁆𑀢𑀺 𑀲𑀦𑁆𑀢𑀺𑀧𑀤𑀸𑁇 𑀲𑀦𑁆𑀢𑀺𑀧𑀤𑀁 𑀢𑀸𑀡𑀧𑀤𑀁 𑀮𑁂𑀡𑀧𑀤𑀁 𑀲𑀭𑀡𑀧𑀤𑀁 𑀅𑀪𑀬𑀧𑀤𑀁 𑀅𑀘𑁆𑀘𑀼𑀢𑀧𑀤𑀁 𑀅𑀫𑀢𑀧𑀤𑀁 𑀦𑀺𑀩𑁆𑀩𑀸𑀦𑀧𑀤𑀁 𑀩𑁆𑀭𑀽𑀳𑀺 𑀆𑀘𑀺𑀓𑁆𑀔𑀸𑀳𑀺 𑀤𑁂𑀲𑁂𑀳𑀺 𑀧𑀜𑁆𑀜𑀧𑁂𑀳𑀺 𑀧𑀝𑁆𑀞𑀧𑁂𑀳𑀺 𑀯𑀺𑀯𑀭𑀸𑀳𑀺 𑀯𑀺𑀪𑀚𑀸𑀳𑀺 𑀉𑀢𑁆𑀢𑀸𑀦𑀻𑀓𑀭𑁄𑀳𑀺 𑀧𑀓𑀸𑀲𑁂𑀳𑀺𑁇 **𑀲𑀳𑀚𑀦𑁂𑀢𑁆𑀢𑀸**𑀢𑀺 𑀦𑁂𑀢𑁆𑀢𑀁 𑀯𑀼𑀘𑁆𑀘𑀢𑀺 𑀲𑀩𑁆𑀩𑀜𑁆𑀜𑀼𑀢𑀜𑀸𑀡𑀁𑁇 𑀩𑀼𑀤𑁆𑀥𑀲𑁆𑀲 𑀪𑀕𑀯𑀢𑁄 𑀦𑁂𑀢𑁆𑀢𑀜𑁆𑀘 𑀚𑀺𑀦𑀪𑀸𑀯𑁄 𑀘 𑀩𑁄𑀥𑀺𑀬𑀸 𑀫𑀽𑀮𑁂 𑀅𑀧𑀼𑀩𑁆𑀩𑀁 𑀅𑀘𑀭𑀺𑀫𑀁 𑀏𑀓𑀲𑁆𑀫𑀺𑀁 𑀔𑀡𑁂 𑀉𑀧𑁆𑀧𑀦𑁆𑀦𑁄, 𑀢𑀲𑁆𑀫𑀸 𑀩𑀼𑀤𑁆𑀥𑁄 𑀲𑀳𑀚𑀦𑁂𑀢𑁆𑀢𑁄𑀢𑀺—  𑀲𑀦𑁆𑀢𑀺𑀧𑀤𑀁 𑀩𑁆𑀭𑀽𑀳𑀺 𑀲𑀳𑀚𑀦𑁂𑀢𑁆𑀢𑁇

765\. **𑀬𑀣𑀸𑀢𑀘𑁆𑀙𑀁 𑀪𑀕𑀯𑀸 𑀩𑁆𑀭𑀽𑀳𑀺 𑀫𑁂𑀢𑀦𑁆**𑀢𑀺 𑀬𑀣𑀸𑀢𑀘𑁆𑀙𑀁 𑀯𑀼𑀘𑁆𑀘𑀢𑀺 𑀅𑀫𑀢𑀁 𑀦𑀺𑀩𑁆𑀩𑀸𑀦𑀁…𑀧𑁂…  𑀦𑀺𑀭𑁄𑀥𑁄 𑀦𑀺𑀩𑁆𑀩𑀸𑀦𑀁𑁇 **𑀪𑀕𑀯𑀸**𑀢𑀺 𑀕𑀸𑀭𑀯𑀸𑀥𑀺𑀯𑀘𑀦𑀁…𑀧𑁂…  𑀲𑀘𑁆𑀙𑀺𑀓𑀸 𑀧𑀜𑁆𑀜𑀢𑁆𑀢𑀺, 𑀬𑀤𑀺𑀤𑀁 𑀪𑀕𑀯𑀸𑀢𑀺𑁇 **𑀩𑁆𑀭𑀽𑀳𑀺 𑀫𑁂𑀢𑀦𑁆**𑀢𑀺 𑀩𑁆𑀭𑀽𑀳𑀺 𑀆𑀘𑀺𑀓𑁆𑀔𑀸𑀳𑀺…𑀧𑁂…  𑀧𑀓𑀸𑀲𑁂𑀳𑀻𑀢𑀺—  𑀬𑀣𑀸𑀢𑀘𑁆𑀙𑀁 𑀪𑀕𑀯𑀸 𑀩𑁆𑀭𑀽𑀳𑀺 𑀫𑁂𑀢𑀁𑁇 𑀢𑁂𑀦𑀸𑀳 𑀲𑁄 𑀩𑁆𑀭𑀸𑀳𑁆𑀫𑀡𑁄—

766\. _“𑀲𑀼𑀢𑁆𑀯𑀸𑀦𑀳𑀁 𑀯𑀻𑀭𑀫𑀓𑀸𑀫𑀓𑀸𑀫𑀺𑀁, __(𑀇𑀘𑁆𑀘𑀸𑀬𑀲𑁆𑀫𑀸 𑀚𑀢𑀼𑀓𑀡𑁆𑀡𑀺)___  
_𑀑𑀖𑀸𑀢𑀺𑀕𑀁 𑀧𑀼𑀝𑁆𑀞𑀼𑀫𑀓𑀸𑀫𑀫𑀸𑀕𑀫𑀁;_  
_𑀲𑀦𑁆𑀢𑀺𑀧𑀤𑀁 𑀩𑁆𑀭𑀽𑀳𑀺 𑀲𑀳𑀚𑀦𑁂𑀢𑁆𑀢,_  
_𑀬𑀣𑀸𑀢𑀘𑁆𑀙𑀁 𑀪𑀕𑀯𑀸 𑀩𑁆𑀭𑀽𑀳𑀺 𑀫𑁂𑀢𑀦𑁆”𑀢𑀺𑁇_  


(66.)

767\. _**𑀪𑀕𑀯𑀸 𑀳𑀺 𑀓𑀸𑀫𑁂 𑀅𑀪𑀺𑀪𑀼𑀬𑁆𑀬 𑀇𑀭𑀺𑀬𑀢𑀺,**_  
_**𑀆𑀤𑀺𑀘𑁆𑀘𑁄𑀯 𑀧𑀣𑀯𑀺𑀁 𑀢𑁂𑀚𑀻 𑀢𑁂𑀚𑀲𑀸;**_  
_**𑀧𑀭𑀺𑀢𑁆𑀢𑀧𑀜𑁆𑀜𑀲𑁆𑀲 𑀫𑁂 𑀪𑀽𑀭𑀺𑀧𑀜𑁆𑀜,**_  
_**𑀆𑀘𑀺𑀓𑁆𑀔 𑀥𑀫𑁆𑀫𑀁 𑀬𑀫𑀳𑀁 𑀯𑀺𑀚𑀜𑁆𑀜𑀁;**_  
_**𑀚𑀸𑀢𑀺𑀚𑀭𑀸𑀬 𑀇𑀥 𑀯𑀺𑀧𑁆𑀧𑀳𑀸𑀦𑀁𑁇** (𑁨)_  


768\. **𑀪𑀕𑀯𑀸 𑀳𑀺 𑀓𑀸𑀫𑁂 𑀅𑀪𑀺𑀪𑀼𑀬𑁆𑀬 𑀇𑀭𑀺𑀬𑀢𑀻**𑀢𑀺𑁇 **𑀪𑀕𑀯𑀸**𑀢𑀺 𑀕𑀸𑀭𑀯𑀸𑀥𑀺𑀯𑀘𑀦𑀁…𑀧𑁂…  𑀲𑀘𑁆𑀙𑀺𑀓𑀸 𑀧𑀜𑁆𑀜𑀢𑁆𑀢𑀺, 𑀬𑀤𑀺𑀤𑀁 𑀪𑀕𑀯𑀸𑀢𑀺𑁇 **𑀓𑀸𑀫𑀸**𑀢𑀺 𑀉𑀤𑁆𑀤𑀸𑀦𑀢𑁄 𑀤𑁆𑀯𑁂 𑀓𑀸𑀫𑀸—  𑀯𑀢𑁆𑀣𑀼𑀓𑀸𑀫𑀸 𑀘 𑀓𑀺𑀮𑁂𑀲𑀓𑀸𑀫𑀸 𑀘…𑀧𑁂…  𑀇𑀫𑁂 𑀯𑀼𑀘𑁆𑀘𑀦𑁆𑀢𑀺 𑀯𑀢𑁆𑀣𑀼𑀓𑀸𑀫𑀸…𑀧𑁂…  𑀇𑀫𑁂 𑀯𑀼𑀘𑁆𑀘𑀦𑁆𑀢𑀺 𑀓𑀺𑀮𑁂𑀲𑀓𑀸𑀫𑀸𑁇 𑀪𑀕𑀯𑀸 𑀯𑀢𑁆𑀣𑀼𑀓𑀸𑀫𑁂 𑀧𑀭𑀺𑀚𑀸𑀦𑀺𑀢𑁆𑀯𑀸 𑀓𑀺𑀮𑁂𑀲𑀓𑀸𑀫𑁂 𑀧𑀳𑀸𑀬 𑀅𑀪𑀺𑀪𑀼𑀬𑁆𑀬 𑀅𑀪𑀺𑀪𑀯𑀺𑀢𑁆𑀯𑀸 𑀅𑀚𑁆𑀛𑁄𑀢𑁆𑀣𑀭𑀺𑀢𑁆𑀯𑀸 𑀧𑀭𑀺𑀬𑀸𑀤𑀺𑀬𑀺𑀢𑁆𑀯𑀸 𑀘𑀭𑀢𑀺 𑀯𑀺𑀳𑀭𑀢𑀺 𑀇𑀭𑀺𑀬𑀢𑀺 𑀯𑀢𑁆𑀢𑁂𑀢𑀺 𑀧𑀸𑀮𑁂𑀢𑀺 𑀬𑀧𑁂𑀢𑀺 𑀬𑀸𑀧𑁂𑀢𑀻𑀢𑀺—  𑀪𑀕𑀯𑀸 𑀳𑀺 𑀓𑀸𑀫𑁂 𑀅𑀪𑀺𑀪𑀼𑀬𑁆𑀬 𑀇𑀭𑀺𑀬𑀢𑀺𑁇

769\. **𑀆𑀤𑀺𑀘𑁆𑀘𑁄𑀯 𑀧𑀣𑀯𑀺𑀁 𑀢𑁂𑀚𑀻 𑀢𑁂𑀚𑀲𑀸**𑀢𑀺 𑀆𑀤𑀺𑀘𑁆𑀘𑁄 𑀯𑀼𑀘𑁆𑀘𑀢𑀺 𑀲𑀽𑀭𑀺𑀬𑁄𑁇 𑀧𑀣𑀯𑀻 𑀯𑀼𑀘𑁆𑀘𑀢𑀺 𑀚𑀕𑀢𑀻𑁇 𑀬𑀣𑀸 𑀲𑀽𑀭𑀺𑀬𑁄 𑀢𑁂𑀚𑀻 𑀢𑁂𑀚𑁂𑀦 𑀲𑀫𑀦𑁆𑀦𑀸𑀕𑀢𑁄 𑀧𑀣𑀯𑀺𑀁 𑀅𑀪𑀺𑀪𑀼𑀬𑁆𑀬 𑀅𑀪𑀺𑀪𑀯𑀺𑀢𑁆𑀯𑀸 𑀅𑀚𑁆𑀛𑁄𑀢𑁆𑀣𑀭𑀺𑀢𑁆𑀯𑀸 𑀧𑀭𑀺𑀬𑀸𑀤𑀺𑀬𑀺𑀢𑁆𑀯𑀸 𑀲𑀦𑁆𑀢𑀸𑀧𑀬𑀺𑀢𑁆𑀯𑀸 𑀲𑀩𑁆𑀩𑀁 𑀆𑀓𑀸𑀲𑀕𑀢𑀁 𑀢𑀫𑀕𑀢𑀁 𑀅𑀪𑀺𑀯𑀺𑀳𑀘𑁆𑀘 𑀅𑀦𑁆𑀥𑀓𑀸𑀭𑀁 𑀯𑀺𑀥𑀫𑀺𑀢𑁆𑀯𑀸 𑀆𑀮𑁄𑀓𑀁 𑀤𑀲𑁆𑀲𑀬𑀺𑀢𑁆𑀯𑀸 𑀆𑀓𑀸𑀲𑁂 𑀅𑀦𑁆𑀢𑀮𑀺𑀓𑁆𑀔𑁂 𑀕𑀕𑀦𑀧𑀣𑁂 𑀕𑀘𑁆𑀙𑀢𑀺, 𑀏𑀯𑀫𑁂𑀯 𑀪𑀕𑀯𑀸 𑀜𑀸𑀡𑀢𑁂𑀚𑀻 𑀜𑀸𑀡𑀢𑁂𑀚𑁂𑀦 𑀲𑀫𑀦𑁆𑀦𑀸𑀕𑀢𑁄 𑀲𑀩𑁆𑀩𑀁 𑀅𑀪𑀺𑀲𑀗𑁆𑀔𑀸𑀭𑀲𑀫𑀼𑀤𑀬𑀁…𑀧𑁂…  𑀓𑀺𑀮𑁂𑀲𑀢𑀫𑀁 𑀅𑀯𑀺𑀚𑁆𑀚𑀦𑁆𑀥𑀓𑀸𑀭𑀁 𑀯𑀺𑀥𑀫𑀺𑀢𑁆𑀯𑀸 𑀜𑀸𑀡𑀸𑀮𑁄𑀓𑀁 𑀤𑀲𑁆𑀲𑁂𑀢𑁆𑀯𑀸 𑀯𑀢𑁆𑀣𑀼𑀓𑀸𑀫𑁂 𑀧𑀭𑀺𑀚𑀸𑀦𑀺𑀢𑁆𑀯𑀸 𑀓𑀺𑀮𑁂𑀲𑀓𑀸𑀫𑁂 𑀧𑀳𑀸𑀬 𑀅𑀪𑀺𑀪𑀼𑀬𑁆𑀬 𑀅𑀪𑀺𑀪𑀯𑀺𑀢𑁆𑀯𑀸 𑀅𑀚𑁆𑀛𑁄𑀢𑁆𑀣𑀭𑀺𑀢𑁆𑀯𑀸 𑀧𑀭𑀺𑀬𑀸𑀤𑀺𑀬𑀺𑀢𑁆𑀯𑀸 𑀫𑀤𑁆𑀤𑀺𑀢𑁆𑀯𑀸 𑀘𑀭𑀢𑀺 𑀯𑀺𑀳𑀭𑀢𑀺 𑀇𑀭𑀺𑀬𑀢𑀺 𑀯𑀢𑁆𑀢𑁂𑀢𑀺 𑀧𑀸𑀮𑁂𑀢𑀺 𑀬𑀧𑁂𑀢𑀺 𑀬𑀸𑀧𑁂𑀢𑀻𑀢𑀺—  𑀆𑀤𑀺𑀘𑁆𑀘𑁄𑀯 𑀧𑀣𑀯𑀺𑀁 𑀢𑁂𑀚𑀻 𑀢𑁂𑀚𑀲𑀸𑁇

770\. **𑀧𑀭𑀺𑀢𑁆𑀢𑀧𑀜𑁆𑀜𑀲𑁆𑀲 𑀫𑁂 𑀪𑀽𑀭𑀺𑀧𑀜𑁆𑀜𑀸**𑀢𑀺 𑀅𑀳𑀫𑀲𑁆𑀫𑀺 𑀧𑀭𑀺𑀢𑁆𑀢𑀧𑀜𑁆𑀜𑁄 𑀑𑀫𑀓𑀧𑀜𑁆𑀜𑁄 𑀮𑀸𑀫𑀓𑀧𑀜𑁆𑀜𑁄 𑀙𑀢𑀼𑀓𑁆𑀓𑀧𑀜𑁆𑀜𑁄𑁇 𑀢𑁆𑀯𑀫𑁆𑀧𑀺 𑀫𑀳𑀸𑀧𑀜𑁆𑀜𑁄 𑀧𑀼𑀣𑀼𑀧𑀜𑁆𑀜𑁄 𑀳𑀸𑀲𑀧𑀜𑁆𑀜𑁄 𑀚𑀯𑀦𑀧𑀜𑁆𑀜𑁄 𑀢𑀺𑀓𑁆𑀔𑀧𑀜𑁆𑀜𑁄 𑀦𑀺𑀩𑁆𑀩𑁂𑀥𑀺𑀓𑀧𑀜𑁆𑀜𑁄𑁇 𑀪𑀽𑀭𑀺 𑀯𑀼𑀘𑁆𑀘𑀢𑀺 𑀧𑀣𑀯𑀻𑁇 𑀪𑀕𑀯𑀸 𑀢𑀸𑀬 𑀧𑀣𑀯𑀺𑀲𑀫𑀸𑀬 𑀧𑀜𑁆𑀜𑀸𑀬 𑀯𑀺𑀧𑀼𑀮𑀸𑀬 𑀯𑀺𑀢𑁆𑀣𑀢𑀸𑀬 𑀲𑀫𑀦𑁆𑀦𑀸𑀕𑀢𑁄𑀢𑀺—  𑀧𑀭𑀺𑀢𑁆𑀢𑀧𑀜𑁆𑀜𑀲𑁆𑀲 𑀫𑁂 𑀪𑀽𑀭𑀺𑀧𑀜𑁆𑀜𑁇

771\. **𑀆𑀘𑀺𑀓𑁆𑀔 𑀥𑀫𑁆𑀫𑀁 𑀬𑀫𑀳𑀁 𑀯𑀺𑀚𑀜𑁆𑀜𑀦𑁆**𑀢𑀺𑁇 **𑀥𑀫𑁆𑀫𑀦𑁆**𑀢𑀺 𑀆𑀤𑀺𑀓𑀮𑁆𑀬𑀸𑀡𑀁 𑀫𑀚𑁆𑀛𑁂𑀓𑀮𑁆𑀬𑀸𑀡𑀁 𑀧𑀭𑀺𑀬𑁄𑀲𑀸𑀦𑀓𑀮𑁆𑀬𑀸𑀡𑀁 𑀲𑀸𑀢𑁆𑀣𑀁 𑀲𑀩𑁆𑀬𑀜𑁆𑀚𑀦𑀁 𑀓𑁂𑀯𑀮𑀧𑀭𑀺𑀧𑀼𑀡𑁆𑀡𑀁 𑀧𑀭𑀺𑀲𑀼𑀤𑁆𑀥𑀁 𑀩𑁆𑀭𑀳𑁆𑀫𑀘𑀭𑀺𑀬𑀁, 𑀘𑀢𑁆𑀢𑀸𑀭𑁄 𑀲𑀢𑀺𑀧𑀝𑁆𑀞𑀸𑀦𑁂…𑀧𑁂…  𑀦𑀺𑀩𑁆𑀩𑀸𑀦𑀜𑁆𑀘 𑀦𑀺𑀩𑁆𑀩𑀸𑀦𑀕𑀸𑀫𑀺𑀦𑀺𑀜𑁆𑀘 𑀧𑀝𑀺𑀧𑀤𑀁 𑀆𑀘𑀺𑀓𑁆𑀔𑀸𑀳𑀺 𑀤𑁂𑀲𑁂𑀳𑀺 𑀧𑀜𑁆𑀜𑀧𑁂𑀳𑀺 𑀧𑀝𑁆𑀞𑀧𑁂𑀳𑀺 𑀯𑀺𑀯𑀭𑀸𑀳𑀺 𑀯𑀺𑀪𑀚𑀸𑀳𑀺 𑀉𑀢𑁆𑀢𑀸𑀦𑀻𑀓𑀭𑁄𑀳𑀺 𑀧𑀓𑀸𑀲𑁂𑀳𑀺𑁇 **𑀬𑀫𑀳𑀁 𑀯𑀺𑀚𑀜𑁆𑀜𑀦𑁆**𑀢𑀺 𑀬𑀫𑀳𑀁 𑀚𑀸𑀦𑁂𑀬𑁆𑀬𑀁 𑀆𑀚𑀸𑀦𑁂𑀬𑁆𑀬𑀁 𑀯𑀺𑀚𑀸𑀦𑁂𑀬𑁆𑀬𑀁 𑀧𑀝𑀺𑀚𑀸𑀦𑁂𑀬𑁆𑀬𑀁 𑀧𑀝𑀺𑀯𑀺𑀚𑁆𑀛𑁂𑀬𑁆𑀬𑀁 𑀅𑀥𑀺𑀕𑀘𑁆𑀙𑁂𑀬𑁆𑀬𑀁 𑀨𑀲𑁆𑀲𑁂𑀬𑁆𑀬𑀁 𑀲𑀘𑁆𑀙𑀺𑀓𑀭𑁂𑀬𑁆𑀬𑀦𑁆𑀢𑀺—  𑀆𑀘𑀺𑀓𑁆𑀔 𑀥𑀫𑁆𑀫𑀁 𑀬𑀫𑀳𑀁 𑀯𑀺𑀚𑀜𑁆𑀜𑀁𑁇

772\. **𑀚𑀸𑀢𑀺𑀚𑀭𑀸𑀬 𑀇𑀥 𑀯𑀺𑀧𑁆𑀧𑀳𑀸𑀦𑀦𑁆**𑀢𑀺 𑀇𑀥𑁂𑀯 𑀚𑀸𑀢𑀺𑀚𑀭𑀸𑀬 𑀫𑀭𑀡𑀲𑁆𑀲 𑀧𑀳𑀸𑀦𑀁 𑀯𑀽𑀧𑀲𑀫𑀁 𑀧𑀝𑀺𑀦𑀺𑀲𑁆𑀲𑀕𑁆𑀕𑀁 𑀧𑀝𑀺𑀧𑁆𑀧𑀲𑁆𑀲𑀤𑁆𑀥𑀺𑀁 𑀅𑀫𑀢𑀁 𑀦𑀺𑀩𑁆𑀩𑀸𑀦𑀦𑁆𑀢𑀺—  𑀚𑀸𑀢𑀺𑀚𑀭𑀸𑀬 𑀇𑀥 𑀯𑀺𑀧𑁆𑀧𑀳𑀸𑀦𑀁𑁇 𑀢𑁂𑀦𑀸𑀳 𑀲𑁄 𑀩𑁆𑀭𑀸𑀳𑁆𑀫𑀡𑁄—

773\. _“𑀪𑀕𑀯𑀸 𑀳𑀺 𑀓𑀸𑀫𑁂 𑀅𑀪𑀺𑀪𑀼𑀬𑁆𑀬 𑀇𑀭𑀺𑀬𑀢𑀺,_  
_𑀆𑀤𑀺𑀘𑁆𑀘𑁄𑀯 𑀧𑀣𑀯𑀺𑀁 𑀢𑁂𑀚𑀻 𑀢𑁂𑀚𑀲𑀸;_  
_𑀧𑀭𑀺𑀢𑁆𑀢𑀧𑀜𑁆𑀜𑀲𑁆𑀲 𑀫𑁂 𑀪𑀽𑀭𑀺𑀧𑀜𑁆𑀜,_  
_𑀆𑀘𑀺𑀓𑁆𑀔 𑀥𑀫𑁆𑀫𑀁 𑀬𑀫𑀳𑀁 𑀯𑀺𑀚𑀜𑁆𑀜𑀁;_  
_𑀚𑀸𑀢𑀺𑀚𑀭𑀸𑀬 𑀇𑀥 𑀯𑀺𑀧𑁆𑀧𑀳𑀸𑀦𑀦𑁆”𑀢𑀺𑁇_  


(67.)

774\. _**𑀓𑀸𑀫𑁂𑀲𑀼 𑀯𑀺𑀦𑀬 𑀕𑁂𑀥𑀁, __(𑀚𑀢𑀼𑀓𑀡𑁆𑀡𑀻𑀢𑀺 𑀪𑀕𑀯𑀸)__**_  
_**𑀦𑁂𑀓𑁆𑀔𑀫𑁆𑀫𑀁 𑀤𑀝𑁆𑀞𑀼 𑀔𑁂𑀫𑀢𑁄;**_  
_**𑀉𑀕𑁆𑀕𑀳𑀺𑀢𑀁 𑀦𑀺𑀭𑀢𑁆𑀢𑀁 𑀯𑀸,**_  
_**𑀫𑀸 𑀢𑁂 𑀯𑀺𑀚𑁆𑀚𑀺𑀢𑁆𑀣 𑀓𑀺𑀜𑁆𑀘𑀦𑀁𑁇** (𑁩)_  


775\. **𑀓𑀸𑀫𑁂𑀲𑀼 𑀯𑀺𑀦𑀬 𑀕𑁂𑀥𑀦𑁆**𑀢𑀺𑁇 **𑀓𑀸𑀫𑀸**𑀢𑀺 𑀉𑀤𑁆𑀤𑀸𑀦𑀢𑁄 𑀤𑁆𑀯𑁂 𑀓𑀸𑀫𑀸—  𑀯𑀢𑁆𑀣𑀼𑀓𑀸𑀫𑀸 𑀘 𑀓𑀺𑀮𑁂𑀲𑀓𑀸𑀫𑀸 𑀘…𑀧𑁂…  𑀇𑀫𑁂 𑀯𑀼𑀘𑁆𑀘𑀦𑁆𑀢𑀺 𑀯𑀢𑁆𑀣𑀼𑀓𑀸𑀫𑀸…𑀧𑁂…  𑀇𑀫𑁂 𑀯𑀼𑀘𑁆𑀘𑀦𑁆𑀢𑀺 𑀓𑀺𑀮𑁂𑀲𑀓𑀸𑀫𑀸𑁇 **𑀕𑁂𑀥𑀦𑁆**𑀢𑀺 𑀕𑁂𑀥𑁄 𑀯𑀼𑀘𑁆𑀘𑀢𑀺 𑀢𑀡𑁆𑀳𑀸𑁇 𑀬𑁄 𑀭𑀸𑀕𑁄 𑀲𑀸𑀭𑀸𑀕𑁄…𑀧𑁂…  𑀅𑀪𑀺𑀚𑁆𑀛𑀸 𑀮𑁄𑀪𑁄 𑀅𑀓𑀼𑀲𑀮𑀫𑀽𑀮𑀁𑁇 **𑀓𑀸𑀫𑁂𑀲𑀼 𑀯𑀺𑀦𑀬 𑀕𑁂𑀥𑀦𑁆**𑀢𑀺 𑀓𑀸𑀫𑁂𑀲𑀼 𑀕𑁂𑀥𑀁 𑀯𑀺𑀦𑀬 𑀧𑀝𑀺𑀯𑀺𑀦𑀬 𑀧𑀚𑀳 𑀯𑀺𑀦𑁄𑀤𑁂𑀳𑀺 𑀩𑁆𑀬𑀦𑁆𑀢𑀻𑀓𑀭𑁄𑀳𑀺 𑀅𑀦𑀪𑀸𑀯𑀁 𑀕𑀫𑁂𑀳𑀻𑀢𑀺—  𑀓𑀸𑀫𑁂𑀲𑀼 𑀯𑀺𑀦𑀬 𑀕𑁂𑀥𑀁𑁇 **𑀚𑀢𑀼𑀓𑀡𑁆𑀡𑀻**𑀢𑀺 𑀪𑀕𑀯𑀸 𑀢𑀁 𑀩𑁆𑀭𑀸𑀳𑁆𑀫𑀡𑀁 𑀕𑁄𑀢𑁆𑀢𑁂𑀦 𑀆𑀮𑀧𑀢𑀺𑁇 **𑀪𑀕𑀯𑀸**𑀢𑀺 𑀕𑀸𑀭𑀯𑀸𑀥𑀺𑀯𑀘𑀦𑀫𑁂𑀢𑀁…𑀧𑁂…  𑀲𑀘𑁆𑀙𑀺𑀓𑀸 𑀧𑀜𑁆𑀜𑀢𑁆𑀢𑀺, 𑀬𑀤𑀺𑀤𑀁 𑀪𑀕𑀯𑀸𑀢𑀺—  𑀚𑀢𑀼𑀓𑀡𑁆𑀡𑀻𑀢𑀺 𑀪𑀕𑀯𑀸𑁇

776\. **𑀦𑁂𑀓𑁆𑀔𑀫𑁆𑀫𑀁 𑀤𑀝𑁆𑀞𑀼 𑀔𑁂𑀫𑀢𑁄**𑀢𑀺𑁇 **𑀦𑁂𑀓𑁆𑀔𑀫𑁆𑀫𑀦𑁆**𑀢𑀺 𑀲𑀫𑁆𑀫𑀸𑀧𑀝𑀺𑀧𑀤𑀁 𑀅𑀦𑀼𑀮𑁄𑀫𑀧𑀝𑀺𑀧𑀤𑀁 𑀅𑀧𑀘𑁆𑀘𑀦𑀻𑀓𑀧𑀝𑀺𑀧𑀤𑀁 𑀅𑀦𑁆𑀯𑀢𑁆𑀣𑀧𑀝𑀺𑀧𑀤𑀁 𑀥𑀫𑁆𑀫𑀸𑀦𑀼𑀥𑀫𑁆𑀫𑀧𑀝𑀺𑀧𑀤𑀁 𑀲𑀻𑀮𑁂𑀲𑀼 𑀧𑀭𑀺𑀧𑀽𑀭𑀓𑀸𑀭𑀺𑀢𑀁 𑀇𑀦𑁆𑀤𑁆𑀭𑀺𑀬𑁂𑀲𑀼 𑀕𑀼𑀢𑁆𑀢𑀤𑁆𑀯𑀸𑀭𑀢𑀁 𑀪𑁄𑀚𑀦𑁂 𑀫𑀢𑁆𑀢𑀜𑁆𑀜𑀼𑀢𑀁 𑀚𑀸𑀕𑀭𑀺𑀬𑀸𑀦𑀼𑀬𑁄𑀕𑀁 𑀲𑀢𑀺𑀲𑀫𑁆𑀧𑀚𑀜𑁆𑀜𑀁 𑀘𑀢𑁆𑀢𑀸𑀭𑁄 𑀲𑀢𑀺𑀧𑀝𑁆𑀞𑀸𑀦𑁂 𑀘𑀢𑁆𑀢𑀸𑀭𑁄 𑀲𑀫𑁆𑀫𑀧𑁆𑀧𑀥𑀸𑀦𑁂 𑀘𑀢𑁆𑀢𑀸𑀭𑁄 𑀇𑀤𑁆𑀥𑀺𑀧𑀸𑀤𑁂 𑀧𑀜𑁆𑀘𑀺𑀦𑁆𑀤𑁆𑀭𑀺𑀬𑀸𑀦𑀺 𑀧𑀜𑁆𑀘 𑀩𑀮𑀸𑀦𑀺 𑀲𑀢𑁆𑀢 𑀩𑁄𑀚𑁆𑀛𑀗𑁆𑀕𑁂 𑀅𑀭𑀺𑀬𑀁 𑀅𑀝𑁆𑀞𑀗𑁆𑀕𑀺𑀓𑀁 𑀫𑀕𑁆𑀕𑀁 𑀦𑀺𑀩𑁆𑀩𑀸𑀦𑀜𑁆𑀘 𑀦𑀺𑀩𑁆𑀩𑀸𑀦𑀕𑀸𑀫𑀺𑀦𑀺𑀜𑁆𑀘 𑀧𑀝𑀺𑀧𑀤𑀁 𑀔𑁂𑀫𑀢𑁄 𑀢𑀸𑀡𑀢𑁄 𑀮𑁂𑀡𑀢𑁄 𑀲𑀭𑀡𑀢𑁄 𑀲𑀭𑀡𑀻𑀪𑀽𑀢𑀢𑁄 𑀅𑀪𑀬𑀢𑁄 𑀅𑀘𑁆𑀘𑀼𑀢𑀢𑁄 𑀅𑀫𑀢𑀢𑁄 𑀦𑀺𑀩𑁆𑀩𑀸𑀦𑀢𑁄 𑀤𑀝𑁆𑀞𑀼𑀁 𑀧𑀲𑁆𑀲𑀺𑀢𑁆𑀯𑀸 𑀢𑀼𑀮𑀬𑀺𑀢𑁆𑀯𑀸 𑀢𑀻𑀭𑀬𑀺𑀢𑁆𑀯𑀸 𑀯𑀺𑀪𑀸𑀯𑀬𑀺𑀢𑁆𑀯𑀸 𑀯𑀺𑀪𑀽𑀢𑀁 𑀓𑀢𑁆𑀯𑀸𑀢𑀺—  𑀦𑁂𑀓𑁆𑀔𑀫𑁆𑀫𑀁 𑀤𑀝𑁆𑀞𑀼 𑀔𑁂𑀫𑀢𑁄𑁇

777\. **𑀉𑀕𑁆𑀕𑀳𑀺𑀢𑀁 𑀦𑀺𑀭𑀢𑁆𑀢𑀁 𑀯𑀸**𑀢𑀺𑁇 **𑀉𑀕𑁆𑀕𑀳𑀺𑀢𑀦𑁆**𑀢𑀺 𑀢𑀡𑁆𑀳𑀸𑀯𑀲𑁂𑀦 𑀤𑀺𑀝𑁆𑀞𑀺𑀯𑀲𑁂𑀦 𑀕𑀳𑀺𑀢𑀁 𑀧𑀭𑀸𑀫𑀝𑁆𑀞𑀁 𑀅𑀪𑀺𑀦𑀺𑀯𑀺𑀝𑁆𑀞𑀁 𑀅𑀚𑁆𑀛𑁄𑀲𑀺𑀢𑀁 𑀅𑀥𑀺𑀫𑀼𑀢𑁆𑀢𑀁𑁇 **𑀦𑀺𑀭𑀢𑁆𑀢𑀁 𑀯𑀸**𑀢𑀺 𑀦𑀺𑀭𑀢𑁆𑀢𑀁 𑀯𑀸 𑀫𑀼𑀜𑁆𑀘𑀺𑀢𑀩𑁆𑀩𑀁 𑀯𑀺𑀚𑀳𑀺𑀢𑀩𑁆𑀩𑀁 𑀯𑀺𑀦𑁄𑀤𑀺𑀢𑀩𑁆𑀩𑀁 𑀩𑁆𑀬𑀦𑁆𑀢𑀻𑀓𑀸𑀢𑀩𑁆𑀩𑀁 𑀅𑀦𑀪𑀸𑀯𑀁 𑀕𑀫𑁂𑀢𑀩𑁆𑀩𑀦𑁆𑀢𑀺—  𑀉𑀕𑁆𑀕𑀳𑀺𑀢𑀁 𑀦𑀺𑀭𑀢𑁆𑀢𑀁 𑀯𑀸𑁇

778\. **𑀫𑀸 𑀢𑁂 𑀯𑀺𑀚𑁆𑀚𑀺𑀢𑁆𑀣 𑀓𑀺𑀜𑁆𑀘𑀦𑀦𑁆**𑀢𑀺 𑀭𑀸𑀕𑀓𑀺𑀜𑁆𑀘𑀦𑀁 𑀤𑁄𑀲𑀓𑀺𑀜𑁆𑀘𑀦𑀁 𑀫𑁄𑀳𑀓𑀺𑀜𑁆𑀘𑀦𑀁 𑀫𑀸𑀦𑀓𑀺𑀜𑁆𑀘𑀦𑀁 𑀤𑀺𑀝𑁆𑀞𑀺𑀓𑀺𑀜𑁆𑀘𑀦𑀁 𑀓𑀺𑀮𑁂𑀲𑀓𑀺𑀜𑁆𑀘𑀦𑀁 𑀤𑀼𑀘𑁆𑀘𑀭𑀺𑀢𑀓𑀺𑀜𑁆𑀘𑀦𑀁𑁇 𑀇𑀤𑀁 𑀓𑀺𑀜𑁆𑀘𑀦𑀁 𑀢𑀼𑀬𑁆𑀳𑀁 𑀫𑀸 𑀯𑀺𑀚𑁆𑀚𑀺𑀢𑁆𑀣 𑀫𑀸 𑀧𑀯𑀺𑀚𑁆𑀚𑀺𑀢𑁆𑀣 𑀫𑀸 𑀲𑀁𑀯𑀺𑀚𑁆𑀚𑀺𑀢𑁆𑀣 𑀧𑀚𑀳 𑀯𑀺𑀦𑁄𑀤𑁂𑀳𑀺 𑀩𑁆𑀬𑀦𑁆𑀢𑀻𑀓𑀭𑁄𑀳𑀺 𑀅𑀦𑀪𑀸𑀯𑀁 𑀕𑀫𑁂𑀳𑀻𑀢𑀺—  𑀫𑀸 𑀢𑁂 𑀯𑀺𑀚𑁆𑀚𑀺𑀢𑁆𑀣 𑀓𑀺𑀜𑁆𑀘𑀦𑀁𑁇 𑀢𑁂𑀦𑀸𑀳 𑀪𑀕𑀯𑀸—

779\. _“𑀓𑀸𑀫𑁂𑀲𑀼 𑀯𑀺𑀦𑀬 𑀕𑁂𑀥𑀁, __(𑀚𑀢𑀼𑀓𑀡𑁆𑀡𑀻𑀢𑀺 𑀪𑀕𑀯𑀸)___  
_𑀦𑁂𑀓𑁆𑀔𑀫𑁆𑀫𑀁 𑀤𑀝𑁆𑀞𑀼 𑀔𑁂𑀫𑀢𑁄;_  
_𑀉𑀕𑁆𑀕𑀳𑀺𑀢𑀁 𑀦𑀺𑀭𑀢𑁆𑀢𑀁 𑀯𑀸,_  
_𑀫𑀸 𑀢𑁂 𑀯𑀺𑀚𑁆𑀚𑀺𑀢𑁆𑀣 𑀓𑀺𑀜𑁆𑀘𑀦𑀦𑁆”𑀢𑀺𑁇_  


(68.)

780\. _**𑀬𑀁 𑀧𑀼𑀩𑁆𑀩𑁂 𑀢𑀁 𑀯𑀺𑀲𑁄𑀲𑁂𑀳𑀺,**_  
_**𑀧𑀘𑁆𑀙𑀸 𑀢𑁂 𑀫𑀸𑀳𑀼 𑀓𑀺𑀜𑁆𑀘𑀦𑀁;**_  
_**𑀫𑀚𑁆𑀛𑁂 𑀘𑁂 𑀦𑁄 𑀕𑀳𑁂𑀲𑁆𑀲𑀲𑀺,**_  
_**𑀉𑀧𑀲𑀦𑁆𑀢𑁄 𑀘𑀭𑀺𑀲𑁆𑀲𑀲𑀺𑁇** (𑁪)_  


781\. **𑀬𑀁 𑀧𑀼𑀩𑁆𑀩𑁂 𑀢𑀁 𑀯𑀺𑀲𑁄𑀲𑁂𑀳𑀻**𑀢𑀺 𑀅𑀢𑀻𑀢𑁂 𑀲𑀗𑁆𑀔𑀸𑀭𑁂 𑀆𑀭𑀩𑁆𑀪 𑀬𑁂 𑀓𑀺𑀮𑁂𑀲𑀸 𑀉𑀧𑁆𑀧𑀚𑁆𑀚𑁂𑀬𑁆𑀬𑀼𑀁 𑀢𑁂 𑀓𑀺𑀮𑁂𑀲𑁂 𑀲𑁄𑀲𑁂𑀳𑀺 𑀯𑀺𑀲𑁄𑀲𑁂𑀳𑀺 𑀲𑀼𑀓𑁆𑀔𑀸𑀧𑁂𑀳𑀺 𑀯𑀺𑀲𑀼𑀓𑁆𑀔𑀸𑀧𑁂𑀳𑀺 𑀅𑀩𑀻𑀚𑀁 𑀓𑀭𑁄𑀳𑀺 𑀧𑀚𑀳 𑀯𑀺𑀦𑁄𑀤𑁂𑀳𑀺 𑀩𑁆𑀬𑀦𑁆𑀢𑀻𑀓𑀭𑁄𑀳𑀺 𑀅𑀦𑀪𑀸𑀯𑀁 𑀕𑀫𑁂𑀳𑀻𑀢𑀺—  𑀏𑀯𑀫𑁆𑀧𑀺 𑀬𑀁 𑀧𑀼𑀩𑁆𑀩𑁂 𑀢𑀁 𑀯𑀺𑀲𑁄𑀲𑁂𑀳𑀺𑁇 𑀅𑀣 𑀯𑀸 𑀬𑁂 𑀅𑀢𑀻𑀢𑀸 𑀓𑀫𑁆𑀫𑀸𑀪𑀺𑀲𑀗𑁆𑀔𑀸𑀭𑀸 𑀅𑀯𑀺𑀧𑀓𑁆𑀓𑀯𑀺𑀧𑀸𑀓𑀸 𑀢𑁂 𑀓𑀫𑁆𑀫𑀸𑀪𑀺𑀲𑀗𑁆𑀔𑀸𑀭𑁂 𑀲𑁄𑀲𑁂𑀳𑀺 𑀯𑀺𑀲𑁄𑀲𑁂𑀳𑀺 𑀲𑀼𑀓𑁆𑀔𑀸𑀧𑁂𑀳𑀺 𑀯𑀺𑀲𑀼𑀓𑁆𑀔𑀸𑀧𑁂𑀳𑀺 𑀅𑀩𑀻𑀚𑀁 𑀓𑀭𑁄𑀳𑀺 𑀧𑀚𑀳 𑀯𑀺𑀦𑁄𑀤𑁂𑀳𑀺 𑀩𑁆𑀬𑀦𑁆𑀢𑀻𑀓𑀭𑁄𑀳𑀺 𑀅𑀦𑀪𑀸𑀯𑀁 𑀕𑀫𑁂𑀳𑀻𑀢𑀺—  𑀏𑀯𑀫𑁆𑀧𑀺 𑀬𑀁 𑀧𑀼𑀩𑁆𑀩𑁂 𑀢𑀁 𑀯𑀺𑀲𑁄𑀲𑁂𑀳𑀺𑁇

782\. **𑀧𑀘𑁆𑀙𑀸 𑀢𑁂 𑀫𑀸𑀳𑀼 𑀓𑀺𑀜𑁆𑀘𑀦𑀦𑁆**𑀢𑀺 𑀧𑀘𑁆𑀙𑀸 𑀯𑀼𑀘𑁆𑀘𑀢𑀺 𑀅𑀦𑀸𑀕𑀢𑁂 𑀲𑀗𑁆𑀔𑀸𑀭𑁂 𑀆𑀭𑀩𑁆𑀪 𑀭𑀸𑀕𑀓𑀺𑀜𑁆𑀘𑀦𑀁 𑀤𑁄𑀲𑀓𑀺𑀜𑁆𑀘𑀦𑀁 𑀫𑁄𑀳𑀓𑀺𑀜𑁆𑀘𑀦𑀁 𑀫𑀸𑀦𑀓𑀺𑀜𑁆𑀘𑀦𑀁 𑀤𑀺𑀝𑁆𑀞𑀺𑀓𑀺𑀜𑁆𑀘𑀦𑀁 𑀓𑀺𑀮𑁂𑀲𑀓𑀺𑀜𑁆𑀘𑀦𑀁 𑀤𑀼𑀘𑁆𑀘𑀭𑀺𑀢𑀓𑀺𑀜𑁆𑀘𑀦𑀁𑁇 𑀇𑀤𑀁 𑀓𑀺𑀜𑁆𑀘𑀦𑀁 𑀢𑀼𑀬𑁆𑀳𑀁 𑀫𑀸 𑀅𑀳𑀼 𑀫𑀸 𑀅𑀳𑁄𑀲𑀺 𑀫𑀸 𑀚𑀦𑁂𑀲𑀺 𑀫𑀸 𑀲𑀜𑁆𑀚𑀦𑁂𑀲𑀺 𑀫𑀸𑀪𑀺𑀦𑀺𑀩𑁆𑀩𑀢𑁆𑀢𑁂𑀲𑀺 𑀧𑀚𑀳 𑀯𑀺𑀦𑁄𑀤𑁂𑀳𑀺 𑀩𑁆𑀬𑀦𑁆𑀢𑀻𑀓𑀭𑁄𑀳𑀺 𑀅𑀦𑀪𑀸𑀯𑀁 𑀕𑀫𑁂𑀳𑀻𑀢𑀺—  𑀧𑀘𑁆𑀙𑀸 𑀢𑁂 𑀫𑀸𑀳𑀼 𑀓𑀺𑀜𑁆𑀘𑀦𑀁𑁇

783\. **𑀫𑀚𑁆𑀛𑁂 𑀘𑁂 𑀦𑁄 𑀕𑀳𑁂𑀲𑁆𑀲𑀲𑀻**𑀢𑀺 𑀫𑀚𑁆𑀛𑁂 𑀯𑀼𑀘𑁆𑀘𑀢𑀺 𑀧𑀘𑁆𑀘𑀼𑀧𑁆𑀧𑀦𑁆𑀦𑀁 𑀭𑀽𑀧𑀁 𑀯𑁂𑀤𑀦𑀸 𑀲𑀜𑁆𑀜𑀸 𑀲𑀗𑁆𑀔𑀸𑀭𑀸 𑀯𑀺𑀜𑁆𑀜𑀸𑀡𑀁𑁇 𑀧𑀘𑁆𑀘𑀼𑀧𑁆𑀧𑀦𑁆𑀦𑁂 𑀲𑀗𑁆𑀔𑀸𑀭𑁂 𑀢𑀡𑁆𑀳𑀸𑀯𑀲𑁂𑀦 𑀤𑀺𑀝𑁆𑀞𑀺𑀯𑀲𑁂𑀦 𑀦 𑀕𑀳𑁂𑀲𑁆𑀲𑀲𑀺 𑀦 𑀕𑀡𑁆𑀳𑀺𑀲𑁆𑀲𑀲𑀺 𑀦 𑀧𑀭𑀸𑀫𑀲𑀺𑀲𑁆𑀲𑀲𑀺 𑀦 𑀦𑀦𑁆𑀤𑀺𑀲𑁆𑀲𑀲𑀺 𑀦𑀸𑀪𑀺𑀦𑀦𑁆𑀤𑀺𑀲𑁆𑀲𑀲𑀺 𑀦 𑀅𑀚𑁆𑀛𑁄𑀲𑀺𑀲𑁆𑀲𑀲𑀺𑁇 𑀅𑀪𑀺𑀦𑀦𑁆𑀤𑀦𑀁 𑀅𑀪𑀺𑀯𑀤𑀦𑀁 𑀅𑀚𑁆𑀛𑁄𑀲𑀸𑀦𑀁 𑀕𑀸𑀳𑀁 𑀧𑀭𑀸𑀫𑀸𑀲𑀁 𑀅𑀪𑀺𑀦𑀺𑀯𑁂𑀲𑀁 𑀧𑀚𑀳𑀺𑀲𑁆𑀲𑀲𑀺 𑀯𑀺𑀦𑁄𑀤𑁂𑀲𑁆𑀲𑀲𑀺 𑀩𑁆𑀬𑀦𑁆𑀢𑀻𑀓𑀭𑀺𑀲𑁆𑀲𑀲𑀺 𑀅𑀦𑀪𑀸𑀯𑀁 𑀕𑀫𑁂𑀲𑁆𑀲𑀲𑀻𑀢𑀺—  𑀫𑀚𑁆𑀛𑁂 𑀘𑁂 𑀦𑁄 𑀕𑀳𑁂𑀲𑁆𑀲𑀲𑀺𑁇

784\. **𑀉𑀧𑀲𑀦𑁆𑀢𑁄 𑀘𑀭𑀺𑀲𑁆𑀲𑀲𑀻**𑀢𑀺 𑀭𑀸𑀕𑀲𑁆𑀲 𑀉𑀧𑀲𑀫𑀺𑀢𑀢𑁆𑀢𑀸 𑀉𑀧𑀲𑀦𑁆𑀢𑁄 𑀘𑀭𑀺𑀲𑁆𑀲𑀲𑀺, 𑀤𑁄𑀲𑀲𑁆𑀲…𑀧𑁂…  𑀲𑀩𑁆𑀩𑀸𑀓𑀼𑀲𑀮𑀸𑀪𑀺𑀲𑀗𑁆𑀔𑀸𑀭𑀸𑀦𑀁 𑀲𑀦𑁆𑀢𑀢𑁆𑀢𑀸 𑀲𑀫𑀺𑀢𑀢𑁆𑀢𑀸 𑀉𑀧𑀲𑀫𑀺𑀢𑀢𑁆𑀢𑀸 𑀯𑀽𑀧𑀲𑀫𑀺𑀢𑀢𑁆𑀢𑀸 𑀦𑀺𑀚𑁆𑀛𑀸𑀢𑀢𑁆𑀢𑀸 𑀦𑀺𑀩𑁆𑀩𑀼𑀢𑀢𑁆𑀢𑀸 𑀯𑀺𑀕𑀢𑀢𑁆𑀢𑀸 𑀧𑀝𑀺𑀧𑁆𑀧𑀲𑁆𑀲𑀤𑁆𑀥𑀢𑁆𑀢𑀸 𑀲𑀦𑁆𑀢𑁄 𑀉𑀧𑀲𑀦𑁆𑀢𑁄 𑀯𑀽𑀧𑀲𑀦𑁆𑀢𑁄 𑀦𑀺𑀩𑁆𑀩𑀼𑀢𑁄 𑀧𑀝𑀺𑀧𑁆𑀧𑀲𑁆𑀲𑀤𑁆𑀥𑁄 𑀘𑀭𑀺𑀲𑁆𑀲𑀲𑀺 𑀯𑀺𑀳𑀭𑀺𑀲𑁆𑀲𑀲𑀺 𑀇𑀭𑀺𑀬𑀺𑀲𑁆𑀲𑀲𑀺 𑀯𑀢𑁆𑀢𑀺𑀲𑁆𑀲𑀲𑀺 𑀧𑀸𑀮𑁂𑀲𑁆𑀲𑀲𑀺 𑀬𑀧𑁂𑀲𑁆𑀲𑀲𑀺 𑀬𑀸𑀧𑁂𑀲𑁆𑀲𑀲𑀻𑀢𑀺—  𑀉𑀧𑀲𑀦𑁆𑀢𑁄 𑀘𑀭𑀺𑀲𑁆𑀲𑀲𑀺𑁇 𑀢𑁂𑀦𑀸𑀳 𑀪𑀕𑀯𑀸—

785\. _“𑀬𑀁 𑀧𑀼𑀩𑁆𑀩𑁂 𑀢𑀁 𑀯𑀺𑀲𑁄𑀲𑁂𑀳𑀺,_  
_𑀧𑀘𑁆𑀙𑀸 𑀢𑁂 𑀫𑀸𑀳𑀼 𑀓𑀺𑀜𑁆𑀘𑀦𑀁;_  
_𑀫𑀚𑁆𑀛𑁂 𑀘𑁂 𑀦𑁄 𑀕𑀳𑁂𑀲𑁆𑀲𑀲𑀺,_  
_𑀉𑀧𑀲𑀦𑁆𑀢𑁄 𑀘𑀭𑀺𑀲𑁆𑀲𑀲𑀻”𑀢𑀺𑁇_  


(69.)

786\. _**𑀲𑀩𑁆𑀩𑀲𑁄 𑀦𑀸𑀫𑀭𑀽𑀧𑀲𑁆𑀫𑀺𑀁,**_  
_**𑀯𑀻𑀢𑀕𑁂𑀥𑀲𑁆𑀲 𑀩𑁆𑀭𑀸𑀳𑁆𑀫𑀡;**_  
_**𑀆𑀲𑀯𑀸𑀲𑁆𑀲 𑀦 𑀯𑀺𑀚𑁆𑀚𑀦𑁆𑀢𑀺,**_  
_**𑀬𑁂𑀳𑀺 𑀫𑀘𑁆𑀘𑀼𑀯𑀲𑀁 𑀯𑀚𑁂𑁇** (𑁫)_  


787\. **𑀲𑀩𑁆𑀩𑀲𑁄 𑀦𑀸𑀫𑀭𑀽𑀧𑀲𑁆𑀫𑀺𑀁 𑀯𑀻𑀢𑀕𑁂𑀥𑀲𑁆𑀲 𑀩𑁆𑀭𑀸𑀳𑁆𑀫𑀡𑀸**𑀢𑀺𑁇 **𑀲𑀩𑁆𑀩𑀲𑁄**𑀢𑀺 𑀲𑀩𑁆𑀩𑁂𑀦 𑀲𑀩𑁆𑀩𑀁 𑀲𑀩𑁆𑀩𑀣𑀸 𑀲𑀩𑁆𑀩𑀁 𑀅𑀲𑁂𑀲𑀁 𑀦𑀺𑀲𑁆𑀲𑁂𑀲𑀁 𑀧𑀭𑀺𑀬𑀸𑀤𑀺𑀬𑀦𑀯𑀘𑀦𑀫𑁂𑀢𑀁 𑀲𑀩𑁆𑀩𑀲𑁄𑀢𑀺𑁇 **𑀦𑀸𑀫𑀦𑁆**𑀢𑀺 𑀘𑀢𑁆𑀢𑀸𑀭𑁄 𑀅𑀭𑀽𑀧𑀺𑀦𑁄 𑀔𑀦𑁆𑀥𑀸𑁇 **𑀭𑀽𑀧𑀦𑁆**𑀢𑀺 𑀘𑀢𑁆𑀢𑀸𑀭𑁄 𑀘 𑀫𑀳𑀸𑀪𑀽𑀢𑀸 𑀘𑀢𑀼𑀦𑁆𑀦𑀜𑁆𑀘 𑀫𑀳𑀸𑀪𑀽𑀢𑀸𑀦𑀁 𑀉𑀧𑀸𑀤𑀸𑀬 𑀭𑀽𑀧𑀁𑁇 **𑀕𑁂𑀥𑁄** 𑀯𑀼𑀘𑁆𑀘𑀢𑀺 𑀢𑀡𑁆𑀳𑀸𑁇 𑀬𑁄 𑀭𑀸𑀕𑁄 𑀲𑀸𑀭𑀸𑀕𑁄…𑀧𑁂…  𑀅𑀪𑀺𑀚𑁆𑀛𑀸 𑀮𑁄𑀪𑁄 𑀅𑀓𑀼𑀲𑀮𑀫𑀽𑀮𑀁𑁇 **𑀲𑀩𑁆𑀩𑀲𑁄 𑀦𑀸𑀫𑀭𑀽𑀧𑀲𑁆𑀫𑀺𑀁 𑀯𑀻𑀢𑀕𑁂𑀥𑀲𑁆𑀲 𑀩𑁆𑀭𑀸𑀳𑁆𑀫𑀡𑀸**𑀢𑀺 𑀲𑀩𑁆𑀩𑀲𑁄 𑀦𑀸𑀫𑀭𑀽𑀧𑀲𑁆𑀫𑀺𑀁 𑀯𑀻𑀢𑀕𑁂𑀥𑀲𑁆𑀲 𑀯𑀺𑀕𑀢𑀕𑁂𑀥𑀲𑁆𑀲 𑀘𑀢𑁆𑀢𑀕𑁂𑀥𑀲𑁆𑀲 𑀯𑀦𑁆𑀢𑀕𑁂𑀥𑀲𑁆𑀲 𑀫𑀼𑀢𑁆𑀢𑀕𑁂𑀥𑀲𑁆𑀲 𑀧𑀳𑀻𑀦𑀕𑁂𑀥𑀲𑁆𑀲 𑀧𑀝𑀺𑀦𑀺𑀲𑁆𑀲𑀝𑁆𑀞𑀕𑁂𑀥𑀲𑁆𑀲 𑀯𑀻𑀢𑀭𑀸𑀕𑀲𑁆𑀲 𑀯𑀺𑀕𑀢𑀭𑀸𑀕𑀲𑁆𑀲 𑀘𑀢𑁆𑀢𑀭𑀸𑀕𑀲𑁆𑀲 𑀯𑀦𑁆𑀢𑀭𑀸𑀕𑀲𑁆𑀲 𑀫𑀼𑀢𑁆𑀢𑀭𑀸𑀕𑀲𑁆𑀲 𑀧𑀳𑀻𑀦𑀭𑀸𑀕𑀲𑁆𑀲 𑀧𑀝𑀺𑀦𑀺𑀲𑁆𑀲𑀝𑁆𑀞𑀭𑀸𑀕𑀲𑁆𑀲𑀸𑀢𑀺—  𑀲𑀩𑁆𑀩𑀲𑁄 𑀦𑀸𑀫𑀭𑀽𑀧𑀲𑁆𑀫𑀺𑀁 𑀯𑀻𑀢𑀕𑁂𑀥𑀲𑁆𑀲 𑀩𑁆𑀭𑀸𑀳𑁆𑀫𑀡𑁇

788\. **𑀆𑀲𑀯𑀸𑀲𑁆𑀲 𑀦 𑀯𑀺𑀚𑁆𑀚𑀦𑁆𑀢𑀻**𑀢𑀺𑁇 **𑀆𑀲𑀯𑀸**𑀢𑀺 𑀘𑀢𑁆𑀢𑀸𑀭𑁄 𑀆𑀲𑀯𑀸—  𑀓𑀸𑀫𑀸𑀲𑀯𑁄, 𑀪𑀯𑀸𑀲𑀯𑁄, 𑀤𑀺𑀝𑁆𑀞𑀸𑀲𑀯𑁄, 𑀅𑀯𑀺𑀚𑁆𑀚𑀸𑀲𑀯𑁄𑁇 **𑀅𑀲𑁆𑀲𑀸**𑀢𑀺 𑀅𑀭𑀳𑀢𑁄 𑀔𑀻𑀡𑀸𑀲𑀯𑀲𑁆𑀲𑁇 **𑀦 𑀯𑀺𑀚𑁆𑀚𑀦𑁆𑀢𑀻**𑀢𑀺 𑀇𑀫𑁂 𑀆𑀲𑀯𑀸 𑀢𑀲𑁆𑀲 𑀦𑀢𑁆𑀣𑀺 𑀦 𑀲𑀦𑁆𑀢𑀺 𑀦 𑀲𑀁𑀯𑀺𑀚𑁆𑀚𑀦𑁆𑀢𑀺 𑀦𑀼𑀧𑀮𑀩𑁆𑀪𑀦𑁆𑀢𑀺 𑀧𑀳𑀻𑀦𑀸 𑀲𑀫𑀼𑀘𑁆𑀙𑀺𑀦𑁆𑀦𑀸 𑀯𑀽𑀧𑀲𑀦𑁆𑀢𑀸 𑀧𑀝𑀺𑀧𑁆𑀧𑀲𑁆𑀲𑀤𑁆𑀥𑀸 𑀅𑀪𑀩𑁆𑀩𑀼𑀧𑁆𑀧𑀢𑁆𑀢𑀺𑀓𑀸 𑀜𑀸𑀡𑀕𑁆𑀕𑀺𑀦𑀸 𑀤𑀟𑁆𑀠𑀸𑀢𑀺—  𑀆𑀲𑀯𑀸𑀲𑁆𑀲 𑀦 𑀯𑀺𑀚𑁆𑀚𑀦𑁆𑀢𑀺𑁇

789\. **𑀬𑁂𑀳𑀺 𑀫𑀘𑁆𑀘𑀼𑀯𑀲𑀁 𑀯𑀚𑁂**𑀢𑀺 𑀬𑁂𑀳𑀺 𑀆𑀲𑀯𑁂𑀳𑀺 𑀫𑀘𑁆𑀘𑀼𑀦𑁄 𑀯𑀸 𑀯𑀲𑀁 𑀕𑀘𑁆𑀙𑁂𑀬𑁆𑀬, 𑀫𑀭𑀡𑀲𑁆𑀲 𑀯𑀸 𑀯𑀲𑀁 𑀕𑀘𑁆𑀙𑁂𑀬𑁆𑀬, 𑀫𑀸𑀭𑀧𑀓𑁆𑀔𑀲𑁆𑀲 𑀯𑀸 𑀯𑀲𑀁 𑀕𑀘𑁆𑀙𑁂𑀬𑁆𑀬; 𑀢𑁂 𑀆𑀲𑀯𑀸 𑀢𑀲𑁆𑀲 𑀦𑀢𑁆𑀣𑀺 𑀦 𑀲𑀦𑁆𑀢𑀺 𑀦 𑀲𑀁𑀯𑀺𑀚𑁆𑀚𑀦𑁆𑀢𑀺 𑀦𑀼𑀧𑀮𑀩𑁆𑀪𑀦𑁆𑀢𑀺 𑀧𑀳𑀻𑀦𑀸 𑀲𑀫𑀼𑀘𑁆𑀙𑀺𑀦𑁆𑀦𑀸 𑀯𑀽𑀧𑀲𑀦𑁆𑀢𑀸 𑀧𑀝𑀺𑀧𑁆𑀧𑀲𑁆𑀲𑀤𑁆𑀥𑀸 𑀅𑀪𑀩𑁆𑀩𑀼𑀧𑁆𑀧𑀢𑁆𑀢𑀺𑀓𑀸 𑀜𑀸𑀡𑀕𑁆𑀕𑀺𑀦𑀸 𑀤𑀟𑁆𑀠𑀸𑀢𑀺—  𑀬𑁂𑀳𑀺 𑀫𑀘𑁆𑀘𑀼𑀯𑀲𑀁 𑀯𑀚𑁂𑁇 𑀢𑁂𑀦𑀸𑀳 𑀪𑀕𑀯𑀸—

790\. _“𑀲𑀩𑁆𑀩𑀲𑁄 𑀦𑀸𑀫𑀭𑀽𑀧𑀲𑁆𑀫𑀺𑀁,_  
_𑀯𑀻𑀢𑀕𑁂𑀥𑀲𑁆𑀲 𑀩𑁆𑀭𑀸𑀳𑁆𑀫𑀡;_  
_𑀆𑀲𑀯𑀸𑀲𑁆𑀲 𑀦 𑀯𑀺𑀚𑁆𑀚𑀦𑁆𑀢𑀺,_  
_𑀬𑁂𑀳𑀺 𑀫𑀘𑁆𑀘𑀼𑀯𑀲𑀁 𑀯𑀚𑁂”𑀢𑀺𑁇_  


791\. 𑀲𑀳 𑀕𑀸𑀣𑀸𑀧𑀭𑀺𑀬𑁄𑀲𑀸𑀦𑀸…𑀧𑁂…  𑀲𑀢𑁆𑀣𑀸 𑀫𑁂 𑀪𑀦𑁆𑀢𑁂 𑀪𑀕𑀯𑀸, 𑀲𑀸𑀯𑀓𑁄𑀳𑀫𑀲𑁆𑀫𑀻𑀢𑀺𑁇

---

792\. 𑀚𑀢𑀼𑀓𑀡𑁆𑀡𑀺𑀫𑀸𑀡𑀯𑀧𑀼𑀘𑁆𑀙𑀸𑀦𑀺𑀤𑁆𑀤𑁂𑀲𑁄 𑀏𑀓𑀸𑀤𑀲𑀫𑁄𑁇



[Go to previous page (2.1.10 Kappamāṇavapucchāniddesa)](2.1.10.md) / [Go to parent page (2.1 Pucchāniddesa)](../2.1.md) / [Go to next page (2.1.12 Bhadrāvudhamāṇavapucchāniddesa)](2.1.12.md)


