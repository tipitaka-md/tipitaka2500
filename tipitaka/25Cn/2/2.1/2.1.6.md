
[Home](/) / [25Cn Cūḷaniddesapāḷi](../../../25Cn.md) / [2 Pārāyanavagganiddesa](../../2.md) / [2.1 Pucchāniddesa](../2.1.md)

# 𑁨𑁇𑁧𑁇𑁬 𑀉𑀧𑀲𑀻𑀯𑀫𑀸𑀡𑀯𑀧𑀼𑀘𑁆𑀙𑀸𑀦𑀺𑀤𑁆𑀤𑁂𑀲

### 𑀧𑀸𑀭𑀸𑀬𑀦𑀯𑀕𑁆𑀕𑀦𑀺𑀤𑁆𑀤𑁂𑀲

### 𑀧𑀼𑀘𑁆𑀙𑀸𑀦𑀺𑀤𑁆𑀤𑁂𑀲

### 𑀉𑀧𑀲𑀻𑀯𑀫𑀸𑀡𑀯𑀧𑀼𑀘𑁆𑀙𑀸𑀦𑀺𑀤𑁆𑀤𑁂𑀲

(38.)

543\. _**𑀏𑀓𑁄 𑀅𑀳𑀁 𑀲𑀓𑁆𑀓 𑀫𑀳𑀦𑁆𑀢𑀫𑁄𑀖𑀁, __(𑀇𑀘𑁆𑀘𑀸𑀬𑀲𑁆𑀫𑀸 𑀉𑀧𑀲𑀻𑀯𑁄)__**_  
_**𑀅𑀦𑀺𑀲𑁆𑀲𑀺𑀢𑁄 𑀦𑁄 𑀯𑀺𑀲𑀳𑀸𑀫𑀺 𑀢𑀸𑀭𑀺𑀢𑀼𑀁;**_  
_**𑀆𑀭𑀫𑁆𑀫𑀡𑀁 𑀩𑁆𑀭𑀽𑀳𑀺 𑀲𑀫𑀦𑁆𑀢𑀘𑀓𑁆𑀔𑀼,**_  
_**𑀬𑀁 𑀦𑀺𑀲𑁆𑀲𑀺𑀢𑁄 𑀑𑀖𑀫𑀺𑀫𑀁 𑀢𑀭𑁂𑀬𑁆𑀬𑀁𑁇** (𑁧)_  


544\. **𑀏𑀓𑁄 𑀅𑀳𑀁 𑀲𑀓𑁆𑀓 𑀫𑀳𑀦𑁆𑀢𑀫𑁄𑀖𑀦𑁆**𑀢𑀺𑁇 **𑀏𑀓𑁄**𑀢𑀺 𑀧𑀼𑀕𑁆𑀕𑀮𑁄 𑀯𑀸 𑀫𑁂 𑀤𑀼𑀢𑀺𑀬𑁄 𑀦𑀢𑁆𑀣𑀺, 𑀥𑀫𑁆𑀫𑁄 𑀯𑀸 𑀫𑁂 𑀤𑀼𑀢𑀺𑀬𑁄 𑀦𑀢𑁆𑀣𑀺, 𑀬𑀁 𑀯𑀸 𑀧𑀼𑀕𑁆𑀕𑀮𑀁 𑀦𑀺𑀲𑁆𑀲𑀸𑀬 𑀥𑀫𑁆𑀫𑀁 𑀯𑀸 𑀦𑀺𑀲𑁆𑀲𑀸𑀬 𑀫𑀳𑀦𑁆𑀢𑀁 𑀓𑀸𑀫𑁄𑀖𑀁 𑀪𑀯𑁄𑀖𑀁 𑀤𑀺𑀝𑁆𑀞𑁄𑀖𑀁 𑀅𑀯𑀺𑀚𑁆𑀚𑁄𑀖𑀁 𑀢𑀭𑁂𑀬𑁆𑀬𑀁 𑀉𑀢𑁆𑀢𑀭𑁂𑀬𑁆𑀬𑀁 𑀧𑀢𑀭𑁂𑀬𑁆𑀬𑀁 𑀲𑀫𑀢𑀺𑀓𑁆𑀓𑀫𑁂𑀬𑁆𑀬𑀁 𑀯𑀻𑀢𑀺𑀯𑀢𑁆𑀢𑁂𑀬𑁆𑀬𑀦𑁆𑀢𑀺𑁇 **𑀲𑀓𑁆𑀓𑀸**𑀢𑀺 𑀲𑀓𑁆𑀓𑁄𑁇 𑀪𑀕𑀯𑀸 𑀲𑀓𑁆𑀬𑀓𑀼𑀮𑀸 𑀧𑀩𑁆𑀩𑀚𑀺𑀢𑁄𑀢𑀺𑀧𑀺 𑀲𑀓𑁆𑀓𑁄𑁇 𑀅𑀣 𑀯𑀸 𑀅𑀟𑁆𑀠𑁄 𑀫𑀳𑀤𑁆𑀥𑀦𑁄 𑀥𑀦𑀯𑀸𑀢𑀺𑀧𑀺 𑀲𑀓𑁆𑀓𑁄𑁇 𑀢𑀲𑁆𑀲𑀺𑀫𑀸𑀦𑀺 𑀥𑀦𑀸𑀦𑀺, 𑀲𑁂𑀬𑁆𑀬𑀣𑀺𑀤𑀁—  𑀲𑀤𑁆𑀥𑀸𑀥𑀦𑀁 𑀲𑀻𑀮𑀥𑀦𑀁 𑀳𑀺𑀭𑀺𑀥𑀦𑀁 𑀑𑀢𑁆𑀢𑀧𑁆𑀧𑀥𑀦𑀁 𑀲𑀼𑀢𑀥𑀦𑀁 𑀘𑀸𑀕𑀥𑀦𑀁 𑀧𑀜𑁆𑀜𑀸𑀥𑀦𑀁 𑀲𑀢𑀺𑀧𑀝𑁆𑀞𑀸𑀦𑀥𑀦𑀁…𑀧𑁂…  𑀦𑀺𑀩𑁆𑀩𑀸𑀦𑀥𑀦𑀁𑁇 𑀇𑀫𑁂𑀳𑀺 𑀅𑀦𑁂𑀓𑁂𑀳𑀺 𑀥𑀦𑀭𑀢𑀦𑁂𑀳𑀺 𑀅𑀟𑁆𑀠𑁄 𑀫𑀳𑀤𑁆𑀥𑀦𑁄 𑀥𑀦𑀯𑀸𑀢𑀺𑀧𑀺 𑀲𑀓𑁆𑀓𑁄𑁇 𑀅𑀣 𑀯𑀸 𑀲𑀓𑁆𑀓𑁄 𑀧𑀳𑀼 𑀯𑀺𑀲𑀯𑀻 𑀅𑀮𑀫𑀢𑁆𑀢𑁄 𑀲𑀽𑀭𑁄 𑀯𑀻𑀭𑁄 𑀯𑀺𑀓𑁆𑀓𑀦𑁆𑀢𑁄 𑀅𑀪𑀻𑀭𑀽 𑀅𑀙𑀫𑁆𑀪𑀻 𑀅𑀦𑀼𑀢𑁆𑀭𑀸𑀲𑀻 𑀅𑀧𑀮𑀸𑀬𑀻 𑀧𑀳𑀻𑀦𑀪𑀬𑀪𑁂𑀭𑀯𑁄 𑀯𑀺𑀕𑀢𑀮𑁄𑀫𑀳𑀁𑀲𑁄𑀢𑀺𑀧𑀺 𑀲𑀓𑁆𑀓𑁄𑀢𑀺—  𑀏𑀓𑁄 𑀅𑀳𑀁 𑀲𑀓𑁆𑀓 𑀫𑀳𑀦𑁆𑀢𑀫𑁄𑀖𑀁𑁇

545\. **𑀇𑀘𑁆𑀘𑀸𑀬𑀲𑁆𑀫𑀸 𑀉𑀧𑀲𑀻𑀯𑁄**𑀢𑀺𑁇 **𑀇𑀘𑁆𑀘𑀸**𑀢𑀺 𑀧𑀤𑀲𑀦𑁆𑀥𑀺…𑀧𑁂… 𑁇 **𑀆𑀬𑀲𑁆𑀫𑀸**𑀢𑀺 𑀧𑀺𑀬𑀯𑀘𑀦𑀁…𑀧𑁂… 𑁇 **𑀉𑀧𑀲𑀻𑀯𑁄**𑀢𑀺 𑀢𑀲𑁆𑀲 𑀩𑁆𑀭𑀸𑀳𑁆𑀫𑀡𑀲𑁆𑀲 𑀦𑀸𑀫𑀁…𑀧𑁂…  𑀅𑀪𑀺𑀮𑀸𑀧𑁄𑀢𑀺—  𑀇𑀘𑁆𑀘𑀸𑀬𑀲𑁆𑀫𑀸 𑀉𑀧𑀲𑀻𑀯𑁄𑁇

546\. **𑀅𑀦𑀺𑀲𑁆𑀲𑀺𑀢𑁄 𑀦𑁄 𑀯𑀺𑀲𑀳𑀸𑀫𑀺 𑀢𑀸𑀭𑀺𑀢𑀼𑀦𑁆**𑀢𑀺𑁇 **𑀅𑀦𑀺𑀲𑁆𑀲𑀺𑀢𑁄**𑀢𑀺 𑀧𑀼𑀕𑁆𑀕𑀮𑀁 𑀯𑀸 𑀅𑀦𑀺𑀲𑁆𑀲𑀺𑀢𑁄 𑀥𑀫𑁆𑀫𑀁 𑀯𑀸 𑀅𑀦𑀺𑀲𑁆𑀲𑀺𑀢𑁄 𑀦𑁄 𑀯𑀺𑀲𑀳𑀸𑀫𑀺 𑀦 𑀉𑀲𑁆𑀲𑀳𑀸𑀫𑀺 𑀦 𑀲𑀓𑁆𑀓𑁄𑀫𑀺 𑀦 𑀧𑀝𑀺𑀩𑀮𑁄 𑀫𑀳𑀦𑁆𑀢𑀁 𑀓𑀸𑀫𑁄𑀖𑀁 𑀪𑀯𑁄𑀖𑀁 𑀤𑀺𑀝𑁆𑀞𑁄𑀖𑀁 𑀅𑀯𑀺𑀚𑁆𑀚𑁄𑀖𑀁 𑀢𑀭𑀺𑀢𑀼𑀁 𑀉𑀢𑁆𑀢𑀭𑀺𑀢𑀼𑀁 𑀧𑀢𑀭𑀺𑀢𑀼𑀁 𑀲𑀫𑀢𑀺𑀓𑁆𑀓𑀫𑀺𑀢𑀼𑀁 𑀯𑀻𑀢𑀺𑀯𑀢𑁆𑀢𑀺𑀢𑀼𑀦𑁆𑀢𑀺—  𑀅𑀦𑀺𑀲𑁆𑀲𑀺𑀢𑁄 𑀦𑁄 𑀯𑀺𑀲𑀳𑀸𑀫𑀺 𑀢𑀸𑀭𑀺𑀢𑀼𑀁𑁇

547\. **𑀆𑀭𑀫𑁆𑀫𑀡𑀁 𑀩𑁆𑀭𑀽𑀳𑀺 𑀲𑀫𑀦𑁆𑀢𑀘𑀓𑁆𑀔𑀽**𑀢𑀺 𑀆𑀭𑀫𑁆𑀫𑀡𑀁 𑀆𑀮𑀫𑁆𑀩𑀡𑀁 𑀦𑀺𑀲𑁆𑀲𑀬𑀁 𑀉𑀧𑀦𑀺𑀲𑁆𑀲𑀬𑀁 𑀩𑁆𑀭𑀽𑀳𑀺 𑀆𑀘𑀺𑀓𑁆𑀔𑀸𑀳𑀺 𑀤𑁂𑀲𑁂𑀳𑀺 𑀧𑀜𑁆𑀜𑀧𑁂𑀳𑀺 𑀧𑀝𑁆𑀞𑀧𑁂𑀳𑀺 𑀯𑀺𑀯𑀭𑀸𑀳𑀺 𑀯𑀺𑀪𑀚𑀸𑀳𑀺 𑀉𑀢𑁆𑀢𑀸𑀦𑀻𑀓𑀭𑁄𑀳𑀺 𑀧𑀓𑀸𑀲𑁂𑀳𑀺𑁇 **𑀲𑀫𑀦𑁆𑀢𑀘𑀓𑁆𑀔𑀽**𑀢𑀺 𑀲𑀫𑀦𑁆𑀢𑀘𑀓𑁆𑀔𑀼 𑀯𑀼𑀘𑁆𑀘𑀢𑀺 𑀲𑀩𑁆𑀩𑀜𑁆𑀜𑀼𑀢𑀜𑀸𑀡𑀁𑁇 𑀪𑀕𑀯𑀸 𑀢𑁂𑀦 𑀲𑀩𑁆𑀩𑀜𑁆𑀜𑀼𑀢𑀜𑀸𑀡𑁂𑀦 𑀉𑀧𑁂𑀢𑁄 𑀲𑀫𑀼𑀧𑁂𑀢𑁄 𑀉𑀧𑀸𑀕𑀢𑁄 𑀲𑀫𑀼𑀧𑀸𑀕𑀢𑁄 𑀉𑀧𑀧𑀦𑁆𑀦𑁄 𑀲𑀫𑀼𑀧𑀧𑀦𑁆𑀦𑁄 𑀲𑀫𑀦𑁆𑀦𑀸𑀕𑀢𑁄𑁇

548\. _𑀦 𑀢𑀲𑁆𑀲 𑀅𑀤𑀺𑀝𑁆𑀞𑀫𑀺𑀥𑀢𑁆𑀣𑀺 𑀓𑀺𑀜𑁆𑀘𑀺,_  
_𑀅𑀣𑁄 𑀅𑀯𑀺𑀜𑁆𑀜𑀸𑀢𑀫𑀚𑀸𑀦𑀺𑀢𑀩𑁆𑀩𑀁;_  
_𑀲𑀩𑁆𑀩𑀁 𑀅𑀪𑀺𑀜𑁆𑀜𑀸𑀲𑀺 𑀬𑀤𑀢𑁆𑀣𑀺 𑀦𑁂𑀬𑁆𑀬𑀁,_  
_𑀢𑀣𑀸𑀕𑀢𑁄 𑀢𑁂𑀦 𑀲𑀫𑀦𑁆𑀢𑀘𑀓𑁆𑀔𑀽𑀢𑀺𑁇_  


549\. 𑀆𑀭𑀫𑁆𑀫𑀡𑀁 𑀩𑁆𑀭𑀽𑀳𑀺 𑀲𑀫𑀦𑁆𑀢𑀘𑀓𑁆𑀔𑀼𑁇

550\. **𑀬𑀁 𑀦𑀺𑀲𑁆𑀲𑀺𑀢𑁄 𑀑𑀖𑀫𑀺𑀫𑀁 𑀢𑀭𑁂𑀬𑁆𑀬𑀦𑁆**𑀢𑀺𑁇 **𑀬𑀁 𑀦𑀺𑀲𑁆𑀲𑀺𑀢𑁄**𑀢𑀺 𑀬𑀁 𑀧𑀼𑀕𑁆𑀕𑀮𑀁 𑀯𑀸 𑀦𑀺𑀲𑁆𑀲𑀺𑀢𑁄 𑀥𑀫𑁆𑀫𑀁 𑀯𑀸 𑀦𑀺𑀲𑁆𑀲𑀺𑀢𑁄 𑀫𑀳𑀦𑁆𑀢𑀁 𑀓𑀸𑀫𑁄𑀖𑀁 𑀪𑀯𑁄𑀖𑀁 𑀤𑀺𑀝𑁆𑀞𑁄𑀖𑀁 𑀅𑀯𑀺𑀚𑁆𑀚𑁄𑀖𑀁 𑀢𑀭𑁂𑀬𑁆𑀬𑀁 𑀉𑀢𑁆𑀢𑀭𑁂𑀬𑁆𑀬𑀁 𑀧𑀢𑀭𑁂𑀬𑁆𑀬𑀁 𑀲𑀫𑀢𑀺𑀓𑁆𑀓𑀫𑁂𑀬𑁆𑀬𑀁 𑀯𑀻𑀢𑀺𑀯𑀢𑁆𑀢𑁂𑀬𑁆𑀬𑀦𑁆𑀢𑀺—  𑀬𑀁 𑀦𑀺𑀲𑁆𑀲𑀺𑀢𑁄 𑀑𑀖𑀫𑀺𑀫𑀁 𑀢𑀭𑁂𑀬𑁆𑀬𑀁𑁇 𑀢𑁂𑀦𑀸𑀳 𑀲𑁄 𑀩𑁆𑀭𑀸𑀳𑁆𑀫𑀡𑁄—

551\. _“𑀏𑀓𑁄 𑀅𑀳𑀁 𑀲𑀓𑁆𑀓 𑀫𑀳𑀦𑁆𑀢𑀫𑁄𑀖𑀁, __(𑀇𑀘𑁆𑀘𑀸𑀬𑀲𑁆𑀫𑀸 𑀉𑀧𑀲𑀻𑀯𑁄)___  
_𑀅𑀦𑀺𑀲𑁆𑀲𑀺𑀢𑁄 𑀦𑁄 𑀯𑀺𑀲𑀳𑀸𑀫𑀺 𑀢𑀸𑀭𑀺𑀢𑀼𑀁;_  
_𑀆𑀭𑀫𑁆𑀫𑀡𑀁 𑀩𑁆𑀭𑀽𑀳𑀺 𑀲𑀫𑀦𑁆𑀢𑀘𑀓𑁆𑀔𑀼,_  
_𑀬𑀁 𑀦𑀺𑀲𑁆𑀲𑀺𑀢𑁄 𑀑𑀖𑀫𑀺𑀫𑀁 𑀢𑀭𑁂𑀬𑁆𑀬𑀦𑁆”𑀢𑀺𑁇_  


(39.)

552\. _**𑀆𑀓𑀺𑀜𑁆𑀘𑀜𑁆𑀜𑀁 𑀧𑁂𑀓𑁆𑀔𑀫𑀸𑀦𑁄 𑀲𑀢𑀺𑀫𑀸, __(𑀉𑀧𑀲𑀻𑀯𑀸𑀢𑀺 𑀪𑀕𑀯𑀸)__**_  
_**𑀦𑀢𑁆𑀣𑀻𑀢𑀺 𑀦𑀺𑀲𑁆𑀲𑀸𑀬 𑀢𑀭𑀲𑁆𑀲𑀼 𑀑𑀖𑀁;**_  
_**𑀓𑀸𑀫𑁂 𑀧𑀳𑀸𑀬 𑀯𑀺𑀭𑀢𑁄 𑀓𑀣𑀸𑀳𑀺,**_  
_**𑀢𑀡𑁆𑀳𑀓𑁆𑀔𑀬𑀁 𑀦𑀢𑁆𑀢𑀫𑀳𑀸𑀪𑀺𑀧𑀲𑁆𑀲𑁇** (𑁨)_  


553\. **𑀆𑀓𑀺𑀜𑁆𑀘𑀜𑁆𑀜𑀁 𑀧𑁂𑀓𑁆𑀔𑀫𑀸𑀦𑁄 𑀲𑀢𑀺𑀫𑀸**𑀢𑀺 𑀲𑁄 𑀩𑁆𑀭𑀸𑀳𑁆𑀫𑀡𑁄 𑀧𑀓𑀢𑀺𑀬𑀸 𑀆𑀓𑀺𑀜𑁆𑀘𑀜𑁆𑀜𑀸𑀬𑀢𑀦𑀲𑀫𑀸𑀧𑀢𑁆𑀢𑀺𑀁 𑀮𑀸𑀪𑀻𑀬𑁂𑀯 𑀦𑀺𑀲𑁆𑀲𑀬𑀁 𑀦 𑀚𑀸𑀦𑀸𑀢𑀺—  “𑀅𑀬𑀁 𑀫𑁂 𑀦𑀺𑀲𑁆𑀲𑀬𑁄”𑀢𑀺𑁇 𑀢𑀲𑁆𑀲 𑀪𑀕𑀯𑀸 𑀦𑀺𑀲𑁆𑀲𑀬𑀜𑁆𑀘 𑀆𑀘𑀺𑀓𑁆𑀔𑀢𑀺 𑀉𑀢𑁆𑀢𑀭𑀺𑀜𑁆𑀘 𑀦𑀺𑀬𑁆𑀬𑀸𑀦𑀧𑀣𑀁𑁇 𑀆𑀓𑀺𑀜𑁆𑀘𑀜𑁆𑀜𑀸𑀬𑀢𑀦𑀲𑀫𑀸𑀧𑀢𑁆𑀢𑀺𑀁 𑀲𑀢𑁄 𑀲𑀫𑀸𑀧𑀚𑁆𑀚𑀺𑀢𑁆𑀯𑀸 𑀢𑀢𑁄 𑀯𑀼𑀝𑁆𑀞𑀳𑀺𑀢𑁆𑀯𑀸 𑀢𑀢𑁆𑀣 𑀚𑀸𑀢𑁂 𑀘𑀺𑀢𑁆𑀢𑀘𑁂𑀢𑀲𑀺𑀓𑁂 𑀥𑀫𑁆𑀫𑁂 𑀅𑀦𑀺𑀘𑁆𑀘𑀢𑁄 𑀧𑁂𑀓𑁆𑀔𑀫𑀸𑀦𑁄, 𑀤𑀼𑀓𑁆𑀔𑀢𑁄…𑀧𑁂…  𑀭𑁄𑀕𑀢𑁄…  𑀕𑀡𑁆𑀟𑀢𑁄…  𑀲𑀮𑁆𑀮𑀢𑁄…  𑀅𑀖𑀢𑁄…  𑀆𑀩𑀸𑀥𑀢𑁄…  𑀧𑀭𑀢𑁄…  𑀧𑀮𑁄𑀓𑀢𑁄…  𑀈𑀢𑀺𑀢𑁄…  𑀉𑀧𑀤𑁆𑀤𑀯𑀢𑁄…  𑀪𑀬𑀢𑁄…  𑀉𑀧𑀲𑀕𑁆𑀕𑀢𑁄…  𑀘𑀮𑀢𑁄…  𑀧𑀪𑀗𑁆𑀕𑀼𑀢𑁄…  𑀅𑀤𑁆𑀥𑀼𑀯𑀢𑁄…  𑀅𑀢𑀸𑀡𑀢𑁄…  𑀅𑀮𑁂𑀡𑀢𑁄…  𑀅𑀲𑀭𑀡𑀢𑁄…  𑀅𑀲𑀭𑀡𑀻𑀪𑀽𑀢𑀢𑁄…  𑀭𑀺𑀢𑁆𑀢𑀢𑁄…  𑀢𑀼𑀘𑁆𑀙𑀢𑁄…  𑀲𑀼𑀜𑁆𑀜𑀢𑁄…  𑀅𑀦𑀢𑁆𑀢𑀢𑁄…  𑀆𑀤𑀻𑀦𑀯𑀢𑁄…  𑀯𑀺𑀧𑀭𑀺𑀡𑀸𑀫𑀥𑀫𑁆𑀫𑀢𑁄…  𑀅𑀲𑀸𑀭𑀓𑀢𑁄…  𑀅𑀖𑀫𑀽𑀮𑀢𑁄…  𑀪𑀯𑀢𑁄…  𑀯𑀺𑀪𑀯𑀢𑁄…  𑀲𑀸𑀲𑀯𑀢𑁄…  𑀲𑀗𑁆𑀔𑀢𑀢𑁄…  𑀫𑀸𑀭𑀸𑀫𑀺𑀲𑀢𑁄…  𑀚𑀸𑀢𑀺𑀥𑀫𑁆𑀫𑀢𑁄…  𑀚𑀭𑀸𑀥𑀫𑁆𑀫𑀢𑁄…  𑀩𑁆𑀬𑀸𑀥𑀺𑀥𑀫𑁆𑀫𑀢𑁄…  𑀫𑀭𑀡𑀥𑀫𑁆𑀫𑀢𑁄…  𑀲𑁄𑀓𑀧𑀭𑀺𑀤𑁂𑀯𑀤𑀼𑀓𑁆𑀔𑀤𑁄𑀫𑀦𑀲𑁆𑀲𑀼𑀧𑀸𑀬𑀸𑀲𑀥𑀫𑁆𑀫𑀢𑁄…  𑀲𑀫𑀼𑀤𑀬𑀥𑀫𑁆𑀫𑀢𑁄…  𑀅𑀢𑁆𑀣𑀗𑁆𑀕𑀫𑀢𑁄…  𑀅𑀲𑁆𑀲𑀸𑀤𑀢𑁄…  𑀆𑀤𑀻𑀦𑀯𑀢𑁄…  𑀦𑀺𑀲𑁆𑀲𑀭𑀡𑀢𑁄 𑀧𑁂𑀓𑁆𑀔𑀫𑀸𑀦𑁄 𑀤𑀓𑁆𑀔𑀫𑀸𑀦𑁄 𑀑𑀮𑁄𑀓𑀬𑀫𑀸𑀦𑁄 𑀦𑀺𑀚𑁆𑀛𑀸𑀬𑀫𑀸𑀦𑁄 𑀉𑀧𑀧𑀭𑀺𑀓𑁆𑀔𑀫𑀸𑀦𑁄𑁇

554\. **𑀲𑀢𑀺𑀫𑀸**𑀢𑀺 𑀬𑀸 𑀲𑀢𑀺 𑀅𑀦𑀼𑀲𑁆𑀲𑀢𑀺 𑀧𑀝𑀺𑀲𑁆𑀲𑀢𑀺…𑀧𑁂…  𑀲𑀫𑁆𑀫𑀸𑀲𑀢𑀺—  𑀅𑀬𑀁 𑀯𑀼𑀘𑁆𑀘𑀢𑀺 𑀲𑀢𑀺𑁇 𑀇𑀫𑀸𑀬 𑀲𑀢𑀺𑀬𑀸 𑀉𑀧𑁂𑀢𑁄 𑀳𑁄𑀢𑀺…𑀧𑁂…  𑀲𑀫𑀦𑁆𑀦𑀸𑀕𑀢𑁄, 𑀲𑁄 𑀯𑀼𑀘𑁆𑀘𑀢𑀺 𑀲𑀢𑀺𑀫𑀸𑀢𑀺—  𑀆𑀓𑀺𑀜𑁆𑀘𑀜𑁆𑀜𑀁 𑀧𑁂𑀓𑁆𑀔𑀫𑀸𑀦𑁄 𑀲𑀢𑀺𑀫𑀸𑁇

555\. **𑀉𑀧𑀲𑀻𑀯𑀸𑀢𑀺 𑀪𑀕𑀯𑀸**𑀢𑀺𑁇 **𑀉𑀧𑀲𑀻𑀯𑀸**𑀢𑀺 𑀪𑀕𑀯𑀸 𑀢𑀁 𑀩𑁆𑀭𑀸𑀳𑁆𑀫𑀡𑀁 𑀦𑀸𑀫𑁂𑀦 𑀆𑀮𑀧𑀢𑀺𑁇 **𑀪𑀕𑀯𑀸**𑀢𑀺 𑀕𑀸𑀭𑀯𑀸𑀥𑀺𑀯𑀘𑀦𑀫𑁂𑀢𑀁…𑀧𑁂…  𑀲𑀘𑁆𑀙𑀺𑀓𑀸 𑀧𑀜𑁆𑀜𑀢𑁆𑀢𑀺, 𑀬𑀤𑀺𑀤𑀁 𑀪𑀕𑀯𑀸𑀢𑀺—  𑀉𑀧𑀲𑀻𑀯𑀸𑀢𑀺 𑀪𑀕𑀯𑀸𑁇

556\. **𑀦𑀢𑁆𑀣𑀻𑀢𑀺 𑀦𑀺𑀲𑁆𑀲𑀸𑀬 𑀢𑀭𑀲𑁆𑀲𑀼 𑀑𑀖𑀦𑁆**𑀢𑀺 𑀦𑀢𑁆𑀣𑀺 𑀓𑀺𑀜𑁆𑀘𑀻𑀢𑀺 𑀆𑀓𑀺𑀜𑁆𑀘𑀜𑁆𑀜𑀸𑀬𑀢𑀦𑀲𑀫𑀸𑀧𑀢𑁆𑀢𑀺𑁇 𑀓𑀺𑀁𑀓𑀸𑀭𑀡𑀸 𑀦𑀢𑁆𑀣𑀺 𑀓𑀺𑀜𑁆𑀘𑀻𑀢𑀺 𑀆𑀓𑀺𑀜𑁆𑀘𑀜𑁆𑀜𑀸𑀬𑀢𑀦𑀲𑀫𑀸𑀧𑀢𑁆𑀢𑀺? 𑀯𑀺𑀜𑁆𑀜𑀸𑀡𑀜𑁆𑀘𑀸𑀬𑀢𑀦𑀲𑀫𑀸𑀧𑀢𑁆𑀢𑀺𑀁 𑀲𑀢𑁄 𑀲𑀫𑀸𑀧𑀚𑁆𑀚𑀺𑀢𑁆𑀯𑀸 𑀢𑀢𑁄 𑀯𑀼𑀝𑁆𑀞𑀳𑀺𑀢𑁆𑀯𑀸 𑀢𑀜𑁆𑀜𑁂𑀯 𑀯𑀺𑀜𑁆𑀜𑀸𑀡𑀁 𑀅𑀪𑀸𑀯𑁂𑀢𑀺, 𑀯𑀺𑀪𑀸𑀯𑁂𑀢𑀺, 𑀅𑀦𑁆𑀢𑀭𑀥𑀸𑀧𑁂𑀢𑀺, 𑀦𑀢𑁆𑀣𑀺 𑀓𑀺𑀜𑁆𑀘𑀻𑀢𑀺 𑀧𑀲𑁆𑀲𑀢𑀺𑁇 𑀢𑀁𑀓𑀸𑀭𑀡𑀸 𑀦𑀢𑁆𑀣𑀺 𑀓𑀺𑀜𑁆𑀘𑀻𑀢𑀺 𑀆𑀓𑀺𑀜𑁆𑀘𑀜𑁆𑀜𑀸𑀬𑀢𑀦𑀲𑀫𑀸𑀧𑀢𑁆𑀢𑀺𑀁 𑀦𑀺𑀲𑁆𑀲𑀸𑀬 𑀉𑀧𑀦𑀺𑀲𑁆𑀲𑀸𑀬 𑀆𑀮𑀫𑁆𑀩𑀡𑀁 𑀓𑀭𑀺𑀢𑁆𑀯𑀸 𑀓𑀸𑀫𑁄𑀖𑀁 𑀪𑀯𑁄𑀖𑀁 𑀤𑀺𑀝𑁆𑀞𑁄𑀖𑀁 𑀅𑀯𑀺𑀚𑁆𑀚𑁄𑀖𑀁 𑀢𑀭𑀲𑁆𑀲𑀼 𑀉𑀢𑁆𑀢𑀭𑀲𑁆𑀲𑀼 𑀧𑀢𑀭𑀲𑁆𑀲𑀼 𑀲𑀫𑀢𑀺𑀓𑁆𑀓𑀫𑀲𑁆𑀲𑀼 𑀯𑀻𑀢𑀺𑀯𑀢𑁆𑀢𑀲𑁆𑀲𑀽𑀢𑀺—  𑀦𑀢𑁆𑀣𑀻𑀢𑀺 𑀦𑀺𑀲𑁆𑀲𑀸𑀬 𑀢𑀭𑀲𑁆𑀲𑀼 𑀑𑀖𑀁𑁇

557\. **𑀓𑀸𑀫𑁂 𑀧𑀳𑀸𑀬 𑀯𑀺𑀭𑀢𑁄 𑀓𑀣𑀸𑀳𑀻**𑀢𑀺𑁇 **𑀓𑀸𑀫𑀸**𑀢𑀺 𑀉𑀤𑁆𑀤𑀸𑀦𑀢𑁄 𑀤𑁆𑀯𑁂 𑀓𑀸𑀫𑀸—  𑀯𑀢𑁆𑀣𑀼𑀓𑀸𑀫𑀸 𑀘 𑀓𑀺𑀮𑁂𑀲𑀓𑀸𑀫𑀸 𑀘…𑀧𑁂…  𑀇𑀫𑁂 𑀯𑀼𑀘𑁆𑀘𑀦𑁆𑀢𑀺 𑀯𑀢𑁆𑀣𑀼𑀓𑀸𑀫𑀸…𑀧𑁂…  𑀇𑀫𑁂 𑀯𑀼𑀘𑁆𑀘𑀦𑁆𑀢𑀺 𑀓𑀺𑀮𑁂𑀲𑀓𑀸𑀫𑀸𑁇 **𑀓𑀸𑀫𑁂 𑀧𑀳𑀸𑀬𑀸**𑀢𑀺 𑀯𑀢𑁆𑀣𑀼𑀓𑀸𑀫𑁂 𑀧𑀭𑀺𑀚𑀸𑀦𑀺𑀢𑁆𑀯𑀸 𑀓𑀺𑀮𑁂𑀲𑀓𑀸𑀫𑁂 𑀧𑀳𑀸𑀬 𑀧𑀚𑀳𑀺𑀢𑁆𑀯𑀸 𑀯𑀺𑀦𑁄𑀤𑁂𑀢𑁆𑀯𑀸 𑀩𑁆𑀬𑀦𑁆𑀢𑀻𑀓𑀭𑀺𑀢𑁆𑀯𑀸 𑀅𑀦𑀪𑀸𑀯𑀁 𑀕𑀫𑁂𑀢𑁆𑀯𑀸𑀢𑀺—  𑀓𑀸𑀫𑁂 𑀧𑀳𑀸𑀬𑁇 **𑀯𑀺𑀭𑀢𑁄 𑀓𑀣𑀸𑀳𑀻**𑀢𑀺 𑀓𑀣𑀁𑀓𑀣𑀸 𑀯𑀼𑀘𑁆𑀘𑀢𑀺 𑀯𑀺𑀘𑀺𑀓𑀺𑀘𑁆𑀙𑀸𑁇 𑀤𑀼𑀓𑁆𑀔𑁂 𑀓𑀗𑁆𑀔𑀸…𑀧𑁂…  𑀙𑀫𑁆𑀪𑀺𑀢𑀢𑁆𑀢𑀁 𑀘𑀺𑀢𑁆𑀢𑀲𑁆𑀲 𑀫𑀦𑁄𑀯𑀺𑀮𑁂𑀔𑁄 𑀓𑀣𑀁𑀓𑀣𑀸𑀬 𑀆𑀭𑀢𑁄 𑀯𑀺𑀭𑀢𑁄 𑀧𑀝𑀺𑀯𑀺𑀭𑀢𑁄 𑀦𑀺𑀓𑁆𑀔𑀦𑁆𑀢𑁄 𑀦𑀺𑀲𑁆𑀲𑀝𑁄 𑀯𑀺𑀧𑁆𑀧𑀫𑀼𑀢𑁆𑀢𑁄 𑀯𑀺𑀲𑀜𑁆𑀜𑀼𑀢𑁆𑀢𑁄 𑀯𑀺𑀫𑀭𑀺𑀬𑀸𑀤𑀺𑀓𑀢𑁂𑀦 𑀘𑁂𑀢𑀲𑀸 𑀯𑀺𑀳𑀭𑀢𑀻𑀢𑀺—  𑀏𑀯𑀫𑁆𑀧𑀺 𑀯𑀺𑀭𑀢𑁄 𑀓𑀣𑀸𑀳𑀺…𑀧𑁂…  𑀅𑀣 𑀯𑀸 𑀤𑁆𑀯𑀢𑁆𑀢𑀺𑀁𑀲𑀸𑀬 𑀢𑀺𑀭𑀘𑁆𑀙𑀸𑀦𑀓𑀣𑀸𑀬 𑀆𑀭𑀢𑁄 𑀯𑀺𑀭𑀢𑁄 𑀧𑀝𑀺𑀯𑀺𑀭𑀢𑁄 𑀦𑀺𑀓𑁆𑀔𑀦𑁆𑀢𑁄 𑀦𑀺𑀲𑁆𑀲𑀝𑁄 𑀯𑀺𑀧𑁆𑀧𑀫𑀼𑀢𑁆𑀢𑁄 𑀯𑀺𑀲𑀜𑁆𑀜𑀼𑀢𑁆𑀢𑁄 𑀯𑀺𑀫𑀭𑀺𑀬𑀸𑀤𑀺𑀓𑀢𑁂𑀦 𑀘𑁂𑀢𑀲𑀸 𑀯𑀺𑀳𑀭𑀢𑀻𑀢𑀺 𑀏𑀯𑀫𑁆𑀧𑀺 𑀯𑀺𑀭𑀢𑁄 𑀓𑀣𑀸𑀳𑀻𑀢𑀺—  𑀓𑀸𑀫𑁂 𑀧𑀳𑀸𑀬 𑀯𑀺𑀭𑀢𑁄 𑀓𑀣𑀸𑀳𑀺𑁇

558\. **𑀢𑀡𑁆𑀳𑀓𑁆𑀔𑀬𑀁 𑀦𑀢𑁆𑀢𑀫𑀳𑀸𑀪𑀺𑀧𑀲𑁆𑀲𑀸**𑀢𑀺𑁇 **𑀢𑀡𑁆𑀳𑀸**𑀢𑀺 𑀭𑀽𑀧𑀢𑀡𑁆𑀳𑀸…𑀧𑁂…  𑀥𑀫𑁆𑀫𑀢𑀡𑁆𑀳𑀸𑁇 **𑀦𑀢𑁆𑀢𑀁** 𑀯𑀼𑀘𑁆𑀘𑀢𑀺 𑀭𑀢𑁆𑀢𑀺𑁇 **𑀅𑀳𑁄**𑀢𑀺 𑀤𑀺𑀯𑀲𑁄𑁇 𑀭𑀢𑁆𑀢𑀺𑀜𑁆𑀘 𑀤𑀺𑀯𑀸 𑀘 𑀢𑀡𑁆𑀳𑀓𑁆𑀔𑀬𑀁 𑀭𑀸𑀕𑀓𑁆𑀔𑀬𑀁 𑀤𑁄𑀲𑀓𑁆𑀔𑀬𑀁 𑀫𑁄𑀳𑀓𑁆𑀔𑀬𑀁 𑀕𑀢𑀺𑀓𑁆𑀔𑀬𑀁 𑀉𑀧𑀧𑀢𑁆𑀢𑀺𑀓𑁆𑀔𑀬𑀁 𑀧𑀝𑀺𑀲𑀦𑁆𑀥𑀺𑀓𑁆𑀔𑀬𑀁 𑀪𑀯𑀓𑁆𑀔𑀬𑀁 𑀲𑀁𑀲𑀸𑀭𑀓𑁆𑀔𑀬𑀁 𑀯𑀝𑁆𑀝𑀓𑁆𑀔𑀬𑀁 𑀧𑀲𑁆𑀲 𑀅𑀪𑀺𑀧𑀲𑁆𑀲 𑀤𑀓𑁆𑀔 𑀑𑀮𑁄𑀓𑀬 𑀦𑀺𑀚𑁆𑀛𑀸𑀬 𑀉𑀧𑀧𑀭𑀺𑀓𑁆𑀔𑀸𑀢𑀺—  𑀢𑀡𑁆𑀳𑀓𑁆𑀔𑀬𑀁 𑀦𑀢𑁆𑀢𑀫𑀳𑀸𑀪𑀺𑀧𑀲𑁆𑀲𑁇 𑀢𑁂𑀦𑀸𑀳 𑀪𑀕𑀯𑀸—

559\. _“𑀆𑀓𑀺𑀜𑁆𑀘𑀜𑁆𑀜𑀁 𑀧𑁂𑀓𑁆𑀔𑀫𑀸𑀦𑁄 𑀲𑀢𑀺𑀫𑀸, __(𑀉𑀧𑀲𑀻𑀯𑀸𑀢𑀺 𑀪𑀕𑀯𑀸)___  
_𑀦𑀢𑁆𑀣𑀻𑀢𑀺 𑀦𑀺𑀲𑁆𑀲𑀸𑀬 𑀢𑀭𑀲𑁆𑀲𑀼 𑀑𑀖𑀁;_  
_𑀓𑀸𑀫𑁂 𑀧𑀳𑀸𑀬 𑀯𑀺𑀭𑀢𑁄 𑀓𑀣𑀸𑀳𑀺,_  
_𑀢𑀡𑁆𑀳𑀓𑁆𑀔𑀬𑀁 𑀦𑀢𑁆𑀢𑀫𑀳𑀸𑀪𑀺𑀧𑀲𑁆𑀲𑀸”𑀢𑀺𑁇_  


(40.)

560\. _**𑀲𑀩𑁆𑀩𑁂𑀲𑀼 𑀓𑀸𑀫𑁂𑀲𑀼 𑀬𑁄 𑀯𑀻𑀢𑀭𑀸𑀕𑁄, __(𑀇𑀘𑁆𑀘𑀸𑀬𑀲𑁆𑀫𑀸 𑀉𑀧𑀲𑀻𑀯𑁄)__**_  
_**𑀆𑀓𑀺𑀜𑁆𑀘𑀜𑁆𑀜𑀁 𑀦𑀺𑀲𑁆𑀲𑀺𑀢𑁄 𑀳𑀺𑀢𑁆𑀯𑀸 𑀫𑀜𑁆𑀜𑀁;**_  
_**𑀲𑀜𑁆𑀜𑀸𑀯𑀺𑀫𑁄𑀓𑁆𑀔𑁂 𑀧𑀭𑀫𑁂𑀥𑀺𑀫𑀼𑀢𑁆𑀢𑁄,**_  
_**𑀢𑀺𑀝𑁆𑀞𑁂 𑀦𑀼 𑀲𑁄 𑀢𑀢𑁆𑀣 𑀅𑀦𑀸𑀦𑀼𑀬𑀸𑀬𑀻𑁇** (𑁩)_  


561\. **𑀲𑀩𑁆𑀩𑁂𑀲𑀼 𑀓𑀸𑀫𑁂𑀲𑀼 𑀬𑁄 𑀯𑀻𑀢𑀭𑀸𑀕𑁄**𑀢𑀺𑁇 **𑀲𑀩𑁆𑀩𑁂𑀲𑀽**𑀢𑀺 𑀲𑀩𑁆𑀩𑁂𑀦 𑀲𑀩𑁆𑀩𑀁 𑀲𑀩𑁆𑀩𑀣𑀸 𑀲𑀩𑁆𑀩𑀁 𑀅𑀲𑁂𑀲𑀁 𑀦𑀺𑀲𑁆𑀲𑁂𑀲𑀁 𑀧𑀭𑀺𑀬𑀸𑀤𑀺𑀬𑀦𑀯𑀘𑀦𑀫𑁂𑀢𑀁 𑀲𑀩𑁆𑀩𑁂𑀲𑀽𑀢𑀺𑁇 **𑀓𑀸𑀫𑁂𑀲𑀽**𑀢𑀺 **𑀓𑀸𑀫𑀸**𑀢𑀺 𑀉𑀤𑁆𑀤𑀸𑀦𑀢𑁄 𑀤𑁆𑀯𑁂 𑀓𑀸𑀫𑀸—  𑀯𑀢𑁆𑀣𑀼𑀓𑀸𑀫𑀸 𑀘 𑀓𑀺𑀮𑁂𑀲𑀓𑀸𑀫𑀸 𑀘…𑀧𑁂…  𑀇𑀫𑁂 𑀯𑀼𑀘𑁆𑀘𑀦𑁆𑀢𑀺 𑀯𑀢𑁆𑀣𑀼𑀓𑀸𑀫𑀸…𑀧𑁂…  𑀇𑀫𑁂 𑀯𑀼𑀘𑁆𑀘𑀦𑁆𑀢𑀺 𑀓𑀺𑀮𑁂𑀲𑀓𑀸𑀫𑀸𑁇 𑀲𑀩𑁆𑀩𑁂𑀲𑀼 𑀓𑀸𑀫𑁂𑀲𑀼 𑀬𑁄 𑀯𑀻𑀢𑀭𑀸𑀕𑁄𑀢𑀺𑁇 𑀲𑀩𑁆𑀩𑁂𑀲𑀼 𑀓𑀸𑀫𑁂𑀲𑀼 𑀬𑁄 𑀯𑀻𑀢𑀭𑀸𑀕𑁄 𑀯𑀺𑀕𑀢𑀭𑀸𑀕𑁄 𑀘𑀢𑁆𑀢𑀭𑀸𑀕𑁄 𑀯𑀦𑁆𑀢𑀭𑀸𑀕𑁄 𑀫𑀼𑀢𑁆𑀢𑀭𑀸𑀕𑁄 𑀧𑀳𑀻𑀦𑀭𑀸𑀕𑁄 𑀧𑀝𑀺𑀦𑀺𑀲𑁆𑀲𑀝𑁆𑀞𑀭𑀸𑀕𑁄 𑀯𑀺𑀓𑁆𑀔𑀫𑁆𑀪𑀦𑀢𑁄𑀢𑀺—  𑀲𑀩𑁆𑀩𑁂𑀲𑀼 𑀓𑀸𑀫𑁂𑀲𑀼 𑀬𑁄 𑀯𑀻𑀢𑀭𑀸𑀕𑁄𑁇

562\. **𑀇𑀘𑁆𑀘𑀸𑀬𑀲𑁆𑀫𑀸 𑀉𑀧𑀲𑀻𑀯𑁄**𑀢𑀺𑁇 **𑀇𑀘𑁆𑀘𑀸**𑀢𑀺 𑀧𑀤𑀲𑀦𑁆𑀥𑀺…𑀧𑁂… 𑁇 **𑀆𑀬𑀲𑁆𑀫𑀸**𑀢𑀺 𑀧𑀺𑀬𑀯𑀘𑀦𑀁…𑀧𑁂… 𑁇 **𑀉𑀧𑀲𑀻𑀯𑁄**𑀢𑀺 𑀢𑀲𑁆𑀲 𑀩𑁆𑀭𑀸𑀳𑁆𑀫𑀡𑀲𑁆𑀲 𑀦𑀸𑀫𑀁…𑀧𑁂…  𑀅𑀪𑀺𑀮𑀸𑀧𑁄𑀢𑀺—  𑀇𑀘𑁆𑀘𑀸𑀬𑀲𑁆𑀫𑀸 𑀉𑀧𑀲𑀻𑀯𑁄𑁇

563\. **𑀆𑀓𑀺𑀜𑁆𑀘𑀜𑁆𑀜𑀁 𑀦𑀺𑀲𑁆𑀲𑀺𑀢𑁄 𑀳𑀺𑀢𑁆𑀯𑀸 𑀫𑀜𑁆𑀜𑀦𑁆**𑀢𑀺𑁇 𑀳𑁂𑀝𑁆𑀞𑀺𑀫𑀸 𑀙 𑀲𑀫𑀸𑀧𑀢𑁆𑀢𑀺𑀬𑁄 𑀳𑀺𑀢𑁆𑀯𑀸 𑀘𑀚𑀺𑀢𑁆𑀯𑀸 𑀧𑀭𑀺𑀘𑁆𑀘𑀚𑀺𑀢𑁆𑀯𑀸 𑀅𑀢𑀺𑀓𑁆𑀓𑀫𑀺𑀢𑁆𑀯𑀸 𑀲𑀫𑀢𑀺𑀓𑁆𑀓𑀫𑀺𑀢𑁆𑀯𑀸 𑀯𑀻𑀢𑀺𑀯𑀢𑁆𑀢𑀺𑀢𑁆𑀯𑀸 𑀆𑀓𑀺𑀜𑁆𑀘𑀜𑁆𑀜𑀸𑀬𑀢𑀦𑀲𑀫𑀸𑀧𑀢𑁆𑀢𑀺𑀁 𑀦𑀺𑀲𑁆𑀲𑀺𑀢𑁄 𑀅𑀮𑁆𑀮𑀻𑀦𑁄 𑀉𑀧𑀕𑀢𑁄 𑀲𑀫𑀼𑀧𑀕𑀢𑁄 𑀅𑀚𑁆𑀛𑁄𑀲𑀺𑀢𑁄 𑀅𑀥𑀺𑀫𑀼𑀢𑁆𑀢𑁄𑀢𑀺—  𑀆𑀓𑀺𑀜𑁆𑀘𑀜𑁆𑀜𑀁 𑀦𑀺𑀲𑁆𑀲𑀺𑀢𑁄 𑀳𑀺𑀢𑁆𑀯𑀸 𑀫𑀜𑁆𑀜𑀁𑁇

564\. **𑀲𑀜𑁆𑀜𑀸𑀯𑀺𑀫𑁄𑀓𑁆𑀔𑁂 𑀧𑀭𑀫𑁂𑀥𑀺𑀫𑀼𑀢𑁆𑀢𑁄**𑀢𑀺 𑀲𑀜𑁆𑀜𑀸𑀯𑀺𑀫𑁄𑀓𑁆𑀔𑀸 𑀯𑀼𑀘𑁆𑀘𑀦𑁆𑀢𑀺 𑀲𑀢𑁆𑀢 𑀲𑀜𑁆𑀜𑀸𑀲𑀫𑀸𑀧𑀢𑁆𑀢𑀺𑀬𑁄𑁇 𑀢𑀸𑀲𑀁 𑀲𑀜𑁆𑀜𑀸𑀲𑀫𑀸𑀧𑀢𑁆𑀢𑀻𑀦𑀁 𑀆𑀓𑀺𑀜𑁆𑀘𑀜𑁆𑀜𑀸𑀬𑀢𑀦𑀲𑀫𑀸𑀧𑀢𑁆𑀢𑀺𑀯𑀺𑀫𑁄𑀓𑁆𑀔𑁄 𑀅𑀕𑁆𑀕𑁄 𑀘 𑀲𑁂𑀝𑁆𑀞𑁄 𑀘 𑀯𑀺𑀲𑁂𑀝𑁆𑀞𑁄 𑀘 𑀧𑀸𑀫𑁄𑀓𑁆𑀔𑁄 𑀘 𑀉𑀢𑁆𑀢𑀫𑁄 𑀘 𑀧𑀯𑀭𑁄 𑀘, 𑀧𑀭𑀫𑁂 𑀅𑀕𑁆𑀕𑁂 𑀲𑁂𑀝𑁆𑀞𑁂 𑀯𑀺𑀲𑁂𑀝𑁆𑀞𑁂 𑀧𑀸𑀫𑁄𑀓𑁆𑀔𑁂 𑀉𑀢𑁆𑀢𑀫𑁂 𑀧𑀯𑀭𑁂 𑀅𑀥𑀺𑀫𑀼𑀢𑁆𑀢𑀺𑀯𑀺𑀫𑁄𑀓𑁆𑀔𑁂𑀦 𑀅𑀥𑀺𑀫𑀼𑀢𑁆𑀢𑁄 𑀢𑀢𑁆𑀭𑀸𑀥𑀺𑀫𑀼𑀢𑁆𑀢𑁄 𑀢𑀤𑀥𑀺𑀫𑀼𑀢𑁆𑀢𑁄 𑀢𑀘𑁆𑀘𑀭𑀺𑀢𑁄 𑀢𑀩𑁆𑀩𑀳𑀼𑀮𑁄 𑀢𑀕𑁆𑀕𑀭𑀼𑀓𑁄 𑀢𑀦𑁆𑀦𑀺𑀦𑁆𑀦𑁄 𑀢𑀧𑁆𑀧𑁄𑀡𑁄 𑀢𑀧𑁆𑀧𑀩𑁆𑀪𑀸𑀭𑁄 𑀢𑀤𑀥𑀺𑀫𑀼𑀢𑁆𑀢𑁄 𑀢𑀤𑀥𑀺𑀧𑀢𑁂𑀬𑁆𑀬𑁄𑀢𑀺—  𑀲𑀜𑁆𑀜𑀸𑀯𑀺𑀫𑁄𑀓𑁆𑀔𑁂 𑀧𑀭𑀫𑁂𑀥𑀺𑀫𑀼𑀢𑁆𑀢𑁄𑁇

565\. **𑀢𑀺𑀝𑁆𑀞𑁂 𑀦𑀼 𑀲𑁄 𑀢𑀢𑁆𑀣 𑀅𑀦𑀸𑀦𑀼𑀬𑀸𑀬𑀻**𑀢𑀺𑁇 **𑀢𑀺𑀝𑁆𑀞𑁂 𑀦𑀽**𑀢𑀺 𑀲𑀁𑀲𑀬𑀧𑀼𑀘𑁆𑀙𑀸 𑀯𑀺𑀫𑀢𑀺𑀧𑀼𑀘𑁆𑀙𑀸 𑀤𑁆𑀯𑁂𑀍𑀳𑀓𑀧𑀼𑀘𑁆𑀙𑀸 𑀅𑀦𑁂𑀓𑀁𑀲𑀧𑀼𑀘𑁆𑀙𑀸, “𑀏𑀯𑀁 𑀦𑀼 𑀔𑁄, 𑀦𑀦𑀼 𑀔𑁄, 𑀓𑀺𑀁 𑀦𑀼 𑀔𑁄, 𑀓𑀣𑀁 𑀦𑀼 𑀔𑁄”𑀢𑀺—  𑀢𑀺𑀝𑁆𑀞𑁂 𑀦𑀼𑁇 **𑀢𑀢𑁆𑀣𑀸**𑀢𑀺 𑀆𑀓𑀺𑀜𑁆𑀘𑀜𑁆𑀜𑀸𑀬𑀢𑀦𑁂𑁇 **𑀅𑀦𑀸𑀦𑀼𑀬𑀸𑀬𑀻**𑀢𑀺 𑀅𑀦𑀸𑀦𑀼𑀬𑀸𑀬𑀻 𑀅𑀯𑀺𑀘𑁆𑀘𑀫𑀸𑀦𑁄 𑀅𑀯𑀺𑀕𑀘𑁆𑀙𑀫𑀸𑀦𑁄 𑀅𑀦𑀦𑁆𑀢𑀭𑀥𑀸𑀬𑀫𑀸𑀦𑁄 𑀅𑀧𑀭𑀺𑀳𑀸𑀬𑀫𑀸𑀦𑁄…𑀧𑁂… 𑁇 𑀅𑀣 𑀯𑀸 𑀅𑀭𑀚𑁆𑀚𑀫𑀸𑀦𑁄 𑀅𑀤𑀼𑀲𑁆𑀲𑀫𑀸𑀦𑁄 𑀅𑀫𑀼𑀬𑁆𑀳𑀫𑀸𑀦𑁄 𑀅𑀓𑀺𑀮𑀺𑀲𑁆𑀲𑀫𑀸𑀦𑁄𑀢𑀺—  𑀢𑀺𑀝𑁆𑀞𑁂 𑀦𑀼 𑀲𑁄 𑀢𑀢𑁆𑀣 𑀅𑀦𑀸𑀦𑀼𑀬𑀸𑀬𑀻𑁇 𑀢𑁂𑀦𑀸𑀳 𑀲𑁄 𑀩𑁆𑀭𑀸𑀳𑁆𑀫𑀡𑁄—

566\. _“𑀲𑀩𑁆𑀩𑁂𑀲𑀼 𑀓𑀸𑀫𑁂𑀲𑀼 𑀬𑁄 𑀯𑀻𑀢𑀭𑀸𑀕𑁄, __(𑀇𑀘𑁆𑀘𑀸𑀬𑀲𑁆𑀫𑀸 𑀉𑀧𑀲𑀻𑀯𑁄)___  
_𑀆𑀓𑀺𑀜𑁆𑀘𑀜𑁆𑀜𑀁 𑀦𑀺𑀲𑁆𑀲𑀺𑀢𑁄 𑀳𑀺𑀢𑁆𑀯𑀸 𑀫𑀜𑁆𑀜𑀁;_  
_𑀲𑀜𑁆𑀜𑀸𑀯𑀺𑀫𑁄𑀓𑁆𑀔𑁂 𑀧𑀭𑀫𑁂𑀥𑀺𑀫𑀼𑀢𑁆𑀢𑁄,_  
_𑀢𑀺𑀝𑁆𑀞𑁂 𑀦𑀼 𑀲𑁄 𑀢𑀢𑁆𑀣 𑀅𑀦𑀸𑀦𑀼𑀬𑀸𑀬𑀻”𑀢𑀺𑁇_  


(41.)

567\. _**𑀲𑀩𑁆𑀩𑁂𑀲𑀼 𑀓𑀸𑀫𑁂𑀲𑀼 𑀬𑁄 𑀯𑀻𑀢𑀭𑀸𑀕𑁄, __(𑀉𑀧𑀲𑀻𑀯𑀸𑀢𑀺 𑀪𑀕𑀯𑀸)__**_  
_**𑀆𑀓𑀺𑀜𑁆𑀘𑀜𑁆𑀜𑀁 𑀦𑀺𑀲𑁆𑀲𑀺𑀢𑁄 𑀳𑀺𑀢𑁆𑀯𑀸 𑀫𑀜𑁆𑀜𑀁;**_  
_**𑀲𑀜𑁆𑀜𑀸𑀯𑀺𑀫𑁄𑀓𑁆𑀔𑁂 𑀧𑀭𑀫𑁂𑀥𑀺𑀫𑀼𑀢𑁆𑀢𑁄,**_  
_**𑀢𑀺𑀝𑁆𑀞𑁂𑀬𑁆𑀬 𑀲𑁄 𑀢𑀢𑁆𑀣 𑀅𑀦𑀸𑀦𑀼𑀬𑀸𑀬𑀻𑁇** (𑁪)_  


568\. **𑀲𑀩𑁆𑀩𑁂𑀲𑀼 𑀓𑀸𑀫𑁂𑀲𑀼 𑀬𑁄 𑀯𑀻𑀢𑀭𑀸𑀕𑁄**𑀢𑀺𑁇 **𑀲𑀩𑁆𑀩𑁂𑀲𑀽**𑀢𑀺 𑀲𑀩𑁆𑀩𑁂𑀦 𑀲𑀩𑁆𑀩𑀁 𑀲𑀩𑁆𑀩𑀣𑀸 𑀲𑀩𑁆𑀩𑀁 𑀅𑀲𑁂𑀲𑀁 𑀦𑀺𑀲𑁆𑀲𑁂𑀲𑀁 𑀧𑀭𑀺𑀬𑀸𑀤𑀺𑀬𑀦𑀯𑀘𑀦𑀫𑁂𑀢𑀁 𑀲𑀩𑁆𑀩𑁂𑀲𑀽𑀢𑀺𑁇 **𑀓𑀸𑀫𑁂𑀲𑀽**𑀢𑀺 **𑀓𑀸𑀫𑀸**𑀢𑀺 𑀉𑀤𑁆𑀤𑀸𑀦𑀢𑁄 𑀤𑁆𑀯𑁂 𑀓𑀸𑀫𑀸—  𑀯𑀢𑁆𑀣𑀼𑀓𑀸𑀫𑀸 𑀘 𑀓𑀺𑀮𑁂𑀲𑀓𑀸𑀫𑀸 𑀘…𑀧𑁂…  𑀇𑀫𑁂 𑀯𑀼𑀘𑁆𑀘𑀦𑁆𑀢𑀺 𑀯𑀢𑁆𑀣𑀼𑀓𑀸𑀫𑀸…𑀧𑁂…  𑀇𑀫𑁂 𑀯𑀼𑀘𑁆𑀘𑀦𑁆𑀢𑀺 𑀓𑀺𑀮𑁂𑀲𑀓𑀸𑀫𑀸𑁇 **𑀲𑀩𑁆𑀩𑁂𑀲𑀼 𑀓𑀸𑀫𑁂𑀲𑀼 𑀬𑁄 𑀯𑀻𑀢𑀭𑀸𑀕𑁄**𑀢𑀺 𑀲𑀩𑁆𑀩𑁂𑀲𑀼 𑀓𑀸𑀫𑁂𑀲𑀼 𑀬𑁄 𑀯𑀻𑀢𑀭𑀸𑀕𑁄…𑀧𑁂…  𑀧𑀝𑀺𑀦𑀺𑀲𑁆𑀲𑀝𑁆𑀞𑀭𑀸𑀕𑁄 𑀯𑀺𑀓𑁆𑀔𑀫𑁆𑀪𑀦𑀢𑁄𑀢𑀺—  𑀲𑀩𑁆𑀩𑁂𑀲𑀼 𑀓𑀸𑀫𑁂𑀲𑀼 𑀬𑁄 𑀯𑀻𑀢𑀭𑀸𑀕𑁄𑁇

569\. **𑀉𑀧𑀲𑀻𑀯𑀸𑀢𑀺 𑀪𑀕𑀯𑀸**𑀢𑀺𑁇 **𑀉𑀧𑀲𑀻𑀯𑀸**𑀢𑀺 𑀪𑀕𑀯𑀸 𑀢𑀁 𑀩𑁆𑀭𑀸𑀳𑁆𑀫𑀡𑀁 𑀦𑀸𑀫𑁂𑀦 𑀆𑀮𑀧𑀢𑀺𑁇 **𑀪𑀕𑀯𑀸**𑀢𑀺 𑀕𑀸𑀭𑀯𑀸𑀥𑀺𑀯𑀘𑀦𑀫𑁂𑀢𑀁…𑀧𑁂…  𑀲𑀘𑁆𑀙𑀺𑀓𑀸 𑀧𑀜𑁆𑀜𑀢𑁆𑀢𑀺, 𑀬𑀤𑀺𑀤𑀁 𑀪𑀕𑀯𑀸𑀢𑀺—  𑀉𑀧𑀲𑀻𑀯𑀸𑀢𑀺 𑀪𑀕𑀯𑀸𑁇

570\. **𑀆𑀓𑀺𑀜𑁆𑀘𑀜𑁆𑀜𑀁 𑀦𑀺𑀲𑁆𑀲𑀺𑀢𑁄 𑀳𑀺𑀢𑁆𑀯𑀸 𑀫𑀜𑁆𑀜𑀦𑁆**𑀢𑀺𑁇 𑀳𑁂𑀝𑁆𑀞𑀺𑀫𑀸 𑀙 𑀲𑀫𑀸𑀧𑀢𑁆𑀢𑀺𑀬𑁄 𑀳𑀺𑀢𑁆𑀯𑀸 𑀘𑀚𑀺𑀢𑁆𑀯𑀸 𑀧𑀭𑀺𑀘𑁆𑀘𑀚𑀺𑀢𑁆𑀯𑀸 𑀅𑀢𑀺𑀓𑁆𑀓𑀫𑀺𑀢𑁆𑀯𑀸 𑀲𑀫𑀢𑀺𑀓𑁆𑀓𑀫𑀺𑀢𑁆𑀯𑀸 𑀯𑀻𑀢𑀺𑀯𑀢𑁆𑀢𑀺𑀢𑁆𑀯𑀸 𑀆𑀓𑀺𑀜𑁆𑀘𑀜𑁆𑀜𑀸𑀬𑀢𑀦𑀲𑀫𑀸𑀧𑀢𑁆𑀢𑀺𑀁 𑀦𑀺𑀲𑁆𑀲𑀺𑀢𑁄 𑀅𑀮𑁆𑀮𑀻𑀦𑁄 𑀉𑀧𑀕𑀢𑁄 𑀲𑀫𑀼𑀧𑀕𑀢𑁄 𑀅𑀚𑁆𑀛𑁄𑀲𑀺𑀢𑁄 𑀅𑀥𑀺𑀫𑀼𑀢𑁆𑀢𑁄𑀢𑀺—  𑀆𑀓𑀺𑀜𑁆𑀘𑀜𑁆𑀜𑀁 𑀦𑀺𑀲𑁆𑀲𑀺𑀢𑁄 𑀳𑀺𑀢𑁆𑀯𑀸 𑀫𑀜𑁆𑀜𑀁𑁇

571\. **𑀲𑀜𑁆𑀜𑀸𑀯𑀺𑀫𑁄𑀓𑁆𑀔𑁂 𑀧𑀭𑀫𑁂𑀥𑀺𑀫𑀼𑀢𑁆𑀢𑁄**𑀢𑀺 𑀲𑀜𑁆𑀜𑀸𑀯𑀺𑀫𑁄𑀓𑁆𑀔𑀸 𑀯𑀼𑀘𑁆𑀘𑀦𑁆𑀢𑀺 𑀲𑀢𑁆𑀢 𑀲𑀜𑁆𑀜𑀸𑀲𑀫𑀸𑀧𑀢𑁆𑀢𑀺𑀬𑁄𑁇 𑀢𑀸𑀲𑀁 𑀲𑀜𑁆𑀜𑀸𑀲𑀫𑀸𑀧𑀢𑁆𑀢𑀻𑀦𑀁 𑀆𑀓𑀺𑀜𑁆𑀘𑀜𑁆𑀜𑀸𑀬𑀢𑀦𑀲𑀫𑀸𑀧𑀢𑁆𑀢𑀺𑀯𑀺𑀫𑁄𑀓𑁆𑀔𑁄 𑀅𑀕𑁆𑀕𑁄 𑀘 𑀲𑁂𑀝𑁆𑀞𑁄 𑀘 𑀯𑀺𑀲𑁂𑀝𑁆𑀞𑁄 𑀘 𑀧𑀸𑀫𑁄𑀓𑁆𑀔𑁄 𑀘 𑀉𑀢𑁆𑀢𑀫𑁄 𑀘 𑀧𑀯𑀭𑁄 𑀘, 𑀧𑀭𑀫𑁂 𑀅𑀕𑁆𑀕𑁂 𑀲𑁂𑀝𑁆𑀞𑁂 𑀯𑀺𑀲𑁂𑀝𑁆𑀞𑁂 𑀧𑀸𑀫𑁄𑀓𑁆𑀔𑁂 𑀉𑀢𑁆𑀢𑀫𑁂 𑀧𑀯𑀭𑁂 𑀅𑀥𑀺𑀫𑀼𑀢𑁆𑀢𑀺𑀯𑀺𑀫𑁄𑀓𑁆𑀔𑁂𑀦 𑀅𑀥𑀺𑀫𑀼𑀢𑁆𑀢𑁄 𑀢𑀢𑁆𑀭𑀸𑀥𑀺𑀫𑀼𑀢𑁆𑀢𑁄 𑀢𑀤𑀥𑀺𑀫𑀼𑀢𑁆𑀢𑁄…𑀧𑁂…  𑀢𑀤𑀥𑀺𑀧𑀢𑁂𑀬𑁆𑀬𑁄𑀢𑀺—  𑀲𑀜𑁆𑀜𑀸𑀯𑀺𑀫𑁄𑀓𑁆𑀔𑁂 𑀧𑀭𑀫𑁂𑀥𑀺𑀫𑀼𑀢𑁆𑀢𑁄𑁇

572\. **𑀢𑀺𑀝𑁆𑀞𑁂𑀬𑁆𑀬 𑀲𑁄 𑀢𑀢𑁆𑀣 𑀅𑀦𑀸𑀦𑀼𑀬𑀸𑀬𑀻**𑀢𑀺𑁇 **𑀢𑀺𑀝𑁆𑀞𑁂𑀬𑁆𑀬𑀸**𑀢𑀺 𑀢𑀺𑀝𑁆𑀞𑁂𑀬𑁆𑀬 𑀲𑀝𑁆𑀞𑀺𑀓𑀧𑁆𑀧𑀲𑀳𑀲𑁆𑀲𑀸𑀦𑀺𑁇 **𑀢𑀢𑁆𑀣𑀸**𑀢𑀺 𑀆𑀓𑀺𑀜𑁆𑀘𑀜𑁆𑀜𑀸𑀬𑀢𑀦𑁂𑁇 **𑀅𑀦𑀸𑀦𑀼𑀬𑀸𑀬𑀻**𑀢𑀺 𑀅𑀦𑀸𑀦𑀼𑀬𑀸𑀬𑀻 𑀅𑀯𑀺𑀘𑁆𑀘𑀫𑀸𑀦𑁄 𑀅𑀯𑀺𑀕𑀘𑁆𑀙𑀫𑀸𑀦𑁄 𑀅𑀦𑀦𑁆𑀢𑀭𑀥𑀸𑀬𑀫𑀸𑀦𑁄 𑀅𑀧𑀭𑀺𑀳𑀸𑀬𑀫𑀸𑀦𑁄𑁇 𑀅𑀣 𑀯𑀸 𑀅𑀭𑀚𑁆𑀚𑀫𑀸𑀦𑁄 𑀅𑀤𑀼𑀲𑁆𑀲𑀫𑀸𑀦𑁄 𑀅𑀫𑀼𑀬𑁆𑀳𑀫𑀸𑀦𑁄 𑀅𑀓𑀺𑀮𑀺𑀲𑁆𑀲𑀫𑀸𑀦𑁄𑀢𑀺—  𑀢𑀺𑀝𑁆𑀞𑁂𑀬𑁆𑀬 𑀲𑁄 𑀢𑀢𑁆𑀣 𑀅𑀦𑀸𑀦𑀼𑀬𑀸𑀬𑀻𑁇 𑀢𑁂𑀦𑀸𑀳 𑀪𑀕𑀯𑀸—

573\. _“𑀲𑀩𑁆𑀩𑁂𑀲𑀼 𑀓𑀸𑀫𑁂𑀲𑀼 𑀬𑁄 𑀯𑀻𑀢𑀭𑀸𑀕𑁄, __(𑀉𑀧𑀲𑀻𑀯𑀸𑀢𑀺 𑀪𑀕𑀯𑀸)___  
_𑀆𑀓𑀺𑀜𑁆𑀘𑀜𑁆𑀜𑀁 𑀦𑀺𑀲𑁆𑀲𑀺𑀢𑁄 𑀳𑀺𑀢𑁆𑀯𑀸 𑀫𑀜𑁆𑀜𑀁;_  
_𑀲𑀜𑁆𑀜𑀸𑀯𑀺𑀫𑁄𑀓𑁆𑀔𑁂 𑀧𑀭𑀫𑁂𑀥𑀺𑀫𑀼𑀢𑁆𑀢𑁄,_  
_𑀢𑀺𑀝𑁆𑀞𑁂𑀬𑁆𑀬 𑀲𑁄 𑀢𑀢𑁆𑀣 𑀅𑀦𑀸𑀦𑀼𑀬𑀸𑀬𑀻”𑀢𑀺𑁇_  


(42.)

574\. _**𑀢𑀺𑀝𑁆𑀞𑁂 𑀘𑁂 𑀲𑁄 𑀢𑀢𑁆𑀣 𑀅𑀦𑀸𑀦𑀼𑀬𑀸𑀬𑀻,**_  
_**𑀧𑀽𑀕𑀫𑁆𑀧𑀺 𑀯𑀲𑁆𑀲𑀸𑀦𑀺 𑀲𑀫𑀦𑁆𑀢𑀘𑀓𑁆𑀔𑀼;**_  
_**𑀢𑀢𑁆𑀣𑁂𑀯 𑀲𑁄 𑀲𑀻𑀢𑀺𑀲𑀺𑀬𑀸 𑀯𑀺𑀫𑀼𑀢𑁆𑀢𑁄,**_  
_**𑀘𑀯𑁂𑀣 𑀯𑀺𑀜𑁆𑀜𑀸𑀡𑀁 𑀢𑀣𑀸𑀯𑀺𑀥𑀲𑁆𑀲𑁇** (𑁫)_  


575\. **𑀢𑀺𑀝𑁆𑀞𑁂 𑀘𑁂 𑀲𑁄 𑀢𑀢𑁆𑀣 𑀅𑀦𑀸𑀦𑀼𑀬𑀸𑀬𑀻**𑀢𑀺 𑀲𑀘𑁂 𑀲𑁄 𑀢𑀺𑀝𑁆𑀞𑁂𑀬𑁆𑀬 𑀲𑀝𑁆𑀞𑀺𑀓𑀧𑁆𑀧𑀲𑀳𑀲𑁆𑀲𑀸𑀦𑀺𑁇 **𑀢𑀢𑁆𑀣𑀸**𑀢𑀺 𑀆𑀓𑀺𑀜𑁆𑀘𑀜𑁆𑀜𑀸𑀬𑀢𑀦𑁂𑁇 **𑀅𑀦𑀸𑀦𑀼𑀬𑀸𑀬𑀻**𑀢𑀺 𑀅𑀦𑀸𑀦𑀼𑀬𑀸𑀬𑀻 𑀅𑀯𑀺𑀘𑁆𑀘𑀫𑀸𑀦𑁄 𑀅𑀯𑀺𑀕𑀘𑁆𑀙𑀫𑀸𑀦𑁄 𑀅𑀦𑀦𑁆𑀢𑀭𑀥𑀸𑀬𑀫𑀸𑀦𑁄 𑀅𑀧𑀭𑀺𑀳𑀸𑀬𑀫𑀸𑀦𑁄𑁇 𑀅𑀣 𑀯𑀸 𑀅𑀭𑀚𑁆𑀚𑀫𑀸𑀦𑁄 𑀅𑀤𑀼𑀲𑁆𑀲𑀫𑀸𑀦𑁄 𑀅𑀫𑀼𑀬𑁆𑀳𑀫𑀸𑀦𑁄 𑀅𑀓𑀺𑀮𑀺𑀲𑁆𑀲𑀫𑀸𑀦𑁄𑀢𑀺—  𑀢𑀺𑀝𑁆𑀞𑁂 𑀘𑁂 𑀲𑁄 𑀢𑀢𑁆𑀣 𑀅𑀦𑀸𑀦𑀼𑀬𑀸𑀬𑀻𑁇

576\. **𑀧𑀽𑀕𑀫𑁆𑀧𑀺 𑀯𑀲𑁆𑀲𑀸𑀦𑀺 𑀲𑀫𑀦𑁆𑀢𑀘𑀓𑁆𑀔𑀽**𑀢𑀺𑁇 **𑀧𑀽𑀕𑀫𑁆𑀧𑀺 𑀯𑀲𑁆𑀲𑀸𑀦𑀻**𑀢𑀺 𑀧𑀽𑀕𑀫𑁆𑀧𑀺 𑀯𑀲𑁆𑀲𑀸𑀦𑀺 𑀩𑀳𑀽𑀦𑀺 𑀯𑀲𑁆𑀲𑀸𑀦𑀺 𑀩𑀳𑀽𑀦𑀺 𑀯𑀲𑁆𑀲𑀲𑀢𑀸𑀦𑀺 𑀩𑀳𑀽𑀦𑀺 𑀯𑀲𑁆𑀲𑀲𑀳𑀲𑁆𑀲𑀸𑀦𑀺 𑀩𑀳𑀽𑀦𑀺 𑀯𑀲𑁆𑀲𑀲𑀢𑀲𑀳𑀲𑁆𑀲𑀸𑀦𑀺 𑀩𑀳𑀽𑀦𑀺 𑀓𑀧𑁆𑀧𑀸𑀦𑀺 𑀩𑀳𑀽𑀦𑀺 𑀓𑀧𑁆𑀧𑀲𑀢𑀸𑀦𑀺 𑀩𑀳𑀽𑀦𑀺 𑀓𑀧𑁆𑀧𑀲𑀳𑀲𑁆𑀲𑀸𑀦𑀺 𑀩𑀳𑀽𑀦𑀺 𑀓𑀧𑁆𑀧𑀲𑀢𑀲𑀳𑀲𑁆𑀲𑀸𑀦𑀺𑁇 **𑀲𑀫𑀦𑁆𑀢𑀘𑀓𑁆𑀔𑀽**𑀢𑀺 𑀲𑀫𑀦𑁆𑀢𑀘𑀓𑁆𑀔𑀼 𑀯𑀼𑀘𑁆𑀘𑀢𑀺 𑀲𑀩𑁆𑀩𑀜𑁆𑀜𑀼𑀢𑀜𑀸𑀡𑀁…𑀧𑁂…  𑀢𑀣𑀸𑀕𑀢𑁄 𑀢𑁂𑀦 𑀲𑀫𑀦𑁆𑀢𑀘𑀓𑁆𑀔𑀽𑀢𑀺—  𑀧𑀽𑀕𑀫𑁆𑀧𑀺 𑀯𑀲𑁆𑀲𑀸𑀦𑀺 𑀲𑀫𑀦𑁆𑀢𑀘𑀓𑁆𑀔𑀼𑁇

577\. **𑀢𑀢𑁆𑀣𑁂𑀯 𑀲𑁄 𑀲𑀻𑀢𑀺𑀲𑀺𑀬𑀸 𑀯𑀺𑀫𑀼𑀢𑁆𑀢𑁄, 𑀘𑀯𑁂𑀣 𑀯𑀺𑀜𑁆𑀜𑀸𑀡𑀁 𑀢𑀣𑀸𑀯𑀺𑀥𑀲𑁆𑀲𑀸**𑀢𑀺 𑀢𑀢𑁆𑀣𑁂𑀯 𑀲𑁄 𑀲𑀻𑀢𑀺𑀪𑀸𑀯𑀫𑀦𑀼𑀧𑁆𑀧𑀢𑁆𑀢𑁄 𑀦𑀺𑀘𑁆𑀘𑁄 𑀥𑀼𑀯𑁄 𑀲𑀲𑁆𑀲𑀢𑁄 𑀅𑀯𑀺𑀧𑀭𑀺𑀡𑀸𑀫𑀥𑀫𑁆𑀫𑁄 𑀲𑀲𑁆𑀲𑀢𑀺𑀲𑀫𑀁 𑀢𑀣𑁂𑀯 𑀢𑀺𑀝𑁆𑀞𑁂𑀬𑁆𑀬𑁇 𑀅𑀣 𑀯𑀸 𑀢𑀲𑁆𑀲 𑀯𑀺𑀜𑁆𑀜𑀸𑀡𑀁 𑀘𑀯𑁂𑀬𑁆𑀬 𑀉𑀘𑁆𑀙𑀺𑀚𑁆𑀚𑁂𑀬𑁆𑀬 𑀦𑀲𑁆𑀲𑁂𑀬𑁆𑀬 𑀯𑀺𑀦𑀲𑁆𑀲𑁂𑀬𑁆𑀬 𑀦 𑀪𑀯𑁂𑀬𑁆𑀬𑀸𑀢𑀺 𑀧𑀼𑀦𑀩𑁆𑀪𑀯𑀧𑀝𑀺𑀲𑀦𑁆𑀥𑀺𑀯𑀺𑀜𑁆𑀜𑀸𑀡𑀁 𑀦𑀺𑀩𑁆𑀩𑀢𑁆𑀢𑁂𑀬𑁆𑀬 𑀓𑀸𑀫𑀥𑀸𑀢𑀼𑀬𑀸 𑀯𑀸 𑀭𑀽𑀧𑀥𑀸𑀢𑀼𑀬𑀸 𑀯𑀸 𑀅𑀭𑀽𑀧𑀥𑀸𑀢𑀼𑀬𑀸 𑀯𑀸𑀢𑀺 𑀆𑀓𑀺𑀜𑁆𑀘𑀜𑁆𑀜𑀸𑀬𑀢𑀦𑀁 𑀲𑀫𑀸𑀧𑀦𑁆𑀦𑀲𑁆𑀲 𑀲𑀲𑁆𑀲𑀢𑀜𑁆𑀘 𑀉𑀘𑁆𑀙𑁂𑀤𑀜𑁆𑀘 𑀧𑀼𑀘𑁆𑀙𑀢𑀺𑁇 𑀉𑀤𑀸𑀳𑀼 𑀢𑀢𑁆𑀣𑁂𑀯 𑀅𑀦𑀼𑀧𑀸𑀤𑀺𑀲𑁂𑀲𑀸𑀬 𑀦𑀺𑀩𑁆𑀩𑀸𑀦𑀥𑀸𑀢𑀼𑀬𑀸 𑀧𑀭𑀺𑀦𑀺𑀩𑁆𑀩𑀸𑀬𑁂𑀬𑁆𑀬𑁇 𑀅𑀣 𑀯𑀸 𑀢𑀲𑁆𑀲 𑀯𑀺𑀜𑁆𑀜𑀸𑀡𑀁 𑀘𑀯𑁂𑀬𑁆𑀬 𑀧𑀼𑀦 𑀧𑀝𑀺𑀲𑀦𑁆𑀥𑀺𑀯𑀺𑀜𑁆𑀜𑀸𑀡𑀁 𑀦𑀺𑀩𑁆𑀩𑀢𑁆𑀢𑁂𑀬𑁆𑀬 𑀓𑀸𑀫𑀥𑀸𑀢𑀼𑀬𑀸 𑀯𑀸 𑀭𑀽𑀧𑀥𑀸𑀢𑀼𑀬𑀸 𑀯𑀸 𑀅𑀭𑀽𑀧𑀥𑀸𑀢𑀼𑀬𑀸 𑀯𑀸𑀢𑀺, 𑀆𑀓𑀺𑀜𑁆𑀘𑀜𑁆𑀜𑀸𑀬𑀢𑀦𑀁 𑀉𑀧𑀧𑀦𑁆𑀦𑀲𑁆𑀲 𑀧𑀭𑀺𑀦𑀺𑀩𑁆𑀩𑀸𑀦𑀜𑁆𑀘 𑀧𑀝𑀺𑀲𑀦𑁆𑀥𑀺𑀜𑁆𑀘 𑀧𑀼𑀘𑁆𑀙𑀢𑀺𑁇 **𑀢𑀣𑀸𑀯𑀺𑀥𑀲𑁆𑀲𑀸**𑀢𑀺 𑀢𑀣𑀸𑀯𑀺𑀥𑀲𑁆𑀲 𑀢𑀸𑀤𑀺𑀲𑀲𑁆𑀲 𑀢𑀲𑁆𑀲𑀡𑁆𑀞𑀺𑀢𑀲𑁆𑀲 𑀢𑀧𑁆𑀧𑀓𑀸𑀭𑀲𑁆𑀲 𑀢𑀧𑁆𑀧𑀝𑀺𑀪𑀸𑀕𑀲𑁆𑀲 𑀆𑀓𑀺𑀜𑁆𑀘𑀜𑁆𑀜𑀸𑀬𑀢𑀦𑀁 𑀉𑀧𑀧𑀦𑁆𑀦𑀲𑁆𑀲𑀸𑀢𑀺—  𑀢𑀢𑁆𑀣𑁂𑀯 𑀲𑁄 𑀲𑀻𑀢𑀺𑀲𑀺𑀬𑀸 𑀯𑀺𑀫𑀼𑀢𑁆𑀢𑁄, 𑀘𑀯𑁂𑀣 𑀯𑀺𑀜𑁆𑀜𑀸𑀡𑀁 𑀢𑀣𑀸𑀯𑀺𑀥𑀲𑁆𑀲𑁇 𑀢𑁂𑀦𑀸𑀳 𑀲𑁄 𑀩𑁆𑀭𑀸𑀳𑁆𑀫𑀡𑁄—

578\. _“𑀢𑀺𑀝𑁆𑀞𑁂 𑀘𑁂 𑀲𑁄 𑀢𑀢𑁆𑀣 𑀅𑀦𑀸𑀦𑀼𑀬𑀸𑀬𑀻,_  
_𑀧𑀽𑀕𑀫𑁆𑀧𑀺 𑀯𑀲𑁆𑀲𑀸𑀦𑀺 𑀲𑀫𑀦𑁆𑀢𑀘𑀓𑁆𑀔𑀼;_  
_𑀢𑀢𑁆𑀣𑁂𑀯 𑀲𑁄 𑀲𑀻𑀢𑀺𑀲𑀺𑀬𑀸 𑀯𑀺𑀫𑀼𑀢𑁆𑀢𑁄,_  
_𑀘𑀯𑁂𑀣 𑀯𑀺𑀜𑁆𑀜𑀸𑀡𑀁 𑀢𑀣𑀸𑀯𑀺𑀥𑀲𑁆𑀲𑀸”𑀢𑀺𑁇_  


(43.)

579\. _**𑀅𑀘𑁆𑀘𑀺 𑀬𑀣𑀸 𑀯𑀸𑀢𑀯𑁂𑀕𑁂𑀦 𑀔𑀺𑀢𑁆𑀢𑀸, __(𑀉𑀧𑀲𑀻𑀯𑀸𑀢𑀺 𑀪𑀕𑀯𑀸)__**_  
_**𑀅𑀢𑁆𑀣𑀁 𑀧𑀮𑁂𑀢𑀺 𑀦 𑀉𑀧𑁂𑀢𑀺 𑀲𑀗𑁆𑀔𑀁;**_  
_**𑀏𑀯𑀁 𑀫𑀼𑀦𑀻 𑀦𑀸𑀫𑀓𑀸𑀬𑀸 𑀯𑀺𑀫𑀼𑀢𑁆𑀢𑁄,**_  
_**𑀅𑀢𑁆𑀣𑀁 𑀧𑀮𑁂𑀢𑀺 𑀦 𑀉𑀧𑁂𑀢𑀺 𑀲𑀗𑁆𑀔𑀁𑁇** (𑁬)_  


580\. **𑀅𑀘𑁆𑀘𑀺 𑀬𑀣𑀸 𑀯𑀸𑀢𑀯𑁂𑀕𑁂𑀦 𑀔𑀺𑀢𑁆𑀢𑀸**𑀢𑀺 𑀅𑀘𑁆𑀘𑀺 𑀯𑀼𑀘𑁆𑀘𑀢𑀺 𑀚𑀸𑀮𑀲𑀺𑀔𑀸𑁇 **𑀯𑀸𑀢𑀸**𑀢𑀺 𑀧𑀼𑀭𑀢𑁆𑀣𑀺𑀫𑀸 𑀯𑀸𑀢𑀸 𑀧𑀘𑁆𑀙𑀺𑀫𑀸 𑀯𑀸𑀢𑀸 𑀉𑀢𑁆𑀢𑀭𑀸 𑀯𑀸𑀢𑀸 𑀤𑀓𑁆𑀔𑀺𑀡𑀸 𑀯𑀸𑀢𑀸 𑀲𑀭𑀚𑀸 𑀯𑀸𑀢𑀸 𑀅𑀭𑀚𑀸 𑀯𑀸𑀢𑀸 𑀲𑀻𑀢𑀸 𑀯𑀸𑀢𑀸 𑀉𑀡𑁆𑀳𑀸 𑀯𑀸𑀢𑀸 𑀧𑀭𑀺𑀢𑁆𑀢𑀸 𑀯𑀸𑀢𑀸 𑀅𑀥𑀺𑀫𑀢𑁆𑀢𑀸 𑀯𑀸𑀢𑀸 𑀯𑁂𑀭𑀫𑁆𑀪𑀯𑀸𑀢𑀸 𑀧𑀓𑁆𑀔𑀯𑀸𑀢𑀸 𑀲𑀼𑀧𑀡𑁆𑀡𑀯𑀸𑀢𑀸 𑀢𑀸𑀮𑀧𑀡𑁆𑀡𑀯𑀸𑀢𑀸 𑀯𑀺𑀥𑀽𑀧𑀦𑀯𑀸𑀢𑀸𑁇 **𑀯𑀸𑀢𑀯𑁂𑀕𑁂𑀦 𑀔𑀺𑀢𑁆𑀢𑀸**𑀢𑀺 𑀯𑀸𑀢𑀯𑁂𑀕𑁂𑀦 𑀔𑀺𑀢𑁆𑀢𑀸 𑀉𑀓𑁆𑀔𑀺𑀢𑁆𑀢𑀸 𑀦𑀼𑀦𑁆𑀦𑀸 𑀧𑀡𑀼𑀦𑁆𑀦𑀸 𑀔𑀫𑁆𑀪𑀺𑀢𑀸 𑀯𑀺𑀓𑁆𑀔𑀫𑁆𑀪𑀺𑀢𑀸𑀢𑀺—  𑀅𑀘𑁆𑀘𑀺 𑀬𑀣𑀸 𑀯𑀸𑀢𑀯𑁂𑀕𑁂𑀦 𑀔𑀺𑀢𑁆𑀢𑀸𑁇 **𑀉𑀧𑀲𑀻𑀯𑀸𑀢𑀺 𑀪𑀕𑀯𑀸**𑀢𑀺𑁇 **𑀉𑀧𑀲𑀻𑀯𑀸**𑀢𑀺 𑀪𑀕𑀯𑀸 𑀢𑀁 𑀩𑁆𑀭𑀸𑀳𑁆𑀫𑀡𑀁 𑀦𑀸𑀫𑁂𑀦 𑀆𑀮𑀧𑀢𑀺𑁇 **𑀪𑀕𑀯𑀸**𑀢𑀺 𑀕𑀸𑀭𑀯𑀸𑀥𑀺𑀯𑀘𑀦𑀫𑁂𑀢𑀁…𑀧𑁂…  𑀲𑀘𑁆𑀙𑀺𑀓𑀸 𑀧𑀜𑁆𑀜𑀢𑁆𑀢𑀺, 𑀬𑀤𑀺𑀤𑀁 𑀪𑀕𑀯𑀸𑀢𑀺—  𑀉𑀧𑀲𑀻𑀯𑀸𑀢𑀺 𑀪𑀕𑀯𑀸𑁇

581\. **𑀅𑀢𑁆𑀣𑀁 𑀧𑀮𑁂𑀢𑀺 𑀦 𑀉𑀧𑁂𑀢𑀺 𑀲𑀗𑁆𑀔𑀦𑁆**𑀢𑀺𑁇 **𑀅𑀢𑁆𑀣𑀁 𑀧𑀮𑁂𑀢𑀻**𑀢𑀺 𑀅𑀢𑁆𑀣𑀁 𑀧𑀮𑁂𑀢𑀺, 𑀅𑀢𑁆𑀣𑀁 𑀕𑀫𑁂𑀢𑀺, 𑀅𑀢𑁆𑀣𑀁 𑀕𑀘𑁆𑀙𑀢𑀺 𑀦𑀺𑀭𑀼𑀚𑁆𑀛𑀢𑀺 𑀯𑀽𑀧𑀲𑀫𑀢𑀺 𑀧𑀝𑀺𑀧𑁆𑀧𑀲𑁆𑀲𑀫𑁆𑀪𑀢𑀺𑁇 **𑀦 𑀉𑀧𑁂𑀢𑀺 𑀲𑀗𑁆𑀔𑀦𑁆**𑀢𑀺 𑀲𑀗𑁆𑀔𑀁 𑀦 𑀉𑀧𑁂𑀢𑀺, 𑀉𑀤𑁆𑀤𑁂𑀲𑀁 𑀦 𑀉𑀧𑁂𑀢𑀺, 𑀕𑀡𑀦𑀁 𑀦 𑀉𑀧𑁂𑀢𑀺, 𑀧𑀡𑁆𑀡𑀢𑁆𑀢𑀺𑀁 𑀦 𑀉𑀧𑁂𑀢𑀺, “𑀧𑀼𑀭𑀢𑁆𑀣𑀺𑀫𑀁 𑀯𑀸 𑀤𑀺𑀲𑀁 𑀕𑀢𑀸, 𑀧𑀘𑁆𑀙𑀺𑀫𑀁 𑀯𑀸 𑀤𑀺𑀲𑀁 𑀕𑀢𑀸, 𑀉𑀢𑁆𑀢𑀭𑀁 𑀯𑀸 𑀤𑀺𑀲𑀁 𑀕𑀢𑀸, 𑀤𑀓𑁆𑀔𑀺𑀡𑀁 𑀯𑀸 𑀤𑀺𑀲𑀁 𑀕𑀢𑀸 𑀉𑀤𑁆𑀥𑀁 𑀯𑀸 𑀕𑀢𑀸, 𑀅𑀥𑁄 𑀯𑀸 𑀕𑀢𑀸, 𑀢𑀺𑀭𑀺𑀬𑀁 𑀯𑀸 𑀕𑀢𑀸, 𑀯𑀺𑀤𑀺𑀲𑀁 𑀯𑀸 𑀕𑀢𑀸”𑀢𑀺, 𑀲𑁄 𑀳𑁂𑀢𑀼 𑀦𑀢𑁆𑀣𑀺, 𑀧𑀘𑁆𑀘𑀬𑁄 𑀦𑀢𑁆𑀣𑀺, 𑀓𑀸𑀭𑀡𑀁 𑀦𑀢𑁆𑀣𑀺, 𑀬𑁂𑀦 𑀲𑀗𑁆𑀔𑀁 𑀕𑀘𑁆𑀙𑁂𑀬𑁆𑀬𑀸𑀢𑀺—  𑀅𑀢𑁆𑀣𑀁 𑀧𑀮𑁂𑀢𑀺 𑀦 𑀉𑀧𑁂𑀢𑀺 𑀲𑀗𑁆𑀔𑀁𑁇

582\. **𑀏𑀯𑀁 𑀫𑀼𑀦𑀻 𑀦𑀸𑀫𑀓𑀸𑀬𑀸 𑀯𑀺𑀫𑀼𑀢𑁆𑀢𑁄**𑀢𑀺𑁇 **𑀏𑀯𑀦𑁆**𑀢𑀺 𑀑𑀧𑀫𑁆𑀫𑀲𑀫𑁆𑀧𑀝𑀺𑀧𑀸𑀤𑀦𑀁𑁇 **𑀫𑀼𑀦𑀻**𑀢𑀺 𑀫𑁄𑀦𑀁 𑀯𑀼𑀘𑁆𑀘𑀢𑀺 𑀜𑀸𑀡𑀁…𑀧𑁂…  𑀲𑀗𑁆𑀕𑀚𑀸𑀮𑀫𑀢𑀺𑀘𑁆𑀘 𑀲𑁄 𑀫𑀼𑀦𑀺𑁇 **𑀦𑀸𑀫𑀓𑀸𑀬𑀸 𑀯𑀺𑀫𑀼𑀢𑁆𑀢𑁄**𑀢𑀺 𑀲𑁄 𑀫𑀼𑀦𑀺 𑀧𑀓𑀢𑀺𑀬𑀸 𑀧𑀼𑀩𑁆𑀩𑁂𑀯 𑀭𑀽𑀧𑀓𑀸𑀬𑀸 𑀯𑀺𑀫𑀼𑀢𑁆𑀢𑁄𑁇 𑀢𑀤𑀗𑁆𑀕𑀁 𑀲𑀫𑀢𑀺𑀓𑁆𑀓𑀫𑀸 𑀯𑀺𑀓𑁆𑀔𑀫𑁆𑀪𑀦𑀧𑁆𑀧𑀳𑀸𑀦𑁂𑀦 𑀧𑀳𑀻𑀦𑁄𑁇 𑀢𑀲𑁆𑀲 𑀫𑀼𑀦𑀺𑀦𑁄 𑀪𑀯𑀦𑁆𑀢𑀁 𑀆𑀕𑀫𑁆𑀫 𑀘𑀢𑁆𑀢𑀸𑀭𑁄 𑀅𑀭𑀺𑀬𑀫𑀕𑁆𑀕𑀸 𑀧𑀝𑀺𑀮𑀤𑁆𑀥𑀸 𑀳𑁄𑀦𑁆𑀢𑀺𑁇 𑀘𑀢𑀼𑀦𑁆𑀦𑀁 𑀅𑀭𑀺𑀬𑀫𑀕𑁆𑀕𑀸𑀦𑀁 𑀧𑀝𑀺𑀮𑀤𑁆𑀥𑀢𑁆𑀢𑀸 𑀦𑀸𑀫𑀓𑀸𑀬𑁄 𑀘 𑀭𑀽𑀧𑀓𑀸𑀬𑁄 𑀘 𑀧𑀭𑀺𑀜𑁆𑀜𑀸𑀢𑀸 𑀳𑁄𑀦𑁆𑀢𑀺𑁇 𑀦𑀸𑀫𑀓𑀸𑀬𑀲𑁆𑀲 𑀘 𑀭𑀽𑀧𑀓𑀸𑀬𑀲𑁆𑀲 𑀘 𑀧𑀭𑀺𑀜𑁆𑀜𑀸𑀢𑀢𑁆𑀢𑀸 𑀦𑀸𑀫𑀓𑀸𑀬𑀸 𑀘 𑀭𑀽𑀧𑀓𑀸𑀬𑀸 𑀘 𑀫𑀼𑀢𑁆𑀢𑁄 𑀯𑀺𑀫𑀼𑀢𑁆𑀢𑁄 𑀲𑀼𑀯𑀺𑀫𑀼𑀢𑁆𑀢𑁄 𑀅𑀘𑁆𑀘𑀦𑁆𑀢𑀅𑀦𑀼𑀧𑀸𑀤𑀸𑀯𑀺𑀫𑁄𑀓𑁆𑀔𑁂𑀦𑀸𑀢𑀺—  𑀏𑀯𑀁 𑀫𑀼𑀦𑀻 𑀦𑀸𑀫𑀓𑀸𑀬𑀸 𑀯𑀺𑀫𑀼𑀢𑁆𑀢𑁄𑁇

583\. **𑀅𑀢𑁆𑀣𑀁 𑀧𑀮𑁂𑀢𑀺 𑀦 𑀉𑀧𑁂𑀢𑀺 𑀲𑀗𑁆𑀔𑀦𑁆**𑀢𑀺𑁇 **𑀅𑀢𑁆𑀣𑀁 𑀧𑀮𑁂𑀢𑀻**𑀢𑀺 𑀅𑀦𑀼𑀧𑀸𑀤𑀺𑀲𑁂𑀲𑀸𑀬 𑀦𑀺𑀩𑁆𑀩𑀸𑀦𑀥𑀸𑀢𑀼𑀬𑀸 𑀧𑀭𑀺𑀦𑀺𑀩𑁆𑀩𑀸𑀬𑀢𑀺𑁇 **𑀦 𑀉𑀧𑁂𑀢𑀺 𑀲𑀗𑁆𑀔𑀦𑁆**𑀢𑀺 𑀅𑀦𑀼𑀧𑀸𑀤𑀺𑀲𑁂𑀲𑀸𑀬 𑀦𑀺𑀩𑁆𑀩𑀸𑀦𑀥𑀸𑀢𑀼𑀬𑀸 𑀧𑀭𑀺𑀦𑀺𑀩𑁆𑀩𑀼𑀢𑁄 𑀲𑀗𑁆𑀔𑀁 𑀦 𑀉𑀧𑁂𑀢𑀺, 𑀉𑀤𑁆𑀤𑁂𑀲𑀁 𑀦 𑀉𑀧𑁂𑀢𑀺, 𑀕𑀡𑀦𑀁 𑀦 𑀉𑀧𑁂𑀢𑀺, 𑀧𑀡𑁆𑀡𑀢𑁆𑀢𑀺𑀁 𑀦 𑀉𑀧𑁂𑀢𑀺—  𑀔𑀢𑁆𑀢𑀺𑀬𑁄𑀢𑀺 𑀯𑀸 𑀩𑁆𑀭𑀸𑀳𑁆𑀫𑀡𑁄𑀢𑀺 𑀯𑀸 𑀯𑁂𑀲𑁆𑀲𑁄𑀢𑀺 𑀯𑀸 𑀲𑀼𑀤𑁆𑀤𑁄𑀢𑀺 𑀯𑀸 𑀕𑀳𑀝𑁆𑀞𑁄𑀢𑀺 𑀯𑀸 𑀧𑀩𑁆𑀩𑀚𑀺𑀢𑁄𑀢𑀺 𑀯𑀸 𑀤𑁂𑀯𑁄𑀢𑀺 𑀯𑀸 𑀫𑀦𑀼𑀲𑁆𑀲𑁄𑀢𑀺 𑀯𑀸 𑀭𑀽𑀧𑀻𑀢𑀺 𑀯𑀸 𑀅𑀭𑀽𑀧𑀻𑀢𑀺 𑀯𑀸 𑀲𑀜𑁆𑀜𑀻𑀢𑀺 𑀯𑀸 𑀅𑀲𑀜𑁆𑀜𑀻𑀢𑀺 𑀯𑀸 𑀦𑁂𑀯𑀲𑀜𑁆𑀜𑀻𑀦𑀸𑀲𑀜𑁆𑀜𑀻𑀢𑀺 𑀯𑀸𑁇 𑀲𑁄 𑀳𑁂𑀢𑀼 𑀦𑀢𑁆𑀣𑀺 𑀧𑀘𑁆𑀘𑀬𑁄 𑀦𑀢𑁆𑀣𑀺 𑀓𑀸𑀭𑀡𑀁 𑀦𑀢𑁆𑀣𑀺 𑀬𑁂𑀦 𑀲𑀗𑁆𑀔𑀁 𑀕𑀘𑁆𑀙𑁂𑀬𑁆𑀬𑀸𑀢𑀺—  𑀅𑀢𑁆𑀣𑀁 𑀧𑀮𑁂𑀢𑀺 𑀦 𑀉𑀧𑁂𑀢𑀺 𑀲𑀗𑁆𑀔𑀁𑁇 𑀢𑁂𑀦𑀸𑀳 𑀪𑀕𑀯𑀸—

584\. _“𑀅𑀘𑁆𑀘𑀺 𑀬𑀣𑀸 𑀯𑀸𑀢𑀯𑁂𑀕𑁂𑀦 𑀔𑀺𑀢𑁆𑀢𑀸, __(𑀉𑀧𑀲𑀻𑀯𑀸𑀢𑀺 𑀪𑀕𑀯𑀸)___  
_𑀅𑀢𑁆𑀣𑀁 𑀧𑀮𑁂𑀢𑀺 𑀦 𑀉𑀧𑁂𑀢𑀺 𑀲𑀗𑁆𑀔𑀁;_  
_𑀏𑀯𑀁 𑀫𑀼𑀦𑀻 𑀦𑀸𑀫𑀓𑀸𑀬𑀸 𑀯𑀺𑀫𑀼𑀢𑁆𑀢𑁄,_  
_𑀅𑀢𑁆𑀣𑀁 𑀧𑀮𑁂𑀢𑀺 𑀦 𑀉𑀧𑁂𑀢𑀺 𑀲𑀗𑁆𑀔𑀦𑁆”𑀢𑀺𑁇_  


(44.)

585\. _**𑀅𑀢𑁆𑀣𑀗𑁆𑀕𑀢𑁄 𑀲𑁄 𑀉𑀤 𑀯𑀸 𑀲𑁄 𑀦𑀢𑁆𑀣𑀺,**_  
_**𑀉𑀤𑀸𑀳𑀼 𑀯𑁂 𑀲𑀲𑁆𑀲𑀢𑀺𑀬𑀸 𑀅𑀭𑁄𑀕𑁄;**_  
_**𑀢𑀁 𑀫𑁂 𑀫𑀼𑀦𑀻 𑀲𑀸𑀥𑀼 𑀯𑀺𑀬𑀸𑀓𑀭𑁄𑀳𑀺,**_  
_**𑀢𑀣𑀸 𑀳𑀺 𑀢𑁂 𑀯𑀺𑀤𑀺𑀢𑁄 𑀏𑀲 𑀥𑀫𑁆𑀫𑁄𑁇** (𑁭)_  


586\. **𑀅𑀢𑁆𑀣𑀗𑁆𑀕𑀢𑁄 𑀲𑁄 𑀉𑀤 𑀯𑀸 𑀲𑁄 𑀦𑀢𑁆𑀣𑀻**𑀢𑀺 𑀲𑁄 𑀅𑀢𑁆𑀣𑀗𑁆𑀕𑀢𑁄 𑀉𑀤𑀸𑀳𑀼 𑀦𑀢𑁆𑀣𑀺 𑀲𑁄 𑀦𑀺𑀭𑀼𑀤𑁆𑀥𑁄 𑀉𑀘𑁆𑀙𑀺𑀦𑁆𑀦𑁄 𑀯𑀺𑀦𑀝𑁆𑀞𑁄𑀢𑀺—  𑀅𑀢𑁆𑀣𑀗𑁆𑀕𑀢𑁄 𑀲𑁄 𑀉𑀤 𑀯𑀸 𑀲𑁄 𑀦𑀢𑁆𑀣𑀺𑁇

587\. **𑀉𑀤𑀸𑀳𑀼 𑀯𑁂 𑀲𑀲𑁆𑀲𑀢𑀺𑀬𑀸 𑀅𑀭𑁄𑀕𑁄**𑀢𑀺 𑀉𑀤𑀸𑀳𑀼 𑀦𑀺𑀘𑁆𑀘𑁄 𑀥𑀼𑀯𑁄 𑀲𑀲𑁆𑀲𑀢𑁄 𑀅𑀯𑀺𑀧𑀭𑀺𑀡𑀸𑀫𑀥𑀫𑁆𑀫𑁄 𑀲𑀲𑁆𑀲𑀢𑀺𑀲𑀫𑀁 𑀢𑀣𑁂𑀯 𑀢𑀺𑀝𑁆𑀞𑁂𑀬𑁆𑀬𑀸𑀢𑀺—  𑀉𑀤𑀸𑀳𑀼 𑀯𑁂 𑀲𑀲𑁆𑀲𑀢𑀺𑀬𑀸 𑀅𑀭𑁄𑀕𑁄𑁇

588\. **𑀢𑀁 𑀫𑁂 𑀫𑀼𑀦𑀻 𑀲𑀸𑀥𑀼 𑀯𑀺𑀬𑀸𑀓𑀭𑁄𑀳𑀻**𑀢𑀺𑁇 **𑀢𑀦𑁆**𑀢𑀺 𑀬𑀁 𑀧𑀼𑀘𑁆𑀙𑀸𑀫𑀺 𑀬𑀁 𑀬𑀸𑀘𑀸𑀫𑀺 𑀬𑀁 𑀅𑀚𑁆𑀛𑁂𑀲𑀸𑀫𑀺 𑀬𑀁 𑀧𑀲𑀸𑀤𑁂𑀫𑀺𑁇 **𑀫𑀼𑀦𑀻**𑀢𑀺 𑀫𑁄𑀦𑀁 𑀯𑀼𑀘𑁆𑀘𑀢𑀺 𑀜𑀸𑀡𑀁…𑀧𑁂…  𑀲𑀗𑁆𑀕𑀚𑀸𑀮𑀫𑀢𑀺𑀘𑁆𑀘 𑀲𑁄 𑀫𑀼𑀦𑀺𑁇 **𑀲𑀸𑀥𑀼 𑀯𑀺𑀬𑀸𑀓𑀭𑁄𑀳𑀻**𑀢𑀺 𑀲𑀸𑀥𑀼 𑀆𑀘𑀺𑀓𑁆𑀔𑀸𑀳𑀺 𑀤𑁂𑀲𑁂𑀳𑀺 𑀧𑀜𑁆𑀜𑀧𑁂𑀳𑀺 𑀧𑀝𑁆𑀞𑀧𑁂𑀳𑀺 𑀯𑀺𑀯𑀭𑀸𑀳𑀺 𑀯𑀺𑀪𑀚𑀸𑀳𑀺 𑀉𑀢𑁆𑀢𑀸𑀦𑀻𑀓𑀭𑁄𑀳𑀺 𑀧𑀓𑀸𑀲𑁂𑀳𑀻𑀢𑀺—  𑀢𑀁 𑀫𑁂 𑀫𑀼𑀦𑀻 𑀲𑀸𑀥𑀼 𑀯𑀺𑀬𑀸𑀓𑀭𑁄𑀳𑀺𑁇

589\. **𑀢𑀣𑀸 𑀳𑀺 𑀢𑁂 𑀯𑀺𑀤𑀺𑀢𑁄 𑀏𑀲 𑀥𑀫𑁆𑀫𑁄**𑀢𑀺 𑀢𑀣𑀸 𑀳𑀺 𑀢𑁂 𑀯𑀺𑀤𑀺𑀢𑁄 𑀢𑀼𑀮𑀺𑀢𑁄 𑀢𑀻𑀭𑀺𑀢𑁄 𑀯𑀺𑀪𑀽𑀢𑁄 𑀯𑀺𑀪𑀸𑀯𑀺𑀢𑁄 𑀏𑀲 𑀥𑀫𑁆𑀫𑁄𑀢𑀺—  𑀢𑀣𑀸 𑀳𑀺 𑀢𑁂 𑀯𑀺𑀤𑀺𑀢𑁄 𑀏𑀲 𑀥𑀫𑁆𑀫𑁄𑁇 𑀢𑁂𑀦𑀸𑀳 𑀲𑁄 𑀩𑁆𑀭𑀸𑀳𑁆𑀫𑀡𑁄—

590\. _“𑀅𑀢𑁆𑀣𑀗𑁆𑀕𑀢𑁄 𑀲𑁄 𑀉𑀤 𑀯𑀸 𑀲𑁄 𑀦𑀢𑁆𑀣𑀺,_  
_𑀉𑀤𑀸𑀳𑀼 𑀯𑁂 𑀲𑀲𑁆𑀲𑀢𑀺𑀬𑀸 𑀅𑀭𑁄𑀕𑁄;_  
_𑀢𑀁 𑀫𑁂 𑀫𑀼𑀦𑀻 𑀲𑀸𑀥𑀼 𑀯𑀺𑀬𑀸𑀓𑀭𑁄𑀳𑀺,_  
_𑀢𑀣𑀸 𑀳𑀺 𑀢𑁂 𑀯𑀺𑀤𑀺𑀢𑁄 𑀏𑀲 𑀥𑀫𑁆𑀫𑁄”𑀢𑀺𑁇_  


(45.)

591\. _**𑀅𑀢𑁆𑀣𑀗𑁆𑀕𑀢𑀲𑁆𑀲 𑀦 𑀧𑀫𑀸𑀡𑀫𑀢𑁆𑀣𑀺, __(𑀉𑀧𑀲𑀻𑀯𑀸𑀢𑀺 𑀪𑀕𑀯𑀸)__**_  
_**𑀬𑁂𑀦 𑀦𑀁 𑀯𑀚𑁆𑀚𑀼𑀁 𑀢𑀁 𑀢𑀲𑁆𑀲 𑀦𑀢𑁆𑀣𑀺;**_  
_**𑀲𑀩𑁆𑀩𑁂𑀲𑀼 𑀥𑀫𑁆𑀫𑁂𑀲𑀼 𑀲𑀫𑀽𑀳𑀢𑁂𑀲𑀼,**_  
_**𑀲𑀫𑀽𑀳𑀢𑀸 𑀯𑀸𑀤𑀧𑀣𑀸𑀧𑀺 𑀲𑀩𑁆𑀩𑁂𑁇** (𑁮)_  


592\. **𑀅𑀢𑁆𑀣𑀗𑁆𑀕𑀢𑀲𑁆𑀲 𑀦 𑀧𑀫𑀸𑀡𑀫𑀢𑁆𑀣𑀻**𑀢𑀺 𑀅𑀢𑁆𑀣𑀗𑁆𑀕𑀢𑀲𑁆𑀲 𑀅𑀦𑀼𑀧𑀸𑀤𑀺𑀲𑁂𑀲𑀸𑀬 𑀦𑀺𑀩𑁆𑀩𑀸𑀦𑀥𑀸𑀢𑀼𑀬𑀸 𑀧𑀭𑀺𑀦𑀺𑀩𑁆𑀩𑀼𑀢𑀲𑁆𑀲 𑀭𑀽𑀧𑀧𑀫𑀸𑀡𑀁 𑀦𑀢𑁆𑀣𑀺, 𑀯𑁂𑀤𑀦𑀸𑀧𑀫𑀸𑀡𑀁 𑀦𑀢𑁆𑀣𑀺, 𑀲𑀜𑁆𑀜𑀸𑀧𑀫𑀸𑀡𑀁 𑀦𑀢𑁆𑀣𑀺, 𑀲𑀗𑁆𑀔𑀸𑀭𑀧𑀫𑀸𑀡𑀁 𑀦𑀢𑁆𑀣𑀺, 𑀯𑀺𑀜𑁆𑀜𑀸𑀡𑀧𑀫𑀸𑀡𑀁 𑀦𑀢𑁆𑀣𑀺, 𑀦 𑀅𑀢𑁆𑀣𑀺 𑀦 𑀲𑀁𑀯𑀺𑀚𑁆𑀚𑀢𑀺 𑀦𑀼𑀧𑀮𑀩𑁆𑀪𑀢𑀺 𑀧𑀳𑀻𑀦𑀁 𑀲𑀫𑀼𑀘𑁆𑀙𑀺𑀦𑁆𑀦𑀁 𑀯𑀽𑀧𑀲𑀦𑁆𑀢𑀁 𑀧𑀝𑀺𑀧𑁆𑀧𑀲𑁆𑀲𑀤𑁆𑀥𑀁 𑀅𑀪𑀩𑁆𑀩𑀼𑀧𑁆𑀧𑀢𑁆𑀢𑀺𑀓𑀁 𑀜𑀸𑀡𑀕𑁆𑀕𑀺𑀦𑀸 𑀤𑀟𑁆𑀠𑀦𑁆𑀢𑀺—  𑀅𑀢𑁆𑀣𑀗𑁆𑀕𑀢𑀲𑁆𑀲 𑀦 𑀧𑀫𑀸𑀡𑀫𑀢𑁆𑀣𑀺𑁇 **𑀉𑀧𑀲𑀻𑀯𑀸𑀢𑀺 𑀪𑀕𑀯𑀸**𑀢𑀺 **𑀉𑀧𑀲𑀻𑀯𑀸**𑀢𑀺 𑀪𑀕𑀯𑀸 𑀢𑀁 𑀩𑁆𑀭𑀸𑀳𑁆𑀫𑀡𑀁 𑀦𑀸𑀫𑁂𑀦 𑀆𑀮𑀧𑀢𑀺𑁇 **𑀪𑀕𑀯𑀸**𑀢𑀺 𑀕𑀸𑀭𑀯𑀸𑀥𑀺𑀯𑀘𑀦𑀫𑁂𑀢𑀁…𑀧𑁂…  𑀲𑀘𑁆𑀙𑀺𑀓𑀸 𑀧𑀜𑁆𑀜𑀢𑁆𑀢𑀺, 𑀬𑀤𑀺𑀤𑀁 𑀪𑀕𑀯𑀸𑀢𑀺—  𑀉𑀧𑀲𑀻𑀯𑀸𑀢𑀺 𑀪𑀕𑀯𑀸𑁇

593\. **𑀬𑁂𑀦 𑀦𑀁 𑀯𑀚𑁆𑀚𑀼𑀁 𑀢𑀁 𑀢𑀲𑁆𑀲 𑀦𑀢𑁆𑀣𑀻**𑀢𑀺 𑀬𑁂𑀦 𑀢𑀁 𑀭𑀸𑀕𑁂𑀦 𑀯𑀤𑁂𑀬𑁆𑀬𑀼𑀁, 𑀬𑁂𑀦 𑀤𑁄𑀲𑁂𑀦 𑀯𑀤𑁂𑀬𑁆𑀬𑀼𑀁, 𑀬𑁂𑀦 𑀫𑁄𑀳𑁂𑀦 𑀯𑀤𑁂𑀬𑁆𑀬𑀼𑀁, 𑀬𑁂𑀦 𑀫𑀸𑀦𑁂𑀦 𑀯𑀤𑁂𑀬𑁆𑀬𑀼𑀁, 𑀬𑀸𑀬 𑀤𑀺𑀝𑁆𑀞𑀺𑀬𑀸 𑀯𑀤𑁂𑀬𑁆𑀬𑀼𑀁, 𑀬𑁂𑀦 𑀉𑀤𑁆𑀥𑀘𑁆𑀘𑁂𑀦 𑀯𑀤𑁂𑀬𑁆𑀬𑀼𑀁, 𑀬𑀸𑀬 𑀯𑀺𑀘𑀺𑀓𑀺𑀘𑁆𑀙𑀸𑀬 𑀯𑀤𑁂𑀬𑁆𑀬𑀼𑀁, 𑀬𑁂𑀳𑀺 𑀅𑀦𑀼𑀲𑀬𑁂𑀳𑀺 𑀯𑀤𑁂𑀬𑁆𑀬𑀼𑀁—  𑀭𑀢𑁆𑀢𑁄𑀢𑀺 𑀯𑀸 𑀤𑀼𑀝𑁆𑀞𑁄𑀢𑀺 𑀯𑀸 𑀫𑀽𑀍𑀳𑁄𑀢𑀺 𑀯𑀸 𑀯𑀺𑀦𑀺𑀩𑀤𑁆𑀥𑁄𑀢𑀺 𑀯𑀸 𑀧𑀭𑀸𑀫𑀝𑁆𑀞𑁄𑀢𑀺 𑀯𑀸 𑀯𑀺𑀓𑁆𑀔𑁂𑀧𑀕𑀢𑁄𑀢𑀺 𑀯𑀸 𑀅𑀦𑀺𑀝𑁆𑀞𑀗𑁆𑀕𑀢𑁄𑀢𑀺 𑀯𑀸 𑀣𑀸𑀫𑀕𑀢𑁄𑀢𑀺 𑀯𑀸, 𑀢𑁂 𑀅𑀪𑀺𑀲𑀗𑁆𑀔𑀸𑀭𑀸 𑀧𑀳𑀻𑀦𑀸𑁇 𑀅𑀪𑀺𑀲𑀗𑁆𑀔𑀸𑀭𑀸𑀦𑀁 𑀧𑀳𑀻𑀦𑀢𑁆𑀢𑀸 𑀕𑀢𑀺𑀬𑀸 𑀬𑁂𑀦 𑀢𑀁 𑀯𑀤𑁂𑀬𑁆𑀬𑀼𑀁—  𑀦𑁂𑀭𑀬𑀺𑀓𑁄𑀢𑀺 𑀯𑀸 𑀢𑀺𑀭𑀘𑁆𑀙𑀸𑀦𑀬𑁄𑀦𑀺𑀓𑁄𑀢𑀺 𑀯𑀸 𑀧𑁂𑀢𑁆𑀢𑀺𑀯𑀺𑀲𑀬𑀺𑀓𑁄𑀢𑀺 𑀯𑀸 𑀫𑀦𑀼𑀲𑁆𑀲𑁄𑀢𑀺 𑀯𑀸 𑀤𑁂𑀯𑁄𑀢𑀺 𑀯𑀸 𑀭𑀽𑀧𑀻𑀢𑀺 𑀯𑀸 𑀅𑀭𑀽𑀧𑀻𑀢𑀺 𑀯𑀸 𑀲𑀜𑁆𑀜𑀻𑀢𑀺 𑀯𑀸 𑀅𑀲𑀜𑁆𑀜𑀻𑀢𑀺 𑀯𑀸 𑀦𑁂𑀯𑀲𑀜𑁆𑀜𑀻𑀦𑀸𑀲𑀜𑁆𑀜𑀻𑀢𑀺 𑀯𑀸, 𑀲𑁄 𑀳𑁂𑀢𑀼 𑀦𑀢𑁆𑀣𑀺 𑀧𑀘𑁆𑀘𑀬𑁄 𑀦𑀢𑁆𑀣𑀺 𑀓𑀸𑀭𑀡𑀁 𑀦𑀢𑁆𑀣𑀺 𑀬𑁂𑀦 𑀯𑀤𑁂𑀬𑁆𑀬𑀼𑀁 𑀓𑀣𑁂𑀬𑁆𑀬𑀼𑀁 𑀪𑀡𑁂𑀬𑁆𑀬𑀼𑀁 𑀤𑀻𑀧𑁂𑀬𑁆𑀬𑀼𑀁 𑀯𑁄𑀳𑀭𑁂𑀬𑁆𑀬𑀼𑀦𑁆𑀢𑀺—  𑀬𑁂𑀦 𑀦𑀁 𑀯𑀚𑁆𑀚𑀼𑀁 𑀢𑀁 𑀢𑀲𑁆𑀲 𑀦𑀢𑁆𑀣𑀺𑁇

594\. **𑀲𑀩𑁆𑀩𑁂𑀲𑀼 𑀥𑀫𑁆𑀫𑁂𑀲𑀼 𑀲𑀫𑀽𑀳𑀢𑁂𑀲𑀽**𑀢𑀺 𑀲𑀩𑁆𑀩𑁂𑀲𑀼 𑀥𑀫𑁆𑀫𑁂𑀲𑀼 𑀲𑀩𑁆𑀩𑁂𑀲𑀼 𑀔𑀦𑁆𑀥𑁂𑀲𑀼 𑀲𑀩𑁆𑀩𑁂𑀲𑀼 𑀆𑀬𑀢𑀦𑁂𑀲𑀼 𑀲𑀩𑁆𑀩𑀸𑀲𑀼 𑀥𑀸𑀢𑀽𑀲𑀼 𑀲𑀩𑁆𑀩𑀸𑀲𑀼 𑀕𑀢𑀻𑀲𑀼 𑀲𑀩𑁆𑀩𑀸𑀲𑀼 𑀉𑀧𑀧𑀢𑁆𑀢𑀻𑀲𑀼 𑀲𑀩𑁆𑀩𑀸𑀲𑀼 𑀧𑀝𑀺𑀲𑀦𑁆𑀥𑀻𑀲𑀼 𑀲𑀩𑁆𑀩𑁂𑀲𑀼 𑀪𑀯𑁂𑀲𑀼 𑀲𑀩𑁆𑀩𑁂𑀲𑀼 𑀲𑀁𑀲𑀸𑀭𑁂𑀲𑀼 𑀲𑀩𑁆𑀩𑁂𑀲𑀼 𑀯𑀝𑁆𑀝𑁂𑀲𑀼 𑀊𑀳𑀢𑁂𑀲𑀼 𑀲𑀫𑀽𑀳𑀢𑁂𑀲𑀼 𑀉𑀤𑁆𑀥𑀢𑁂𑀲𑀼 𑀲𑀫𑀼𑀤𑁆𑀥𑀢𑁂𑀲𑀼 𑀉𑀧𑁆𑀧𑀸𑀝𑀺𑀢𑁂𑀲𑀼 𑀲𑀫𑀼𑀧𑁆𑀧𑀸𑀝𑀺𑀢𑁂𑀲𑀼 𑀧𑀳𑀻𑀦𑁂𑀲𑀼 𑀲𑀫𑀼𑀘𑁆𑀙𑀺𑀦𑁆𑀦𑁂𑀲𑀼 𑀯𑀽𑀧𑀲𑀦𑁆𑀢𑁂𑀲𑀼 𑀧𑀝𑀺𑀧𑁆𑀧𑀲𑁆𑀲𑀤𑁆𑀥𑁂𑀲𑀼 𑀅𑀪𑀩𑁆𑀩𑀼𑀧𑁆𑀧𑀢𑁆𑀢𑀺𑀓𑁂𑀲𑀼 𑀜𑀸𑀡𑀕𑁆𑀕𑀺𑀦𑀸 𑀤𑀟𑁆𑀠𑁂𑀲𑀽𑀢𑀺—  𑀲𑀩𑁆𑀩𑁂𑀲𑀼 𑀥𑀫𑁆𑀫𑁂𑀲𑀼 𑀲𑀫𑀽𑀳𑀢𑁂𑀲𑀼𑁇

595\. **𑀲𑀫𑀽𑀳𑀢𑀸 𑀯𑀸𑀤𑀧𑀣𑀸𑀧𑀺 𑀲𑀩𑁆𑀩𑁂**𑀢𑀺 𑀯𑀸𑀤𑀧𑀣𑀸 𑀯𑀼𑀘𑁆𑀘𑀦𑁆𑀢𑀺 𑀓𑀺𑀮𑁂𑀲𑀸 𑀘 𑀔𑀦𑁆𑀥𑀸 𑀘 𑀅𑀪𑀺𑀲𑀗𑁆𑀔𑀸𑀭𑀸 𑀘𑁇 𑀢𑀲𑁆𑀲 𑀯𑀸𑀤𑀸 𑀘 𑀯𑀸𑀤𑀧𑀣𑀸 𑀘 𑀅𑀥𑀺𑀯𑀘𑀦𑀸𑀦𑀺 𑀘 𑀅𑀥𑀺𑀯𑀘𑀦𑀧𑀣𑀸 𑀘 𑀦𑀺𑀭𑀼𑀢𑁆𑀢𑀺 𑀘 𑀦𑀺𑀭𑀼𑀢𑁆𑀢𑀺𑀧𑀣𑀸 𑀘 𑀧𑀜𑁆𑀜𑀢𑁆𑀢𑀺 𑀘 𑀧𑀜𑁆𑀜𑀢𑁆𑀢𑀺𑀧𑀣𑀸 𑀘 𑀊𑀳𑀢𑀸 𑀲𑀫𑀽𑀳𑀢𑀸 𑀉𑀤𑁆𑀥𑀢𑀸 𑀲𑀫𑀼𑀤𑁆𑀥𑀢𑀸 𑀉𑀧𑁆𑀧𑀸𑀝𑀺𑀢𑀸 𑀲𑀫𑀼𑀧𑁆𑀧𑀸𑀝𑀺𑀢𑀸 𑀧𑀳𑀻𑀦𑀸 𑀲𑀫𑀼𑀘𑁆𑀙𑀺𑀦𑁆𑀦𑀸 𑀯𑀽𑀧𑀲𑀦𑁆𑀢𑀸 𑀧𑀝𑀺𑀧𑁆𑀧𑀲𑁆𑀲𑀤𑁆𑀥𑀸 𑀅𑀪𑀩𑁆𑀩𑀼𑀧𑁆𑀧𑀢𑁆𑀢𑀺𑀓𑀸 𑀜𑀸𑀡𑀕𑁆𑀕𑀺𑀦𑀸 𑀤𑀟𑁆𑀠𑀸𑀢𑀺—  𑀲𑀫𑀽𑀳𑀢𑀸 𑀯𑀸𑀤𑀧𑀣𑀸𑀧𑀺 𑀲𑀩𑁆𑀩𑁂𑁇 𑀢𑁂𑀦𑀸𑀳 𑀪𑀕𑀯𑀸—

596\. _“𑀅𑀢𑁆𑀣𑀗𑁆𑀕𑀢𑀲𑁆𑀲 𑀦 𑀧𑀫𑀸𑀡𑀫𑀢𑁆𑀣𑀺, __(𑀉𑀧𑀲𑀻𑀯𑀸𑀢𑀺 𑀪𑀕𑀯𑀸)___  
_𑀬𑁂𑀦 𑀦𑀁 𑀯𑀚𑁆𑀚𑀼𑀁 𑀢𑀁 𑀢𑀲𑁆𑀲 𑀦𑀢𑁆𑀣𑀺;_  
_𑀲𑀩𑁆𑀩𑁂𑀲𑀼 𑀥𑀫𑁆𑀫𑁂𑀲𑀼 𑀲𑀫𑀽𑀳𑀢𑁂𑀲𑀼,_  
_𑀲𑀫𑀽𑀳𑀢𑀸 𑀯𑀸𑀤𑀧𑀣𑀸𑀧𑀺 𑀲𑀩𑁆𑀩𑁂”𑀢𑀺𑁇_  


597\. 𑀲𑀳 𑀕𑀸𑀣𑀸𑀧𑀭𑀺𑀬𑁄𑀲𑀸𑀦𑀸 𑀬𑁂 𑀢𑁂 𑀩𑁆𑀭𑀸𑀳𑁆𑀫𑀡𑁂𑀦 𑀲𑀤𑁆𑀥𑀺𑀁…𑀧𑁂…  𑀧𑀜𑁆𑀚𑀮𑀺𑀓𑁄 𑀦𑀫𑀲𑁆𑀲𑀫𑀸𑀦𑁄 𑀦𑀺𑀲𑀺𑀦𑁆𑀦𑁄 𑀳𑁄𑀢𑀺—  𑀲𑀢𑁆𑀣𑀸 𑀫𑁂, 𑀪𑀦𑁆𑀢𑁂 𑀪𑀕𑀯𑀸, 𑀲𑀸𑀯𑀓𑁄𑀳𑀫𑀲𑁆𑀫𑀻𑀢𑀺𑁇

---

598\. 𑀉𑀧𑀲𑀻𑀯𑀫𑀸𑀡𑀯𑀧𑀼𑀘𑁆𑀙𑀸𑀦𑀺𑀤𑁆𑀤𑁂𑀲𑁄 𑀙𑀝𑁆𑀞𑁄𑁇



[Go to previous page (2.1.5 Dhotakamāṇavapucchāniddesa)](2.1.5.md) / [Go to parent page (2.1 Pucchāniddesa)](../2.1.md) / [Go to next page (2.1.7 Nandamāṇavapucchāniddesa)](2.1.7.md)


