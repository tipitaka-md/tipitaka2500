
[Home](/) / [25Cn Cūḷaniddesapāḷi](../../../25Cn.md) / [2 Pārāyanavagganiddesa](../../2.md) / [2.1 Pucchāniddesa](../2.1.md)

# 2.1.9 Todeyyamāṇavapucchāniddesa

* Pārāyanavagganiddesa

* Pucchāniddesa

* Todeyyamāṇavapucchāniddesa

(57.)

696\. _**Yasmiṃ kāmā na vasanti, __(iccāyasmā todeyyo)__**_  
_**Taṇhā yassa na vijjati;**_  
_**Kathaṃkathā ca yo tiṇṇo,**_  
_**Vimokkho tassa kīdiso.** (1)_  


697\. **Yasmiṃ kāmā na vasantī**ti yasmiṃ kāmā na vasanti na saṃvasanti na āvasanti na parivasantīti—  yasmiṃ kāmā na vasanti. **Iccāyasmā todeyyo**ti. **Iccā**ti padasandhi…pe…  padānupubbatāpetaṃ—  iccāti. **Āyasmā**ti piyavacanaṃ…pe… . **Todeyyo**ti tassa brāhmaṇassa nāmaṃ…pe…  abhilāpoti—  iccāyasmā todeyyo.

698\. **Taṇhā yassa na vijjatī**ti taṇhā yassa natthi na atthi na saṃvijjati nupalabbhati ñāṇagginā daḍḍhāti—  taṇhā yassa na vijjati.

699\. **Kathaṃkathā ca yo tiṇṇo**ti kathaṃkathā ca yo tiṇṇo uttiṇṇo nitthiṇṇo atikkanto samatikkanto vītivattoti—  kathaṃkathā ca yo tiṇṇo.

700\. **Vimokkho tassa kīdiso**ti vimokkho tassa kīdiso kiṃsaṇṭhito kiṃpakāro kiṃpaṭibhāgo icchitabboti vimokkhaṃ pucchatīti—  vimokkho tassa kīdiso. Tenāha so brāhmaṇo—

701\. _“Yasmiṃ kāmā na vasanti, __(iccāyasmā todeyyo)___  
_Taṇhā yassa na vijjati;_  
_Kathaṃkathā ca yo tiṇṇo,_  
_Vimokkho tassa kīdiso”ti._  


(58.)

702\. _**Yasmiṃ kāmā na vasanti, __(todeyyāti bhagavā)__**_  
_**Taṇhā yassa na vijjati;**_  
_**Kathaṃkathā ca yo tiṇṇo,**_  
_**Vimokkho tassa nāparo.** (2)_  


703\. **Yasmiṃ kāmā na vasantī**ti. **Yasmin**ti yasmiṃ puggale arahante khīṇāsave. **Kāmā**ti uddānato dve kāmā—  vatthukāmā ca kilesakāmā ca…pe…  ime vuccanti vatthukāmā…pe…  ime vuccanti kilesakāmā. **Yasmiṃ kāmā na vasantī**ti yasmiṃ kāmā na vasanti na saṃvasanti na āvasanti na parivasantīti—  yasmiṃ kāmā na vasanti.

704\. **Todeyyāti bhagavā**ti. **Todeyyā**ti bhagavā taṃ brāhmaṇaṃ nāmena ālapati. **Bhagavā**ti gāravādhivacanametaṃ…pe…  sacchikā paññatti, yadidaṃ bhagavāti—  todeyyāti bhagavā.

705\. **Taṇhā yassa na vijjatī**ti. **Taṇhā**ti rūpataṇhā saddataṇhā gandhataṇhā rasataṇhā phoṭṭhabbataṇhā dhammataṇhā. **Yassā**ti arahato khīṇāsavassa. **Taṇhā yassa na vijjatī**ti taṇhā yassa natthi na atthi na saṃvijjati nupalabbhati, pahīnā samucchinnā vūpasantā paṭippassaddhā abhabbuppattikā ñāṇagginā daḍḍhāti—  taṇhā yassa na vijjati.

706\. **Kathaṃkathā ca yo tiṇṇo**ti kathaṃkathā vuccati vicikicchā. Dukkhe kaṅkhā…pe…  chambhitattaṃ cittassa manovilekho. **Yo**ti yo so arahaṃ khīṇāsavo. **Kathaṃkathā ca yo tiṇṇo**ti kathaṃkathā ca yo tiṇṇo uttiṇṇo nitthiṇṇo atikkanto samatikkanto vītivattoti—  kathaṃkathā ca yo tiṇṇo.

707\. **Vimokkho tassa nāparo**ti natthi tassa aparo vimokkho. Yena vimokkhena vimucceyya vimutto so. Kataṃ tassa vimokkhena karaṇīyanti—  vimokkho tassa nāparo. Tenāha bhagavā—

708\. _“Yasmiṃ kāmā na vasanti, __(todeyyāti bhagavā)___  
_Taṇhā yassa na vijjati;_  
_Kathaṃkathā ca yo tiṇṇo,_  
_Vimokkho tassa nāparo”ti._  


(59.)

709\. _**Nirāsaso so uda āsasāno,**_  
_**Paññāṇavā so uda paññakappī;**_  
_**Muniṃ ahaṃ sakka yathā vijaññaṃ,**_  
_**Taṃ me viyācikkha samantacakkhu.** (3)_  


710\. **Nirāsaso so uda āsasāno**ti nittaṇho so, udāhu sataṇho rūpe āsīsati, sadde…pe…  gandhe…  rase…  phoṭṭhabbe…  kulaṃ…  gaṇaṃ…  āvāsaṃ…  lābhaṃ…  yasaṃ…  pasaṃsaṃ…  sukhaṃ…  cīvaraṃ…  piṇḍapātaṃ…  senāsanaṃ…  gilānapaccayabhesajjaparikkhāraṃ…  kāmadhātuṃ…  rūpadhātuṃ…  arūpadhātuṃ…  kāmabhavaṃ…  rūpabhavaṃ…  arūpabhavaṃ…  saññābhavaṃ…  asaññābhavaṃ…  nevasaññānāsaññābhavaṃ…  ekavokārabhavaṃ…  catuvokārabhavaṃ…  pañcavokārabhavaṃ…  atītaṃ…  anāgataṃ…  paccuppannaṃ…  diṭṭhasutamutaviññātabbe dhamme āsīsati sādiyati pattheti piheti abhijappatīti—  nirāsaso so uda āsasāno.

711\. **Paññāṇavā so uda paññakappī**ti. **Paññāṇavā so**ti paṇḍito paññavā buddhimā ñāṇī vibhāvī medhāvī. **Uda paññakappī**ti udāhu aṭṭhasamāpattiñāṇena vā pañcābhiññāñāṇena vā micchāñāṇena vā taṇhākappaṃ vā diṭṭhikappaṃ vā kappeti janeti sañjaneti nibbatteti abhinibbattetīti—  paññāṇavā so uda paññakappī.

712\. **Muniṃ ahaṃ sakka yathā vijaññan**ti. **Sakkā**ti sakko bhagavā. Sakyakulā pabbajitotipi sakko. Atha vā aḍḍho mahaddhano dhanavātipi sakko. Tassimāni dhanāni, seyyathidaṃ—  saddhādhanaṃ sīladhanaṃ hiridhanaṃ ottappadhanaṃ sutadhanaṃ cāgadhanaṃ paññādhanaṃ satipaṭṭhānadhanaṃ sammappadhānadhanaṃ iddhipādadhanaṃ indriyadhanaṃ baladhanaṃ bojjhaṅgadhanaṃ maggadhanaṃ phaladhanaṃ nibbānadhananti. Tehi anekavidhehi dhanaratanehi aḍḍho mahaddhano dhanavātipi sakko. Atha vā sakko pahu visavī alamatto sūro vīro vikkanto abhīrū acchambhī anutrāsī apalāyī pahīnabhayabheravo vigatalomahaṃsotipi sakko. **Muniṃ ahaṃ sakka yathā vijaññan**ti sakka yathāhaṃ muniṃ jāneyyaṃ ājāneyyaṃ vijāneyyaṃ paṭivijāneyyaṃ paṭivijjheyyanti—  muniṃ ahaṃ sakka yathā vijaññaṃ.

713\. **Taṃ me viyācikkha samantacakkhū**ti. **Tan**ti yaṃ pucchāmi yaṃ yācāmi yaṃ ajjhesāmi yaṃ pasādemi. **Viyācikkhā**ti ācikkhāhi desehi paññapehi paṭṭhapehi vivarāhi vibhajāhi uttānīkarohi pakāsehi. **Samantacakkhū**ti samantacakkhu vuccati sabbaññutañāṇaṃ…pe…  tathāgato tena samantacakkhūti—  taṃ me viyācikkha samantacakkhu. Tenāha so brāhmaṇo—

714\. _“Nirāsaso so uda āsasāno,_  
_Paññāṇavā so uda paññakappī;_  
_Muniṃ ahaṃ sakka yathā vijaññaṃ,_  
_Taṃ me viyācikkha samantacakkhū”ti._  


(60.)

715\. _**Nirāsaso so na ca āsasāno,**_  
_**Paññāṇavā so na ca paññakappī;**_  
_**Evampi todeyya muniṃ vijāna,**_  
_**Akiñcanaṃ kāmabhave asattaṃ.** (4)_  


716\. **Nirāsaso so na ca āsasāno**ti nittaṇho so. Na so sataṇho rūpe nāsīsati. Sadde…pe…  gandhe…  diṭṭhasutamutaviññātabbe dhamme nāsīsati na icchati na sādiyati na pattheti na piheti nābhijappatīti—  nirāsaso so na ca āsasāno.

717\. **Paññāṇavā so na ca paññakappī**ti. **Paññāṇavā**ti paṇḍito paññavā buddhimā ñāṇī vibhāvī medhāvī. **Na ca paññakappī**ti aṭṭhasamāpattiñāṇena vā pañcābhiññāñāṇena vā micchāñāṇena vā taṇhākappaṃ vā na kappeti diṭṭhikappaṃ vā na kappeti na janeti na sañjaneti na nibbatteti nābhinibbattetīti—  paññāṇavā so na ca paññakappī.

718\. **Evampi todeyya muniṃ vijānā**ti. **Munī**ti monaṃ vuccati ñāṇaṃ…pe…  saṅgajālamaticca so muni. **Evampi todeyya muniṃ vijānā**ti todeyya, evaṃ muniṃ jāna paṭijāna paṭivijāna paṭivijjhāti—  evampi todeyya muniṃ vijāna.

719\. **Akiñcanaṃ kāmabhave asattan**ti. **Akiñcanan**ti rāgakiñcanaṃ dosakiñcanaṃ mohakiñcanaṃ mānakiñcanaṃ diṭṭhikiñcanaṃ kilesakiñcanaṃ duccaritakiñcanaṃ. Yassetāni kiñcanāni pahīnāni samucchinnāni vūpasantāni paṭippassaddhāni abhabbuppattikāni ñāṇagginā daḍḍhāni, so vuccati akiñcano. **Kāmā**ti uddānato dve kāmā—  vatthukāmā ca kilesakāmā ca…pe…  ime vuccanti vatthukāmā…pe…  ime vuccanti kilesakāmā. **Bhavā**ti dve bhavā—  kammabhavo ca paṭisandhiko ca punabbhavo…pe…  ayaṃ paṭisandhiko punabbhavo.

720\. **Akiñcanaṃ kāmabhave asattan**ti akiñcanaṃ puggalaṃ kāme ca bhave ca asattaṃ alaggaṃ alaggitaṃ apalibuddhaṃ nikkhantaṃ nissaṭaṃ vippamuttaṃ visaññuttaṃ vimariyādikatena cetasā viharantanti—  akiñcanaṃ kāmabhave asattaṃ. Tenāha bhagavā—

721\. _“Nirāsaso so na ca āsasāno,_  
_Paññāṇavā so na ca paññakappī;_  
_Evampi todeyya muniṃ vijāna,_  
_Akiñcanaṃ kāmabhave asattan”ti._  


722\. Saha gāthāpariyosānā…pe…  satthā me bhante bhagavā, sāvakohamasmīti.

---

723\. Todeyyamāṇavapucchāniddeso navamo.



[Go to previous page (2.1.8 Hemakamāṇavapucchāniddesa)](2.1.8.md) / [Go to parent page (2.1 Pucchāniddesa)](../2.1.md) / [Go to next page (2.1.10 Kappamāṇavapucchāniddesa)](2.1.10.md)


