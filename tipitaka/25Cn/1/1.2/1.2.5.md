---
title: 1.2.5 Dhotakamāṇavapucchā
path: /tipitaka/25Cn/1/1.2/1.2.5
ref: 269445
breadcrumbs:
  - name: Home
    link: /
  - name: 25Cn Cūḷaniddesapāḷi
    link: /tipitaka/25Cn
  - name: 1 Pārāyanavaggagāthā
    link: /tipitaka/25Cn/1
  - name: 1.2 Pucchā
    link: /tipitaka/25Cn/1/1.2
prevL: /tipitaka/25Cn/1/1.2/1.2.4
upL: /tipitaka/25Cn/1/1.2
nextL: /tipitaka/25Cn/1/1.2/1.2.6
---

# 1.2.5 Dhotakamāṇavapucchā

### Pārāyanavaggagāthā

### Pucchā

### Dhotakamāṇavapucchā

(86.)

92. _“Pucchāmi taṃ bhagavā brūhi metaṃ, (__(iccāyasmā dhotako)__)_  
_Vācābhikaṅkhāmi mahesi tuyhaṃ;_  
_Tava sutvāna nigghosaṃ,_  
_Sikkhe nibbānamattano”. (1)_  


(87.)

93. _“Tenahātappaṃ karohi, __(dhotakāti bhagavā)___  
_Idheva nipako sato;_  
_Ito sutvāna nigghosaṃ,_  
_Sikkhe nibbānamattano”. (2)_  


(88.)

94. _“Passāmahaṃ devamanussaloke,_  
_Akiñcanaṃ brāhmaṇamiriyamānaṃ;_  
_Taṃ taṃ namassāmi samantacakkhu,_  
_Pamuñca maṃ sakka kathaṃkathāhi”. (3)_  


(89.)

95. _“Nāhaṃ sahissāmi pamocanāya,_  
_Kathaṃkathiṃ dhotaka kañci loke;_  
_Dhammañca seṭṭhaṃ abhijānamāno,_  
_Evaṃ tuvaṃ oghamimaṃ taresi”. (4)_  


(90.)

96. _“Anusāsa brahme karuṇāyamāno,_  
_Vivekadhammaṃ yamahaṃ vijaññaṃ;_  
_Yathāhaṃ ākāsova abyāpajjamāno,_  
_Idheva santo asito careyyaṃ”. (5)_  


(91.)

97. _“Kittayissāmi te santiṃ, __(dhotakāti bhagavā)___  
_Diṭṭhe dhamme anītihaṃ;_  
_Yaṃ viditvā sato caraṃ,_  
_Tare loke visattikaṃ”. (6)_  


(92.)

98. _“Tañcāhaṃ abhinandāmi,_  
_mahesi santimuttamaṃ;_  
_Yaṃ viditvā sato caraṃ,_  
_tare loke visattikaṃ”. (7)_  


(93.)

99. _“Yaṃ kiñci sampajānāsi, __(dhotakāti bhagavā)___  
_Uddhaṃ adho tiriyañcāpi majjhe;_  
_Etaṃ viditvā saṅgoti loke,_  
_Bhavābhavāya mākāsi taṇhan”ti. (8)_  


===

100. Dhotakamāṇavapucchā pañcamī.




