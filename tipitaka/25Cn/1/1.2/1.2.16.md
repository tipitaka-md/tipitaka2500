---
title: 1.2.16 Piṅgiyamāṇavapucchā
path: /tipitaka/25Cn/1/1.2/1.2.16
ref: 269456
breadcrumbs:
  - name: Home
    link: /
  - name: 25Cn Cūḷaniddesapāḷi
    link: /tipitaka/25Cn
  - name: 1 Pārāyanavaggagāthā
    link: /tipitaka/25Cn/1
  - name: 1.2 Pucchā
    link: /tipitaka/25Cn/1/1.2
prevL: /tipitaka/25Cn/1/1.2/1.2.15
upL: /tipitaka/25Cn/1/1.2
nextL: /tipitaka/25Cn/1/1.3
---

# 1.2.16 Piṅgiyamāṇavapucchā

### Pārāyanavaggagāthā

### Pucchā

### Piṅgiyamāṇavapucchā

(145.)

162. _“Jiṇṇohamasmi abalo vītavaṇṇo, __(iccāyasmā piṅgiyo)___  
_Nettā na suddhā savanaṃ na phāsu;_  
_Māhaṃ nassaṃ momuho antarāva,_  
_Ācikkha dhammaṃ yamahaṃ vijaññaṃ;_  
_Jātijarāya idha vippahānaṃ”. (1)_  


(146.)

163. _“Disvāna rūpesu vihaññamāne, __(piṅgiyāti bhagavā)___  
_Ruppanti rūpesu janā pamattā;_  
_Tasmā tuvaṃ piṅgiya appamatto,_  
_Jahassu rūpaṃ apunabbhavāya”. (2)_  


(147.)

164. _“Disā catasso vidisā catasso,_  
_Uddhaṃ adho dasa disā imāyo;_  
_Na tuyhaṃ adiṭṭhaṃ asutaṃ amutaṃ,_  
_Atho aviññātaṃ kiñcanamatthi loke;_  
_Ācikkha dhammaṃ yamahaṃ vijaññaṃ,_  
_Jātijarāya idha vippahānaṃ”. (3)_  


(148.)

165. _“Taṇhādhipanne manuje pekkhamāno, __(piṅgiyāti bhagavā)___  
_Santāpajāte jarasā parete;_  
_Tasmā tuvaṃ piṅgiya appamatto,_  
_Jahassu taṇhaṃ apunabbhavāyā”ti. (4)_  


===

166. Piṅgiyamāṇavapucchā soḷasamā.




