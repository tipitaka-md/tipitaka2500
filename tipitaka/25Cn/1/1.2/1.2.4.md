
[Home](/) / [25Cn Cūḷaniddesapāḷi](/tipitaka/25Cn.md) / [1 Pārāyanavaggagāthā](/tipitaka/25Cn/1.md) / [1.2 Pucchā](/tipitaka/25Cn/1/1.2.md)

# 𑁧𑁇𑁨𑁇𑁪 𑀫𑁂𑀢𑁆𑀢𑀕𑀽𑀫𑀸𑀡𑀯𑀧𑀼𑀘𑁆𑀙𑀸

### 𑀧𑀸𑀭𑀸𑀬𑀦𑀯𑀕𑁆𑀕𑀕𑀸𑀣𑀸

### 𑀧𑀼𑀘𑁆𑀙𑀸

### 𑀫𑁂𑀢𑁆𑀢𑀕𑀽𑀫𑀸𑀡𑀯𑀧𑀼𑀘𑁆𑀙𑀸

(74.)

79\. _“𑀧𑀼𑀘𑁆𑀙𑀸𑀫𑀺 𑀢𑀁 𑀪𑀕𑀯𑀸 𑀩𑁆𑀭𑀽𑀳𑀺 𑀫𑁂𑀢𑀁, __(𑀇𑀘𑁆𑀘𑀸𑀬𑀲𑁆𑀫𑀸 𑀫𑁂𑀢𑁆𑀢𑀕𑀽)___  
_𑀫𑀜𑁆𑀜𑀸𑀫𑀺 𑀢𑀁 𑀯𑁂𑀤𑀕𑀼𑀁 𑀪𑀸𑀯𑀺𑀢𑀢𑁆𑀢𑀁;_  
_𑀓𑀼𑀢𑁄 𑀦𑀼 𑀤𑀼𑀓𑁆𑀔𑀸 𑀲𑀫𑀼𑀤𑀸𑀕𑀢𑀸 𑀇𑀫𑁂,_  
_𑀬𑁂 𑀓𑁂𑀘𑀺 𑀮𑁄𑀓𑀲𑁆𑀫𑀺𑀫𑀦𑁂𑀓𑀭𑀽𑀧𑀸”𑁇 (𑁧)_  


(75.)

80\. _“𑀤𑀼𑀓𑁆𑀔𑀲𑁆𑀲 𑀯𑁂 𑀫𑀁 𑀧𑀪𑀯𑀁 𑀅𑀧𑀼𑀘𑁆𑀙𑀲𑀺, __(𑀫𑁂𑀢𑁆𑀢𑀕𑀽𑀢𑀺 𑀪𑀕𑀯𑀸)___  
_𑀢𑀁 𑀢𑁂 𑀧𑀯𑀓𑁆𑀔𑀸𑀫𑀺 𑀬𑀣𑀸 𑀧𑀚𑀸𑀦𑀁;_  
_𑀉𑀧𑀥𑀺𑀦𑀺𑀤𑀸𑀦𑀸 𑀧𑀪𑀯𑀦𑁆𑀢𑀺 𑀤𑀼𑀓𑁆𑀔𑀸,_  
_𑀬𑁂 𑀓𑁂𑀘𑀺 𑀮𑁄𑀓𑀲𑁆𑀫𑀺𑀫𑀦𑁂𑀓𑀭𑀽𑀧𑀸𑁇 (𑁨)_  


(76.)

81\. _𑀬𑁄 𑀯𑁂 𑀅𑀯𑀺𑀤𑁆𑀯𑀸 𑀉𑀧𑀥𑀺𑀁 𑀓𑀭𑁄𑀢𑀺,_  
_𑀧𑀼𑀦𑀧𑁆𑀧𑀼𑀦𑀁 𑀤𑀼𑀓𑁆𑀔𑀫𑀼𑀧𑁂𑀢𑀺 𑀫𑀦𑁆𑀤𑁄;_  
_𑀢𑀲𑁆𑀫𑀸 𑀧𑀚𑀸𑀦𑀁 𑀉𑀧𑀥𑀺𑀁 𑀦 𑀓𑀬𑀺𑀭𑀸,_  
_𑀤𑀼𑀓𑁆𑀔𑀲𑁆𑀲 𑀚𑀸𑀢𑀺𑀧𑁆𑀧𑀪𑀯𑀸𑀦𑀼𑀧𑀲𑁆𑀲𑀻”𑁇 (𑁩)_  


(77.)

82\. _“𑀬𑀁 𑀢𑀁 𑀅𑀧𑀼𑀘𑁆𑀙𑀺𑀫𑁆𑀳 𑀅𑀓𑀺𑀢𑁆𑀢𑀬𑀻 𑀦𑁄,_  
_𑀅𑀜𑁆𑀜𑀁 𑀢𑀁 𑀧𑀼𑀘𑁆𑀙𑀸𑀫 𑀢𑀤𑀺𑀗𑁆𑀖 𑀩𑁆𑀭𑀽𑀳𑀺;_  
_‘𑀓𑀣𑀁 𑀦𑀼 𑀥𑀻𑀭𑀸 𑀯𑀺𑀢𑀭𑀦𑁆𑀢𑀺 𑀑𑀖𑀁,_  
_𑀚𑀸𑀢𑀺𑀁 𑀚𑀭𑀁 𑀲𑁄𑀓𑀧𑀭𑀺𑀤𑁆𑀤𑀯𑀜𑁆𑀘’;_  
_𑀢𑀁 𑀫𑁂 𑀫𑀼𑀦𑀺 𑀲𑀸𑀥𑀼 𑀯𑀺𑀬𑀸𑀓𑀭𑁄𑀳𑀺,_  
_𑀢𑀣𑀸 𑀳𑀺 𑀢𑁂 𑀯𑀺𑀤𑀺𑀢𑁄 𑀏𑀲 𑀥𑀫𑁆𑀫𑁄”𑁇 (𑁪)_  


(78.)

83\. _“𑀓𑀺𑀢𑁆𑀢𑀬𑀺𑀲𑁆𑀲𑀸𑀫𑀺 𑀢𑁂 𑀥𑀫𑁆𑀫𑀁, __(𑀫𑁂𑀢𑁆𑀢𑀕𑀽𑀢𑀺 𑀪𑀕𑀯𑀸)___  
_𑀤𑀺𑀝𑁆𑀞𑁂 𑀥𑀫𑁆𑀫𑁂 𑀅𑀦𑀻𑀢𑀺𑀳𑀁;_  
_𑀬𑀁 𑀯𑀺𑀤𑀺𑀢𑁆𑀯𑀸 𑀲𑀢𑁄 𑀘𑀭𑀁,_  
_𑀢𑀭𑁂 𑀮𑁄𑀓𑁂 𑀯𑀺𑀲𑀢𑁆𑀢𑀺𑀓𑀁”𑁇 (𑁫)_  


(79.)

84\. _“𑀢𑀜𑁆𑀘𑀸𑀳𑀁 𑀅𑀪𑀺𑀦𑀦𑁆𑀤𑀸𑀫𑀺,_  
_𑀫𑀳𑁂𑀲𑀺 𑀥𑀫𑁆𑀫𑀫𑀼𑀢𑁆𑀢𑀫𑀁;_  
_𑀬𑀁 𑀯𑀺𑀤𑀺𑀢𑁆𑀯𑀸 𑀲𑀢𑁄 𑀘𑀭𑀁,_  
_𑀢𑀭𑁂 𑀮𑁄𑀓𑁂 𑀯𑀺𑀲𑀢𑁆𑀢𑀺𑀓𑀁”𑁇 (𑁬)_  


(80.)

85\. _“𑀬𑀁 𑀓𑀺𑀜𑁆𑀘𑀺 𑀲𑀫𑁆𑀧𑀚𑀸𑀦𑀸𑀲𑀺, __(𑀫𑁂𑀢𑁆𑀢𑀕𑀽𑀢𑀺 𑀪𑀕𑀯𑀸)___  
_𑀉𑀤𑁆𑀥𑀁 𑀅𑀥𑁄 𑀢𑀺𑀭𑀺𑀬𑀜𑁆𑀘𑀸𑀧𑀺 𑀫𑀚𑁆𑀛𑁂;_  
_𑀏𑀢𑁂𑀲𑀼 𑀦𑀦𑁆𑀤𑀺𑀜𑁆𑀘 𑀦𑀺𑀯𑁂𑀲𑀦𑀜𑁆𑀘,_  
_𑀧𑀦𑀼𑀚𑁆𑀚 𑀯𑀺𑀜𑁆𑀜𑀸𑀡𑀁 𑀪𑀯𑁂 𑀦 𑀢𑀺𑀝𑁆𑀞𑁂𑁇 (𑁭)_  


(81.)

86\. _𑀏𑀯𑀁𑀯𑀺𑀳𑀸𑀭𑀻 𑀲𑀢𑁄 𑀅𑀧𑁆𑀧𑀫𑀢𑁆𑀢𑁄,_  
_𑀪𑀺𑀓𑁆𑀔𑀼 𑀘𑀭𑀁 𑀳𑀺𑀢𑁆𑀯𑀸 𑀫𑀫𑀸𑀬𑀺𑀢𑀸𑀦𑀺;_  
_𑀚𑀸𑀢𑀺𑀁 𑀚𑀭𑀁 𑀲𑁄𑀓𑀧𑀭𑀺𑀤𑁆𑀤𑀯𑀜𑁆𑀘,_  
_𑀇𑀥𑁂𑀯 𑀯𑀺𑀤𑁆𑀯𑀸 𑀧𑀚𑀳𑁂𑀬𑁆𑀬 𑀤𑀼𑀓𑁆𑀔𑀁”𑁇 (𑁮)_  


(82.)

87\. _“𑀏𑀢𑀸𑀪𑀺𑀦𑀦𑁆𑀤𑀸𑀫𑀺 𑀯𑀘𑁄 𑀫𑀳𑁂𑀲𑀺𑀦𑁄,_  
_𑀲𑀼𑀓𑀺𑀢𑁆𑀢𑀺𑀢𑀁 𑀕𑁄𑀢𑀫𑀦𑀽𑀧𑀥𑀻𑀓𑀁;_  
_𑀅𑀤𑁆𑀥𑀸 𑀳𑀺 𑀪𑀕𑀯𑀸 𑀧𑀳𑀸𑀲𑀺 𑀤𑀼𑀓𑁆𑀔𑀁,_  
_𑀢𑀣𑀸 𑀳𑀺 𑀢𑁂 𑀯𑀺𑀤𑀺𑀢𑁄 𑀏𑀲 𑀥𑀫𑁆𑀫𑁄𑁇 (𑁯)_  


(83.)

88\. _𑀢𑁂 𑀘𑀸𑀧𑀺 𑀦𑀽𑀦𑀧𑁆𑀧𑀚𑀳𑁂𑀬𑁆𑀬𑀼 𑀤𑀼𑀓𑁆𑀔𑀁,_  
_𑀬𑁂 𑀢𑁆𑀯𑀁 𑀫𑀼𑀦𑀺 𑀅𑀝𑁆𑀞𑀺𑀢𑀁 𑀑𑀯𑀤𑁂𑀬𑁆𑀬;_  
_𑀢𑀁 𑀢𑀁 𑀦𑀫𑀲𑁆𑀲𑀸𑀫𑀺 𑀲𑀫𑁂𑀘𑁆𑀘 𑀦𑀸𑀕,_  
_𑀅𑀧𑁆𑀧𑁂𑀯 𑀫𑀁 𑀪𑀕𑀯𑀸 𑀅𑀝𑁆𑀞𑀺𑀢𑀁 𑀑𑀯𑀤𑁂𑀬𑁆𑀬”𑁇 (𑁧𑁦)_  


(84.)

89\. _“𑀬𑀁 𑀩𑁆𑀭𑀸𑀳𑁆𑀫𑀡𑀁 𑀯𑁂𑀤𑀕𑀼𑀫𑀸𑀪𑀺𑀚𑀜𑁆𑀜𑀸,_  
_𑀅𑀓𑀺𑀜𑁆𑀘𑀦𑀁 𑀓𑀸𑀫𑀪𑀯𑁂 𑀅𑀲𑀢𑁆𑀢𑀁;_  
_𑀅𑀤𑁆𑀥𑀸 𑀳𑀺 𑀲𑁄 𑀑𑀖𑀫𑀺𑀫𑀁 𑀅𑀢𑀸𑀭𑀺,_  
_𑀢𑀺𑀡𑁆𑀡𑁄 𑀘 𑀧𑀸𑀭𑀁 𑀅𑀔𑀺𑀮𑁄 𑀅𑀓𑀗𑁆𑀔𑁄𑁇 (𑁧𑁧)_  


(85.)

90\. _𑀯𑀺𑀤𑁆𑀯𑀸 𑀘 𑀬𑁄 𑀯𑁂𑀤𑀕𑀽 𑀦𑀭𑁄 𑀇𑀥,_  
_𑀪𑀯𑀸𑀪𑀯𑁂 𑀲𑀗𑁆𑀕𑀫𑀺𑀫𑀁 𑀯𑀺𑀲𑀚𑁆𑀚;_  
_𑀲𑁄 𑀯𑀻𑀢𑀢𑀡𑁆𑀳𑁄 𑀅𑀦𑀻𑀖𑁄 𑀦𑀺𑀭𑀸𑀲𑁄,_  
_𑀅𑀢𑀸𑀭𑀺 𑀲𑁄 𑀚𑀸𑀢𑀺𑀚𑀭𑀦𑁆𑀢𑀺 𑀩𑁆𑀭𑀽𑀫𑀻”𑀢𑀺𑁇 (𑁧𑁨)_  


---

91\. 𑀫𑁂𑀢𑁆𑀢𑀕𑀽𑀫𑀸𑀡𑀯𑀧𑀼𑀘𑁆𑀙𑀸 𑀘𑀢𑀼𑀢𑁆𑀣𑀻𑁇



[Go to previous page (1.2.3 Puṇṇakamāṇavapucchā)](/tipitaka/25Cn/1/1.2/1.2.3.md) / [Go to parent page (1.2 Pucchā)](/tipitaka/25Cn/1/1.2.md) / [Go to next page (1.2.5 Dhotakamāṇavapucchā)](/tipitaka/25Cn/1/1.2/1.2.5.md)


