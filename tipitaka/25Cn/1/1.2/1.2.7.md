
[Home](/) / [25Cn Cūḷaniddesapāḷi](../../../25Cn.md) / [1 Pārāyanavaggagāthā](../../1.md) / [1.2 Pucchā](../1.2.md)

# 𑁧𑁇𑁨𑁇𑁭 𑀦𑀦𑁆𑀤𑀫𑀸𑀡𑀯𑀧𑀼𑀘𑁆𑀙𑀸

* 𑀧𑀸𑀭𑀸𑀬𑀦𑀯𑀕𑁆𑀕𑀕𑀸𑀣𑀸

* 𑀧𑀼𑀘𑁆𑀙𑀸

* 𑀦𑀦𑁆𑀤𑀫𑀸𑀡𑀯𑀧𑀼𑀘𑁆𑀙𑀸

(102.)

110\. _“𑀲𑀦𑁆𑀢𑀺 𑀮𑁄𑀓𑁂 𑀫𑀼𑀦𑀬𑁄, __(𑀇𑀘𑁆𑀘𑀸𑀬𑀲𑁆𑀫𑀸 𑀦𑀦𑁆𑀤𑁄)___  
_𑀚𑀦𑀸 𑀯𑀤𑀦𑁆𑀢𑀺 𑀢𑀬𑀺𑀤𑀁 𑀓𑀣𑀁𑀲𑀼;_  
_𑀜𑀸𑀡𑀽𑀧𑀧𑀦𑁆𑀦𑀁 𑀫𑀼𑀦𑀺 𑀦𑁄 𑀯𑀤𑀦𑁆𑀢𑀺,_  
_𑀉𑀤𑀸𑀳𑀼 𑀯𑁂 𑀚𑀻𑀯𑀺𑀢𑁂𑀦𑀽𑀧𑀧𑀦𑁆𑀦𑀁”𑁇 (𑁧)_  


(103.)

111\. _“𑀦 𑀤𑀺𑀝𑁆𑀞𑀺𑀬𑀸 𑀦 𑀲𑀼𑀢𑀺𑀬𑀸 𑀦 𑀜𑀸𑀡𑁂𑀦,_  
_𑀫𑀼𑀦𑀻𑀥 𑀦𑀦𑁆𑀤 𑀓𑀼𑀲𑀮𑀸 𑀯𑀤𑀦𑁆𑀢𑀺;_  
_𑀯𑀺𑀲𑁂𑀦𑀺𑀓𑀢𑁆𑀯𑀸 𑀅𑀦𑀻𑀖𑀸 𑀦𑀺𑀭𑀸𑀲𑀸,_  
_𑀘𑀭𑀦𑁆𑀢𑀺 𑀬𑁂 𑀢𑁂 𑀫𑀼𑀦𑀬𑁄𑀢𑀺 𑀩𑁆𑀭𑀽𑀫𑀺”𑁇 (𑁨)_  


(104.)

112\. _“𑀬𑁂 𑀓𑁂𑀘𑀺𑀫𑁂 𑀲𑀫𑀡𑀩𑁆𑀭𑀸𑀳𑁆𑀫𑀡𑀸𑀲𑁂, __(𑀇𑀘𑁆𑀘𑀸𑀬𑀲𑁆𑀫𑀸 𑀦𑀦𑁆𑀤𑁄)___  
_𑀤𑀺𑀝𑁆𑀞𑀲𑁆𑀲𑀼𑀢𑁂𑀦𑀸𑀧𑀺 𑀯𑀤𑀦𑁆𑀢𑀺 𑀲𑀼𑀤𑁆𑀥𑀺𑀁;_  
_𑀲𑀻𑀮𑀩𑁆𑀩𑀢𑁂𑀦𑀸𑀧𑀺 𑀯𑀤𑀦𑁆𑀢𑀺 𑀲𑀼𑀤𑁆𑀥𑀺𑀁,_  
_𑀅𑀦𑁂𑀓𑀭𑀽𑀧𑁂𑀦 𑀯𑀤𑀦𑁆𑀢𑀺 𑀲𑀼𑀤𑁆𑀥𑀺𑀁;_  
_𑀓𑀘𑁆𑀘𑀺𑀲𑁆𑀲𑀼 𑀢𑁂 𑀪𑀕𑀯𑀸 𑀢𑀢𑁆𑀣 𑀬𑀢𑀸 𑀘𑀭𑀦𑁆𑀢𑀸,_  
_𑀅𑀢𑀸𑀭𑀼 𑀚𑀸𑀢𑀺𑀜𑁆𑀘 𑀚𑀭𑀜𑁆𑀘 𑀫𑀸𑀭𑀺𑀲;_  
_𑀧𑀼𑀘𑁆𑀙𑀸𑀫𑀺 𑀢𑀁 𑀪𑀕𑀯𑀸 𑀩𑁆𑀭𑀽𑀳𑀺 𑀫𑁂𑀢𑀁”𑁇 (𑁩)_  


(105.)

113\. _“𑀬𑁂 𑀓𑁂𑀘𑀺𑀫𑁂 𑀲𑀫𑀡𑀩𑁆𑀭𑀸𑀳𑁆𑀫𑀡𑀸𑀲𑁂, __(𑀦𑀦𑁆𑀤𑀸𑀢𑀺 𑀪𑀕𑀯𑀸)___  
_𑀤𑀺𑀝𑁆𑀞𑀲𑁆𑀲𑀼𑀢𑁂𑀦𑀸𑀧𑀺 𑀯𑀤𑀦𑁆𑀢𑀺 𑀲𑀼𑀤𑁆𑀥𑀺𑀁;_  
_𑀲𑀻𑀮𑀩𑁆𑀩𑀢𑁂𑀦𑀸𑀧𑀺 𑀯𑀤𑀦𑁆𑀢𑀺 𑀲𑀼𑀤𑁆𑀥𑀺𑀁,_  
_𑀅𑀦𑁂𑀓𑀭𑀽𑀧𑁂𑀦 𑀯𑀤𑀦𑁆𑀢𑀺 𑀲𑀼𑀤𑁆𑀥𑀺𑀁;_  
_𑀓𑀺𑀜𑁆𑀘𑀸𑀧𑀺 𑀢𑁂 𑀢𑀢𑁆𑀣 𑀬𑀢𑀸 𑀘𑀭𑀦𑁆𑀢𑀺,_  
_𑀦𑀸𑀢𑀭𑀺𑀁𑀲𑀼 𑀚𑀸𑀢𑀺𑀚𑀭𑀦𑁆𑀢𑀺 𑀩𑁆𑀭𑀽𑀫𑀺”𑁇 (𑁪)_  


(106.)

114\. _“𑀬𑁂 𑀓𑁂𑀘𑀺𑀫𑁂 𑀲𑀫𑀡𑀩𑁆𑀭𑀸𑀳𑁆𑀫𑀡𑀸𑀲𑁂, __(𑀇𑀘𑁆𑀘𑀸𑀬𑀲𑁆𑀫𑀸 𑀦𑀦𑁆𑀤𑁄)___  
_𑀤𑀺𑀝𑁆𑀞𑀲𑁆𑀲𑀼𑀢𑁂𑀦𑀸𑀧𑀺 𑀯𑀤𑀦𑁆𑀢𑀺 𑀲𑀼𑀤𑁆𑀥𑀺𑀁;_  
_𑀲𑀻𑀮𑀩𑁆𑀩𑀢𑁂𑀦𑀸𑀧𑀺 𑀯𑀤𑀦𑁆𑀢𑀺 𑀲𑀼𑀤𑁆𑀥𑀺𑀁,_  
_𑀅𑀦𑁂𑀓𑀭𑀽𑀧𑁂𑀦 𑀯𑀤𑀦𑁆𑀢𑀺 𑀲𑀼𑀤𑁆𑀥𑀺𑀁;_  
_𑀢𑁂 𑀘𑁂 𑀫𑀼𑀦𑀺 𑀩𑁆𑀭𑀽𑀲𑀺 𑀅𑀦𑁄𑀖𑀢𑀺𑀡𑁆𑀡𑁂,_  
_𑀅𑀣 𑀓𑁄 𑀘𑀭𑀳𑀺 𑀤𑁂𑀯𑀫𑀦𑀼𑀲𑁆𑀲𑀮𑁄𑀓𑁂;_  
_𑀅𑀢𑀸𑀭𑀺 𑀚𑀸𑀢𑀺𑀜𑁆𑀘 𑀚𑀭𑀜𑁆𑀘 𑀫𑀸𑀭𑀺𑀲,_  
_𑀧𑀼𑀘𑁆𑀙𑀸𑀫𑀺 𑀢𑀁 𑀪𑀕𑀯𑀸 𑀩𑁆𑀭𑀽𑀳𑀺 𑀫𑁂𑀢𑀁”𑁇 (𑁫)_  


(107.)

115\. _“𑀦𑀸𑀳𑀁 𑀲𑀩𑁆𑀩𑁂 𑀲𑀫𑀡𑀩𑁆𑀭𑀸𑀳𑁆𑀫𑀡𑀸𑀲𑁂, __(𑀦𑀦𑁆𑀤𑀸𑀢𑀺 𑀪𑀕𑀯𑀸)___  
_𑀚𑀸𑀢𑀺𑀚𑀭𑀸𑀬 𑀦𑀺𑀯𑀼𑀢𑀸𑀢𑀺 𑀩𑁆𑀭𑀽𑀫𑀺;_  
_𑀬𑁂 𑀲𑀻𑀥 𑀤𑀺𑀝𑁆𑀞𑀁 𑀯 𑀲𑀼𑀢𑀁 𑀫𑀼𑀢𑀁 𑀯𑀸,_  
_𑀲𑀻𑀮𑀩𑁆𑀩𑀢𑀁 𑀯𑀸𑀧𑀺 𑀧𑀳𑀸𑀬 𑀲𑀩𑁆𑀩𑀁;_  
_𑀅𑀦𑁂𑀓𑀭𑀽𑀧𑀫𑁆𑀧𑀺 𑀧𑀳𑀸𑀬 𑀲𑀩𑁆𑀩𑀁,_  
_𑀢𑀡𑁆𑀳𑀁 𑀧𑀭𑀺𑀜𑁆𑀜𑀸𑀬 𑀅𑀦𑀸𑀲𑀯𑀸𑀲𑁂;_  
_𑀢𑁂 𑀯𑁂 𑀦𑀭𑀸 𑀑𑀖𑀢𑀺𑀡𑁆𑀡𑀸𑀢𑀺 𑀩𑁆𑀭𑀽𑀫𑀺”𑁇 (𑁬)_  


(108.)

116\. _“𑀏𑀢𑀸𑀪𑀺𑀦𑀦𑁆𑀤𑀸𑀫𑀺 𑀯𑀘𑁄 𑀫𑀳𑁂𑀲𑀺𑀦𑁄,_  
_𑀲𑀼𑀓𑀺𑀢𑁆𑀢𑀺𑀢𑀁 𑀕𑁄𑀢𑀫𑀦𑀽𑀧𑀥𑀻𑀓𑀁;_  
_𑀬𑁂 𑀲𑀻𑀥 𑀤𑀺𑀝𑁆𑀞𑀁 𑀯 𑀲𑀼𑀢𑀁 𑀫𑀼𑀢𑀁 𑀯𑀸,_  
_𑀲𑀻𑀮𑀩𑁆𑀩𑀢𑀁 𑀯𑀸𑀧𑀺 𑀧𑀳𑀸𑀬 𑀲𑀩𑁆𑀩𑀁;_  
_𑀅𑀦𑁂𑀓𑀭𑀽𑀧𑀫𑁆𑀧𑀺 𑀧𑀳𑀸𑀬 𑀲𑀩𑁆𑀩𑀁,_  
_𑀢𑀡𑁆𑀳𑀁 𑀧𑀭𑀺𑀜𑁆𑀜𑀸𑀬 𑀅𑀦𑀸𑀲𑀯𑀸𑀲𑁂;_  
_𑀅𑀳𑀫𑁆𑀧𑀺 𑀢𑁂 𑀑𑀖𑀢𑀺𑀡𑁆𑀡𑀸𑀢𑀺 𑀩𑁆𑀭𑀽𑀫𑀻”𑀢𑀺𑁇 (𑁭)_  


---

117\. 𑀦𑀦𑁆𑀤𑀫𑀸𑀡𑀯𑀧𑀼𑀘𑁆𑀙𑀸 𑀲𑀢𑁆𑀢𑀫𑀸𑁇



[Go to previous page (1.2.6 Upasīvamāṇavapucchā)](1.2.6.md) / [Go to parent page (1.2 Pucchā)](../1.2.md) / [Go to next page (1.2.8 Hemakamāṇavapucchā)](1.2.8.md)


