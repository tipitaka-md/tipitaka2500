
[Home](/) / [25Cn Cūḷaniddesapāḷi](../../../25Cn.md) / [1 Pārāyanavaggagāthā](../../1.md) / [1.2 Pucchā](../1.2.md)

# 1.2.6 Upasīvamāṇavapucchā

* Pārāyanavaggagāthā

* Pucchā

* Upasīvamāṇavapucchā

(94.)

101\. _“Eko ahaṃ sakka mahantamoghaṃ, __(iccāyasmā upasīvo)___  
_Anissito no visahāmi tārituṃ;_  
_Ārammaṇaṃ brūhi samantacakkhu,_  
_Yaṃ nissito oghamimaṃ tareyyaṃ”. (1)_  


(95.)

102\. _“Ākiñcaññaṃ pekkhamāno satimā, __(upasīvāti bhagavā)___  
_Natthīti nissāya tarassu oghaṃ;_  
_Kāme pahāya virato kathāhi,_  
_Taṇhakkhayaṃ nattamahābhipassa”. (2)_  


(96.)

103\. _“Sabbesu kāmesu yo vītarāgo, __(iccāyasmā upasīvo)___  
_Ākiñcaññaṃ nissito hitvā maññaṃ;_  
_Saññāvimokkhe paramedhimutto,_  
_Tiṭṭhe nu so tattha anānuyāyī”. (3)_  


(97.)

104\. _“Sabbesu kāmesu yo vītarāgo, __(upasīvāti bhagavā)___  
_Ākiñcaññaṃ nissito hitvā maññaṃ;_  
_Saññāvimokkhe paramedhimutto,_  
_Tiṭṭheyya so tattha anānuyāyī”. (4)_  


(98.)

105\. _“Tiṭṭhe ce so tattha anānuyāyī,_  
_Pūgampi vassānaṃ samantacakkhu;_  
_Tattheva so sītisiyā vimutto,_  
_Cavetha viññāṇaṃ tathāvidhassa”. (5)_  


(99.)

106\. _“Acci yathā vātavegena khittā, __(upasīvāti bhagavā)___  
_Atthaṃ paleti na upeti saṅkhaṃ;_  
_Evaṃ munī nāmakāyā vimutto,_  
_Atthaṃ paleti na upeti saṅkhaṃ”. (6)_  


(100.)

107\. _“Atthaṅgato so uda vā so natthi,_  
_Udāhu ve sassatiyā arogo;_  
_Taṃ me munī sādhu viyākarohi,_  
_Tathā hi te vidito esa dhammo”. (7)_  


(101.)

108\. _“Atthaṅgatassa na pamāṇamatthi, __(upasīvāti bhagavā)___  
_Yena naṃ vajjuṃ taṃ tassa natthi;_  
_Sabbesu dhammesu samūhatesu,_  
_Samūhatā vādapathāpi sabbe”ti. (8)_  


---

109\. Upasīvamāṇavapucchā chaṭṭhī.



[Go to previous page (1.2.5 Dhotakamāṇavapucchā)](1.2.5.md) / [Go to parent page (1.2 Pucchā)](../1.2.md) / [Go to next page (1.2.7 Nandamāṇavapucchā)](1.2.7.md)


