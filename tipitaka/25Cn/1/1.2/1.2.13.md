
[Home](/) / [25Cn Cūḷaniddesapāḷi](../../../25Cn.md) / [1 Pārāyanavaggagāthā](../../1.md) / [1.2 Pucchā](../1.2.md)

# 1.2.13 Udayamāṇavapucchā

* Pārāyanavaggagāthā

* Pucchā

* Udayamāṇavapucchā

(130.)

144\. _“Jhāyiṃ virajamāsīnaṃ, __(iccāyasmā udayo)___  
_Katakiccaṃ anāsavaṃ;_  
_Pāraguṃ sabbadhammānaṃ,_  
_Atthi pañhena āgamaṃ;_  
_Aññāvimokkhaṃ pabrūhi,_  
_Avijjāya pabhedanaṃ”. (1)_  


(131.)

145\. _“Pahānaṃ kāmacchandānaṃ, __(udayāti bhagavā)___  
_Domanassāna cūbhayaṃ;_  
_Thinassa ca panūdanaṃ,_  
_Kukkuccānaṃ nivāraṇaṃ. (2)_  


(132.)

146\. _Upekkhāsatisaṃsuddhaṃ,_  
_dhammatakkapurejavaṃ;_  
_Aññāvimokkhaṃ pabrūmi,_  
_avijjāya pabhedanaṃ”. (3)_  


(133.)

147\. _“Kiṃsu saṃyojano loko,_  
_kiṃsu tassa vicāraṇaṃ;_  
_Kissassa vippahānena,_  
_nibbānaṃ iti vuccati”. (4)_  


(134.)

148\. _“Nandisaṃyojano loko,_  
_vitakkassa vicāraṇaṃ;_  
_Taṇhāya vippahānena,_  
_nibbānaṃ iti vuccati”. (5)_  


(135.)

149\. _“Kathaṃ satassa carato,_  
_viññāṇaṃ uparujjhati;_  
_Bhagavantaṃ puṭṭhumāgamma,_  
_taṃ suṇoma vaco tava”. (6)_  


(136.)

150\. _“Ajjhattañca bahiddhā ca,_  
_Vedanaṃ nābhinandato;_  
_Evaṃ satassa carato,_  
_Viññāṇaṃ uparujjhatī”ti. (7)_  


---

151\. Udayamāṇavapucchā terasamā.



[Go to previous page (1.2.12 Bhadrāvudhamāṇavapucchā)](1.2.12.md) / [Go to parent page (1.2 Pucchā)](../1.2.md) / [Go to next page (1.2.14 Posālamāṇavapucchā)](1.2.14.md)


