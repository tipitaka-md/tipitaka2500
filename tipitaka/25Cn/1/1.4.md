
[Home](/) / [25Cn Cūḷaniddesapāḷi](/tipitaka/25Cn.md) / [1 Pārāyanavaggagāthā](/tipitaka/25Cn/1.md)

# 𑁧𑁇𑁪 𑀧𑀸𑀭𑀸𑀬𑀦𑀸𑀦𑀼𑀕𑀻𑀢𑀺𑀕𑀸𑀣𑀸

### 𑀧𑀸𑀭𑀸𑀬𑀦𑀯𑀕𑁆𑀕𑀕𑀸𑀣𑀸

### 𑀧𑀸𑀭𑀸𑀬𑀦𑀸𑀦𑀼𑀕𑀻𑀢𑀺𑀕𑀸𑀣𑀸

(156.)

175. _“𑀧𑀸𑀭𑀸𑀬𑀦𑀫𑀦𑀼𑀕𑀸𑀬𑀺𑀲𑁆𑀲𑀁, __(𑀇𑀘𑁆𑀘𑀸𑀬𑀲𑁆𑀫𑀸 𑀧𑀺𑀗𑁆𑀕𑀺𑀬𑁄)___  
_𑀬𑀣𑀸𑀤𑁆𑀤𑀓𑁆𑀔𑀺 𑀢𑀣𑀸𑀓𑁆𑀔𑀸𑀲𑀺;_  
_𑀯𑀺𑀫𑀮𑁄 𑀪𑀽𑀭𑀺𑀫𑁂𑀥𑀲𑁄,_  
_𑀦𑀺𑀓𑁆𑀓𑀸𑀫𑁄 𑀦𑀺𑀩𑁆𑀩𑀦𑁄 𑀦𑀸𑀕𑁄;_  
_𑀓𑀺𑀲𑁆𑀲 𑀳𑁂𑀢𑀼 𑀫𑀼𑀲𑀸 𑀪𑀡𑁂𑁇 (𑁧)_  


(157.)

176. _𑀧𑀳𑀻𑀦𑀫𑀮𑀫𑁄𑀳𑀲𑁆𑀲,_  
_𑀫𑀸𑀦𑀫𑀓𑁆𑀔𑀧𑁆𑀧𑀳𑀸𑀬𑀺𑀦𑁄;_  
_𑀳𑀦𑁆𑀤𑀸𑀳𑀁 𑀓𑀺𑀢𑁆𑀢𑀬𑀺𑀲𑁆𑀲𑀸𑀫𑀺,_  
_𑀕𑀺𑀭𑀁 𑀯𑀡𑁆𑀡𑀽𑀧𑀲𑀜𑁆𑀳𑀺𑀢𑀁𑁇 (𑁨)_  


(158.)

177. _𑀢𑀫𑁄𑀦𑀼𑀤𑁄 𑀩𑀼𑀤𑁆𑀥𑁄 𑀲𑀫𑀦𑁆𑀢𑀘𑀓𑁆𑀔𑀼,_  
_𑀮𑁄𑀓𑀦𑁆𑀢𑀕𑀽 𑀲𑀩𑁆𑀩𑀪𑀯𑀸𑀢𑀺𑀯𑀢𑁆𑀢𑁄;_  
_𑀅𑀦𑀸𑀲𑀯𑁄 𑀲𑀩𑁆𑀩𑀤𑀼𑀓𑁆𑀔𑀧𑁆𑀧𑀳𑀻𑀦𑁄,_  
_𑀲𑀘𑁆𑀘𑀯𑁆𑀳𑀬𑁄 𑀩𑁆𑀭𑀳𑁆𑀫𑁂 𑀉𑀧𑀸𑀲𑀺𑀢𑁄 𑀫𑁂𑁇 (𑁩)_  


(159.)

178. _𑀤𑀺𑀚𑁄 𑀬𑀣𑀸 𑀓𑀼𑀩𑁆𑀩𑀦𑀓𑀁 𑀧𑀳𑀸𑀬,_  
_𑀩𑀳𑀼𑀧𑁆𑀨𑀮𑀁 𑀓𑀸𑀦𑀦𑀫𑀸𑀯𑀲𑁂𑀬𑁆𑀬;_  
_𑀏𑀯𑀫𑁆𑀧𑀳𑀁 𑀅𑀧𑁆𑀧𑀤𑀲𑁆𑀲𑁂 𑀧𑀳𑀸𑀬,_  
_𑀫𑀳𑁄𑀤𑀥𑀺𑀁 𑀳𑀁𑀲𑁄𑀭𑀺𑀯 𑀅𑀚𑁆𑀛𑀧𑀢𑁆𑀢𑁄𑁇 (𑁪)_  


(160.)

179. _𑀬𑁂𑀫𑁂 𑀧𑀼𑀩𑁆𑀩𑁂 𑀯𑀺𑀬𑀸𑀓𑀁𑀲𑀼,_  
_𑀳𑀼𑀭𑀁 𑀕𑁄𑀢𑀫𑀲𑀸𑀲𑀦𑀸;_  
_𑀇𑀘𑁆𑀘𑀸𑀲𑀺 𑀇𑀢𑀺 𑀪𑀯𑀺𑀲𑁆𑀲𑀢𑀺,_  
_𑀲𑀩𑁆𑀩𑀁 𑀢𑀁 𑀇𑀢𑀺𑀳𑀻𑀢𑀺𑀳𑀁;_  
_𑀲𑀩𑁆𑀩𑀁 𑀢𑀁 𑀢𑀓𑁆𑀓𑀯𑀟𑁆𑀠𑀦𑀁𑁇 (𑁫)_  


(161.)

180. _𑀏𑀓𑁄 𑀢𑀫𑁄𑀦𑀼𑀤𑀸𑀲𑀺𑀦𑁄,_  
_𑀚𑀼𑀢𑀺𑀫𑀸 𑀲𑁄 𑀧𑀪𑀗𑁆𑀓𑀭𑁄;_  
_𑀕𑁄𑀢𑀫𑁄 𑀪𑀽𑀭𑀺𑀧𑀜𑁆𑀜𑀸𑀡𑁄,_  
_𑀕𑁄𑀢𑀫𑁄 𑀪𑀽𑀭𑀺𑀫𑁂𑀥𑀲𑁄𑁇 (𑁬)_  


(162.)

181. _𑀬𑁄 𑀫𑁂 𑀥𑀫𑁆𑀫𑀫𑀤𑁂𑀲𑁂𑀲𑀺,_  
_𑀲𑀦𑁆𑀤𑀺𑀝𑁆𑀞𑀺𑀓𑀫𑀓𑀸𑀮𑀺𑀓𑀁;_  
_𑀢𑀡𑁆𑀳𑀓𑁆𑀔𑀬𑀫𑀦𑀻𑀢𑀺𑀓𑀁,_  
_𑀬𑀲𑁆𑀲 𑀦𑀢𑁆𑀣𑀺 𑀉𑀧𑀫𑀸 𑀓𑁆𑀯𑀘𑀺”𑁇 (𑁭)_  


(163.)

182. _“𑀓𑀺𑀁 𑀦𑀼 𑀢𑀫𑁆𑀳𑀸 𑀯𑀺𑀧𑁆𑀧𑀯𑀲𑀲𑀺,_  
_𑀫𑀼𑀳𑀼𑀢𑁆𑀢𑀫𑀧𑀺 𑀧𑀺𑀗𑁆𑀕𑀺𑀬;_  
_𑀕𑁄𑀢𑀫𑀸 𑀪𑀽𑀭𑀺𑀧𑀜𑁆𑀜𑀸𑀡𑀸,_  
_𑀕𑁄𑀢𑀫𑀸 𑀪𑀽𑀭𑀺𑀫𑁂𑀥𑀲𑀸𑁇 (𑁮)_  


(164.)

183. _𑀬𑁄 𑀢𑁂 𑀥𑀫𑁆𑀫𑀫𑀤𑁂𑀲𑁂𑀲𑀺,_  
_𑀲𑀦𑁆𑀤𑀺𑀝𑁆𑀞𑀺𑀓𑀫𑀓𑀸𑀮𑀺𑀓𑀁;_  
_𑀢𑀡𑁆𑀳𑀓𑁆𑀔𑀬𑀫𑀦𑀻𑀢𑀺𑀓𑀁,_  
_𑀬𑀲𑁆𑀲 𑀦𑀢𑁆𑀣𑀺 𑀉𑀧𑀫𑀸 𑀓𑁆𑀯𑀘𑀺”𑁇 (𑁯)_  


(165.)

184. _“𑀦𑀸𑀳𑀁 𑀢𑀫𑁆𑀳𑀸 𑀯𑀺𑀧𑁆𑀧𑀯𑀲𑀸𑀫𑀺,_  
_𑀫𑀼𑀳𑀼𑀢𑁆𑀢𑀫𑀧𑀺 𑀩𑁆𑀭𑀸𑀳𑁆𑀫𑀡;_  
_𑀕𑁄𑀢𑀫𑀸 𑀪𑀽𑀭𑀺𑀧𑀜𑁆𑀜𑀸𑀡𑀸,_  
_𑀕𑁄𑀢𑀫𑀸 𑀪𑀽𑀭𑀺𑀫𑁂𑀥𑀲𑀸𑁇 (𑁧𑁦)_  


(166.)

185. _𑀬𑁄 𑀫𑁂 𑀥𑀫𑁆𑀫𑀫𑀤𑁂𑀲𑁂𑀲𑀺,_  
_𑀲𑀦𑁆𑀤𑀺𑀝𑁆𑀞𑀺𑀓𑀫𑀓𑀸𑀮𑀺𑀓𑀁;_  
_𑀢𑀡𑁆𑀳𑀓𑁆𑀔𑀬𑀫𑀦𑀻𑀢𑀺𑀓𑀁,_  
_𑀬𑀲𑁆𑀲 𑀦𑀢𑁆𑀣𑀺 𑀉𑀧𑀫𑀸 𑀓𑁆𑀯𑀘𑀺𑁇 (𑁧𑁧)_  


(167.)

186. _𑀧𑀲𑁆𑀲𑀸𑀫𑀺 𑀦𑀁 𑀫𑀦𑀲𑀸 𑀘𑀓𑁆𑀔𑀼𑀦𑀸𑀯,_  
_𑀭𑀢𑁆𑀢𑀺𑀦𑁆𑀤𑀺𑀯𑀁 𑀩𑁆𑀭𑀸𑀳𑁆𑀫𑀡 𑀅𑀧𑁆𑀧𑀫𑀢𑁆𑀢𑁄;_  
_𑀦𑀫𑀲𑁆𑀲𑀫𑀸𑀦𑁄 𑀯𑀺𑀯𑀲𑁂𑀫𑀺 𑀭𑀢𑁆𑀢𑀺𑀁,_  
_𑀢𑁂𑀦𑁂𑀯 𑀫𑀜𑁆𑀜𑀸𑀫𑀺 𑀅𑀯𑀺𑀧𑁆𑀧𑀯𑀸𑀲𑀁𑁇 (𑁧𑁨)_  


(168.)

187. _𑀲𑀤𑁆𑀥𑀸 𑀘 𑀧𑀻𑀢𑀺 𑀘 𑀫𑀦𑁄 𑀲𑀢𑀺 𑀘,_  
_𑀦𑀸𑀧𑁂𑀦𑁆𑀢𑀺𑀫𑁂 𑀕𑁄𑀢𑀫𑀲𑀸𑀲𑀦𑀫𑁆𑀳𑀸;_  
_𑀬𑀁 𑀬𑀁 𑀤𑀺𑀲𑀁 𑀯𑀚𑀢𑀺 𑀪𑀽𑀭𑀺𑀧𑀜𑁆𑀜𑁄,_  
_𑀲 𑀢𑁂𑀦 𑀢𑁂𑀦𑁂𑀯 𑀦𑀢𑁄𑀳𑀫𑀲𑁆𑀫𑀺𑁇 (𑁧𑁩)_  


(169.)

188. _𑀚𑀺𑀡𑁆𑀡𑀲𑁆𑀲 𑀫𑁂 𑀤𑀼𑀩𑁆𑀩𑀮𑀣𑀸𑀫𑀓𑀲𑁆𑀲,_  
_𑀢𑁂𑀦𑁂𑀯 𑀓𑀸𑀬𑁄 𑀦 𑀧𑀮𑁂𑀢𑀺 𑀢𑀢𑁆𑀣;_  
_𑀲𑀗𑁆𑀓𑀧𑁆𑀧𑀬𑀦𑁆𑀢𑀸𑀬 𑀯𑀚𑀸𑀫𑀺 𑀦𑀺𑀘𑁆𑀘𑀁,_  
_𑀫𑀦𑁄 𑀳𑀺 𑀫𑁂 𑀩𑁆𑀭𑀸𑀳𑁆𑀫𑀡 𑀢𑁂𑀦 𑀬𑀼𑀢𑁆𑀢𑁄𑁇 (𑁧𑁪)_  


(170.)

189. _𑀧𑀗𑁆𑀓𑁂 𑀲𑀬𑀸𑀦𑁄 𑀧𑀭𑀺𑀨𑀦𑁆𑀤𑀫𑀸𑀦𑁄,_  
_𑀤𑀻𑀧𑀸 𑀤𑀻𑀧𑀁 𑀉𑀧𑀮𑁆𑀮𑀯𑀺𑀁;_  
_𑀅𑀣𑀤𑁆𑀤𑀲𑀸𑀲𑀺𑀁 𑀲𑀫𑁆𑀩𑀼𑀤𑁆𑀥𑀁,_  
_𑀑𑀖𑀢𑀺𑀡𑁆𑀡𑀫𑀦𑀸𑀲𑀯𑀁”𑁇 (𑁧𑁫)_  


(171.)

190. _“𑀬𑀣𑀸 𑀅𑀳𑀽 𑀯𑀓𑁆𑀓𑀮𑀺 𑀫𑀼𑀢𑁆𑀢𑀲𑀤𑁆𑀥𑁄,_  
_𑀪𑀤𑁆𑀭𑀸𑀯𑀼𑀥𑁄 𑀆𑀍𑀅𑀯𑀺𑀕𑁄𑀢𑀫𑁄 𑀘;_  
_𑀏𑀯𑀫𑁂𑀯 𑀢𑁆𑀯𑀫𑁆𑀧𑀺 𑀧𑀫𑀼𑀜𑁆𑀘𑀲𑁆𑀲𑀼 𑀲𑀤𑁆𑀥𑀁,_  
_𑀕𑀫𑀺𑀲𑁆𑀲𑀲𑀺 𑀢𑁆𑀯𑀁 𑀧𑀺𑀗𑁆𑀕𑀺𑀬 𑀫𑀘𑁆𑀘𑀼𑀥𑁂𑀬𑁆𑀬𑀲𑁆𑀲 𑀧𑀸𑀭𑀁”𑁇 (𑁧𑁬)_  


(172.)

191. _“𑀏𑀲 𑀪𑀺𑀬𑁆𑀬𑁄 𑀧𑀲𑀻𑀤𑀸𑀫𑀺,_  
_𑀲𑀼𑀢𑁆𑀯𑀸𑀦 𑀫𑀼𑀦𑀺𑀦𑁄 𑀯𑀘𑁄;_  
_𑀯𑀺𑀯𑀝𑁆𑀝𑀘𑁆𑀙𑀤𑁄 𑀲𑀫𑁆𑀩𑀼𑀤𑁆𑀥𑁄,_  
_𑀅𑀔𑀺𑀮𑁄 𑀧𑀝𑀺𑀪𑀸𑀦𑀯𑀸𑁇 (𑁧𑁭)_  


(173.)

192. _𑀅𑀥𑀺𑀤𑁂𑀯𑁂 𑀅𑀪𑀺𑀜𑁆𑀜𑀸𑀬,_  
_𑀲𑀩𑁆𑀩𑀁 𑀯𑁂𑀤𑀺 𑀧𑀭𑁄𑀧𑀭𑀁;_  
_𑀧𑀜𑁆𑀳𑀸𑀦𑀦𑁆𑀢𑀓𑀭𑁄 𑀲𑀢𑁆𑀣𑀸,_  
_𑀓𑀗𑁆𑀔𑀻𑀦𑀁 𑀧𑀝𑀺𑀚𑀸𑀦𑀢𑀁𑁇 (𑁧𑁮)_  


(174.)

193. _𑀅𑀲𑀁𑀳𑀻𑀭𑀁 𑀅𑀲𑀁𑀓𑀼𑀧𑁆𑀧𑀁,_  
_𑀬𑀲𑁆𑀲 𑀦𑀢𑁆𑀣𑀺 𑀉𑀧𑀫𑀸 𑀓𑁆𑀯𑀘𑀺;_  
_𑀅𑀤𑁆𑀥𑀸 𑀕𑀫𑀺𑀲𑁆𑀲𑀸𑀫𑀺 𑀦 𑀫𑁂𑀢𑁆𑀣 𑀓𑀗𑁆𑀔𑀸,_  
_𑀏𑀯𑀁 𑀫𑀁 𑀥𑀸𑀭𑁂𑀳𑀺 𑀅𑀥𑀺𑀫𑀼𑀢𑁆𑀢𑀘𑀺𑀢𑁆𑀢𑀦𑁆”𑀢𑀺𑁇 (𑁧𑁯)_  


---

194. 𑀧𑀸𑀭𑀸𑀬𑀦𑀸𑀦𑀼𑀕𑀻𑀢𑀺𑀕𑀸𑀣𑀸 𑀦𑀺𑀝𑁆𑀞𑀺𑀢𑀸𑁇



[Go to previous page (1.3 Pārāyanatthutigāthā)](/tipitaka/25Cn/1/1.3.md) / [Go to parent page (1 Pārāyanavaggagāthā)](/tipitaka/25Cn/1.md) / [Go to next page (2 Pārāyanavagganiddesa)](/tipitaka/25Cn/2.md)


