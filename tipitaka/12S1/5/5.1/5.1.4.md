
[Home](/) / [12S1 Sagāthāvaggasaṃyuttapāḷi](../../../12S1.md) / [5 Bhikkhunīsaṃyutta](../../5.md) / [5.1 Bhikkhunīvagga](../5.1.md)

# 5.1.4 Vijayāsutta

* Bhikkhunīsaṃyutta

* Bhikkhunīvagga

* Vijayāsutta

(165.)

958\. Sāvatthinidānaṃ. Atha kho vijayā bhikkhunī pubbaṇhasamayaṃ nivāsetvā…pe…  aññatarasmiṃ rukkhamūle divāvihāraṃ nisīdi. Atha kho māro pāpimā vijayāya bhikkhuniyā bhayaṃ chambhitattaṃ lomahaṃsaṃ uppādetukāmo samādhimhā cāvetukāmo yena vijayā bhikkhunī tenupasaṅkami; upasaṅkamitvā vijayaṃ bhikkhuniṃ gāthāya ajjhabhāsi—

959\. _“Daharā tvaṃ rūpavatī,_  
_ahañca daharo susu;_  
_Pañcaṅgikena turiyena,_  
_ehayyebhiramāmase”ti._  


960\. Atha kho vijayāya bhikkhuniyā etadahosi—  “ko nu khvāyaṃ manusso vā amanusso vā gāthaṃ bhāsatī”ti? Atha kho vijayāya bhikkhuniyā etadahosi—  “māro kho ayaṃ pāpimā mama bhayaṃ chambhitattaṃ lomahaṃsaṃ uppādetukāmo samādhimhā cāvetukāmo gāthaṃ bhāsatī”ti. Atha kho vijayā bhikkhunī “māro ayaṃ pāpimā” iti viditvā māraṃ pāpimantaṃ gāthāhi paccabhāsi—

961\. _“Rūpā saddā rasā gandhā,_  
_phoṭṭhabbā ca manoramā;_  
_Niyyātayāmi tuyheva,_  
_māra nāhaṃ tenatthikā._  


962\. _Iminā pūtikāyena,_  
_bhindanena pabhaṅgunā;_  
_Aṭṭīyāmi harāyāmi,_  
_kāmataṇhā samūhatā._  


963\. _Ye ca rūpūpagā sattā,_  
_ye ca arūpaṭṭhāyino;_  
_Yā ca santā samāpatti,_  
_sabbattha vihato tamo”ti._  


964\. Atha kho māro pāpimā “jānāti maṃ vijayā bhikkhunī”ti dukkhī dummano tatthevantaradhāyīti.

[Go to previous page (5.1.3 Kisāgotamīsutta)](5.1.3.md) / [Go to parent page (5.1 Bhikkhunīvagga)](../5.1.md) / [Go to next page (5.1.5 Uppalavaṇṇāsutta)](5.1.5.md)


