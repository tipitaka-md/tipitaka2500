
[Home](/) / [12S1 Sagāthāvaggasaṃyuttapāḷi](../../../12S1.md) / [5 Bhikkhunīsaṃyutta](../../5.md) / [5.1 Bhikkhunīvagga](../5.1.md)

# 5.1.10 Vajirāsutta

* Bhikkhunīsaṃyutta

* Bhikkhunīvagga

* Vajirāsutta

(171.)

997\. Sāvatthinidānaṃ. Atha kho vajirā bhikkhunī pubbaṇhasamayaṃ nivāsetvā pattacīvaramādāya sāvatthiṃ piṇḍāya pāvisi. Sāvatthiyaṃ piṇḍāya caritvā pacchābhattaṃ piṇḍapātapaṭikkantā yena andhavanaṃ tenupasaṅkami divāvihārāya. Andhavanaṃ ajjhogāhetvā aññatarasmiṃ rukkhamūle divāvihāraṃ nisīdi. Atha kho māro pāpimā vajirāya bhikkhuniyā bhayaṃ chambhitattaṃ lomahaṃsaṃ uppādetukāmo samādhimhā cāvetukāmo yena vajirā bhikkhunī tenupasaṅkami; upasaṅkamitvā vajiraṃ bhikkhuniṃ gāthāya ajjhabhāsi—

998\. _“Kenāyaṃ pakato satto,_  
_kuvaṃ sattassa kārako;_  
_Kuvaṃ satto samuppanno,_  
_kuvaṃ satto nirujjhatī”ti._  


999\. Atha kho vajirāya bhikkhuniyā etadahosi—  “ko nu khvāyaṃ manusso vā amanusso vā gāthaṃ bhāsatī”ti? Atha kho vajirāya bhikkhuniyā etadahosi—  “māro kho ayaṃ pāpimā mama bhayaṃ chambhitattaṃ lomahaṃsaṃ uppādetukāmo samādhimhā cāvetukāmo gāthaṃ bhāsatī”ti. Atha kho vajirā bhikkhunī “māro ayaṃ pāpimā” iti viditvā, māraṃ pāpimantaṃ gāthāhi paccabhāsi—

1000\. _“Kiṃ nu sattoti paccesi,_  
_māra diṭṭhigataṃ nu te;_  
_Suddhasaṅkhārapuñjoyaṃ,_  
_nayidha sattupalabbhati._  


1001\. _Yathā hi aṅgasambhārā,_  
_hoti saddo ratho iti;_  
_Evaṃ khandhesu santesu,_  
_hoti sattoti sammuti._  


1002\. _Dukkhameva hi sambhoti,_  
_dukkhaṃ tiṭṭhati veti ca;_  
_Nāññatra dukkhā sambhoti,_  
_nāññaṃ dukkhā nirujjhatī”ti._  


1003\. Atha kho māro pāpimā “jānāti maṃ vajirā bhikkhunī”ti dukkhī dummano tatthevantaradhāyīti.

---

1004\. Bhikkhunīvaggo paṭhamo.



---

1005\. Tassuddānaṃ



1006\. _Āḷavikā ca somā ca,_  
_Gotamī vijayā saha;_  
_Uppalavaṇṇā ca cālā,_  
_Upacālā sīsupacālā ca;_  
_Selā vajirāya te dasāti._  


---

1007\. Bhikkhunīsaṃyuttaṃ samattaṃ.



[Go to previous page (5.1.9 Selāsutta)](5.1.9.md) / [Go to parent page (5.1 Bhikkhunīvagga)](../5.1.md) / [Go to next page (6 Brahmasaṃyutta)](../../6.md)


