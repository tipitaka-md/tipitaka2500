
[Home](/) / [12S1 Sagāthāvaggasaṃyuttapāḷi](/tipitaka/12S1.md) / [5 Bhikkhunīsaṃyutta](/tipitaka/12S1/5.md) / [5.1 Bhikkhunīvagga](/tipitaka/12S1/5/5.1.md)

# 𑁫𑁇𑁧𑁇𑁭 𑀉𑀧𑀘𑀸𑀮𑀸𑀲𑀼𑀢𑁆𑀢

### 𑀪𑀺𑀓𑁆𑀔𑀼𑀦𑀻𑀲𑀁𑀬𑀼𑀢𑁆𑀢

### 𑀪𑀺𑀓𑁆𑀔𑀼𑀦𑀻𑀯𑀕𑁆𑀕

### 𑀉𑀧𑀘𑀸𑀮𑀸𑀲𑀼𑀢𑁆𑀢

(168.)

978\. 𑀲𑀸𑀯𑀢𑁆𑀣𑀺𑀦𑀺𑀤𑀸𑀦𑀁𑁇 𑀅𑀣 𑀔𑁄 𑀉𑀧𑀘𑀸𑀮𑀸 𑀪𑀺𑀓𑁆𑀔𑀼𑀦𑀻 𑀧𑀼𑀩𑁆𑀩𑀡𑁆𑀳𑀲𑀫𑀬𑀁 𑀦𑀺𑀯𑀸𑀲𑁂𑀢𑁆𑀯𑀸…𑀧𑁂…  𑀅𑀜𑁆𑀜𑀢𑀭𑀲𑁆𑀫𑀺𑀁 𑀭𑀼𑀓𑁆𑀔𑀫𑀽𑀮𑁂 𑀤𑀺𑀯𑀸𑀯𑀺𑀳𑀸𑀭𑀁 𑀦𑀺𑀲𑀻𑀤𑀺𑁇 𑀅𑀣 𑀔𑁄 𑀫𑀸𑀭𑁄 𑀧𑀸𑀧𑀺𑀫𑀸 𑀬𑁂𑀦 𑀉𑀧𑀘𑀸𑀮𑀸 𑀪𑀺𑀓𑁆𑀔𑀼𑀦𑀻 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀉𑀧𑀘𑀸𑀮𑀁 𑀪𑀺𑀓𑁆𑀔𑀼𑀦𑀺𑀁 𑀏𑀢𑀤𑀯𑁄𑀘—  “𑀓𑀢𑁆𑀣 𑀦𑀼 𑀢𑁆𑀯𑀁, 𑀪𑀺𑀓𑁆𑀔𑀼𑀦𑀺, 𑀉𑀧𑁆𑀧𑀚𑁆𑀚𑀺𑀢𑀼𑀓𑀸𑀫𑀸”𑀢𑀺? “𑀦 𑀔𑁆𑀯𑀸𑀳𑀁, 𑀆𑀯𑀼𑀲𑁄, 𑀓𑀢𑁆𑀣𑀘𑀺 𑀉𑀧𑁆𑀧𑀚𑁆𑀚𑀺𑀢𑀼𑀓𑀸𑀫𑀸”𑀢𑀺𑁇

979\. _“𑀢𑀸𑀯𑀢𑀺𑀁𑀲𑀸 𑀘 𑀬𑀸𑀫𑀸 𑀘,_  
_𑀢𑀼𑀲𑀺𑀢𑀸 𑀘𑀸𑀧𑀺 𑀤𑁂𑀯𑀢𑀸;_  
_𑀦𑀺𑀫𑁆𑀫𑀸𑀦𑀭𑀢𑀺𑀦𑁄 𑀤𑁂𑀯𑀸,_  
_𑀬𑁂 𑀤𑁂𑀯𑀸 𑀯𑀲𑀯𑀢𑁆𑀢𑀺𑀦𑁄;_  
_𑀢𑀢𑁆𑀣 𑀘𑀺𑀢𑁆𑀢𑀁 𑀧𑀡𑀺𑀥𑁂𑀳𑀺,_  
_𑀭𑀢𑀺𑀁 𑀧𑀘𑁆𑀘𑀦𑀼𑀪𑁄𑀲𑁆𑀲𑀲𑀻”𑀢𑀺𑁇_  


980\. _“𑀢𑀸𑀯𑀢𑀺𑀁𑀲𑀸 𑀘 𑀬𑀸𑀫𑀸 𑀘,_  
_𑀢𑀼𑀲𑀺𑀢𑀸 𑀘𑀸𑀧𑀺 𑀤𑁂𑀯𑀢𑀸;_  
_𑀦𑀺𑀫𑁆𑀫𑀸𑀦𑀭𑀢𑀺𑀦𑁄 𑀤𑁂𑀯𑀸,_  
_𑀬𑁂 𑀤𑁂𑀯𑀸 𑀯𑀲𑀯𑀢𑁆𑀢𑀺𑀦𑁄;_  
_𑀓𑀸𑀫𑀩𑀦𑁆𑀥𑀦𑀩𑀤𑁆𑀥𑀸 𑀢𑁂,_  
_𑀏𑀦𑁆𑀢𑀺 𑀫𑀸𑀭𑀯𑀲𑀁 𑀧𑀼𑀦𑁇_  


981\. _𑀲𑀩𑁆𑀩𑁄 𑀆𑀤𑀻𑀧𑀺𑀢𑁄 𑀮𑁄𑀓𑁄,_  
_𑀲𑀩𑁆𑀩𑁄 𑀮𑁄𑀓𑁄 𑀧𑀥𑀽𑀧𑀺𑀢𑁄;_  
_𑀲𑀩𑁆𑀩𑁄 𑀧𑀚𑁆𑀚𑀸𑀮𑀺𑀢𑁄 𑀮𑁄𑀓𑁄,_  
_𑀲𑀩𑁆𑀩𑁄 𑀮𑁄𑀓𑁄 𑀧𑀓𑀫𑁆𑀧𑀺𑀢𑁄𑁇_  


982\. _𑀅𑀓𑀫𑁆𑀧𑀺𑀢𑀁 𑀅𑀧𑀚𑁆𑀚𑀮𑀺𑀢𑀁,_  
_𑀅𑀧𑀼𑀣𑀼𑀚𑁆𑀚𑀦𑀲𑁂𑀯𑀺𑀢𑀁;_  
_𑀅𑀕𑀢𑀺 𑀬𑀢𑁆𑀣 𑀫𑀸𑀭𑀲𑁆𑀲,_  
_𑀢𑀢𑁆𑀣 𑀫𑁂 𑀦𑀺𑀭𑀢𑁄 𑀫𑀦𑁄”𑀢𑀺𑁇_  


983\. 𑀅𑀣 𑀔𑁄 𑀫𑀸𑀭𑁄 𑀧𑀸𑀧𑀺𑀫𑀸 “𑀚𑀸𑀦𑀸𑀢𑀺 𑀫𑀁 𑀉𑀧𑀘𑀸𑀮𑀸 𑀪𑀺𑀓𑁆𑀔𑀼𑀦𑀻”𑀢𑀺 𑀤𑀼𑀓𑁆𑀔𑀻 𑀤𑀼𑀫𑁆𑀫𑀦𑁄 𑀢𑀢𑁆𑀣𑁂𑀯𑀦𑁆𑀢𑀭𑀥𑀸𑀬𑀻𑀢𑀺𑁇

[Go to previous page (5.1.6 Cālāsutta)](/tipitaka/12S1/5/5.1/5.1.6.md) / [Go to parent page (5.1 Bhikkhunīvagga)](/tipitaka/12S1/5/5.1.md) / [Go to next page (5.1.8 Sīsupacālāsutta)](/tipitaka/12S1/5/5.1/5.1.8.md)


