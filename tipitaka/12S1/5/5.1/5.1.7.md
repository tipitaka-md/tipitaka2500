
[Home](/) / [12S1 Sagāthāvaggasaṃyuttapāḷi](../../../12S1.md) / [5 Bhikkhunīsaṃyutta](../../5.md) / [5.1 Bhikkhunīvagga](../5.1.md)

# 5.1.7 Upacālāsutta

* Bhikkhunīsaṃyutta

* Bhikkhunīvagga

* Upacālāsutta

(168.)

978\. Sāvatthinidānaṃ. Atha kho upacālā bhikkhunī pubbaṇhasamayaṃ nivāsetvā…pe…  aññatarasmiṃ rukkhamūle divāvihāraṃ nisīdi. Atha kho māro pāpimā yena upacālā bhikkhunī tenupasaṅkami; upasaṅkamitvā upacālaṃ bhikkhuniṃ etadavoca—  “kattha nu tvaṃ, bhikkhuni, uppajjitukāmā”ti? “Na khvāhaṃ, āvuso, katthaci uppajjitukāmā”ti.

979\. _“Tāvatiṃsā ca yāmā ca,_  
_tusitā cāpi devatā;_  
_Nimmānaratino devā,_  
_ye devā vasavattino;_  
_Tattha cittaṃ paṇidhehi,_  
_ratiṃ paccanubhossasī”ti._  


980\. _“Tāvatiṃsā ca yāmā ca,_  
_tusitā cāpi devatā;_  
_Nimmānaratino devā,_  
_ye devā vasavattino;_  
_Kāmabandhanabaddhā te,_  
_enti māravasaṃ puna._  


981\. _Sabbo ādīpito loko,_  
_sabbo loko padhūpito;_  
_Sabbo pajjālito loko,_  
_sabbo loko pakampito._  


982\. _Akampitaṃ apajjalitaṃ,_  
_aputhujjanasevitaṃ;_  
_Agati yattha mārassa,_  
_tattha me nirato mano”ti._  


983\. Atha kho māro pāpimā “jānāti maṃ upacālā bhikkhunī”ti dukkhī dummano tatthevantaradhāyīti.

[Go to previous page (5.1.6 Cālāsutta)](5.1.6.md) / [Go to parent page (5.1 Bhikkhunīvagga)](../5.1.md) / [Go to next page (5.1.8 Sīsupacālāsutta)](5.1.8.md)


