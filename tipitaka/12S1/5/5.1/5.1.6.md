
[Home](/) / [12S1 Sagāthāvaggasaṃyuttapāḷi](/tipitaka/12S1.md) / [5 Bhikkhunīsaṃyutta](/tipitaka/12S1/5.md) / [5.1 Bhikkhunīvagga](/tipitaka/12S1/5/5.1.md)

# 5.1.6 Cālāsutta

### Bhikkhunīsaṃyutta

### Bhikkhunīvagga

### Cālāsutta

(167.)

972. Sāvatthinidānaṃ. Atha kho cālā bhikkhunī pubbaṇhasamayaṃ nivāsetvā…pe…  aññatarasmiṃ rukkhamūle divāvihāraṃ nisīdi. Atha kho māro pāpimā yena cālā bhikkhunī tenupasaṅkami; upasaṅkamitvā cālaṃ bhikkhuniṃ etadavoca—  “kiṃ nu tvaṃ, bhikkhuni, na rocesī”ti? “Jātiṃ khvāhaṃ, āvuso, na rocemī”ti.

973. _“Kiṃ nu jātiṃ na rocesi,_  
_jāto kāmāni bhuñjati;_  
_Ko nu taṃ idamādapayi,_  
_jātiṃ mā roca bhikkhunī”ti._  


974. _“Jātassa maraṇaṃ hoti,_  
_jāto dukkhāni phussati;_  
_Bandhaṃ vadhaṃ pariklesaṃ,_  
_tasmā jātiṃ na rocaye._  


975. _Buddho dhammamadesesi,_  
_jātiyā samatikkamaṃ;_  
_Sabbadukkhappahānāya,_  
_so maṃ sacce nivesayi._  


976. _Ye ca rūpūpagā sattā,_  
_ye ca arūpaṭṭhāyino;_  
_Nirodhaṃ appajānantā,_  
_āgantāro punabbhavan”ti._  


977. Atha kho māro pāpimā “jānāti maṃ cālā bhikkhunī”ti dukkhī dummano tatthevantaradhāyīti.

[Go to previous page (5.1.5 Uppalavaṇṇāsutta)](/tipitaka/12S1/5/5.1/5.1.5.md) / [Go to parent page (5.1 Bhikkhunīvagga)](/tipitaka/12S1/5/5.1.md) / [Go to next page (5.1.7 Upacālāsutta)](/tipitaka/12S1/5/5.1/5.1.7.md)


