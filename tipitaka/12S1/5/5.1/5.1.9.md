
[Home](/) / [12S1 Sagāthāvaggasaṃyuttapāḷi](../...md) / [5 Bhikkhunīsaṃyutta](...md) / [5.1 Bhikkhunīvagga](../12S1/5/5.1.md)

# 𑁫𑁇𑁧𑁇𑁯 𑀲𑁂𑀮𑀸𑀲𑀼𑀢𑁆𑀢

* 𑀪𑀺𑀓𑁆𑀔𑀼𑀦𑀻𑀲𑀁𑀬𑀼𑀢𑁆𑀢

* 𑀪𑀺𑀓𑁆𑀔𑀼𑀦𑀻𑀯𑀕𑁆𑀕

* 𑀲𑁂𑀮𑀸𑀲𑀼𑀢𑁆𑀢

(170.)

990\. 𑀲𑀸𑀯𑀢𑁆𑀣𑀺𑀦𑀺𑀤𑀸𑀦𑀁𑁇 𑀅𑀣 𑀔𑁄 𑀲𑁂𑀮𑀸 𑀪𑀺𑀓𑁆𑀔𑀼𑀦𑀻 𑀧𑀼𑀩𑁆𑀩𑀡𑁆𑀳𑀲𑀫𑀬𑀁 𑀦𑀺𑀯𑀸𑀲𑁂𑀢𑁆𑀯𑀸…𑀧𑁂…  𑀅𑀜𑁆𑀜𑀢𑀭𑀲𑁆𑀫𑀺𑀁 𑀭𑀼𑀓𑁆𑀔𑀫𑀽𑀮𑁂 𑀤𑀺𑀯𑀸𑀯𑀺𑀳𑀸𑀭𑀁 𑀦𑀺𑀲𑀻𑀤𑀺𑁇 𑀅𑀣 𑀔𑁄 𑀫𑀸𑀭𑁄 𑀧𑀸𑀧𑀺𑀫𑀸 𑀲𑁂𑀮𑀸𑀬 𑀪𑀺𑀓𑁆𑀔𑀼𑀦𑀺𑀬𑀸 𑀪𑀬𑀁 𑀙𑀫𑁆𑀪𑀺𑀢𑀢𑁆𑀢𑀁 𑀮𑁄𑀫𑀳𑀁𑀲𑀁 𑀉𑀧𑁆𑀧𑀸𑀤𑁂𑀢𑀼𑀓𑀸𑀫𑁄…𑀧𑁂…  𑀲𑁂𑀮𑀁 𑀪𑀺𑀓𑁆𑀔𑀼𑀦𑀺𑀁 𑀕𑀸𑀣𑀸𑀬 𑀅𑀚𑁆𑀛𑀪𑀸𑀲𑀺—

991\. _“𑀓𑁂𑀦𑀺𑀤𑀁 𑀧𑀓𑀢𑀁 𑀩𑀺𑀫𑁆𑀩𑀁,_  
_𑀓𑁆𑀯𑀦𑀼 𑀩𑀺𑀫𑁆𑀩𑀲𑁆𑀲 𑀓𑀸𑀭𑀓𑁄;_  
_𑀓𑁆𑀯𑀦𑀼 𑀩𑀺𑀫𑁆𑀩𑀁 𑀲𑀫𑀼𑀧𑁆𑀧𑀦𑁆𑀦𑀁,_  
_𑀓𑁆𑀯𑀦𑀼 𑀩𑀺𑀫𑁆𑀩𑀁 𑀦𑀺𑀭𑀼𑀚𑁆𑀛𑀢𑀻”𑀢𑀺𑁇_  


992\. 𑀅𑀣 𑀔𑁄 𑀲𑁂𑀮𑀸𑀬 𑀪𑀺𑀓𑁆𑀔𑀼𑀦𑀺𑀬𑀸 𑀏𑀢𑀤𑀳𑁄𑀲𑀺—  “𑀓𑁄 𑀦𑀼 𑀔𑁆𑀯𑀸𑀬𑀁 𑀫𑀦𑀼𑀲𑁆𑀲𑁄 𑀯𑀸 𑀅𑀫𑀦𑀼𑀲𑁆𑀲𑁄 𑀯𑀸 𑀕𑀸𑀣𑀁 𑀪𑀸𑀲𑀢𑀻”𑀢𑀺? 𑀅𑀣 𑀔𑁄 𑀲𑁂𑀮𑀸𑀬 𑀪𑀺𑀓𑁆𑀔𑀼𑀦𑀺𑀬𑀸 𑀏𑀢𑀤𑀳𑁄𑀲𑀺—  “𑀫𑀸𑀭𑁄 𑀔𑁄 𑀅𑀬𑀁 𑀧𑀸𑀧𑀺𑀫𑀸 𑀫𑀫 𑀪𑀬𑀁 𑀙𑀫𑁆𑀪𑀺𑀢𑀢𑁆𑀢𑀁 𑀮𑁄𑀫𑀳𑀁𑀲𑀁 𑀉𑀧𑁆𑀧𑀸𑀤𑁂𑀢𑀼𑀓𑀸𑀫𑁄 𑀲𑀫𑀸𑀥𑀺𑀫𑁆𑀳𑀸 𑀘𑀸𑀯𑁂𑀢𑀼𑀓𑀸𑀫𑁄 𑀕𑀸𑀣𑀁 𑀪𑀸𑀲𑀢𑀻”𑀢𑀺𑁇 𑀅𑀣 𑀔𑁄 𑀲𑁂𑀮𑀸 𑀪𑀺𑀓𑁆𑀔𑀼𑀦𑀻 “𑀫𑀸𑀭𑁄 𑀅𑀬𑀁 𑀧𑀸𑀧𑀺𑀫𑀸” 𑀇𑀢𑀺 𑀯𑀺𑀤𑀺𑀢𑁆𑀯𑀸 𑀫𑀸𑀭𑀁 𑀧𑀸𑀧𑀺𑀫𑀦𑁆𑀢𑀁 𑀕𑀸𑀣𑀸𑀳𑀺 𑀧𑀘𑁆𑀘𑀪𑀸𑀲𑀺—

993\. _“𑀦𑀬𑀺𑀤𑀁 𑀅𑀢𑁆𑀢𑀓𑀢𑀁 𑀩𑀺𑀫𑁆𑀩𑀁,_  
_𑀦𑀬𑀺𑀤𑀁 𑀧𑀭𑀓𑀢𑀁 𑀅𑀖𑀁;_  
_𑀳𑁂𑀢𑀼𑀁 𑀧𑀝𑀺𑀘𑁆𑀘 𑀲𑀫𑁆𑀪𑀽𑀢𑀁,_  
_𑀳𑁂𑀢𑀼𑀪𑀗𑁆𑀕𑀸 𑀦𑀺𑀭𑀼𑀚𑁆𑀛𑀢𑀺𑁇_  


994\. _𑀬𑀣𑀸 𑀅𑀜𑁆𑀜𑀢𑀭𑀁 𑀩𑀻𑀚𑀁,_  
_𑀔𑁂𑀢𑁆𑀢𑁂 𑀯𑀼𑀢𑁆𑀢𑀁 𑀯𑀺𑀭𑀽𑀳𑀢𑀺;_  
_𑀧𑀣𑀯𑀻𑀭𑀲𑀜𑁆𑀘𑀸𑀕𑀫𑁆𑀫,_  
_𑀲𑀺𑀦𑁂𑀳𑀜𑁆𑀘 𑀢𑀤𑀽𑀪𑀬𑀁𑁇_  


995\. _𑀏𑀯𑀁 𑀔𑀦𑁆𑀥𑀸 𑀘 𑀥𑀸𑀢𑀼𑀬𑁄,_  
_𑀙 𑀘 𑀆𑀬𑀢𑀦𑀸 𑀇𑀫𑁂;_  
_𑀳𑁂𑀢𑀼𑀁 𑀧𑀝𑀺𑀘𑁆𑀘 𑀲𑀫𑁆𑀪𑀽𑀢𑀸,_  
_𑀳𑁂𑀢𑀼𑀪𑀗𑁆𑀕𑀸 𑀦𑀺𑀭𑀼𑀚𑁆𑀛𑀭𑁂”𑀢𑀺𑁇_  


996\. 𑀅𑀣 𑀔𑁄 𑀫𑀸𑀭𑁄 𑀧𑀸𑀧𑀺𑀫𑀸 “𑀚𑀸𑀦𑀸𑀢𑀺 𑀫𑀁 𑀲𑁂𑀮𑀸 𑀪𑀺𑀓𑁆𑀔𑀼𑀦𑀻”𑀢𑀺 𑀤𑀼𑀓𑁆𑀔𑀻 𑀤𑀼𑀫𑁆𑀫𑀦𑁄 𑀢𑀢𑁆𑀣𑁂𑀯𑀦𑁆𑀢𑀭𑀥𑀸𑀬𑀻𑀢𑀺𑁇

[Go to previous page (5.1.8 Sīsupacālāsutta)](5.1.8.md) / [Go to parent page (5.1 Bhikkhunīvagga)](../12S1/5/5.1.md) / [Go to next page (5.1.10 Vajirāsutta)](5.1.10.md)


