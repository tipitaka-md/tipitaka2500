---
title: 5.1.9 Selāsutta
path: /tipitaka/12S1/5/5.1/5.1.9
ref: 273784
breadcrumbs:
  - name: Home
    link: /
  - name: 12S1 Sagāthāvaggasaṃyuttapāḷi
    link: /tipitaka/12S1
  - name: 5 Bhikkhunīsaṃyutta
    link: /tipitaka/12S1/5
  - name: 5.1 Bhikkhunīvagga
    link: /tipitaka/12S1/5/5.1
prevL: /tipitaka/12S1/5/5.1/5.1.8
upL: /tipitaka/12S1/5/5.1
nextL: /tipitaka/12S1/5/5.1/5.1.10
---

# 5.1.9 Selāsutta

### Bhikkhunīsaṃyutta

### Bhikkhunīvagga

### Selāsutta

(170.)

990. Sāvatthinidānaṃ. Atha kho selā bhikkhunī pubbaṇhasamayaṃ nivāsetvā…pe…  aññatarasmiṃ rukkhamūle divāvihāraṃ nisīdi. Atha kho māro pāpimā selāya bhikkhuniyā bhayaṃ chambhitattaṃ lomahaṃsaṃ uppādetukāmo…pe…  selaṃ bhikkhuniṃ gāthāya ajjhabhāsi—

991. _“Kenidaṃ pakataṃ bimbaṃ,_  
_kvanu bimbassa kārako;_  
_Kvanu bimbaṃ samuppannaṃ,_  
_kvanu bimbaṃ nirujjhatī”ti._  


992. Atha kho selāya bhikkhuniyā etadahosi—  “ko nu khvāyaṃ manusso vā amanusso vā gāthaṃ bhāsatī”ti? Atha kho selāya bhikkhuniyā etadahosi—  “māro kho ayaṃ pāpimā mama bhayaṃ chambhitattaṃ lomahaṃsaṃ uppādetukāmo samādhimhā cāvetukāmo gāthaṃ bhāsatī”ti. Atha kho selā bhikkhunī “māro ayaṃ pāpimā” iti viditvā māraṃ pāpimantaṃ gāthāhi paccabhāsi—

993. _“Nayidaṃ attakataṃ bimbaṃ,_  
_nayidaṃ parakataṃ aghaṃ;_  
_Hetuṃ paṭicca sambhūtaṃ,_  
_hetubhaṅgā nirujjhati._  


994. _Yathā aññataraṃ bījaṃ,_  
_khette vuttaṃ virūhati;_  
_Pathavīrasañcāgamma,_  
_sinehañca tadūbhayaṃ._  


995. _Evaṃ khandhā ca dhātuyo,_  
_cha ca āyatanā ime;_  
_Hetuṃ paṭicca sambhūtā,_  
_hetubhaṅgā nirujjhare”ti._  


996. Atha kho māro pāpimā “jānāti maṃ selā bhikkhunī”ti dukkhī dummano tatthevantaradhāyīti.


