
[Home](/) / [12S1 Sagāthāvaggasaṃyuttapāḷi](/tipitaka/12S1.md) / [5 Bhikkhunīsaṃyutta](/tipitaka/12S1/5.md) / [5.1 Bhikkhunīvagga](/tipitaka/12S1/5/5.1.md)

# 𑁫𑁇𑁧𑁇𑁮 𑀲𑀻𑀲𑀼𑀧𑀘𑀸𑀮𑀸𑀲𑀼𑀢𑁆𑀢

### 𑀪𑀺𑀓𑁆𑀔𑀼𑀦𑀻𑀲𑀁𑀬𑀼𑀢𑁆𑀢

### 𑀪𑀺𑀓𑁆𑀔𑀼𑀦𑀻𑀯𑀕𑁆𑀕

### 𑀲𑀻𑀲𑀼𑀧𑀘𑀸𑀮𑀸𑀲𑀼𑀢𑁆𑀢

(169.)

984. 𑀲𑀸𑀯𑀢𑁆𑀣𑀺𑀦𑀺𑀤𑀸𑀦𑀁𑁇 𑀅𑀣 𑀔𑁄 𑀲𑀻𑀲𑀼𑀧𑀘𑀸𑀮𑀸 𑀪𑀺𑀓𑁆𑀔𑀼𑀦𑀻 𑀧𑀼𑀩𑁆𑀩𑀡𑁆𑀳𑀲𑀫𑀬𑀁 𑀦𑀺𑀯𑀸𑀲𑁂𑀢𑁆𑀯𑀸…𑀧𑁂…  𑀅𑀜𑁆𑀜𑀢𑀭𑀲𑁆𑀫𑀺𑀁 𑀭𑀼𑀓𑁆𑀔𑀫𑀽𑀮𑁂 𑀤𑀺𑀯𑀸𑀯𑀺𑀳𑀸𑀭𑀁 𑀦𑀺𑀲𑀻𑀤𑀺𑁇 𑀅𑀣 𑀔𑁄 𑀫𑀸𑀭𑁄 𑀧𑀸𑀧𑀺𑀫𑀸 𑀬𑁂𑀦 𑀲𑀻𑀲𑀼𑀧𑀘𑀸𑀮𑀸 𑀪𑀺𑀓𑁆𑀔𑀼𑀦𑀻 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀲𑀻𑀲𑀼𑀧𑀘𑀸𑀮𑀁 𑀪𑀺𑀓𑁆𑀔𑀼𑀦𑀺𑀁 𑀏𑀢𑀤𑀯𑁄𑀘—  “𑀓𑀲𑁆𑀲 𑀦𑀼 𑀢𑁆𑀯𑀁, 𑀪𑀺𑀓𑁆𑀔𑀼𑀦𑀺, 𑀧𑀸𑀲𑀡𑁆𑀟𑀁 𑀭𑁄𑀘𑁂𑀲𑀻”𑀢𑀺? “𑀦 𑀔𑁆𑀯𑀸𑀳𑀁, 𑀆𑀯𑀼𑀲𑁄, 𑀓𑀲𑁆𑀲𑀘𑀺 𑀧𑀸𑀲𑀡𑁆𑀟𑀁 𑀭𑁄𑀘𑁂𑀫𑀻”𑀢𑀺𑁇

985. _“𑀓𑀁 𑀦𑀼 𑀉𑀤𑁆𑀤𑀺𑀲𑁆𑀲 𑀫𑀼𑀡𑁆𑀟𑀸𑀲𑀺,_  
_𑀲𑀫𑀡𑀻 𑀯𑀺𑀬 𑀤𑀺𑀲𑁆𑀲𑀲𑀺;_  
_𑀦 𑀘 𑀭𑁄𑀘𑁂𑀲𑀺 𑀧𑀸𑀲𑀡𑁆𑀟𑀁,_  
_𑀓𑀺𑀫𑀺𑀯 𑀘𑀭𑀲𑀺 𑀫𑁄𑀫𑀽𑀳𑀸”𑀢𑀺𑁇_  


986. _“𑀇𑀢𑁄 𑀩𑀳𑀺𑀤𑁆𑀥𑀸 𑀧𑀸𑀲𑀡𑁆𑀟𑀸,_  
_𑀤𑀺𑀝𑁆𑀞𑀻𑀲𑀼 𑀧𑀲𑀻𑀤𑀦𑁆𑀢𑀺 𑀢𑁂;_  
_𑀦 𑀢𑁂𑀲𑀁 𑀥𑀫𑁆𑀫𑀁 𑀭𑁄𑀘𑁂𑀫𑀺,_  
_𑀢𑁂 𑀥𑀫𑁆𑀫𑀲𑁆𑀲 𑀅𑀓𑁄𑀯𑀺𑀤𑀸𑁇_  


987. _𑀅𑀢𑁆𑀣𑀺 𑀲𑀓𑁆𑀬𑀓𑀼𑀮𑁂 𑀚𑀸𑀢𑁄,_  
_𑀩𑀼𑀤𑁆𑀥𑁄 𑀅𑀧𑁆𑀧𑀝𑀺𑀧𑀼𑀕𑁆𑀕𑀮𑁄;_  
_𑀲𑀩𑁆𑀩𑀸𑀪𑀺𑀪𑀽 𑀫𑀸𑀭𑀦𑀼𑀤𑁄,_  
_𑀲𑀩𑁆𑀩𑀢𑁆𑀣𑀫𑀧𑀭𑀸𑀚𑀺𑀢𑁄𑁇_  


988. _𑀲𑀩𑁆𑀩𑀢𑁆𑀣 𑀫𑀼𑀢𑁆𑀢𑁄 𑀅𑀲𑀺𑀢𑁄,_  
_𑀲𑀩𑁆𑀩𑀁 𑀧𑀲𑁆𑀲𑀢𑀺 𑀘𑀓𑁆𑀔𑀼𑀫𑀸;_  
_𑀲𑀩𑁆𑀩𑀓𑀫𑁆𑀫𑀓𑁆𑀔𑀬𑀁 𑀧𑀢𑁆𑀢𑁄,_  
_𑀯𑀺𑀫𑀼𑀢𑁆𑀢𑁄 𑀉𑀧𑀥𑀺𑀲𑀗𑁆𑀔𑀬𑁂;_  
_𑀲𑁄 𑀫𑀬𑁆𑀳𑀁 𑀪𑀕𑀯𑀸 𑀲𑀢𑁆𑀣𑀸,_  
_𑀢𑀲𑁆𑀲 𑀭𑁄𑀘𑁂𑀫𑀺 𑀲𑀸𑀲𑀦𑀦𑁆”𑀢𑀺𑁇_  


989. 𑀅𑀣 𑀔𑁄 𑀫𑀸𑀭𑁄 𑀧𑀸𑀧𑀺𑀫𑀸 “𑀚𑀸𑀦𑀸𑀢𑀺 𑀫𑀁 𑀲𑀻𑀲𑀼𑀧𑀘𑀸𑀮𑀸 𑀪𑀺𑀓𑁆𑀔𑀼𑀦𑀻”𑀢𑀺 𑀤𑀼𑀓𑁆𑀔𑀻 𑀤𑀼𑀫𑁆𑀫𑀦𑁄 𑀢𑀢𑁆𑀣𑁂𑀯𑀦𑁆𑀢𑀭𑀥𑀸𑀬𑀻𑀢𑀺𑁇

[Go to previous page (5.1.7 Upacālāsutta)](/tipitaka/12S1/5/5.1/5.1.7.md) / [Go to parent page (5.1 Bhikkhunīvagga)](/tipitaka/12S1/5/5.1.md) / [Go to next page (5.1.9 Selāsutta)](/tipitaka/12S1/5/5.1/5.1.9.md)


