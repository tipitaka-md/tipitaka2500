
[Home](/) / [12S1 Sagāthāvaggasaṃyuttapāḷi](/tipitaka/12S1.md) / [5 Bhikkhunīsaṃyutta](/tipitaka/12S1/5.md) / [5.1 Bhikkhunīvagga](/tipitaka/12S1/5/5.1.md)

# 𑁫𑁇𑁧𑁇𑁫 𑀉𑀧𑁆𑀧𑀮𑀯𑀡𑁆𑀡𑀸𑀲𑀼𑀢𑁆𑀢

### 𑀪𑀺𑀓𑁆𑀔𑀼𑀦𑀻𑀲𑀁𑀬𑀼𑀢𑁆𑀢

### 𑀪𑀺𑀓𑁆𑀔𑀼𑀦𑀻𑀯𑀕𑁆𑀕

### 𑀉𑀧𑁆𑀧𑀮𑀯𑀡𑁆𑀡𑀸𑀲𑀼𑀢𑁆𑀢

(166.)

965. 𑀲𑀸𑀯𑀢𑁆𑀣𑀺𑀦𑀺𑀤𑀸𑀦𑀁𑁇 𑀅𑀣 𑀔𑁄 𑀉𑀧𑁆𑀧𑀮𑀯𑀡𑁆𑀡𑀸 𑀪𑀺𑀓𑁆𑀔𑀼𑀦𑀻 𑀧𑀼𑀩𑁆𑀩𑀡𑁆𑀳𑀲𑀫𑀬𑀁 𑀦𑀺𑀯𑀸𑀲𑁂𑀢𑁆𑀯𑀸…𑀧𑁂…  𑀅𑀜𑁆𑀜𑀢𑀭𑀲𑁆𑀫𑀺𑀁 𑀲𑀼𑀧𑀼𑀧𑁆𑀨𑀺𑀢𑀲𑀸𑀮𑀭𑀼𑀓𑁆𑀔𑀫𑀽𑀮𑁂 𑀅𑀝𑁆𑀞𑀸𑀲𑀺𑁇 𑀅𑀣 𑀔𑁄 𑀫𑀸𑀭𑁄 𑀧𑀸𑀧𑀺𑀫𑀸 𑀉𑀧𑁆𑀧𑀮𑀯𑀡𑁆𑀡𑀸𑀬 𑀪𑀺𑀓𑁆𑀔𑀼𑀦𑀺𑀬𑀸 𑀪𑀬𑀁 𑀙𑀫𑁆𑀪𑀺𑀢𑀢𑁆𑀢𑀁 𑀮𑁄𑀫𑀳𑀁𑀲𑀁 𑀉𑀧𑁆𑀧𑀸𑀤𑁂𑀢𑀼𑀓𑀸𑀫𑁄 𑀲𑀫𑀸𑀥𑀺𑀫𑁆𑀳𑀸 𑀘𑀸𑀯𑁂𑀢𑀼𑀓𑀸𑀫𑁄 𑀬𑁂𑀦 𑀉𑀧𑁆𑀧𑀮𑀯𑀡𑁆𑀡𑀸 𑀪𑀺𑀓𑁆𑀔𑀼𑀦𑀻 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀉𑀧𑁆𑀧𑀮𑀯𑀡𑁆𑀡𑀁 𑀪𑀺𑀓𑁆𑀔𑀼𑀦𑀺𑀁 𑀕𑀸𑀣𑀸𑀬 𑀅𑀚𑁆𑀛𑀪𑀸𑀲𑀺—

966. _“𑀲𑀼𑀧𑀼𑀧𑁆𑀨𑀺𑀢𑀕𑁆𑀕𑀁 𑀉𑀧𑀕𑀫𑁆𑀫 𑀪𑀺𑀓𑁆𑀔𑀼𑀦𑀺,_  
_𑀏𑀓𑀸 𑀢𑀼𑀯𑀁 𑀢𑀺𑀝𑁆𑀞𑀲𑀺 𑀲𑀸𑀮𑀫𑀽𑀮𑁂;_  
_𑀦 𑀘𑀢𑁆𑀣𑀺 𑀢𑁂 𑀤𑀼𑀢𑀺𑀬𑀸 𑀯𑀡𑁆𑀡𑀥𑀸𑀢𑀼,_  
_𑀩𑀸𑀮𑁂 𑀦 𑀢𑁆𑀯𑀁 𑀪𑀸𑀬𑀲𑀺 𑀥𑀼𑀢𑁆𑀢𑀓𑀸𑀦𑀦𑁆”𑀢𑀺𑁇_  


967. 𑀅𑀣 𑀔𑁄 𑀉𑀧𑁆𑀧𑀮𑀯𑀡𑁆𑀡𑀸𑀬 𑀪𑀺𑀓𑁆𑀔𑀼𑀦𑀺𑀬𑀸 𑀏𑀢𑀤𑀳𑁄𑀲𑀺—  “𑀓𑁄 𑀦𑀼 𑀔𑁆𑀯𑀸𑀬𑀁 𑀫𑀦𑀼𑀲𑁆𑀲𑁄 𑀯𑀸 𑀅𑀫𑀦𑀼𑀲𑁆𑀲𑁄 𑀯𑀸 𑀕𑀸𑀣𑀁 𑀪𑀸𑀲𑀢𑀻”𑀢𑀺? 𑀅𑀣 𑀔𑁄 𑀉𑀧𑁆𑀧𑀮𑀯𑀡𑁆𑀡𑀸𑀬 𑀪𑀺𑀓𑁆𑀔𑀼𑀦𑀺𑀬𑀸 𑀏𑀢𑀤𑀳𑁄𑀲𑀺—  “𑀫𑀸𑀭𑁄 𑀔𑁄 𑀅𑀬𑀁 𑀧𑀸𑀧𑀺𑀫𑀸 𑀫𑀫 𑀪𑀬𑀁 𑀙𑀫𑁆𑀪𑀺𑀢𑀢𑁆𑀢𑀁 𑀮𑁄𑀫𑀳𑀁𑀲𑀁 𑀉𑀧𑁆𑀧𑀸𑀤𑁂𑀢𑀼𑀓𑀸𑀫𑁄 𑀲𑀫𑀸𑀥𑀺𑀫𑁆𑀳𑀸 𑀘𑀸𑀯𑁂𑀢𑀼𑀓𑀸𑀫𑁄 𑀕𑀸𑀣𑀁 𑀪𑀸𑀲𑀢𑀻”𑀢𑀺𑁇 𑀅𑀣 𑀔𑁄 𑀉𑀧𑁆𑀧𑀮𑀯𑀡𑁆𑀡𑀸 𑀪𑀺𑀓𑁆𑀔𑀼𑀦𑀻 “𑀫𑀸𑀭𑁄 𑀅𑀬𑀁 𑀧𑀸𑀧𑀺𑀫𑀸” 𑀇𑀢𑀺 𑀯𑀺𑀤𑀺𑀢𑁆𑀯𑀸 𑀫𑀸𑀭𑀁 𑀧𑀸𑀧𑀺𑀫𑀦𑁆𑀢𑀁 𑀕𑀸𑀣𑀸𑀳𑀺 𑀧𑀘𑁆𑀘𑀪𑀸𑀲𑀺—

968. _“𑀲𑀢𑀁 𑀲𑀳𑀲𑁆𑀲𑀸𑀦𑀺𑀧𑀺 𑀥𑀼𑀢𑁆𑀢𑀓𑀸𑀦𑀁,_  
_𑀇𑀥𑀸𑀕𑀢𑀸 𑀢𑀸𑀤𑀺𑀲𑀓𑀸 𑀪𑀯𑁂𑀬𑁆𑀬𑀼𑀁;_  
_𑀮𑁄𑀫𑀁 𑀦 𑀇𑀜𑁆𑀚𑀸𑀫𑀺 𑀦 𑀲𑀦𑁆𑀢𑀲𑀸𑀫𑀺,_  
_𑀦 𑀫𑀸𑀭 𑀪𑀸𑀬𑀸𑀫𑀺 𑀢𑀫𑁂𑀓𑀺𑀓𑀸𑀧𑀺𑁇_  


969. _𑀏𑀲𑀸 𑀅𑀦𑁆𑀢𑀭𑀥𑀸𑀬𑀸𑀫𑀺,_  
_𑀓𑀼𑀘𑁆𑀙𑀺𑀁 𑀯𑀸 𑀧𑀯𑀺𑀲𑀸𑀫𑀺 𑀢𑁂;_  
_𑀧𑀔𑀼𑀫𑀦𑁆𑀢𑀭𑀺𑀓𑀸𑀬𑀫𑁆𑀧𑀺,_  
_𑀢𑀺𑀝𑁆𑀞𑀦𑁆𑀢𑀺𑀁 𑀫𑀁 𑀦 𑀤𑀓𑁆𑀔𑀲𑀺𑁇_  


970. _𑀘𑀺𑀢𑁆𑀢𑀲𑁆𑀫𑀺𑀁 𑀯𑀲𑀻𑀪𑀽𑀢𑀸𑀫𑁆𑀳𑀺,_  
_𑀇𑀤𑁆𑀥𑀺𑀧𑀸𑀤𑀸 𑀲𑀼𑀪𑀸𑀯𑀺𑀢𑀸;_  
_𑀲𑀩𑁆𑀩𑀩𑀦𑁆𑀥𑀦𑀫𑀼𑀢𑁆𑀢𑀸𑀫𑁆𑀳𑀺,_  
_𑀦 𑀢𑀁 𑀪𑀸𑀬𑀸𑀫𑀺 𑀆𑀯𑀼𑀲𑁄”𑀢𑀺𑁇_  


971. 𑀅𑀣 𑀔𑁄 𑀫𑀸𑀭𑁄 𑀧𑀸𑀧𑀺𑀫𑀸 “𑀚𑀸𑀦𑀸𑀢𑀺 𑀫𑀁 𑀉𑀧𑁆𑀧𑀮𑀯𑀡𑁆𑀡𑀸 𑀪𑀺𑀓𑁆𑀔𑀼𑀦𑀻”𑀢𑀺 𑀤𑀼𑀓𑁆𑀔𑀻 𑀤𑀼𑀫𑁆𑀫𑀦𑁄 𑀢𑀢𑁆𑀣𑁂𑀯𑀦𑁆𑀢𑀭𑀥𑀸𑀬𑀻𑀢𑀺𑁇

[Go to previous page (5.1.4 Vijayāsutta)](/tipitaka/12S1/5/5.1/5.1.4.md) / [Go to parent page (5.1 Bhikkhunīvagga)](/tipitaka/12S1/5/5.1.md) / [Go to next page (5.1.6 Cālāsutta)](/tipitaka/12S1/5/5.1/5.1.6.md)


