---
title: 1.1.2 Nimokkhasutta
path: /tipitaka/12S1/1/1.1/1.1.2
ref: 273616
breadcrumbs:
  - name: Home
    link: /
  - name: 12S1 Sagāthāvaggasaṃyuttapāḷi
    link: /tipitaka/12S1
  - name: 1 Devatāsaṃyutta
    link: /tipitaka/12S1/1
  - name: 1.1 Naḷavagga
    link: /tipitaka/12S1/1/1.1
prevL: /tipitaka/12S1/1/1.1/1.1.1
upL: /tipitaka/12S1/1/1.1
nextL: /tipitaka/12S1/1/1.1/1.1.3
---

# 1.1.2 Nimokkhasutta

### Devatāsaṃyutta

### Naḷavagga

### Nimokkhasutta

(2.)

5. Sāvatthinidānaṃ. Atha kho aññatarā devatā abhikkantāya rattiyā abhikkantavaṇṇā kevalakappaṃ jetavanaṃ obhāsetvā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ aṭṭhāsi. Ekamantaṃ ṭhitā kho sā devatā bhagavantaṃ etadavoca—

6. “Jānāsi no tvaṃ, mārisa, sattānaṃ nimokkhaṃ pamokkhaṃ vivekan”ti?

7. “Jānāmi khvāhaṃ, āvuso, sattānaṃ nimokkhaṃ pamokkhaṃ vivekan”ti.

8. “Yathākathaṃ pana tvaṃ, mārisa, jānāsi sattānaṃ nimokkhaṃ pamokkhaṃ vivekan”ti?

9. _“Nandībhavaparikkhayā,_  
_Saññāviññāṇasaṅkhayā;_  
_Vedanānaṃ nirodhā upasamā,_  
_Evaṃ khvāhaṃ āvuso jānāmi;_  
_Sattānaṃ nimokkhaṃ pamokkhaṃ vivekan”ti._  



