
[Home](/) / [12S1 Sagāthāvaggasaṃyuttapāḷi](/tipitaka/12S1.md) / [1 Devatāsaṃyutta](/tipitaka/12S1/1.md) / [1.1 Naḷavagga](/tipitaka/12S1/1/1.1.md)

# 1.1.10 Araññasutta

### Devatāsaṃyutta

### Naḷavagga

### Araññasutta

(10.)

31. Sāvatthinidānaṃ. Ekamantaṃ ṭhitā kho sā devatā bhagavantaṃ gāthāya ajjhabhāsi—

32. _“Araññe viharantānaṃ,_  
_santānaṃ brahmacārinaṃ;_  
_Ekabhattaṃ bhuñjamānānaṃ,_  
_kena vaṇṇo pasīdatī”ti._  


33. _“Atītaṃ nānusocanti,_  
_nappajappanti nāgataṃ;_  
_Paccuppannena yāpenti,_  
_tena vaṇṇo pasīdati._  


34. _Anāgatappajappāya,_  
_atītassānusocanā;_  
_Etena bālā sussanti,_  
_naḷova harito luto”ti._  


---

35. Naḷavaggo paṭhamo.



---

36. Tassuddānaṃ



37. _Oghaṃ nimokkhaṃ upaneyyaṃ,_  
_Accenti katichindi ca;_  
_Jāgaraṃ appaṭividitā,_  
_Susammuṭṭhā mānakāminā;_  
_Araññe dasamo vutto,_  
_Vaggo tena pavuccati._  


[Go to previous page (1.1.9 Mānakāmasutta)](/tipitaka/12S1/1/1.1/1.1.9.md) / [Go to parent page (1.1 Naḷavagga)](/tipitaka/12S1/1/1.1.md) / [Go to next page (1.2 Nandanavagga)](/tipitaka/12S1/1/1.2.md)


