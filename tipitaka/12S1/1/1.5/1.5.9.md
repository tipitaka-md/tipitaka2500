---
title: 1.5.9 Maccharisutta
path: /tipitaka/12S1/1/1.5/1.5.9
ref: 273663
breadcrumbs:
  - name: Home
    link: /
  - name: 12S1 Sagāthāvaggasaṃyuttapāḷi
    link: /tipitaka/12S1
  - name: 1 Devatāsaṃyutta
    link: /tipitaka/12S1/1
  - name: 1.5 Ādittavagga
    link: /tipitaka/12S1/1/1.5
prevL: /tipitaka/12S1/1/1.5/1.5.8
upL: /tipitaka/12S1/1/1.5
nextL: /tipitaka/12S1/1/1.5/1.5.10
---

# 1.5.9 Maccharisutta

### Devatāsaṃyutta

### Ādittavagga

### Maccharisutta

(49.)

262. _“Yedha maccharino loke,_  
_kadariyā paribhāsakā;_  
_Aññesaṃ dadamānānaṃ,_  
_antarāyakarā narā._  


263. _Kīdiso tesaṃ vipāko,_  
_samparāyo ca kīdiso;_  
_Bhagavantaṃ puṭṭhumāgamma,_  
_kathaṃ jānemu taṃ mayan”ti._  


264. _“Yedha maccharino loke,_  
_kadariyā paribhāsakā;_  
_Aññesaṃ dadamānānaṃ,_  
_antarāyakarā narā._  


265. _Nirayaṃ tiracchānayoniṃ,_  
_yamalokaṃ upapajjare;_  
_Sace enti manussattaṃ,_  
_dalidde jāyare kule._  


266. _Coḷaṃ piṇḍo ratī khiḍḍā,_  
_yattha kicchena labbhati;_  
_Parato āsīsare bālā,_  
_tampi tesaṃ na labbhati;_  
_Diṭṭhe dhammesa vipāko,_  
_samparāye ca duggatī”ti._  


267. _“Itihetaṃ vijānāma,_  
_aññaṃ pucchāma gotama;_  
_Yedha laddhā manussattaṃ,_  
_vadaññū vītamaccharā._  


268. _Buddhe pasannā dhamme ca,_  
_saṃghe ca tibbagāravā;_  
_Kīdiso tesaṃ vipāko,_  
_samparāyo ca kīdiso;_  
_Bhagavantaṃ puṭṭhumāgamma,_  
_kathaṃ jānemu taṃ mayan”ti._  


269. _“Yedha laddhā manussattaṃ,_  
_vadaññū vītamaccharā;_  
_Buddhe pasannā dhamme ca,_  
_saṃghe ca tibbagāravā;_  
_Ete saggā pakāsanti,_  
_yattha te upapajjare._  


270. _Sace enti manussattaṃ,_  
_aḍḍhe ājāyare kule;_  
_Coḷaṃ piṇḍo ratī khiḍḍā,_  
_yatthākicchena labbhati._  


271. _Parasambhatesu bhogesu,_  
_vasavattīva modare;_  
_Diṭṭhe dhammesa vipāko,_  
_samparāye ca suggatī”ti._  



