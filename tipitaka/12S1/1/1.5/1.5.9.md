
[Home](/) / [12S1 Sagāthāvaggasaṃyuttapāḷi](/tipitaka/12S1.md) / [1 Devatāsaṃyutta](/tipitaka/12S1/1.md) / [1.5 Ādittavagga](/tipitaka/12S1/1/1.5.md)

# 𑁧𑁇𑁫𑁇𑁯 𑀫𑀘𑁆𑀙𑀭𑀺𑀲𑀼𑀢𑁆𑀢

### 𑀤𑁂𑀯𑀢𑀸𑀲𑀁𑀬𑀼𑀢𑁆𑀢

### 𑀆𑀤𑀺𑀢𑁆𑀢𑀯𑀕𑁆𑀕

### 𑀫𑀘𑁆𑀙𑀭𑀺𑀲𑀼𑀢𑁆𑀢

(49.)

262. _“𑀬𑁂𑀥 𑀫𑀘𑁆𑀙𑀭𑀺𑀦𑁄 𑀮𑁄𑀓𑁂,_  
_𑀓𑀤𑀭𑀺𑀬𑀸 𑀧𑀭𑀺𑀪𑀸𑀲𑀓𑀸;_  
_𑀅𑀜𑁆𑀜𑁂𑀲𑀁 𑀤𑀤𑀫𑀸𑀦𑀸𑀦𑀁,_  
_𑀅𑀦𑁆𑀢𑀭𑀸𑀬𑀓𑀭𑀸 𑀦𑀭𑀸𑁇_  


263. _𑀓𑀻𑀤𑀺𑀲𑁄 𑀢𑁂𑀲𑀁 𑀯𑀺𑀧𑀸𑀓𑁄,_  
_𑀲𑀫𑁆𑀧𑀭𑀸𑀬𑁄 𑀘 𑀓𑀻𑀤𑀺𑀲𑁄;_  
_𑀪𑀕𑀯𑀦𑁆𑀢𑀁 𑀧𑀼𑀝𑁆𑀞𑀼𑀫𑀸𑀕𑀫𑁆𑀫,_  
_𑀓𑀣𑀁 𑀚𑀸𑀦𑁂𑀫𑀼 𑀢𑀁 𑀫𑀬𑀦𑁆”𑀢𑀺𑁇_  


264. _“𑀬𑁂𑀥 𑀫𑀘𑁆𑀙𑀭𑀺𑀦𑁄 𑀮𑁄𑀓𑁂,_  
_𑀓𑀤𑀭𑀺𑀬𑀸 𑀧𑀭𑀺𑀪𑀸𑀲𑀓𑀸;_  
_𑀅𑀜𑁆𑀜𑁂𑀲𑀁 𑀤𑀤𑀫𑀸𑀦𑀸𑀦𑀁,_  
_𑀅𑀦𑁆𑀢𑀭𑀸𑀬𑀓𑀭𑀸 𑀦𑀭𑀸𑁇_  


265. _𑀦𑀺𑀭𑀬𑀁 𑀢𑀺𑀭𑀘𑁆𑀙𑀸𑀦𑀬𑁄𑀦𑀺𑀁,_  
_𑀬𑀫𑀮𑁄𑀓𑀁 𑀉𑀧𑀧𑀚𑁆𑀚𑀭𑁂;_  
_𑀲𑀘𑁂 𑀏𑀦𑁆𑀢𑀺 𑀫𑀦𑀼𑀲𑁆𑀲𑀢𑁆𑀢𑀁,_  
_𑀤𑀮𑀺𑀤𑁆𑀤𑁂 𑀚𑀸𑀬𑀭𑁂 𑀓𑀼𑀮𑁂𑁇_  


266. _𑀘𑁄𑀍𑀅𑀁 𑀧𑀺𑀡𑁆𑀟𑁄 𑀭𑀢𑀻 𑀔𑀺𑀟𑁆𑀟𑀸,_  
_𑀬𑀢𑁆𑀣 𑀓𑀺𑀘𑁆𑀙𑁂𑀦 𑀮𑀩𑁆𑀪𑀢𑀺;_  
_𑀧𑀭𑀢𑁄 𑀆𑀲𑀻𑀲𑀭𑁂 𑀩𑀸𑀮𑀸,_  
_𑀢𑀫𑁆𑀧𑀺 𑀢𑁂𑀲𑀁 𑀦 𑀮𑀩𑁆𑀪𑀢𑀺;_  
_𑀤𑀺𑀝𑁆𑀞𑁂 𑀥𑀫𑁆𑀫𑁂𑀲 𑀯𑀺𑀧𑀸𑀓𑁄,_  
_𑀲𑀫𑁆𑀧𑀭𑀸𑀬𑁂 𑀘 𑀤𑀼𑀕𑁆𑀕𑀢𑀻”𑀢𑀺𑁇_  


267. _“𑀇𑀢𑀺𑀳𑁂𑀢𑀁 𑀯𑀺𑀚𑀸𑀦𑀸𑀫,_  
_𑀅𑀜𑁆𑀜𑀁 𑀧𑀼𑀘𑁆𑀙𑀸𑀫 𑀕𑁄𑀢𑀫;_  
_𑀬𑁂𑀥 𑀮𑀤𑁆𑀥𑀸 𑀫𑀦𑀼𑀲𑁆𑀲𑀢𑁆𑀢𑀁,_  
_𑀯𑀤𑀜𑁆𑀜𑀽 𑀯𑀻𑀢𑀫𑀘𑁆𑀙𑀭𑀸𑁇_  


268. _𑀩𑀼𑀤𑁆𑀥𑁂 𑀧𑀲𑀦𑁆𑀦𑀸 𑀥𑀫𑁆𑀫𑁂 𑀘,_  
_𑀲𑀁𑀖𑁂 𑀘 𑀢𑀺𑀩𑁆𑀩𑀕𑀸𑀭𑀯𑀸;_  
_𑀓𑀻𑀤𑀺𑀲𑁄 𑀢𑁂𑀲𑀁 𑀯𑀺𑀧𑀸𑀓𑁄,_  
_𑀲𑀫𑁆𑀧𑀭𑀸𑀬𑁄 𑀘 𑀓𑀻𑀤𑀺𑀲𑁄;_  
_𑀪𑀕𑀯𑀦𑁆𑀢𑀁 𑀧𑀼𑀝𑁆𑀞𑀼𑀫𑀸𑀕𑀫𑁆𑀫,_  
_𑀓𑀣𑀁 𑀚𑀸𑀦𑁂𑀫𑀼 𑀢𑀁 𑀫𑀬𑀦𑁆”𑀢𑀺𑁇_  


269. _“𑀬𑁂𑀥 𑀮𑀤𑁆𑀥𑀸 𑀫𑀦𑀼𑀲𑁆𑀲𑀢𑁆𑀢𑀁,_  
_𑀯𑀤𑀜𑁆𑀜𑀽 𑀯𑀻𑀢𑀫𑀘𑁆𑀙𑀭𑀸;_  
_𑀩𑀼𑀤𑁆𑀥𑁂 𑀧𑀲𑀦𑁆𑀦𑀸 𑀥𑀫𑁆𑀫𑁂 𑀘,_  
_𑀲𑀁𑀖𑁂 𑀘 𑀢𑀺𑀩𑁆𑀩𑀕𑀸𑀭𑀯𑀸;_  
_𑀏𑀢𑁂 𑀲𑀕𑁆𑀕𑀸 𑀧𑀓𑀸𑀲𑀦𑁆𑀢𑀺,_  
_𑀬𑀢𑁆𑀣 𑀢𑁂 𑀉𑀧𑀧𑀚𑁆𑀚𑀭𑁂𑁇_  


270. _𑀲𑀘𑁂 𑀏𑀦𑁆𑀢𑀺 𑀫𑀦𑀼𑀲𑁆𑀲𑀢𑁆𑀢𑀁,_  
_𑀅𑀟𑁆𑀠𑁂 𑀆𑀚𑀸𑀬𑀭𑁂 𑀓𑀼𑀮𑁂;_  
_𑀘𑁄𑀍𑀅𑀁 𑀧𑀺𑀡𑁆𑀟𑁄 𑀭𑀢𑀻 𑀔𑀺𑀟𑁆𑀟𑀸,_  
_𑀬𑀢𑁆𑀣𑀸𑀓𑀺𑀘𑁆𑀙𑁂𑀦 𑀮𑀩𑁆𑀪𑀢𑀺𑁇_  


271. _𑀧𑀭𑀲𑀫𑁆𑀪𑀢𑁂𑀲𑀼 𑀪𑁄𑀕𑁂𑀲𑀼,_  
_𑀯𑀲𑀯𑀢𑁆𑀢𑀻𑀯 𑀫𑁄𑀤𑀭𑁂;_  
_𑀤𑀺𑀝𑁆𑀞𑁂 𑀥𑀫𑁆𑀫𑁂𑀲 𑀯𑀺𑀧𑀸𑀓𑁄,_  
_𑀲𑀫𑁆𑀧𑀭𑀸𑀬𑁂 𑀘 𑀲𑀼𑀕𑁆𑀕𑀢𑀻”𑀢𑀺𑁇_  


[Go to previous page (1.5.8 Jetavanasutta)](/tipitaka/12S1/1/1.5/1.5.8.md) / [Go to parent page (1.5 Ādittavagga)](/tipitaka/12S1/1/1.5.md) / [Go to next page (1.5.10 Ghaṭīkārasutta)](/tipitaka/12S1/1/1.5/1.5.10.md)


