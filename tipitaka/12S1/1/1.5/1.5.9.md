
[Home](/) / [12S1 Sagāthāvaggasaṃyuttapāḷi](../../../12S1.md) / [1 Devatāsaṃyutta](../../1.md) / [1.5 Ādittavagga](../1.5.md)

# 1.5.9 Maccharisutta

* Devatāsaṃyutta

* Ādittavagga

* Maccharisutta

(49.)

262\. _“Yedha maccharino loke,_  
_kadariyā paribhāsakā;_  
_Aññesaṃ dadamānānaṃ,_  
_antarāyakarā narā._  


263\. _Kīdiso tesaṃ vipāko,_  
_samparāyo ca kīdiso;_  
_Bhagavantaṃ puṭṭhumāgamma,_  
_kathaṃ jānemu taṃ mayan”ti._  


264\. _“Yedha maccharino loke,_  
_kadariyā paribhāsakā;_  
_Aññesaṃ dadamānānaṃ,_  
_antarāyakarā narā._  


265\. _Nirayaṃ tiracchānayoniṃ,_  
_yamalokaṃ upapajjare;_  
_Sace enti manussattaṃ,_  
_dalidde jāyare kule._  


266\. _Coḷaṃ piṇḍo ratī khiḍḍā,_  
_yattha kicchena labbhati;_  
_Parato āsīsare bālā,_  
_tampi tesaṃ na labbhati;_  
_Diṭṭhe dhammesa vipāko,_  
_samparāye ca duggatī”ti._  


267\. _“Itihetaṃ vijānāma,_  
_aññaṃ pucchāma gotama;_  
_Yedha laddhā manussattaṃ,_  
_vadaññū vītamaccharā._  


268\. _Buddhe pasannā dhamme ca,_  
_saṃghe ca tibbagāravā;_  
_Kīdiso tesaṃ vipāko,_  
_samparāyo ca kīdiso;_  
_Bhagavantaṃ puṭṭhumāgamma,_  
_kathaṃ jānemu taṃ mayan”ti._  


269\. _“Yedha laddhā manussattaṃ,_  
_vadaññū vītamaccharā;_  
_Buddhe pasannā dhamme ca,_  
_saṃghe ca tibbagāravā;_  
_Ete saggā pakāsanti,_  
_yattha te upapajjare._  


270\. _Sace enti manussattaṃ,_  
_aḍḍhe ājāyare kule;_  
_Coḷaṃ piṇḍo ratī khiḍḍā,_  
_yatthākicchena labbhati._  


271\. _Parasambhatesu bhogesu,_  
_vasavattīva modare;_  
_Diṭṭhe dhammesa vipāko,_  
_samparāye ca suggatī”ti._  


[Go to previous page (1.5.8 Jetavanasutta)](1.5.8.md) / [Go to parent page (1.5 Ādittavagga)](../1.5.md) / [Go to next page (1.5.10 Ghaṭīkārasutta)](1.5.10.md)


