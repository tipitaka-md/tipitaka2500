
[Home](/) / [12S1 Sagāthāvaggasaṃyuttapāḷi](../../../12S1.md) / [1 Devatāsaṃyutta](../../1.md) / [1.5 Ādittavagga](../1.5.md)

# 1.5.1 Ādittasutta

* Devatāsaṃyutta

* Ādittavagga

* Ādittasutta

(41.)

238\. Evaṃ me sutaṃ—  ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Atha kho aññatarā devatā abhikkantāya rattiyā abhikkantavaṇṇā kevalakappaṃ jetavanaṃ obhāsetvā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ aṭṭhāsi. Ekamantaṃ ṭhitā kho sā devatā bhagavato santike imā gāthāyo abhāsi—

239\. _“Ādittasmiṃ agārasmiṃ,_  
_yaṃ nīharati bhājanaṃ;_  
_Taṃ tassa hoti atthāya,_  
_no ca yaṃ tattha ḍayhati._  


240\. _Evaṃ ādittako loko,_  
_jarāya maraṇena ca;_  
_Nīharetheva dānena,_  
_dinnaṃ hoti sunīhataṃ._  


241\. _Dinnaṃ sukhaphalaṃ hoti,_  
_nādinnaṃ hoti taṃ tathā;_  
_Corā haranti rājāno,_  
_aggi ḍahati nassati._  


242\. _Atha antena jahati,_  
_Sarīraṃ sapariggahaṃ;_  
_Etadaññāya medhāvī,_  
_Bhuñjetha ca dadetha ca;_  
_Datvā ca bhutvā ca yathānubhāvaṃ,_  
_Anindito saggamupeti ṭhānan”ti._  


[Go to previous page (1.5 Ādittavagga)](../1.5.md) / [Go to parent page (1.5 Ādittavagga)](../1.5.md) / [Go to next page (1.5.2 Kiṃdadasutta)](1.5.2.md)


