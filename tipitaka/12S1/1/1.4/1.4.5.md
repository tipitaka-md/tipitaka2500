
[Home](/) / [12S1 Sagāthāvaggasaṃyuttapāḷi](/tipitaka/12S1.md) / [1 Devatāsaṃyutta](/tipitaka/12S1/1.md) / [1.4 Satullapakāyikavagga](/tipitaka/12S1/1/1.4.md)

# 𑁧𑁇𑁪𑁇𑁫 𑀉𑀚𑁆𑀛𑀸𑀦𑀲𑀜𑁆𑀜𑀺𑀲𑀼𑀢𑁆𑀢

### 𑀤𑁂𑀯𑀢𑀸𑀲𑀁𑀬𑀼𑀢𑁆𑀢

### 𑀲𑀢𑀼𑀮𑁆𑀮𑀧𑀓𑀸𑀬𑀺𑀓𑀯𑀕𑁆𑀕

### 𑀉𑀚𑁆𑀛𑀸𑀦𑀲𑀜𑁆𑀜𑀺𑀲𑀼𑀢𑁆𑀢

(35.)

188\. 𑀏𑀓𑀁 𑀲𑀫𑀬𑀁 𑀪𑀕𑀯𑀸 𑀲𑀸𑀯𑀢𑁆𑀣𑀺𑀬𑀁 𑀯𑀺𑀳𑀭𑀢𑀺 𑀚𑁂𑀢𑀯𑀦𑁂 𑀅𑀦𑀸𑀣𑀧𑀺𑀡𑁆𑀟𑀺𑀓𑀲𑁆𑀲 𑀆𑀭𑀸𑀫𑁂𑁇 𑀅𑀣 𑀔𑁄 𑀲𑀫𑁆𑀩𑀳𑀼𑀮𑀸 𑀉𑀚𑁆𑀛𑀸𑀦𑀲𑀜𑁆𑀜𑀺𑀓𑀸 𑀤𑁂𑀯𑀢𑀸𑀬𑁄 𑀅𑀪𑀺𑀓𑁆𑀓𑀦𑁆𑀢𑀸𑀬 𑀭𑀢𑁆𑀢𑀺𑀬𑀸 𑀅𑀪𑀺𑀓𑁆𑀓𑀦𑁆𑀢𑀯𑀡𑁆𑀡𑀸 𑀓𑁂𑀯𑀮𑀓𑀧𑁆𑀧𑀁 𑀚𑁂𑀢𑀯𑀦𑀁 𑀑𑀪𑀸𑀲𑁂𑀢𑁆𑀯𑀸 𑀬𑁂𑀦 𑀪𑀕𑀯𑀸 𑀢𑁂𑀦𑀼𑀧𑀲𑀗𑁆𑀓𑀫𑀺𑀁𑀲𑀼; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀯𑁂𑀳𑀸𑀲𑀁 𑀅𑀝𑁆𑀞𑀁𑀲𑀼𑁇 𑀯𑁂𑀳𑀸𑀲𑀁 𑀞𑀺𑀢𑀸 𑀔𑁄 𑀏𑀓𑀸 𑀤𑁂𑀯𑀢𑀸 𑀪𑀕𑀯𑀢𑁄 𑀲𑀦𑁆𑀢𑀺𑀓𑁂 𑀇𑀫𑀁 𑀕𑀸𑀣𑀁 𑀅𑀪𑀸𑀲𑀺—

189\. _“𑀅𑀜𑁆𑀜𑀣𑀸 𑀲𑀦𑁆𑀢𑀫𑀢𑁆𑀢𑀸𑀦𑀁,_  
_𑀅𑀜𑁆𑀜𑀣𑀸 𑀬𑁄 𑀧𑀯𑁂𑀤𑀬𑁂;_  
_𑀦𑀺𑀓𑀘𑁆𑀘 𑀓𑀺𑀢𑀯𑀲𑁆𑀲𑁂𑀯,_  
_𑀪𑀼𑀢𑁆𑀢𑀁 𑀣𑁂𑀬𑁆𑀬𑁂𑀦 𑀢𑀲𑁆𑀲 𑀢𑀁𑁇_  


190\. _𑀬𑀜𑁆𑀳𑀺 𑀓𑀬𑀺𑀭𑀸 𑀢𑀜𑁆𑀳𑀺 𑀯𑀤𑁂,_  
_𑀬𑀁 𑀦 𑀓𑀬𑀺𑀭𑀸 𑀦 𑀢𑀁 𑀯𑀤𑁂;_  
_𑀅𑀓𑀭𑁄𑀦𑁆𑀢𑀁 𑀪𑀸𑀲𑀫𑀸𑀦𑀁,_  
_𑀧𑀭𑀺𑀚𑀸𑀦𑀦𑁆𑀢𑀺 𑀧𑀡𑁆𑀟𑀺𑀢𑀸”𑀢𑀺𑁇_  


191\. _“𑀦 𑀬𑀺𑀤𑀁 𑀪𑀸𑀲𑀺𑀢𑀫𑀢𑁆𑀢𑁂𑀦,_  
_𑀏𑀓𑀦𑁆𑀢𑀲𑀯𑀦𑁂𑀦 𑀯𑀸;_  
_𑀅𑀦𑀼𑀓𑁆𑀓𑀫𑀺𑀢𑀯𑁂 𑀲𑀓𑁆𑀓𑀸,_  
_𑀬𑀸𑀬𑀁 𑀧𑀝𑀺𑀧𑀤𑀸 𑀤𑀍𑀳𑀸;_  
_𑀬𑀸𑀬 𑀥𑀻𑀭𑀸 𑀧𑀫𑀼𑀘𑁆𑀘𑀦𑁆𑀢𑀺,_  
_𑀛𑀸𑀬𑀺𑀦𑁄 𑀫𑀸𑀭𑀩𑀦𑁆𑀥𑀦𑀸𑁇_  


192\. _𑀦 𑀯𑁂 𑀥𑀻𑀭𑀸 𑀧𑀓𑀼𑀩𑁆𑀩𑀦𑁆𑀢𑀺,_  
_𑀯𑀺𑀤𑀺𑀢𑁆𑀯𑀸 𑀮𑁄𑀓𑀧𑀭𑀺𑀬𑀸𑀬𑀁;_  
_𑀅𑀜𑁆𑀜𑀸𑀬 𑀦𑀺𑀩𑁆𑀩𑀼𑀢𑀸 𑀥𑀻𑀭𑀸,_  
_𑀢𑀺𑀡𑁆𑀡𑀸 𑀮𑁄𑀓𑁂 𑀯𑀺𑀲𑀢𑁆𑀢𑀺𑀓𑀦𑁆”𑀢𑀺𑁇_  


193\. 𑀅𑀣 𑀔𑁄 𑀢𑀸 𑀤𑁂𑀯𑀢𑀸𑀬𑁄 𑀧𑀣𑀯𑀺𑀬𑀁 𑀧𑀢𑀺𑀝𑁆𑀞𑀳𑀺𑀢𑁆𑀯𑀸 𑀪𑀕𑀯𑀢𑁄 𑀧𑀸𑀤𑁂𑀲𑀼 𑀲𑀺𑀭𑀲𑀸 𑀦𑀺𑀧𑀢𑀺𑀢𑁆𑀯𑀸 𑀪𑀕𑀯𑀦𑁆𑀢𑀁 𑀏𑀢𑀤𑀯𑁄𑀘𑀼𑀁—  “𑀅𑀘𑁆𑀘𑀬𑁄 𑀦𑁄, 𑀪𑀦𑁆𑀢𑁂, 𑀅𑀘𑁆𑀘𑀕𑀫𑀸 𑀬𑀣𑀸𑀩𑀸𑀮𑀁 𑀬𑀣𑀸𑀫𑀽𑀍𑀳𑀁 𑀬𑀣𑀸𑀅𑀓𑀼𑀲𑀮𑀁, 𑀬𑀸 𑀫𑀬𑀁 𑀪𑀕𑀯𑀦𑁆𑀢𑀁 𑀆𑀲𑀸𑀤𑁂𑀢𑀩𑁆𑀩𑀁 𑀅𑀫𑀜𑁆𑀜𑀺𑀫𑁆𑀳𑀸𑁇 𑀢𑀸𑀲𑀁 𑀦𑁄, 𑀪𑀦𑁆𑀢𑁂, 𑀪𑀕𑀯𑀸 𑀅𑀘𑁆𑀘𑀬𑀁 𑀅𑀘𑁆𑀘𑀬𑀢𑁄 𑀧𑀝𑀺𑀕𑁆𑀕𑀡𑁆𑀳𑀸𑀢𑀼 𑀆𑀬𑀢𑀺𑀁 𑀲𑀁𑀯𑀭𑀸𑀬𑀸”𑀢𑀺𑁇 𑀅𑀣 𑀔𑁄 𑀪𑀕𑀯𑀸 𑀲𑀺𑀢𑀁 𑀧𑀸𑀢𑁆𑀯𑀸𑀓𑀸𑀲𑀺𑁇 𑀅𑀣 𑀔𑁄 𑀢𑀸 𑀤𑁂𑀯𑀢𑀸𑀬𑁄 𑀪𑀺𑀬𑁆𑀬𑁄𑀲𑁄 𑀫𑀢𑁆𑀢𑀸𑀬 𑀉𑀚𑁆𑀛𑀸𑀬𑀦𑁆𑀢𑀺𑀬𑁄 𑀯𑁂𑀳𑀸𑀲𑀁 𑀅𑀩𑁆𑀪𑀼𑀕𑁆𑀕𑀜𑁆𑀙𑀼𑀁𑁇 𑀏𑀓𑀸 𑀤𑁂𑀯𑀢𑀸 𑀪𑀕𑀯𑀢𑁄 𑀲𑀦𑁆𑀢𑀺𑀓𑁂 𑀇𑀫𑀁 𑀕𑀸𑀣𑀁 𑀅𑀪𑀸𑀲𑀺—

194\. _“𑀅𑀘𑁆𑀘𑀬𑀁 𑀤𑁂𑀲𑀬𑀦𑁆𑀢𑀻𑀦𑀁,_  
_𑀬𑁄 𑀘𑁂 𑀦 𑀧𑀝𑀺𑀕𑀡𑁆𑀳𑀢𑀺;_  
_𑀓𑁄𑀧𑀦𑁆𑀢𑀭𑁄 𑀤𑁄𑀲𑀕𑀭𑀼,_  
_𑀲 𑀯𑁂𑀭𑀁 𑀧𑀝𑀺𑀫𑀼𑀜𑁆𑀘𑀢𑀻”𑀢𑀺𑁇_  


195\. _“𑀅𑀘𑁆𑀘𑀬𑁄 𑀘𑁂 𑀦 𑀯𑀺𑀚𑁆𑀚𑁂𑀣,_  
_𑀦𑁄𑀘𑀺𑀥𑀸𑀧𑀕𑀢𑀁 𑀲𑀺𑀬𑀸;_  
_𑀯𑁂𑀭𑀸𑀦𑀺 𑀦 𑀘 𑀲𑀫𑁆𑀫𑁂𑀬𑁆𑀬𑀼𑀁,_  
_𑀓𑁂𑀦𑀻𑀥 𑀓𑀼𑀲𑀮𑁄 𑀲𑀺𑀬𑀸”𑀢𑀺𑁇_  


196\. _“𑀓𑀲𑁆𑀲𑀘𑁆𑀘𑀬𑀸 𑀦 𑀯𑀺𑀚𑁆𑀚𑀦𑁆𑀢𑀺,_  
_𑀓𑀲𑁆𑀲 𑀦𑀢𑁆𑀣𑀺 𑀅𑀧𑀸𑀕𑀢𑀁;_  
_𑀓𑁄 𑀦 𑀲𑀫𑁆𑀫𑁄𑀳𑀫𑀸𑀧𑀸𑀤𑀺,_  
_𑀓𑁄 𑀘 𑀥𑀻𑀭𑁄 𑀲𑀤𑀸 𑀲𑀢𑁄”𑀢𑀺𑁇_  


197\. _“𑀢𑀣𑀸𑀕𑀢𑀲𑁆𑀲 𑀩𑀼𑀤𑁆𑀥𑀲𑁆𑀲,_  
_𑀲𑀩𑁆𑀩𑀪𑀽𑀢𑀸𑀦𑀼𑀓𑀫𑁆𑀧𑀺𑀦𑁄;_  
_𑀢𑀲𑁆𑀲𑀘𑁆𑀘𑀬𑀸 𑀦 𑀯𑀺𑀚𑁆𑀚𑀦𑁆𑀢𑀺,_  
_𑀢𑀲𑁆𑀲 𑀦𑀢𑁆𑀣𑀺 𑀅𑀧𑀸𑀕𑀢𑀁;_  
_𑀲𑁄 𑀦 𑀲𑀫𑁆𑀫𑁄𑀳𑀫𑀸𑀧𑀸𑀤𑀺,_  
_𑀲𑁄𑀯 𑀥𑀻𑀭𑁄 𑀲𑀤𑀸 𑀲𑀢𑁄𑀢𑀺𑁇_  


198\. _𑀅𑀘𑁆𑀘𑀬𑀁 𑀤𑁂𑀲𑀬𑀦𑁆𑀢𑀻𑀦𑀁,_  
_𑀬𑁄 𑀘𑁂 𑀦 𑀧𑀝𑀺𑀕𑀡𑁆𑀳𑀢𑀺;_  
_𑀓𑁄𑀧𑀦𑁆𑀢𑀭𑁄 𑀤𑁄𑀲𑀕𑀭𑀼,_  
_𑀲 𑀯𑁂𑀭𑀁 𑀧𑀝𑀺𑀫𑀼𑀜𑁆𑀘𑀢𑀺;_  
_𑀢𑀁 𑀯𑁂𑀭𑀁 𑀦𑀸𑀪𑀺𑀦𑀦𑁆𑀤𑀸𑀫𑀺,_  
_𑀧𑀝𑀺𑀕𑁆𑀕𑀡𑁆𑀳𑀸𑀫𑀺 𑀯𑁄𑀘𑁆𑀘𑀬𑀦𑁆”𑀢𑀺𑁇_  


[Go to previous page (1.4.4 Nasantisutta)](/tipitaka/12S1/1/1.4/1.4.4.md) / [Go to parent page (1.4 Satullapakāyikavagga)](/tipitaka/12S1/1/1.4.md) / [Go to next page (1.4.6 Saddhāsutta)](/tipitaka/12S1/1/1.4/1.4.6.md)


