
[Home](/) / [12S1 Sagāthāvaggasaṃyuttapāḷi](/tipitaka/12S1.md) / [1 Devatāsaṃyutta](/tipitaka/12S1/1.md) / [1.4 Satullapakāyikavagga](/tipitaka/12S1/1/1.4.md)

# 𑁧𑁇𑁪𑁇𑁨 𑀫𑀘𑁆𑀙𑀭𑀺𑀲𑀼𑀢𑁆𑀢

### 𑀤𑁂𑀯𑀢𑀸𑀲𑀁𑀬𑀼𑀢𑁆𑀢

### 𑀲𑀢𑀼𑀮𑁆𑀮𑀧𑀓𑀸𑀬𑀺𑀓𑀯𑀕𑁆𑀕

### 𑀫𑀘𑁆𑀙𑀭𑀺𑀲𑀼𑀢𑁆𑀢

(32.)

143\. 𑀏𑀓𑀁 𑀲𑀫𑀬𑀁 𑀪𑀕𑀯𑀸 𑀲𑀸𑀯𑀢𑁆𑀣𑀺𑀬𑀁 𑀯𑀺𑀳𑀭𑀢𑀺 𑀚𑁂𑀢𑀯𑀦𑁂 𑀅𑀦𑀸𑀣𑀧𑀺𑀡𑁆𑀟𑀺𑀓𑀲𑁆𑀲 𑀆𑀭𑀸𑀫𑁂𑁇 𑀅𑀣 𑀔𑁄 𑀲𑀫𑁆𑀩𑀳𑀼𑀮𑀸 𑀲𑀢𑀼𑀮𑁆𑀮𑀧𑀓𑀸𑀬𑀺𑀓𑀸 𑀤𑁂𑀯𑀢𑀸𑀬𑁄 𑀅𑀪𑀺𑀓𑁆𑀓𑀦𑁆𑀢𑀸𑀬 𑀭𑀢𑁆𑀢𑀺𑀬𑀸 𑀅𑀪𑀺𑀓𑁆𑀓𑀦𑁆𑀢𑀯𑀡𑁆𑀡𑀸 𑀓𑁂𑀯𑀮𑀓𑀧𑁆𑀧𑀁 𑀚𑁂𑀢𑀯𑀦𑀁 𑀑𑀪𑀸𑀲𑁂𑀢𑁆𑀯𑀸 𑀬𑁂𑀦 𑀪𑀕𑀯𑀸 𑀢𑁂𑀦𑀼𑀧𑀲𑀗𑁆𑀓𑀫𑀺𑀁𑀲𑀼; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀪𑀕𑀯𑀦𑁆𑀢𑀁 𑀅𑀪𑀺𑀯𑀸𑀤𑁂𑀢𑁆𑀯𑀸 𑀏𑀓𑀫𑀦𑁆𑀢𑀁 𑀅𑀝𑁆𑀞𑀁𑀲𑀼𑁇 𑀏𑀓𑀫𑀦𑁆𑀢𑀁 𑀞𑀺𑀢𑀸 𑀔𑁄 𑀏𑀓𑀸 𑀤𑁂𑀯𑀢𑀸 𑀪𑀕𑀯𑀢𑁄 𑀲𑀦𑁆𑀢𑀺𑀓𑁂 𑀇𑀫𑀁 𑀕𑀸𑀣𑀁 𑀅𑀪𑀸𑀲𑀺—

144\. _“𑀫𑀘𑁆𑀙𑁂𑀭𑀸 𑀘 𑀧𑀫𑀸𑀤𑀸 𑀘,_  
_𑀏𑀯𑀁 𑀤𑀸𑀦𑀁 𑀦 𑀤𑀻𑀬𑀢𑀺;_  
_𑀧𑀼𑀜𑁆𑀜𑀁 𑀆𑀓𑀗𑁆𑀔𑀫𑀸𑀦𑁂𑀦,_  
_𑀤𑁂𑀬𑁆𑀬𑀁 𑀳𑁄𑀢𑀺 𑀯𑀺𑀚𑀸𑀦𑀢𑀸”𑀢𑀺𑁇_  


145\. 𑀅𑀣 𑀔𑁄 𑀅𑀧𑀭𑀸 𑀤𑁂𑀯𑀢𑀸 𑀪𑀕𑀯𑀢𑁄 𑀲𑀦𑁆𑀢𑀺𑀓𑁂 𑀇𑀫𑀸 𑀕𑀸𑀣𑀸𑀬𑁄 𑀅𑀪𑀸𑀲𑀺—

146\. _“𑀬𑀲𑁆𑀲𑁂𑀯 𑀪𑀻𑀢𑁄 𑀦 𑀤𑀤𑀸𑀢𑀺 𑀫𑀘𑁆𑀙𑀭𑀻,_  
_𑀢𑀤𑁂𑀯𑀸𑀤𑀤𑀢𑁄 𑀪𑀬𑀁;_  
_𑀚𑀺𑀖𑀘𑁆𑀙𑀸 𑀘 𑀧𑀺𑀧𑀸𑀲𑀸 𑀘,_  
_𑀬𑀲𑁆𑀲 𑀪𑀸𑀬𑀢𑀺 𑀫𑀘𑁆𑀙𑀭𑀻;_  
_𑀢𑀫𑁂𑀯 𑀩𑀸𑀮𑀁 𑀨𑀼𑀲𑀢𑀺,_  
_𑀅𑀲𑁆𑀫𑀺𑀁 𑀮𑁄𑀓𑁂 𑀧𑀭𑀫𑁆𑀳𑀺 𑀘𑁇_  


147\. _𑀢𑀲𑁆𑀫𑀸 𑀯𑀺𑀦𑁂𑀬𑁆𑀬 𑀫𑀘𑁆𑀙𑁂𑀭𑀁,_  
_𑀤𑀚𑁆𑀚𑀸 𑀤𑀸𑀦𑀁 𑀫𑀮𑀸𑀪𑀺𑀪𑀽;_  
_𑀧𑀼𑀜𑁆𑀜𑀸𑀦𑀺 𑀧𑀭𑀮𑁄𑀓𑀲𑁆𑀫𑀺𑀁,_  
_𑀧𑀢𑀺𑀝𑁆𑀞𑀸 𑀳𑁄𑀦𑁆𑀢𑀺 𑀧𑀸𑀡𑀺𑀦𑀦𑁆”𑀢𑀺𑁇_  


148\. 𑀅𑀣 𑀔𑁄 𑀅𑀧𑀭𑀸 𑀤𑁂𑀯𑀢𑀸 𑀪𑀕𑀯𑀢𑁄 𑀲𑀦𑁆𑀢𑀺𑀓𑁂 𑀇𑀫𑀸 𑀕𑀸𑀣𑀸𑀬𑁄 𑀅𑀪𑀸𑀲𑀺—

149\. _“𑀢𑁂 𑀫𑀢𑁂𑀲𑀼 𑀦 𑀫𑀻𑀬𑀦𑁆𑀢𑀺,_  
_𑀧𑀦𑁆𑀣𑀸𑀦𑀁𑀯 𑀲𑀳𑀩𑁆𑀩𑀚𑀁;_  
_𑀅𑀧𑁆𑀧𑀲𑁆𑀫𑀺𑀁 𑀬𑁂 𑀧𑀯𑁂𑀘𑁆𑀙𑀦𑁆𑀢𑀺,_  
_𑀏𑀲 𑀥𑀫𑁆𑀫𑁄 𑀲𑀦𑀦𑁆𑀢𑀦𑁄𑁇_  


150\. _𑀅𑀧𑁆𑀧𑀲𑁆𑀫𑁂𑀓𑁂 𑀧𑀯𑁂𑀘𑁆𑀙𑀦𑁆𑀢𑀺,_  
_𑀩𑀳𑀼𑀦𑁂𑀓𑁂 𑀦 𑀤𑀺𑀘𑁆𑀙𑀭𑁂;_  
_𑀅𑀧𑁆𑀧𑀲𑁆𑀫𑀸 𑀤𑀓𑁆𑀔𑀺𑀡𑀸 𑀤𑀺𑀦𑁆𑀦𑀸,_  
_𑀲𑀳𑀲𑁆𑀲𑁂𑀦 𑀲𑀫𑀁 𑀫𑀺𑀢𑀸”𑀢𑀺𑁇_  


151\. 𑀅𑀣 𑀔𑁄 𑀅𑀧𑀭𑀸 𑀤𑁂𑀯𑀢𑀸 𑀪𑀕𑀯𑀢𑁄 𑀲𑀦𑁆𑀢𑀺𑀓𑁂 𑀇𑀫𑀸 𑀕𑀸𑀣𑀸𑀬𑁄 𑀅𑀪𑀸𑀲𑀺—

152\. _“𑀤𑀼𑀤𑁆𑀤𑀤𑀁 𑀤𑀤𑀫𑀸𑀦𑀸𑀦𑀁,_  
_𑀤𑀼𑀓𑁆𑀓𑀭𑀁 𑀓𑀫𑁆𑀫 𑀓𑀼𑀩𑁆𑀩𑀢𑀁;_  
_𑀅𑀲𑀦𑁆𑀢𑁄 𑀦𑀸𑀦𑀼𑀓𑀼𑀩𑁆𑀩𑀦𑁆𑀢𑀺,_  
_𑀲𑀢𑀁 𑀥𑀫𑁆𑀫𑁄 𑀤𑀼𑀭𑀦𑁆𑀯𑀬𑁄𑁇_  


153\. _𑀢𑀲𑁆𑀫𑀸 𑀲𑀢𑀜𑁆𑀘 𑀅𑀲𑀢𑀁,_  
_𑀦𑀸𑀦𑀸 𑀳𑁄𑀢𑀺 𑀇𑀢𑁄 𑀕𑀢𑀺;_  
_𑀅𑀲𑀦𑁆𑀢𑁄 𑀦𑀺𑀭𑀬𑀁 𑀬𑀦𑁆𑀢𑀺,_  
_𑀲𑀦𑁆𑀢𑁄 𑀲𑀕𑁆𑀕𑀧𑀭𑀸𑀬𑀦𑀸”𑀢𑀺𑁇_  


154\. 𑀅𑀣 𑀔𑁄 𑀅𑀧𑀭𑀸 𑀤𑁂𑀯𑀢𑀸 𑀪𑀕𑀯𑀢𑁄 𑀲𑀦𑁆𑀢𑀺𑀓𑁂 𑀏𑀢𑀤𑀯𑁄𑀘—  “𑀓𑀲𑁆𑀲 𑀦𑀼 𑀔𑁄, 𑀪𑀕𑀯𑀸, 𑀲𑀼𑀪𑀸𑀲𑀺𑀢𑀦𑁆”𑀢𑀺?

155\. “𑀲𑀩𑁆𑀩𑀸𑀲𑀁 𑀯𑁄 𑀲𑀼𑀪𑀸𑀲𑀺𑀢𑀁 𑀧𑀭𑀺𑀬𑀸𑀬𑁂𑀦; 𑀅𑀧𑀺 𑀘 𑀫𑀫𑀧𑀺 𑀲𑀼𑀡𑀸𑀣—

156\. _𑀥𑀫𑁆𑀫𑀁 𑀘𑀭𑁂 𑀬𑁄𑀧𑀺 𑀲𑀫𑀼𑀜𑁆𑀚𑀓𑀁 𑀘𑀭𑁂,_  
_𑀤𑀸𑀭𑀜𑁆𑀘 𑀧𑁄𑀲𑀁 𑀤𑀤𑀫𑀧𑁆𑀧𑀓𑀲𑁆𑀫𑀺𑀁;_  
_𑀲𑀢𑀁 𑀲𑀳𑀲𑁆𑀲𑀸𑀦𑀁 𑀲𑀳𑀲𑁆𑀲𑀬𑀸𑀕𑀺𑀦𑀁,_  
_𑀓𑀮𑀫𑁆𑀧𑀺 𑀦𑀸𑀕𑁆𑀖𑀦𑁆𑀢𑀺 𑀢𑀣𑀸𑀯𑀺𑀥𑀲𑁆𑀲 𑀢𑁂”𑀢𑀺𑁇_  


157\. 𑀅𑀣 𑀔𑁄 𑀅𑀧𑀭𑀸 𑀤𑁂𑀯𑀢𑀸 𑀪𑀕𑀯𑀦𑁆𑀢𑀁 𑀕𑀸𑀣𑀸𑀬 𑀅𑀚𑁆𑀛𑀪𑀸𑀲𑀺—

158\. _“𑀓𑁂𑀦𑁂𑀲 𑀬𑀜𑁆𑀜𑁄 𑀯𑀺𑀧𑀼𑀮𑁄 𑀫𑀳𑀕𑁆𑀕𑀢𑁄,_  
_𑀲𑀫𑁂𑀦 𑀤𑀺𑀦𑁆𑀦𑀲𑁆𑀲 𑀦 𑀅𑀕𑁆𑀖𑀫𑁂𑀢𑀺;_  
_𑀓𑀣𑀁 𑀲𑀢𑀁 𑀲𑀳𑀲𑁆𑀲𑀸𑀦𑀁 𑀲𑀳𑀲𑁆𑀲𑀬𑀸𑀕𑀺𑀦𑀁,_  
_𑀓𑀮𑀫𑁆𑀧𑀺 𑀦𑀸𑀕𑁆𑀖𑀦𑁆𑀢𑀺 𑀢𑀣𑀸𑀯𑀺𑀥𑀲𑁆𑀲 𑀢𑁂”𑀢𑀺𑁇_  


159\. _“𑀤𑀤𑀦𑁆𑀢𑀺 𑀳𑁂𑀓𑁂 𑀯𑀺𑀲𑀫𑁂 𑀦𑀺𑀯𑀺𑀝𑁆𑀞𑀸,_  
_𑀙𑁂𑀢𑁆𑀯𑀸 𑀯𑀥𑀺𑀢𑁆𑀯𑀸 𑀅𑀣 𑀲𑁄𑀘𑀬𑀺𑀢𑁆𑀯𑀸;_  
_𑀲𑀸 𑀤𑀓𑁆𑀔𑀺𑀡𑀸 𑀅𑀲𑁆𑀲𑀼𑀫𑀼𑀔𑀸 𑀲𑀤𑀡𑁆𑀟𑀸,_  
_𑀲𑀫𑁂𑀦 𑀤𑀺𑀦𑁆𑀦𑀲𑁆𑀲 𑀦 𑀅𑀕𑁆𑀖𑀫𑁂𑀢𑀺𑁇_  


160\. _𑀏𑀯𑀁 𑀲𑀢𑀁 𑀲𑀳𑀲𑁆𑀲𑀸𑀦𑀁 𑀲𑀳𑀲𑁆𑀲𑀬𑀸𑀕𑀺𑀦𑀁,_  
_𑀓𑀮𑀫𑁆𑀧𑀺 𑀦𑀸𑀕𑁆𑀖𑀦𑁆𑀢𑀺 𑀢𑀣𑀸𑀯𑀺𑀥𑀲𑁆𑀲 𑀢𑁂”𑀢𑀺𑁇_  


[Go to previous page (1.4.1 Sabbhisutta)](/tipitaka/12S1/1/1.4/1.4.1.md) / [Go to parent page (1.4 Satullapakāyikavagga)](/tipitaka/12S1/1/1.4.md) / [Go to next page (1.4.3 Sādhusutta)](/tipitaka/12S1/1/1.4/1.4.3.md)


