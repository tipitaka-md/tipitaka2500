---
title: 1.4.9 Paṭhamapajjunnadhītusutta
path: /tipitaka/12S1/1/1.4/1.4.9
ref: 273653
breadcrumbs:
  - name: Home
    link: /
  - name: 12S1 Sagāthāvaggasaṃyuttapāḷi
    link: /tipitaka/12S1
  - name: 1 Devatāsaṃyutta
    link: /tipitaka/12S1/1
  - name: 1.4 Satullapakāyikavagga
    link: /tipitaka/12S1/1/1.4
prevL: /tipitaka/12S1/1/1.4/1.4.8
upL: /tipitaka/12S1/1/1.4
nextL: /tipitaka/12S1/1/1.4/1.4.10
---

# 1.4.9 Paṭhamapajjunnadhītusutta

### Devatāsaṃyutta

### Satullapakāyikavagga

### Paṭhamapajjunnadhītusutta

(39.)

226. Evaṃ me sutaṃ—  ekaṃ samayaṃ bhagavā vesāliyaṃ viharati mahāvane kūṭāgārasālāyaṃ. Atha kho kokanadā pajjunnassa dhītā abhikkantāya rattiyā abhikkantavaṇṇā kevalakappaṃ mahāvanaṃ obhāsetvā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ aṭṭhāsi. Ekamantaṃ ṭhitā kho sā devatā kokanadā pajjunnassa dhītā bhagavato santike imā gāthāyo abhāsi—

227. _“Vesāliyaṃ vane viharantaṃ,_  
_Aggaṃ sattassa sambuddhaṃ;_  
_Kokanadāhamasmi abhivande,_  
_Kokanadā pajjunnassa dhītā._  


228. _Sutameva pure āsi,_  
_Dhammo cakkhumatānubuddho;_  
_Sāhaṃ dāni sakkhi jānāmi,_  
_Munino desayato sugatassa._  


229. _Ye keci ariyaṃ dhammaṃ,_  
_Vigarahantā caranti dummedhā;_  
_Upenti roruvaṃ ghoraṃ,_  
_Cirarattaṃ dukkhaṃ anubhavanti._  


230. _Ye ca kho ariye dhamme,_  
_Khantiyā upasamena upetā;_  
_Pahāya mānusaṃ dehaṃ,_  
_Devakāyaṃ paripūressantī”ti._  



