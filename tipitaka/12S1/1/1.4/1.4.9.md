
[Home](/) / [12S1 Sagāthāvaggasaṃyuttapāḷi](../../../12S1.md) / [1 Devatāsaṃyutta](../../1.md) / [1.4 Satullapakāyikavagga](../1.4.md)

# 1.4.9 Paṭhamapajjunnadhītusutta

* Devatāsaṃyutta

* Satullapakāyikavagga

* Paṭhamapajjunnadhītusutta

(39.)

226\. Evaṃ me sutaṃ—  ekaṃ samayaṃ bhagavā vesāliyaṃ viharati mahāvane kūṭāgārasālāyaṃ. Atha kho kokanadā pajjunnassa dhītā abhikkantāya rattiyā abhikkantavaṇṇā kevalakappaṃ mahāvanaṃ obhāsetvā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ aṭṭhāsi. Ekamantaṃ ṭhitā kho sā devatā kokanadā pajjunnassa dhītā bhagavato santike imā gāthāyo abhāsi—

227\. _“Vesāliyaṃ vane viharantaṃ,_  
_Aggaṃ sattassa sambuddhaṃ;_  
_Kokanadāhamasmi abhivande,_  
_Kokanadā pajjunnassa dhītā._  


228\. _Sutameva pure āsi,_  
_Dhammo cakkhumatānubuddho;_  
_Sāhaṃ dāni sakkhi jānāmi,_  
_Munino desayato sugatassa._  


229\. _Ye keci ariyaṃ dhammaṃ,_  
_Vigarahantā caranti dummedhā;_  
_Upenti roruvaṃ ghoraṃ,_  
_Cirarattaṃ dukkhaṃ anubhavanti._  


230\. _Ye ca kho ariye dhamme,_  
_Khantiyā upasamena upetā;_  
_Pahāya mānusaṃ dehaṃ,_  
_Devakāyaṃ paripūressantī”ti._  


[Go to previous page (1.4.8 Sakalikasutta)](1.4.8.md) / [Go to parent page (1.4 Satullapakāyikavagga)](../1.4.md) / [Go to next page (1.4.10 Dutiyapajjunnadhītusuttaṃ)](1.4.10.md)


