
[Home](/) / [12S1 Sagāthāvaggasaṃyuttapāḷi](/tipitaka/12S1.md) / [1 Devatāsaṃyutta](/tipitaka/12S1/1.md) / [1.4 Satullapakāyikavagga](/tipitaka/12S1/1/1.4.md)

# 𑁧𑁇𑁪𑁇𑁯 𑀧𑀞𑀫𑀧𑀚𑁆𑀚𑀼𑀦𑁆𑀦𑀥𑀻𑀢𑀼𑀲𑀼𑀢𑁆𑀢

### 𑀤𑁂𑀯𑀢𑀸𑀲𑀁𑀬𑀼𑀢𑁆𑀢

### 𑀲𑀢𑀼𑀮𑁆𑀮𑀧𑀓𑀸𑀬𑀺𑀓𑀯𑀕𑁆𑀕

### 𑀧𑀞𑀫𑀧𑀚𑁆𑀚𑀼𑀦𑁆𑀦𑀥𑀻𑀢𑀼𑀲𑀼𑀢𑁆𑀢

(39.)

226\. 𑀏𑀯𑀁 𑀫𑁂 𑀲𑀼𑀢𑀁—  𑀏𑀓𑀁 𑀲𑀫𑀬𑀁 𑀪𑀕𑀯𑀸 𑀯𑁂𑀲𑀸𑀮𑀺𑀬𑀁 𑀯𑀺𑀳𑀭𑀢𑀺 𑀫𑀳𑀸𑀯𑀦𑁂 𑀓𑀽𑀝𑀸𑀕𑀸𑀭𑀲𑀸𑀮𑀸𑀬𑀁𑁇 𑀅𑀣 𑀔𑁄 𑀓𑁄𑀓𑀦𑀤𑀸 𑀧𑀚𑁆𑀚𑀼𑀦𑁆𑀦𑀲𑁆𑀲 𑀥𑀻𑀢𑀸 𑀅𑀪𑀺𑀓𑁆𑀓𑀦𑁆𑀢𑀸𑀬 𑀭𑀢𑁆𑀢𑀺𑀬𑀸 𑀅𑀪𑀺𑀓𑁆𑀓𑀦𑁆𑀢𑀯𑀡𑁆𑀡𑀸 𑀓𑁂𑀯𑀮𑀓𑀧𑁆𑀧𑀁 𑀫𑀳𑀸𑀯𑀦𑀁 𑀑𑀪𑀸𑀲𑁂𑀢𑁆𑀯𑀸 𑀬𑁂𑀦 𑀪𑀕𑀯𑀸 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀪𑀕𑀯𑀦𑁆𑀢𑀁 𑀅𑀪𑀺𑀯𑀸𑀤𑁂𑀢𑁆𑀯𑀸 𑀏𑀓𑀫𑀦𑁆𑀢𑀁 𑀅𑀝𑁆𑀞𑀸𑀲𑀺𑁇 𑀏𑀓𑀫𑀦𑁆𑀢𑀁 𑀞𑀺𑀢𑀸 𑀔𑁄 𑀲𑀸 𑀤𑁂𑀯𑀢𑀸 𑀓𑁄𑀓𑀦𑀤𑀸 𑀧𑀚𑁆𑀚𑀼𑀦𑁆𑀦𑀲𑁆𑀲 𑀥𑀻𑀢𑀸 𑀪𑀕𑀯𑀢𑁄 𑀲𑀦𑁆𑀢𑀺𑀓𑁂 𑀇𑀫𑀸 𑀕𑀸𑀣𑀸𑀬𑁄 𑀅𑀪𑀸𑀲𑀺—

227\. _“𑀯𑁂𑀲𑀸𑀮𑀺𑀬𑀁 𑀯𑀦𑁂 𑀯𑀺𑀳𑀭𑀦𑁆𑀢𑀁,_  
_𑀅𑀕𑁆𑀕𑀁 𑀲𑀢𑁆𑀢𑀲𑁆𑀲 𑀲𑀫𑁆𑀩𑀼𑀤𑁆𑀥𑀁;_  
_𑀓𑁄𑀓𑀦𑀤𑀸𑀳𑀫𑀲𑁆𑀫𑀺 𑀅𑀪𑀺𑀯𑀦𑁆𑀤𑁂,_  
_𑀓𑁄𑀓𑀦𑀤𑀸 𑀧𑀚𑁆𑀚𑀼𑀦𑁆𑀦𑀲𑁆𑀲 𑀥𑀻𑀢𑀸𑁇_  


228\. _𑀲𑀼𑀢𑀫𑁂𑀯 𑀧𑀼𑀭𑁂 𑀆𑀲𑀺,_  
_𑀥𑀫𑁆𑀫𑁄 𑀘𑀓𑁆𑀔𑀼𑀫𑀢𑀸𑀦𑀼𑀩𑀼𑀤𑁆𑀥𑁄;_  
_𑀲𑀸𑀳𑀁 𑀤𑀸𑀦𑀺 𑀲𑀓𑁆𑀔𑀺 𑀚𑀸𑀦𑀸𑀫𑀺,_  
_𑀫𑀼𑀦𑀺𑀦𑁄 𑀤𑁂𑀲𑀬𑀢𑁄 𑀲𑀼𑀕𑀢𑀲𑁆𑀲𑁇_  


229\. _𑀬𑁂 𑀓𑁂𑀘𑀺 𑀅𑀭𑀺𑀬𑀁 𑀥𑀫𑁆𑀫𑀁,_  
_𑀯𑀺𑀕𑀭𑀳𑀦𑁆𑀢𑀸 𑀘𑀭𑀦𑁆𑀢𑀺 𑀤𑀼𑀫𑁆𑀫𑁂𑀥𑀸;_  
_𑀉𑀧𑁂𑀦𑁆𑀢𑀺 𑀭𑁄𑀭𑀼𑀯𑀁 𑀖𑁄𑀭𑀁,_  
_𑀘𑀺𑀭𑀭𑀢𑁆𑀢𑀁 𑀤𑀼𑀓𑁆𑀔𑀁 𑀅𑀦𑀼𑀪𑀯𑀦𑁆𑀢𑀺𑁇_  


230\. _𑀬𑁂 𑀘 𑀔𑁄 𑀅𑀭𑀺𑀬𑁂 𑀥𑀫𑁆𑀫𑁂,_  
_𑀔𑀦𑁆𑀢𑀺𑀬𑀸 𑀉𑀧𑀲𑀫𑁂𑀦 𑀉𑀧𑁂𑀢𑀸;_  
_𑀧𑀳𑀸𑀬 𑀫𑀸𑀦𑀼𑀲𑀁 𑀤𑁂𑀳𑀁,_  
_𑀤𑁂𑀯𑀓𑀸𑀬𑀁 𑀧𑀭𑀺𑀧𑀽𑀭𑁂𑀲𑁆𑀲𑀦𑁆𑀢𑀻”𑀢𑀺𑁇_  


[Go to previous page (1.4.8 Sakalikasutta)](/tipitaka/12S1/1/1.4/1.4.8.md) / [Go to parent page (1.4 Satullapakāyikavagga)](/tipitaka/12S1/1/1.4.md) / [Go to next page (1.4.10 Dutiyapajjunnadhītusuttaṃ)](/tipitaka/12S1/1/1.4/1.4.10.md)


