
[Home](/) / [12S1 Sagāthāvaggasaṃyuttapāḷi](../../../12S1.md) / [1 Devatāsaṃyutta](../../1.md) / [1.2 Nandanavagga](../1.2.md)

# 1.2.1 Nandanasutta

* Devatāsaṃyutta

* Nandanavagga

* Nandanasutta

(11.)

38\. Evaṃ me sutaṃ—  ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Tatra kho bhagavā bhikkhū āmantesi—  “bhikkhavo”ti. “Bhadante”ti te bhikkhū bhagavato paccassosuṃ. Bhagavā etadavoca—

39\. “Bhūtapubbaṃ, bhikkhave, aññatarā tāvatiṃsakāyikā devatā nandane vane accharāsaṅghaparivutā dibbehi pañcahi kāmaguṇehi samappitā samaṅgībhūtā paricārayamānā tāyaṃ velāyaṃ imaṃ gāthaṃ abhāsi—

40\. _‘Na te sukhaṃ pajānanti,_  
_ye na passanti nandanaṃ;_  
_Āvāsaṃ naradevānaṃ,_  
_tidasānaṃ yasassinan’ti._  


41\. Evaṃ vutte, bhikkhave, aññatarā devatā taṃ devataṃ gāthāya paccabhāsi—

42\. _‘Na tvaṃ bāle pajānāsi,_  
_yathā arahataṃ vaco;_  
_Aniccā sabbasaṅkhārā,_  
_uppādavayadhammino;_  
_Uppajjitvā nirujjhanti,_  
_tesaṃ vūpasamo sukho’”ti._  


[Go to previous page (1.2 Nandanavagga)](../1.2.md) / [Go to parent page (1.2 Nandanavagga)](../1.2.md) / [Go to next page (1.2.2 Nandatisutta)](1.2.2.md)


