---
title: 1.8.1 Chetvāsutta
path: /tipitaka/12S1/1/1.8/1.8.1
ref: 273685
breadcrumbs:
  - name: Home
    link: /
  - name: 12S1 Sagāthāvaggasaṃyuttapāḷi
    link: /tipitaka/12S1
  - name: 1 Devatāsaṃyutta
    link: /tipitaka/12S1/1
  - name: 1.8 Chetvāvagga
    link: /tipitaka/12S1/1/1.8
prevL: /tipitaka/12S1/1/1.8
upL: /tipitaka/12S1/1/1.8
nextL: /tipitaka/12S1/1/1.8/1.8.2
---

# 1.8.1 Chetvāsutta

### Devatāsaṃyutta

### Chetvāvagga

### Chetvāsutta

(71.)

334. Sāvatthinidānaṃ. Ekamantaṃ ṭhitā kho sā devatā bhagavantaṃ gāthāya ajjhabhāsi—

335. _“Kiṃsu chetvā sukhaṃ seti,_  
_kiṃsu chetvā na socati;_  
_Kissassu ekadhammassa,_  
_vadhaṃ rocesi gotamā”ti._  


336. _“Kodhaṃ chetvā sukhaṃ seti,_  
_kodhaṃ chetvā na socati;_  
_Kodhassa visamūlassa,_  
_madhuraggassa devate;_  
_Vadhaṃ ariyā pasaṃsanti,_  
_tañhi chetvā na socatī”ti._  



