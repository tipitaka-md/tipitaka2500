
[Home](/) / [12S1 Sagāthāvaggasaṃyuttapāḷi](../../../12S1.md) / [10 Yakkhasaṃyutta](../../10.md) / [10.1 Indakavagga](../10.1.md)

# 10.1.5 Sānusutta

* Yakkhasaṃyutta

* Indakavagga

* Sānusutta

(239.)

1469\. Ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena aññatarissā upāsikāya sānu nāma putto yakkhena gahito hoti. Atha kho sā upāsikā paridevamānā tāyaṃ velāyaṃ imā gāthāyo abhāsi—

1470\. _“Cātuddasiṃ pañcadasiṃ,_  
_yā ca pakkhassa aṭṭhamī;_  
_Pāṭihāriyapakkhañca,_  
_aṭṭhaṅgasusamāgataṃ._  


1471\. _Uposathaṃ upavasanti,_  
_brahmacariyaṃ caranti ye;_  
_Na tehi yakkhā kīḷanti,_  
_iti me arahataṃ sutaṃ;_  
_Sā dāni ajja passāmi,_  
_yakkhā kīḷanti sānunā”ti._  


1472\. _“Cātuddasiṃ pañcadasiṃ,_  
_yā ca pakkhassa aṭṭhamī;_  
_Pāṭihāriyapakkhañca,_  
_aṭṭhaṅgasusamāgataṃ;_  
_Uposathaṃ upavasanti,_  
_brahmacariyaṃ caranti ye._  


1473\. _Na tehi yakkhā kīḷanti,_  
_sāhu te arahataṃ sutaṃ;_  
_Sānuṃ pabuddhaṃ vajjāsi,_  
_yakkhānaṃ vacanaṃ idaṃ;_  
_Mākāsi pāpakaṃ kammaṃ,_  
_āvi vā yadi vā raho._  


1474\. _Sace ca pāpakaṃ kammaṃ,_  
_karissasi karosi vā;_  
_Na te dukkhā pamutyatthi,_  
_uppaccāpi palāyato”ti._  


1475\. _“Mataṃ vā amma rodanti,_  
_yo vā jīvaṃ na dissati;_  
_Jīvantaṃ amma passantī,_  
_kasmā maṃ amma rodasī”ti._  


1476\. _“Mataṃ vā putta rodanti,_  
_yo vā jīvaṃ na dissati;_  
_Yo ca kāme cajitvāna,_  
_punarāgacchate idha;_  
_Taṃ vāpi putta rodanti,_  
_puna jīvaṃ mato hi so._  


1477\. _Kukkuḷā ubbhato tāta,_  
_kukkuḷaṃ patitumicchasi;_  
_Narakā ubbhato tāta,_  
_narakaṃ patitumicchasi._  


1478\. _Abhidhāvatha bhaddante,_  
_kassa ujjhāpayāmase;_  
_Ādittā nīhataṃ bhaṇḍaṃ,_  
_puna ḍayhitumicchasī”ti._  


[Go to previous page (10.1.4 Maṇibhaddasutta)](10.1.4.md) / [Go to parent page (10.1 Indakavagga)](../10.1.md) / [Go to next page (10.1.6 Piyaṅkarasutta)](10.1.6.md)


