
[Home](/) / [12S1 Sagāthāvaggasaṃyuttapāḷi](../../../12S1.md) / [10 Yakkhasaṃyutta](../../10.md) / [10.1 Indakavagga](../10.1.md)

# 𑁧𑁦𑁇𑁧𑁇𑁭 𑀧𑀼𑀦𑀩𑁆𑀩𑀲𑀼𑀲𑀼𑀢𑁆𑀢

### 𑀬𑀓𑁆𑀔𑀲𑀁𑀬𑀼𑀢𑁆𑀢

### 𑀇𑀦𑁆𑀤𑀓𑀯𑀕𑁆𑀕

### 𑀧𑀼𑀦𑀩𑁆𑀩𑀲𑀼𑀲𑀼𑀢𑁆𑀢

(241.)

1482\. 𑀏𑀓𑀁 𑀲𑀫𑀬𑀁 𑀪𑀕𑀯𑀸 𑀲𑀸𑀯𑀢𑁆𑀣𑀺𑀬𑀁 𑀯𑀺𑀳𑀭𑀢𑀺 𑀚𑁂𑀢𑀯𑀦𑁂 𑀅𑀦𑀸𑀣𑀧𑀺𑀡𑁆𑀟𑀺𑀓𑀲𑁆𑀲 𑀆𑀭𑀸𑀫𑁂𑁇 𑀢𑁂𑀦 𑀔𑁄 𑀧𑀦 𑀲𑀫𑀬𑁂𑀦 𑀪𑀕𑀯𑀸 𑀪𑀺𑀓𑁆𑀔𑀽 𑀦𑀺𑀩𑁆𑀩𑀸𑀦𑀧𑀝𑀺𑀲𑀁𑀬𑀼𑀢𑁆𑀢𑀸𑀬 𑀥𑀫𑁆𑀫𑀺𑀬𑀸 𑀓𑀣𑀸𑀬 𑀲𑀦𑁆𑀤𑀲𑁆𑀲𑁂𑀢𑀺 𑀲𑀫𑀸𑀤𑀧𑁂𑀢𑀺 𑀲𑀫𑀼𑀢𑁆𑀢𑁂𑀚𑁂𑀢𑀺 𑀲𑀫𑁆𑀧𑀳𑀁𑀲𑁂𑀢𑀺𑁇 𑀢𑁂 𑀘 𑀪𑀺𑀓𑁆𑀔𑀽 𑀅𑀝𑁆𑀞𑀺𑀁 𑀓𑀢𑁆𑀯𑀸 𑀫𑀦𑀲𑀺 𑀓𑀢𑁆𑀯𑀸 𑀲𑀩𑁆𑀩𑀘𑁂𑀢𑀲𑀸 𑀲𑀫𑀦𑁆𑀦𑀸𑀳𑀭𑀺𑀢𑁆𑀯𑀸 𑀑𑀳𑀺𑀢𑀲𑁄𑀢𑀸 𑀥𑀫𑁆𑀫𑀁 𑀲𑀼𑀡𑀦𑁆𑀢𑀺𑁇 𑀅𑀣 𑀔𑁄 𑀧𑀼𑀦𑀩𑁆𑀩𑀲𑀼𑀫𑀸𑀢𑀸 𑀬𑀓𑁆𑀔𑀺𑀦𑀻 𑀧𑀼𑀢𑁆𑀢𑀓𑁂 𑀏𑀯𑀁 𑀢𑁄𑀲𑁂𑀲𑀺—

1483\. _“𑀢𑀼𑀡𑁆𑀳𑀻 𑀉𑀢𑁆𑀢𑀭𑀺𑀓𑁂 𑀳𑁄𑀳𑀺,_  
_𑀢𑀼𑀡𑁆𑀳𑀻 𑀳𑁄𑀳𑀺 𑀧𑀼𑀦𑀩𑁆𑀩𑀲𑀼;_  
_𑀬𑀸𑀯𑀸𑀳𑀁 𑀩𑀼𑀤𑁆𑀥𑀲𑁂𑀝𑁆𑀞𑀲𑁆𑀲,_  
_𑀥𑀫𑁆𑀫𑀁 𑀲𑁄𑀲𑁆𑀲𑀸𑀫𑀺 𑀲𑀢𑁆𑀣𑀼𑀦𑁄𑁇_  


1484\. _𑀦𑀺𑀩𑁆𑀩𑀸𑀦𑀁 𑀪𑀕𑀯𑀸 𑀆𑀳,_  
_𑀲𑀩𑁆𑀩𑀕𑀦𑁆𑀣𑀧𑁆𑀧𑀫𑁄𑀘𑀦𑀁;_  
_𑀅𑀢𑀺𑀯𑁂𑀮𑀸 𑀘 𑀫𑁂 𑀳𑁄𑀢𑀺,_  
_𑀅𑀲𑁆𑀫𑀺𑀁 𑀥𑀫𑁆𑀫𑁂 𑀧𑀺𑀬𑀸𑀬𑀦𑀸𑁇_  


1485\. _𑀧𑀺𑀬𑁄 𑀮𑁄𑀓𑁂 𑀲𑀓𑁄 𑀧𑀼𑀢𑁆𑀢𑁄,_  
_𑀧𑀺𑀬𑁄 𑀮𑁄𑀓𑁂 𑀲𑀓𑁄 𑀧𑀢𑀺;_  
_𑀢𑀢𑁄 𑀧𑀺𑀬𑀢𑀭𑀸 𑀫𑀬𑁆𑀳𑀁,_  
_𑀅𑀲𑁆𑀲 𑀥𑀫𑁆𑀫𑀲𑁆𑀲 𑀫𑀕𑁆𑀕𑀦𑀸𑁇_  


1486\. _𑀦 𑀳𑀺 𑀧𑀼𑀢𑁆𑀢𑁄 𑀧𑀢𑀺 𑀯𑀸𑀧𑀺,_  
_𑀧𑀺𑀬𑁄 𑀤𑀼𑀓𑁆𑀔𑀸 𑀧𑀫𑁄𑀘𑀬𑁂;_  
_𑀬𑀣𑀸 𑀲𑀤𑁆𑀥𑀫𑁆𑀫𑀲𑁆𑀲𑀯𑀦𑀁,_  
_𑀤𑀼𑀓𑁆𑀔𑀸 𑀫𑁄𑀘𑁂𑀢𑀺 𑀧𑀸𑀡𑀺𑀦𑀁𑁇_  


1487\. _𑀮𑁄𑀓𑁂 𑀤𑀼𑀓𑁆𑀔𑀧𑀭𑁂𑀢𑀲𑁆𑀫𑀺𑀁,_  
_𑀚𑀭𑀸𑀫𑀭𑀡𑀲𑀁𑀬𑀼𑀢𑁂;_  
_𑀚𑀭𑀸𑀫𑀭𑀡𑀫𑁄𑀓𑁆𑀔𑀸𑀬,_  
_𑀬𑀁 𑀥𑀫𑁆𑀫𑀁 𑀅𑀪𑀺𑀲𑀫𑁆𑀩𑀼𑀥𑀁;_  
_𑀢𑀁 𑀥𑀫𑁆𑀫𑀁 𑀲𑁄𑀢𑀼𑀫𑀺𑀘𑁆𑀙𑀸𑀫𑀺,_  
_𑀢𑀼𑀡𑁆𑀳𑀻 𑀳𑁄𑀳𑀺 𑀧𑀼𑀦𑀩𑁆𑀩𑀲𑀽”𑀢𑀺𑁇_  


1488\. _“𑀅𑀫𑁆𑀫𑀸 𑀦 𑀩𑁆𑀬𑀸𑀳𑀭𑀺𑀲𑁆𑀲𑀸𑀫𑀺,_  
_𑀢𑀼𑀡𑁆𑀳𑀻𑀪𑀽𑀢𑀸𑀬𑀫𑀼𑀢𑁆𑀢𑀭𑀸;_  
_𑀥𑀫𑁆𑀫𑀫𑁂𑀯 𑀦𑀺𑀲𑀸𑀫𑁂𑀳𑀺,_  
_𑀲𑀤𑁆𑀥𑀫𑁆𑀫𑀲𑁆𑀲𑀯𑀦𑀁 𑀲𑀼𑀔𑀁;_  
_𑀲𑀤𑁆𑀥𑀫𑁆𑀫𑀲𑁆𑀲 𑀅𑀦𑀜𑁆𑀜𑀸𑀬,_  
_𑀅𑀫𑁆𑀫𑀸 𑀤𑀼𑀓𑁆𑀔𑀁 𑀘𑀭𑀸𑀫𑀲𑁂𑁇_  


1489\. _𑀏𑀲 𑀤𑁂𑀯𑀫𑀦𑀼𑀲𑁆𑀲𑀸𑀦𑀁,_  
_𑀲𑀫𑁆𑀫𑀽𑀍𑀳𑀸𑀦𑀁 𑀧𑀪𑀗𑁆𑀓𑀭𑁄;_  
_𑀩𑀼𑀤𑁆𑀥𑁄 𑀅𑀦𑁆𑀢𑀺𑀫𑀲𑀸𑀭𑀻𑀭𑁄,_  
_𑀥𑀫𑁆𑀫𑀁 𑀤𑁂𑀲𑁂𑀢𑀺 𑀘𑀓𑁆𑀔𑀼𑀫𑀸”𑀢𑀺𑁇_  


1490\. _“𑀲𑀸𑀥𑀼 𑀔𑁄 𑀧𑀡𑁆𑀟𑀺𑀢𑁄 𑀦𑀸𑀫,_  
_𑀧𑀼𑀢𑁆𑀢𑁄 𑀚𑀸𑀢𑁄 𑀉𑀭𑁂𑀲𑀬𑁄;_  
_𑀧𑀼𑀢𑁆𑀢𑁄 𑀫𑁂 𑀩𑀼𑀤𑁆𑀥𑀲𑁂𑀝𑁆𑀞𑀲𑁆𑀲,_  
_𑀥𑀫𑁆𑀫𑀁 𑀲𑀼𑀤𑁆𑀥𑀁 𑀧𑀺𑀬𑀸𑀬𑀢𑀺𑁇_  


1491\. _𑀧𑀼𑀦𑀩𑁆𑀩𑀲𑀼 𑀲𑀼𑀔𑀻 𑀳𑁄𑀳𑀺,_  
_𑀅𑀚𑁆𑀚𑀸𑀳𑀫𑁆𑀳𑀺 𑀲𑀫𑀼𑀕𑁆𑀕𑀢𑀸;_  
_𑀤𑀺𑀝𑁆𑀞𑀸𑀦𑀺 𑀅𑀭𑀺𑀬𑀲𑀘𑁆𑀘𑀸𑀦𑀺,_  
_𑀉𑀢𑁆𑀢𑀭𑀸𑀧𑀺 𑀲𑀼𑀡𑀸𑀢𑀼 𑀫𑁂”𑀢𑀺𑁇_  


[Go to previous page (10.1.6 Piyaṅkarasutta)](10.1.6.md) / [Go to parent page (10.1 Indakavagga)](../10.1.md) / [Go to next page (10.1.8 Sudattasutta)](10.1.8.md)


