---
title: 10.1.9 Paṭhamasukkāsutta
path: /tipitaka/12S1/10/10.1/10.1.9
ref: 273857
breadcrumbs:
  - name: Home
    link: /
  - name: 12S1 Sagāthāvaggasaṃyuttapāḷi
    link: /tipitaka/12S1
  - name: 10 Yakkhasaṃyutta
    link: /tipitaka/12S1/10
  - name: 10.1 Indakavagga
    link: /tipitaka/12S1/10/10.1
prevL: /tipitaka/12S1/10/10.1/10.1.8
upL: /tipitaka/12S1/10/10.1
nextL: /tipitaka/12S1/10/10.1/10.1.10
---

# 10.1.9 Paṭhamasukkāsutta

### Yakkhasaṃyutta

### Indakavagga

### Paṭhamasukkāsutta

(243.)

1505. Ekaṃ samayaṃ bhagavā rājagahe viharati veḷuvane kalandakanivāpe. Tena kho pana samayena sukkā bhikkhunī mahatiyā parisāya parivutā dhammaṃ deseti. Atha kho sukkāya bhikkhuniyā abhippasanno yakkho rājagahe rathikāya rathikaṃ siṅghāṭakena siṅghāṭakaṃ upasaṅkamitvā tāyaṃ velāyaṃ imā gāthāyo abhāsi—

1506. _“Kiṃ me katā rājagahe manussā,_  
_Madhupītāva seyare;_  
_Ye sukkaṃ na payirupāsanti,_  
_Desentiṃ amataṃ padaṃ._  


1507. _Tañca pana appaṭivānīyaṃ,_  
_Asecanakamojavaṃ;_  
_Pivanti maññe sappaññā,_  
_Valāhakamiva panthagū”ti._  



