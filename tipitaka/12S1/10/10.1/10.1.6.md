
[Home](/) / [12S1 Sagāthāvaggasaṃyuttapāḷi](../../../12S1.md) / [10 Yakkhasaṃyutta](../../10.md) / [10.1 Indakavagga](../10.1.md)

# 10.1.6 Piyaṅkarasutta

* Yakkhasaṃyutta

* Indakavagga

* Piyaṅkarasutta

(240.)

1479\. Ekaṃ samayaṃ āyasmā anuruddho sāvatthiyaṃ viharati jetavane anāthapiṇḍikassa ārāme. Tena kho pana samayena āyasmā anuruddho rattiyā paccūsasamayaṃ paccuṭṭhāya dhammapadāni bhāsati. Atha kho piyaṅkaramātā yakkhinī puttakaṃ evaṃ tosesi—

1480\. _“Mā saddaṃ kari piyaṅkara,_  
_Bhikkhu dhammapadāni bhāsati;_  
_Api ca dhammapadaṃ vijāniya,_  
_Paṭipajjema hitāya no siyā._  


1481\. _Pāṇesu ca saṃyamāmase,_  
_Sampajānamusā na bhaṇāmase;_  
_Sikkhema susīlyamattano,_  
_Api muccema pisācayoniyā”ti._  


[Go to previous page (10.1.5 Sānusutta)](10.1.5.md) / [Go to parent page (10.1 Indakavagga)](../10.1.md) / [Go to next page (10.1.7 Punabbasusutta)](10.1.7.md)


