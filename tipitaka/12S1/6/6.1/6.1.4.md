
[Home](/) / [12S1 Sagāthāvaggasaṃyuttapāḷi](../...md) / [6 Brahmasaṃyutta](...md) / [6.1 Paṭhamavagga](../12S1/6/6.1.md)

# 𑁬𑁇𑁧𑁇𑁪 𑀩𑀓𑀩𑁆𑀭𑀳𑁆𑀫𑀲𑀼𑀢𑁆𑀢

* 𑀩𑁆𑀭𑀳𑁆𑀫𑀲𑀁𑀬𑀼𑀢𑁆𑀢

* 𑀧𑀞𑀫𑀯𑀕𑁆𑀕

* 𑀩𑀓𑀩𑁆𑀭𑀳𑁆𑀫𑀲𑀼𑀢𑁆𑀢

(175.)

1039\. 𑀏𑀯𑀁 𑀫𑁂 𑀲𑀼𑀢𑀁—  𑀏𑀓𑀁 𑀲𑀫𑀬𑀁 𑀪𑀕𑀯𑀸 𑀲𑀸𑀯𑀢𑁆𑀣𑀺𑀬𑀁 𑀯𑀺𑀳𑀭𑀢𑀺 𑀚𑁂𑀢𑀯𑀦𑁂 𑀅𑀦𑀸𑀣𑀧𑀺𑀡𑁆𑀟𑀺𑀓𑀲𑁆𑀲 𑀆𑀭𑀸𑀫𑁂𑁇 𑀢𑁂𑀦 𑀔𑁄 𑀧𑀦 𑀲𑀫𑀬𑁂𑀦 𑀩𑀓𑀲𑁆𑀲 𑀩𑁆𑀭𑀳𑁆𑀫𑀼𑀦𑁄 𑀏𑀯𑀭𑀽𑀧𑀁 𑀧𑀸𑀧𑀓𑀁 𑀤𑀺𑀝𑁆𑀞𑀺𑀕𑀢𑀁 𑀉𑀧𑁆𑀧𑀦𑁆𑀦𑀁 𑀳𑁄𑀢𑀺—  “𑀇𑀤𑀁 𑀦𑀺𑀘𑁆𑀘𑀁, 𑀇𑀤𑀁 𑀥𑀼𑀯𑀁, 𑀇𑀤𑀁 𑀲𑀲𑁆𑀲𑀢𑀁, 𑀇𑀤𑀁 𑀓𑁂𑀯𑀮𑀁, 𑀇𑀤𑀁 𑀅𑀘𑀯𑀦𑀥𑀫𑁆𑀫𑀁, 𑀇𑀤𑀜𑁆𑀳𑀺 𑀦 𑀚𑀸𑀬𑀢𑀺 𑀦 𑀚𑀻𑀬𑀢𑀺 𑀦 𑀫𑀻𑀬𑀢𑀺 𑀦 𑀘𑀯𑀢𑀺 𑀦 𑀉𑀧𑀧𑀚𑁆𑀚𑀢𑀺, 𑀇𑀢𑁄 𑀘 𑀧𑀦𑀜𑁆𑀜𑀁 𑀉𑀢𑁆𑀢𑀭𑀺 𑀦𑀺𑀲𑁆𑀲𑀭𑀡𑀁 𑀦𑀢𑁆𑀣𑀻”𑀢𑀺𑁇

1040\. 𑀅𑀣 𑀔𑁄 𑀪𑀕𑀯𑀸 𑀩𑀓𑀲𑁆𑀲 𑀩𑁆𑀭𑀳𑁆𑀫𑀼𑀦𑁄 𑀘𑁂𑀢𑀲𑀸 𑀘𑁂𑀢𑁄𑀧𑀭𑀺𑀯𑀺𑀢𑀓𑁆𑀓𑀫𑀜𑁆𑀜𑀸𑀬—  𑀲𑁂𑀬𑁆𑀬𑀣𑀸𑀧𑀺 𑀦𑀸𑀫 𑀩𑀮𑀯𑀸 𑀧𑀼𑀭𑀺𑀲𑁄 𑀲𑀫𑀺𑀜𑁆𑀚𑀺𑀢𑀁 𑀯𑀸 𑀩𑀸𑀳𑀁 𑀧𑀲𑀸𑀭𑁂𑀬𑁆𑀬, 𑀧𑀲𑀸𑀭𑀺𑀢𑀁 𑀯𑀸 𑀩𑀸𑀳𑀁 𑀲𑀫𑀺𑀜𑁆𑀚𑁂𑀬𑁆𑀬; 𑀏𑀯𑀫𑁂𑀯—  𑀚𑁂𑀢𑀯𑀦𑁂 𑀅𑀦𑁆𑀢𑀭𑀳𑀺𑀢𑁄 𑀢𑀲𑁆𑀫𑀺𑀁 𑀩𑁆𑀭𑀳𑁆𑀫𑀮𑁄𑀓𑁂 𑀧𑀸𑀢𑀼𑀭𑀳𑁄𑀲𑀺𑁇 𑀅𑀤𑁆𑀤𑀲𑀸 𑀔𑁄 𑀩𑀓𑁄 𑀩𑁆𑀭𑀳𑁆𑀫𑀸 𑀪𑀕𑀯𑀦𑁆𑀢𑀁 𑀤𑀽𑀭𑀢𑁄𑀯 𑀆𑀕𑀘𑁆𑀙𑀦𑁆𑀢𑀁𑁇 𑀤𑀺𑀲𑁆𑀯𑀸𑀦 𑀪𑀕𑀯𑀦𑁆𑀢𑀁 𑀏𑀢𑀤𑀯𑁄𑀘—  “𑀏𑀳𑀺 𑀔𑁄, 𑀫𑀸𑀭𑀺𑀲, 𑀲𑁆𑀯𑀸𑀕𑀢𑀁 𑀢𑁂, 𑀫𑀸𑀭𑀺𑀲𑁇 𑀘𑀺𑀭𑀲𑁆𑀲𑀁 𑀔𑁄, 𑀫𑀸𑀭𑀺𑀲, 𑀇𑀫𑀁 𑀧𑀭𑀺𑀬𑀸𑀬𑀫𑀓𑀸𑀲𑀺 𑀬𑀤𑀺𑀤𑀁 𑀇𑀥𑀸𑀕𑀫𑀦𑀸𑀬𑁇 𑀇𑀤𑀜𑁆𑀳𑀺, 𑀫𑀸𑀭𑀺𑀲, 𑀦𑀺𑀘𑁆𑀘𑀁, 𑀇𑀤𑀁 𑀥𑀼𑀯𑀁, 𑀇𑀤𑀁 𑀲𑀲𑁆𑀲𑀢𑀁, 𑀇𑀤𑀁 𑀓𑁂𑀯𑀮𑀁, 𑀇𑀤𑀁 𑀅𑀘𑀯𑀦𑀥𑀫𑁆𑀫𑀁, 𑀇𑀤𑀜𑁆𑀳𑀺 𑀦 𑀚𑀸𑀬𑀢𑀺 𑀦 𑀚𑀻𑀬𑀢𑀺 𑀦 𑀫𑀻𑀬𑀢𑀺 𑀦 𑀘𑀯𑀢𑀺 𑀦 𑀉𑀧𑀧𑀚𑁆𑀚𑀢𑀺𑁇 𑀇𑀢𑁄 𑀘 𑀧𑀦𑀜𑁆𑀜𑀁 𑀉𑀢𑁆𑀢𑀭𑀺 𑀦𑀺𑀲𑁆𑀲𑀭𑀡𑀁 𑀦𑀢𑁆𑀣𑀻”𑀢𑀺𑁇

1041\. 𑀏𑀯𑀁 𑀯𑀼𑀢𑁆𑀢𑁂, 𑀪𑀕𑀯𑀸 𑀩𑀓𑀁 𑀩𑁆𑀭𑀳𑁆𑀫𑀸𑀦𑀁 𑀏𑀢𑀤𑀯𑁄𑀘—  “𑀅𑀯𑀺𑀚𑁆𑀚𑀸𑀕𑀢𑁄 𑀯𑀢 𑀪𑁄 𑀩𑀓𑁄 𑀩𑁆𑀭𑀳𑁆𑀫𑀸, 𑀅𑀯𑀺𑀚𑁆𑀚𑀸𑀕𑀢𑁄 𑀯𑀢 𑀪𑁄 𑀩𑀓𑁄 𑀩𑁆𑀭𑀳𑁆𑀫𑀸𑁇 𑀬𑀢𑁆𑀭 𑀳𑀺 𑀦𑀸𑀫 𑀅𑀦𑀺𑀘𑁆𑀘𑀁𑀬𑁂𑀯 𑀲𑀫𑀸𑀦𑀁 𑀦𑀺𑀘𑁆𑀘𑀦𑁆𑀢𑀺 𑀯𑀓𑁆𑀔𑀢𑀺, 𑀅𑀥𑀼𑀯𑀁𑀬𑁂𑀯 𑀲𑀫𑀸𑀦𑀁 𑀥𑀼𑀯𑀦𑁆𑀢𑀺 𑀯𑀓𑁆𑀔𑀢𑀺, 𑀅𑀲𑀲𑁆𑀲𑀢𑀁𑀬𑁂𑀯 𑀲𑀫𑀸𑀦𑀁 𑀲𑀲𑁆𑀲𑀢𑀦𑁆𑀢𑀺 𑀯𑀓𑁆𑀔𑀢𑀺, 𑀅𑀓𑁂𑀯𑀮𑀁𑀬𑁂𑀯 𑀲𑀫𑀸𑀦𑀁 𑀓𑁂𑀯𑀮𑀦𑁆𑀢𑀺 𑀯𑀓𑁆𑀔𑀢𑀺, 𑀘𑀯𑀦𑀥𑀫𑁆𑀫𑀁𑀬𑁂𑀯 𑀲𑀫𑀸𑀦𑀁 𑀅𑀘𑀯𑀦𑀥𑀫𑁆𑀫𑀦𑁆𑀢𑀺 𑀯𑀓𑁆𑀔𑀢𑀺𑁇 𑀬𑀢𑁆𑀣 𑀘 𑀧𑀦 𑀚𑀸𑀬𑀢𑀺 𑀘 𑀚𑀻𑀬𑀢𑀺 𑀘 𑀫𑀻𑀬𑀢𑀺 𑀘 𑀘𑀯𑀢𑀺 𑀘 𑀉𑀧𑀧𑀚𑁆𑀚𑀢𑀺 𑀘, 𑀢𑀜𑁆𑀘 𑀢𑀣𑀸 𑀯𑀓𑁆𑀔𑀢𑀺—  ‘𑀇𑀤𑀜𑁆𑀳𑀺 𑀦 𑀚𑀸𑀬𑀢𑀺 𑀦 𑀚𑀻𑀬𑀢𑀺 𑀦 𑀫𑀻𑀬𑀢𑀺 𑀦 𑀘𑀯𑀢𑀺 𑀦 𑀉𑀧𑀧𑀚𑁆𑀚𑀢𑀺’𑁇 𑀲𑀦𑁆𑀢𑀜𑁆𑀘 𑀧𑀦𑀜𑁆𑀜𑀁 𑀉𑀢𑁆𑀢𑀭𑀺 𑀦𑀺𑀲𑁆𑀲𑀭𑀡𑀁, ‘𑀦𑀢𑁆𑀣𑀜𑁆𑀜𑀁 𑀉𑀢𑁆𑀢𑀭𑀺 𑀦𑀺𑀲𑁆𑀲𑀭𑀡𑀦𑁆’𑀢𑀺 𑀯𑀓𑁆𑀔𑀢𑀻”𑀢𑀺𑁇

1042\. _“𑀤𑁆𑀯𑀸𑀲𑀢𑁆𑀢𑀢𑀺 𑀕𑁄𑀢𑀫 𑀧𑀼𑀜𑁆𑀜𑀓𑀫𑁆𑀫𑀸,_  
_𑀯𑀲𑀯𑀢𑁆𑀢𑀺𑀦𑁄 𑀚𑀸𑀢𑀺𑀚𑀭𑀁 𑀅𑀢𑀻𑀢𑀸;_  
_𑀅𑀬𑀫𑀦𑁆𑀢𑀺𑀫𑀸 𑀯𑁂𑀤𑀕𑀽 𑀩𑁆𑀭𑀳𑁆𑀫𑀼𑀧𑀧𑀢𑁆𑀢𑀺,_  
_𑀅𑀲𑁆𑀫𑀸𑀪𑀺𑀚𑀧𑁆𑀧𑀦𑁆𑀢𑀺 𑀚𑀦𑀸 𑀅𑀦𑁂𑀓𑀸”𑀢𑀺𑁇_  


1043\. _“𑀅𑀧𑁆𑀧𑀜𑁆𑀳𑀺 𑀏𑀢𑀁 𑀦 𑀳𑀺 𑀤𑀻𑀖𑀫𑀸𑀬𑀼,_  
_𑀬𑀁 𑀢𑁆𑀯𑀁 𑀩𑀓 𑀫𑀜𑁆𑀜𑀲𑀺 𑀤𑀻𑀖𑀫𑀸𑀬𑀼𑀁;_  
_𑀲𑀢𑀁 𑀲𑀳𑀲𑁆𑀲𑀸𑀦𑀁 𑀦𑀺𑀭𑀩𑁆𑀩𑀼𑀤𑀸𑀦𑀁,_  
_𑀆𑀬𑀼𑀁 𑀧𑀚𑀸𑀦𑀸𑀫𑀺 𑀢𑀯𑀸𑀳𑀁 𑀩𑁆𑀭𑀳𑁆𑀫𑁂”𑀢𑀺𑁇_  


1044\. _“𑀅𑀦𑀦𑁆𑀢𑀤𑀲𑁆𑀲𑀻 𑀪𑀕𑀯𑀸𑀳𑀫𑀲𑁆𑀫𑀺,_  
_𑀚𑀸𑀢𑀺𑀚𑀭𑀁 𑀲𑁄𑀓𑀫𑀼𑀧𑀸𑀢𑀺𑀯𑀢𑁆𑀢𑁄;_  
_𑀓𑀺𑀁 𑀫𑁂 𑀧𑀼𑀭𑀸𑀡𑀁 𑀯𑀢𑀲𑀻𑀮𑀯𑀢𑁆𑀢𑀁,_  
_𑀆𑀘𑀺𑀓𑁆𑀔 𑀫𑁂 𑀢𑀁 𑀬𑀫𑀳𑀁 𑀯𑀺𑀚𑀜𑁆𑀜𑀸”𑀢𑀺𑁇_  


1045\. _“𑀬𑀁 𑀢𑁆𑀯𑀁 𑀅𑀧𑀸𑀬𑁂𑀲𑀺 𑀩𑀳𑀽 𑀫𑀦𑀼𑀲𑁆𑀲𑁂,_  
_𑀧𑀺𑀧𑀸𑀲𑀺𑀢𑁂 𑀖𑀫𑁆𑀫𑀦𑀺 𑀲𑀫𑁆𑀧𑀭𑁂𑀢𑁂;_  
_𑀢𑀁 𑀢𑁂 𑀧𑀼𑀭𑀸𑀡𑀁 𑀯𑀢𑀲𑀻𑀮𑀯𑀢𑁆𑀢𑀁,_  
_𑀲𑀼𑀢𑁆𑀢𑀧𑁆𑀧𑀩𑀼𑀤𑁆𑀥𑁄𑀯 𑀅𑀦𑀼𑀲𑁆𑀲𑀭𑀸𑀫𑀺𑁇_  


1046\. _𑀬𑀁 𑀏𑀡𑀺𑀓𑀽𑀮𑀲𑁆𑀫𑀺𑀁 𑀚𑀦𑀁 𑀕𑀳𑀻𑀢𑀁,_  
_𑀅𑀫𑁄𑀘𑀬𑀻 𑀕𑀬𑁆𑀳𑀓𑀁 𑀦𑀻𑀬𑀫𑀸𑀦𑀁;_  
_𑀢𑀁 𑀢𑁂 𑀧𑀼𑀭𑀸𑀡𑀁 𑀯𑀢𑀲𑀻𑀮𑀯𑀢𑁆𑀢𑀁,_  
_𑀲𑀼𑀢𑁆𑀢𑀧𑁆𑀧𑀩𑀼𑀤𑁆𑀥𑁄𑀯 𑀅𑀦𑀼𑀲𑁆𑀲𑀭𑀸𑀫𑀺𑁇_  


1047\. _𑀕𑀗𑁆𑀕𑀸𑀬 𑀲𑁄𑀢𑀲𑁆𑀫𑀺𑀁 𑀕𑀳𑀻𑀢𑀦𑀸𑀯𑀁,_  
_𑀮𑀼𑀤𑁆𑀤𑁂𑀦 𑀦𑀸𑀕𑁂𑀦 𑀫𑀦𑀼𑀲𑁆𑀲𑀓𑀫𑁆𑀬𑀸;_  
_𑀧𑀫𑁄𑀘𑀬𑀺𑀢𑁆𑀣 𑀩𑀮𑀲𑀸 𑀧𑀲𑀬𑁆𑀳,_  
_𑀢𑀁 𑀢𑁂 𑀧𑀼𑀭𑀸𑀡𑀁 𑀯𑀢𑀲𑀻𑀮𑀯𑀢𑁆𑀢𑀁;_  
_𑀲𑀼𑀢𑁆𑀢𑀧𑁆𑀧𑀩𑀼𑀤𑁆𑀥𑁄𑀯 𑀅𑀦𑀼𑀲𑁆𑀲𑀭𑀸𑀫𑀺𑁇_  


1048\. _𑀓𑀧𑁆𑀧𑁄 𑀘 𑀢𑁂 𑀩𑀤𑁆𑀥𑀘𑀭𑁄 𑀅𑀳𑁄𑀲𑀺𑀁,_  
_𑀲𑀫𑁆𑀩𑀼𑀤𑁆𑀥𑀺𑀫𑀦𑁆𑀢𑀁 𑀯𑀢𑀺𑀦𑀁 𑀅𑀫𑀜𑁆𑀜𑀺;_  
_𑀢𑀁 𑀢𑁂 𑀧𑀼𑀭𑀸𑀡𑀁 𑀯𑀢𑀲𑀻𑀮𑀯𑀢𑁆𑀢𑀁,_  
_𑀲𑀼𑀢𑁆𑀢𑀧𑁆𑀧𑀩𑀼𑀤𑁆𑀥𑁄𑀯 𑀅𑀦𑀼𑀲𑁆𑀲𑀭𑀸𑀫𑀻”𑀢𑀺𑁇_  


1049\. _“𑀅𑀤𑁆𑀥𑀸 𑀧𑀚𑀸𑀦𑀸𑀲𑀺 𑀫𑀫𑁂𑀢𑀫𑀸𑀬𑀼𑀁,_  
_𑀅𑀜𑁆𑀜𑁂𑀧𑀺 𑀚𑀸𑀦𑀸𑀲𑀺 𑀢𑀣𑀸 𑀳𑀺 𑀩𑀼𑀤𑁆𑀥𑁄;_  
_𑀢𑀣𑀸 𑀳𑀺 𑀢𑁆𑀬𑀸𑀬𑀁 𑀚𑀮𑀺𑀢𑀸𑀦𑀼𑀪𑀸𑀯𑁄,_  
_𑀑𑀪𑀸𑀲𑀬𑀁 𑀢𑀺𑀝𑁆𑀞𑀢𑀺 𑀩𑁆𑀭𑀳𑁆𑀫𑀮𑁄𑀓𑀦𑁆”𑀢𑀺𑁇_  


[Go to previous page (6.1.3 Brahmadevasutta)](6.1.3.md) / [Go to parent page (6.1 Paṭhamavagga)](../12S1/6/6.1.md) / [Go to next page (6.1.5 Aññatarabrahmasutta)](6.1.5.md)


