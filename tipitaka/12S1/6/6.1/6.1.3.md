
[Home](/) / [12S1 Sagāthāvaggasaṃyuttapāḷi](../../../12S1.md) / [6 Brahmasaṃyutta](../../6.md) / [6.1 Paṭhamavagga](../6.1.md)

# 𑁬𑁇𑁧𑁇𑁩 𑀩𑁆𑀭𑀳𑁆𑀫𑀤𑁂𑀯𑀲𑀼𑀢𑁆𑀢

### 𑀩𑁆𑀭𑀳𑁆𑀫𑀲𑀁𑀬𑀼𑀢𑁆𑀢

### 𑀧𑀞𑀫𑀯𑀕𑁆𑀕

### 𑀩𑁆𑀭𑀳𑁆𑀫𑀤𑁂𑀯𑀲𑀼𑀢𑁆𑀢

(174.)

1029\. 𑀏𑀯𑀁 𑀫𑁂 𑀲𑀼𑀢𑀁—  𑀏𑀓𑀁 𑀲𑀫𑀬𑀁 𑀪𑀕𑀯𑀸 𑀲𑀸𑀯𑀢𑁆𑀣𑀺𑀬𑀁 𑀯𑀺𑀳𑀭𑀢𑀺 𑀚𑁂𑀢𑀯𑀦𑁂 𑀅𑀦𑀸𑀣𑀧𑀺𑀡𑁆𑀟𑀺𑀓𑀲𑁆𑀲 𑀆𑀭𑀸𑀫𑁂𑁇 𑀢𑁂𑀦 𑀔𑁄 𑀧𑀦 𑀲𑀫𑀬𑁂𑀦 𑀅𑀜𑁆𑀜𑀢𑀭𑀺𑀲𑁆𑀲𑀸 𑀩𑁆𑀭𑀸𑀳𑁆𑀫𑀡𑀺𑀬𑀸 𑀩𑁆𑀭𑀳𑁆𑀫𑀤𑁂𑀯𑁄 𑀦𑀸𑀫 𑀧𑀼𑀢𑁆𑀢𑁄 𑀪𑀕𑀯𑀢𑁄 𑀲𑀦𑁆𑀢𑀺𑀓𑁂 𑀅𑀕𑀸𑀭𑀲𑁆𑀫𑀸 𑀅𑀦𑀕𑀸𑀭𑀺𑀬𑀁 𑀧𑀩𑁆𑀩𑀚𑀺𑀢𑁄 𑀳𑁄𑀢𑀺𑁇

1030\. 𑀅𑀣 𑀔𑁄 𑀆𑀬𑀲𑁆𑀫𑀸 𑀩𑁆𑀭𑀳𑁆𑀫𑀤𑁂𑀯𑁄 𑀏𑀓𑁄 𑀯𑀽𑀧𑀓𑀝𑁆𑀞𑁄 𑀅𑀧𑁆𑀧𑀫𑀢𑁆𑀢𑁄 𑀆𑀢𑀸𑀧𑀻 𑀧𑀳𑀺𑀢𑀢𑁆𑀢𑁄 𑀯𑀺𑀳𑀭𑀦𑁆𑀢𑁄 𑀦𑀘𑀺𑀭𑀲𑁆𑀲𑁂𑀯—  𑀬𑀲𑁆𑀲𑀢𑁆𑀣𑀸𑀬 𑀓𑀼𑀮𑀧𑀼𑀢𑁆𑀢𑀸 𑀲𑀫𑁆𑀫𑀤𑁂𑀯 𑀅𑀕𑀸𑀭𑀲𑁆𑀫𑀸 𑀅𑀦𑀕𑀸𑀭𑀺𑀬𑀁 𑀧𑀩𑁆𑀩𑀚𑀦𑁆𑀢𑀺, 𑀢𑀤𑀦𑀼𑀢𑁆𑀢𑀭𑀁—  𑀩𑁆𑀭𑀳𑁆𑀫𑀘𑀭𑀺𑀬𑀧𑀭𑀺𑀬𑁄𑀲𑀸𑀦𑀁 𑀤𑀺𑀝𑁆𑀞𑁂𑀯 𑀥𑀫𑁆𑀫𑁂 𑀲𑀬𑀁 𑀅𑀪𑀺𑀜𑁆𑀜𑀸 𑀲𑀘𑁆𑀙𑀺𑀓𑀢𑁆𑀯𑀸 𑀉𑀧𑀲𑀫𑁆𑀧𑀚𑁆𑀚 𑀯𑀺𑀳𑀸𑀲𑀺𑁇 “𑀔𑀻𑀡𑀸 𑀚𑀸𑀢𑀺, 𑀯𑀼𑀲𑀺𑀢𑀁 𑀩𑁆𑀭𑀳𑁆𑀫𑀘𑀭𑀺𑀬𑀁, 𑀓𑀢𑀁 𑀓𑀭𑀡𑀻𑀬𑀁, 𑀦𑀸𑀧𑀭𑀁 𑀇𑀢𑁆𑀣𑀢𑁆𑀢𑀸𑀬𑀸”𑀢𑀺 𑀅𑀩𑁆𑀪𑀜𑁆𑀜𑀸𑀲𑀺𑁇 𑀅𑀜𑁆𑀜𑀢𑀭𑁄 𑀘 𑀧𑀦𑀸𑀬𑀲𑁆𑀫𑀸 𑀩𑁆𑀭𑀳𑁆𑀫𑀤𑁂𑀯𑁄 𑀅𑀭𑀳𑀢𑀁 𑀅𑀳𑁄𑀲𑀺𑁇

1031\. 𑀅𑀣 𑀔𑁄 𑀆𑀬𑀲𑁆𑀫𑀸 𑀩𑁆𑀭𑀳𑁆𑀫𑀤𑁂𑀯𑁄 𑀧𑀼𑀩𑁆𑀩𑀡𑁆𑀳𑀲𑀫𑀬𑀁 𑀦𑀺𑀯𑀸𑀲𑁂𑀢𑁆𑀯𑀸 𑀧𑀢𑁆𑀢𑀘𑀻𑀯𑀭𑀫𑀸𑀤𑀸𑀬 𑀲𑀸𑀯𑀢𑁆𑀣𑀺𑀁 𑀧𑀺𑀡𑁆𑀟𑀸𑀬 𑀧𑀸𑀯𑀺𑀲𑀺𑁇 𑀲𑀸𑀯𑀢𑁆𑀣𑀺𑀬𑀁 𑀲𑀧𑀤𑀸𑀦𑀁 𑀧𑀺𑀡𑁆𑀟𑀸𑀬 𑀘𑀭𑀫𑀸𑀦𑁄 𑀬𑁂𑀦 𑀲𑀓𑀫𑀸𑀢𑀼 𑀦𑀺𑀯𑁂𑀲𑀦𑀁 𑀢𑁂𑀦𑀼𑀧𑀲𑀗𑁆𑀓𑀫𑀺𑁇 𑀢𑁂𑀦 𑀔𑁄 𑀧𑀦 𑀲𑀫𑀬𑁂𑀦 𑀆𑀬𑀲𑁆𑀫𑀢𑁄 𑀩𑁆𑀭𑀳𑁆𑀫𑀤𑁂𑀯𑀲𑁆𑀲 𑀫𑀸𑀢𑀸 𑀩𑁆𑀭𑀸𑀳𑁆𑀫𑀡𑀻 𑀩𑁆𑀭𑀳𑁆𑀫𑀼𑀦𑁄 𑀆𑀳𑀼𑀢𑀺𑀁 𑀦𑀺𑀘𑁆𑀘𑀁 𑀧𑀕𑁆𑀕𑀡𑁆𑀳𑀸𑀢𑀺𑁇 𑀅𑀣 𑀔𑁄 𑀩𑁆𑀭𑀳𑁆𑀫𑀼𑀦𑁄 𑀲𑀳𑀫𑁆𑀧𑀢𑀺𑀲𑁆𑀲 𑀏𑀢𑀤𑀳𑁄𑀲𑀺—  “𑀅𑀬𑀁 𑀔𑁄 𑀆𑀬𑀲𑁆𑀫𑀢𑁄 𑀩𑁆𑀭𑀳𑁆𑀫𑀤𑁂𑀯𑀲𑁆𑀲 𑀫𑀸𑀢𑀸 𑀩𑁆𑀭𑀸𑀳𑁆𑀫𑀡𑀻 𑀩𑁆𑀭𑀳𑁆𑀫𑀼𑀦𑁄 𑀆𑀳𑀼𑀢𑀺𑀁 𑀦𑀺𑀘𑁆𑀘𑀁 𑀧𑀕𑁆𑀕𑀡𑁆𑀳𑀸𑀢𑀺𑁇 𑀬𑀦𑁆𑀦𑀽𑀦𑀸𑀳𑀁 𑀢𑀁 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀲𑀁𑀯𑁂𑀚𑁂𑀬𑁆𑀬𑀦𑁆”𑀢𑀺𑁇 𑀅𑀣 𑀔𑁄 𑀩𑁆𑀭𑀳𑁆𑀫𑀸 𑀲𑀳𑀫𑁆𑀧𑀢𑀺—  𑀲𑁂𑀬𑁆𑀬𑀣𑀸𑀧𑀺 𑀦𑀸𑀫 𑀩𑀮𑀯𑀸 𑀧𑀼𑀭𑀺𑀲𑁄 𑀲𑀫𑀺𑀜𑁆𑀚𑀺𑀢𑀁 𑀯𑀸 𑀩𑀸𑀳𑀁 𑀧𑀲𑀸𑀭𑁂𑀬𑁆𑀬, 𑀧𑀲𑀸𑀭𑀺𑀢𑀁 𑀯𑀸 𑀩𑀸𑀳𑀁 𑀲𑀫𑀺𑀜𑁆𑀚𑁂𑀬𑁆𑀬; 𑀏𑀯𑀫𑁂𑀯—  𑀩𑁆𑀭𑀳𑁆𑀫𑀮𑁄𑀓𑁂 𑀅𑀦𑁆𑀢𑀭𑀳𑀺𑀢𑁄 𑀆𑀬𑀲𑁆𑀫𑀢𑁄 𑀩𑁆𑀭𑀳𑁆𑀫𑀤𑁂𑀯𑀲𑁆𑀲 𑀫𑀸𑀢𑀼 𑀦𑀺𑀯𑁂𑀲𑀦𑁂 𑀧𑀸𑀢𑀼𑀭𑀳𑁄𑀲𑀺𑁇 𑀅𑀣 𑀔𑁄 𑀩𑁆𑀭𑀳𑁆𑀫𑀸 𑀲𑀳𑀫𑁆𑀧𑀢𑀺 𑀯𑁂𑀳𑀸𑀲𑀁 𑀞𑀺𑀢𑁄 𑀆𑀬𑀲𑁆𑀫𑀢𑁄 𑀩𑁆𑀭𑀳𑁆𑀫𑀤𑁂𑀯𑀲𑁆𑀲 𑀫𑀸𑀢𑀭𑀁 𑀩𑁆𑀭𑀸𑀳𑁆𑀫𑀡𑀺𑀁 𑀕𑀸𑀣𑀸𑀬 𑀅𑀚𑁆𑀛𑀪𑀸𑀲𑀺—

1032\. _“𑀤𑀽𑀭𑁂 𑀇𑀢𑁄 𑀩𑁆𑀭𑀸𑀳𑁆𑀫𑀡𑀺 𑀩𑁆𑀭𑀳𑁆𑀫𑀮𑁄𑀓𑁄,_  
_𑀬𑀲𑁆𑀲𑀸𑀳𑀼𑀢𑀺𑀁 𑀧𑀕𑁆𑀕𑀡𑁆𑀳𑀸𑀲𑀺 𑀦𑀺𑀘𑁆𑀘𑀁;_  
_𑀦𑁂𑀢𑀸𑀤𑀺𑀲𑁄 𑀩𑁆𑀭𑀸𑀳𑁆𑀫𑀡𑀺 𑀩𑁆𑀭𑀳𑁆𑀫𑀪𑀓𑁆𑀔𑁄,_  
_𑀓𑀺𑀁 𑀚𑀧𑁆𑀧𑀲𑀺 𑀩𑁆𑀭𑀳𑁆𑀫𑀧𑀣𑀁 𑀅𑀚𑀸𑀦𑀁𑁇_  


1033\. _𑀏𑀲𑁄 𑀳𑀺 𑀢𑁂 𑀩𑁆𑀭𑀸𑀳𑁆𑀫𑀡𑀺 𑀩𑁆𑀭𑀳𑁆𑀫𑀤𑁂𑀯𑁄,_  
_𑀦𑀺𑀭𑀽𑀧𑀥𑀺𑀓𑁄 𑀅𑀢𑀺𑀤𑁂𑀯𑀧𑀢𑁆𑀢𑁄;_  
_𑀅𑀓𑀺𑀜𑁆𑀘𑀦𑁄 𑀪𑀺𑀓𑁆𑀔𑀼 𑀅𑀦𑀜𑁆𑀜𑀧𑁄𑀲𑀻,_  
_𑀬𑁄 𑀢𑁂 𑀲𑁄 𑀧𑀺𑀡𑁆𑀟𑀸𑀬 𑀖𑀭𑀁 𑀧𑀯𑀺𑀝𑁆𑀞𑁄𑁇_  


1034\. _𑀆𑀳𑀼𑀦𑁂𑀬𑁆𑀬𑁄 𑀯𑁂𑀤𑀕𑀼 𑀪𑀸𑀯𑀺𑀢𑀢𑁆𑀢𑁄,_  
_𑀦𑀭𑀸𑀦𑀁 𑀤𑁂𑀯𑀸𑀦𑀜𑁆𑀘 𑀤𑀓𑁆𑀔𑀺𑀡𑁂𑀬𑁆𑀬𑁄;_  
_𑀩𑀸𑀳𑀺𑀢𑁆𑀯𑀸 𑀧𑀸𑀧𑀸𑀦𑀺 𑀅𑀦𑀽𑀧𑀮𑀺𑀢𑁆𑀢𑁄,_  
_𑀖𑀸𑀲𑁂𑀲𑀦𑀁 𑀇𑀭𑀺𑀬𑀢𑀺 𑀲𑀻𑀢𑀺𑀪𑀽𑀢𑁄𑁇_  


1035\. _𑀦 𑀢𑀲𑁆𑀲 𑀧𑀘𑁆𑀙𑀸 𑀦 𑀧𑀼𑀭𑀢𑁆𑀣𑀫𑀢𑁆𑀣𑀺,_  
_𑀲𑀦𑁆𑀢𑁄 𑀯𑀺𑀥𑀽𑀫𑁄 𑀅𑀦𑀺𑀖𑁄 𑀦𑀺𑀭𑀸𑀲𑁄;_  
_𑀦𑀺𑀓𑁆𑀔𑀺𑀢𑁆𑀢𑀤𑀡𑁆𑀟𑁄 𑀢𑀲𑀣𑀸𑀯𑀭𑁂𑀲𑀼,_  
_𑀲𑁄 𑀢𑁆𑀬𑀸𑀳𑀼𑀢𑀺𑀁 𑀪𑀼𑀜𑁆𑀚𑀢𑀼 𑀅𑀕𑁆𑀕𑀧𑀺𑀡𑁆𑀟𑀁𑁇_  


1036\. _𑀯𑀺𑀲𑁂𑀦𑀺𑀪𑀽𑀢𑁄 𑀉𑀧𑀲𑀦𑁆𑀢𑀘𑀺𑀢𑁆𑀢𑁄,_  
_𑀦𑀸𑀕𑁄𑀯 𑀤𑀦𑁆𑀢𑁄 𑀘𑀭𑀢𑀺 𑀅𑀦𑁂𑀚𑁄;_  
_𑀪𑀺𑀓𑁆𑀔𑀼 𑀲𑀼𑀲𑀻𑀮𑁄 𑀲𑀼𑀯𑀺𑀫𑀼𑀢𑁆𑀢𑀘𑀺𑀢𑁆𑀢𑁄,_  
_𑀲𑁄 𑀢𑁆𑀬𑀸𑀳𑀼𑀢𑀺𑀁 𑀪𑀼𑀜𑁆𑀚𑀢𑀼 𑀅𑀕𑁆𑀕𑀧𑀺𑀡𑁆𑀟𑀁𑁇_  


1037\. _𑀢𑀲𑁆𑀫𑀺𑀁 𑀧𑀲𑀦𑁆𑀦𑀸 𑀅𑀯𑀺𑀓𑀫𑁆𑀧𑀫𑀸𑀦𑀸,_  
_𑀧𑀢𑀺𑀝𑁆𑀞𑀧𑁂𑀳𑀺 𑀤𑀓𑁆𑀔𑀺𑀡𑀁 𑀤𑀓𑁆𑀔𑀺𑀡𑁂𑀬𑁆𑀬𑁂;_  
_𑀓𑀭𑁄𑀳𑀺 𑀧𑀼𑀜𑁆𑀜𑀁 𑀲𑀼𑀔𑀫𑀸𑀬𑀢𑀺𑀓𑀁,_  
_𑀤𑀺𑀲𑁆𑀯𑀸 𑀫𑀼𑀦𑀺𑀁 𑀩𑁆𑀭𑀸𑀳𑁆𑀫𑀡𑀺 𑀑𑀖𑀢𑀺𑀡𑁆𑀡𑀦𑁆𑀢𑀺𑁇_  


1038\. _𑀢𑀲𑁆𑀫𑀺𑀁 𑀧𑀲𑀦𑁆𑀦𑀸 𑀅𑀯𑀺𑀓𑀫𑁆𑀧𑀫𑀸𑀦𑀸,_  
_𑀧𑀢𑀺𑀝𑁆𑀞𑀧𑁂𑀲𑀺 𑀤𑀓𑁆𑀔𑀺𑀡𑀁 𑀤𑀓𑁆𑀔𑀺𑀡𑁂𑀬𑁆𑀬𑁂;_  
_𑀅𑀓𑀸𑀲𑀺 𑀧𑀼𑀜𑁆𑀜𑀁 𑀲𑀼𑀔𑀫𑀸𑀬𑀢𑀺𑀓𑀁,_  
_𑀤𑀺𑀲𑁆𑀯𑀸 𑀫𑀼𑀦𑀺𑀁 𑀩𑁆𑀭𑀸𑀳𑁆𑀫𑀡𑀻 𑀑𑀖𑀢𑀺𑀡𑁆𑀡𑀦𑁆”𑀢𑀺𑁇_  


[Go to previous page (6.1.2 Gāravasutta)](6.1.2.md) / [Go to parent page (6.1 Paṭhamavagga)](../6.1.md) / [Go to next page (6.1.4 Bakabrahmasutta)](6.1.4.md)


