
[Home](/) / [12S1 Sagāthāvaggasaṃyuttapāḷi](/tipitaka/12S1.md) / [6 Brahmasaṃyutta](/tipitaka/12S1/6.md) / [6.1 Paṭhamavagga](/tipitaka/12S1/6/6.1.md)

# 𑁬𑁇𑁧𑁇𑁬 𑀩𑁆𑀭𑀳𑁆𑀫𑀮𑁄𑀓𑀲𑀼𑀢𑁆𑀢

### 𑀩𑁆𑀭𑀳𑁆𑀫𑀲𑀁𑀬𑀼𑀢𑁆𑀢

### 𑀧𑀞𑀫𑀯𑀕𑁆𑀕

### 𑀩𑁆𑀭𑀳𑁆𑀫𑀮𑁄𑀓𑀲𑀼𑀢𑁆𑀢

(177.)

1063. 𑀲𑀸𑀯𑀢𑁆𑀣𑀺𑀦𑀺𑀤𑀸𑀦𑀁𑁇 𑀢𑁂𑀦 𑀔𑁄 𑀧𑀦 𑀲𑀫𑀬𑁂𑀦 𑀪𑀕𑀯𑀸 𑀤𑀺𑀯𑀸𑀯𑀺𑀳𑀸𑀭𑀕𑀢𑁄 𑀳𑁄𑀢𑀺 𑀧𑀝𑀺𑀲𑀮𑁆𑀮𑀻𑀦𑁄𑁇 𑀅𑀣 𑀔𑁄 𑀲𑀼𑀩𑁆𑀭𑀳𑁆𑀫𑀸 𑀘 𑀧𑀘𑁆𑀘𑁂𑀓𑀩𑁆𑀭𑀳𑁆𑀫𑀸 𑀲𑀼𑀤𑁆𑀥𑀸𑀯𑀸𑀲𑁄 𑀘 𑀧𑀘𑁆𑀘𑁂𑀓𑀩𑁆𑀭𑀳𑁆𑀫𑀸 𑀬𑁂𑀦 𑀪𑀕𑀯𑀸 𑀢𑁂𑀦𑀼𑀧𑀲𑀗𑁆𑀓𑀫𑀺𑀁𑀲𑀼; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀧𑀘𑁆𑀘𑁂𑀓𑀁 𑀤𑁆𑀯𑀸𑀭𑀩𑀸𑀳𑀁 𑀉𑀧𑀦𑀺𑀲𑁆𑀲𑀸𑀬 𑀅𑀝𑁆𑀞𑀁𑀲𑀼𑁇 𑀅𑀣 𑀔𑁄 𑀲𑀼𑀩𑁆𑀭𑀳𑁆𑀫𑀸 𑀧𑀘𑁆𑀘𑁂𑀓𑀩𑁆𑀭𑀳𑁆𑀫𑀸 𑀲𑀼𑀤𑁆𑀥𑀸𑀯𑀸𑀲𑀁 𑀧𑀘𑁆𑀘𑁂𑀓𑀩𑁆𑀭𑀳𑁆𑀫𑀸𑀦𑀁 𑀏𑀢𑀤𑀯𑁄𑀘—  “𑀅𑀓𑀸𑀮𑁄 𑀔𑁄 𑀢𑀸𑀯, 𑀫𑀸𑀭𑀺𑀲, 𑀪𑀕𑀯𑀦𑁆𑀢𑀁 𑀧𑀬𑀺𑀭𑀼𑀧𑀸𑀲𑀺𑀢𑀼𑀁; 𑀤𑀺𑀯𑀸𑀯𑀺𑀳𑀸𑀭𑀕𑀢𑁄 𑀪𑀕𑀯𑀸 𑀧𑀝𑀺𑀲𑀮𑁆𑀮𑀻𑀦𑁄 𑀘𑁇 𑀅𑀲𑀼𑀓𑁄 𑀘 𑀩𑁆𑀭𑀳𑁆𑀫𑀮𑁄𑀓𑁄 𑀇𑀤𑁆𑀥𑁄 𑀘𑁂𑀯 𑀨𑀻𑀢𑁄 𑀘, 𑀩𑁆𑀭𑀳𑁆𑀫𑀸 𑀘 𑀢𑀢𑁆𑀭 𑀧𑀫𑀸𑀤𑀯𑀺𑀳𑀸𑀭𑀁 𑀯𑀺𑀳𑀭𑀢𑀺𑁇 𑀆𑀬𑀸𑀫, 𑀫𑀸𑀭𑀺𑀲, 𑀬𑁂𑀦 𑀲𑁄 𑀩𑁆𑀭𑀳𑁆𑀫𑀮𑁄𑀓𑁄 𑀢𑁂𑀦𑀼𑀧𑀲𑀗𑁆𑀓𑀫𑀺𑀲𑁆𑀲𑀸𑀫; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀢𑀁 𑀩𑁆𑀭𑀳𑁆𑀫𑀸𑀦𑀁 𑀲𑀁𑀯𑁂𑀚𑁂𑀬𑁆𑀬𑀸𑀫𑀸”𑀢𑀺𑁇 “𑀏𑀯𑀁, 𑀫𑀸𑀭𑀺𑀲𑀸”𑀢𑀺 𑀔𑁄 𑀲𑀼𑀤𑁆𑀥𑀸𑀯𑀸𑀲𑁄 𑀧𑀘𑁆𑀘𑁂𑀓𑀩𑁆𑀭𑀳𑁆𑀫𑀸 𑀲𑀼𑀩𑁆𑀭𑀳𑁆𑀫𑀼𑀦𑁄 𑀧𑀘𑁆𑀘𑁂𑀓𑀩𑁆𑀭𑀳𑁆𑀫𑀼𑀦𑁄 𑀧𑀘𑁆𑀘𑀲𑁆𑀲𑁄𑀲𑀺𑁇

1064. 𑀅𑀣 𑀔𑁄 𑀲𑀼𑀩𑁆𑀭𑀳𑁆𑀫𑀸 𑀘 𑀧𑀘𑁆𑀘𑁂𑀓𑀩𑁆𑀭𑀳𑁆𑀫𑀸 𑀲𑀼𑀤𑁆𑀥𑀸𑀯𑀸𑀲𑁄 𑀘 𑀧𑀘𑁆𑀘𑁂𑀓𑀩𑁆𑀭𑀳𑁆𑀫𑀸—  𑀲𑁂𑀬𑁆𑀬𑀣𑀸𑀧𑀺 𑀦𑀸𑀫 𑀩𑀮𑀯𑀸 𑀧𑀼𑀭𑀺𑀲𑁄…𑀧𑁂…  𑀏𑀯𑀫𑁂𑀯—  𑀪𑀕𑀯𑀢𑁄 𑀧𑀼𑀭𑀢𑁄 𑀅𑀦𑁆𑀢𑀭𑀳𑀺𑀢𑀸 𑀢𑀲𑁆𑀫𑀺𑀁 𑀩𑁆𑀭𑀳𑁆𑀫𑀮𑁄𑀓𑁂 𑀧𑀸𑀢𑀼𑀭𑀳𑁂𑀲𑀼𑀁𑁇 𑀅𑀤𑁆𑀤𑀲𑀸 𑀔𑁄 𑀲𑁄 𑀩𑁆𑀭𑀳𑁆𑀫𑀸 𑀢𑁂 𑀩𑁆𑀭𑀳𑁆𑀫𑀸𑀦𑁄 𑀤𑀽𑀭𑀢𑁄𑀯 𑀆𑀕𑀘𑁆𑀙𑀦𑁆𑀢𑁂𑁇 𑀤𑀺𑀲𑁆𑀯𑀸𑀦 𑀢𑁂 𑀩𑁆𑀭𑀳𑁆𑀫𑀸𑀦𑁄 𑀏𑀢𑀤𑀯𑁄𑀘—  “𑀳𑀦𑁆𑀤 𑀓𑀼𑀢𑁄 𑀦𑀼 𑀢𑀼𑀫𑁆𑀳𑁂, 𑀫𑀸𑀭𑀺𑀲𑀸, 𑀆𑀕𑀘𑁆𑀙𑀣𑀸”𑀢𑀺? “𑀆𑀕𑀢𑀸 𑀔𑁄 𑀫𑀬𑀁, 𑀫𑀸𑀭𑀺𑀲, 𑀅𑀫𑁆𑀳 𑀢𑀲𑁆𑀲 𑀪𑀕𑀯𑀢𑁄 𑀲𑀦𑁆𑀢𑀺𑀓𑀸 𑀅𑀭𑀳𑀢𑁄 𑀲𑀫𑁆𑀫𑀸𑀲𑀫𑁆𑀩𑀼𑀤𑁆𑀥𑀲𑁆𑀲𑁇 𑀕𑀘𑁆𑀙𑁂𑀬𑁆𑀬𑀸𑀲𑀺 𑀧𑀦 𑀢𑁆𑀯𑀁, 𑀫𑀸𑀭𑀺𑀲, 𑀢𑀲𑁆𑀲 𑀪𑀕𑀯𑀢𑁄 𑀉𑀧𑀝𑁆𑀞𑀸𑀦𑀁 𑀅𑀭𑀳𑀢𑁄 𑀲𑀫𑁆𑀫𑀸𑀲𑀫𑁆𑀩𑀼𑀤𑁆𑀥𑀲𑁆𑀲𑀸”𑀢𑀺?

1065. 𑀏𑀯𑀁 𑀯𑀼𑀢𑁆𑀢𑁄, 𑀔𑁄 𑀲𑁄 𑀩𑁆𑀭𑀳𑁆𑀫𑀸 𑀢𑀁 𑀯𑀘𑀦𑀁 𑀅𑀦𑀥𑀺𑀯𑀸𑀲𑁂𑀦𑁆𑀢𑁄 𑀲𑀳𑀲𑁆𑀲𑀓𑁆𑀔𑀢𑁆𑀢𑀼𑀁 𑀅𑀢𑁆𑀢𑀸𑀦𑀁 𑀅𑀪𑀺𑀦𑀺𑀫𑁆𑀫𑀺𑀦𑀺𑀢𑁆𑀯𑀸 𑀲𑀼𑀩𑁆𑀭𑀳𑁆𑀫𑀸𑀦𑀁 𑀧𑀘𑁆𑀘𑁂𑀓𑀩𑁆𑀭𑀳𑁆𑀫𑀸𑀦𑀁 𑀏𑀢𑀤𑀯𑁄𑀘—  “𑀧𑀲𑁆𑀲𑀲𑀺 𑀫𑁂 𑀦𑁄 𑀢𑁆𑀯𑀁, 𑀫𑀸𑀭𑀺𑀲, 𑀏𑀯𑀭𑀽𑀧𑀁 𑀇𑀤𑁆𑀥𑀸𑀦𑀼𑀪𑀸𑀯𑀦𑁆”𑀢𑀺? “𑀧𑀲𑁆𑀲𑀸𑀫𑀺 𑀔𑁄 𑀢𑁆𑀬𑀸𑀳𑀁, 𑀫𑀸𑀭𑀺𑀲, 𑀏𑀯𑀭𑀽𑀧𑀁 𑀇𑀤𑁆𑀥𑀸𑀦𑀼𑀪𑀸𑀯𑀦𑁆”𑀢𑀺𑁇 “𑀲𑁄 𑀔𑁆𑀯𑀸𑀳𑀁, 𑀫𑀸𑀭𑀺𑀲, 𑀏𑀯𑀁𑀫𑀳𑀺𑀤𑁆𑀥𑀺𑀓𑁄 𑀏𑀯𑀁𑀫𑀳𑀸𑀦𑀼𑀪𑀸𑀯𑁄 𑀓𑀲𑁆𑀲 𑀅𑀜𑁆𑀜𑀲𑁆𑀲 𑀲𑀫𑀡𑀲𑁆𑀲 𑀯𑀸 𑀩𑁆𑀭𑀸𑀳𑁆𑀫𑀡𑀲𑁆𑀲 𑀯𑀸 𑀉𑀧𑀝𑁆𑀞𑀸𑀦𑀁 𑀕𑀫𑀺𑀲𑁆𑀲𑀸𑀫𑀻”𑀢𑀺?

1066. 𑀅𑀣 𑀔𑁄 𑀲𑀼𑀩𑁆𑀭𑀳𑁆𑀫𑀸 𑀧𑀘𑁆𑀘𑁂𑀓𑀩𑁆𑀭𑀳𑁆𑀫𑀸 𑀤𑁆𑀯𑀺𑀲𑀳𑀲𑁆𑀲𑀓𑁆𑀔𑀢𑁆𑀢𑀼𑀁 𑀅𑀢𑁆𑀢𑀸𑀦𑀁 𑀅𑀪𑀺𑀦𑀺𑀫𑁆𑀫𑀺𑀦𑀺𑀢𑁆𑀯𑀸 𑀢𑀁 𑀩𑁆𑀭𑀳𑁆𑀫𑀸𑀦𑀁 𑀏𑀢𑀤𑀯𑁄𑀘—  “𑀧𑀲𑁆𑀲𑀲𑀺 𑀫𑁂 𑀦𑁄 𑀢𑁆𑀯𑀁, 𑀫𑀸𑀭𑀺𑀲, 𑀏𑀯𑀭𑀽𑀧𑀁 𑀇𑀤𑁆𑀥𑀸𑀦𑀼𑀪𑀸𑀯𑀦𑁆”𑀢𑀺? “𑀧𑀲𑁆𑀲𑀸𑀫𑀺 𑀔𑁄 𑀢𑁆𑀬𑀸𑀳𑀁, 𑀫𑀸𑀭𑀺𑀲, 𑀏𑀯𑀭𑀽𑀧𑀁 𑀇𑀤𑁆𑀥𑀸𑀦𑀼𑀪𑀸𑀯𑀦𑁆”𑀢𑀺𑁇 “𑀢𑀬𑀸 𑀘 𑀔𑁄, 𑀫𑀸𑀭𑀺𑀲, 𑀫𑀬𑀸 𑀘 𑀲𑁆𑀯𑁂𑀯 𑀪𑀕𑀯𑀸 𑀫𑀳𑀺𑀤𑁆𑀥𑀺𑀓𑀢𑀭𑁄 𑀘𑁂𑀯 𑀫𑀳𑀸𑀦𑀼𑀪𑀸𑀯𑀢𑀭𑁄 𑀘𑁇 𑀕𑀘𑁆𑀙𑁂𑀬𑁆𑀬𑀸𑀲𑀺 𑀢𑁆𑀯𑀁, 𑀫𑀸𑀭𑀺𑀲, 𑀢𑀲𑁆𑀲 𑀪𑀕𑀯𑀢𑁄 𑀉𑀧𑀝𑁆𑀞𑀸𑀦𑀁 𑀅𑀭𑀳𑀢𑁄 𑀲𑀫𑁆𑀫𑀸𑀲𑀫𑁆𑀩𑀼𑀤𑁆𑀥𑀲𑁆𑀲𑀸”𑀢𑀺? 𑀅𑀣 𑀔𑁄 𑀲𑁄 𑀩𑁆𑀭𑀳𑁆𑀫𑀸 𑀲𑀼𑀩𑁆𑀭𑀳𑁆𑀫𑀸𑀦𑀁 𑀧𑀘𑁆𑀘𑁂𑀓𑀩𑁆𑀭𑀳𑁆𑀫𑀸𑀦𑀁 𑀕𑀸𑀣𑀸𑀬 𑀅𑀚𑁆𑀛𑀪𑀸𑀲𑀺—

1067. _“𑀢𑀬𑁄 𑀲𑀼𑀧𑀡𑁆𑀡𑀸 𑀘𑀢𑀼𑀭𑁄 𑀘 𑀳𑀁𑀲𑀸,_  
_𑀩𑁆𑀬𑀕𑁆𑀖𑀻𑀦𑀺𑀲𑀸 𑀧𑀜𑁆𑀘𑀲𑀢𑀸 𑀘 𑀛𑀸𑀬𑀺𑀦𑁄;_  
_𑀢𑀬𑀺𑀤𑀁 𑀯𑀺𑀫𑀸𑀦𑀁 𑀚𑀮𑀢𑁂 𑀘 𑀩𑁆𑀭𑀳𑁆𑀫𑁂,_  
_𑀑𑀪𑀸𑀲𑀬𑀁 𑀉𑀢𑁆𑀢𑀭𑀲𑁆𑀲𑀁 𑀤𑀺𑀲𑀸𑀬𑀦𑁆”𑀢𑀺𑁇_  


1068. _“𑀓𑀺𑀜𑁆𑀘𑀸𑀧𑀺 𑀢𑁂 𑀢𑀁 𑀚𑀮𑀢𑁂 𑀯𑀺𑀫𑀸𑀦𑀁,_  
_𑀑𑀪𑀸𑀲𑀬𑀁 𑀉𑀢𑁆𑀢𑀭𑀲𑁆𑀲𑀁 𑀤𑀺𑀲𑀸𑀬𑀁;_  
_𑀭𑀽𑀧𑁂 𑀭𑀡𑀁 𑀤𑀺𑀲𑁆𑀯𑀸 𑀲𑀤𑀸 𑀧𑀯𑁂𑀥𑀺𑀢𑀁,_  
_𑀢𑀲𑁆𑀫𑀸 𑀦 𑀭𑀽𑀧𑁂 𑀭𑀫𑀢𑀻 𑀲𑀼𑀫𑁂𑀥𑁄”𑀢𑀺𑁇_  


1069. 𑀅𑀣 𑀔𑁄 𑀲𑀼𑀩𑁆𑀭𑀳𑁆𑀫𑀸 𑀘 𑀧𑀘𑁆𑀘𑁂𑀓𑀩𑁆𑀭𑀳𑁆𑀫𑀸 𑀲𑀼𑀤𑁆𑀥𑀸𑀯𑀸𑀲𑁄 𑀘 𑀧𑀘𑁆𑀘𑁂𑀓𑀩𑁆𑀭𑀳𑁆𑀫𑀸 𑀢𑀁 𑀩𑁆𑀭𑀳𑁆𑀫𑀸𑀦𑀁 𑀲𑀁𑀯𑁂𑀚𑁂𑀢𑁆𑀯𑀸 𑀢𑀢𑁆𑀣𑁂𑀯𑀦𑁆𑀢𑀭𑀥𑀸𑀬𑀺𑀁𑀲𑀼𑁇 𑀅𑀕𑀫𑀸𑀲𑀺 𑀘 𑀔𑁄 𑀲𑁄 𑀩𑁆𑀭𑀳𑁆𑀫𑀸 𑀅𑀧𑀭𑁂𑀦 𑀲𑀫𑀬𑁂𑀦 𑀪𑀕𑀯𑀢𑁄 𑀉𑀧𑀝𑁆𑀞𑀸𑀦𑀁 𑀅𑀭𑀳𑀢𑁄 𑀲𑀫𑁆𑀫𑀸𑀲𑀫𑁆𑀩𑀼𑀤𑁆𑀥𑀲𑁆𑀲𑀸𑀢𑀺𑁇

[Go to previous page (6.1.5 Aññatarabrahmasutta)](/tipitaka/12S1/6/6.1/6.1.5.md) / [Go to parent page (6.1 Paṭhamavagga)](/tipitaka/12S1/6/6.1.md) / [Go to next page (6.1.7 Kokālikasutta)](/tipitaka/12S1/6/6.1/6.1.7.md)


