
[Home](/) / [12S1 Sagāthāvaggasaṃyuttapāḷi](/tipitaka/12S1.md) / [6 Brahmasaṃyutta](/tipitaka/12S1/6.md) / [6.2 Dutiyavagga](/tipitaka/12S1/6/6.2.md)

# 𑁬𑁇𑁨𑁇𑁩 𑀅𑀦𑁆𑀥𑀓𑀯𑀺𑀦𑁆𑀤𑀲𑀼𑀢𑁆𑀢

### 𑀩𑁆𑀭𑀳𑁆𑀫𑀲𑀁𑀬𑀼𑀢𑁆𑀢

### 𑀤𑀼𑀢𑀺𑀬𑀯𑀕𑁆𑀕

### 𑀅𑀦𑁆𑀥𑀓𑀯𑀺𑀦𑁆𑀤𑀲𑀼𑀢𑁆𑀢

(184.)

1097\. 𑀏𑀓𑀁 𑀲𑀫𑀬𑀁 𑀪𑀕𑀯𑀸 𑀫𑀸𑀕𑀥𑁂𑀲𑀼 𑀯𑀺𑀳𑀭𑀢𑀺 𑀅𑀦𑁆𑀥𑀓𑀯𑀺𑀦𑁆𑀤𑁂𑁇 𑀢𑁂𑀦 𑀔𑁄 𑀧𑀦 𑀲𑀫𑀬𑁂𑀦 𑀪𑀕𑀯𑀸 𑀭𑀢𑁆𑀢𑀦𑁆𑀥𑀓𑀸𑀭𑀢𑀺𑀫𑀺𑀲𑀸𑀬𑀁 𑀅𑀩𑁆𑀪𑁄𑀓𑀸𑀲𑁂 𑀦𑀺𑀲𑀺𑀦𑁆𑀦𑁄 𑀳𑁄𑀢𑀺, 𑀤𑁂𑀯𑁄 𑀘 𑀏𑀓𑀫𑁂𑀓𑀁 𑀨𑀼𑀲𑀸𑀬𑀢𑀺𑁇 𑀅𑀣 𑀔𑁄 𑀩𑁆𑀭𑀳𑁆𑀫𑀸 𑀲𑀳𑀫𑁆𑀧𑀢𑀺 𑀅𑀪𑀺𑀓𑁆𑀓𑀦𑁆𑀢𑀸𑀬 𑀭𑀢𑁆𑀢𑀺𑀬𑀸 𑀅𑀪𑀺𑀓𑁆𑀓𑀦𑁆𑀢𑀯𑀡𑁆𑀡𑁄 𑀓𑁂𑀯𑀮𑀓𑀧𑁆𑀧𑀁 𑀅𑀦𑁆𑀥𑀓𑀯𑀺𑀦𑁆𑀤𑀁 𑀑𑀪𑀸𑀲𑁂𑀢𑁆𑀯𑀸 𑀬𑁂𑀦 𑀪𑀕𑀯𑀸 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀪𑀕𑀯𑀦𑁆𑀢𑀁 𑀅𑀪𑀺𑀯𑀸𑀤𑁂𑀢𑁆𑀯𑀸 𑀏𑀓𑀫𑀦𑁆𑀢𑀁 𑀅𑀝𑁆𑀞𑀸𑀲𑀺𑁇 𑀏𑀓𑀫𑀦𑁆𑀢𑀁 𑀞𑀺𑀢𑁄 𑀔𑁄 𑀩𑁆𑀭𑀳𑁆𑀫𑀸 𑀲𑀳𑀫𑁆𑀧𑀢𑀺 𑀪𑀕𑀯𑀢𑁄 𑀲𑀦𑁆𑀢𑀺𑀓𑁂 𑀇𑀫𑀸 𑀕𑀸𑀣𑀸𑀬𑁄 𑀅𑀪𑀸𑀲𑀺—

1098\. _“𑀲𑁂𑀯𑁂𑀣 𑀧𑀦𑁆𑀢𑀸𑀦𑀺 𑀲𑁂𑀦𑀸𑀲𑀦𑀸𑀦𑀺,_  
_𑀘𑀭𑁂𑀬𑁆𑀬 𑀲𑀁𑀬𑁄𑀚𑀦𑀯𑀺𑀧𑁆𑀧𑀫𑁄𑀓𑁆𑀔𑀸;_  
_𑀲𑀘𑁂 𑀭𑀢𑀺𑀁 𑀦𑀸𑀥𑀺𑀕𑀘𑁆𑀙𑁂𑀬𑁆𑀬 𑀢𑀢𑁆𑀣,_  
_𑀲𑀁𑀖𑁂 𑀯𑀲𑁂 𑀭𑀓𑁆𑀔𑀺𑀢𑀢𑁆𑀢𑁄 𑀲𑀢𑀻𑀫𑀸𑁇_  


1099\. _𑀓𑀼𑀮𑀸𑀓𑀼𑀮𑀁 𑀧𑀺𑀡𑁆𑀟𑀺𑀓𑀸𑀬 𑀘𑀭𑀦𑁆𑀢𑁄,_  
_𑀇𑀦𑁆𑀤𑁆𑀭𑀺𑀬𑀕𑀼𑀢𑁆𑀢𑁄 𑀦𑀺𑀧𑀓𑁄 𑀲𑀢𑀺𑀫𑀸;_  
_𑀲𑁂𑀯𑁂𑀣 𑀧𑀦𑁆𑀢𑀸𑀦𑀺 𑀲𑁂𑀦𑀸𑀲𑀦𑀸𑀦𑀺,_  
_𑀪𑀬𑀸 𑀧𑀫𑀼𑀢𑁆𑀢𑁄 𑀅𑀪𑀬𑁂 𑀯𑀺𑀫𑀼𑀢𑁆𑀢𑁄𑁇_  


1100\. _𑀬𑀢𑁆𑀣 𑀪𑁂𑀭𑀯𑀸 𑀲𑀭𑀻𑀲𑀧𑀸,_  
_𑀯𑀺𑀚𑁆𑀚𑀼 𑀲𑀜𑁆𑀘𑀭𑀢𑀺 𑀣𑀦𑀬𑀢𑀺 𑀤𑁂𑀯𑁄;_  
_𑀅𑀦𑁆𑀥𑀓𑀸𑀭𑀢𑀺𑀫𑀺𑀲𑀸𑀬 𑀭𑀢𑁆𑀢𑀺𑀬𑀸,_  
_𑀦𑀺𑀲𑀻𑀤𑀺 𑀢𑀢𑁆𑀣 𑀪𑀺𑀓𑁆𑀔𑀼 𑀯𑀺𑀕𑀢𑀮𑁄𑀫𑀳𑀁𑀲𑁄𑁇_  


1101\. _𑀇𑀤𑀜𑁆𑀳𑀺 𑀚𑀸𑀢𑀼 𑀫𑁂 𑀤𑀺𑀝𑁆𑀞𑀁,_  
_𑀦𑀬𑀺𑀤𑀁 𑀇𑀢𑀺𑀳𑀻𑀢𑀺𑀳𑀁;_  
_𑀏𑀓𑀲𑁆𑀫𑀺𑀁 𑀩𑁆𑀭𑀳𑁆𑀫𑀘𑀭𑀺𑀬𑀲𑁆𑀫𑀺𑀁,_  
_𑀲𑀳𑀲𑁆𑀲𑀁 𑀫𑀘𑁆𑀘𑀼𑀳𑀸𑀬𑀺𑀦𑀁𑁇_  


1102\. _𑀪𑀺𑀬𑁆𑀬𑁄 𑀧𑀜𑁆𑀘𑀲𑀢𑀸 𑀲𑁂𑀓𑁆𑀔𑀸,_  
_𑀤𑀲𑀸 𑀘 𑀤𑀲𑀥𑀸 𑀤𑀲;_  
_𑀲𑀩𑁆𑀩𑁂 𑀲𑁄𑀢𑀲𑀫𑀸𑀧𑀦𑁆𑀦𑀸,_  
_𑀅𑀢𑀺𑀭𑀘𑁆𑀙𑀸𑀦𑀕𑀸𑀫𑀺𑀦𑁄𑁇_  


1103\. _𑀅𑀣𑀸𑀬𑀁 𑀇𑀢𑀭𑀸 𑀧𑀚𑀸,_  
_𑀧𑀼𑀜𑁆𑀜𑀪𑀸𑀕𑀸𑀢𑀺 𑀫𑁂 𑀫𑀦𑁄;_  
_𑀲𑀗𑁆𑀔𑀸𑀢𑀼𑀁 𑀦𑁄𑀧𑀺 𑀲𑀓𑁆𑀓𑁄𑀫𑀺,_  
_𑀫𑀼𑀲𑀸𑀯𑀸𑀤𑀲𑁆𑀲 𑀑𑀢𑁆𑀢𑀧𑀦𑁆”𑀢𑀺𑁇_  


[Go to previous page (6.2.2 Devadattasutta)](/tipitaka/12S1/6/6.2/6.2.2.md) / [Go to parent page (6.2 Dutiyavagga)](/tipitaka/12S1/6/6.2.md) / [Go to next page (6.2.4 Aruṇavatīsutta)](/tipitaka/12S1/6/6.2/6.2.4.md)


