
[Home](/) / [12S1 Sagāthāvaggasaṃyuttapāḷi](/tipitaka/12S1.md) / [6 Brahmasaṃyutta](/tipitaka/12S1/6.md) / [6.2 Dutiyavagga](/tipitaka/12S1/6/6.2.md)

# 6.2.1 Sanaṅkumārasutta

### Brahmasaṃyutta

### Dutiyavagga

### Sanaṅkumārasutta

(182.)

1092. Evaṃ me sutaṃ—  ekaṃ samayaṃ bhagavā rājagahe viharati sappinītīre. Atha kho brahmā sanaṅkumāro abhikkantāya rattiyā abhikkantavaṇṇo kevalakappaṃ sappinītīraṃ obhāsetvā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ aṭṭhāsi. Ekamantaṃ ṭhito kho brahmā sanaṅkumāro bhagavato santike imaṃ gāthaṃ abhāsi—

1093. _“Khattiyo seṭṭho janetasmiṃ,_  
_ye gottapaṭisārino;_  
_Vijjācaraṇasampanno,_  
_so seṭṭho devamānuse”ti._  


1094. Idamavoca brahmā sanaṅkumāro. Samanuñño satthā ahosi. Atha kho brahmā sanaṅkumāro “samanuñño me satthā”ti bhagavantaṃ abhivādetvā padakkhiṇaṃ katvā tatthevantaradhāyīti.

[Go to previous page (6.2 Dutiyavagga)](/tipitaka/12S1/6/6.2.md) / [Go to parent page (6.2 Dutiyavagga)](/tipitaka/12S1/6/6.2.md) / [Go to next page (6.2.2 Devadattasutta)](/tipitaka/12S1/6/6.2/6.2.2.md)


