
[Home](/) / [12S1 Sagāthāvaggasaṃyuttapāḷi](/tipitaka/12S1.md) / [11 Sakkasaṃyutta](/tipitaka/12S1/11.md) / [11.2 Dutiyavagga](/tipitaka/12S1/11/11.2.md)

# 11.2.6 Yajamānasutta

### Sakkasaṃyutta

### Dutiyavagga

### Yajamānasutta

(262.)

1649. Ekaṃ samayaṃ bhagavā rājagahe viharati gijjhakūṭe pabbate. Atha kho sakko devānamindo yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ aṭṭhāsi. Ekamantaṃ ṭhito kho sakko devānamindo bhagavantaṃ gāthāya ajjhabhāsi—

1650. _“Yajamānānaṃ manussānaṃ,_  
_puññapekkhāna pāṇinaṃ;_  
_Karotaṃ opadhikaṃ puññaṃ,_  
_kattha dinnaṃ mahapphalan”ti._  


1651. _“Cattāro ca paṭipannā,_  
_cattāro ca phale ṭhitā;_  
_Esa saṃgho ujubhūto,_  
_paññāsīlasamāhito._  


1652. _Yajamānānaṃ manussānaṃ,_  
_Puññapekkhāna pāṇinaṃ;_  
_Karotaṃ opadhikaṃ puññaṃ,_  
_Saṃghe dinnaṃ mahapphalan”ti._  


[Go to previous page](/tipitaka/12S1/11/11.2/11.2.5.md) / [Go to parent page](/tipitaka/12S1/11/11.2.md) / [Go to next page](/tipitaka/12S1/11/11.2/11.2.7.md)


