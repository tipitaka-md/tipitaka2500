
[Home](/) / [12S1 Sagāthāvaggasaṃyuttapāḷi](../../../12S1.md) / [11 Sakkasaṃyutta](../../11.md) / [11.2 Dutiyavagga](../11.2.md)

# 11.2.6 Yajamānasutta

* Sakkasaṃyutta

* Dutiyavagga

* Yajamānasutta

(262.)

1649\. Ekaṃ samayaṃ bhagavā rājagahe viharati gijjhakūṭe pabbate. Atha kho sakko devānamindo yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ aṭṭhāsi. Ekamantaṃ ṭhito kho sakko devānamindo bhagavantaṃ gāthāya ajjhabhāsi—

1650\. _“Yajamānānaṃ manussānaṃ,_  
_puññapekkhāna pāṇinaṃ;_  
_Karotaṃ opadhikaṃ puññaṃ,_  
_kattha dinnaṃ mahapphalan”ti._  


1651\. _“Cattāro ca paṭipannā,_  
_cattāro ca phale ṭhitā;_  
_Esa saṃgho ujubhūto,_  
_paññāsīlasamāhito._  


1652\. _Yajamānānaṃ manussānaṃ,_  
_Puññapekkhāna pāṇinaṃ;_  
_Karotaṃ opadhikaṃ puññaṃ,_  
_Saṃghe dinnaṃ mahapphalan”ti._  


[Go to previous page (11.2.5 Rāmaṇeyyakasutta)](11.2.5.md) / [Go to parent page (11.2 Dutiyavagga)](../11.2.md) / [Go to next page (11.2.7 Buddhavandanāsutta)](11.2.7.md)


