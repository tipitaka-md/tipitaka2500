
[Home](/) / [12S1 Sagāthāvaggasaṃyuttapāḷi](../../../12S1.md) / [11 Sakkasaṃyutta](../../11.md) / [11.1 Paṭhamavagga](../11.1.md)

# 𑁧𑁧𑁇𑁧𑁇𑁪 𑀯𑁂𑀧𑀘𑀺𑀢𑁆𑀢𑀺𑀲𑀼𑀢𑁆𑀢

* 𑀲𑀓𑁆𑀓𑀲𑀁𑀬𑀼𑀢𑁆𑀢

* 𑀧𑀞𑀫𑀯𑀕𑁆𑀕

* 𑀯𑁂𑀧𑀘𑀺𑀢𑁆𑀢𑀺𑀲𑀼𑀢𑁆𑀢

(250.)

1561\. 𑀲𑀸𑀯𑀢𑁆𑀣𑀺𑀦𑀺𑀤𑀸𑀦𑀁𑁇 “𑀪𑀽𑀢𑀧𑀼𑀩𑁆𑀩𑀁, 𑀪𑀺𑀓𑁆𑀔𑀯𑁂, 𑀤𑁂𑀯𑀸𑀲𑀼𑀭𑀲𑀗𑁆𑀕𑀸𑀫𑁄 𑀲𑀫𑀼𑀧𑀩𑁆𑀬𑀽𑀍𑀳𑁄 𑀅𑀳𑁄𑀲𑀺𑁇 𑀅𑀣 𑀔𑁄, 𑀪𑀺𑀓𑁆𑀔𑀯𑁂, 𑀯𑁂𑀧𑀘𑀺𑀢𑁆𑀢𑀺 𑀅𑀲𑀼𑀭𑀺𑀦𑁆𑀤𑁄 𑀅𑀲𑀼𑀭𑁂 𑀆𑀫𑀦𑁆𑀢𑁂𑀲𑀺—  ‘𑀲𑀘𑁂, 𑀫𑀸𑀭𑀺𑀲𑀸, 𑀤𑁂𑀯𑀸𑀦𑀁 𑀅𑀲𑀼𑀭𑀲𑀗𑁆𑀕𑀸𑀫𑁂 𑀲𑀫𑀼𑀧𑀩𑁆𑀬𑀽𑀍𑀳𑁂 𑀅𑀲𑀼𑀭𑀸 𑀚𑀺𑀦𑁂𑀬𑁆𑀬𑀼𑀁 𑀤𑁂𑀯𑀸 𑀧𑀭𑀸𑀚𑀺𑀦𑁂𑀬𑁆𑀬𑀼𑀁, 𑀬𑁂𑀦 𑀦𑀁 𑀲𑀓𑁆𑀓𑀁 𑀤𑁂𑀯𑀸𑀦𑀫𑀺𑀦𑁆𑀤𑀁 𑀓𑀡𑁆𑀞𑀧𑀜𑁆𑀘𑀫𑁂𑀳𑀺 𑀩𑀦𑁆𑀥𑀦𑁂𑀳𑀺 𑀩𑀦𑁆𑀥𑀺𑀢𑁆𑀯𑀸 𑀫𑀫 𑀲𑀦𑁆𑀢𑀺𑀓𑁂 𑀆𑀦𑁂𑀬𑁆𑀬𑀸𑀣 𑀅𑀲𑀼𑀭𑀧𑀼𑀭𑀦𑁆’𑀢𑀺𑁇 𑀲𑀓𑁆𑀓𑁄𑀧𑀺 𑀔𑁄, 𑀪𑀺𑀓𑁆𑀔𑀯𑁂, 𑀤𑁂𑀯𑀸𑀦𑀫𑀺𑀦𑁆𑀤𑁄 𑀤𑁂𑀯𑁂 𑀢𑀸𑀯𑀢𑀺𑀁𑀲𑁂 𑀆𑀫𑀦𑁆𑀢𑁂𑀲𑀺—  ‘𑀲𑀘𑁂, 𑀫𑀸𑀭𑀺𑀲𑀸, 𑀤𑁂𑀯𑀸𑀦𑀁 𑀅𑀲𑀼𑀭𑀲𑀗𑁆𑀕𑀸𑀫𑁂 𑀲𑀫𑀼𑀧𑀩𑁆𑀬𑀽𑀍𑀳𑁂 𑀤𑁂𑀯𑀸 𑀚𑀺𑀦𑁂𑀬𑁆𑀬𑀼𑀁 𑀅𑀲𑀼𑀭𑀸 𑀧𑀭𑀸𑀚𑀺𑀦𑁂𑀬𑁆𑀬𑀼𑀁, 𑀬𑁂𑀦 𑀦𑀁 𑀯𑁂𑀧𑀘𑀺𑀢𑁆𑀢𑀺𑀁 𑀅𑀲𑀼𑀭𑀺𑀦𑁆𑀤𑀁 𑀓𑀡𑁆𑀞𑀧𑀜𑁆𑀘𑀫𑁂𑀳𑀺 𑀩𑀦𑁆𑀥𑀦𑁂𑀳𑀺 𑀩𑀦𑁆𑀥𑀺𑀢𑁆𑀯𑀸 𑀫𑀫 𑀲𑀦𑁆𑀢𑀺𑀓𑁂 𑀆𑀦𑁂𑀬𑁆𑀬𑀸𑀣 𑀲𑀼𑀥𑀫𑁆𑀫𑀲𑀪𑀦𑁆’𑀢𑀺𑁇 𑀢𑀲𑁆𑀫𑀺𑀁 𑀔𑁄 𑀧𑀦, 𑀪𑀺𑀓𑁆𑀔𑀯𑁂, 𑀲𑀗𑁆𑀕𑀸𑀫𑁂 𑀤𑁂𑀯𑀸 𑀚𑀺𑀦𑀺𑀁𑀲𑀼, 𑀅𑀲𑀼𑀭𑀸 𑀧𑀭𑀸𑀚𑀺𑀦𑀺𑀁𑀲𑀼𑁇 𑀅𑀣 𑀔𑁄, 𑀪𑀺𑀓𑁆𑀔𑀯𑁂, 𑀤𑁂𑀯𑀸 𑀢𑀸𑀯𑀢𑀺𑀁𑀲𑀸 𑀯𑁂𑀧𑀘𑀺𑀢𑁆𑀢𑀺𑀁 𑀅𑀲𑀼𑀭𑀺𑀦𑁆𑀤𑀁 𑀓𑀡𑁆𑀞𑀧𑀜𑁆𑀘𑀫𑁂𑀳𑀺 𑀩𑀦𑁆𑀥𑀦𑁂𑀳𑀺 𑀩𑀦𑁆𑀥𑀺𑀢𑁆𑀯𑀸 𑀲𑀓𑁆𑀓𑀲𑁆𑀲 𑀤𑁂𑀯𑀸𑀦𑀫𑀺𑀦𑁆𑀤𑀲𑁆𑀲 𑀲𑀦𑁆𑀢𑀺𑀓𑁂 𑀆𑀦𑁂𑀲𑀼𑀁 𑀲𑀼𑀥𑀫𑁆𑀫𑀲𑀪𑀁𑁇 𑀢𑀢𑁆𑀭 𑀲𑀼𑀤𑀁, 𑀪𑀺𑀓𑁆𑀔𑀯𑁂, 𑀯𑁂𑀧𑀘𑀺𑀢𑁆𑀢𑀺 𑀅𑀲𑀼𑀭𑀺𑀦𑁆𑀤𑁄 𑀓𑀡𑁆𑀞𑀧𑀜𑁆𑀘𑀫𑁂𑀳𑀺 𑀩𑀦𑁆𑀥𑀦𑁂𑀳𑀺 𑀩𑀤𑁆𑀥𑁄 𑀲𑀓𑁆𑀓𑀁 𑀤𑁂𑀯𑀸𑀦𑀫𑀺𑀦𑁆𑀤𑀁 𑀲𑀼𑀥𑀫𑁆𑀫𑀲𑀪𑀁 𑀧𑀯𑀺𑀲𑀦𑁆𑀢𑀜𑁆𑀘 𑀦𑀺𑀓𑁆𑀔𑀫𑀦𑁆𑀢𑀜𑁆𑀘 𑀅𑀲𑀩𑁆𑀪𑀸𑀳𑀺 𑀨𑀭𑀼𑀲𑀸𑀳𑀺 𑀯𑀸𑀘𑀸𑀳𑀺 𑀅𑀓𑁆𑀓𑁄𑀲𑀢𑀺 𑀧𑀭𑀺𑀪𑀸𑀲𑀢𑀺𑁇 𑀅𑀣 𑀔𑁄, 𑀪𑀺𑀓𑁆𑀔𑀯𑁂, 𑀫𑀸𑀢𑀮𑀺 𑀲𑀗𑁆𑀕𑀸𑀳𑀓𑁄 𑀲𑀓𑁆𑀓𑀁 𑀤𑁂𑀯𑀸𑀦𑀫𑀺𑀦𑁆𑀤𑀁 𑀕𑀸𑀣𑀸𑀳𑀺 𑀅𑀚𑁆𑀛𑀪𑀸𑀲𑀺—

1562\. _‘𑀪𑀬𑀸 𑀦𑀼 𑀫𑀖𑀯𑀸 𑀲𑀓𑁆𑀓,_  
_𑀤𑀼𑀩𑁆𑀩𑀮𑁆𑀬𑀸 𑀦𑁄 𑀢𑀺𑀢𑀺𑀓𑁆𑀔𑀲𑀺;_  
_𑀲𑀼𑀡𑀦𑁆𑀢𑁄 𑀨𑀭𑀼𑀲𑀁 𑀯𑀸𑀘𑀁,_  
_𑀲𑀫𑁆𑀫𑀼𑀔𑀸 𑀯𑁂𑀧𑀘𑀺𑀢𑁆𑀢𑀺𑀦𑁄’𑀢𑀺𑁇_  


1563\. _‘𑀦𑀸𑀳𑀁 𑀪𑀬𑀸 𑀦 𑀤𑀼𑀩𑁆𑀩𑀮𑁆𑀬𑀸,_  
_𑀔𑀫𑀸𑀫𑀺 𑀯𑁂𑀧𑀘𑀺𑀢𑁆𑀢𑀺𑀦𑁄;_  
_𑀓𑀣𑀜𑁆𑀳𑀺 𑀫𑀸𑀤𑀺𑀲𑁄 𑀯𑀺𑀜𑁆𑀜𑀽,_  
_𑀩𑀸𑀮𑁂𑀦 𑀧𑀝𑀺𑀲𑀁𑀬𑀼𑀚𑁂’𑀢𑀺𑁇_  


1564\. _‘𑀪𑀺𑀬𑁆𑀬𑁄 𑀩𑀸𑀮𑀸 𑀧𑀪𑀺𑀚𑁆𑀚𑁂𑀬𑁆𑀬𑀼𑀁,_  
_𑀦𑁄 𑀘𑀲𑁆𑀲 𑀧𑀝𑀺𑀲𑁂𑀥𑀓𑁄;_  
_𑀢𑀲𑁆𑀫𑀸 𑀪𑀼𑀲𑁂𑀦 𑀤𑀡𑁆𑀟𑁂𑀦,_  
_𑀥𑀻𑀭𑁄 𑀩𑀸𑀮𑀁 𑀦𑀺𑀲𑁂𑀥𑀬𑁂’𑀢𑀺𑁇_  


1565\. _‘𑀏𑀢𑀤𑁂𑀯 𑀅𑀳𑀁 𑀫𑀜𑁆𑀜𑁂,_  
_𑀩𑀸𑀮𑀲𑁆𑀲 𑀧𑀝𑀺𑀲𑁂𑀥𑀦𑀁;_  
_𑀧𑀭𑀁 𑀲𑀗𑁆𑀓𑀼𑀧𑀺𑀢𑀁 𑀜𑀢𑁆𑀯𑀸,_  
_𑀬𑁄 𑀲𑀢𑁄 𑀉𑀧𑀲𑀫𑁆𑀫𑀢𑀻’𑀢𑀺𑁇_  


1566\. _‘𑀏𑀢𑀤𑁂𑀯 𑀢𑀺𑀢𑀺𑀓𑁆𑀔𑀸𑀬,_  
_𑀯𑀚𑁆𑀚𑀁 𑀧𑀲𑁆𑀲𑀸𑀫𑀺 𑀯𑀸𑀲𑀯;_  
_𑀬𑀤𑀸 𑀦𑀁 𑀫𑀜𑁆𑀜𑀢𑀺 𑀩𑀸𑀮𑁄,_  
_𑀪𑀬𑀸 𑀫𑁆𑀬𑀸𑀬𑀁 𑀢𑀺𑀢𑀺𑀓𑁆𑀔𑀢𑀺;_  
_𑀅𑀚𑁆𑀛𑀸𑀭𑀼𑀳𑀢𑀺 𑀤𑀼𑀫𑁆𑀫𑁂𑀥𑁄,_  
_𑀕𑁄𑀯 𑀪𑀺𑀬𑁆𑀬𑁄 𑀧𑀮𑀸𑀬𑀺𑀦𑀦𑁆’𑀢𑀺𑁇_  


1567\. _‘𑀓𑀸𑀫𑀁 𑀫𑀜𑁆𑀜𑀢𑀼 𑀯𑀸 𑀫𑀸 𑀯𑀸,_  
_𑀪𑀬𑀸 𑀫𑁆𑀬𑀸𑀬𑀁 𑀢𑀺𑀢𑀺𑀓𑁆𑀔𑀢𑀺;_  
_𑀲𑀤𑀢𑁆𑀣𑀧𑀭𑀫𑀸 𑀅𑀢𑁆𑀣𑀸,_  
_𑀔𑀦𑁆𑀢𑁆𑀬𑀸 𑀪𑀺𑀬𑁆𑀬𑁄 𑀦 𑀯𑀺𑀚𑁆𑀚𑀢𑀺𑁇_  


1568\. _𑀬𑁄 𑀳𑀯𑁂 𑀩𑀮𑀯𑀸 𑀲𑀦𑁆𑀢𑁄,_  
_𑀤𑀼𑀩𑁆𑀩𑀮𑀲𑁆𑀲 𑀢𑀺𑀢𑀺𑀓𑁆𑀔𑀢𑀺;_  
_𑀢𑀫𑀸𑀳𑀼 𑀧𑀭𑀫𑀁 𑀔𑀦𑁆𑀢𑀺𑀁,_  
_𑀦𑀺𑀘𑁆𑀘𑀁 𑀔𑀫𑀢𑀺 𑀤𑀼𑀩𑁆𑀩𑀮𑁄𑁇_  


1569\. _𑀅𑀩𑀮𑀁 𑀢𑀁 𑀩𑀮𑀁 𑀆𑀳𑀼,_  
_𑀬𑀲𑁆𑀲 𑀩𑀸𑀮𑀩𑀮𑀁 𑀩𑀮𑀁;_  
_𑀩𑀮𑀲𑁆𑀲 𑀥𑀫𑁆𑀫𑀕𑀼𑀢𑁆𑀢𑀲𑁆𑀲,_  
_𑀧𑀝𑀺𑀯𑀢𑁆𑀢𑀸 𑀦 𑀯𑀺𑀚𑁆𑀚𑀢𑀺𑁇_  


1570\. _𑀢𑀲𑁆𑀲𑁂𑀯 𑀢𑁂𑀦 𑀧𑀸𑀧𑀺𑀬𑁄,_  
_𑀬𑁄 𑀓𑀼𑀤𑁆𑀥𑀁 𑀧𑀝𑀺𑀓𑀼𑀚𑁆𑀛𑀢𑀺;_  
_𑀓𑀼𑀤𑁆𑀥𑀁 𑀅𑀧𑁆𑀧𑀝𑀺𑀓𑀼𑀚𑁆𑀛𑀦𑁆𑀢𑁄,_  
_𑀲𑀗𑁆𑀕𑀸𑀫𑀁 𑀚𑁂𑀢𑀺 𑀤𑀼𑀚𑁆𑀚𑀬𑀁𑁇_  


1571\. _𑀉𑀪𑀺𑀦𑁆𑀦𑀫𑀢𑁆𑀣𑀁 𑀘𑀭𑀢𑀺,_  
_𑀅𑀢𑁆𑀢𑀦𑁄 𑀘 𑀧𑀭𑀲𑁆𑀲 𑀘;_  
_𑀧𑀭𑀁 𑀲𑀗𑁆𑀓𑀼𑀧𑀺𑀢𑀁 𑀜𑀢𑁆𑀯𑀸,_  
_𑀬𑁄 𑀲𑀢𑁄 𑀉𑀧𑀲𑀫𑁆𑀫𑀢𑀺𑁇_  


1572\. _𑀉𑀪𑀺𑀦𑁆𑀦𑀁 𑀢𑀺𑀓𑀺𑀘𑁆𑀙𑀦𑁆𑀢𑀸𑀦𑀁,_  
_𑀅𑀢𑁆𑀢𑀦𑁄 𑀘 𑀧𑀭𑀲𑁆𑀲 𑀘;_  
_𑀚𑀦𑀸 𑀫𑀜𑁆𑀜𑀦𑁆𑀢𑀺 𑀩𑀸𑀮𑁄𑀢𑀺,_  
_𑀬𑁂 𑀥𑀫𑁆𑀫𑀲𑁆𑀲 𑀅𑀓𑁄𑀯𑀺𑀤𑀸’𑀢𑀺𑁇_  


1573\. 𑀲𑁄 𑀳𑀺 𑀦𑀸𑀫, 𑀪𑀺𑀓𑁆𑀔𑀯𑁂, 𑀲𑀓𑁆𑀓𑁄 𑀤𑁂𑀯𑀸𑀦𑀫𑀺𑀦𑁆𑀤𑁄 𑀲𑀓𑀁 𑀧𑀼𑀜𑁆𑀜𑀨𑀮𑀁 𑀉𑀧𑀚𑀻𑀯𑀫𑀸𑀦𑁄 𑀤𑁂𑀯𑀸𑀦𑀁 𑀢𑀸𑀯𑀢𑀺𑀁𑀲𑀸𑀦𑀁 𑀇𑀲𑁆𑀲𑀭𑀺𑀬𑀸𑀥𑀺𑀧𑀘𑁆𑀘𑀁 𑀭𑀚𑁆𑀚𑀁 𑀓𑀸𑀭𑁂𑀦𑁆𑀢𑁄 𑀔𑀦𑁆𑀢𑀺𑀲𑁄𑀭𑀘𑁆𑀘𑀲𑁆𑀲 𑀯𑀡𑁆𑀡𑀯𑀸𑀤𑀻 𑀪𑀯𑀺𑀲𑁆𑀲𑀢𑀺𑁇 𑀇𑀥 𑀔𑁄 𑀢𑀁, 𑀪𑀺𑀓𑁆𑀔𑀯𑁂, 𑀲𑁄𑀪𑁂𑀣 𑀬𑀁 𑀢𑀼𑀫𑁆𑀳𑁂 𑀏𑀯𑀁 𑀲𑁆𑀯𑀸𑀓𑁆𑀔𑀸𑀢𑁂 𑀥𑀫𑁆𑀫𑀯𑀺𑀦𑀬𑁂 𑀧𑀩𑁆𑀩𑀚𑀺𑀢𑀸 𑀲𑀫𑀸𑀦𑀸 𑀔𑀫𑀸 𑀘 𑀪𑀯𑁂𑀬𑁆𑀬𑀸𑀣 𑀲𑁄𑀭𑀢𑀸 𑀘𑀸”𑀢𑀺𑁇

[Go to previous page (11.1.3 Dhajaggasutta)](11.1.3.md) / [Go to parent page (11.1 Paṭhamavagga)](../11.1.md) / [Go to next page (11.1.5 Subhāsitajayasutta)](11.1.5.md)


