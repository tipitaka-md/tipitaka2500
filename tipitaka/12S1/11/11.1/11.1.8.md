---
title: 11.1.8 Verocanaasurindasutta
path: /tipitaka/12S1/11/11.1/11.1.8
ref: 273868
breadcrumbs:
  - name: Home
    link: /
  - name: 12S1 Sagāthāvaggasaṃyuttapāḷi
    link: /tipitaka/12S1
  - name: 11 Sakkasaṃyutta
    link: /tipitaka/12S1/11
  - name: 11.1 Paṭhamavagga
    link: /tipitaka/12S1/11/11.1
prevL: /tipitaka/12S1/11/11.1/11.1.7
upL: /tipitaka/12S1/11/11.1
nextL: /tipitaka/12S1/11/11.1/11.1.9
---

# 11.1.8 Verocanaasurindasutta

### Sakkasaṃyutta

### Paṭhamavagga

### Verocanaasurindasutta

(254.)

1595. Sāvatthiyaṃ jetavane. Tena kho pana samayena bhagavā divāvihāragato hoti paṭisallīno. Atha kho sakko ca devānamindo verocano ca asurindo yena bhagavā tenupasaṅkamiṃsu; upasaṅkamitvā paccekaṃ dvārabāhaṃ nissāya aṭṭhaṃsu. Atha kho verocano asurindo bhagavato santike imaṃ gāthaṃ abhāsi—

1596. _“Vāyametheva puriso,_  
_yāva atthassa nipphadā;_  
_Nipphannasobhano attho,_  
_verocanavaco idan”ti._  


1597. _“Vāyametheva puriso,_  
_yāva atthassa nipphadā;_  
_Nipphannasobhano attho,_  
_khantyā bhiyyo na vijjatī”ti._  


1598. _“Sabbe sattā atthajātā,_  
_tattha tattha yathārahaṃ;_  
_Saṃyogaparamā tveva,_  
_sambhogā sabbapāṇinaṃ;_  
_Nipphannasobhano attho,_  
_verocanavaco idan”ti._  


1599. _“Sabbe sattā atthajātā,_  
_tattha tattha yathārahaṃ;_  
_Saṃyogaparamā tveva,_  
_sambhogā sabbapāṇinaṃ;_  
_Nipphannasobhano attho,_  
_khantyā bhiyyo na vijjatī”ti._  



