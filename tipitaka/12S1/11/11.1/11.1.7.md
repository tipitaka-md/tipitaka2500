---
title: 11.1.7 Nadubbhiyasutta
path: /tipitaka/12S1/11/11.1/11.1.7
ref: 273867
breadcrumbs:
  - name: Home
    link: /
  - name: 12S1 Sagāthāvaggasaṃyuttapāḷi
    link: /tipitaka/12S1
  - name: 11 Sakkasaṃyutta
    link: /tipitaka/12S1/11
  - name: 11.1 Paṭhamavagga
    link: /tipitaka/12S1/11/11.1
prevL: /tipitaka/12S1/11/11.1/11.1.6
upL: /tipitaka/12S1/11/11.1
nextL: /tipitaka/12S1/11/11.1/11.1.8
---

# 11.1.7 Nadubbhiyasutta

### Sakkasaṃyutta

### Paṭhamavagga

### Nadubbhiyasutta

(253.)

1591. Sāvatthiyaṃ. “Bhūtapubbaṃ, bhikkhave, sakkassa devānamindassa rahogatassa paṭisallīnassa evaṃ cetaso parivitakko udapādi—  ‘yopi me assa supaccatthiko tassapāhaṃ na dubbheyyan’ti. Atha kho, bhikkhave, vepacitti asurindo sakkassa devānamindassa cetasā cetoparivitakkamaññāya yena sakko devānamindo tenupasaṅkami. Addasā kho, bhikkhave, sakko devānamindo vepacittiṃ asurindaṃ dūratova āgacchantaṃ. Disvāna vepacittiṃ asurindaṃ etadavoca—  ‘tiṭṭha, vepacitti, gahitosī’ti.

1592. ‘Yadeva te, mārisa, pubbe cittaṃ, tadeva tvaṃ mā pajahāsī’ti.

1593. ‘Sapassu ca me, vepacitti, adubbhāyā’ti.

1594. _‘Yaṃ musā bhaṇato pāpaṃ,_  
_Yaṃ pāpaṃ ariyūpavādino;_  
_Mittadduno ca yaṃ pāpaṃ,_  
_Yaṃ pāpaṃ akataññuno;_  
_Tameva pāpaṃ phusatu,_  
_Yo te dubbhe sujampatī’”ti._  



