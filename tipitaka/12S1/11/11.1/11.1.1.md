
[Home](/) / [12S1 Sagāthāvaggasaṃyuttapāḷi](../../../12S1.md) / [11 Sakkasaṃyutta](../../11.md) / [11.1 Paṭhamavagga](../11.1.md)

# 𑁧𑁧𑁇𑁧𑁇𑁧 𑀲𑀼𑀯𑀻𑀭𑀲𑀼𑀢𑁆𑀢

* 𑀲𑀓𑁆𑀓𑀲𑀁𑀬𑀼𑀢𑁆𑀢

* 𑀧𑀞𑀫𑀯𑀕𑁆𑀕

* 𑀲𑀼𑀯𑀻𑀭𑀲𑀼𑀢𑁆𑀢

(247.)

1529\. 𑀏𑀯𑀁 𑀫𑁂 𑀲𑀼𑀢𑀁—  𑀏𑀓𑀁 𑀲𑀫𑀬𑀁 𑀪𑀕𑀯𑀸 𑀲𑀸𑀯𑀢𑁆𑀣𑀺𑀬𑀁 𑀯𑀺𑀳𑀭𑀢𑀺 𑀚𑁂𑀢𑀯𑀦𑁂 𑀅𑀦𑀸𑀣𑀧𑀺𑀡𑁆𑀟𑀺𑀓𑀲𑁆𑀲 𑀆𑀭𑀸𑀫𑁂𑁇 𑀢𑀢𑁆𑀭 𑀔𑁄 𑀪𑀕𑀯𑀸 𑀪𑀺𑀓𑁆𑀔𑀽 𑀆𑀫𑀦𑁆𑀢𑁂𑀲𑀺—  “𑀪𑀺𑀓𑁆𑀔𑀯𑁄”𑀢𑀺𑁇 “𑀪𑀤𑀦𑁆𑀢𑁂”𑀢𑀺 𑀢𑁂 𑀪𑀺𑀓𑁆𑀔𑀽 𑀪𑀕𑀯𑀢𑁄 𑀧𑀘𑁆𑀘𑀲𑁆𑀲𑁄𑀲𑀼𑀁𑁇 𑀪𑀕𑀯𑀸 𑀏𑀢𑀤𑀯𑁄𑀘—

1530\. “𑀪𑀽𑀢𑀧𑀼𑀩𑁆𑀩𑀁, 𑀪𑀺𑀓𑁆𑀔𑀯𑁂, 𑀅𑀲𑀼𑀭𑀸 𑀤𑁂𑀯𑁂 𑀅𑀪𑀺𑀬𑀁𑀲𑀼𑁇 𑀅𑀣 𑀔𑁄, 𑀪𑀺𑀓𑁆𑀔𑀯𑁂, 𑀲𑀓𑁆𑀓𑁄 𑀤𑁂𑀯𑀸𑀦𑀫𑀺𑀦𑁆𑀤𑁄 𑀲𑀼𑀯𑀻𑀭𑀁 𑀤𑁂𑀯𑀧𑀼𑀢𑁆𑀢𑀁 𑀆𑀫𑀦𑁆𑀢𑁂𑀲𑀺—  ‘𑀏𑀢𑁂, 𑀢𑀸𑀢 𑀲𑀼𑀯𑀻𑀭, 𑀅𑀲𑀼𑀭𑀸 𑀤𑁂𑀯𑁂 𑀅𑀪𑀺𑀬𑀦𑁆𑀢𑀺𑁇 𑀕𑀘𑁆𑀙, 𑀢𑀸𑀢 𑀲𑀼𑀯𑀻𑀭, 𑀅𑀲𑀼𑀭𑁂 𑀧𑀘𑁆𑀘𑀼𑀬𑁆𑀬𑀸𑀳𑀻’𑀢𑀺𑁇 ‘𑀏𑀯𑀁, 𑀪𑀤𑁆𑀤𑀦𑁆𑀢𑀯𑀸’𑀢𑀺 𑀔𑁄, 𑀪𑀺𑀓𑁆𑀔𑀯𑁂, 𑀲𑀼𑀯𑀻𑀭𑁄 𑀤𑁂𑀯𑀧𑀼𑀢𑁆𑀢𑁄 𑀲𑀓𑁆𑀓𑀲𑁆𑀲 𑀤𑁂𑀯𑀸𑀦𑀫𑀺𑀦𑁆𑀤𑀲𑁆𑀲 𑀧𑀝𑀺𑀲𑁆𑀲𑀼𑀢𑁆𑀯𑀸 𑀧𑀫𑀸𑀤𑀁 𑀆𑀧𑀸𑀤𑁂𑀲𑀺𑁇 𑀤𑀼𑀢𑀺𑀬𑀫𑁆𑀧𑀺 𑀔𑁄, 𑀪𑀺𑀓𑁆𑀔𑀯𑁂, 𑀲𑀓𑁆𑀓𑁄 𑀤𑁂𑀯𑀸𑀦𑀫𑀺𑀦𑁆𑀤𑁄 𑀲𑀼𑀯𑀻𑀭𑀁 𑀤𑁂𑀯𑀧𑀼𑀢𑁆𑀢𑀁 𑀆𑀫𑀦𑁆𑀢𑁂𑀲𑀺—  ‘𑀏𑀢𑁂, 𑀢𑀸𑀢 𑀲𑀼𑀯𑀻𑀭, 𑀅𑀲𑀼𑀭𑀸 𑀤𑁂𑀯𑁂 𑀅𑀪𑀺𑀬𑀦𑁆𑀢𑀺𑁇 𑀕𑀘𑁆𑀙, 𑀢𑀸𑀢 𑀲𑀼𑀯𑀻𑀭, 𑀅𑀲𑀼𑀭𑁂 𑀧𑀘𑁆𑀘𑀼𑀬𑁆𑀬𑀸𑀳𑀻’𑀢𑀺𑁇 ‘𑀏𑀯𑀁, 𑀪𑀤𑁆𑀤𑀦𑁆𑀢𑀯𑀸’𑀢𑀺 𑀔𑁄, 𑀪𑀺𑀓𑁆𑀔𑀯𑁂, 𑀲𑀼𑀯𑀻𑀭𑁄 𑀤𑁂𑀯𑀧𑀼𑀢𑁆𑀢𑁄 𑀲𑀓𑁆𑀓𑀲𑁆𑀲 𑀤𑁂𑀯𑀸𑀦𑀫𑀺𑀦𑁆𑀤𑀲𑁆𑀲 𑀧𑀝𑀺𑀲𑁆𑀲𑀼𑀢𑁆𑀯𑀸 𑀤𑀼𑀢𑀺𑀬𑀫𑁆𑀧𑀺 𑀧𑀫𑀸𑀤𑀁 𑀆𑀧𑀸𑀤𑁂𑀲𑀺𑁇 𑀢𑀢𑀺𑀬𑀫𑁆𑀧𑀺 𑀔𑁄, 𑀪𑀺𑀓𑁆𑀔𑀯𑁂, 𑀲𑀓𑁆𑀓𑁄 𑀤𑁂𑀯𑀸𑀦𑀫𑀺𑀦𑁆𑀤𑁄 𑀲𑀼𑀯𑀻𑀭𑀁 𑀤𑁂𑀯𑀧𑀼𑀢𑁆𑀢𑀁 𑀆𑀫𑀦𑁆𑀢𑁂𑀲𑀺—  ‘𑀏𑀢𑁂, 𑀢𑀸𑀢 𑀲𑀼𑀯𑀻𑀭, 𑀅𑀲𑀼𑀭𑀸 𑀤𑁂𑀯𑁂 𑀅𑀪𑀺𑀬𑀦𑁆𑀢𑀺𑁇 𑀕𑀘𑁆𑀙, 𑀢𑀸𑀢 𑀲𑀼𑀯𑀻𑀭, 𑀅𑀲𑀼𑀭𑁂 𑀧𑀘𑁆𑀘𑀼𑀬𑁆𑀬𑀸𑀳𑀻’𑀢𑀺𑁇 ‘𑀏𑀯𑀁, 𑀪𑀤𑁆𑀤𑀦𑁆𑀢𑀯𑀸’𑀢𑀺 𑀔𑁄, 𑀪𑀺𑀓𑁆𑀔𑀯𑁂, 𑀲𑀼𑀯𑀻𑀭𑁄 𑀤𑁂𑀯𑀧𑀼𑀢𑁆𑀢𑁄 𑀲𑀓𑁆𑀓𑀲𑁆𑀲 𑀤𑁂𑀯𑀸𑀦𑀫𑀺𑀦𑁆𑀤𑀲𑁆𑀲 𑀧𑀝𑀺𑀲𑁆𑀲𑀼𑀢𑁆𑀯𑀸 𑀢𑀢𑀺𑀬𑀫𑁆𑀧𑀺 𑀧𑀫𑀸𑀤𑀁 𑀆𑀧𑀸𑀤𑁂𑀲𑀺𑁇 𑀅𑀣 𑀔𑁄, 𑀪𑀺𑀓𑁆𑀔𑀯𑁂, 𑀲𑀓𑁆𑀓𑁄 𑀤𑁂𑀯𑀸𑀦𑀫𑀺𑀦𑁆𑀤𑁄 𑀲𑀼𑀯𑀻𑀭𑀁 𑀤𑁂𑀯𑀧𑀼𑀢𑁆𑀢𑀁 𑀕𑀸𑀣𑀸𑀬 𑀅𑀚𑁆𑀛𑀪𑀸𑀲𑀺—

1531\. _‘𑀅𑀦𑀼𑀝𑁆𑀞𑀳𑀁 𑀅𑀯𑀸𑀬𑀸𑀫𑀁,_  
_𑀲𑀼𑀔𑀁 𑀬𑀢𑁆𑀭𑀸𑀥𑀺𑀕𑀘𑁆𑀙𑀢𑀺;_  
_𑀲𑀼𑀯𑀻𑀭 𑀢𑀢𑁆𑀣 𑀕𑀘𑁆𑀙𑀸𑀳𑀺,_  
_𑀫𑀜𑁆𑀘 𑀢𑀢𑁆𑀣𑁂𑀯 𑀧𑀸𑀧𑀬𑀸’𑀢𑀺𑁇_  


1532\. _‘𑀅𑀮𑀲𑁆𑀯𑀲𑁆𑀲 𑀅𑀦𑀼𑀝𑁆𑀞𑀸𑀢𑀸,_  
_𑀦 𑀘 𑀓𑀺𑀘𑁆𑀘𑀸𑀦𑀺 𑀓𑀸𑀭𑀬𑁂;_  
_𑀲𑀩𑁆𑀩𑀓𑀸𑀫𑀲𑀫𑀺𑀤𑁆𑀥𑀲𑁆𑀲,_  
_𑀢𑀁 𑀫𑁂 𑀲𑀓𑁆𑀓 𑀯𑀭𑀁 𑀤𑀺𑀲𑀸’𑀢𑀺𑁇_  


1533\. _‘𑀬𑀢𑁆𑀣𑀸𑀮𑀲𑁄 𑀅𑀦𑀼𑀝𑁆𑀞𑀸𑀢𑀸,_  
_𑀅𑀘𑁆𑀘𑀦𑁆𑀢𑀁 𑀲𑀼𑀔𑀫𑁂𑀥𑀢𑀺;_  
_𑀲𑀼𑀯𑀻𑀭 𑀢𑀢𑁆𑀣 𑀕𑀘𑁆𑀙𑀸𑀳𑀺,_  
_𑀫𑀜𑁆𑀘 𑀢𑀢𑁆𑀣𑁂𑀯 𑀧𑀸𑀧𑀬𑀸’𑀢𑀺𑁇_  


1534\. _‘𑀅𑀓𑀫𑁆𑀫𑀼𑀦𑀸 𑀤𑁂𑀯𑀲𑁂𑀝𑁆𑀞,_  
_𑀲𑀓𑁆𑀓 𑀯𑀺𑀦𑁆𑀤𑁂𑀫𑀼 𑀬𑀁 𑀲𑀼𑀔𑀁;_  
_𑀅𑀲𑁄𑀓𑀁 𑀅𑀦𑀼𑀧𑀸𑀬𑀸𑀲𑀁,_  
_𑀢𑀁 𑀫𑁂 𑀲𑀓𑁆𑀓 𑀯𑀭𑀁 𑀤𑀺𑀲𑀸’𑀢𑀺𑁇_  


1535\. _‘𑀲𑀘𑁂 𑀅𑀢𑁆𑀣𑀺 𑀅𑀓𑀫𑁆𑀫𑁂𑀦,_  
_𑀓𑁄𑀘𑀺 𑀓𑁆𑀯𑀘𑀺 𑀦 𑀚𑀻𑀯𑀢𑀺;_  
_𑀦𑀺𑀩𑁆𑀩𑀸𑀦𑀲𑁆𑀲 𑀳𑀺 𑀲𑁄 𑀫𑀕𑁆𑀕𑁄,_  
_𑀲𑀼𑀯𑀻𑀭 𑀢𑀢𑁆𑀣 𑀕𑀘𑁆𑀙𑀸𑀳𑀺;_  
_𑀫𑀜𑁆𑀘 𑀢𑀢𑁆𑀣𑁂𑀯 𑀧𑀸𑀧𑀬𑀸’𑀢𑀺𑁇_  


1536\. 𑀲𑁄 𑀳𑀺 𑀦𑀸𑀫, 𑀪𑀺𑀓𑁆𑀔𑀯𑁂, 𑀲𑀓𑁆𑀓𑁄 𑀤𑁂𑀯𑀸𑀦𑀫𑀺𑀦𑁆𑀤𑁄 𑀲𑀓𑀁 𑀧𑀼𑀜𑁆𑀜𑀨𑀮𑀁 𑀉𑀧𑀚𑀻𑀯𑀫𑀸𑀦𑁄 𑀤𑁂𑀯𑀸𑀦𑀁 𑀢𑀸𑀯𑀢𑀺𑀁𑀲𑀸𑀦𑀁 𑀇𑀲𑁆𑀲𑀭𑀺𑀬𑀸𑀥𑀺𑀧𑀘𑁆𑀘𑀁 𑀭𑀚𑁆𑀚𑀁 𑀓𑀸𑀭𑁂𑀦𑁆𑀢𑁄 𑀉𑀝𑁆𑀞𑀸𑀦𑀯𑀻𑀭𑀺𑀬𑀲𑁆𑀲 𑀯𑀡𑁆𑀡𑀯𑀸𑀤𑀻 𑀪𑀯𑀺𑀲𑁆𑀲𑀢𑀺𑁇 𑀇𑀥 𑀔𑁄 𑀢𑀁, 𑀪𑀺𑀓𑁆𑀔𑀯𑁂, 𑀲𑁄𑀪𑁂𑀣, 𑀬𑀁 𑀢𑀼𑀫𑁆𑀳𑁂 𑀏𑀯𑀁 𑀲𑁆𑀯𑀸𑀓𑁆𑀔𑀸𑀢𑁂 𑀥𑀫𑁆𑀫𑀯𑀺𑀦𑀬𑁂 𑀧𑀩𑁆𑀩𑀚𑀺𑀢𑀸 𑀲𑀫𑀸𑀦𑀸 𑀉𑀝𑁆𑀞𑀳𑁂𑀬𑁆𑀬𑀸𑀣 𑀖𑀝𑁂𑀬𑁆𑀬𑀸𑀣 𑀯𑀸𑀬𑀫𑁂𑀬𑁆𑀬𑀸𑀣 𑀅𑀧𑁆𑀧𑀢𑁆𑀢𑀲𑁆𑀲 𑀧𑀢𑁆𑀢𑀺𑀬𑀸 𑀅𑀦𑀥𑀺𑀕𑀢𑀲𑁆𑀲 𑀅𑀥𑀺𑀕𑀫𑀸𑀬, 𑀅𑀲𑀘𑁆𑀙𑀺𑀓𑀢𑀲𑁆𑀲 𑀲𑀘𑁆𑀙𑀺𑀓𑀺𑀭𑀺𑀬𑀸𑀬𑀸”𑀢𑀺𑁇

[Go to previous page (11.1 Paṭhamavagga)](../11.1.md) / [Go to parent page (11.1 Paṭhamavagga)](../11.1.md) / [Go to next page (11.1.2 Susīmasutta)](11.1.2.md)


