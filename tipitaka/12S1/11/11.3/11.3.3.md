
[Home](/) / [12S1 Sagāthāvaggasaṃyuttapāḷi](/tipitaka/12S1.md) / [11 Sakkasaṃyutta](/tipitaka/12S1/11.md) / [11.3 Tatiyavagga](/tipitaka/12S1/11/11.3.md)

# 11.3.3 Sambarimāyāsutta

### Sakkasaṃyutta

### Tatiyavagga

### Sambarimāyāsutta

(269.)

1691. Sāvatthiyaṃ…pe…  bhagavā etadavoca—  “bhūtapubbaṃ, bhikkhave, vepacitti asurindo ābādhiko ahosi dukkhito bāḷhagilāno. Atha kho, bhikkhave, sakko devānamindo yena vepacitti asurindo tenupasaṅkami gilānapucchako. Addasā kho, bhikkhave, vepacitti asurindo sakkaṃ devānamindaṃ dūratova āgacchantaṃ. Disvāna sakkaṃ devānamindaṃ etadavoca—  ‘tikiccha maṃ, devānamindā’ti. ‘Vācehi maṃ, vepacitti, sambarimāyan’ti. ‘Na tāvāhaṃ vācemi, yāvāhaṃ, mārisa, asure paṭipucchāmī’ti. Atha kho, bhikkhave, vepacitti asurindo asure paṭipucchi—  ‘vācemahaṃ, mārisā, sakkaṃ devānamindaṃ sambarimāyan’ti? ‘Mā kho tvaṃ, mārisa, vācesi sakkaṃ devānamindaṃ sambarimāyan’ti. Atha kho, bhikkhave, vepacitti asurindo sakkaṃ devānamindaṃ gāthāya ajjhabhāsi—

1692. _‘Māyāvī maghavā sakka,_  
_devarāja sujampati;_  
_Upeti nirayaṃ ghoraṃ,_  
_sambarova sataṃ saman’”ti._  


[Go to previous page (11.3.2 Dubbaṇṇiyasutta)](/tipitaka/12S1/11/11.3/11.3.2.md) / [Go to parent page (11.3 Tatiyavagga)](/tipitaka/12S1/11/11.3.md) / [Go to next page (11.3.4 Accayasutta)](/tipitaka/12S1/11/11.3/11.3.4.md)


