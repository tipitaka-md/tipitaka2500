
[Home](/) / [12S1 Sagāthāvaggasaṃyuttapāḷi](/tipitaka/12S1.md) / [9 Vanasaṃyutta](/tipitaka/12S1/9.md) / [9.1 Vanavagga](/tipitaka/12S1/9/9.1.md)

# 9.1.11 Akusalavitakkasutta

### Vanasaṃyutta

### Vanavagga

### Akusalavitakkasutta

(231.)

1424. Ekaṃ samayaṃ aññataro bhikkhu kosalesu viharati aññatarasmiṃ vanasaṇḍe. Tena kho pana samayena so bhikkhu divāvihāragato pāpake akusale vitakke vitakketi, seyyathidaṃ—  kāmavitakkaṃ, byāpādavitakkaṃ, vihiṃsāvitakkaṃ. Atha kho yā tasmiṃ vanasaṇḍe adhivatthā devatā tassa bhikkhuno anukampikā atthakāmā taṃ bhikkhuṃ saṃvejetukāmā yena so bhikkhu tenupasaṅkami; upasaṅkamitvā taṃ bhikkhuṃ gāthāhi ajjhabhāsi—

1425. _“Ayoniso manasikārā,_  
_so vitakkehi khajjasi;_  
_Ayoniso paṭinissajja,_  
_yoniso anucintaya._  


1426. _Satthāraṃ dhammamārabbha,_  
_saṃghaṃ sīlāni attano;_  
_Adhigacchasi pāmojjaṃ,_  
_pītisukhamasaṃsayaṃ;_  
_Tato pāmojjabahulo,_  
_dukkhassantaṃ karissasī”ti._  


1427. Atha kho so bhikkhu tāya devatāya saṃvejito saṃvegamāpādīti.

[Go to previous page (9.1.10 Sajjhāyasutta)](/tipitaka/12S1/9/9.1/9.1.10.md) / [Go to parent page (9.1 Vanavagga)](/tipitaka/12S1/9/9.1.md) / [Go to next page (9.1.12 Majjhanhikasutta)](/tipitaka/12S1/9/9.1/9.1.12.md)


