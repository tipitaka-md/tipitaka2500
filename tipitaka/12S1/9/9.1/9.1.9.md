
[Home](/) / [12S1 Sagāthāvaggasaṃyuttapāḷi](../../../12S1.md) / [9 Vanasaṃyutta](../../9.md) / [9.1 Vanavagga](../9.1.md)

# 9.1.9 Vajjiputtasutta

### Vanasaṃyutta

### Vanavagga

### Vajjiputtasutta

(229.)

1416\. Ekaṃ samayaṃ aññataro vajjiputtako bhikkhu vesāliyaṃ viharati aññatarasmiṃ vanasaṇḍe. Tena kho pana samayena vesāliyaṃ vajjiputtako sabbaratticāro hoti. Atha kho so bhikkhu vesāliyā tūriyatāḷitavāditanigghosasaddaṃ sutvā paridevamāno tāyaṃ velāyaṃ imaṃ gāthaṃ abhāsi—

1417\. _“Ekakā mayaṃ araññe viharāma,_  
_Apaviddhaṃva vanasmiṃ dārukaṃ;_  
_Etādisikāya rattiyā,_  
_Ko su nāmamhehi pāpiyo”ti._  


1418\. Atha kho yā tasmiṃ vanasaṇḍe adhivatthā devatā tassa bhikkhuno anukampikā atthakāmā taṃ bhikkhuṃ saṃvejetukāmā yena so bhikkhu tenupasaṅkami; upasaṅkamitvā taṃ bhikkhuṃ gāthāya ajjhabhāsi—

1419\. _“Ekakova tvaṃ araññe viharasi,_  
_Apaviddhaṃva vanasmiṃ dārukaṃ;_  
_Tassa te bahukā pihayanti,_  
_Nerayikā viya saggagāminan”ti._  


1420\. Atha kho so bhikkhu tāya devatāya saṃvejito saṃvegamāpādīti.

[Go to previous page (9.1.8 Kulagharaṇīsutta)](9.1.8.md) / [Go to parent page (9.1 Vanavagga)](../9.1.md) / [Go to next page (9.1.10 Sajjhāyasutta)](9.1.10.md)


