
[Home](/) / [12S1 Sagāthāvaggasaṃyuttapāḷi](/tipitaka/12S1.md) / [9 Vanasaṃyutta](/tipitaka/12S1/9.md) / [9.1 Vanavagga](/tipitaka/12S1/9/9.1.md)

# 9.1.3 Kassapagottasutta

### Vanasaṃyutta

### Vanavagga

### Kassapagottasutta

(223.)

1390. Ekaṃ samayaṃ āyasmā kassapagotto kosalesu viharati aññatarasmiṃ vanasaṇḍe. Tena kho pana samayena āyasmā kassapagotto divāvihāragato aññataraṃ chetaṃ ovadati. Atha kho yā tasmiṃ vanasaṇḍe adhivatthā devatā āyasmantaṃ kassapagottaṃ saṃvejetukāmā yenāyasmā kassapagotto tenupasaṅkami; upasaṅkamitvā āyasmantaṃ kassapagottaṃ gāthāhi ajjhabhāsi—

1391. _“Giriduggacaraṃ chetaṃ,_  
_appapaññaṃ acetasaṃ;_  
_Akāle ovadaṃ bhikkhu,_  
_mandova paṭibhāti maṃ._  


1392. _Suṇāti na vijānāti,_  
_Āloketi na passati;_  
_Dhammasmiṃ bhaññamānasmiṃ,_  
_Atthaṃ bālo na bujjhati._  


1393. _Sacepi dasa pajjote,_  
_dhārayissasi kassapa;_  
_Neva dakkhati rūpāni,_  
_cakkhu hissa na vijjatī”ti._  


1394. Atha kho āyasmā kassapagotto tāya devatāya saṃvejito saṃvegamāpādīti.

[Go to previous page (9.1.2 Upaṭṭhānasutta)](/tipitaka/12S1/9/9.1/9.1.2.md) / [Go to parent page (9.1 Vanavagga)](/tipitaka/12S1/9/9.1.md) / [Go to next page (9.1.4 Sambahulasutta)](/tipitaka/12S1/9/9.1/9.1.4.md)


