---
title: 9.1.6 Anuruddhasutta
path: /tipitaka/12S1/9/9.1/9.1.6
ref: 273840
breadcrumbs:
  - name: Home
    link: /
  - name: 12S1 Sagāthāvaggasaṃyuttapāḷi
    link: /tipitaka/12S1
  - name: 9 Vanasaṃyutta
    link: /tipitaka/12S1/9
  - name: 9.1 Vanavagga
    link: /tipitaka/12S1/9/9.1
prevL: /tipitaka/12S1/9/9.1/9.1.5
upL: /tipitaka/12S1/9/9.1
nextL: /tipitaka/12S1/9/9.1/9.1.7
---

# 9.1.6 Anuruddhasutta

### Vanasaṃyutta

### Vanavagga

### Anuruddhasutta

(226.)

1402. Ekaṃ samayaṃ āyasmā anuruddho kosalesu viharati aññatarasmiṃ vanasaṇḍe. Atha kho aññatarā tāvatiṃsakāyikā devatā jālinī nāma āyasmato anuruddhassa purāṇadutiyikā yenāyasmā anuruddho tenupasaṅkami; upasaṅkamitvā āyasmantaṃ anuruddhaṃ gāthāya ajjhabhāsi—

1403. _“Tattha cittaṃ paṇidhehi,_  
_yattha te vusitaṃ pure;_  
_Tāvatiṃsesu devesu,_  
_sabbakāmasamiddhisu;_  
_Purakkhato parivuto,_  
_devakaññāhi sobhasī”ti._  


1404. _“Duggatā devakaññāyo,_  
_sakkāyasmiṃ patiṭṭhitā;_  
_Te cāpi duggatā sattā,_  
_devakaññāhi patthitā”ti._  


1405. _“Na te sukhaṃ pajānanti,_  
_ye na passanti nandanaṃ;_  
_Āvāsaṃ naradevānaṃ,_  
_tidasānaṃ yasassinan”ti._  


1406. _“Na tvaṃ bāle vijānāsi,_  
_yathā arahataṃ vaco;_  
_Aniccā sabbasaṅkhārā,_  
_uppādavayadhammino;_  
_Uppajjitvā nirujjhanti,_  
_tesaṃ vūpasamo sukho._  


1407. _Natthi dāni punāvāso,_  
_devakāyasmi jālini;_  
_Vikkhīṇo jātisaṃsāro,_  
_natthi dāni punabbhavo”ti._  



