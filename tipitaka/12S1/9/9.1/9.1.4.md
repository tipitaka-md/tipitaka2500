
[Home](/) / [12S1 Sagāthāvaggasaṃyuttapāḷi](../../../12S1.md) / [9 Vanasaṃyutta](../../9.md) / [9.1 Vanavagga](../9.1.md)

# 9.1.4 Sambahulasutta

* Vanasaṃyutta

* Vanavagga

* Sambahulasutta

(224.)

1395\. Ekaṃ samayaṃ sambahulā bhikkhū kosalesu viharanti aññatarasmiṃ vanasaṇḍe. Atha kho te bhikkhū vassaṃvuṭṭhā temāsaccayena cārikaṃ pakkamiṃsu. Atha kho yā tasmiṃ vanasaṇḍe adhivatthā devatā te bhikkhū apassantī paridevamānā tāyaṃ velāyaṃ imaṃ gāthaṃ abhāsi—

1396\. _“Arati viya mejja khāyati,_  
_Bahuke disvāna vivitte āsane;_  
_Te cittakathā bahussutā,_  
_Kome gotamasāvakā gatā”ti._  


1397\. Evaṃ vutte, aññatarā devatā taṃ devataṃ gāthāya paccabhāsi—

1398\. _“Māgadhaṃ gatā kosalaṃ gatā,_  
_Ekacciyā pana vajjibhūmiyā;_  
_Magā viya asaṅgacārino,_  
_Aniketā viharanti bhikkhavo”ti._  


[Go to previous page (9.1.3 Kassapagottasutta)](9.1.3.md) / [Go to parent page (9.1 Vanavagga)](../9.1.md) / [Go to next page (9.1.5 Ānandasutta)](9.1.5.md)


