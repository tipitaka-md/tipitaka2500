---
title: 9.1.1 Vivekasutta
path: /tipitaka/12S1/9/9.1/9.1.1
ref: 273835
breadcrumbs:
  - name: Home
    link: /
  - name: 12S1 Sagāthāvaggasaṃyuttapāḷi
    link: /tipitaka/12S1
  - name: 9 Vanasaṃyutta
    link: /tipitaka/12S1/9
  - name: 9.1 Vanavagga
    link: /tipitaka/12S1/9/9.1
prevL: /tipitaka/12S1/9/9.1
upL: /tipitaka/12S1/9/9.1
nextL: /tipitaka/12S1/9/9.1/9.1.2
---

# 9.1.1 Vivekasutta

### Vanasaṃyutta

### Vanavagga

### Vivekasutta

(221.)

1378. Evaṃ me sutaṃ—  ekaṃ samayaṃ aññataro bhikkhu kosalesu viharati aññatarasmiṃ vanasaṇḍe. Tena kho pana samayena so bhikkhu divāvihāragato pāpake akusale vitakke vitakketi gehanissite. Atha kho yā tasmiṃ vanasaṇḍe adhivatthā devatā tassa bhikkhuno anukampikā atthakāmā taṃ bhikkhuṃ saṃvejetukāmā yena so bhikkhu tenupasaṅkami; upasaṅkamitvā taṃ bhikkhuṃ gāthāhi ajjhabhāsi—

1379. _“Vivekakāmosi vanaṃ paviṭṭho,_  
_Atha te mano niccharatī bahiddhā;_  
_Jano janasmiṃ vinayassu chandaṃ,_  
_Tato sukhī hohisi vītarāgo._  


1380. _Aratiṃ pajahāsi sato,_  
_Bhavāsi sataṃ taṃ sārayāmase;_  
_Pātālarajo hi duttaro,_  
_Mā taṃ kāmarajo avāhari._  


1381. _Sakuṇo yathā paṃsukunthito,_  
_Vidhunaṃ pātayati sitaṃ rajaṃ;_  
_Evaṃ bhikkhu padhānavā satimā,_  
_Vidhunaṃ pātayati sitaṃ rajan”ti._  


1382. Atha kho so bhikkhu tāya devatāya saṃvejito saṃvegamāpādīti.


