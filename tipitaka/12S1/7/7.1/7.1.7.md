---
title: 7.1.7 Suddhikasutta
path: /tipitaka/12S1/7/7.1/7.1.7
ref: 273807
breadcrumbs:
  - name: Home
    link: /
  - name: 12S1 Sagāthāvaggasaṃyuttapāḷi
    link: /tipitaka/12S1
  - name: 7 Brāhmaṇasaṃyutta
    link: /tipitaka/12S1/7
  - name: 7.1 Arahantavagga
    link: /tipitaka/12S1/7/7.1
prevL: /tipitaka/12S1/7/7.1/7.1.6
upL: /tipitaka/12S1/7/7.1
nextL: /tipitaka/12S1/7/7.1/7.1.8
---

# 7.1.7 Suddhikasutta

### Brāhmaṇasaṃyutta

### Arahantavagga

### Suddhikasutta

(193.)

1168. Sāvatthinidānaṃ. Atha kho suddhikabhāradvājo brāhmaṇo yena bhagavā tenupasaṅkami; upasaṅkamitvā bhagavatā saddhiṃ sammodi. Sammodanīyaṃ kathaṃ sāraṇīyaṃ vītisāretvā ekamantaṃ nisīdi. Ekamantaṃ nisinno kho suddhikabhāradvājo brāhmaṇo bhagavato santike imaṃ gāthaṃ ajjhabhāsi—

1169. _“Na brāhmaṇo sujjhati koci,_  
_Loke sīlavāpi tapokaraṃ;_  
_Vijjācaraṇasampanno,_  
_So sujjhati na aññā itarā pajā”ti._  


1170. _“Bahumpi palapaṃ jappaṃ,_  
_na jaccā hoti brāhmaṇo;_  
_Antokasambu saṃkiliṭṭho,_  
_kuhanaṃ upanissito._  


1171. _Khattiyo brāhmaṇo vesso,_  
_Suddo caṇḍālapukkuso;_  
_Āraddhavīriyo pahitatto,_  
_Niccaṃ daḷhaparakkamo;_  
_Pappoti paramaṃ suddhiṃ,_  
_Evaṃ jānāhi brāhmaṇā”ti._  


1172. Evaṃ vutte, suddhikabhāradvājo brāhmaṇo bhagavantaṃ etadavoca—  “abhikkantaṃ, bho gotama…pe…  aññataro ca panāyasmā bhāradvājo arahataṃ ahosīti.


