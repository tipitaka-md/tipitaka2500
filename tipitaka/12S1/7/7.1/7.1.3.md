
[Home](/) / [12S1 Sagāthāvaggasaṃyuttapāḷi](../../../12S1.md) / [7 Brāhmaṇasaṃyutta](../../7.md) / [7.1 Arahantavagga](../7.1.md)

# 7.1.3 Asurindakasutta

* Brāhmaṇasaṃyutta

* Arahantavagga

* Asurindakasutta

(189.)

1150\. Ekaṃ samayaṃ bhagavā rājagahe viharati veḷuvane kalandakanivāpe. Assosi kho asurindakabhāradvājo brāhmaṇo—  “bhāradvājagotto brāhmaṇo kira samaṇassa gotamassa santike agārasmā anagāriyaṃ pabbajito”ti kupito anattamano yena bhagavā tenupasaṅkami; upasaṅkamitvā bhagavantaṃ asabbhāhi pharusāhi vācāhi akkosati paribhāsati. Evaṃ vutte, bhagavā tuṇhī ahosi. Atha kho asurindakabhāradvājo brāhmaṇo bhagavantaṃ etadavoca—  “jitosi, samaṇa, jitosi, samaṇā”ti.

1151\. _“Jayaṃ ve maññati bālo,_  
_vācāya pharusaṃ bhaṇaṃ;_  
_Jayañcevassa taṃ hoti,_  
_yā titikkhā vijānato._  


1152\. _Tasseva tena pāpiyo,_  
_yo kuddhaṃ paṭikujjhati;_  
_Kuddhaṃ appaṭikujjhanto,_  
_saṅgāmaṃ jeti dujjayaṃ._  


1153\. _Ubhinnamatthaṃ carati,_  
_attano ca parassa ca;_  
_Paraṃ saṅkupitaṃ ñatvā,_  
_yo sato upasammati._  


1154\. _Ubhinnaṃ tikicchantānaṃ,_  
_attano ca parassa ca;_  
_Janā maññanti bāloti,_  
_ye dhammassa akovidā”ti._  


1155\. Evaṃ vutte, asurindakabhāradvājo brāhmaṇo bhagavantaṃ etadavoca—  “abhikkantaṃ, bho gotama…pe…  abbhaññāsi. Aññataro ca panāyasmā bhāradvājo arahataṃ ahosīti.

[Go to previous page (7.1.2 Akkosasutta)](7.1.2.md) / [Go to parent page (7.1 Arahantavagga)](../7.1.md) / [Go to next page (7.1.4 Bilaṅgikasutta)](7.1.4.md)


