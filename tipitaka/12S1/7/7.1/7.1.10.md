
[Home](/) / [12S1 Sagāthāvaggasaṃyuttapāḷi](../../../12S1.md) / [7 Brāhmaṇasaṃyutta](../../7.md) / [7.1 Arahantavagga](../7.1.md)

# 7.1.10 Bahudhītarasutta

* Brāhmaṇasaṃyutta

* Arahantavagga

* Bahudhītarasutta

(196.)

1200\. Ekaṃ samayaṃ bhagavā kosalesu viharati aññatarasmiṃ vanasaṇḍe. Tena kho pana samayena aññatarassa bhāradvājagottassa brāhmaṇassa catuddasa balībaddā naṭṭhā honti. Atha kho bhāradvājagotto brāhmaṇo te balībadde gavesanto yena so vanasaṇḍo tenupasaṅkami; upasaṅkamitvā addasa bhagavantaṃ tasmiṃ vanasaṇḍe nisinnaṃ pallaṅkaṃ ābhujitvā ujuṃ kāyaṃ paṇidhāya parimukhaṃ satiṃ upaṭṭhapetvā. Disvāna yena bhagavā tenupasaṅkami; upasaṅkamitvā bhagavato santike imā gāthāyo abhāsi—

1201\. _“Na hi nūnimassa samaṇassa,_  
_Balībaddā catuddasa;_  
_Ajjasaṭṭhiṃ na dissanti,_  
_Tenāyaṃ samaṇo sukhī._  


1202\. _Na hi nūnimassa samaṇassa,_  
_Tilākhettasmi pāpakā;_  
_Ekapaṇṇā dupaṇṇā ca,_  
_Tenāyaṃ samaṇo sukhī._  


1203\. _Na hi nūnimassa samaṇassa,_  
_Tucchakoṭṭhasmi mūsikā;_  
_Ussoḷhikāya naccanti,_  
_Tenāyaṃ samaṇo sukhī._  


1204\. _Na hi nūnimassa samaṇassa,_  
_Santhāro sattamāsiko;_  
_Uppāṭakehi sañchanno,_  
_Tenāyaṃ samaṇo sukhī._  


1205\. _Na hi nūnimassa samaṇassa,_  
_Vidhavā satta dhītaro;_  
_Ekaputtā duputtā ca,_  
_Tenāyaṃ samaṇo sukhī._  


1206\. _Na hi nūnimassa samaṇassa,_  
_Piṅgalā tilakāhatā;_  
_Sottaṃ pādena bodheti,_  
_Tenāyaṃ samaṇo sukhī._  


1207\. _Na hi nūnimassa samaṇassa,_  
_Paccūsamhi iṇāyikā;_  
_Detha dethāti codenti,_  
_Tenāyaṃ samaṇo sukhī”ti._  


1208\. _“Na hi mayhaṃ brāhmaṇa,_  
_balībaddā catuddasa;_  
_Ajjasaṭṭhiṃ na dissanti,_  
_tenāhaṃ brāhmaṇā sukhī._  


1209\. _Na hi mayhaṃ brāhmaṇa,_  
_tilākhettasmi pāpakā;_  
_Ekapaṇṇā dupaṇṇā ca,_  
_tenāhaṃ brāhmaṇā sukhī._  


1210\. _Na hi mayhaṃ brāhmaṇa,_  
_tucchakoṭṭhasmi mūsikā;_  
_Ussoḷhikāya naccanti,_  
_tenāhaṃ brāhmaṇā sukhī._  


1211\. _Na hi mayhaṃ brāhmaṇa,_  
_santhāro sattamāsiko;_  
_Uppāṭakehi sañchanno,_  
_tenāhaṃ brāhmaṇā sukhī._  


1212\. _Na hi mayhaṃ brāhmaṇa,_  
_vidhavā satta dhītaro;_  
_Ekaputtā duputtā ca,_  
_tenāhaṃ brāhmaṇā sukhī._  


1213\. _Na hi mayhaṃ brāhmaṇa,_  
_piṅgalā tilakāhatā;_  
_Sottaṃ pādena bodheti,_  
_tenāhaṃ brāhmaṇā sukhī._  


1214\. _Na hi mayhaṃ brāhmaṇa,_  
_paccūsamhi iṇāyikā;_  
_Detha dethāti codenti,_  
_tenāhaṃ brāhmaṇā sukhī”ti._  


1215\. Evaṃ vutte, bhāradvājagotto brāhmaṇo bhagavantaṃ etadavoca—  “abhikkantaṃ, bho gotama, abhikkantaṃ, bho gotama. Seyyathāpi, bho gotama, nikkujjitaṃ vā ukkujjeyya, paṭicchannaṃ vā vivareyya, mūḷhassa vā maggaṃ ācikkheyya, andhakāre vā telapajjotaṃ dhāreyya—  ‘cakkhumanto rūpāni dakkhantī’ti; evameva bhotā gotamena anekapariyāyena dhammo pakāsito. Esāhaṃ bhavantaṃ gotamaṃ saraṇaṃ gacchāmi dhammañca bhikkhusaṃghañca. Labheyyāhaṃ bhoto gotamassa santike pabbajjaṃ, labheyyaṃ upasampadan”ti.

1216\. Alattha kho bhāradvājagotto brāhmaṇo bhagavato santike pabbajjaṃ, alattha upasampadaṃ. Acirūpasampanno panāyasmā bhāradvājo eko vūpakaṭṭho appamatto ātāpī pahitatto viharanto nacirasseva—  yassatthāya kulaputtā sammadeva agārasmā anagāriyaṃ pabbajanti, tadanuttaraṃ—  brahmacariyapariyosānaṃ diṭṭheva dhamme sayaṃ abhiññā sacchikatvā upasampajja vihāsi. “Khīṇā jāti, vusitaṃ brahmacariyaṃ, kataṃ karaṇīyaṃ, nāparaṃ itthattāyā”ti abbhaññāsi. Aññataro ca panāyasmā bhāradvājo arahataṃ ahosīti.

---

1217\. Arahantavaggo paṭhamo.



---

1218\. Tassuddānaṃ



1219\. _Dhanañjānī ca akkosaṃ,_  
_asurindaṃ bilaṅgikaṃ;_  
_Ahiṃsakaṃ jaṭā ceva,_  
_suddhikañceva aggikā;_  
_Sundarikaṃ bahudhīta-_  
_rena ca te dasāti._  


[Go to previous page (7.1.9 Sundarikasutta)](7.1.9.md) / [Go to parent page (7.1 Arahantavagga)](../7.1.md) / [Go to next page (7.2 Upāsakavagga)](../7.2.md)


