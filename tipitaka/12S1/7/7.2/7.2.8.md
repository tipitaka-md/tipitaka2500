
[Home](/) / [12S1 Sagāthāvaggasaṃyuttapāḷi](/tipitaka/12S1.md) / [7 Brāhmaṇasaṃyutta](/tipitaka/12S1/7.md) / [7.2 Upāsakavagga](/tipitaka/12S1/7/7.2.md)

# 𑁭𑁇𑁨𑁇𑁮 𑀓𑀝𑁆𑀞𑀳𑀸𑀭𑀲𑀼𑀢𑁆𑀢

### 𑀩𑁆𑀭𑀸𑀳𑁆𑀫𑀡𑀲𑀁𑀬𑀼𑀢𑁆𑀢

### 𑀉𑀧𑀸𑀲𑀓𑀯𑀕𑁆𑀕

### 𑀓𑀝𑁆𑀞𑀳𑀸𑀭𑀲𑀼𑀢𑁆𑀢

(204.)

1275. 𑀏𑀓𑀁 𑀲𑀫𑀬𑀁 𑀪𑀕𑀯𑀸 𑀓𑁄𑀲𑀮𑁂𑀲𑀼 𑀯𑀺𑀳𑀭𑀢𑀺 𑀅𑀜𑁆𑀜𑀢𑀭𑀲𑁆𑀫𑀺𑀁 𑀯𑀦𑀲𑀡𑁆𑀟𑁂𑁇 𑀢𑁂𑀦 𑀔𑁄 𑀧𑀦 𑀲𑀫𑀬𑁂𑀦 𑀅𑀜𑁆𑀜𑀢𑀭𑀲𑁆𑀲 𑀪𑀸𑀭𑀤𑁆𑀯𑀸𑀚𑀕𑁄𑀢𑁆𑀢𑀲𑁆𑀲 𑀩𑁆𑀭𑀸𑀳𑁆𑀫𑀡𑀲𑁆𑀲 𑀲𑀫𑁆𑀩𑀳𑀼𑀮𑀸 𑀅𑀦𑁆𑀢𑁂𑀯𑀸𑀲𑀺𑀓𑀸 𑀓𑀝𑁆𑀞𑀳𑀸𑀭𑀓𑀸 𑀫𑀸𑀡𑀯𑀓𑀸 𑀬𑁂𑀦 𑀯𑀦𑀲𑀡𑁆𑀟𑁄 𑀢𑁂𑀦𑀼𑀧𑀲𑀗𑁆𑀓𑀫𑀺𑀁𑀲𑀼; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀅𑀤𑁆𑀤𑀲𑀁𑀲𑀼 𑀪𑀕𑀯𑀦𑁆𑀢𑀁 𑀢𑀲𑁆𑀫𑀺𑀁 𑀯𑀦𑀲𑀡𑁆𑀟𑁂 𑀦𑀺𑀲𑀺𑀦𑁆𑀦𑀁 𑀧𑀮𑁆𑀮𑀗𑁆𑀓𑀁 𑀆𑀪𑀼𑀚𑀺𑀢𑁆𑀯𑀸 𑀉𑀚𑀼𑀁 𑀓𑀸𑀬𑀁 𑀧𑀡𑀺𑀥𑀸𑀬 𑀧𑀭𑀺𑀫𑀼𑀔𑀁 𑀲𑀢𑀺𑀁 𑀉𑀧𑀝𑁆𑀞𑀧𑁂𑀢𑁆𑀯𑀸𑁇 𑀤𑀺𑀲𑁆𑀯𑀸𑀦 𑀬𑁂𑀦 𑀪𑀸𑀭𑀤𑁆𑀯𑀸𑀚𑀕𑁄𑀢𑁆𑀢𑁄 𑀩𑁆𑀭𑀸𑀳𑁆𑀫𑀡𑁄 𑀢𑁂𑀦𑀼𑀧𑀲𑀗𑁆𑀓𑀫𑀺𑀁𑀲𑀼; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀪𑀸𑀭𑀤𑁆𑀯𑀸𑀚𑀕𑁄𑀢𑁆𑀢𑀁 𑀩𑁆𑀭𑀸𑀳𑁆𑀫𑀡𑀁 𑀏𑀢𑀤𑀯𑁄𑀘𑀼𑀁—  “𑀬𑀕𑁆𑀖𑁂 𑀪𑀯𑀁 𑀚𑀸𑀦𑁂𑀬𑁆𑀬𑀸𑀲𑀺𑁇 𑀅𑀲𑀼𑀓𑀲𑁆𑀫𑀺𑀁 𑀯𑀦𑀲𑀡𑁆𑀟𑁂 𑀲𑀫𑀡𑁄 𑀦𑀺𑀲𑀺𑀦𑁆𑀦𑁄 𑀧𑀮𑁆𑀮𑀗𑁆𑀓𑀁 𑀆𑀪𑀼𑀚𑀺𑀢𑁆𑀯𑀸 𑀉𑀚𑀼𑀁 𑀓𑀸𑀬𑀁 𑀧𑀡𑀺𑀥𑀸𑀬 𑀧𑀭𑀺𑀫𑀼𑀔𑀁 𑀲𑀢𑀺𑀁 𑀉𑀧𑀝𑁆𑀞𑀧𑁂𑀢𑁆𑀯𑀸”𑁇 𑀅𑀣 𑀔𑁄 𑀪𑀸𑀭𑀤𑁆𑀯𑀸𑀚𑀕𑁄𑀢𑁆𑀢𑁄 𑀩𑁆𑀭𑀸𑀳𑁆𑀫𑀡𑁄 𑀢𑁂𑀳𑀺 𑀫𑀸𑀡𑀯𑀓𑁂𑀳𑀺 𑀲𑀤𑁆𑀥𑀺𑀁 𑀬𑁂𑀦 𑀲𑁄 𑀯𑀦𑀲𑀡𑁆𑀟𑁄 𑀢𑁂𑀦𑀼𑀧𑀲𑀗𑁆𑀓𑀫𑀺𑁇 𑀅𑀤𑁆𑀤𑀲𑀸 𑀔𑁄 𑀪𑀕𑀯𑀦𑁆𑀢𑀁 𑀢𑀲𑁆𑀫𑀺𑀁 𑀯𑀦𑀲𑀡𑁆𑀟𑁂 𑀦𑀺𑀲𑀺𑀦𑁆𑀦𑀁 𑀧𑀮𑁆𑀮𑀗𑁆𑀓𑀁 𑀆𑀪𑀼𑀚𑀺𑀢𑁆𑀯𑀸 𑀉𑀚𑀼𑀁 𑀓𑀸𑀬𑀁 𑀧𑀡𑀺𑀥𑀸𑀬 𑀧𑀭𑀺𑀫𑀼𑀔𑀁 𑀲𑀢𑀺𑀁 𑀉𑀧𑀝𑁆𑀞𑀧𑁂𑀢𑁆𑀯𑀸𑁇 𑀤𑀺𑀲𑁆𑀯𑀸𑀦 𑀬𑁂𑀦 𑀪𑀕𑀯𑀸 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀪𑀕𑀯𑀦𑁆𑀢𑀁 𑀕𑀸𑀣𑀸𑀬 𑀅𑀚𑁆𑀛𑀪𑀸𑀲𑀺—

1276. _“𑀕𑀫𑁆𑀪𑀻𑀭𑀭𑀽𑀧𑁂 𑀩𑀳𑀼𑀪𑁂𑀭𑀯𑁂 𑀯𑀦𑁂,_  
_𑀲𑀼𑀜𑁆𑀜𑀁 𑀅𑀭𑀜𑁆𑀜𑀁 𑀯𑀺𑀚𑀦𑀁 𑀯𑀺𑀕𑀸𑀳𑀺𑀬;_  
_𑀅𑀦𑀺𑀜𑁆𑀚𑀫𑀸𑀦𑁂𑀦 𑀞𑀺𑀢𑁂𑀦 𑀯𑀕𑁆𑀕𑀼𑀦𑀸,_  
_𑀲𑀼𑀘𑀸𑀭𑀼𑀭𑀽𑀧𑀁 𑀯𑀢 𑀪𑀺𑀓𑁆𑀔𑀼 𑀛𑀸𑀬𑀲𑀺𑁇_  


1277. _𑀦 𑀬𑀢𑁆𑀣 𑀕𑀻𑀢𑀁 𑀦𑀧𑀺 𑀬𑀢𑁆𑀣 𑀯𑀸𑀤𑀺𑀢𑀁,_  
_𑀏𑀓𑁄 𑀅𑀭𑀜𑁆𑀜𑁂 𑀯𑀦𑀯𑀲𑁆𑀲𑀺𑀢𑁄 𑀫𑀼𑀦𑀺;_  
_𑀅𑀘𑁆𑀙𑁂𑀭𑀭𑀽𑀧𑀁 𑀧𑀝𑀺𑀪𑀸𑀢𑀺 𑀫𑀁 𑀇𑀤𑀁,_  
_𑀬𑀤𑁂𑀓𑀓𑁄 𑀧𑀻𑀢𑀺𑀫𑀦𑁄 𑀯𑀦𑁂 𑀯𑀲𑁂𑁇_  


1278. _𑀫𑀜𑁆𑀜𑀸𑀫𑀳𑀁 𑀮𑁄𑀓𑀸𑀥𑀺𑀧𑀢𑀺𑀲𑀳𑀩𑁆𑀬𑀢𑀁,_  
_𑀆𑀓𑀗𑁆𑀔𑀫𑀸𑀦𑁄 𑀢𑀺𑀤𑀺𑀯𑀁 𑀅𑀦𑀼𑀢𑁆𑀢𑀭𑀁;_  
_𑀓𑀲𑁆𑀫𑀸 𑀪𑀯𑀁 𑀯𑀺𑀚𑀦𑀫𑀭𑀜𑁆𑀜𑀫𑀲𑁆𑀲𑀺𑀢𑁄,_  
_𑀢𑀧𑁄 𑀇𑀥 𑀓𑀼𑀩𑁆𑀩𑀲𑀺 𑀩𑁆𑀭𑀳𑁆𑀫𑀧𑀢𑁆𑀢𑀺𑀬𑀸”𑀢𑀺𑁇_  


1279. _“𑀬𑀸 𑀓𑀸𑀘𑀺 𑀓𑀗𑁆𑀔𑀸 𑀅𑀪𑀺𑀦𑀦𑁆𑀤𑀦𑀸 𑀯𑀸,_  
_𑀅𑀦𑁂𑀓𑀥𑀸𑀢𑀽𑀲𑀼 𑀧𑀼𑀣𑀽 𑀲𑀤𑀸𑀲𑀺𑀢𑀸;_  
_𑀅𑀜𑁆𑀜𑀸𑀡𑀫𑀽𑀮𑀧𑁆𑀧𑀪𑀯𑀸 𑀧𑀚𑀧𑁆𑀧𑀺𑀢𑀸,_  
_𑀲𑀩𑁆𑀩𑀸 𑀫𑀬𑀸 𑀩𑁆𑀬𑀦𑁆𑀢𑀺𑀓𑀢𑀸 𑀲𑀫𑀽𑀮𑀺𑀓𑀸𑁇_  


1280. _𑀲𑁆𑀯𑀸𑀳𑀁 𑀅𑀓𑀗𑁆𑀔𑁄 𑀅𑀲𑀺𑀢𑁄 𑀅𑀦𑀽𑀧𑀬𑁄,_  
_𑀲𑀩𑁆𑀩𑁂𑀲𑀼 𑀥𑀫𑁆𑀫𑁂𑀲𑀼 𑀯𑀺𑀲𑀼𑀤𑁆𑀥𑀤𑀲𑁆𑀲𑀦𑁄;_  
_𑀧𑀧𑁆𑀧𑀼𑀬𑁆𑀬 𑀲𑀫𑁆𑀩𑁄𑀥𑀺𑀫𑀦𑀼𑀢𑁆𑀢𑀭𑀁 𑀲𑀺𑀯𑀁,_  
_𑀛𑀸𑀬𑀸𑀫𑀳𑀁 𑀩𑁆𑀭𑀳𑁆𑀫 𑀭𑀳𑁄 𑀯𑀺𑀲𑀸𑀭𑀤𑁄”𑀢𑀺𑁇_  


1281. 𑀏𑀯𑀁 𑀯𑀼𑀢𑁆𑀢𑁂, 𑀪𑀸𑀭𑀤𑁆𑀯𑀸𑀚𑀕𑁄𑀢𑁆𑀢𑁄 𑀩𑁆𑀭𑀸𑀳𑁆𑀫𑀡𑁄 𑀪𑀕𑀯𑀦𑁆𑀢𑀁 𑀏𑀢𑀤𑀯𑁄𑀘—  “𑀅𑀪𑀺𑀓𑁆𑀓𑀦𑁆𑀢𑀁, 𑀪𑁄 𑀕𑁄𑀢𑀫, 𑀅𑀪𑀺𑀓𑁆𑀓𑀦𑁆𑀢𑀁, 𑀪𑁄 𑀕𑁄𑀢𑀫…𑀧𑁂…  𑀅𑀚𑁆𑀚𑀢𑀕𑁆𑀕𑁂 𑀧𑀸𑀡𑀼𑀧𑁂𑀢𑀁 𑀲𑀭𑀡𑀁 𑀕𑀢𑀦𑁆”𑀢𑀺𑁇

[Go to previous page (7.2.7 Navakammikasutta)](/tipitaka/12S1/7/7.2/7.2.7.md) / [Go to parent page (7.2 Upāsakavagga)](/tipitaka/12S1/7/7.2.md) / [Go to next page (7.2.9 Mātuposakasutta)](/tipitaka/12S1/7/7.2/7.2.9.md)


