---
title: 7.2.2 Udayasutta
path: /tipitaka/12S1/7/7.2/7.2.2
ref: 273812
breadcrumbs:
  - name: Home
    link: /
  - name: 12S1 Sagāthāvaggasaṃyuttapāḷi
    link: /tipitaka/12S1
  - name: 7 Brāhmaṇasaṃyutta
    link: /tipitaka/12S1/7
  - name: 7.2 Upāsakavagga
    link: /tipitaka/12S1/7/7.2
prevL: /tipitaka/12S1/7/7.2/7.2.1
upL: /tipitaka/12S1/7/7.2
nextL: /tipitaka/12S1/7/7.2/7.2.3
---

# 7.2.2 Udayasutta

### Brāhmaṇasaṃyutta

### Upāsakavagga

### Udayasutta

(198.)

1231. Sāvatthinidānaṃ. Atha kho bhagavā pubbaṇhasamayaṃ nivāsetvā pattacīvaramādāya yena udayassa brāhmaṇassa nivesanaṃ tenupasaṅkami. Atha kho udayo brāhmaṇo bhagavato pattaṃ odanena pūresi. Dutiyampi kho bhagavā pubbaṇhasamayaṃ nivāsetvā pattacīvaramādāya yena udayassa brāhmaṇassa nivesanaṃ tenupasaṅkami…pe…  tatiyampi kho udayo brāhmaṇo bhagavato pattaṃ odanena pūretvā bhagavantaṃ etadavoca—  “pakaṭṭhakoyaṃ samaṇo gotamo punappunaṃ āgacchatī”ti.

1232. _“Punappunañceva vapanti bījaṃ,_  
_Punappunaṃ vassati devarājā;_  
_Punappunaṃ khettaṃ kasanti kassakā,_  
_Punappunaṃ dhaññamupeti raṭṭhaṃ._  


1233. _Punappunaṃ yācakā yācayanti,_  
_Punappunaṃ dānapatī dadanti;_  
_Punappunaṃ dānapatī daditvā,_  
_Punappunaṃ saggamupenti ṭhānaṃ._  


1234. _Punappunaṃ khīranikā duhanti,_  
_Punappunaṃ vaccho upeti mātaraṃ;_  
_Punappunaṃ kilamati phandati ca,_  
_Punappunaṃ gabbhamupeti mando._  


1235. _Punappunaṃ jāyati mīyati ca,_  
_Punappunaṃ sivathikaṃ haranti;_  
_Maggañca laddhā apunabbhavāya,_  
_Na punappunaṃ jāyati bhūripañño”ti._  


1236. Evaṃ vutte, udayo brāhmaṇo bhagavantaṃ etadavoca—  “abhikkantaṃ, bho gotama…pe…  upāsakaṃ maṃ bhavaṃ gotamo dhāretu ajjatagge pāṇupetaṃ saraṇaṃ gatan”ti.


