
[Home](/) / [12S1 Sagāthāvaggasaṃyuttapāḷi](../../../12S1.md) / [3 Kosalasaṃyutta](../../3.md) / [3.2 Dutiyavagga](../3.2.md)

# 3.2.7 Appamādasutta

* Kosalasaṃyutta

* Dutiyavagga

* Appamādasutta

(128.)

676\. Sāvatthinidānaṃ. Ekamantaṃ nisīdi. Ekamantaṃ nisinno kho rājā pasenadi kosalo bhagavantaṃ etadavoca—  “atthi nu kho, bhante, eko dhammo yo ubho atthe samadhiggayha tiṭṭhati—  diṭṭhadhammikañceva atthaṃ samparāyikañcā”ti?

677\. “Atthi kho, mahārāja, eko dhammo yo ubho atthe samadhiggayha tiṭṭhati—  diṭṭhadhammikañceva atthaṃ samparāyikañcā”ti.

678\. “Katamo pana, bhante, eko dhammo, yo ubho atthe samadhiggayha tiṭṭhati—  diṭṭhadhammikañceva atthaṃ samparāyikañcā”ti?

679\. “Appamādo kho, mahārāja, eko dhammo, yo ubho atthe samadhiggayha tiṭṭhati—  diṭṭhadhammikañceva atthaṃ samparāyikañcāti. Seyyathāpi, mahārāja, yāni kānici jaṅgalānaṃ pāṇānaṃ padajātāni, sabbāni tāni hatthipade samodhānaṃ gacchanti, hatthipadaṃ tesaṃ aggamakkhāyati—  yadidaṃ mahantattena; evameva kho, mahārāja, appamādo eko dhammo, yo ubho atthe samadhiggayha tiṭṭhati—  diṭṭhadhammikañceva atthaṃ samparāyikañcā”ti. Idamavoca…pe…

680\. _“Āyuṃ arogiyaṃ vaṇṇaṃ,_  
_saggaṃ uccākulīnataṃ;_  
_Ratiyo patthayantena,_  
_uḷārā aparāparā._  


681\. _Appamādaṃ pasaṃsanti,_  
_puññakiriyāsu paṇḍitā;_  
_Appamatto ubho atthe,_  
_adhiggaṇhāti paṇḍito._  


682\. _Diṭṭhe dhamme ca yo attho,_  
_yo cattho samparāyiko;_  
_Atthābhisamayā dhīro,_  
_paṇḍitoti pavuccatī”ti._  


[Go to previous page (3.2.6 Mallikāsutta)](3.2.6.md) / [Go to parent page (3.2 Dutiyavagga)](../3.2.md) / [Go to next page (3.2.8 Kalyāṇamittasutta)](3.2.8.md)


