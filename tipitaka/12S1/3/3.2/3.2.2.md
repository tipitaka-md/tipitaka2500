
[Home](/) / [12S1 Sagāthāvaggasaṃyuttapāḷi](/tipitaka/12S1.md) / [3 Kosalasaṃyutta](/tipitaka/12S1/3.md) / [3.2 Dutiyavagga](/tipitaka/12S1/3/3.2.md)

# 𑁩𑁇𑁨𑁇𑁨 𑀧𑀜𑁆𑀘𑀭𑀸𑀚𑀲𑀼𑀢𑁆𑀢

### 𑀓𑁄𑀲𑀮𑀲𑀁𑀬𑀼𑀢𑁆𑀢

### 𑀤𑀼𑀢𑀺𑀬𑀯𑀕𑁆𑀕

### 𑀧𑀜𑁆𑀘𑀭𑀸𑀚𑀲𑀼𑀢𑁆𑀢

(123.)

640. 𑀲𑀸𑀯𑀢𑁆𑀣𑀺𑀦𑀺𑀤𑀸𑀦𑀁𑁇 𑀢𑁂𑀦 𑀔𑁄 𑀧𑀦 𑀲𑀫𑀬𑁂𑀦 𑀧𑀜𑁆𑀘𑀦𑁆𑀦𑀁 𑀭𑀸𑀚𑀽𑀦𑀁 𑀧𑀲𑁂𑀦𑀤𑀺𑀧𑀫𑀼𑀔𑀸𑀦𑀁 𑀧𑀜𑁆𑀘𑀳𑀺 𑀓𑀸𑀫𑀕𑀼𑀡𑁂𑀳𑀺 𑀲𑀫𑀧𑁆𑀧𑀺𑀢𑀸𑀦𑀁 𑀲𑀫𑀗𑁆𑀕𑀻𑀪𑀽𑀢𑀸𑀦𑀁 𑀧𑀭𑀺𑀘𑀸𑀭𑀬𑀫𑀸𑀦𑀸𑀦𑀁 𑀅𑀬𑀫𑀦𑁆𑀢𑀭𑀸𑀓𑀣𑀸 𑀉𑀤𑀧𑀸𑀤𑀺—  “𑀓𑀺𑀁 𑀦𑀼 𑀔𑁄 𑀓𑀸𑀫𑀸𑀦𑀁 𑀅𑀕𑁆𑀕𑀦𑁆”𑀢𑀺? 𑀢𑀢𑁆𑀭𑁂𑀓𑀘𑁆𑀘𑁂 𑀏𑀯𑀫𑀸𑀳𑀁𑀲𑀼—  “𑀭𑀽𑀧𑀸 𑀓𑀸𑀫𑀸𑀦𑀁 𑀅𑀕𑁆𑀕𑀦𑁆”𑀢𑀺𑁇 𑀏𑀓𑀘𑁆𑀘𑁂 𑀏𑀯𑀫𑀸𑀳𑀁𑀲𑀼—  “𑀲𑀤𑁆𑀤𑀸 𑀓𑀸𑀫𑀸𑀦𑀁 𑀅𑀕𑁆𑀕𑀦𑁆”𑀢𑀺𑁇 𑀏𑀓𑀘𑁆𑀘𑁂 𑀏𑀯𑀫𑀸𑀳𑀁𑀲𑀼—  “𑀕𑀦𑁆𑀥𑀸 𑀓𑀸𑀫𑀸𑀦𑀁 𑀅𑀕𑁆𑀕𑀦𑁆”𑀢𑀺𑁇 𑀏𑀓𑀘𑁆𑀘𑁂 𑀏𑀯𑀫𑀸𑀳𑀁𑀲𑀼—  “𑀭𑀲𑀸 𑀓𑀸𑀫𑀸𑀦𑀁 𑀅𑀕𑁆𑀕𑀦𑁆”𑀢𑀺𑁇 𑀏𑀓𑀘𑁆𑀘𑁂 𑀏𑀯𑀫𑀸𑀳𑀁𑀲𑀼—  “𑀨𑁄𑀝𑁆𑀞𑀩𑁆𑀩𑀸 𑀓𑀸𑀫𑀸𑀦𑀁 𑀅𑀕𑁆𑀕𑀦𑁆”𑀢𑀺𑁇 𑀬𑀢𑁄 𑀔𑁄 𑀢𑁂 𑀭𑀸𑀚𑀸𑀦𑁄 𑀦𑀸𑀲𑀓𑁆𑀔𑀺𑀁𑀲𑀼 𑀅𑀜𑁆𑀜𑀫𑀜𑁆𑀜𑀁 𑀲𑀜𑁆𑀜𑀸𑀧𑁂𑀢𑀼𑀁𑁇

641. 𑀅𑀣 𑀔𑁄 𑀭𑀸𑀚𑀸 𑀧𑀲𑁂𑀦𑀤𑀺 𑀓𑁄𑀲𑀮𑁄 𑀢𑁂 𑀭𑀸𑀚𑀸𑀦𑁄 𑀏𑀢𑀤𑀯𑁄𑀘—  “𑀆𑀬𑀸𑀫, 𑀫𑀸𑀭𑀺𑀲𑀸, 𑀬𑁂𑀦 𑀪𑀕𑀯𑀸 𑀢𑁂𑀦𑀼𑀧𑀲𑀗𑁆𑀓𑀫𑀺𑀲𑁆𑀲𑀸𑀫; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀪𑀕𑀯𑀦𑁆𑀢𑀁 𑀏𑀢𑀫𑀢𑁆𑀣𑀁 𑀧𑀝𑀺𑀧𑀼𑀘𑁆𑀙𑀺𑀲𑁆𑀲𑀸𑀫𑁇 𑀬𑀣𑀸 𑀦𑁄 𑀪𑀕𑀯𑀸 𑀩𑁆𑀬𑀸𑀓𑀭𑀺𑀲𑁆𑀲𑀢𑀺 𑀢𑀣𑀸 𑀦𑀁 𑀥𑀸𑀭𑁂𑀲𑁆𑀲𑀸𑀫𑀸”𑀢𑀺𑁇 “𑀏𑀯𑀁, 𑀫𑀸𑀭𑀺𑀲𑀸”𑀢𑀺 𑀔𑁄 𑀢𑁂 𑀭𑀸𑀚𑀸𑀦𑁄 𑀭𑀜𑁆𑀜𑁄 𑀧𑀲𑁂𑀦𑀤𑀺𑀲𑁆𑀲 𑀓𑁄𑀲𑀮𑀲𑁆𑀲 𑀧𑀘𑁆𑀘𑀲𑁆𑀲𑁄𑀲𑀼𑀁𑁇

642. 𑀅𑀣 𑀔𑁄 𑀢𑁂 𑀧𑀜𑁆𑀘 𑀭𑀸𑀚𑀸𑀦𑁄 𑀧𑀲𑁂𑀦𑀤𑀺𑀧𑀫𑀼𑀔𑀸 𑀬𑁂𑀦 𑀪𑀕𑀯𑀸 𑀢𑁂𑀦𑀼𑀧𑀲𑀗𑁆𑀓𑀫𑀺𑀁𑀲𑀼; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀪𑀕𑀯𑀦𑁆𑀢𑀁 𑀅𑀪𑀺𑀯𑀸𑀤𑁂𑀢𑁆𑀯𑀸 𑀏𑀓𑀫𑀦𑁆𑀢𑀁 𑀦𑀺𑀲𑀻𑀤𑀺𑀁𑀲𑀼𑁇 𑀏𑀓𑀫𑀦𑁆𑀢𑀁 𑀦𑀺𑀲𑀺𑀦𑁆𑀦𑁄 𑀔𑁄 𑀭𑀸𑀚𑀸 𑀧𑀲𑁂𑀦𑀤𑀺 𑀓𑁄𑀲𑀮𑁄 𑀪𑀕𑀯𑀦𑁆𑀢𑀁 𑀏𑀢𑀤𑀯𑁄𑀘—  “𑀇𑀥, 𑀪𑀦𑁆𑀢𑁂, 𑀅𑀫𑁆𑀳𑀸𑀓𑀁 𑀧𑀜𑁆𑀘𑀦𑁆𑀦𑀁 𑀭𑀸𑀚𑀽𑀦𑀁 𑀧𑀜𑁆𑀘𑀳𑀺 𑀓𑀸𑀫𑀕𑀼𑀡𑁂𑀳𑀺 𑀲𑀫𑀧𑁆𑀧𑀺𑀢𑀸𑀦𑀁 𑀲𑀫𑀗𑁆𑀕𑀻𑀪𑀽𑀢𑀸𑀦𑀁 𑀧𑀭𑀺𑀘𑀸𑀭𑀬𑀫𑀸𑀦𑀸𑀦𑀁 𑀅𑀬𑀫𑀦𑁆𑀢𑀭𑀸𑀓𑀣𑀸 𑀉𑀤𑀧𑀸𑀤𑀺—  ‘𑀓𑀺𑀁 𑀦𑀼 𑀔𑁄 𑀓𑀸𑀫𑀸𑀦𑀁 𑀅𑀕𑁆𑀕𑀦𑁆’𑀢𑀺? 𑀏𑀓𑀘𑁆𑀘𑁂 𑀏𑀯𑀫𑀸𑀳𑀁𑀲𑀼—  ‘𑀭𑀽𑀧𑀸 𑀓𑀸𑀫𑀸𑀦𑀁 𑀅𑀕𑁆𑀕𑀦𑁆’𑀢𑀺𑁇 𑀏𑀓𑀘𑁆𑀘𑁂 𑀏𑀯𑀫𑀸𑀳𑀁𑀲𑀼—  ‘𑀲𑀤𑁆𑀤𑀸 𑀓𑀸𑀫𑀸𑀦𑀁 𑀅𑀕𑁆𑀕𑀦𑁆’𑀢𑀺𑁇 𑀏𑀓𑀘𑁆𑀘𑁂 𑀏𑀯𑀫𑀸𑀳𑀁𑀲𑀼—  ‘𑀕𑀦𑁆𑀥𑀸 𑀓𑀸𑀫𑀸𑀦𑀁 𑀅𑀕𑁆𑀕𑀦𑁆’𑀢𑀺𑁇 𑀏𑀓𑀘𑁆𑀘𑁂 𑀏𑀯𑀫𑀸𑀳𑀁𑀲𑀼—  ‘𑀭𑀲𑀸 𑀓𑀸𑀫𑀸𑀦𑀁 𑀅𑀕𑁆𑀕𑀦𑁆’𑀢𑀺𑁇 𑀏𑀓𑀘𑁆𑀘𑁂 𑀏𑀯𑀫𑀸𑀳𑀁𑀲𑀼—  ‘𑀨𑁄𑀝𑁆𑀞𑀩𑁆𑀩𑀸 𑀓𑀸𑀫𑀸𑀦𑀁 𑀅𑀕𑁆𑀕𑀦𑁆’𑀢𑀺𑁇 𑀓𑀺𑀁 𑀦𑀼 𑀔𑁄, 𑀪𑀦𑁆𑀢𑁂, 𑀓𑀸𑀫𑀸𑀦𑀁 𑀅𑀕𑁆𑀕𑀦𑁆”𑀢𑀺?

643. “𑀫𑀦𑀸𑀧𑀧𑀭𑀺𑀬𑀦𑁆𑀢𑀁 𑀔𑁆𑀯𑀸𑀳𑀁, 𑀫𑀳𑀸𑀭𑀸𑀚, 𑀧𑀜𑁆𑀘𑀲𑀼 𑀓𑀸𑀫𑀕𑀼𑀡𑁂𑀲𑀼 𑀅𑀕𑁆𑀕𑀦𑁆𑀢𑀺 𑀯𑀤𑀸𑀫𑀺𑁇 𑀢𑁂𑀯, 𑀫𑀳𑀸𑀭𑀸𑀚, 𑀭𑀽𑀧𑀸 𑀏𑀓𑀘𑁆𑀘𑀲𑁆𑀲 𑀫𑀦𑀸𑀧𑀸 𑀳𑁄𑀦𑁆𑀢𑀺, 𑀢𑁂𑀯 𑀭𑀽𑀧𑀸 𑀏𑀓𑀘𑁆𑀘𑀲𑁆𑀲 𑀅𑀫𑀦𑀸𑀧𑀸 𑀳𑁄𑀦𑁆𑀢𑀺𑁇 𑀬𑁂𑀳𑀺 𑀘 𑀬𑁄 𑀭𑀽𑀧𑁂𑀳𑀺 𑀅𑀢𑁆𑀢𑀫𑀦𑁄 𑀳𑁄𑀢𑀺 𑀧𑀭𑀺𑀧𑀼𑀡𑁆𑀡𑀲𑀗𑁆𑀓𑀧𑁆𑀧𑁄, 𑀲𑁄 𑀢𑁂𑀳𑀺 𑀭𑀽𑀧𑁂𑀳𑀺 𑀅𑀜𑁆𑀜𑀁 𑀭𑀽𑀧𑀁 𑀉𑀢𑁆𑀢𑀭𑀺𑀢𑀭𑀁 𑀯𑀸 𑀧𑀡𑀻𑀢𑀢𑀭𑀁 𑀯𑀸 𑀦 𑀧𑀢𑁆𑀣𑁂𑀢𑀺𑁇 𑀢𑁂 𑀢𑀲𑁆𑀲 𑀭𑀽𑀧𑀸 𑀧𑀭𑀫𑀸 𑀳𑁄𑀦𑁆𑀢𑀺𑁇 𑀢𑁂 𑀢𑀲𑁆𑀲 𑀭𑀽𑀧𑀸 𑀅𑀦𑀼𑀢𑁆𑀢𑀭𑀸 𑀳𑁄𑀦𑁆𑀢𑀺𑁇

644. 𑀢𑁂𑀯, 𑀫𑀳𑀸𑀭𑀸𑀚, 𑀲𑀤𑁆𑀤𑀸 𑀏𑀓𑀘𑁆𑀘𑀲𑁆𑀲 𑀫𑀦𑀸𑀧𑀸 𑀳𑁄𑀦𑁆𑀢𑀺, 𑀢𑁂𑀯 𑀲𑀤𑁆𑀤𑀸 𑀏𑀓𑀘𑁆𑀘𑀲𑁆𑀲 𑀅𑀫𑀦𑀸𑀧𑀸 𑀳𑁄𑀦𑁆𑀢𑀺𑁇 𑀬𑁂𑀳𑀺 𑀘 𑀬𑁄 𑀲𑀤𑁆𑀤𑁂𑀳𑀺 𑀅𑀢𑁆𑀢𑀫𑀦𑁄 𑀳𑁄𑀢𑀺 𑀧𑀭𑀺𑀧𑀼𑀡𑁆𑀡𑀲𑀗𑁆𑀓𑀧𑁆𑀧𑁄, 𑀲𑁄 𑀢𑁂𑀳𑀺 𑀲𑀤𑁆𑀤𑁂𑀳𑀺 𑀅𑀜𑁆𑀜𑀁 𑀲𑀤𑁆𑀤𑀁 𑀉𑀢𑁆𑀢𑀭𑀺𑀢𑀭𑀁 𑀯𑀸 𑀧𑀡𑀻𑀢𑀢𑀭𑀁 𑀯𑀸 𑀦 𑀧𑀢𑁆𑀣𑁂𑀢𑀺𑁇 𑀢𑁂 𑀢𑀲𑁆𑀲 𑀲𑀤𑁆𑀤𑀸 𑀧𑀭𑀫𑀸 𑀳𑁄𑀦𑁆𑀢𑀺𑁇 𑀢𑁂 𑀢𑀲𑁆𑀲 𑀲𑀤𑁆𑀤𑀸 𑀅𑀦𑀼𑀢𑁆𑀢𑀭𑀸 𑀳𑁄𑀦𑁆𑀢𑀺𑁇

645. 𑀢𑁂𑀯, 𑀫𑀳𑀸𑀭𑀸𑀚, 𑀕𑀦𑁆𑀥𑀸 𑀏𑀓𑀘𑁆𑀘𑀲𑁆𑀲 𑀫𑀦𑀸𑀧𑀸 𑀳𑁄𑀦𑁆𑀢𑀺, 𑀢𑁂𑀯 𑀕𑀦𑁆𑀥𑀸 𑀏𑀓𑀘𑁆𑀘𑀲𑁆𑀲 𑀅𑀫𑀦𑀸𑀧𑀸 𑀳𑁄𑀦𑁆𑀢𑀺𑁇 𑀬𑁂𑀳𑀺 𑀘 𑀬𑁄 𑀕𑀦𑁆𑀥𑁂𑀳𑀺 𑀅𑀢𑁆𑀢𑀫𑀦𑁄 𑀳𑁄𑀢𑀺 𑀧𑀭𑀺𑀧𑀼𑀡𑁆𑀡𑀲𑀗𑁆𑀓𑀧𑁆𑀧𑁄, 𑀲𑁄 𑀢𑁂𑀳𑀺 𑀕𑀦𑁆𑀥𑁂𑀳𑀺 𑀅𑀜𑁆𑀜𑀁 𑀕𑀦𑁆𑀥𑀁 𑀉𑀢𑁆𑀢𑀭𑀺𑀢𑀭𑀁 𑀯𑀸 𑀧𑀡𑀻𑀢𑀢𑀭𑀁 𑀯𑀸 𑀦 𑀧𑀢𑁆𑀣𑁂𑀢𑀺𑁇 𑀢𑁂 𑀢𑀲𑁆𑀲 𑀕𑀦𑁆𑀥𑀸 𑀧𑀭𑀫𑀸 𑀳𑁄𑀦𑁆𑀢𑀺𑁇 𑀢𑁂 𑀢𑀲𑁆𑀲 𑀕𑀦𑁆𑀥𑀸 𑀅𑀦𑀼𑀢𑁆𑀢𑀭𑀸 𑀳𑁄𑀦𑁆𑀢𑀺𑁇

646. 𑀢𑁂𑀯, 𑀫𑀳𑀸𑀭𑀸𑀚, 𑀭𑀲𑀸 𑀏𑀓𑀘𑁆𑀘𑀲𑁆𑀲 𑀫𑀦𑀸𑀧𑀸 𑀳𑁄𑀦𑁆𑀢𑀺, 𑀢𑁂𑀯 𑀭𑀲𑀸 𑀏𑀓𑀘𑁆𑀘𑀲𑁆𑀲 𑀅𑀫𑀦𑀸𑀧𑀸 𑀳𑁄𑀦𑁆𑀢𑀺𑁇 𑀬𑁂𑀳𑀺 𑀘 𑀬𑁄 𑀭𑀲𑁂𑀳𑀺 𑀅𑀢𑁆𑀢𑀫𑀦𑁄 𑀳𑁄𑀢𑀺 𑀧𑀭𑀺𑀧𑀼𑀡𑁆𑀡𑀲𑀗𑁆𑀓𑀧𑁆𑀧𑁄, 𑀲𑁄 𑀢𑁂𑀳𑀺 𑀭𑀲𑁂𑀳𑀺 𑀅𑀜𑁆𑀜𑀁 𑀭𑀲𑀁 𑀉𑀢𑁆𑀢𑀭𑀺𑀢𑀭𑀁 𑀯𑀸 𑀧𑀡𑀻𑀢𑀢𑀭𑀁 𑀯𑀸 𑀦 𑀧𑀢𑁆𑀣𑁂𑀢𑀺𑁇 𑀢𑁂 𑀢𑀲𑁆𑀲 𑀭𑀲𑀸 𑀧𑀭𑀫𑀸 𑀳𑁄𑀦𑁆𑀢𑀺𑁇 𑀢𑁂 𑀢𑀲𑁆𑀲 𑀭𑀲𑀸 𑀅𑀦𑀼𑀢𑁆𑀢𑀭𑀸 𑀳𑁄𑀦𑁆𑀢𑀺𑁇

647. 𑀢𑁂𑀯, 𑀫𑀳𑀸𑀭𑀸𑀚, 𑀨𑁄𑀝𑁆𑀞𑀩𑁆𑀩𑀸 𑀏𑀓𑀘𑁆𑀘𑀲𑁆𑀲 𑀫𑀦𑀸𑀧𑀸 𑀳𑁄𑀦𑁆𑀢𑀺, 𑀢𑁂𑀯 𑀨𑁄𑀝𑁆𑀞𑀩𑁆𑀩𑀸 𑀏𑀓𑀘𑁆𑀘𑀲𑁆𑀲 𑀅𑀫𑀦𑀸𑀧𑀸 𑀳𑁄𑀦𑁆𑀢𑀺𑁇 𑀬𑁂𑀳𑀺 𑀘 𑀬𑁄 𑀨𑁄𑀝𑁆𑀞𑀩𑁆𑀩𑁂𑀳𑀺 𑀅𑀢𑁆𑀢𑀫𑀦𑁄 𑀳𑁄𑀢𑀺 𑀧𑀭𑀺𑀧𑀼𑀡𑁆𑀡𑀲𑀗𑁆𑀓𑀧𑁆𑀧𑁄, 𑀲𑁄 𑀢𑁂𑀳𑀺 𑀨𑁄𑀝𑁆𑀞𑀩𑁆𑀩𑁂𑀳𑀺 𑀅𑀜𑁆𑀜𑀁 𑀨𑁄𑀝𑁆𑀞𑀩𑁆𑀩𑀁 𑀉𑀢𑁆𑀢𑀭𑀺𑀢𑀭𑀁 𑀯𑀸 𑀧𑀡𑀻𑀢𑀢𑀭𑀁 𑀯𑀸 𑀦 𑀧𑀢𑁆𑀣𑁂𑀢𑀺𑁇 𑀢𑁂 𑀢𑀲𑁆𑀲 𑀨𑁄𑀝𑁆𑀞𑀩𑁆𑀩𑀸 𑀧𑀭𑀫𑀸 𑀳𑁄𑀦𑁆𑀢𑀺𑁇 𑀢𑁂 𑀢𑀲𑁆𑀲 𑀨𑁄𑀝𑁆𑀞𑀩𑁆𑀩𑀸 𑀅𑀦𑀼𑀢𑁆𑀢𑀭𑀸 𑀳𑁄𑀦𑁆𑀢𑀻”𑀢𑀺𑁇

648. 𑀢𑁂𑀦 𑀔𑁄 𑀧𑀦 𑀲𑀫𑀬𑁂𑀦 𑀘𑀦𑁆𑀤𑀦𑀗𑁆𑀕𑀮𑀺𑀓𑁄 𑀉𑀧𑀸𑀲𑀓𑁄 𑀢𑀲𑁆𑀲𑀁 𑀧𑀭𑀺𑀲𑀸𑀬𑀁 𑀦𑀺𑀲𑀺𑀦𑁆𑀦𑁄 𑀳𑁄𑀢𑀺𑁇 𑀅𑀣 𑀔𑁄 𑀘𑀦𑁆𑀤𑀦𑀗𑁆𑀕𑀮𑀺𑀓𑁄 𑀉𑀧𑀸𑀲𑀓𑁄 𑀉𑀝𑁆𑀞𑀸𑀬𑀸𑀲𑀦𑀸 𑀏𑀓𑀁𑀲𑀁 𑀉𑀢𑁆𑀢𑀭𑀸𑀲𑀗𑁆𑀕𑀁 𑀓𑀭𑀺𑀢𑁆𑀯𑀸 𑀬𑁂𑀦 𑀪𑀕𑀯𑀸 𑀢𑁂𑀦𑀜𑁆𑀚𑀮𑀺𑀁 𑀧𑀡𑀸𑀫𑁂𑀢𑁆𑀯𑀸 𑀪𑀕𑀯𑀦𑁆𑀢𑀁 𑀏𑀢𑀤𑀯𑁄𑀘—  “𑀧𑀝𑀺𑀪𑀸𑀢𑀺 𑀫𑀁, 𑀪𑀕𑀯𑀸, 𑀧𑀝𑀺𑀪𑀸𑀢𑀺 𑀫𑀁, 𑀲𑀼𑀕𑀢𑀸”𑀢𑀺𑁇 “𑀧𑀝𑀺𑀪𑀸𑀢𑀼 𑀢𑀁, 𑀘𑀦𑁆𑀤𑀦𑀗𑁆𑀕𑀮𑀺𑀓𑀸”𑀢𑀺 𑀪𑀕𑀯𑀸 𑀅𑀯𑁄𑀘𑁇

649. 𑀅𑀣 𑀔𑁄 𑀘𑀦𑁆𑀤𑀦𑀗𑁆𑀕𑀮𑀺𑀓𑁄 𑀉𑀧𑀸𑀲𑀓𑁄 𑀪𑀕𑀯𑀢𑁄 𑀲𑀫𑁆𑀫𑀼𑀔𑀸 𑀢𑀤𑀦𑀼𑀭𑀽𑀧𑀸𑀬 𑀕𑀸𑀣𑀸𑀬 𑀅𑀪𑀺𑀢𑁆𑀣𑀯𑀺—

650. _“𑀧𑀤𑀼𑀫𑀁 𑀬𑀣𑀸 𑀓𑁄𑀓𑀦𑀤𑀁 𑀲𑀼𑀕𑀦𑁆𑀥𑀁,_  
_𑀧𑀸𑀢𑁄 𑀲𑀺𑀬𑀸 𑀨𑀼𑀮𑁆𑀮𑀫𑀯𑀻𑀢𑀕𑀦𑁆𑀥𑀁;_  
_𑀅𑀗𑁆𑀕𑀻𑀭𑀲𑀁 𑀧𑀲𑁆𑀲 𑀯𑀺𑀭𑁄𑀘𑀫𑀸𑀦𑀁,_  
_𑀢𑀧𑀦𑁆𑀢𑀫𑀸𑀤𑀺𑀘𑁆𑀘𑀫𑀺𑀯𑀦𑁆𑀢𑀮𑀺𑀓𑁆𑀔𑁂”𑀢𑀺𑁇_  


651. 𑀅𑀣 𑀔𑁄 𑀢𑁂 𑀧𑀜𑁆𑀘 𑀭𑀸𑀚𑀸𑀦𑁄 𑀘𑀦𑁆𑀤𑀦𑀗𑁆𑀕𑀮𑀺𑀓𑀁 𑀉𑀧𑀸𑀲𑀓𑀁 𑀧𑀜𑁆𑀘𑀳𑀺 𑀉𑀢𑁆𑀢𑀭𑀸𑀲𑀗𑁆𑀕𑁂𑀳𑀺 𑀅𑀘𑁆𑀙𑀸𑀤𑁂𑀲𑀼𑀁𑁇 𑀅𑀣 𑀔𑁄 𑀘𑀦𑁆𑀤𑀦𑀗𑁆𑀕𑀮𑀺𑀓𑁄 𑀉𑀧𑀸𑀲𑀓𑁄 𑀢𑁂𑀳𑀺 𑀧𑀜𑁆𑀘𑀳𑀺 𑀉𑀢𑁆𑀢𑀭𑀸𑀲𑀗𑁆𑀕𑁂𑀳𑀺 𑀪𑀕𑀯𑀦𑁆𑀢𑀁 𑀅𑀘𑁆𑀙𑀸𑀤𑁂𑀲𑀻𑀢𑀺𑁇

[Go to previous page (3.2.1 Sattajaṭilasutta)](/tipitaka/12S1/3/3.2/3.2.1.md) / [Go to parent page (3.2 Dutiyavagga)](/tipitaka/12S1/3/3.2.md) / [Go to next page (3.2.3 Doṇapākasutta)](/tipitaka/12S1/3/3.2/3.2.3.md)


