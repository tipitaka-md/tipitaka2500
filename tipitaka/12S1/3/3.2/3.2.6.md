
[Home](/) / [12S1 Sagāthāvaggasaṃyuttapāḷi](../../../12S1.md) / [3 Kosalasaṃyutta](../../3.md) / [3.2 Dutiyavagga](../3.2.md)

# 3.2.6 Mallikāsutta

### Kosalasaṃyutta

### Dutiyavagga

### Mallikāsutta

(127.)

672. Sāvatthinidānaṃ. Atha kho rājā pasenadi kosalo yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi. Atha kho aññataro puriso yena rājā pasenadi kosalo tenupasaṅkami; upasaṅkamitvā rañño pasenadissa kosalassa upakaṇṇake ārocesi—  “mallikā, deva, devī dhītaraṃ vijātā”ti. Evaṃ vutte, rājā pasenadi kosalo anattamano ahosi.

673. Atha kho bhagavā rājānaṃ pasenadiṃ kosalaṃ anattamanataṃ viditvā tāyaṃ velāyaṃ imā gāthāyo abhāsi—

674. _“Itthīpi hi ekacciyā,_  
_seyyā posa janādhipa;_  
_Medhāvinī sīlavatī,_  
_sassudevā patibbatā._  


675. _Tassā yo jāyati poso,_  
_sūro hoti disampati;_  
_Tādisā subhagiyā putto,_  
_rajjampi anusāsatī”ti._  


[Go to previous page (3.2.5 Dutiyasaṅgāmasutta)](3.2.5.md) / [Go to parent page (3.2 Dutiyavagga)](../3.2.md) / [Go to next page (3.2.7 Appamādasutta)](3.2.7.md)


