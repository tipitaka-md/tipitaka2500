---
title: 3.2.3 Doṇapākasutta
path: /tipitaka/12S1/3/3.2/3.2.3
ref: 273738
breadcrumbs:
  - name: Home
    link: /
  - name: 12S1 Sagāthāvaggasaṃyuttapāḷi
    link: /tipitaka/12S1
  - name: 3 Kosalasaṃyutta
    link: /tipitaka/12S1/3
  - name: 3.2 Dutiyavagga
    link: /tipitaka/12S1/3/3.2
prevL: /tipitaka/12S1/3/3.2/3.2.2
upL: /tipitaka/12S1/3/3.2
nextL: /tipitaka/12S1/3/3.2/3.2.4
---

# 3.2.3 Doṇapākasutta

### Kosalasaṃyutta

### Dutiyavagga

### Doṇapākasutta

(124.)

652. Sāvatthinidānaṃ. Tena kho pana samayena rājā pasenadi kosalo doṇapākakuraṃ bhuñjati. Atha kho rājā pasenadi kosalo bhuttāvī mahassāsī yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ nisīdi.

653. Atha kho bhagavā rājānaṃ pasenadiṃ kosalaṃ bhuttāviṃ mahassāsiṃ viditvā tāyaṃ velāyaṃ imaṃ gāthaṃ abhāsi—

654. _“Manujassa sadā satīmato,_  
_Mattaṃ jānato laddhabhojane;_  
_Tanukassa bhavanti vedanā,_  
_Saṇikaṃ jīrati āyupālayan”ti._  


655. Tena kho pana samayena sudassano māṇavo rañño pasenadissa kosalassa piṭṭhito ṭhito hoti. Atha kho rājā pasenadi kosalo sudassanaṃ māṇavaṃ āmantesi—  “ehi tvaṃ, tāta sudassana, bhagavato santike imaṃ gāthaṃ pariyāpuṇitvā mama bhattābhihāre bhattābhihāre bhāsa. Ahañca te devasikaṃ kahāpaṇasataṃ kahāpaṇasataṃ niccaṃ bhikkhaṃ pavattayissāmī”ti. “Evaṃ, devā”ti kho sudassano māṇavo rañño pasenadissa kosalassa paṭissutvā bhagavato santike imaṃ gāthaṃ pariyāpuṇitvā rañño pasenadissa kosalassa bhattābhihāre sudaṃ bhāsati—

656. _“Manujassa sadā satīmato,_  
_Mattaṃ jānato laddhabhojane;_  
_Tanukassa bhavanti vedanā,_  
_Saṇikaṃ jīrati āyupālayan”ti._  


657. Atha kho rājā pasenadi kosalo anupubbena nāḷikodanaparamatāya saṇṭhāsi. Atha kho rājā pasenadi kosalo aparena samayena susallikhitagatto pāṇinā gattāni anumajjanto tāyaṃ velāyaṃ imaṃ udānaṃ udānesi—  “ubhayena vata maṃ so bhagavā atthena anukampi—  diṭṭhadhammikena ceva atthena samparāyikena cā”ti.


