
[Home](/) / [12S1 Sagāthāvaggasaṃyuttapāḷi](../../../12S1.md) / [3 Kosalasaṃyutta](../../3.md) / [3.1 Paṭhamavagga](../3.1.md)

# 𑁩𑁇𑁧𑁇𑁫 𑀅𑀢𑁆𑀢𑀭𑀓𑁆𑀔𑀺𑀢𑀲𑀼𑀢𑁆𑀢

* 𑀓𑁄𑀲𑀮𑀲𑀁𑀬𑀼𑀢𑁆𑀢

* 𑀧𑀞𑀫𑀯𑀕𑁆𑀕

* 𑀅𑀢𑁆𑀢𑀭𑀓𑁆𑀔𑀺𑀢𑀲𑀼𑀢𑁆𑀢

(116.)

602\. 𑀲𑀸𑀯𑀢𑁆𑀣𑀺𑀦𑀺𑀤𑀸𑀦𑀁𑁇 𑀏𑀓𑀫𑀦𑁆𑀢𑀁 𑀦𑀺𑀲𑀺𑀦𑁆𑀦𑁄 𑀔𑁄 𑀭𑀸𑀚𑀸 𑀧𑀲𑁂𑀦𑀤𑀺 𑀓𑁄𑀲𑀮𑁄 𑀪𑀕𑀯𑀦𑁆𑀢𑀁 𑀏𑀢𑀤𑀯𑁄𑀘—  “𑀇𑀥 𑀫𑀬𑁆𑀳𑀁, 𑀪𑀦𑁆𑀢𑁂, 𑀭𑀳𑁄𑀕𑀢𑀲𑁆𑀲 𑀧𑀝𑀺𑀲𑀮𑁆𑀮𑀻𑀦𑀲𑁆𑀲 𑀏𑀯𑀁 𑀘𑁂𑀢𑀲𑁄 𑀧𑀭𑀺𑀯𑀺𑀢𑀓𑁆𑀓𑁄 𑀉𑀤𑀧𑀸𑀤𑀺—  ‘𑀓𑁂𑀲𑀁 𑀦𑀼 𑀔𑁄 𑀭𑀓𑁆𑀔𑀺𑀢𑁄 𑀅𑀢𑁆𑀢𑀸, 𑀓𑁂𑀲𑀁 𑀅𑀭𑀓𑁆𑀔𑀺𑀢𑁄 𑀅𑀢𑁆𑀢𑀸’𑀢𑀺? 𑀢𑀲𑁆𑀲 𑀫𑀬𑁆𑀳𑀁, 𑀪𑀦𑁆𑀢𑁂, 𑀏𑀢𑀤𑀳𑁄𑀲𑀺—  ‘𑀬𑁂 𑀔𑁄 𑀓𑁂𑀘𑀺 𑀓𑀸𑀬𑁂𑀦 𑀤𑀼𑀘𑁆𑀘𑀭𑀺𑀢𑀁 𑀘𑀭𑀦𑁆𑀢𑀺, 𑀯𑀸𑀘𑀸𑀬 𑀤𑀼𑀘𑁆𑀘𑀭𑀺𑀢𑀁 𑀘𑀭𑀦𑁆𑀢𑀺, 𑀫𑀦𑀲𑀸 𑀤𑀼𑀘𑁆𑀘𑀭𑀺𑀢𑀁 𑀘𑀭𑀦𑁆𑀢𑀺; 𑀢𑁂𑀲𑀁 𑀅𑀭𑀓𑁆𑀔𑀺𑀢𑁄 𑀅𑀢𑁆𑀢𑀸𑁇 𑀓𑀺𑀜𑁆𑀘𑀸𑀧𑀺 𑀢𑁂 𑀳𑀢𑁆𑀣𑀺𑀓𑀸𑀬𑁄 𑀯𑀸 𑀭𑀓𑁆𑀔𑁂𑀬𑁆𑀬, 𑀅𑀲𑁆𑀲𑀓𑀸𑀬𑁄 𑀯𑀸 𑀭𑀓𑁆𑀔𑁂𑀬𑁆𑀬, 𑀭𑀣𑀓𑀸𑀬𑁄 𑀯𑀸 𑀭𑀓𑁆𑀔𑁂𑀬𑁆𑀬, 𑀧𑀢𑁆𑀢𑀺𑀓𑀸𑀬𑁄 𑀯𑀸 𑀭𑀓𑁆𑀔𑁂𑀬𑁆𑀬; 𑀅𑀣 𑀔𑁄 𑀢𑁂𑀲𑀁 𑀅𑀭𑀓𑁆𑀔𑀺𑀢𑁄 𑀅𑀢𑁆𑀢𑀸𑁇 𑀢𑀁 𑀓𑀺𑀲𑁆𑀲 𑀳𑁂𑀢𑀼? 𑀩𑀸𑀳𑀺𑀭𑀸 𑀳𑁂𑀲𑀸 𑀭𑀓𑁆𑀔𑀸, 𑀦𑁂𑀲𑀸 𑀭𑀓𑁆𑀔𑀸 𑀅𑀚𑁆𑀛𑀢𑁆𑀢𑀺𑀓𑀸; 𑀢𑀲𑁆𑀫𑀸 𑀢𑁂𑀲𑀁 𑀅𑀭𑀓𑁆𑀔𑀺𑀢𑁄 𑀅𑀢𑁆𑀢𑀸𑁇 𑀬𑁂 𑀘 𑀔𑁄 𑀓𑁂𑀘𑀺 𑀓𑀸𑀬𑁂𑀦 𑀲𑀼𑀘𑀭𑀺𑀢𑀁 𑀘𑀭𑀦𑁆𑀢𑀺, 𑀯𑀸𑀘𑀸𑀬 𑀲𑀼𑀘𑀭𑀺𑀢𑀁 𑀘𑀭𑀦𑁆𑀢𑀺, 𑀫𑀦𑀲𑀸 𑀲𑀼𑀘𑀭𑀺𑀢𑀁 𑀘𑀭𑀦𑁆𑀢𑀺; 𑀢𑁂𑀲𑀁 𑀭𑀓𑁆𑀔𑀺𑀢𑁄 𑀅𑀢𑁆𑀢𑀸𑁇 𑀓𑀺𑀜𑁆𑀘𑀸𑀧𑀺 𑀢𑁂 𑀦𑁂𑀯 𑀳𑀢𑁆𑀣𑀺𑀓𑀸𑀬𑁄 𑀭𑀓𑁆𑀔𑁂𑀬𑁆𑀬, 𑀦 𑀅𑀲𑁆𑀲𑀓𑀸𑀬𑁄 𑀭𑀓𑁆𑀔𑁂𑀬𑁆𑀬, 𑀦 𑀭𑀣𑀓𑀸𑀬𑁄 𑀭𑀓𑁆𑀔𑁂𑀬𑁆𑀬, 𑀦 𑀧𑀢𑁆𑀢𑀺𑀓𑀸𑀬𑁄 𑀭𑀓𑁆𑀔𑁂𑀬𑁆𑀬; 𑀅𑀣 𑀔𑁄 𑀢𑁂𑀲𑀁 𑀭𑀓𑁆𑀔𑀺𑀢𑁄 𑀅𑀢𑁆𑀢𑀸𑁇 𑀢𑀁 𑀓𑀺𑀲𑁆𑀲 𑀳𑁂𑀢𑀼? 𑀅𑀚𑁆𑀛𑀢𑁆𑀢𑀺𑀓𑀸 𑀳𑁂𑀲𑀸 𑀭𑀓𑁆𑀔𑀸, 𑀦𑁂𑀲𑀸 𑀭𑀓𑁆𑀔𑀸 𑀩𑀸𑀳𑀺𑀭𑀸; 𑀢𑀲𑁆𑀫𑀸 𑀢𑁂𑀲𑀁 𑀭𑀓𑁆𑀔𑀺𑀢𑁄 𑀅𑀢𑁆𑀢𑀸’”𑀢𑀺𑁇

603\. “𑀏𑀯𑀫𑁂𑀢𑀁, 𑀫𑀳𑀸𑀭𑀸𑀚, 𑀏𑀯𑀫𑁂𑀢𑀁, 𑀫𑀳𑀸𑀭𑀸𑀚𑁇 𑀬𑁂 𑀳𑀺 𑀓𑁂𑀘𑀺, 𑀫𑀳𑀸𑀭𑀸𑀚, 𑀓𑀸𑀬𑁂𑀦 𑀤𑀼𑀘𑁆𑀘𑀭𑀺𑀢𑀁 𑀘𑀭𑀦𑁆𑀢𑀺…𑀧𑁂…  𑀢𑁂𑀲𑀁 𑀅𑀭𑀓𑁆𑀔𑀺𑀢𑁄 𑀅𑀢𑁆𑀢𑀸𑁇 𑀢𑀁 𑀓𑀺𑀲𑁆𑀲 𑀳𑁂𑀢𑀼? 𑀩𑀸𑀳𑀺𑀭𑀸 𑀳𑁂𑀲𑀸, 𑀫𑀳𑀸𑀭𑀸𑀚, 𑀭𑀓𑁆𑀔𑀸, 𑀦𑁂𑀲𑀸 𑀭𑀓𑁆𑀔𑀸 𑀅𑀚𑁆𑀛𑀢𑁆𑀢𑀺𑀓𑀸; 𑀢𑀲𑁆𑀫𑀸 𑀢𑁂𑀲𑀁 𑀅𑀭𑀓𑁆𑀔𑀺𑀢𑁄 𑀅𑀢𑁆𑀢𑀸𑁇 𑀬𑁂 𑀳𑀺 𑀓𑁂𑀘𑀺, 𑀫𑀳𑀸𑀭𑀸𑀚, 𑀓𑀸𑀬𑁂𑀦 𑀲𑀼𑀘𑀭𑀺𑀢𑀁 𑀘𑀭𑀦𑁆𑀢𑀺, 𑀯𑀸𑀘𑀸𑀬 𑀲𑀼𑀘𑀭𑀺𑀢𑀁 𑀘𑀭𑀦𑁆𑀢𑀺, 𑀫𑀦𑀲𑀸 𑀲𑀼𑀘𑀭𑀺𑀢𑀁 𑀘𑀭𑀦𑁆𑀢𑀺; 𑀢𑁂𑀲𑀁 𑀭𑀓𑁆𑀔𑀺𑀢𑁄 𑀅𑀢𑁆𑀢𑀸𑁇 𑀓𑀺𑀜𑁆𑀘𑀸𑀧𑀺 𑀢𑁂 𑀦𑁂𑀯 𑀳𑀢𑁆𑀣𑀺𑀓𑀸𑀬𑁄 𑀭𑀓𑁆𑀔𑁂𑀬𑁆𑀬, 𑀦 𑀅𑀲𑁆𑀲𑀓𑀸𑀬𑁄 𑀭𑀓𑁆𑀔𑁂𑀬𑁆𑀬, 𑀦 𑀭𑀣𑀓𑀸𑀬𑁄 𑀭𑀓𑁆𑀔𑁂𑀬𑁆𑀬, 𑀦 𑀧𑀢𑁆𑀢𑀺𑀓𑀸𑀬𑁄 𑀭𑀓𑁆𑀔𑁂𑀬𑁆𑀬; 𑀅𑀣 𑀔𑁄 𑀢𑁂𑀲𑀁 𑀭𑀓𑁆𑀔𑀺𑀢𑁄 𑀅𑀢𑁆𑀢𑀸𑁇 𑀢𑀁 𑀓𑀺𑀲𑁆𑀲 𑀳𑁂𑀢𑀼? 𑀅𑀚𑁆𑀛𑀢𑁆𑀢𑀺𑀓𑀸 𑀳𑁂𑀲𑀸, 𑀫𑀳𑀸𑀭𑀸𑀚, 𑀭𑀓𑁆𑀔𑀸, 𑀦𑁂𑀲𑀸 𑀭𑀓𑁆𑀔𑀸 𑀩𑀸𑀳𑀺𑀭𑀸; 𑀢𑀲𑁆𑀫𑀸 𑀢𑁂𑀲𑀁 𑀭𑀓𑁆𑀔𑀺𑀢𑁄 𑀅𑀢𑁆𑀢𑀸”𑀢𑀺𑁇 𑀇𑀤𑀫𑀯𑁄𑀘…𑀧𑁂…

604\. _“𑀓𑀸𑀬𑁂𑀦 𑀲𑀁𑀯𑀭𑁄 𑀲𑀸𑀥𑀼,_  
_𑀲𑀸𑀥𑀼 𑀯𑀸𑀘𑀸𑀬 𑀲𑀁𑀯𑀭𑁄;_  
_𑀫𑀦𑀲𑀸 𑀲𑀁𑀯𑀭𑁄 𑀲𑀸𑀥𑀼,_  
_𑀲𑀸𑀥𑀼 𑀲𑀩𑁆𑀩𑀢𑁆𑀣 𑀲𑀁𑀯𑀭𑁄;_  
_𑀲𑀩𑁆𑀩𑀢𑁆𑀣 𑀲𑀁𑀯𑀼𑀢𑁄 𑀮𑀚𑁆𑀚𑀻,_  
_𑀭𑀓𑁆𑀔𑀺𑀢𑁄𑀢𑀺 𑀧𑀯𑀼𑀘𑁆𑀘𑀢𑀻”𑀢𑀺𑁇_  


[Go to previous page (3.1.4 Piyasutta)](3.1.4.md) / [Go to parent page (3.1 Paṭhamavagga)](../3.1.md) / [Go to next page (3.1.6 Appakasutta)](3.1.6.md)


