
[Home](/) / [12S1 Sagāthāvaggasaṃyuttapāḷi](../...md) / [3 Kosalasaṃyutta](...md) / [3.1 Paṭhamavagga](../12S1/3/3.1.md)

# 3.1.6 Appakasutta

* Kosalasaṃyutta

* Paṭhamavagga

* Appakasutta

(117.)

605\. Sāvatthinidānaṃ. Ekamantaṃ nisinno kho rājā pasenadi kosalo bhagavantaṃ etadavoca—  “idha mayhaṃ, bhante, rahogatassa paṭisallīnassa evaṃ cetaso parivitakko udapādi—  ‘appakā te sattā lokasmiṃ ye uḷāre uḷāre bhoge labhitvā na ceva majjanti, na ca pamajjanti, na ca kāmesu gedhaṃ āpajjanti, na ca sattesu vippaṭipajjanti. Atha kho eteva bahutarā sattā lokasmiṃ ye uḷāre uḷāre bhoge labhitvā majjanti ceva pamajjanti, ca kāmesu ca gedhaṃ āpajjanti, sattesu ca vippaṭipajjantī’”ti.

606\. “Evametaṃ, mahārāja, evametaṃ, mahārāja. Appakā te, mahārāja, sattā lokasmiṃ, ye uḷāre uḷāre bhoge labhitvā na ceva majjanti, na ca pamajjanti, na ca kāmesu gedhaṃ āpajjanti, na ca sattesu vippaṭipajjanti. Atha kho eteva bahutarā sattā lokasmiṃ, ye uḷāre uḷāre bhoge labhitvā majjanti ceva pamajjanti ca kāmesu ca gedhaṃ āpajjanti, sattesu ca vippaṭipajjantī”ti. Idamavoca…pe…

607\. _“Sārattā kāmabhogesu,_  
_giddhā kāmesu mucchitā;_  
_Atisāraṃ na bujjhanti,_  
_migā kūṭaṃva oḍḍitaṃ;_  
_Pacchāsaṃ kaṭukaṃ hoti,_  
_vipāko hissa pāpako”ti._  


[Go to previous page (3.1.5 Attarakkhitasutta)](3.1.5.md) / [Go to parent page (3.1 Paṭhamavagga)](../12S1/3/3.1.md) / [Go to next page (3.1.7 Aḍḍakaraṇasutta)](3.1.7.md)


