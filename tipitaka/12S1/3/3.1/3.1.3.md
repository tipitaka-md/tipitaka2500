---
title: 3.1.3 Jarāmaraṇasutta
path: /tipitaka/12S1/3/3.1/3.1.3
ref: 273728
breadcrumbs:
  - name: Home
    link: /
  - name: 12S1 Sagāthāvaggasaṃyuttapāḷi
    link: /tipitaka/12S1
  - name: 3 Kosalasaṃyutta
    link: /tipitaka/12S1/3
  - name: 3.1 Paṭhamavagga
    link: /tipitaka/12S1/3/3.1
prevL: /tipitaka/12S1/3/3.1/3.1.2
upL: /tipitaka/12S1/3/3.1
nextL: /tipitaka/12S1/3/3.1/3.1.4
---

# 3.1.3 Jarāmaraṇasutta

### Kosalasaṃyutta

### Paṭhamavagga

### Jarāmaraṇasutta

(114.)

594. Sāvatthinidānaṃ. Ekamantaṃ nisinno kho rājā pasenadi kosalo bhagavantaṃ etadavoca—  “atthi nu kho, bhante, jātassa aññatra jarāmaraṇā”ti? “Natthi kho, mahārāja, jātassa aññatra jarāmaraṇā. Yepi te, mahārāja, khattiyamahāsālā aḍḍhā mahaddhanā mahābhogā pahūtajātarūparajatā pahūtavittūpakaraṇā pahūtadhanadhaññā, tesampi jātānaṃ natthi aññatra jarāmaraṇā. Yepi te, mahārāja, brāhmaṇamahāsālā…pe…  gahapatimahāsālā aḍḍhā mahaddhanā mahābhogā pahūtajātarūparajatā pahūtavittūpakaraṇā pahūtadhanadhaññā, tesampi jātānaṃ natthi aññatra jarāmaraṇā. Yepi te, mahārāja, bhikkhū arahanto khīṇāsavā vusitavanto katakaraṇīyā ohitabhārā anuppattasadatthā parikkhīṇabhavasaṃyojanā sammadaññāvimuttā, tesampāyaṃ kāyo bhedanadhammo nikkhepanadhammo”ti. Idamavoca…pe…

595. _“Jīranti ve rājarathā sucittā,_  
_Atho sarīrampi jaraṃ upeti;_  
_Satañca dhammo na jaraṃ upeti,_  
_Santo have sabbhi pavedayantī”ti._  



