
[Home](/) / [12S1 Sagāthāvaggasaṃyuttapāḷi](../../../12S1.md) / [3 Kosalasaṃyutta](../../3.md) / [3.1 Paṭhamavagga](../3.1.md)

# 𑁩𑁇𑁧𑁇𑁧𑁦 𑀩𑀦𑁆𑀥𑀦𑀲𑀼𑀢𑁆𑀢

### 𑀓𑁄𑀲𑀮𑀲𑀁𑀬𑀼𑀢𑁆𑀢

### 𑀧𑀞𑀫𑀯𑀕𑁆𑀕

### 𑀩𑀦𑁆𑀥𑀦𑀲𑀼𑀢𑁆𑀢

(121.)

622\. 𑀢𑁂𑀦 𑀔𑁄 𑀧𑀦 𑀲𑀫𑀬𑁂𑀦 𑀭𑀜𑁆𑀜𑀸 𑀧𑀲𑁂𑀦𑀤𑀺𑀦𑀸 𑀓𑁄𑀲𑀮𑁂𑀦 𑀫𑀳𑀸𑀚𑀦𑀓𑀸𑀬𑁄 𑀩𑀦𑁆𑀥𑀸𑀧𑀺𑀢𑁄 𑀳𑁄𑀢𑀺, 𑀅𑀧𑁆𑀧𑁂𑀓𑀘𑁆𑀘𑁂 𑀭𑀚𑁆𑀚𑀽𑀳𑀺 𑀅𑀧𑁆𑀧𑁂𑀓𑀘𑁆𑀘𑁂 𑀅𑀦𑁆𑀤𑀽𑀳𑀺 𑀅𑀧𑁆𑀧𑁂𑀓𑀘𑁆𑀘𑁂 𑀲𑀗𑁆𑀔𑀮𑀺𑀓𑀸𑀳𑀺𑁇

623\. 𑀅𑀣 𑀔𑁄 𑀲𑀫𑁆𑀩𑀳𑀼𑀮𑀸 𑀪𑀺𑀓𑁆𑀔𑀽 𑀧𑀼𑀩𑁆𑀩𑀡𑁆𑀳𑀲𑀫𑀬𑀁 𑀦𑀺𑀯𑀸𑀲𑁂𑀢𑁆𑀯𑀸 𑀧𑀢𑁆𑀢𑀘𑀻𑀯𑀭𑀫𑀸𑀤𑀸𑀬 𑀲𑀸𑀯𑀢𑁆𑀣𑀺𑀁 𑀧𑀺𑀡𑁆𑀟𑀸𑀬 𑀧𑀯𑀺𑀲𑀺𑀁𑀲𑀼𑁇 𑀲𑀸𑀯𑀢𑁆𑀣𑀺𑀬𑀁 𑀧𑀺𑀡𑁆𑀟𑀸𑀬 𑀘𑀭𑀺𑀢𑁆𑀯𑀸 𑀧𑀘𑁆𑀙𑀸𑀪𑀢𑁆𑀢𑀁 𑀧𑀺𑀡𑁆𑀟𑀧𑀸𑀢𑀧𑀝𑀺𑀓𑁆𑀓𑀦𑁆𑀢𑀸 𑀬𑁂𑀦 𑀪𑀕𑀯𑀸 𑀢𑁂𑀦𑀼𑀧𑀲𑀗𑁆𑀓𑀫𑀺𑀁𑀲𑀼; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀪𑀕𑀯𑀦𑁆𑀢𑀁 𑀅𑀪𑀺𑀯𑀸𑀤𑁂𑀢𑁆𑀯𑀸 𑀏𑀓𑀫𑀦𑁆𑀢𑀁 𑀦𑀺𑀲𑀻𑀤𑀺𑀁𑀲𑀼𑁇 𑀏𑀓𑀫𑀦𑁆𑀢𑀁 𑀦𑀺𑀲𑀺𑀦𑁆𑀦𑀸 𑀔𑁄 𑀢𑁂 𑀪𑀺𑀓𑁆𑀔𑀽 𑀪𑀕𑀯𑀦𑁆𑀢𑀁 𑀏𑀢𑀤𑀯𑁄𑀘𑀼𑀁—  “𑀇𑀥, 𑀪𑀦𑁆𑀢𑁂, 𑀭𑀜𑁆𑀜𑀸 𑀧𑀲𑁂𑀦𑀤𑀺𑀦𑀸 𑀓𑁄𑀲𑀮𑁂𑀦 𑀫𑀳𑀸𑀚𑀦𑀓𑀸𑀬𑁄 𑀩𑀦𑁆𑀥𑀸𑀧𑀺𑀢𑁄, 𑀅𑀧𑁆𑀧𑁂𑀓𑀘𑁆𑀘𑁂 𑀭𑀚𑁆𑀚𑀽𑀳𑀺 𑀅𑀧𑁆𑀧𑁂𑀓𑀘𑁆𑀘𑁂 𑀅𑀦𑁆𑀤𑀽𑀳𑀺 𑀅𑀧𑁆𑀧𑁂𑀓𑀘𑁆𑀘𑁂 𑀲𑀗𑁆𑀔𑀮𑀺𑀓𑀸𑀳𑀻”𑀢𑀺𑁇

624\. 𑀅𑀣 𑀔𑁄 𑀪𑀕𑀯𑀸 𑀏𑀢𑀫𑀢𑁆𑀣𑀁 𑀯𑀺𑀤𑀺𑀢𑁆𑀯𑀸 𑀢𑀸𑀬𑀁 𑀯𑁂𑀮𑀸𑀬𑀁 𑀇𑀫𑀸 𑀕𑀸𑀣𑀸𑀬𑁄 𑀅𑀪𑀸𑀲𑀺—

625\. _“𑀦 𑀢𑀁 𑀤𑀍𑀳𑀁 𑀩𑀦𑁆𑀥𑀦𑀫𑀸𑀳𑀼 𑀥𑀻𑀭𑀸,_  
_𑀬𑀤𑀸𑀬𑀲𑀁 𑀤𑀸𑀭𑀼𑀚𑀁 𑀧𑀩𑁆𑀩𑀚𑀜𑁆𑀘;_  
_𑀲𑀸𑀭𑀢𑁆𑀢𑀭𑀢𑁆𑀢𑀸 𑀫𑀡𑀺𑀓𑀼𑀡𑁆𑀟𑀮𑁂𑀲𑀼,_  
_𑀧𑀼𑀢𑁆𑀢𑁂𑀲𑀼 𑀤𑀸𑀭𑁂𑀲𑀼 𑀘 𑀬𑀸 𑀅𑀧𑁂𑀓𑁆𑀔𑀸𑁇_  


626\. _𑀏𑀢𑀁 𑀤𑀍𑀳𑀁 𑀩𑀦𑁆𑀥𑀦𑀫𑀸𑀳𑀼 𑀥𑀻𑀭𑀸,_  
_𑀑𑀳𑀸𑀭𑀺𑀦𑀁 𑀲𑀺𑀣𑀺𑀮𑀁 𑀤𑀼𑀧𑁆𑀧𑀫𑀼𑀜𑁆𑀘𑀁;_  
_𑀏𑀢𑀫𑁆𑀧𑀺 𑀙𑁂𑀢𑁆𑀯𑀸𑀦 𑀧𑀭𑀺𑀩𑁆𑀩𑀚𑀦𑁆𑀢𑀺,_  
_𑀅𑀦𑀧𑁂𑀓𑁆𑀔𑀺𑀦𑁄 𑀓𑀸𑀫𑀲𑀼𑀔𑀁 𑀧𑀳𑀸𑀬𑀸”𑀢𑀺𑁇_  


---

627\. 𑀧𑀞𑀫𑁄 𑀯𑀕𑁆𑀕𑁄𑁇



---

628\. 𑀢𑀲𑁆𑀲𑀼𑀤𑁆𑀤𑀸𑀦𑀁



629\. _𑀤𑀳𑀭𑁄 𑀧𑀼𑀭𑀺𑀲𑁄 𑀚𑀭𑀸,_  
_𑀧𑀺𑀬𑀁 𑀅𑀢𑁆𑀢𑀸𑀦𑀭𑀓𑁆𑀔𑀺𑀢𑁄;_  
_𑀅𑀧𑁆𑀧𑀓𑀸 𑀅𑀟𑁆𑀟𑀓𑀭𑀡𑀁,_  
_𑀫𑀮𑁆𑀮𑀺𑀓𑀸 𑀬𑀜𑁆𑀜𑀩𑀦𑁆𑀥𑀦𑀦𑁆𑀢𑀺𑁇_  


[Go to previous page (3.1.9 Yaññasutta)](3.1.9.md) / [Go to parent page (3.1 Paṭhamavagga)](../3.1.md) / [Go to next page (3.2 Dutiyavagga)](../3.2.md)


