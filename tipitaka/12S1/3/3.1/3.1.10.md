---
title: 3.1.10 Bandhanasutta
path: /tipitaka/12S1/3/3.1/3.1.10
ref: 273735
breadcrumbs:
  - name: Home
    link: /
  - name: 12S1 Sagāthāvaggasaṃyuttapāḷi
    link: /tipitaka/12S1
  - name: 3 Kosalasaṃyutta
    link: /tipitaka/12S1/3
  - name: 3.1 Paṭhamavagga
    link: /tipitaka/12S1/3/3.1
prevL: /tipitaka/12S1/3/3.1/3.1.9
upL: /tipitaka/12S1/3/3.1
nextL: /tipitaka/12S1/3/3.2
---

# 3.1.10 Bandhanasutta

### Kosalasaṃyutta

### Paṭhamavagga

### Bandhanasutta

(121.)

622. Tena kho pana samayena raññā pasenadinā kosalena mahājanakāyo bandhāpito hoti, appekacce rajjūhi appekacce andūhi appekacce saṅkhalikāhi.

623. Atha kho sambahulā bhikkhū pubbaṇhasamayaṃ nivāsetvā pattacīvaramādāya sāvatthiṃ piṇḍāya pavisiṃsu. Sāvatthiyaṃ piṇḍāya caritvā pacchābhattaṃ piṇḍapātapaṭikkantā yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ nisīdiṃsu. Ekamantaṃ nisinnā kho te bhikkhū bhagavantaṃ etadavocuṃ—  “idha, bhante, raññā pasenadinā kosalena mahājanakāyo bandhāpito, appekacce rajjūhi appekacce andūhi appekacce saṅkhalikāhī”ti.

624. Atha kho bhagavā etamatthaṃ viditvā tāyaṃ velāyaṃ imā gāthāyo abhāsi—

625. _“Na taṃ daḷhaṃ bandhanamāhu dhīrā,_  
_Yadāyasaṃ dārujaṃ pabbajañca;_  
_Sārattarattā maṇikuṇḍalesu,_  
_Puttesu dāresu ca yā apekkhā._  


626. _Etaṃ daḷhaṃ bandhanamāhu dhīrā,_  
_Ohārinaṃ sithilaṃ duppamuñcaṃ;_  
_Etampi chetvāna paribbajanti,_  
_Anapekkhino kāmasukhaṃ pahāyā”ti._  


===

627. Paṭhamo vaggo.



===

628. Tassuddānaṃ



629. _Daharo puriso jarā,_  
_piyaṃ attānarakkhito;_  
_Appakā aḍḍakaraṇaṃ,_  
_mallikā yaññabandhananti._  



