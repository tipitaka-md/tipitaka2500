
[Home](/) / [12S1 Sagāthāvaggasaṃyuttapāḷi](/tipitaka/12S1.md) / [3 Kosalasaṃyutta](/tipitaka/12S1/3.md) / [3.1 Paṭhamavagga](/tipitaka/12S1/3/3.1.md)

# 𑁩𑁇𑁧𑁇𑁧 𑀤𑀳𑀭𑀲𑀼𑀢𑁆𑀢

### 𑀓𑁄𑀲𑀮𑀲𑀁𑀬𑀼𑀢𑁆𑀢

### 𑀧𑀞𑀫𑀯𑀕𑁆𑀕

### 𑀤𑀳𑀭𑀲𑀼𑀢𑁆𑀢

(112.)

577\. 𑀏𑀯𑀁 𑀫𑁂 𑀲𑀼𑀢𑀁—  𑀏𑀓𑀁 𑀲𑀫𑀬𑀁 𑀪𑀕𑀯𑀸 𑀲𑀸𑀯𑀢𑁆𑀣𑀺𑀬𑀁 𑀯𑀺𑀳𑀭𑀢𑀺 𑀚𑁂𑀢𑀯𑀦𑁂 𑀅𑀦𑀸𑀣𑀧𑀺𑀡𑁆𑀟𑀺𑀓𑀲𑁆𑀲 𑀆𑀭𑀸𑀫𑁂𑁇 𑀅𑀣 𑀔𑁄 𑀭𑀸𑀚𑀸 𑀧𑀲𑁂𑀦𑀤𑀺 𑀓𑁄𑀲𑀮𑁄 𑀬𑁂𑀦 𑀪𑀕𑀯𑀸 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀪𑀕𑀯𑀢𑀸 𑀲𑀤𑁆𑀥𑀺𑀁 𑀲𑀫𑁆𑀫𑁄𑀤𑀺𑁇 𑀲𑀫𑁆𑀫𑁄𑀤𑀦𑀻𑀬𑀁 𑀓𑀣𑀁 𑀲𑀸𑀭𑀡𑀻𑀬𑀁 𑀯𑀻𑀢𑀺𑀲𑀸𑀭𑁂𑀢𑁆𑀯𑀸 𑀏𑀓𑀫𑀦𑁆𑀢𑀁 𑀦𑀺𑀲𑀻𑀤𑀺𑁇 𑀏𑀓𑀫𑀦𑁆𑀢𑀁 𑀦𑀺𑀲𑀺𑀦𑁆𑀦𑁄 𑀔𑁄 𑀭𑀸𑀚𑀸 𑀧𑀲𑁂𑀦𑀤𑀺 𑀓𑁄𑀲𑀮𑁄 𑀪𑀕𑀯𑀦𑁆𑀢𑀁 𑀏𑀢𑀤𑀯𑁄𑀘—  “𑀪𑀯𑀫𑁆𑀧𑀺 𑀦𑁄 𑀕𑁄𑀢𑀫𑁄 𑀅𑀦𑀼𑀢𑁆𑀢𑀭𑀁 𑀲𑀫𑁆𑀫𑀸𑀲𑀫𑁆𑀩𑁄𑀥𑀺𑀁 𑀅𑀪𑀺𑀲𑀫𑁆𑀩𑀼𑀤𑁆𑀥𑁄𑀢𑀺 𑀧𑀝𑀺𑀚𑀸𑀦𑀸𑀢𑀻”𑀢𑀺? “𑀬𑀜𑁆𑀳𑀺 𑀢𑀁, 𑀫𑀳𑀸𑀭𑀸𑀚, 𑀲𑀫𑁆𑀫𑀸 𑀯𑀤𑀫𑀸𑀦𑁄 𑀯𑀤𑁂𑀬𑁆𑀬 ‘𑀅𑀦𑀼𑀢𑁆𑀢𑀭𑀁 𑀲𑀫𑁆𑀫𑀸𑀲𑀫𑁆𑀩𑁄𑀥𑀺𑀁 𑀅𑀪𑀺𑀲𑀫𑁆𑀩𑀼𑀤𑁆𑀥𑁄’𑀢𑀺, 𑀫𑀫𑁂𑀯 𑀢𑀁 𑀲𑀫𑁆𑀫𑀸 𑀯𑀤𑀫𑀸𑀦𑁄 𑀯𑀤𑁂𑀬𑁆𑀬𑁇 𑀅𑀳𑀜𑁆𑀳𑀺, 𑀫𑀳𑀸𑀭𑀸𑀚, 𑀅𑀦𑀼𑀢𑁆𑀢𑀭𑀁 𑀲𑀫𑁆𑀫𑀸𑀲𑀫𑁆𑀩𑁄𑀥𑀺𑀁 𑀅𑀪𑀺𑀲𑀫𑁆𑀩𑀼𑀤𑁆𑀥𑁄”𑀢𑀺𑁇

578\. “𑀬𑁂𑀧𑀺 𑀢𑁂, 𑀪𑁄 𑀕𑁄𑀢𑀫, 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 𑀲𑀁𑀖𑀺𑀦𑁄 𑀕𑀡𑀺𑀦𑁄 𑀕𑀡𑀸𑀘𑀭𑀺𑀬𑀸 𑀜𑀸𑀢𑀸 𑀬𑀲𑀲𑁆𑀲𑀺𑀦𑁄 𑀢𑀺𑀢𑁆𑀣𑀓𑀭𑀸 𑀲𑀸𑀥𑀼𑀲𑀫𑁆𑀫𑀢𑀸 𑀩𑀳𑀼𑀚𑀦𑀲𑁆𑀲, 𑀲𑁂𑀬𑁆𑀬𑀣𑀺𑀤𑀁—  𑀧𑀽𑀭𑀡𑁄 𑀓𑀲𑁆𑀲𑀧𑁄, 𑀫𑀓𑁆𑀔𑀮𑀺 𑀕𑁄𑀲𑀸𑀮𑁄, 𑀦𑀺𑀕𑀡𑁆𑀞𑁄 𑀦𑀸𑀝𑀧𑀼𑀢𑁆𑀢𑁄, 𑀲𑀜𑁆𑀘𑀬𑁄 𑀩𑁂𑀮𑀝𑁆𑀞𑀧𑀼𑀢𑁆𑀢𑁄, 𑀧𑀓𑀼𑀥𑁄 𑀓𑀘𑁆𑀘𑀸𑀬𑀦𑁄, 𑀅𑀚𑀺𑀢𑁄 𑀓𑁂𑀲𑀓𑀫𑁆𑀩𑀮𑁄; 𑀢𑁂𑀧𑀺 𑀫𑀬𑀸 ‘𑀅𑀦𑀼𑀢𑁆𑀢𑀭𑀁 𑀲𑀫𑁆𑀫𑀸𑀲𑀫𑁆𑀩𑁄𑀥𑀺𑀁 𑀅𑀪𑀺𑀲𑀫𑁆𑀩𑀼𑀤𑁆𑀥𑁄𑀢𑀺 𑀧𑀝𑀺𑀚𑀸𑀦𑀸𑀣𑀸’𑀢𑀺 𑀧𑀼𑀝𑁆𑀞𑀸 𑀲𑀫𑀸𑀦𑀸 𑀅𑀦𑀼𑀢𑁆𑀢𑀭𑀁 𑀲𑀫𑁆𑀫𑀸𑀲𑀫𑁆𑀩𑁄𑀥𑀺𑀁 𑀅𑀪𑀺𑀲𑀫𑁆𑀩𑀼𑀤𑁆𑀥𑁄𑀢𑀺 𑀦 𑀧𑀝𑀺𑀚𑀸𑀦𑀦𑁆𑀢𑀺𑁇 𑀓𑀺𑀁 𑀧𑀦 𑀪𑀯𑀁 𑀕𑁄𑀢𑀫𑁄 𑀤𑀳𑀭𑁄 𑀘𑁂𑀯 𑀚𑀸𑀢𑀺𑀬𑀸 𑀦𑀯𑁄 𑀘 𑀧𑀩𑁆𑀩𑀚𑁆𑀚𑀸𑀬𑀸”𑀢𑀺?

579\. “𑀘𑀢𑁆𑀢𑀸𑀭𑁄 𑀔𑁄 𑀫𑁂, 𑀫𑀳𑀸𑀭𑀸𑀚, 𑀤𑀳𑀭𑀸𑀢𑀺 𑀦 𑀉𑀜𑁆𑀜𑀸𑀢𑀩𑁆𑀩𑀸, 𑀤𑀳𑀭𑀸𑀢𑀺 𑀦 𑀧𑀭𑀺𑀪𑁄𑀢𑀩𑁆𑀩𑀸𑁇 𑀓𑀢𑀫𑁂 𑀘𑀢𑁆𑀢𑀸𑀭𑁄? 𑀔𑀢𑁆𑀢𑀺𑀬𑁄 𑀔𑁄, 𑀫𑀳𑀸𑀭𑀸𑀚, 𑀤𑀳𑀭𑁄𑀢𑀺 𑀦 𑀉𑀜𑁆𑀜𑀸𑀢𑀩𑁆𑀩𑁄, 𑀤𑀳𑀭𑁄𑀢𑀺 𑀦 𑀧𑀭𑀺𑀪𑁄𑀢𑀩𑁆𑀩𑁄𑁇 𑀉𑀭𑀕𑁄 𑀔𑁄, 𑀫𑀳𑀸𑀭𑀸𑀚, 𑀤𑀳𑀭𑁄𑀢𑀺 𑀦 𑀉𑀜𑁆𑀜𑀸𑀢𑀩𑁆𑀩𑁄, 𑀤𑀳𑀭𑁄𑀢𑀺 𑀦 𑀧𑀭𑀺𑀪𑁄𑀢𑀩𑁆𑀩𑁄𑁇 𑀅𑀕𑁆𑀕𑀺 𑀔𑁄, 𑀫𑀳𑀸𑀭𑀸𑀚, 𑀤𑀳𑀭𑁄𑀢𑀺 𑀦 𑀉𑀜𑁆𑀜𑀸𑀢𑀩𑁆𑀩𑁄, 𑀤𑀳𑀭𑁄𑀢𑀺 𑀦 𑀧𑀭𑀺𑀪𑁄𑀢𑀩𑁆𑀩𑁄𑁇 𑀪𑀺𑀓𑁆𑀔𑀼, 𑀔𑁄, 𑀫𑀳𑀸𑀭𑀸𑀚, 𑀤𑀳𑀭𑁄𑀢𑀺 𑀦 𑀉𑀜𑁆𑀜𑀸𑀢𑀩𑁆𑀩𑁄, 𑀤𑀳𑀭𑁄𑀢𑀺 𑀦 𑀧𑀭𑀺𑀪𑁄𑀢𑀩𑁆𑀩𑁄𑁇 𑀇𑀫𑁂 𑀔𑁄, 𑀫𑀳𑀸𑀭𑀸𑀚, 𑀘𑀢𑁆𑀢𑀸𑀭𑁄 𑀤𑀳𑀭𑀸𑀢𑀺 𑀦 𑀉𑀜𑁆𑀜𑀸𑀢𑀩𑁆𑀩𑀸, 𑀤𑀳𑀭𑀸𑀢𑀺 𑀦 𑀧𑀭𑀺𑀪𑁄𑀢𑀩𑁆𑀩𑀸”𑀢𑀺𑁇

580\. 𑀇𑀤𑀫𑀯𑁄𑀘 𑀪𑀕𑀯𑀸𑁇 𑀇𑀤𑀁 𑀯𑀢𑁆𑀯𑀸𑀦 𑀲𑀼𑀕𑀢𑁄 𑀅𑀣𑀸𑀧𑀭𑀁 𑀏𑀢𑀤𑀯𑁄𑀘 𑀲𑀢𑁆𑀣𑀸—

581\. _“𑀔𑀢𑁆𑀢𑀺𑀬𑀁 𑀚𑀸𑀢𑀺𑀲𑀫𑁆𑀧𑀦𑁆𑀦𑀁,_  
_𑀅𑀪𑀺𑀚𑀸𑀢𑀁 𑀬𑀲𑀲𑁆𑀲𑀺𑀦𑀁;_  
_𑀤𑀳𑀭𑁄𑀢𑀺 𑀦𑀸𑀯𑀚𑀸𑀦𑁂𑀬𑁆𑀬,_  
_𑀦 𑀦𑀁 𑀧𑀭𑀺𑀪𑀯𑁂 𑀦𑀭𑁄𑁇_  


582\. _𑀞𑀸𑀦𑀜𑁆𑀳𑀺 𑀲𑁄 𑀫𑀦𑀼𑀚𑀺𑀦𑁆𑀤𑁄,_  
_𑀭𑀚𑁆𑀚𑀁 𑀮𑀤𑁆𑀥𑀸𑀦 𑀔𑀢𑁆𑀢𑀺𑀬𑁄;_  
_𑀲𑁄 𑀓𑀼𑀤𑁆𑀥𑁄 𑀭𑀸𑀚𑀤𑀡𑁆𑀟𑁂𑀦,_  
_𑀢𑀲𑁆𑀫𑀺𑀁 𑀧𑀓𑁆𑀓𑀫𑀢𑁂 𑀪𑀼𑀲𑀁;_  
_𑀢𑀲𑁆𑀫𑀸 𑀢𑀁 𑀧𑀭𑀺𑀯𑀚𑁆𑀚𑁂𑀬𑁆𑀬,_  
_𑀭𑀓𑁆𑀔𑀁 𑀚𑀻𑀯𑀺𑀢𑀫𑀢𑁆𑀢𑀦𑁄𑁇_  


583\. _𑀕𑀸𑀫𑁂 𑀯𑀸 𑀬𑀤𑀺 𑀯𑀸 𑀭𑀜𑁆𑀜𑁂,_  
_𑀬𑀢𑁆𑀣 𑀧𑀲𑁆𑀲𑁂 𑀪𑀼𑀚𑀗𑁆𑀕𑀫𑀁;_  
_𑀤𑀳𑀭𑁄𑀢𑀺 𑀦𑀸𑀯𑀚𑀸𑀦𑁂𑀬𑁆𑀬,_  
_𑀦 𑀦𑀁 𑀧𑀭𑀺𑀪𑀯𑁂 𑀦𑀭𑁄𑁇_  


584\. _𑀉𑀘𑁆𑀘𑀸𑀯𑀘𑁂𑀳𑀺 𑀯𑀡𑁆𑀡𑁂𑀳𑀺,_  
_𑀉𑀭𑀕𑁄 𑀘𑀭𑀢𑀺 𑀢𑁂𑀚𑀲𑀻;_  
_𑀲𑁄 𑀆𑀲𑀚𑁆𑀚 𑀟𑀁𑀲𑁂 𑀩𑀸𑀮𑀁,_  
_𑀦𑀭𑀁 𑀦𑀸𑀭𑀺𑀜𑁆𑀘 𑀏𑀓𑀤𑀸;_  
_𑀢𑀲𑁆𑀫𑀸 𑀢𑀁 𑀧𑀭𑀺𑀯𑀚𑁆𑀚𑁂𑀬𑁆𑀬,_  
_𑀭𑀓𑁆𑀔𑀁 𑀚𑀻𑀯𑀺𑀢𑀫𑀢𑁆𑀢𑀦𑁄𑁇_  


585\. _𑀧𑀳𑀽𑀢𑀪𑀓𑁆𑀔𑀁 𑀚𑀸𑀮𑀺𑀦𑀁,_  
_𑀧𑀸𑀯𑀓𑀁 𑀓𑀡𑁆𑀳𑀯𑀢𑁆𑀢𑀦𑀺𑀁;_  
_𑀤𑀳𑀭𑁄𑀢𑀺 𑀦𑀸𑀯𑀚𑀸𑀦𑁂𑀬𑁆𑀬,_  
_𑀦 𑀦𑀁 𑀧𑀭𑀺𑀪𑀯𑁂 𑀦𑀭𑁄𑁇_  


586\. _𑀮𑀤𑁆𑀥𑀸 𑀳𑀺 𑀲𑁄 𑀉𑀧𑀸𑀤𑀸𑀦𑀁,_  
_𑀫𑀳𑀸 𑀳𑀼𑀢𑁆𑀯𑀸𑀦 𑀧𑀸𑀯𑀓𑁄;_  
_𑀲𑁄 𑀆𑀲𑀚𑁆𑀚 𑀟𑀳𑁂 𑀩𑀸𑀮𑀁,_  
_𑀦𑀭𑀁 𑀦𑀸𑀭𑀺𑀜𑁆𑀘 𑀏𑀓𑀤𑀸;_  
_𑀢𑀲𑁆𑀫𑀸 𑀢𑀁 𑀧𑀭𑀺𑀯𑀚𑁆𑀚𑁂𑀬𑁆𑀬,_  
_𑀭𑀓𑁆𑀔𑀁 𑀚𑀻𑀯𑀺𑀢𑀫𑀢𑁆𑀢𑀦𑁄𑁇_  


587\. _𑀯𑀦𑀁 𑀬𑀤𑀕𑁆𑀕𑀺 𑀟𑀳𑀢𑀺,_  
_𑀧𑀸𑀯𑀓𑁄 𑀓𑀡𑁆𑀳𑀯𑀢𑁆𑀢𑀦𑀻;_  
_𑀚𑀸𑀬𑀦𑁆𑀢𑀺 𑀢𑀢𑁆𑀣 𑀧𑀸𑀭𑁄𑀳𑀸,_  
_𑀅𑀳𑁄𑀭𑀢𑁆𑀢𑀸𑀦𑀫𑀘𑁆𑀘𑀬𑁂𑁇_  


588\. _𑀬𑀜𑁆𑀘 𑀔𑁄 𑀲𑀻𑀮𑀲𑀫𑁆𑀧𑀦𑁆𑀦𑁄,_  
_𑀪𑀺𑀓𑁆𑀔𑀼 𑀟𑀳𑀢𑀺 𑀢𑁂𑀚𑀲𑀸;_  
_𑀦 𑀢𑀲𑁆𑀲 𑀧𑀼𑀢𑁆𑀢𑀸 𑀧𑀲𑀯𑁄,_  
_𑀤𑀸𑀬𑀸𑀤𑀸 𑀯𑀺𑀦𑁆𑀤𑀭𑁂 𑀥𑀦𑀁;_  
_𑀅𑀦𑀧𑀘𑁆𑀘𑀸 𑀅𑀤𑀸𑀬𑀸𑀤𑀸,_  
_𑀢𑀸𑀮𑀸𑀯𑀢𑁆𑀣𑀽 𑀪𑀯𑀦𑁆𑀢𑀺 𑀢𑁂𑁇_  


589\. _𑀢𑀲𑁆𑀫𑀸 𑀳𑀺 𑀧𑀡𑁆𑀟𑀺𑀢𑁄 𑀧𑁄𑀲𑁄,_  
_𑀲𑀫𑁆𑀧𑀲𑁆𑀲𑀁 𑀅𑀢𑁆𑀣𑀫𑀢𑁆𑀢𑀦𑁄;_  
_𑀪𑀼𑀚𑀗𑁆𑀕𑀫𑀁 𑀧𑀸𑀯𑀓𑀜𑁆𑀘,_  
_𑀔𑀢𑁆𑀢𑀺𑀬𑀜𑁆𑀘 𑀬𑀲𑀲𑁆𑀲𑀺𑀦𑀁;_  
_𑀪𑀺𑀓𑁆𑀔𑀼𑀜𑁆𑀘 𑀲𑀻𑀮𑀲𑀫𑁆𑀧𑀦𑁆𑀦𑀁,_  
_𑀲𑀫𑁆𑀫𑀤𑁂𑀯 𑀲𑀫𑀸𑀘𑀭𑁂”𑀢𑀺𑁇_  


590\. 𑀏𑀯𑀁 𑀯𑀼𑀢𑁆𑀢𑁂, 𑀭𑀸𑀚𑀸 𑀧𑀲𑁂𑀦𑀤𑀺 𑀓𑁄𑀲𑀮𑁄 𑀪𑀕𑀯𑀦𑁆𑀢𑀁 𑀏𑀢𑀤𑀯𑁄𑀘—  “𑀅𑀪𑀺𑀓𑁆𑀓𑀦𑁆𑀢𑀁, 𑀪𑀦𑁆𑀢𑁂, 𑀅𑀪𑀺𑀓𑁆𑀓𑀦𑁆𑀢𑀁, 𑀪𑀦𑁆𑀢𑁂𑁇 𑀲𑁂𑀬𑁆𑀬𑀣𑀸𑀧𑀺, 𑀪𑀦𑁆𑀢𑁂, 𑀦𑀺𑀓𑁆𑀓𑀼𑀚𑁆𑀚𑀺𑀢𑀁 𑀯𑀸 𑀉𑀓𑁆𑀓𑀼𑀚𑁆𑀚𑁂𑀬𑁆𑀬, 𑀧𑀝𑀺𑀘𑁆𑀙𑀦𑁆𑀦𑀁 𑀯𑀸 𑀯𑀺𑀯𑀭𑁂𑀬𑁆𑀬, 𑀫𑀽𑀍𑀳𑀲𑁆𑀲 𑀯𑀸 𑀫𑀕𑁆𑀕𑀁 𑀆𑀘𑀺𑀓𑁆𑀔𑁂𑀬𑁆𑀬, 𑀅𑀦𑁆𑀥𑀓𑀸𑀭𑁂 𑀯𑀸 𑀢𑁂𑀮𑀧𑀚𑁆𑀚𑁄𑀢𑀁 𑀥𑀸𑀭𑁂𑀬𑁆𑀬—  ‘𑀘𑀓𑁆𑀔𑀼𑀫𑀦𑁆𑀢𑁄 𑀭𑀽𑀧𑀸𑀦𑀺 𑀤𑀓𑁆𑀔𑀦𑁆𑀢𑀻’𑀢𑀺; 𑀏𑀯𑀫𑁂𑀯𑀁 𑀪𑀕𑀯𑀢𑀸 𑀅𑀦𑁂𑀓𑀧𑀭𑀺𑀬𑀸𑀬𑁂𑀦 𑀥𑀫𑁆𑀫𑁄 𑀧𑀓𑀸𑀲𑀺𑀢𑁄𑁇 𑀏𑀲𑀸𑀳𑀁, 𑀪𑀦𑁆𑀢𑁂, 𑀪𑀕𑀯𑀦𑁆𑀢𑀁 𑀲𑀭𑀡𑀁 𑀕𑀘𑁆𑀙𑀸𑀫𑀺 𑀥𑀫𑁆𑀫𑀜𑁆𑀘 𑀪𑀺𑀓𑁆𑀔𑀼𑀲𑀁𑀖𑀜𑁆𑀘𑁇 𑀉𑀧𑀸𑀲𑀓𑀁 𑀫𑀁, 𑀪𑀦𑁆𑀢𑁂, 𑀪𑀕𑀯𑀸 𑀥𑀸𑀭𑁂𑀢𑀼 𑀅𑀚𑁆𑀚𑀢𑀕𑁆𑀕𑁂 𑀧𑀸𑀡𑀼𑀧𑁂𑀢𑀁 𑀲𑀭𑀡𑀁 𑀕𑀢𑀦𑁆”𑀢𑀺𑁇

[Go to previous page (3.1 Paṭhamavagga)](/tipitaka/12S1/3/3.1.md) / [Go to parent page (3.1 Paṭhamavagga)](/tipitaka/12S1/3/3.1.md) / [Go to next page (3.1.2 Purisasutta)](/tipitaka/12S1/3/3.1/3.1.2.md)


