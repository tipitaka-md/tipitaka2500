---
title: 3.1.7 Aḍḍakaraṇasutta
path: /tipitaka/12S1/3/3.1/3.1.7
ref: 273732
breadcrumbs:
  - name: Home
    link: /
  - name: 12S1 Sagāthāvaggasaṃyuttapāḷi
    link: /tipitaka/12S1
  - name: 3 Kosalasaṃyutta
    link: /tipitaka/12S1/3
  - name: 3.1 Paṭhamavagga
    link: /tipitaka/12S1/3/3.1
prevL: /tipitaka/12S1/3/3.1/3.1.6
upL: /tipitaka/12S1/3/3.1
nextL: /tipitaka/12S1/3/3.1/3.1.8
---

# 3.1.7 Aḍḍakaraṇasutta

### Kosalasaṃyutta

### Paṭhamavagga

### Aḍḍakaraṇasutta

(118.)

608. Sāvatthinidānaṃ. Ekamantaṃ nisinno kho rājā pasenadi kosalo bhagavantaṃ etadavoca—  “idhāhaṃ, bhante, aḍḍakaraṇe nisinno passāmi khattiyamahāsālepi brāhmaṇamahāsālepi gahapatimahāsālepi aḍḍhe mahaddhane mahābhoge pahūtajātarūparajate pahūtavittūpakaraṇe pahūtadhanadhaññe kāmahetu kāmanidānaṃ kāmādhikaraṇaṃ sampajānamusā bhāsante. Tassa mayhaṃ, bhante, etadahosi—  ‘alaṃ dāni me aḍḍakaraṇena, bhadramukho dāni aḍḍakaraṇena paññāyissatī’”ti.

609. “Evametaṃ, mahārāja, evametaṃ, mahārāja. Yepi te, mahārāja, khattiyamahāsālā brāhmaṇamahāsālā gahapatimahāsālā aḍḍhā mahaddhanā mahābhogā pahūtajātarūparajatā pahūtavittūpakaraṇā pahūtadhanadhaññā kāmahetu kāmanidānaṃ kāmādhikaraṇaṃ sampajānamusā bhāsanti; tesaṃ taṃ bhavissati dīgharattaṃ ahitāya dukkhāyā”ti. Idamavoca…pe…

610. _“Sārattā kāmabhogesu,_  
_giddhā kāmesu mucchitā;_  
_Atisāraṃ na bujjhanti,_  
_macchā khippaṃva oḍḍitaṃ;_  
_Pacchāsaṃ kaṭukaṃ hoti,_  
_vipāko hissa pāpako”ti._  



