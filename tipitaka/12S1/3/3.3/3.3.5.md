
[Home](/) / [12S1 Sagāthāvaggasaṃyuttapāḷi](/tipitaka/12S1.md) / [3 Kosalasaṃyutta](/tipitaka/12S1/3.md) / [3.3 Tatiyavagga](/tipitaka/12S1/3/3.3.md)

# 𑁩𑁇𑁩𑁇𑁫 𑀧𑀩𑁆𑀩𑀢𑀽𑀧𑀫𑀲𑀼𑀢𑁆𑀢

### 𑀓𑁄𑀲𑀮𑀲𑀁𑀬𑀼𑀢𑁆𑀢

### 𑀢𑀢𑀺𑀬𑀯𑀕𑁆𑀕

### 𑀧𑀩𑁆𑀩𑀢𑀽𑀧𑀫𑀲𑀼𑀢𑁆𑀢

(136.)

755\. 𑀲𑀸𑀯𑀢𑁆𑀣𑀺𑀦𑀺𑀤𑀸𑀦𑀁𑁇 𑀏𑀓𑀫𑀦𑁆𑀢𑀁 𑀦𑀺𑀲𑀺𑀦𑁆𑀦𑀁 𑀔𑁄 𑀭𑀸𑀚𑀸𑀦𑀁 𑀧𑀲𑁂𑀦𑀤𑀺𑀁 𑀓𑁄𑀲𑀮𑀁 𑀪𑀕𑀯𑀸 𑀏𑀢𑀤𑀯𑁄𑀘—  “𑀳𑀦𑁆𑀤 𑀓𑀼𑀢𑁄 𑀦𑀼 𑀢𑁆𑀯𑀁, 𑀫𑀳𑀸𑀭𑀸𑀚, 𑀆𑀕𑀘𑁆𑀙𑀲𑀺 𑀤𑀺𑀯𑀸 𑀤𑀺𑀯𑀲𑁆𑀲𑀸”𑀢𑀺? “𑀬𑀸𑀦𑀺 𑀢𑀸𑀦𑀺, 𑀪𑀦𑁆𑀢𑁂, 𑀭𑀜𑁆𑀜𑀁 𑀔𑀢𑁆𑀢𑀺𑀬𑀸𑀦𑀁 𑀫𑀼𑀤𑁆𑀥𑀸𑀯𑀲𑀺𑀢𑁆𑀢𑀸𑀦𑀁 𑀇𑀲𑁆𑀲𑀭𑀺𑀬𑀫𑀤𑀫𑀢𑁆𑀢𑀸𑀦𑀁 𑀓𑀸𑀫𑀕𑁂𑀥𑀧𑀭𑀺𑀬𑀼𑀝𑁆𑀞𑀺𑀢𑀸𑀦𑀁 𑀚𑀦𑀧𑀤𑀢𑁆𑀣𑀸𑀯𑀭𑀺𑀬𑀧𑁆𑀧𑀢𑁆𑀢𑀸𑀦𑀁 𑀫𑀳𑀦𑁆𑀢𑀁 𑀧𑀣𑀯𑀺𑀫𑀡𑁆𑀟𑀮𑀁 𑀅𑀪𑀺𑀯𑀺𑀚𑀺𑀬 𑀅𑀚𑁆𑀛𑀸𑀯𑀲𑀦𑁆𑀢𑀸𑀦𑀁 𑀭𑀸𑀚𑀓𑀭𑀡𑀻𑀬𑀸𑀦𑀺 𑀪𑀯𑀦𑁆𑀢𑀺, 𑀢𑁂𑀲𑀼 𑀔𑁆𑀯𑀸𑀳𑀁, 𑀏𑀢𑀭𑀳𑀺 𑀉𑀲𑁆𑀲𑀼𑀓𑁆𑀓𑀫𑀸𑀧𑀦𑁆𑀦𑁄”𑀢𑀺𑁇

756\. “𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀫𑀳𑀸𑀭𑀸𑀚, 𑀇𑀥 𑀢𑁂 𑀧𑀼𑀭𑀺𑀲𑁄 𑀆𑀕𑀘𑁆𑀙𑁂𑀬𑁆𑀬 𑀧𑀼𑀭𑀢𑁆𑀣𑀺𑀫𑀸𑀬 𑀤𑀺𑀲𑀸𑀬 𑀲𑀤𑁆𑀥𑀸𑀬𑀺𑀓𑁄 𑀧𑀘𑁆𑀘𑀬𑀺𑀓𑁄𑁇 𑀲𑁄 𑀢𑀁 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀏𑀯𑀁 𑀯𑀤𑁂𑀬𑁆𑀬—  ‘𑀬𑀕𑁆𑀖𑁂, 𑀫𑀳𑀸𑀭𑀸𑀚, 𑀚𑀸𑀦𑁂𑀬𑁆𑀬𑀸𑀲𑀺, 𑀅𑀳𑀁 𑀆𑀕𑀘𑁆𑀙𑀸𑀫𑀺 𑀧𑀼𑀭𑀢𑁆𑀣𑀺𑀫𑀸𑀬 𑀤𑀺𑀲𑀸𑀬𑁇 𑀢𑀢𑁆𑀣𑀤𑁆𑀤𑀲𑀁 𑀫𑀳𑀦𑁆𑀢𑀁 𑀧𑀩𑁆𑀩𑀢𑀁 𑀅𑀩𑁆𑀪𑀲𑀫𑀁, 𑀲𑀩𑁆𑀩𑁂 𑀧𑀸𑀡𑁂 𑀦𑀺𑀧𑁆𑀧𑁄𑀣𑁂𑀦𑁆𑀢𑁄 𑀆𑀕𑀘𑁆𑀙𑀢𑀺𑁇 𑀬𑀁 𑀢𑁂, 𑀫𑀳𑀸𑀭𑀸𑀚, 𑀓𑀭𑀡𑀻𑀬𑀁, 𑀢𑀁 𑀓𑀭𑁄𑀳𑀻’𑀢𑀺𑁇 𑀅𑀣 𑀤𑀼𑀢𑀺𑀬𑁄 𑀧𑀼𑀭𑀺𑀲𑁄 𑀆𑀕𑀘𑁆𑀙𑁂𑀬𑁆𑀬 𑀧𑀘𑁆𑀙𑀺𑀫𑀸𑀬 𑀤𑀺𑀲𑀸𑀬…𑀧𑁂…  𑀅𑀣 𑀢𑀢𑀺𑀬𑁄 𑀧𑀼𑀭𑀺𑀲𑁄 𑀆𑀕𑀘𑁆𑀙𑁂𑀬𑁆𑀬 𑀉𑀢𑁆𑀢𑀭𑀸𑀬 𑀤𑀺𑀲𑀸𑀬…  𑀅𑀣 𑀘𑀢𑀼𑀢𑁆𑀣𑁄 𑀧𑀼𑀭𑀺𑀲𑁄 𑀆𑀕𑀘𑁆𑀙𑁂𑀬𑁆𑀬 𑀤𑀓𑁆𑀔𑀺𑀡𑀸𑀬 𑀤𑀺𑀲𑀸𑀬 𑀲𑀤𑁆𑀥𑀸𑀬𑀺𑀓𑁄 𑀧𑀘𑁆𑀘𑀬𑀺𑀓𑁄𑁇 𑀲𑁄 𑀢𑀁 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀏𑀯𑀁 𑀯𑀤𑁂𑀬𑁆𑀬—  ‘𑀬𑀕𑁆𑀖𑁂, 𑀫𑀳𑀸𑀭𑀸𑀚, 𑀚𑀸𑀦𑁂𑀬𑁆𑀬𑀸𑀲𑀺, 𑀅𑀳𑀁 𑀆𑀕𑀘𑁆𑀙𑀸𑀫𑀺 𑀤𑀓𑁆𑀔𑀺𑀡𑀸𑀬 𑀤𑀺𑀲𑀸𑀬𑁇 𑀢𑀢𑁆𑀣𑀤𑁆𑀤𑀲𑀁 𑀫𑀳𑀦𑁆𑀢𑀁 𑀧𑀩𑁆𑀩𑀢𑀁 𑀅𑀩𑁆𑀪𑀲𑀫𑀁 𑀲𑀩𑁆𑀩𑁂 𑀧𑀸𑀡𑁂 𑀦𑀺𑀧𑁆𑀧𑁄𑀣𑁂𑀦𑁆𑀢𑁄 𑀆𑀕𑀘𑁆𑀙𑀢𑀺𑁇 𑀬𑀁 𑀢𑁂, 𑀫𑀳𑀸𑀭𑀸𑀚, 𑀓𑀭𑀡𑀻𑀬𑀁 𑀢𑀁 𑀓𑀭𑁄𑀳𑀻’𑀢𑀺𑁇 𑀏𑀯𑀭𑀽𑀧𑁂 𑀢𑁂, 𑀫𑀳𑀸𑀭𑀸𑀚, 𑀫𑀳𑀢𑀺 𑀫𑀳𑀩𑁆𑀪𑀬𑁂 𑀲𑀫𑀼𑀧𑁆𑀧𑀦𑁆𑀦𑁂 𑀤𑀸𑀭𑀼𑀡𑁂 𑀫𑀦𑀼𑀲𑁆𑀲𑀓𑁆𑀔𑀬𑁂 𑀤𑀼𑀮𑁆𑀮𑀪𑁂 𑀫𑀦𑀼𑀲𑁆𑀲𑀢𑁆𑀢𑁂 𑀓𑀺𑀫𑀲𑁆𑀲 𑀓𑀭𑀡𑀻𑀬𑀦𑁆”𑀢𑀺?

757\. “𑀏𑀯𑀭𑀽𑀧𑁂 𑀫𑁂, 𑀪𑀦𑁆𑀢𑁂, 𑀫𑀳𑀢𑀺 𑀫𑀳𑀩𑁆𑀪𑀬𑁂 𑀲𑀫𑀼𑀧𑁆𑀧𑀦𑁆𑀦𑁂 𑀤𑀸𑀭𑀼𑀡𑁂 𑀫𑀦𑀼𑀲𑁆𑀲𑀓𑁆𑀔𑀬𑁂 𑀤𑀼𑀮𑁆𑀮𑀪𑁂 𑀫𑀦𑀼𑀲𑁆𑀲𑀢𑁆𑀢𑁂 𑀓𑀺𑀫𑀲𑁆𑀲 𑀓𑀭𑀡𑀻𑀬𑀁 𑀅𑀜𑁆𑀜𑀢𑁆𑀭 𑀥𑀫𑁆𑀫𑀘𑀭𑀺𑀬𑀸𑀬 𑀅𑀜𑁆𑀜𑀢𑁆𑀭 𑀲𑀫𑀘𑀭𑀺𑀬𑀸𑀬 𑀅𑀜𑁆𑀜𑀢𑁆𑀭 𑀓𑀼𑀲𑀮𑀓𑀺𑀭𑀺𑀬𑀸𑀬 𑀅𑀜𑁆𑀜𑀢𑁆𑀭 𑀧𑀼𑀜𑁆𑀜𑀓𑀺𑀭𑀺𑀬𑀸𑀬𑀸”𑀢𑀺?

758\. “𑀆𑀭𑁄𑀘𑁂𑀫𑀺 𑀔𑁄 𑀢𑁂, 𑀫𑀳𑀸𑀭𑀸𑀚, 𑀧𑀝𑀺𑀯𑁂𑀤𑁂𑀫𑀺 𑀔𑁄 𑀢𑁂, 𑀫𑀳𑀸𑀭𑀸𑀚, 𑀅𑀥𑀺𑀯𑀢𑁆𑀢𑀢𑀺 𑀔𑁄 𑀢𑀁, 𑀫𑀳𑀸𑀭𑀸𑀚, 𑀚𑀭𑀸𑀫𑀭𑀡𑀁𑁇 𑀅𑀥𑀺𑀯𑀢𑁆𑀢𑀫𑀸𑀦𑁂 𑀘𑁂 𑀢𑁂, 𑀫𑀳𑀸𑀭𑀸𑀚, 𑀚𑀭𑀸𑀫𑀭𑀡𑁂 𑀓𑀺𑀫𑀲𑁆𑀲 𑀓𑀭𑀡𑀻𑀬𑀦𑁆”𑀢𑀺? “𑀅𑀥𑀺𑀯𑀢𑁆𑀢𑀫𑀸𑀦𑁂 𑀘 𑀫𑁂, 𑀪𑀦𑁆𑀢𑁂, 𑀚𑀭𑀸𑀫𑀭𑀡𑁂 𑀓𑀺𑀫𑀲𑁆𑀲 𑀓𑀭𑀡𑀻𑀬𑀁 𑀅𑀜𑁆𑀜𑀢𑁆𑀭 𑀥𑀫𑁆𑀫𑀘𑀭𑀺𑀬𑀸𑀬 𑀲𑀫𑀘𑀭𑀺𑀬𑀸𑀬 𑀓𑀼𑀲𑀮𑀓𑀺𑀭𑀺𑀬𑀸𑀬 𑀧𑀼𑀜𑁆𑀜𑀓𑀺𑀭𑀺𑀬𑀸𑀬? 𑀬𑀸𑀦𑀺 𑀢𑀸𑀦𑀺, 𑀪𑀦𑁆𑀢𑁂, 𑀭𑀜𑁆𑀜𑀁 𑀔𑀢𑁆𑀢𑀺𑀬𑀸𑀦𑀁 𑀫𑀼𑀤𑁆𑀥𑀸𑀯𑀲𑀺𑀢𑁆𑀢𑀸𑀦𑀁 𑀇𑀲𑁆𑀲𑀭𑀺𑀬𑀫𑀤𑀫𑀢𑁆𑀢𑀸𑀦𑀁 𑀓𑀸𑀫𑀕𑁂𑀥𑀧𑀭𑀺𑀬𑀼𑀝𑁆𑀞𑀺𑀢𑀸𑀦𑀁 𑀚𑀦𑀧𑀤𑀢𑁆𑀣𑀸𑀯𑀭𑀺𑀬𑀧𑁆𑀧𑀢𑁆𑀢𑀸𑀦𑀁 𑀫𑀳𑀦𑁆𑀢𑀁 𑀧𑀣𑀯𑀺𑀫𑀡𑁆𑀟𑀮𑀁 𑀅𑀪𑀺𑀯𑀺𑀚𑀺𑀬 𑀅𑀚𑁆𑀛𑀸𑀯𑀲𑀦𑁆𑀢𑀸𑀦𑀁 𑀳𑀢𑁆𑀣𑀺𑀬𑀼𑀤𑁆𑀥𑀸𑀦𑀺 𑀪𑀯𑀦𑁆𑀢𑀺; 𑀢𑁂𑀲𑀫𑁆𑀧𑀺, 𑀪𑀦𑁆𑀢𑁂, 𑀳𑀢𑁆𑀣𑀺𑀬𑀼𑀤𑁆𑀥𑀸𑀦𑀁 𑀦𑀢𑁆𑀣𑀺 𑀕𑀢𑀺 𑀦𑀢𑁆𑀣𑀺 𑀯𑀺𑀲𑀬𑁄 𑀅𑀥𑀺𑀯𑀢𑁆𑀢𑀫𑀸𑀦𑁂 𑀚𑀭𑀸𑀫𑀭𑀡𑁂𑁇 𑀬𑀸𑀦𑀺𑀧𑀺 𑀢𑀸𑀦𑀺, 𑀪𑀦𑁆𑀢𑁂, 𑀭𑀜𑁆𑀜𑀁 𑀔𑀢𑁆𑀢𑀺𑀬𑀸𑀦𑀁 𑀫𑀼𑀤𑁆𑀥𑀸𑀯𑀲𑀺𑀢𑁆𑀢𑀸𑀦𑀁…𑀧𑁂…  𑀅𑀚𑁆𑀛𑀸𑀯𑀲𑀦𑁆𑀢𑀸𑀦𑀁 𑀅𑀲𑁆𑀲𑀬𑀼𑀤𑁆𑀥𑀸𑀦𑀺 𑀪𑀯𑀦𑁆𑀢𑀺…𑀧𑁂…  𑀭𑀣𑀬𑀼𑀤𑁆𑀥𑀸𑀦𑀺 𑀪𑀯𑀦𑁆𑀢𑀺…𑀧𑁂…  𑀧𑀢𑁆𑀢𑀺𑀬𑀼𑀤𑁆𑀥𑀸𑀦𑀺 𑀪𑀯𑀦𑁆𑀢𑀺; 𑀢𑁂𑀲𑀫𑁆𑀧𑀺, 𑀪𑀦𑁆𑀢𑁂, 𑀧𑀢𑁆𑀢𑀺𑀬𑀼𑀤𑁆𑀥𑀸𑀦𑀁 𑀦𑀢𑁆𑀣𑀺 𑀕𑀢𑀺 𑀦𑀢𑁆𑀣𑀺 𑀯𑀺𑀲𑀬𑁄 𑀅𑀥𑀺𑀯𑀢𑁆𑀢𑀫𑀸𑀦𑁂 𑀚𑀭𑀸𑀫𑀭𑀡𑁂𑁇 𑀲𑀦𑁆𑀢𑀺 𑀔𑁄 𑀧𑀦, 𑀪𑀦𑁆𑀢𑁂, 𑀇𑀫𑀲𑁆𑀫𑀺𑀁 𑀭𑀸𑀚𑀓𑀼𑀮𑁂 𑀫𑀦𑁆𑀢𑀺𑀦𑁄 𑀫𑀳𑀸𑀫𑀢𑁆𑀢𑀸, 𑀬𑁂 𑀧𑀳𑁄𑀦𑁆𑀢𑀺 𑀆𑀕𑀢𑁂 𑀧𑀘𑁆𑀘𑀢𑁆𑀣𑀺𑀓𑁂 𑀫𑀦𑁆𑀢𑁂𑀳𑀺 𑀪𑁂𑀤𑀬𑀺𑀢𑀼𑀁𑁇 𑀢𑁂𑀲𑀫𑁆𑀧𑀺, 𑀪𑀦𑁆𑀢𑁂, 𑀫𑀦𑁆𑀢𑀬𑀼𑀤𑁆𑀥𑀸𑀦𑀁 𑀦𑀢𑁆𑀣𑀺 𑀕𑀢𑀺 𑀦𑀢𑁆𑀣𑀺 𑀯𑀺𑀲𑀬𑁄 𑀅𑀥𑀺𑀯𑀢𑁆𑀢𑀫𑀸𑀦𑁂 𑀚𑀭𑀸𑀫𑀭𑀡𑁂𑁇 𑀲𑀁𑀯𑀺𑀚𑁆𑀚𑀢𑀺 𑀔𑁄 𑀧𑀦, 𑀪𑀦𑁆𑀢𑁂, 𑀇𑀫𑀲𑁆𑀫𑀺𑀁 𑀭𑀸𑀚𑀓𑀼𑀮𑁂 𑀧𑀳𑀽𑀢𑀁 𑀳𑀺𑀭𑀜𑁆𑀜𑀲𑀼𑀯𑀡𑁆𑀡𑀁 𑀪𑀽𑀫𑀺𑀕𑀢𑀜𑁆𑀘𑁂𑀯 𑀯𑁂𑀳𑀸𑀲𑀝𑁆𑀞𑀜𑁆𑀘, 𑀬𑁂𑀦 𑀫𑀬𑀁 𑀧𑀳𑁄𑀫 𑀆𑀕𑀢𑁂 𑀧𑀘𑁆𑀘𑀢𑁆𑀣𑀺𑀓𑁂 𑀥𑀦𑁂𑀦 𑀉𑀧𑀮𑀸𑀧𑁂𑀢𑀼𑀁𑁇 𑀢𑁂𑀲𑀫𑁆𑀧𑀺, 𑀪𑀦𑁆𑀢𑁂, 𑀥𑀦𑀬𑀼𑀤𑁆𑀥𑀸𑀦𑀁 𑀦𑀢𑁆𑀣𑀺 𑀕𑀢𑀺 𑀦𑀢𑁆𑀣𑀺 𑀯𑀺𑀲𑀬𑁄 𑀅𑀥𑀺𑀯𑀢𑁆𑀢𑀫𑀸𑀦𑁂 𑀚𑀭𑀸𑀫𑀭𑀡𑁂𑁇 𑀅𑀥𑀺𑀯𑀢𑁆𑀢𑀫𑀸𑀦𑁂 𑀘 𑀫𑁂, 𑀪𑀦𑁆𑀢𑁂, 𑀚𑀭𑀸𑀫𑀭𑀡𑁂 𑀓𑀺𑀫𑀲𑁆𑀲 𑀓𑀭𑀡𑀻𑀬𑀁 𑀅𑀜𑁆𑀜𑀢𑁆𑀭 𑀥𑀫𑁆𑀫𑀘𑀭𑀺𑀬𑀸𑀬 𑀲𑀫𑀘𑀭𑀺𑀬𑀸𑀬 𑀓𑀼𑀲𑀮𑀓𑀺𑀭𑀺𑀬𑀸𑀬 𑀧𑀼𑀜𑁆𑀜𑀓𑀺𑀭𑀺𑀬𑀸𑀬𑀸”𑀢𑀺?

759\. “𑀏𑀯𑀫𑁂𑀢𑀁, 𑀫𑀳𑀸𑀭𑀸𑀚, 𑀏𑀯𑀫𑁂𑀢𑀁, 𑀫𑀳𑀸𑀭𑀸𑀚𑁇 𑀅𑀥𑀺𑀯𑀢𑁆𑀢𑀫𑀸𑀦𑁂 𑀚𑀭𑀸𑀫𑀭𑀡𑁂 𑀓𑀺𑀫𑀲𑁆𑀲 𑀓𑀭𑀡𑀻𑀬𑀁 𑀅𑀜𑁆𑀜𑀢𑁆𑀭 𑀥𑀫𑁆𑀫𑀘𑀭𑀺𑀬𑀸𑀬 𑀲𑀫𑀘𑀭𑀺𑀬𑀸𑀬 𑀓𑀼𑀲𑀮𑀓𑀺𑀭𑀺𑀬𑀸𑀬 𑀧𑀼𑀜𑁆𑀜𑀓𑀺𑀭𑀺𑀬𑀸𑀬𑀸”𑀢𑀺? 𑀇𑀤𑀫𑀯𑁄𑀘 𑀪𑀕𑀯𑀸…𑀧𑁂…  𑀲𑀢𑁆𑀣𑀸—

760\. _“𑀬𑀣𑀸𑀧𑀺 𑀲𑁂𑀮𑀸 𑀯𑀺𑀧𑀼𑀮𑀸,_  
_𑀦𑀪𑀁 𑀆𑀳𑀘𑁆𑀘 𑀧𑀩𑁆𑀩𑀢𑀸;_  
_𑀲𑀫𑀦𑁆𑀢𑀸𑀦𑀼𑀧𑀭𑀺𑀬𑀸𑀬𑁂𑀬𑁆𑀬𑀼𑀁,_  
_𑀦𑀺𑀧𑁆𑀧𑁄𑀣𑁂𑀦𑁆𑀢𑁄 𑀘𑀢𑀼𑀤𑁆𑀤𑀺𑀲𑀸𑁇_  


761\. _𑀏𑀯𑀁 𑀚𑀭𑀸 𑀘 𑀫𑀘𑁆𑀘𑀼 𑀘,_  
_𑀅𑀥𑀺𑀯𑀢𑁆𑀢𑀦𑁆𑀢𑀺 𑀧𑀸𑀡𑀺𑀦𑁂;_  
_𑀔𑀢𑁆𑀢𑀺𑀬𑁂 𑀩𑁆𑀭𑀸𑀳𑁆𑀫𑀡𑁂 𑀯𑁂𑀲𑁆𑀲𑁂,_  
_𑀲𑀼𑀤𑁆𑀤𑁂 𑀘𑀡𑁆𑀟𑀸𑀮𑀧𑀼𑀓𑁆𑀓𑀼𑀲𑁂;_  
_𑀦 𑀓𑀺𑀜𑁆𑀘𑀺 𑀧𑀭𑀺𑀯𑀚𑁆𑀚𑁂𑀢𑀺,_  
_𑀲𑀩𑁆𑀩𑀫𑁂𑀯𑀸𑀪𑀺𑀫𑀤𑁆𑀤𑀢𑀺𑁇_  


762\. _𑀦 𑀢𑀢𑁆𑀣 𑀳𑀢𑁆𑀣𑀻𑀦𑀁 𑀪𑀽𑀫𑀺,_  
_𑀦 𑀭𑀣𑀸𑀦𑀁 𑀦 𑀧𑀢𑁆𑀢𑀺𑀬𑀸;_  
_𑀦 𑀘𑀸𑀧𑀺 𑀫𑀦𑁆𑀢𑀬𑀼𑀤𑁆𑀥𑁂𑀦,_  
_𑀲𑀓𑁆𑀓𑀸 𑀚𑁂𑀢𑀼𑀁 𑀥𑀦𑁂𑀦 𑀯𑀸𑁇_  


763\. _𑀢𑀲𑁆𑀫𑀸 𑀳𑀺 𑀧𑀡𑁆𑀟𑀺𑀢𑁄 𑀧𑁄𑀲𑁄,_  
_𑀲𑀫𑁆𑀧𑀲𑁆𑀲𑀁 𑀅𑀢𑁆𑀣𑀫𑀢𑁆𑀢𑀦𑁄;_  
_𑀩𑀼𑀤𑁆𑀥𑁂 𑀥𑀫𑁆𑀫𑁂 𑀘 𑀲𑀁𑀖𑁂 𑀘,_  
_𑀥𑀻𑀭𑁄 𑀲𑀤𑁆𑀥𑀁 𑀦𑀺𑀯𑁂𑀲𑀬𑁂𑁇_  


764\. _𑀬𑁄 𑀥𑀫𑁆𑀫𑀁 𑀘𑀭𑀺 𑀓𑀸𑀬𑁂𑀦,_  
_𑀯𑀸𑀘𑀸𑀬 𑀉𑀤 𑀘𑁂𑀢𑀲𑀸;_  
_𑀇𑀥𑁂𑀯 𑀦𑀁 𑀧𑀲𑀁𑀲𑀦𑁆𑀢𑀺,_  
_𑀧𑁂𑀘𑁆𑀘 𑀲𑀕𑁆𑀕𑁂 𑀧𑀫𑁄𑀤𑀢𑀻”𑀢𑀺𑁇_  


---

765\. 𑀢𑀢𑀺𑀬𑁄 𑀯𑀕𑁆𑀕𑁄𑁇



---

766\. 𑀢𑀲𑁆𑀲𑀼𑀤𑁆𑀤𑀸𑀦𑀁



767\. _𑀧𑀼𑀕𑁆𑀕𑀮𑁄 𑀅𑀬𑁆𑀬𑀺𑀓𑀸 𑀮𑁄𑀓𑁄,_  
_𑀇𑀲𑁆𑀲𑀢𑁆𑀢𑀁 𑀧𑀩𑁆𑀩𑀢𑀽𑀧𑀫𑀸;_  
_𑀤𑁂𑀲𑀺𑀢𑀁 𑀩𑀼𑀤𑁆𑀥𑀲𑁂𑀝𑁆𑀞𑁂𑀦,_  
_𑀇𑀫𑀁 𑀓𑁄𑀲𑀮𑀧𑀜𑁆𑀘𑀓𑀦𑁆𑀢𑀺𑁇_  


---

768\. 𑀓𑁄𑀲𑀮𑀲𑀁𑀬𑀼𑀢𑁆𑀢𑀁 𑀲𑀫𑀢𑁆𑀢𑀁𑁇



[Go to previous page (3.3.4 Issattasutta)](/tipitaka/12S1/3/3.3/3.3.4.md) / [Go to parent page (3.3 Tatiyavagga)](/tipitaka/12S1/3/3.3.md) / [Go to next page (4 Mārasaṃyutta)](/tipitaka/12S1/4.md)


