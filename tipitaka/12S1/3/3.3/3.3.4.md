
[Home](/) / [12S1 Sagāthāvaggasaṃyuttapāḷi](/tipitaka/12S1.md) / [3 Kosalasaṃyutta](/tipitaka/12S1/3.md) / [3.3 Tatiyavagga](/tipitaka/12S1/3/3.3.md)

# 𑁩𑁇𑁩𑁇𑁪 𑀇𑀲𑁆𑀲𑀢𑁆𑀢𑀲𑀼𑀢𑁆𑀢

### 𑀓𑁄𑀲𑀮𑀲𑀁𑀬𑀼𑀢𑁆𑀢

### 𑀢𑀢𑀺𑀬𑀯𑀕𑁆𑀕

### 𑀇𑀲𑁆𑀲𑀢𑁆𑀢𑀲𑀼𑀢𑁆𑀢

(135.)

745\. 𑀲𑀸𑀯𑀢𑁆𑀣𑀺𑀦𑀺𑀤𑀸𑀦𑀁𑁇 𑀏𑀓𑀫𑀦𑁆𑀢𑀁 𑀦𑀺𑀲𑀺𑀦𑁆𑀦𑁄 𑀔𑁄 𑀭𑀸𑀚𑀸 𑀧𑀲𑁂𑀦𑀤𑀺 𑀓𑁄𑀲𑀮𑁄 𑀪𑀕𑀯𑀦𑁆𑀢𑀁 𑀏𑀢𑀤𑀯𑁄𑀘—  “𑀓𑀢𑁆𑀣 𑀦𑀼 𑀔𑁄, 𑀪𑀦𑁆𑀢𑁂, 𑀤𑀸𑀦𑀁 𑀤𑀸𑀢𑀩𑁆𑀩𑀦𑁆”𑀢𑀺? “𑀬𑀢𑁆𑀣 𑀔𑁄, 𑀫𑀳𑀸𑀭𑀸𑀚, 𑀘𑀺𑀢𑁆𑀢𑀁 𑀧𑀲𑀻𑀤𑀢𑀻”𑀢𑀺𑁇 “𑀓𑀢𑁆𑀣 𑀧𑀦, 𑀪𑀦𑁆𑀢𑁂, 𑀤𑀺𑀦𑁆𑀦𑀁 𑀫𑀳𑀧𑁆𑀨𑀮𑀦𑁆”𑀢𑀺? “𑀅𑀜𑁆𑀜𑀁 𑀔𑁄 𑀏𑀢𑀁, 𑀫𑀳𑀸𑀭𑀸𑀚, 𑀓𑀢𑁆𑀣 𑀤𑀸𑀦𑀁 𑀤𑀸𑀢𑀩𑁆𑀩𑀁, 𑀅𑀜𑁆𑀜𑀁 𑀧𑀦𑁂𑀢𑀁 𑀓𑀢𑁆𑀣 𑀤𑀺𑀦𑁆𑀦𑀁 𑀫𑀳𑀧𑁆𑀨𑀮𑀦𑁆𑀢𑀺? 𑀲𑀻𑀮𑀯𑀢𑁄 𑀔𑁄, 𑀫𑀳𑀸𑀭𑀸𑀚, 𑀤𑀺𑀦𑁆𑀦𑀁 𑀫𑀳𑀧𑁆𑀨𑀮𑀁, 𑀦𑁄 𑀢𑀣𑀸 𑀤𑀼𑀲𑁆𑀲𑀻𑀮𑁂𑁇 𑀢𑁂𑀦 𑀳𑀺, 𑀫𑀳𑀸𑀭𑀸𑀚, 𑀢𑀜𑁆𑀜𑁂𑀯𑁂𑀢𑁆𑀣 𑀧𑀝𑀺𑀧𑀼𑀘𑁆𑀙𑀺𑀲𑁆𑀲𑀸𑀫𑀺𑁇 𑀬𑀣𑀸, 𑀢𑁂 𑀔𑀫𑁂𑀬𑁆𑀬, 𑀢𑀣𑀸 𑀦𑀁 𑀩𑁆𑀬𑀸𑀓𑀭𑁂𑀬𑁆𑀬𑀸𑀲𑀺𑁇 𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀫𑀳𑀸𑀭𑀸𑀚, 𑀇𑀥 𑀢𑁆𑀬𑀲𑁆𑀲 𑀬𑀼𑀤𑁆𑀥𑀁 𑀧𑀘𑁆𑀘𑀼𑀧𑀝𑁆𑀞𑀺𑀢𑀁 𑀲𑀗𑁆𑀕𑀸𑀫𑁄 𑀲𑀫𑀼𑀧𑀩𑁆𑀬𑀽𑀍𑀳𑁄𑁇 𑀅𑀣 𑀆𑀕𑀘𑁆𑀙𑁂𑀬𑁆𑀬 𑀔𑀢𑁆𑀢𑀺𑀬𑀓𑀼𑀫𑀸𑀭𑁄 𑀅𑀲𑀺𑀓𑁆𑀔𑀺𑀢𑁄 𑀅𑀓𑀢𑀳𑀢𑁆𑀣𑁄 𑀅𑀓𑀢𑀬𑁄𑀕𑁆𑀕𑁄 𑀅𑀓𑀢𑀽𑀧𑀸𑀲𑀦𑁄 𑀪𑀻𑀭𑀼 𑀙𑀫𑁆𑀪𑀻 𑀉𑀢𑁆𑀭𑀸𑀲𑀻 𑀧𑀮𑀸𑀬𑀻𑁇 𑀪𑀭𑁂𑀬𑁆𑀬𑀸𑀲𑀺 𑀢𑀁 𑀧𑀼𑀭𑀺𑀲𑀁, 𑀅𑀢𑁆𑀣𑁄 𑀘 𑀢𑁂 𑀢𑀸𑀤𑀺𑀲𑁂𑀦 𑀧𑀼𑀭𑀺𑀲𑁂𑀦𑀸”𑀢𑀺? “𑀦𑀸𑀳𑀁, 𑀪𑀦𑁆𑀢𑁂, 𑀪𑀭𑁂𑀬𑁆𑀬𑀁 𑀢𑀁 𑀧𑀼𑀭𑀺𑀲𑀁, 𑀦 𑀘 𑀫𑁂 𑀅𑀢𑁆𑀣𑁄 𑀢𑀸𑀤𑀺𑀲𑁂𑀦 𑀧𑀼𑀭𑀺𑀲𑁂𑀦𑀸”𑀢𑀺𑁇 “𑀅𑀣 𑀆𑀕𑀘𑁆𑀙𑁂𑀬𑁆𑀬 𑀩𑁆𑀭𑀸𑀳𑁆𑀫𑀡𑀓𑀼𑀫𑀸𑀭𑁄 𑀅𑀲𑀺𑀓𑁆𑀔𑀺𑀢𑁄…𑀧𑁂…  𑀅𑀣 𑀆𑀕𑀘𑁆𑀙𑁂𑀬𑁆𑀬 𑀯𑁂𑀲𑁆𑀲𑀓𑀼𑀫𑀸𑀭𑁄 𑀅𑀲𑀺𑀓𑁆𑀔𑀺𑀢𑁄…𑀧𑁂…  𑀅𑀣 𑀆𑀕𑀘𑁆𑀙𑁂𑀬𑁆𑀬 𑀲𑀼𑀤𑁆𑀤𑀓𑀼𑀫𑀸𑀭𑁄 𑀅𑀲𑀺𑀓𑁆𑀔𑀺𑀢𑁄…𑀧𑁂…  𑀦 𑀘 𑀫𑁂 𑀅𑀢𑁆𑀣𑁄 𑀢𑀸𑀤𑀺𑀲𑁂𑀦 𑀧𑀼𑀭𑀺𑀲𑁂𑀦𑀸”𑀢𑀺𑁇

746\. “𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀫𑀳𑀸𑀭𑀸𑀚, 𑀇𑀥 𑀢𑁆𑀬𑀲𑁆𑀲 𑀬𑀼𑀤𑁆𑀥𑀁 𑀧𑀘𑁆𑀘𑀼𑀧𑀝𑁆𑀞𑀺𑀢𑀁 𑀲𑀗𑁆𑀕𑀸𑀫𑁄 𑀲𑀫𑀼𑀧𑀩𑁆𑀬𑀽𑀍𑀳𑁄𑁇 𑀅𑀣 𑀆𑀕𑀘𑁆𑀙𑁂𑀬𑁆𑀬 𑀔𑀢𑁆𑀢𑀺𑀬𑀓𑀼𑀫𑀸𑀭𑁄 𑀲𑀼𑀲𑀺𑀓𑁆𑀔𑀺𑀢𑁄 𑀓𑀢𑀳𑀢𑁆𑀣𑁄 𑀓𑀢𑀬𑁄𑀕𑁆𑀕𑁄 𑀓𑀢𑀽𑀧𑀸𑀲𑀦𑁄 𑀅𑀪𑀻𑀭𑀼 𑀅𑀘𑁆𑀙𑀫𑁆𑀪𑀻 𑀅𑀦𑀼𑀢𑁆𑀭𑀸𑀲𑀻 𑀅𑀧𑀮𑀸𑀬𑀻𑁇 𑀪𑀭𑁂𑀬𑁆𑀬𑀸𑀲𑀺 𑀢𑀁 𑀧𑀼𑀭𑀺𑀲𑀁, 𑀅𑀢𑁆𑀣𑁄 𑀘 𑀢𑁂 𑀢𑀸𑀤𑀺𑀲𑁂𑀦 𑀧𑀼𑀭𑀺𑀲𑁂𑀦𑀸”𑀢𑀺? “𑀪𑀭𑁂𑀬𑁆𑀬𑀸𑀳𑀁, 𑀪𑀦𑁆𑀢𑁂, 𑀢𑀁 𑀧𑀼𑀭𑀺𑀲𑀁, 𑀅𑀢𑁆𑀣𑁄 𑀘 𑀫𑁂 𑀢𑀸𑀤𑀺𑀲𑁂𑀦 𑀧𑀼𑀭𑀺𑀲𑁂𑀦𑀸”𑀢𑀺𑁇 “𑀅𑀣 𑀆𑀕𑀘𑁆𑀙𑁂𑀬𑁆𑀬 𑀩𑁆𑀭𑀸𑀳𑁆𑀫𑀡𑀓𑀼𑀫𑀸𑀭𑁄…𑀧𑁂…  𑀅𑀣 𑀆𑀕𑀘𑁆𑀙𑁂𑀬𑁆𑀬 𑀯𑁂𑀲𑁆𑀲𑀓𑀼𑀫𑀸𑀭𑁄…𑀧𑁂…  𑀅𑀣 𑀆𑀕𑀘𑁆𑀙𑁂𑀬𑁆𑀬 𑀲𑀼𑀤𑁆𑀤𑀓𑀼𑀫𑀸𑀭𑁄 𑀲𑀼𑀲𑀺𑀓𑁆𑀔𑀺𑀢𑁄 𑀓𑀢𑀳𑀢𑁆𑀣𑁄 𑀓𑀢𑀬𑁄𑀕𑁆𑀕𑁄 𑀓𑀢𑀽𑀧𑀸𑀲𑀦𑁄 𑀅𑀪𑀻𑀭𑀼 𑀅𑀘𑁆𑀙𑀫𑁆𑀪𑀻 𑀅𑀦𑀼𑀢𑁆𑀭𑀸𑀲𑀻 𑀅𑀧𑀮𑀸𑀬𑀻𑁇 𑀪𑀭𑁂𑀬𑁆𑀬𑀸𑀲𑀺 𑀢𑀁 𑀧𑀼𑀭𑀺𑀲𑀁, 𑀅𑀢𑁆𑀣𑁄 𑀘 𑀢𑁂 𑀢𑀸𑀤𑀺𑀲𑁂𑀦 𑀧𑀼𑀭𑀺𑀲𑁂𑀦𑀸”𑀢𑀺? “𑀪𑀭𑁂𑀬𑁆𑀬𑀸𑀳𑀁, 𑀪𑀦𑁆𑀢𑁂, 𑀢𑀁 𑀧𑀼𑀭𑀺𑀲𑀁, 𑀅𑀢𑁆𑀣𑁄 𑀘 𑀫𑁂 𑀢𑀸𑀤𑀺𑀲𑁂𑀦 𑀧𑀼𑀭𑀺𑀲𑁂𑀦𑀸”𑀢𑀺𑁇

747\. “𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀬𑀲𑁆𑀫𑀸 𑀓𑀲𑁆𑀫𑀸 𑀘𑁂𑀧𑀺 𑀓𑀼𑀮𑀸 𑀅𑀕𑀸𑀭𑀲𑁆𑀫𑀸 𑀅𑀦𑀕𑀸𑀭𑀺𑀬𑀁 𑀧𑀩𑁆𑀩𑀚𑀺𑀢𑁄 𑀳𑁄𑀢𑀺, 𑀲𑁄 𑀘 𑀳𑁄𑀢𑀺 𑀧𑀜𑁆𑀘𑀗𑁆𑀕𑀯𑀺𑀧𑁆𑀧𑀳𑀻𑀦𑁄 𑀧𑀜𑁆𑀘𑀗𑁆𑀕𑀲𑀫𑀦𑁆𑀦𑀸𑀕𑀢𑁄, 𑀢𑀲𑁆𑀫𑀺𑀁 𑀤𑀺𑀦𑁆𑀦𑀁 𑀫𑀳𑀧𑁆𑀨𑀮𑀁 𑀳𑁄𑀢𑀺𑁇 𑀓𑀢𑀫𑀸𑀦𑀺 𑀧𑀜𑁆𑀘𑀗𑁆𑀕𑀸𑀦𑀺 𑀧𑀳𑀻𑀦𑀸𑀦𑀺 𑀳𑁄𑀦𑁆𑀢𑀺? 𑀓𑀸𑀫𑀘𑁆𑀙𑀦𑁆𑀤𑁄 𑀧𑀳𑀻𑀦𑁄 𑀳𑁄𑀢𑀺, 𑀩𑁆𑀬𑀸𑀧𑀸𑀤𑁄 𑀧𑀳𑀻𑀦𑁄 𑀳𑁄𑀢𑀺, 𑀣𑀺𑀦𑀫𑀺𑀤𑁆𑀥𑀁 𑀧𑀳𑀻𑀦𑀁 𑀳𑁄𑀢𑀺, 𑀉𑀤𑁆𑀥𑀘𑁆𑀘𑀓𑀼𑀓𑁆𑀓𑀼𑀘𑁆𑀘𑀁 𑀧𑀳𑀻𑀦𑀁 𑀳𑁄𑀢𑀺, 𑀯𑀺𑀘𑀺𑀓𑀺𑀘𑁆𑀙𑀸 𑀧𑀳𑀻𑀦𑀸 𑀳𑁄𑀢𑀺𑁇 𑀇𑀫𑀸𑀦𑀺 𑀧𑀜𑁆𑀘𑀗𑁆𑀕𑀸𑀦𑀺 𑀧𑀳𑀻𑀦𑀸𑀦𑀺 𑀳𑁄𑀦𑁆𑀢𑀺𑁇 𑀓𑀢𑀫𑁂𑀳𑀺 𑀧𑀜𑁆𑀘𑀳𑀗𑁆𑀕𑁂𑀳𑀺 𑀲𑀫𑀦𑁆𑀦𑀸𑀕𑀢𑁄 𑀳𑁄𑀢𑀺? 𑀅𑀲𑁂𑀓𑁆𑀔𑁂𑀦 𑀲𑀻𑀮𑀓𑁆𑀔𑀦𑁆𑀥𑁂𑀦 𑀲𑀫𑀦𑁆𑀦𑀸𑀕𑀢𑁄 𑀳𑁄𑀢𑀺, 𑀅𑀲𑁂𑀓𑁆𑀔𑁂𑀦 𑀲𑀫𑀸𑀥𑀺𑀓𑁆𑀔𑀦𑁆𑀥𑁂𑀦 𑀲𑀫𑀦𑁆𑀦𑀸𑀕𑀢𑁄 𑀳𑁄𑀢𑀺, 𑀅𑀲𑁂𑀓𑁆𑀔𑁂𑀦 𑀧𑀜𑁆𑀜𑀸𑀓𑁆𑀔𑀦𑁆𑀥𑁂𑀦 𑀲𑀫𑀦𑁆𑀦𑀸𑀕𑀢𑁄 𑀳𑁄𑀢𑀺, 𑀅𑀲𑁂𑀓𑁆𑀔𑁂𑀦 𑀯𑀺𑀫𑀼𑀢𑁆𑀢𑀺𑀓𑁆𑀔𑀦𑁆𑀥𑁂𑀦 𑀲𑀫𑀦𑁆𑀦𑀸𑀕𑀢𑁄 𑀳𑁄𑀢𑀺, 𑀅𑀲𑁂𑀓𑁆𑀔𑁂𑀦 𑀯𑀺𑀫𑀼𑀢𑁆𑀢𑀺𑀜𑀸𑀡𑀤𑀲𑁆𑀲𑀦𑀓𑁆𑀔𑀦𑁆𑀥𑁂𑀦 𑀲𑀫𑀦𑁆𑀦𑀸𑀕𑀢𑁄 𑀳𑁄𑀢𑀺𑁇 𑀇𑀫𑁂𑀳𑀺 𑀧𑀜𑁆𑀘𑀳𑀗𑁆𑀕𑁂𑀳𑀺 𑀲𑀫𑀦𑁆𑀦𑀸𑀕𑀢𑁄 𑀳𑁄𑀢𑀺𑁇 𑀇𑀢𑀺 𑀧𑀜𑁆𑀘𑀗𑁆𑀕𑀯𑀺𑀧𑁆𑀧𑀳𑀻𑀦𑁂 𑀧𑀜𑁆𑀘𑀗𑁆𑀕𑀲𑀫𑀦𑁆𑀦𑀸𑀕𑀢𑁂 𑀤𑀺𑀦𑁆𑀦𑀁 𑀫𑀳𑀧𑁆𑀨𑀮𑀦𑁆”𑀢𑀺𑁇 𑀇𑀤𑀫𑀯𑁄𑀘 𑀪𑀕𑀯𑀸…𑀧𑁂…  𑀲𑀢𑁆𑀣𑀸—

748\. _“𑀇𑀲𑁆𑀲𑀢𑁆𑀢𑀁 𑀩𑀮𑀯𑀻𑀭𑀺𑀬𑀜𑁆𑀘,_  
_𑀬𑀲𑁆𑀫𑀺𑀁 𑀯𑀺𑀚𑁆𑀚𑁂𑀣 𑀫𑀸𑀡𑀯𑁂;_  
_𑀢𑀁 𑀬𑀼𑀤𑁆𑀥𑀢𑁆𑀣𑁄 𑀪𑀭𑁂 𑀭𑀸𑀚𑀸,_  
_𑀦𑀸𑀲𑀽𑀭𑀁 𑀚𑀸𑀢𑀺𑀧𑀘𑁆𑀘𑀬𑀸𑁇_  


749\. _𑀢𑀣𑁂𑀯 𑀔𑀦𑁆𑀢𑀺𑀲𑁄𑀭𑀘𑁆𑀘𑀁,_  
_𑀥𑀫𑁆𑀫𑀸 𑀬𑀲𑁆𑀫𑀺𑀁 𑀧𑀢𑀺𑀝𑁆𑀞𑀺𑀢𑀸;_  
_𑀅𑀭𑀺𑀬𑀯𑀼𑀢𑁆𑀢𑀺𑀁 𑀫𑁂𑀥𑀸𑀯𑀺𑀁,_  
_𑀳𑀻𑀦𑀚𑀘𑁆𑀘𑀫𑁆𑀧𑀺 𑀧𑀽𑀚𑀬𑁂𑁇_  


750\. _𑀓𑀸𑀭𑀬𑁂 𑀅𑀲𑁆𑀲𑀫𑁂 𑀭𑀫𑁆𑀫𑁂,_  
_𑀯𑀸𑀲𑀬𑁂𑀢𑁆𑀣 𑀩𑀳𑀼𑀲𑁆𑀲𑀼𑀢𑁂;_  
_𑀧𑀧𑀜𑁆𑀘 𑀯𑀺𑀯𑀦𑁂 𑀓𑀬𑀺𑀭𑀸,_  
_𑀤𑀼𑀕𑁆𑀕𑁂 𑀲𑀗𑁆𑀓𑀫𑀦𑀸𑀦𑀺 𑀘𑁇_  


751\. _𑀅𑀦𑁆𑀦𑀁 𑀧𑀸𑀦𑀁 𑀔𑀸𑀤𑀦𑀻𑀬𑀁,_  
_𑀯𑀢𑁆𑀣𑀲𑁂𑀦𑀸𑀲𑀦𑀸𑀦𑀺 𑀘;_  
_𑀤𑀤𑁂𑀬𑁆𑀬 𑀉𑀚𑀼𑀪𑀽𑀢𑁂𑀲𑀼,_  
_𑀯𑀺𑀧𑁆𑀧𑀲𑀦𑁆𑀦𑁂𑀦 𑀘𑁂𑀢𑀲𑀸𑁇_  


752\. _𑀬𑀣𑀸 𑀳𑀺 𑀫𑁂𑀖𑁄 𑀣𑀦𑀬𑀁,_  
_𑀯𑀺𑀚𑁆𑀚𑀼𑀫𑀸𑀮𑀻 𑀲𑀢𑀓𑁆𑀓𑀓𑀼;_  
_𑀣𑀮𑀁 𑀦𑀺𑀦𑁆𑀦𑀜𑁆𑀘 𑀧𑀽𑀭𑁂𑀢𑀺,_  
_𑀅𑀪𑀺𑀯𑀲𑁆𑀲𑀁 𑀯𑀲𑀼𑀦𑁆𑀥𑀭𑀁𑁇_  


753\. _𑀢𑀣𑁂𑀯 𑀲𑀤𑁆𑀥𑁄 𑀲𑀼𑀢𑀯𑀸,_  
_𑀅𑀪𑀺𑀲𑀗𑁆𑀔𑀘𑁆𑀘 𑀪𑁄𑀚𑀦𑀁;_  
_𑀯𑀦𑀺𑀩𑁆𑀩𑀓𑁂 𑀢𑀧𑁆𑀧𑀬𑀢𑀺,_  
_𑀅𑀦𑁆𑀦𑀧𑀸𑀦𑁂𑀦 𑀧𑀡𑁆𑀟𑀺𑀢𑁄𑁇_  


754\. _𑀆𑀫𑁄𑀤𑀫𑀸𑀦𑁄 𑀧𑀓𑀺𑀭𑁂𑀢𑀺,_  
_𑀤𑁂𑀣 𑀤𑁂𑀣𑀸𑀢𑀺 𑀪𑀸𑀲𑀢𑀺;_  
_𑀢𑀁 𑀳𑀺𑀲𑁆𑀲 𑀕𑀚𑁆𑀚𑀺𑀢𑀁 𑀳𑁄𑀢𑀺,_  
_𑀤𑁂𑀯𑀲𑁆𑀲𑁂𑀯 𑀧𑀯𑀲𑁆𑀲𑀢𑁄;_  
_𑀲𑀸 𑀧𑀼𑀜𑁆𑀜𑀥𑀸𑀭𑀸 𑀯𑀺𑀧𑀼𑀮𑀸,_  
_𑀤𑀸𑀢𑀸𑀭𑀁 𑀅𑀪𑀺𑀯𑀲𑁆𑀲𑀢𑀻”𑀢𑀺𑁇_  


[Go to previous page (3.3.3 Lokasutta)](/tipitaka/12S1/3/3.3/3.3.3.md) / [Go to parent page (3.3 Tatiyavagga)](/tipitaka/12S1/3/3.3.md) / [Go to next page (3.3.5 Pabbatūpamasutta)](/tipitaka/12S1/3/3.3/3.3.5.md)


