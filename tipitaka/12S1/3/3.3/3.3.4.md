
[Home](/) / [12S1 Sagāthāvaggasaṃyuttapāḷi](../../../12S1.md) / [3 Kosalasaṃyutta](../../3.md) / [3.3 Tatiyavagga](../3.3.md)

# 3.3.4 Issattasutta

* Kosalasaṃyutta

* Tatiyavagga

* Issattasutta

(135.)

745\. Sāvatthinidānaṃ. Ekamantaṃ nisinno kho rājā pasenadi kosalo bhagavantaṃ etadavoca—  “kattha nu kho, bhante, dānaṃ dātabban”ti? “Yattha kho, mahārāja, cittaṃ pasīdatī”ti. “Kattha pana, bhante, dinnaṃ mahapphalan”ti? “Aññaṃ kho etaṃ, mahārāja, kattha dānaṃ dātabbaṃ, aññaṃ panetaṃ kattha dinnaṃ mahapphalanti? Sīlavato kho, mahārāja, dinnaṃ mahapphalaṃ, no tathā dussīle. Tena hi, mahārāja, taññevettha paṭipucchissāmi. Yathā, te khameyya, tathā naṃ byākareyyāsi. Taṃ kiṃ maññasi, mahārāja, idha tyassa yuddhaṃ paccupaṭṭhitaṃ saṅgāmo samupabyūḷho. Atha āgaccheyya khattiyakumāro asikkhito akatahattho akatayoggo akatūpāsano bhīru chambhī utrāsī palāyī. Bhareyyāsi taṃ purisaṃ, attho ca te tādisena purisenā”ti? “Nāhaṃ, bhante, bhareyyaṃ taṃ purisaṃ, na ca me attho tādisena purisenā”ti. “Atha āgaccheyya brāhmaṇakumāro asikkhito…pe…  atha āgaccheyya vessakumāro asikkhito…pe…  atha āgaccheyya suddakumāro asikkhito…pe…  na ca me attho tādisena purisenā”ti.

746\. “Taṃ kiṃ maññasi, mahārāja, idha tyassa yuddhaṃ paccupaṭṭhitaṃ saṅgāmo samupabyūḷho. Atha āgaccheyya khattiyakumāro susikkhito katahattho katayoggo katūpāsano abhīru acchambhī anutrāsī apalāyī. Bhareyyāsi taṃ purisaṃ, attho ca te tādisena purisenā”ti? “Bhareyyāhaṃ, bhante, taṃ purisaṃ, attho ca me tādisena purisenā”ti. “Atha āgaccheyya brāhmaṇakumāro…pe…  atha āgaccheyya vessakumāro…pe…  atha āgaccheyya suddakumāro susikkhito katahattho katayoggo katūpāsano abhīru acchambhī anutrāsī apalāyī. Bhareyyāsi taṃ purisaṃ, attho ca te tādisena purisenā”ti? “Bhareyyāhaṃ, bhante, taṃ purisaṃ, attho ca me tādisena purisenā”ti.

747\. “Evameva kho, mahārāja, yasmā kasmā cepi kulā agārasmā anagāriyaṃ pabbajito hoti, so ca hoti pañcaṅgavippahīno pañcaṅgasamannāgato, tasmiṃ dinnaṃ mahapphalaṃ hoti. Katamāni pañcaṅgāni pahīnāni honti? Kāmacchando pahīno hoti, byāpādo pahīno hoti, thinamiddhaṃ pahīnaṃ hoti, uddhaccakukkuccaṃ pahīnaṃ hoti, vicikicchā pahīnā hoti. Imāni pañcaṅgāni pahīnāni honti. Katamehi pañcahaṅgehi samannāgato hoti? Asekkhena sīlakkhandhena samannāgato hoti, asekkhena samādhikkhandhena samannāgato hoti, asekkhena paññākkhandhena samannāgato hoti, asekkhena vimuttikkhandhena samannāgato hoti, asekkhena vimuttiñāṇadassanakkhandhena samannāgato hoti. Imehi pañcahaṅgehi samannāgato hoti. Iti pañcaṅgavippahīne pañcaṅgasamannāgate dinnaṃ mahapphalan”ti. Idamavoca bhagavā…pe…  satthā—

748\. _“Issattaṃ balavīriyañca,_  
_yasmiṃ vijjetha māṇave;_  
_Taṃ yuddhattho bhare rājā,_  
_nāsūraṃ jātipaccayā._  


749\. _Tatheva khantisoraccaṃ,_  
_dhammā yasmiṃ patiṭṭhitā;_  
_Ariyavuttiṃ medhāviṃ,_  
_hīnajaccampi pūjaye._  


750\. _Kāraye assame ramme,_  
_vāsayettha bahussute;_  
_Papañca vivane kayirā,_  
_dugge saṅkamanāni ca._  


751\. _Annaṃ pānaṃ khādanīyaṃ,_  
_vatthasenāsanāni ca;_  
_Dadeyya ujubhūtesu,_  
_vippasannena cetasā._  


752\. _Yathā hi megho thanayaṃ,_  
_vijjumālī satakkaku;_  
_Thalaṃ ninnañca pūreti,_  
_abhivassaṃ vasundharaṃ._  


753\. _Tatheva saddho sutavā,_  
_abhisaṅkhacca bhojanaṃ;_  
_Vanibbake tappayati,_  
_annapānena paṇḍito._  


754\. _Āmodamāno pakireti,_  
_detha dethāti bhāsati;_  
_Taṃ hissa gajjitaṃ hoti,_  
_devasseva pavassato;_  
_Sā puññadhārā vipulā,_  
_dātāraṃ abhivassatī”ti._  


[Go to previous page (3.3.3 Lokasutta)](3.3.3.md) / [Go to parent page (3.3 Tatiyavagga)](../3.3.md) / [Go to next page (3.3.5 Pabbatūpamasutta)](3.3.5.md)


