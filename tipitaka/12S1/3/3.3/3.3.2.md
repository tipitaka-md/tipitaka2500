
[Home](/) / [12S1 Sagāthāvaggasaṃyuttapāḷi](../../../12S1.md) / [3 Kosalasaṃyutta](../../3.md) / [3.3 Tatiyavagga](../3.3.md)

# 𑁩𑁇𑁩𑁇𑁨 𑀅𑀬𑁆𑀬𑀺𑀓𑀸𑀲𑀼𑀢𑁆𑀢

* 𑀓𑁄𑀲𑀮𑀲𑀁𑀬𑀼𑀢𑁆𑀢

* 𑀢𑀢𑀺𑀬𑀯𑀕𑁆𑀕

* 𑀅𑀬𑁆𑀬𑀺𑀓𑀸𑀲𑀼𑀢𑁆𑀢

(133.)

738\. 𑀲𑀸𑀯𑀢𑁆𑀣𑀺𑀦𑀺𑀤𑀸𑀦𑀁𑁇 𑀏𑀓𑀫𑀦𑁆𑀢𑀁 𑀦𑀺𑀲𑀺𑀦𑁆𑀦𑀁 𑀔𑁄 𑀭𑀸𑀚𑀸𑀦𑀁 𑀧𑀲𑁂𑀦𑀤𑀺𑀁 𑀓𑁄𑀲𑀮𑀁 𑀪𑀕𑀯𑀸 𑀏𑀢𑀤𑀯𑁄𑀘—  “𑀳𑀦𑁆𑀤 𑀓𑀼𑀢𑁄 𑀦𑀼 𑀢𑁆𑀯𑀁, 𑀫𑀳𑀸𑀭𑀸𑀚, 𑀆𑀕𑀘𑁆𑀙𑀲𑀺 𑀤𑀺𑀯𑀸𑀤𑀺𑀯𑀲𑁆𑀲𑀸”𑀢𑀺?

739\. “𑀅𑀬𑁆𑀬𑀺𑀓𑀸 𑀫𑁂, 𑀪𑀦𑁆𑀢𑁂, 𑀓𑀸𑀮𑀗𑁆𑀓𑀢𑀸 𑀚𑀺𑀡𑁆𑀡𑀸 𑀯𑀼𑀟𑁆𑀠𑀸 𑀫𑀳𑀮𑁆𑀮𑀺𑀓𑀸 𑀅𑀤𑁆𑀥𑀕𑀢𑀸 𑀯𑀬𑁄𑀅𑀦𑀼𑀧𑁆𑀧𑀢𑁆𑀢𑀸 𑀯𑀻𑀲𑀯𑀲𑁆𑀲𑀲𑀢𑀺𑀓𑀸 𑀚𑀸𑀢𑀺𑀬𑀸𑁇 𑀅𑀬𑁆𑀬𑀺𑀓𑀸 𑀔𑁄 𑀧𑀦 𑀫𑁂, 𑀪𑀦𑁆𑀢𑁂, 𑀧𑀺𑀬𑀸 𑀳𑁄𑀢𑀺 𑀫𑀦𑀸𑀧𑀸𑁇 𑀳𑀢𑁆𑀣𑀺𑀭𑀢𑀦𑁂𑀦 𑀘𑁂𑀧𑀸𑀳𑀁, 𑀪𑀦𑁆𑀢𑁂, 𑀮𑀪𑁂𑀬𑁆𑀬𑀁 ‘𑀫𑀸 𑀫𑁂 𑀅𑀬𑁆𑀬𑀺𑀓𑀸 𑀓𑀸𑀮𑀫𑀓𑀸𑀲𑀻’𑀢𑀺, 𑀳𑀢𑁆𑀣𑀺𑀭𑀢𑀦𑀫𑁆𑀧𑀸𑀳𑀁 𑀤𑀤𑁂𑀬𑁆𑀬𑀁—  ‘𑀫𑀸 𑀫𑁂 𑀅𑀬𑁆𑀬𑀺𑀓𑀸 𑀓𑀸𑀮𑀫𑀓𑀸𑀲𑀻’𑀢𑀺𑁇 𑀅𑀲𑁆𑀲𑀭𑀢𑀦𑁂𑀦 𑀘𑁂𑀧𑀸𑀳𑀁, 𑀪𑀦𑁆𑀢𑁂, 𑀮𑀪𑁂𑀬𑁆𑀬𑀁 ‘𑀫𑀸 𑀫𑁂 𑀅𑀬𑁆𑀬𑀺𑀓𑀸 𑀓𑀸𑀮𑀫𑀓𑀸𑀲𑀻’𑀢𑀺, 𑀅𑀲𑁆𑀲𑀭𑀢𑀦𑀫𑁆𑀧𑀸𑀳𑀁 𑀤𑀤𑁂𑀬𑁆𑀬𑀁—  ‘𑀫𑀸 𑀫𑁂 𑀅𑀬𑁆𑀬𑀺𑀓𑀸 𑀓𑀸𑀮𑀫𑀓𑀸𑀲𑀻’𑀢𑀺𑁇 𑀕𑀸𑀫𑀯𑀭𑁂𑀦 𑀘𑁂𑀧𑀸𑀳𑀁, 𑀪𑀦𑁆𑀢𑁂, 𑀮𑀪𑁂𑀬𑁆𑀬𑀁 ‘𑀫𑀸 𑀫𑁂 𑀅𑀬𑁆𑀬𑀺𑀓𑀸 𑀓𑀸𑀮𑀫𑀓𑀸𑀲𑀻’𑀢𑀺, 𑀕𑀸𑀫𑀯𑀭𑀫𑁆𑀧𑀸𑀳𑀁 𑀤𑀤𑁂𑀬𑁆𑀬𑀁—  ‘𑀫𑀸 𑀫𑁂 𑀅𑀬𑁆𑀬𑀺𑀓𑀸 𑀓𑀸𑀮𑀫𑀓𑀸𑀲𑀻’𑀢𑀺𑁇 𑀚𑀦𑀧𑀤𑀧𑀤𑁂𑀲𑁂𑀦 𑀘𑁂𑀧𑀸𑀳𑀁, 𑀪𑀦𑁆𑀢𑁂, 𑀮𑀪𑁂𑀬𑁆𑀬𑀁 ‘𑀫𑀸 𑀫𑁂 𑀅𑀬𑁆𑀬𑀺𑀓𑀸 𑀓𑀸𑀮𑀫𑀓𑀸𑀲𑀻’𑀢𑀺, 𑀚𑀦𑀧𑀤𑀧𑀤𑁂𑀲𑀫𑁆𑀧𑀸𑀳𑀁 𑀤𑀤𑁂𑀬𑁆𑀬𑀁—  ‘𑀫𑀸 𑀫𑁂 𑀅𑀬𑁆𑀬𑀺𑀓𑀸 𑀓𑀸𑀮𑀫𑀓𑀸𑀲𑀻’𑀢𑀺𑁇 ‘𑀲𑀩𑁆𑀩𑁂 𑀲𑀢𑁆𑀢𑀸, 𑀫𑀳𑀸𑀭𑀸𑀚, 𑀫𑀭𑀡𑀥𑀫𑁆𑀫𑀸 𑀫𑀭𑀡𑀧𑀭𑀺𑀬𑁄𑀲𑀸𑀦𑀸 𑀫𑀭𑀡𑀁 𑀅𑀦𑀢𑀻𑀢𑀸’𑀢𑀺𑁇 ‘𑀅𑀘𑁆𑀙𑀭𑀺𑀬𑀁, 𑀪𑀦𑁆𑀢𑁂, 𑀅𑀩𑁆𑀪𑀼𑀢𑀁, 𑀪𑀦𑁆𑀢𑁂𑁇 𑀬𑀸𑀯𑀲𑀼𑀪𑀸𑀲𑀺𑀢𑀫𑀺𑀤𑀁, 𑀪𑀦𑁆𑀢𑁂, 𑀪𑀕𑀯𑀢𑀸—  𑀲𑀩𑁆𑀩𑁂 𑀲𑀢𑁆𑀢𑀸 𑀫𑀭𑀡𑀥𑀫𑁆𑀫𑀸 𑀫𑀭𑀡𑀧𑀭𑀺𑀬𑁄𑀲𑀸𑀦𑀸 𑀫𑀭𑀡𑀁 𑀅𑀦𑀢𑀻𑀢𑀸’”𑀢𑀺𑁇

740\. “𑀏𑀯𑀫𑁂𑀢𑀁, 𑀫𑀳𑀸𑀭𑀸𑀚, 𑀏𑀯𑀫𑁂𑀢𑀁, 𑀫𑀳𑀸𑀭𑀸𑀚𑁇 𑀲𑀩𑁆𑀩𑁂 𑀲𑀢𑁆𑀢𑀸 𑀫𑀭𑀡𑀥𑀫𑁆𑀫𑀸 𑀫𑀭𑀡𑀧𑀭𑀺𑀬𑁄𑀲𑀸𑀦𑀸 𑀫𑀭𑀡𑀁 𑀅𑀦𑀢𑀻𑀢𑀸𑁇 𑀲𑁂𑀬𑁆𑀬𑀣𑀸𑀧𑀺, 𑀫𑀳𑀸𑀭𑀸𑀚, 𑀬𑀸𑀦𑀺 𑀓𑀸𑀦𑀺𑀘𑀺 𑀓𑀼𑀫𑁆𑀪𑀓𑀸𑀭𑀪𑀸𑀚𑀦𑀸𑀦𑀺 𑀆𑀫𑀓𑀸𑀦𑀺 𑀘𑁂𑀯 𑀧𑀓𑁆𑀓𑀸𑀦𑀺 𑀘 𑀲𑀩𑁆𑀩𑀸𑀦𑀺 𑀢𑀸𑀦𑀺 𑀪𑁂𑀤𑀦𑀥𑀫𑁆𑀫𑀸𑀦𑀺 𑀪𑁂𑀤𑀦𑀧𑀭𑀺𑀬𑁄𑀲𑀸𑀦𑀸𑀦𑀺 𑀪𑁂𑀤𑀦𑀁 𑀅𑀦𑀢𑀻𑀢𑀸𑀦𑀺; 𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀲𑀩𑁆𑀩𑁂 𑀲𑀢𑁆𑀢𑀸 𑀫𑀭𑀡𑀥𑀫𑁆𑀫𑀸 𑀫𑀭𑀡𑀧𑀭𑀺𑀬𑁄𑀲𑀸𑀦𑀸 𑀫𑀭𑀡𑀁 𑀅𑀦𑀢𑀻𑀢𑀸”𑀢𑀺𑁇 𑀇𑀤𑀫𑀯𑁄𑀘…𑀧𑁂…

741\. _“𑀲𑀩𑁆𑀩𑁂 𑀲𑀢𑁆𑀢𑀸 𑀫𑀭𑀺𑀲𑁆𑀲𑀦𑁆𑀢𑀺,_  
_𑀫𑀭𑀡𑀦𑁆𑀢𑀜𑁆𑀳𑀺 𑀚𑀻𑀯𑀺𑀢𑀁;_  
_𑀬𑀣𑀸𑀓𑀫𑁆𑀫𑀁 𑀕𑀫𑀺𑀲𑁆𑀲𑀦𑁆𑀢𑀺,_  
_𑀧𑀼𑀜𑁆𑀜𑀧𑀸𑀧𑀨𑀮𑀽𑀧𑀕𑀸;_  
_𑀦𑀺𑀭𑀬𑀁 𑀧𑀸𑀧𑀓𑀫𑁆𑀫𑀦𑁆𑀢𑀸,_  
_𑀧𑀼𑀜𑁆𑀜𑀓𑀫𑁆𑀫𑀸 𑀘 𑀲𑀼𑀕𑁆𑀕𑀢𑀺𑀁𑁇_  


742\. _𑀢𑀲𑁆𑀫𑀸 𑀓𑀭𑁂𑀬𑁆𑀬 𑀓𑀮𑁆𑀬𑀸𑀡𑀁,_  
_𑀦𑀺𑀘𑀬𑀁 𑀲𑀫𑁆𑀧𑀭𑀸𑀬𑀺𑀓𑀁;_  
_𑀧𑀼𑀜𑁆𑀜𑀸𑀦𑀺 𑀧𑀭𑀮𑁄𑀓𑀲𑁆𑀫𑀺𑀁,_  
_𑀧𑀢𑀺𑀝𑁆𑀞𑀸 𑀳𑁄𑀦𑁆𑀢𑀺 𑀧𑀸𑀡𑀺𑀦𑀦𑁆”𑀢𑀺𑁇_  


[Go to previous page (3.3.1 Puggalasutta)](3.3.1.md) / [Go to parent page (3.3 Tatiyavagga)](../3.3.md) / [Go to next page (3.3.3 Lokasutta)](3.3.3.md)


