
[Home](/) / [12S1 Sagāthāvaggasaṃyuttapāḷi](../../../12S1.md) / [4 Mārasaṃyutta](../../4.md) / [4.1 Paṭhamavagga](../4.1.md)

# 4.1.6 Sappasutta

* Mārasaṃyutta

* Paṭhamavagga

* Sappasutta

(142.)

793\. Evaṃ me sutaṃ—  ekaṃ samayaṃ bhagavā rājagahe viharati veḷuvane kalandakanivāpe. Tena kho pana samayena bhagavā rattandhakāratimisāyaṃ abbhokāse nisinno hoti, devo ca ekamekaṃ phusāyati.

794\. Atha kho māro pāpimā bhagavato bhayaṃ chambhitattaṃ lomahaṃsaṃ uppādetukāmo mahantaṃ sapparājavaṇṇaṃ abhinimminitvā yena bhagavā tenupasaṅkami. Seyyathāpi nāma mahatī ekarukkhikā nāvā; evamassa kāyo hoti. Seyyathāpi nāma mahantaṃ soṇḍikākiḷañjaṃ; evamassa phaṇo hoti. Seyyathāpi nāma mahatī kosalikā kaṃsapāti; evamassa akkhīni bhavanti. Seyyathāpi nāma deve gaḷagaḷāyante vijjullatā niccharanti; evamassa mukhato jivhā niccharati. Seyyathāpi nāma kammāragaggariyā dhamamānāya saddo hoti; evamassa assāsapassāsānaṃ saddo hoti.

795\. Atha kho bhagavā “māro ayaṃ pāpimā” iti viditvā māraṃ pāpimantaṃ gāthāhi ajjhabhāsi—

796\. _“Yo suññagehāni sevati,_  
_Seyyā so muni attasaññato;_  
_Vossajja careyya tattha so,_  
_Patirūpañhi tathāvidhassa taṃ._  


797\. _Carakā bahū bheravā bahū,_  
_Atho ḍaṃsasarīsapā bahū;_  
_Lomampi na tattha iñjaye,_  
_Suññāgāragato mahāmuni._  


798\. _Nabhaṃ phaleyya pathavī caleyya,_  
_Sabbepi pāṇā uda santaseyyuṃ;_  
_Sallampi ce urasi pakappayeyyuṃ,_  
_Upadhīsu tāṇaṃ na karonti buddhā”ti._  


799\. Atha kho māro pāpimā “jānāti maṃ bhagavā, jānāti maṃ sugato”ti dukkhī dummano tatthevantaradhāyīti.

[Go to previous page (4.1.5 Dutiyamārapāsasutta)](4.1.5.md) / [Go to parent page (4.1 Paṭhamavagga)](../4.1.md) / [Go to next page (4.1.7 Supatisutta)](4.1.7.md)


