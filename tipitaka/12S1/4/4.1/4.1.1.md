
[Home](/) / [12S1 Sagāthāvaggasaṃyuttapāḷi](../../../12S1.md) / [4 Mārasaṃyutta](../../4.md) / [4.1 Paṭhamavagga](../4.1.md)

# 4.1.1 Tapokammasutta

* Mārasaṃyutta

* Paṭhamavagga

* Tapokammasutta

(137.)

769\. Evaṃ me sutaṃ—  ekaṃ samayaṃ bhagavā uruvelāyaṃ viharati najjā nerañjarāya tīre ajapālanigrodhamūle paṭhamābhisambuddho. Atha kho bhagavato rahogatassa paṭisallīnassa evaṃ cetaso parivitakko udapādi—  “mutto vatamhi tāya dukkarakārikāya. Sādhu mutto vatamhi tāya anatthasaṃhitāya dukkarakārikāya. Sādhu vatamhi mutto bodhiṃ samajjhagan”ti.

770\. Atha kho māro pāpimā bhagavato cetasā cetoparivitakkamaññāya yena bhagavā tenupasaṅkami; upasaṅkamitvā bhagavantaṃ gāthāya ajjhabhāsi—

771\. _“Tapokammā apakkamma,_  
_ye na sujjhanti māṇavā;_  
_Asuddho maññasi suddho,_  
_suddhimaggā aparaddho”ti._  


772\. Atha kho bhagavā “māro ayaṃ pāpimā” iti viditvā māraṃ pāpimantaṃ gāthāhi ajjhabhāsi—

773\. _“Anatthasaṃhitaṃ ñatvā,_  
_yaṃ kiñci amaraṃ tapaṃ;_  
_Sabbaṃ natthāvahaṃ hoti,_  
_phiyārittaṃva dhammani._  


774\. _Sīlaṃ samādhi paññañca,_  
_Maggaṃ bodhāya bhāvayaṃ;_  
_Pattosmi paramaṃ suddhiṃ,_  
_Nihato tvamasi antakā”ti._  


775\. Atha kho māro pāpimā “jānāti maṃ bhagavā, jānāti maṃ sugato”ti, dukkhī dummano tatthevantaradhāyīti.

[Go to previous page (4.1 Paṭhamavagga)](../4.1.md) / [Go to parent page (4.1 Paṭhamavagga)](../4.1.md) / [Go to next page (4.1.2 Hatthirājavaṇṇasutta)](4.1.2.md)


