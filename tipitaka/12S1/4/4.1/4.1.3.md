
[Home](/) / [12S1 Sagāthāvaggasaṃyuttapāḷi](../../../12S1.md) / [4 Mārasaṃyutta](../../4.md) / [4.1 Paṭhamavagga](../4.1.md)

# 4.1.3 Subhasutta

* Mārasaṃyutta

* Paṭhamavagga

* Subhasutta

(139.)

779\. Evaṃ me sutaṃ—  ekaṃ samayaṃ bhagavā uruvelāyaṃ viharati najjā nerañjarāya tīre ajapālanigrodhamūle paṭhamābhisambuddho. Tena kho pana samayena bhagavā rattandhakāratimisāyaṃ abbhokāse nisinno hoti, devo ca ekamekaṃ phusāyati. Atha kho māro pāpimā, bhagavato bhayaṃ chambhitattaṃ lomahaṃsaṃ uppādetukāmo, yena bhagavā tenupasaṅkami; upasaṅkamitvā bhagavato avidūre uccāvacā vaṇṇanibhā upadaṃseti, subhā ceva asubhā ca. Atha kho bhagavā “māro ayaṃ pāpimā” iti viditvā māraṃ pāpimantaṃ gāthāhi ajjhabhāsi—

780\. _“Saṃsaraṃ dīghamaddhānaṃ,_  
_vaṇṇaṃ katvā subhāsubhaṃ;_  
_Alaṃ te tena pāpima,_  
_nihato tvamasi antaka._  


781\. _Ye ca kāyena vācāya,_  
_manasā ca susaṃvutā;_  
_Na te māravasānugā,_  
_na te mārassa baddhagū”ti._  


782\. Atha kho māro…pe…  tatthevantaradhāyīti.

[Go to previous page (4.1.2 Hatthirājavaṇṇasutta)](4.1.2.md) / [Go to parent page (4.1 Paṭhamavagga)](../4.1.md) / [Go to next page (4.1.4 Paṭhamamārapāsasutta)](4.1.4.md)


