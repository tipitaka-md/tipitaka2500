
[Home](/) / [12S1 Sagāthāvaggasaṃyuttapāḷi](../../../12S1.md) / [4 Mārasaṃyutta](../../4.md) / [4.1 Paṭhamavagga](../4.1.md)

# 4.1.7 Supatisutta

### Mārasaṃyutta

### Paṭhamavagga

### Supatisutta

(143.)

800. Ekaṃ samayaṃ bhagavā rājagahe viharati veḷuvane kalandakanivāpe. Atha kho bhagavā bahudevarattiṃ abbhokāse caṅkamitvā rattiyā paccūsasamayaṃ pāde pakkhāletvā vihāraṃ pavisitvā dakkhiṇena passena sīhaseyyaṃ kappesi pāde pādaṃ accādhāya sato sampajāno uṭṭhānasaññaṃ manasi karitvā. Atha kho māro pāpimā yena bhagavā tenupasaṅkami; upasaṅkamitvā bhagavantaṃ gāthāya ajjhabhāsi—

801. _“Kiṃ soppasi kiṃ nu soppasi,_  
_Kimidaṃ soppasi dubbhago viya;_  
_Suññamagāranti soppasi,_  
_Kimidaṃ soppasi sūriye uggate”ti._  


802. _“Yassa jālinī visattikā,_  
_Taṇhā natthi kuhiñci netave;_  
_Sabbūpadhiparikkhayā buddho,_  
_Soppati kiṃ tavettha mārā”ti._  


803. Atha kho māro pāpimā…pe…  tatthevantaradhāyīti.

[Go to previous page (4.1.6 Sappasutta)](4.1.6.md) / [Go to parent page (4.1 Paṭhamavagga)](../4.1.md) / [Go to next page (4.1.8 Nandatisutta)](4.1.8.md)


