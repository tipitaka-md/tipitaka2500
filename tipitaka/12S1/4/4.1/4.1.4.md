
[Home](/) / [12S1 Sagāthāvaggasaṃyuttapāḷi](/tipitaka/12S1.md) / [4 Mārasaṃyutta](/tipitaka/12S1/4.md) / [4.1 Paṭhamavagga](/tipitaka/12S1/4/4.1.md)

# 4.1.4 Paṭhamamārapāsasutta

### Mārasaṃyutta

### Paṭhamavagga

### Paṭhamamārapāsasutta

(140.)

783. Evaṃ me sutaṃ—  ekaṃ samayaṃ bhagavā bārāṇasiyaṃ viharati isipatane migadāye. Tatra kho bhagavā bhikkhū āmantesi—  “bhikkhavo”ti. “Bhadante”ti te bhikkhū bhagavato paccassosuṃ. Bhagavā etadavoca—

784. “Mayhaṃ kho, bhikkhave, yoniso manasikārā yoniso sammappadhānā anuttarā vimutti anuppattā, anuttarā vimutti sacchikatā. Tumhepi, bhikkhave, yoniso manasikārā yoniso sammappadhānā anuttaraṃ vimuttiṃ anupāpuṇātha, anuttaraṃ vimuttiṃ sacchikarothā”ti. Atha kho māro pāpimā yena bhagavā tenupasaṅkami; upasaṅkamitvā bhagavantaṃ gāthāya ajjhabhāsi—

785. _“Baddhosi mārapāsena,_  
_ye dibbā ye ca mānusā;_  
_Mārabandhanabaddhosi,_  
_na me samaṇa mokkhasī”ti._  


786. _“Muttāhaṃ mārapāsena,_  
_Ye dibbā ye ca mānusā;_  
_Mārabandhanamuttomhi,_  
_Nihato tvamasi antakā”ti._  


787. Atha kho māro pāpimā…pe…  tatthevantaradhāyīti.

[Go to previous page (4.1.3 Subhasutta)](/tipitaka/12S1/4/4.1/4.1.3.md) / [Go to parent page (4.1 Paṭhamavagga)](/tipitaka/12S1/4/4.1.md) / [Go to next page (4.1.5 Dutiyamārapāsasutta)](/tipitaka/12S1/4/4.1/4.1.5.md)


