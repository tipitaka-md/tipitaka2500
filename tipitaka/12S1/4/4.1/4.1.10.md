---
title: 4.1.10 Dutiyaāyusutta
path: /tipitaka/12S1/4/4.1/4.1.10
ref: 273760
breadcrumbs:
  - name: Home
    link: /
  - name: 12S1 Sagāthāvaggasaṃyuttapāḷi
    link: /tipitaka/12S1
  - name: 4 Mārasaṃyutta
    link: /tipitaka/12S1/4
  - name: 4.1 Paṭhamavagga
    link: /tipitaka/12S1/4/4.1
prevL: /tipitaka/12S1/4/4.1/4.1.9
upL: /tipitaka/12S1/4/4.1
nextL: /tipitaka/12S1/4/4.2
---

# 4.1.10 Dutiyaāyusutta

### Mārasaṃyutta

### Paṭhamavagga

### Dutiyaāyusutta

(146.)

814. Evaṃ me sutaṃ—  ekaṃ samayaṃ bhagavā rājagahe viharati veḷuvane kalandakanivāpe. Tatra kho bhagavā…pe…  etadavoca—

815. “Appamidaṃ, bhikkhave, manussānaṃ āyu. Gamanīyo samparāyo, kattabbaṃ kusalaṃ, caritabbaṃ brahmacariyaṃ. Natthi jātassa amaraṇaṃ. Yo, bhikkhave, ciraṃ jīvati, so vassasataṃ appaṃ vā bhiyyo”ti.

816. Atha kho māro pāpimā yena bhagavā tenupasaṅkami; upasaṅkamitvā bhagavantaṃ gāthāya ajjhabhāsi—

817. _“Nāccayanti ahorattā,_  
_Jīvitaṃ nūparujjhati;_  
_Āyu anupariyāyati maccānaṃ,_  
_Nemīva rathakubbaran”ti._  


818. _“Accayanti ahorattā,_  
_jīvitaṃ uparujjhati;_  
_Āyu khīyati maccānaṃ,_  
_kunnadīnaṃva odakan”ti._  


819. Atha kho māro pāpimā “jānāti maṃ bhagavā, jānāti maṃ sugato”ti dukkhī dummano tatthevantaradhāyīti.

===

820. Paṭhamo vaggo.



===

821. Tassuddānaṃ



822. _Tapokammañca nāgo ca,_  
_subhaṃ pāsena te duve;_  
_Sappo supati nandanaṃ,_  
_āyunā apare duveti._  



