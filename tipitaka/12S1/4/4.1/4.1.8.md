
[Home](/) / [12S1 Sagāthāvaggasaṃyuttapāḷi](../../../12S1.md) / [4 Mārasaṃyutta](../../4.md) / [4.1 Paṭhamavagga](../4.1.md)

# 4.1.8 Nandatisutta

* Mārasaṃyutta

* Paṭhamavagga

* Nandatisutta

(144.)

804\. Evaṃ me sutaṃ—  ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Atha kho māro pāpimā yena bhagavā tenupasaṅkami; upasaṅkamitvā bhagavato santike imaṃ gāthaṃ abhāsi—

805\. _“Nandati puttehi puttimā,_  
_Gomā gobhi tatheva nandati;_  
_Upadhīhi narassa nandanā,_  
_Na hi so nandati yo nirūpadhī”ti._  


806\. _“Socati puttehi puttimā,_  
_Gomā gobhi tatheva socati;_  
_Upadhīhi narassa socanā,_  
_Na hi so socati yo nirūpadhī”ti._  


807\. Atha kho māro pāpimā “jānāti maṃ bhagavā, jānāti maṃ sugato”ti dukkhī dummano tatthevantaradhāyīti.

[Go to previous page (4.1.7 Supatisutta)](4.1.7.md) / [Go to parent page (4.1 Paṭhamavagga)](../4.1.md) / [Go to next page (4.1.9 Paṭhamaāyusutta)](4.1.9.md)


