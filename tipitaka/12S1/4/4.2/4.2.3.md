
[Home](/) / [12S1 Sagāthāvaggasaṃyuttapāḷi](/tipitaka/12S1.md) / [4 Mārasaṃyutta](/tipitaka/12S1/4.md) / [4.2 Dutiyavagga](/tipitaka/12S1/4/4.2.md)

# 𑁪𑁇𑁨𑁇𑁩 𑀲𑀓𑀮𑀺𑀓𑀲𑀼𑀢𑁆𑀢

### 𑀫𑀸𑀭𑀲𑀁𑀬𑀼𑀢𑁆𑀢

### 𑀤𑀼𑀢𑀺𑀬𑀯𑀕𑁆𑀕

### 𑀲𑀓𑀮𑀺𑀓𑀲𑀼𑀢𑁆𑀢

(149.)

832\. 𑀏𑀯𑀁 𑀫𑁂 𑀲𑀼𑀢𑀁—  𑀏𑀓𑀁 𑀲𑀫𑀬𑀁 𑀪𑀕𑀯𑀸 𑀭𑀸𑀚𑀕𑀳𑁂 𑀯𑀺𑀳𑀭𑀢𑀺 𑀫𑀤𑁆𑀤𑀓𑀼𑀘𑁆𑀙𑀺𑀲𑁆𑀫𑀺𑀁 𑀫𑀺𑀕𑀤𑀸𑀬𑁂𑁇 𑀢𑁂𑀦 𑀔𑁄 𑀧𑀦 𑀲𑀫𑀬𑁂𑀦 𑀪𑀕𑀯𑀢𑁄 𑀧𑀸𑀤𑁄 𑀲𑀓𑀮𑀺𑀓𑀸𑀬 𑀔𑀢𑁄 𑀳𑁄𑀢𑀺, 𑀪𑀼𑀲𑀸 𑀲𑀼𑀤𑀁 𑀪𑀕𑀯𑀢𑁄 𑀯𑁂𑀤𑀦𑀸 𑀯𑀢𑁆𑀢𑀦𑁆𑀢𑀺 𑀲𑀸𑀭𑀻𑀭𑀺𑀓𑀸 𑀤𑀼𑀓𑁆𑀔𑀸 𑀢𑀺𑀩𑁆𑀩𑀸 𑀔𑀭𑀸 𑀓𑀝𑀼𑀓𑀸 𑀅𑀲𑀸𑀢𑀸 𑀅𑀫𑀦𑀸𑀧𑀸𑁇 𑀢𑀸 𑀲𑀼𑀤𑀁 𑀪𑀕𑀯𑀸 𑀲𑀢𑁄 𑀲𑀫𑁆𑀧𑀚𑀸𑀦𑁄 𑀅𑀥𑀺𑀯𑀸𑀲𑁂𑀢𑀺 𑀅𑀯𑀺𑀳𑀜𑁆𑀜𑀫𑀸𑀦𑁄𑁇 𑀅𑀣 𑀔𑁄 𑀪𑀕𑀯𑀸 𑀘𑀢𑀼𑀕𑁆𑀕𑀼𑀡𑀁 𑀲𑀗𑁆𑀖𑀸𑀝𑀺𑀁 𑀧𑀜𑁆𑀜𑀧𑁂𑀢𑁆𑀯𑀸 𑀤𑀓𑁆𑀔𑀺𑀡𑁂𑀦 𑀧𑀲𑁆𑀲𑁂𑀦 𑀲𑀻𑀳𑀲𑁂𑀬𑁆𑀬𑀁 𑀓𑀧𑁆𑀧𑁂𑀲𑀺 𑀧𑀸𑀤𑁂 𑀧𑀸𑀤𑀁 𑀅𑀘𑁆𑀘𑀸𑀥𑀸𑀬 𑀲𑀢𑁄 𑀲𑀫𑁆𑀧𑀚𑀸𑀦𑁄𑁇 𑀅𑀣 𑀔𑁄 𑀫𑀸𑀭𑁄 𑀧𑀸𑀧𑀺𑀫𑀸 𑀬𑁂𑀦 𑀪𑀕𑀯𑀸 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀪𑀕𑀯𑀦𑁆𑀢𑀁 𑀕𑀸𑀣𑀸𑀬 𑀅𑀚𑁆𑀛𑀪𑀸𑀲𑀺—

833\. _“𑀫𑀦𑁆𑀤𑀺𑀬𑀸 𑀦𑀼 𑀔𑁄 𑀲𑁂𑀲𑀺 𑀉𑀤𑀸𑀳𑀼 𑀓𑀸𑀯𑁂𑀬𑁆𑀬𑀫𑀢𑁆𑀢𑁄,_  
_𑀅𑀢𑁆𑀣𑀸 𑀦𑀼 𑀢𑁂 𑀲𑀫𑁆𑀧𑀘𑀼𑀭𑀸 𑀦 𑀲𑀦𑁆𑀢𑀺;_  
_𑀏𑀓𑁄 𑀯𑀺𑀯𑀺𑀢𑁆𑀢𑁂 𑀲𑀬𑀦𑀸𑀲𑀦𑀫𑁆𑀳𑀺,_  
_𑀦𑀺𑀤𑁆𑀤𑀸𑀫𑀼𑀔𑁄 𑀓𑀺𑀫𑀺𑀤𑀁 𑀲𑁄𑀧𑁆𑀧𑀲𑁂 𑀯𑀸”𑀢𑀺𑁇_  


834\. _“𑀦 𑀫𑀦𑁆𑀤𑀺𑀬𑀸 𑀲𑀬𑀸𑀫𑀺 𑀦𑀸𑀧𑀺 𑀓𑀸𑀯𑁂𑀬𑁆𑀬𑀫𑀢𑁆𑀢𑁄,_  
_𑀅𑀢𑁆𑀣𑀁 𑀲𑀫𑁂𑀘𑁆𑀘𑀸𑀳𑀫𑀧𑁂𑀢𑀲𑁄𑀓𑁄;_  
_𑀏𑀓𑁄 𑀯𑀺𑀯𑀺𑀢𑁆𑀢𑁂 𑀲𑀬𑀦𑀸𑀲𑀦𑀫𑁆𑀳𑀺,_  
_𑀲𑀬𑀸𑀫𑀳𑀁 𑀲𑀩𑁆𑀩𑀪𑀽𑀢𑀸𑀦𑀼𑀓𑀫𑁆𑀧𑀻𑁇_  


835\. _𑀬𑁂𑀲𑀫𑁆𑀧𑀺 𑀲𑀮𑁆𑀮𑀁 𑀉𑀭𑀲𑀺 𑀧𑀯𑀺𑀝𑁆𑀞𑀁,_  
_𑀫𑀼𑀳𑀼𑀁 𑀫𑀼𑀳𑀼𑀁 𑀳𑀤𑀬𑀁 𑀯𑁂𑀥𑀫𑀸𑀦𑀁;_  
_𑀢𑁂𑀧𑀻𑀥 𑀲𑁄𑀧𑁆𑀧𑀁 𑀮𑀪𑀭𑁂 𑀲𑀲𑀮𑁆𑀮𑀸,_  
_𑀢𑀲𑁆𑀫𑀸 𑀅𑀳𑀁 𑀦 𑀲𑀼𑀧𑁂 𑀯𑀻𑀢𑀲𑀮𑁆𑀮𑁄𑁇_  


836\. _𑀚𑀕𑁆𑀕𑀁 𑀦 𑀲𑀗𑁆𑀓𑁂 𑀦𑀧𑀺 𑀪𑁂𑀫𑀺 𑀲𑁄𑀢𑁆𑀢𑀼𑀁,_  
_𑀭𑀢𑁆𑀢𑀺𑀦𑁆𑀤𑀺𑀯𑀸 𑀦𑀸𑀦𑀼𑀢𑀧𑀦𑁆𑀢𑀺 𑀫𑀸𑀫𑀁;_  
_𑀳𑀸𑀦𑀺𑀁 𑀦 𑀧𑀲𑁆𑀲𑀸𑀫𑀺 𑀓𑀼𑀳𑀺𑀜𑁆𑀘𑀺 𑀮𑁄𑀓𑁂,_  
_𑀢𑀲𑁆𑀫𑀸 𑀲𑀼𑀧𑁂 𑀲𑀩𑁆𑀩𑀪𑀽𑀢𑀸𑀦𑀼𑀓𑀫𑁆𑀧𑀻”𑀢𑀺𑁇_  


837\. 𑀅𑀣 𑀔𑁄 𑀫𑀸𑀭𑁄 𑀧𑀸𑀧𑀺𑀫𑀸 “𑀚𑀸𑀦𑀸𑀢𑀺 𑀫𑀁 𑀪𑀕𑀯𑀸, 𑀚𑀸𑀦𑀸𑀢𑀺 𑀫𑀁 𑀲𑀼𑀕𑀢𑁄”𑀢𑀺 𑀤𑀼𑀓𑁆𑀔𑀻 𑀤𑀼𑀫𑁆𑀫𑀦𑁄 𑀢𑀢𑁆𑀣𑁂𑀯𑀦𑁆𑀢𑀭𑀥𑀸𑀬𑀻𑀢𑀺𑁇

[Go to previous page (4.2.2 Kinnusīhasutta)](/tipitaka/12S1/4/4.2/4.2.2.md) / [Go to parent page (4.2 Dutiyavagga)](/tipitaka/12S1/4/4.2.md) / [Go to next page (4.2.4 Patirūpasutta)](/tipitaka/12S1/4/4.2/4.2.4.md)


