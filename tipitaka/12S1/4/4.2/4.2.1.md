---
title: 4.2.1 Pāsāṇasutta
path: /tipitaka/12S1/4/4.2/4.2.1
ref: 273761
breadcrumbs:
  - name: Home
    link: /
  - name: 12S1 Sagāthāvaggasaṃyuttapāḷi
    link: /tipitaka/12S1
  - name: 4 Mārasaṃyutta
    link: /tipitaka/12S1/4
  - name: 4.2 Dutiyavagga
    link: /tipitaka/12S1/4/4.2
prevL: /tipitaka/12S1/4/4.2
upL: /tipitaka/12S1/4/4.2
nextL: /tipitaka/12S1/4/4.2/4.2.2
---

# 4.2.1 Pāsāṇasutta

### Mārasaṃyutta

### Dutiyavagga

### Pāsāṇasutta

(147.)

823. Ekaṃ samayaṃ bhagavā rājagahe viharati gijjhakūṭe pabbate. Tena kho pana samayena bhagavā rattandhakāratimisāyaṃ abbhokāse nisinno hoti, devo ca ekamekaṃ phusāyati. Atha kho māro pāpimā bhagavato bhayaṃ chambhitattaṃ lomahaṃsaṃ uppādetukāmo yena bhagavā tenupasaṅkami; upasaṅkamitvā bhagavato avidūre mahante pāsāṇe padālesi.

824. Atha kho bhagavā “māro ayaṃ pāpimā” iti viditvā māraṃ pāpimantaṃ gāthāya ajjhabhāsi—

825. _“Sacepi kevalaṃ sabbaṃ,_  
_gijjhakūṭaṃ calessasi;_  
_Neva sammāvimuttānaṃ,_  
_buddhānaṃ atthi iñjitan”ti._  


826. Atha kho māro pāpimā “jānāti maṃ bhagavā, jānāti maṃ sugato”ti dukkhī dummano tatthevantaradhāyīti.


