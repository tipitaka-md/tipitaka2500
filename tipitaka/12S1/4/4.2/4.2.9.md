
[Home](/) / [12S1 Sagāthāvaggasaṃyuttapāḷi](../...md) / [4 Mārasaṃyutta](...md) / [4.2 Dutiyavagga](../12S1/4/4.2.md)

# 𑁪𑁇𑁨𑁇𑁯 𑀓𑀲𑁆𑀲𑀓𑀲𑀼𑀢𑁆𑀢

* 𑀫𑀸𑀭𑀲𑀁𑀬𑀼𑀢𑁆𑀢

* 𑀤𑀼𑀢𑀺𑀬𑀯𑀕𑁆𑀕

* 𑀓𑀲𑁆𑀲𑀓𑀲𑀼𑀢𑁆𑀢

(155.)

863\. 𑀲𑀸𑀯𑀢𑁆𑀣𑀺𑀦𑀺𑀤𑀸𑀦𑀁𑁇 𑀢𑁂𑀦 𑀔𑁄 𑀧𑀦 𑀲𑀫𑀬𑁂𑀦 𑀪𑀕𑀯𑀸 𑀪𑀺𑀓𑁆𑀔𑀽𑀦𑀁 𑀦𑀺𑀩𑁆𑀩𑀸𑀦𑀧𑀝𑀺𑀲𑀁𑀬𑀼𑀢𑁆𑀢𑀸𑀬 𑀥𑀫𑁆𑀫𑀺𑀬𑀸 𑀓𑀣𑀸𑀬 𑀲𑀦𑁆𑀤𑀲𑁆𑀲𑁂𑀢𑀺 𑀲𑀫𑀸𑀤𑀧𑁂𑀢𑀺 𑀲𑀫𑀼𑀢𑁆𑀢𑁂𑀚𑁂𑀢𑀺 𑀲𑀫𑁆𑀧𑀳𑀁𑀲𑁂𑀢𑀺𑁇 𑀢𑁂 𑀘 𑀪𑀺𑀓𑁆𑀔𑀽 𑀅𑀝𑁆𑀞𑀺𑀁 𑀓𑀢𑁆𑀯𑀸 𑀫𑀦𑀲𑀺 𑀓𑀢𑁆𑀯𑀸 𑀲𑀩𑁆𑀩𑀘𑁂𑀢𑀲𑀸 𑀲𑀫𑀦𑁆𑀦𑀸𑀳𑀭𑀺𑀢𑁆𑀯𑀸 𑀑𑀳𑀺𑀢𑀲𑁄𑀢𑀸 𑀥𑀫𑁆𑀫𑀁 𑀲𑀼𑀡𑀦𑁆𑀢𑀺𑁇

864\. 𑀅𑀣 𑀔𑁄 𑀫𑀸𑀭𑀲𑁆𑀲 𑀧𑀸𑀧𑀺𑀫𑀢𑁄 𑀏𑀢𑀤𑀳𑁄𑀲𑀺—  “𑀅𑀬𑀁 𑀔𑁄 𑀲𑀫𑀡𑁄 𑀕𑁄𑀢𑀫𑁄 𑀪𑀺𑀓𑁆𑀔𑀽𑀦𑀁 𑀦𑀺𑀩𑁆𑀩𑀸𑀦𑀧𑀝𑀺𑀲𑀁𑀬𑀼𑀢𑁆𑀢𑀸𑀬 𑀥𑀫𑁆𑀫𑀺𑀬𑀸 𑀓𑀣𑀸𑀬…𑀧𑁂…  𑀬𑀦𑁆𑀦𑀽𑀦𑀸𑀳𑀁 𑀬𑁂𑀦 𑀲𑀫𑀡𑁄 𑀕𑁄𑀢𑀫𑁄 𑀢𑁂𑀦𑀼𑀧𑀲𑀗𑁆𑀓𑀫𑁂𑀬𑁆𑀬𑀁 𑀯𑀺𑀘𑀓𑁆𑀔𑀼𑀓𑀫𑁆𑀫𑀸𑀬𑀸”𑀢𑀺𑁇 𑀅𑀣 𑀔𑁄 𑀫𑀸𑀭𑁄 𑀧𑀸𑀧𑀺𑀫𑀸 𑀓𑀲𑁆𑀲𑀓𑀯𑀡𑁆𑀡𑀁 𑀅𑀪𑀺𑀦𑀺𑀫𑁆𑀫𑀺𑀦𑀺𑀢𑁆𑀯𑀸 𑀫𑀳𑀦𑁆𑀢𑀁 𑀦𑀗𑁆𑀕𑀮𑀁 𑀔𑀦𑁆𑀥𑁂 𑀓𑀭𑀺𑀢𑁆𑀯𑀸 𑀤𑀻𑀖𑀧𑀸𑀘𑀦𑀬𑀝𑁆𑀞𑀺𑀁 𑀕𑀳𑁂𑀢𑁆𑀯𑀸 𑀳𑀝𑀳𑀝𑀓𑁂𑀲𑁄 𑀲𑀸𑀡𑀲𑀸𑀝𑀺𑀦𑀺𑀯𑀢𑁆𑀣𑁄 𑀓𑀤𑁆𑀤𑀫𑀫𑀓𑁆𑀔𑀺𑀢𑁂𑀳𑀺 𑀧𑀸𑀤𑁂𑀳𑀺 𑀬𑁂𑀦 𑀪𑀕𑀯𑀸 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀪𑀕𑀯𑀦𑁆𑀢𑀁 𑀏𑀢𑀤𑀯𑁄𑀘—  “𑀅𑀧𑀺, 𑀲𑀫𑀡, 𑀩𑀮𑀻𑀩𑀤𑁆𑀤𑁂 𑀅𑀤𑁆𑀤𑀲𑀸”𑀢𑀺? “𑀓𑀺𑀁 𑀧𑀦, 𑀧𑀸𑀧𑀺𑀫, 𑀢𑁂 𑀩𑀮𑀻𑀩𑀤𑁆𑀤𑁂𑀳𑀻”𑀢𑀺? “𑀫𑀫𑁂𑀯, 𑀲𑀫𑀡, 𑀘𑀓𑁆𑀔𑀼, 𑀫𑀫 𑀭𑀽𑀧𑀸, 𑀫𑀫 𑀘𑀓𑁆𑀔𑀼𑀲𑀫𑁆𑀨𑀲𑁆𑀲𑀯𑀺𑀜𑁆𑀜𑀸𑀡𑀸𑀬𑀢𑀦𑀁𑁇 𑀓𑀼𑀳𑀺𑀁 𑀫𑁂, 𑀲𑀫𑀡, 𑀕𑀦𑁆𑀢𑁆𑀯𑀸 𑀫𑁄𑀓𑁆𑀔𑀲𑀺? 𑀫𑀫𑁂𑀯, 𑀲𑀫𑀡, 𑀲𑁄𑀢𑀁, 𑀫𑀫 𑀲𑀤𑁆𑀤𑀸…𑀧𑁂…  𑀫𑀫𑁂𑀯, 𑀲𑀫𑀡, 𑀖𑀸𑀦𑀁, 𑀫𑀫 𑀕𑀦𑁆𑀥𑀸; 𑀫𑀫𑁂𑀯, 𑀲𑀫𑀡, 𑀚𑀺𑀯𑁆𑀳𑀸, 𑀫𑀫 𑀭𑀲𑀸; 𑀫𑀫𑁂𑀯, 𑀲𑀫𑀡, 𑀓𑀸𑀬𑁄, 𑀫𑀫 𑀨𑁄𑀝𑁆𑀞𑀩𑁆𑀩𑀸; 𑀫𑀫𑁂𑀯, 𑀲𑀫𑀡, 𑀫𑀦𑁄, 𑀫𑀫 𑀥𑀫𑁆𑀫𑀸, 𑀫𑀫 𑀫𑀦𑁄𑀲𑀫𑁆𑀨𑀲𑁆𑀲𑀯𑀺𑀜𑁆𑀜𑀸𑀡𑀸𑀬𑀢𑀦𑀁𑁇 𑀓𑀼𑀳𑀺𑀁 𑀫𑁂, 𑀲𑀫𑀡, 𑀕𑀦𑁆𑀢𑁆𑀯𑀸 𑀫𑁄𑀓𑁆𑀔𑀲𑀻”𑀢𑀺?

865\. “𑀢𑀯𑁂𑀯, 𑀧𑀸𑀧𑀺𑀫, 𑀘𑀓𑁆𑀔𑀼, 𑀢𑀯 𑀭𑀽𑀧𑀸, 𑀢𑀯 𑀘𑀓𑁆𑀔𑀼𑀲𑀫𑁆𑀨𑀲𑁆𑀲𑀯𑀺𑀜𑁆𑀜𑀸𑀡𑀸𑀬𑀢𑀦𑀁𑁇 𑀬𑀢𑁆𑀣 𑀘 𑀔𑁄, 𑀧𑀸𑀧𑀺𑀫, 𑀦𑀢𑁆𑀣𑀺 𑀘𑀓𑁆𑀔𑀼, 𑀦𑀢𑁆𑀣𑀺 𑀭𑀽𑀧𑀸, 𑀦𑀢𑁆𑀣𑀺 𑀘𑀓𑁆𑀔𑀼𑀲𑀫𑁆𑀨𑀲𑁆𑀲𑀯𑀺𑀜𑁆𑀜𑀸𑀡𑀸𑀬𑀢𑀦𑀁, 𑀅𑀕𑀢𑀺 𑀢𑀯 𑀢𑀢𑁆𑀣, 𑀧𑀸𑀧𑀺𑀫𑁇 𑀢𑀯𑁂𑀯, 𑀧𑀸𑀧𑀺𑀫, 𑀲𑁄𑀢𑀁, 𑀢𑀯 𑀲𑀤𑁆𑀤𑀸, 𑀢𑀯 𑀲𑁄𑀢𑀲𑀫𑁆𑀨𑀲𑁆𑀲𑀯𑀺𑀜𑁆𑀜𑀸𑀡𑀸𑀬𑀢𑀦𑀁𑁇 𑀬𑀢𑁆𑀣 𑀘 𑀔𑁄, 𑀧𑀸𑀧𑀺𑀫, 𑀦𑀢𑁆𑀣𑀺 𑀲𑁄𑀢𑀁, 𑀦𑀢𑁆𑀣𑀺 𑀲𑀤𑁆𑀤𑀸, 𑀦𑀢𑁆𑀣𑀺 𑀲𑁄𑀢𑀲𑀫𑁆𑀨𑀲𑁆𑀲𑀯𑀺𑀜𑁆𑀜𑀸𑀡𑀸𑀬𑀢𑀦𑀁, 𑀅𑀕𑀢𑀺 𑀢𑀯 𑀢𑀢𑁆𑀣, 𑀧𑀸𑀧𑀺𑀫𑁇 𑀢𑀯𑁂𑀯, 𑀧𑀸𑀧𑀺𑀫, 𑀖𑀸𑀦𑀁, 𑀢𑀯 𑀕𑀦𑁆𑀥𑀸, 𑀢𑀯 𑀖𑀸𑀦𑀲𑀫𑁆𑀨𑀲𑁆𑀲𑀯𑀺𑀜𑁆𑀜𑀸𑀡𑀸𑀬𑀢𑀦𑀁𑁇 𑀬𑀢𑁆𑀣 𑀘 𑀔𑁄, 𑀧𑀸𑀧𑀺𑀫, 𑀦𑀢𑁆𑀣𑀺 𑀖𑀸𑀦𑀁, 𑀦𑀢𑁆𑀣𑀺 𑀕𑀦𑁆𑀥𑀸, 𑀦𑀢𑁆𑀣𑀺 𑀖𑀸𑀦𑀲𑀫𑁆𑀨𑀲𑁆𑀲𑀯𑀺𑀜𑁆𑀜𑀸𑀡𑀸𑀬𑀢𑀦𑀁, 𑀅𑀕𑀢𑀺 𑀢𑀯 𑀢𑀢𑁆𑀣, 𑀧𑀸𑀧𑀺𑀫𑁇 𑀢𑀯𑁂𑀯, 𑀧𑀸𑀧𑀺𑀫, 𑀚𑀺𑀯𑁆𑀳𑀸, 𑀢𑀯 𑀭𑀲𑀸, 𑀢𑀯 𑀚𑀺𑀯𑁆𑀳𑀸𑀲𑀫𑁆𑀨𑀲𑁆𑀲𑀯𑀺𑀜𑁆𑀜𑀸𑀡𑀸𑀬𑀢𑀦𑀁…𑀧𑁂…  𑀢𑀯𑁂𑀯, 𑀧𑀸𑀧𑀺𑀫, 𑀓𑀸𑀬𑁄, 𑀢𑀯 𑀨𑁄𑀝𑁆𑀞𑀩𑁆𑀩𑀸, 𑀢𑀯 𑀓𑀸𑀬𑀲𑀫𑁆𑀨𑀲𑁆𑀲𑀯𑀺𑀜𑁆𑀜𑀸𑀡𑀸𑀬𑀢𑀦𑀁…𑀧𑁂…  𑀢𑀯𑁂𑀯, 𑀧𑀸𑀧𑀺𑀫, 𑀫𑀦𑁄, 𑀢𑀯 𑀥𑀫𑁆𑀫𑀸, 𑀢𑀯 𑀫𑀦𑁄𑀲𑀫𑁆𑀨𑀲𑁆𑀲𑀯𑀺𑀜𑁆𑀜𑀸𑀡𑀸𑀬𑀢𑀦𑀁𑁇 𑀬𑀢𑁆𑀣 𑀘 𑀔𑁄, 𑀧𑀸𑀧𑀺𑀫, 𑀦𑀢𑁆𑀣𑀺 𑀫𑀦𑁄, 𑀦𑀢𑁆𑀣𑀺 𑀥𑀫𑁆𑀫𑀸, 𑀦𑀢𑁆𑀣𑀺 𑀫𑀦𑁄𑀲𑀫𑁆𑀨𑀲𑁆𑀲𑀯𑀺𑀜𑁆𑀜𑀸𑀡𑀸𑀬𑀢𑀦𑀁, 𑀅𑀕𑀢𑀺 𑀢𑀯 𑀢𑀢𑁆𑀣, 𑀧𑀸𑀧𑀺𑀫𑀸”𑀢𑀺𑁇

866\. _“𑀬𑀁 𑀯𑀤𑀦𑁆𑀢𑀺 𑀫𑀫 𑀬𑀺𑀤𑀦𑁆𑀢𑀺,_  
_𑀬𑁂 𑀯𑀤𑀦𑁆𑀢𑀺 𑀫𑀫𑀦𑁆𑀢𑀺 𑀘;_  
_𑀏𑀢𑁆𑀣 𑀘𑁂 𑀢𑁂 𑀫𑀦𑁄 𑀅𑀢𑁆𑀣𑀺,_  
_𑀦 𑀫𑁂 𑀲𑀫𑀡 𑀫𑁄𑀓𑁆𑀔𑀲𑀻”𑀢𑀺𑁇_  


867\. _“𑀬𑀁 𑀯𑀤𑀦𑁆𑀢𑀺 𑀦 𑀢𑀁 𑀫𑀬𑁆𑀳𑀁,_  
_𑀬𑁂 𑀯𑀤𑀦𑁆𑀢𑀺 𑀦 𑀢𑁂 𑀅𑀳𑀁;_  
_𑀏𑀯𑀁 𑀧𑀸𑀧𑀺𑀫 𑀚𑀸𑀦𑀸𑀳𑀺,_  
_𑀦 𑀫𑁂 𑀫𑀕𑁆𑀕𑀫𑁆𑀧𑀺 𑀤𑀓𑁆𑀔𑀲𑀻”𑀢𑀺𑁇_  


868\. 𑀅𑀣 𑀔𑁄 𑀫𑀸𑀭𑁄 𑀧𑀸𑀧𑀺𑀫𑀸…𑀧𑁂…  𑀢𑀢𑁆𑀣𑁂𑀯𑀦𑁆𑀢𑀭𑀥𑀸𑀬𑀻𑀢𑀺𑁇

[Go to previous page (4.2.8 Piṇḍasutta)](4.2.8.md) / [Go to parent page (4.2 Dutiyavagga)](../12S1/4/4.2.md) / [Go to next page (4.2.10 Rajjasutta)](4.2.10.md)


