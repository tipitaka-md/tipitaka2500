
[Home](/) / [12S1 Sagāthāvaggasaṃyuttapāḷi](../../../12S1.md) / [4 Mārasaṃyutta](../../4.md) / [4.2 Dutiyavagga](../4.2.md)

# 4.2.5 Mānasasutta

* Mārasaṃyutta

* Dutiyavagga

* Mānasasutta

(151.)

843\. Evaṃ me sutaṃ—  ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Atha kho māro pāpimā yena bhagavā tenupasaṅkami; upasaṅkamitvā bhagavantaṃ gāthāya ajjhabhāsi—

844\. _“Antalikkhacaro pāso,_  
_yvāyaṃ carati mānaso;_  
_Tena taṃ bādhayissāmi,_  
_na me samaṇa mokkhasī”ti._  


845\. _“Rūpā saddā rasā gandhā,_  
_Phoṭṭhabbā ca manoramā;_  
_Ettha me vigato chando,_  
_Nihato tvamasi antakā”ti._  


846\. Atha kho māro pāpimā “jānāti maṃ bhagavā, jānāti maṃ sugato”ti dukkhī dummano tatthevantaradhāyīti.

[Go to previous page (4.2.4 Patirūpasutta)](4.2.4.md) / [Go to parent page (4.2 Dutiyavagga)](../4.2.md) / [Go to next page (4.2.6 Pattasutta)](4.2.6.md)


