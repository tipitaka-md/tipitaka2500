---
title: 4.2.5 Mānasasutta
path: /tipitaka/12S1/4/4.2/4.2.5
ref: 273765
breadcrumbs:
  - name: Home
    link: /
  - name: 12S1 Sagāthāvaggasaṃyuttapāḷi
    link: /tipitaka/12S1
  - name: 4 Mārasaṃyutta
    link: /tipitaka/12S1/4
  - name: 4.2 Dutiyavagga
    link: /tipitaka/12S1/4/4.2
prevL: /tipitaka/12S1/4/4.2/4.2.4
upL: /tipitaka/12S1/4/4.2
nextL: /tipitaka/12S1/4/4.2/4.2.6
---

# 4.2.5 Mānasasutta

### Mārasaṃyutta

### Dutiyavagga

### Mānasasutta

(151.)

843. Evaṃ me sutaṃ—  ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Atha kho māro pāpimā yena bhagavā tenupasaṅkami; upasaṅkamitvā bhagavantaṃ gāthāya ajjhabhāsi—

844. _“Antalikkhacaro pāso,_  
_yvāyaṃ carati mānaso;_  
_Tena taṃ bādhayissāmi,_  
_na me samaṇa mokkhasī”ti._  


845. _“Rūpā saddā rasā gandhā,_  
_Phoṭṭhabbā ca manoramā;_  
_Ettha me vigato chando,_  
_Nihato tvamasi antakā”ti._  


846. Atha kho māro pāpimā “jānāti maṃ bhagavā, jānāti maṃ sugato”ti dukkhī dummano tatthevantaradhāyīti.


