
[Home](/) / [12S1 Sagāthāvaggasaṃyuttapāḷi](../...md) / [4 Mārasaṃyutta](...md) / [4.2 Dutiyavagga](../12S1/4/4.2.md)

# 𑁪𑁇𑁨𑁇𑁧𑁦 𑀭𑀚𑁆𑀚𑀲𑀼𑀢𑁆𑀢

* 𑀫𑀸𑀭𑀲𑀁𑀬𑀼𑀢𑁆𑀢

* 𑀤𑀼𑀢𑀺𑀬𑀯𑀕𑁆𑀕

* 𑀭𑀚𑁆𑀚𑀲𑀼𑀢𑁆𑀢

(156.)

869\. 𑀏𑀓𑀁 𑀲𑀫𑀬𑀁 𑀪𑀕𑀯𑀸 𑀓𑁄𑀲𑀮𑁂𑀲𑀼 𑀯𑀺𑀳𑀭𑀢𑀺 𑀳𑀺𑀫𑀯𑀦𑁆𑀢𑀧𑀤𑁂𑀲𑁂 𑀅𑀭𑀜𑁆𑀜𑀓𑀼𑀝𑀺𑀓𑀸𑀬𑀁𑁇 𑀅𑀣 𑀔𑁄 𑀪𑀕𑀯𑀢𑁄 𑀭𑀳𑁄𑀕𑀢𑀲𑁆𑀲 𑀧𑀝𑀺𑀲𑀮𑁆𑀮𑀻𑀦𑀲𑁆𑀲 𑀏𑀯𑀁 𑀘𑁂𑀢𑀲𑁄 𑀧𑀭𑀺𑀯𑀺𑀢𑀓𑁆𑀓𑁄 𑀉𑀤𑀧𑀸𑀤𑀺—  “𑀲𑀓𑁆𑀓𑀸 𑀦𑀼 𑀔𑁄 𑀭𑀚𑁆𑀚𑀁 𑀓𑀸𑀭𑁂𑀢𑀼𑀁 𑀅𑀳𑀦𑀁 𑀅𑀖𑀸𑀢𑀬𑀁 𑀅𑀚𑀺𑀦𑀁 𑀅𑀚𑀸𑀧𑀬𑀁 𑀅𑀲𑁄𑀘𑀁 𑀅𑀲𑁄𑀘𑀸𑀧𑀬𑀁 𑀥𑀫𑁆𑀫𑁂𑀦𑀸”𑀢𑀺?

870\. 𑀅𑀣 𑀔𑁄 𑀫𑀸𑀭𑁄 𑀧𑀸𑀧𑀺𑀫𑀸 𑀪𑀕𑀯𑀢𑁄 𑀘𑁂𑀢𑀲𑀸 𑀘𑁂𑀢𑁄𑀧𑀭𑀺𑀯𑀺𑀢𑀓𑁆𑀓𑀫𑀜𑁆𑀜𑀸𑀬 𑀬𑁂𑀦 𑀪𑀕𑀯𑀸 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀪𑀕𑀯𑀦𑁆𑀢𑀁 𑀏𑀢𑀤𑀯𑁄𑀘—  “𑀓𑀸𑀭𑁂𑀢𑀼, 𑀪𑀦𑁆𑀢𑁂, 𑀪𑀕𑀯𑀸 𑀭𑀚𑁆𑀚𑀁, 𑀓𑀸𑀭𑁂𑀢𑀼, 𑀲𑀼𑀕𑀢𑁄, 𑀭𑀚𑁆𑀚𑀁 𑀅𑀳𑀦𑀁 𑀅𑀖𑀸𑀢𑀬𑀁 𑀅𑀚𑀺𑀦𑀁 𑀅𑀚𑀸𑀧𑀬𑀁 𑀅𑀲𑁄𑀘𑀁 𑀅𑀲𑁄𑀘𑀸𑀧𑀬𑀁 𑀥𑀫𑁆𑀫𑁂𑀦𑀸”𑀢𑀺𑁇 “𑀓𑀺𑀁 𑀧𑀦 𑀫𑁂 𑀢𑁆𑀯𑀁, 𑀧𑀸𑀧𑀺𑀫, 𑀧𑀲𑁆𑀲𑀲𑀺 𑀬𑀁 𑀫𑀁 𑀢𑁆𑀯𑀁 𑀏𑀯𑀁 𑀯𑀤𑁂𑀲𑀺—  ‘𑀓𑀸𑀭𑁂𑀢𑀼, 𑀪𑀦𑁆𑀢𑁂, 𑀪𑀕𑀯𑀸 𑀭𑀚𑁆𑀚𑀁, 𑀓𑀸𑀭𑁂𑀢𑀼 𑀲𑀼𑀕𑀢𑁄, 𑀭𑀚𑁆𑀚𑀁 𑀅𑀳𑀦𑀁 𑀅𑀖𑀸𑀢𑀬𑀁 𑀅𑀚𑀺𑀦𑀁 𑀅𑀚𑀸𑀧𑀬𑀁 𑀅𑀲𑁄𑀘𑀁 𑀅𑀲𑁄𑀘𑀸𑀧𑀬𑀁 𑀥𑀫𑁆𑀫𑁂𑀦𑀸’”𑀢𑀺? “𑀪𑀕𑀯𑀢𑀸 𑀔𑁄, 𑀪𑀦𑁆𑀢𑁂, 𑀘𑀢𑁆𑀢𑀸𑀭𑁄 𑀇𑀤𑁆𑀥𑀺𑀧𑀸𑀤𑀸 𑀪𑀸𑀯𑀺𑀢𑀸 𑀩𑀳𑀼𑀮𑀻𑀓𑀢𑀸 𑀬𑀸𑀦𑀻𑀓𑀢𑀸 𑀯𑀢𑁆𑀣𑀼𑀓𑀢𑀸 𑀅𑀦𑀼𑀝𑁆𑀞𑀺𑀢𑀸 𑀧𑀭𑀺𑀘𑀺𑀢𑀸 𑀲𑀼𑀲𑀫𑀸𑀭𑀤𑁆𑀥𑀸𑁇 𑀆𑀓𑀗𑁆𑀔𑀫𑀸𑀦𑁄 𑀘, 𑀪𑀦𑁆𑀢𑁂, 𑀪𑀕𑀯𑀸 𑀳𑀺𑀫𑀯𑀦𑁆𑀢𑀁 𑀧𑀩𑁆𑀩𑀢𑀭𑀸𑀚𑀁 𑀲𑀼𑀯𑀡𑁆𑀡𑀁 𑀢𑁆𑀯𑁂𑀯 𑀅𑀥𑀺𑀫𑀼𑀘𑁆𑀘𑁂𑀬𑁆𑀬 𑀲𑀼𑀯𑀡𑁆𑀡𑀜𑁆𑀘 𑀧𑀦𑀲𑁆𑀲𑀸”𑀢𑀺𑁇

871\. _“𑀧𑀩𑁆𑀩𑀢𑀲𑁆𑀲 𑀲𑀼𑀯𑀡𑁆𑀡𑀲𑁆𑀲,_  
_𑀚𑀸𑀢𑀭𑀽𑀧𑀲𑁆𑀲 𑀓𑁂𑀯𑀮𑁄;_  
_𑀤𑁆𑀯𑀺𑀢𑁆𑀢𑀸𑀯 𑀦𑀸𑀮𑀫𑁂𑀓𑀲𑁆𑀲,_  
_𑀇𑀢𑀺 𑀯𑀺𑀤𑁆𑀯𑀸 𑀲𑀫𑀜𑁆𑀘𑀭𑁂𑁇_  


872\. _𑀬𑁄 𑀤𑀼𑀓𑁆𑀔𑀫𑀤𑁆𑀤𑀓𑁆𑀔𑀺 𑀬𑀢𑁄𑀦𑀺𑀤𑀸𑀦𑀁,_  
_𑀓𑀸𑀫𑁂𑀲𑀼 𑀲𑁄 𑀚𑀦𑁆𑀢𑀼 𑀓𑀣𑀁 𑀦𑀫𑁂𑀬𑁆𑀬;_  
_𑀉𑀧𑀥𑀺𑀁 𑀯𑀺𑀤𑀺𑀢𑁆𑀯𑀸 𑀲𑀗𑁆𑀕𑁄𑀢𑀺 𑀮𑁄𑀓𑁂,_  
_𑀢𑀲𑁆𑀲𑁂𑀯 𑀚𑀦𑁆𑀢𑀼 𑀯𑀺𑀦𑀬𑀸𑀬 𑀲𑀺𑀓𑁆𑀔𑁂”𑀢𑀺𑁇_  


873\. 𑀅𑀣 𑀔𑁄 𑀫𑀸𑀭𑁄 𑀧𑀸𑀧𑀺𑀫𑀸 “𑀚𑀸𑀦𑀸𑀢𑀺 𑀫𑀁 𑀪𑀕𑀯𑀸, 𑀚𑀸𑀦𑀸𑀢𑀺 𑀫𑀁 𑀲𑀼𑀕𑀢𑁄”𑀢𑀺 𑀤𑀼𑀓𑁆𑀔𑀻 𑀤𑀼𑀫𑁆𑀫𑀦𑁄 𑀢𑀢𑁆𑀣𑁂𑀯𑀦𑁆𑀢𑀭𑀥𑀸𑀬𑀻𑀢𑀺𑁇

---

874\. 𑀤𑀼𑀢𑀺𑀬𑁄 𑀯𑀕𑁆𑀕𑁄𑁇



---

875\. 𑀢𑀲𑁆𑀲𑀼𑀤𑁆𑀤𑀸𑀦𑀁



876\. _𑀧𑀸𑀲𑀸𑀡𑁄 𑀲𑀻𑀳𑁄 𑀲𑀓𑀮𑀺𑀓𑀁,_  
_𑀧𑀢𑀺𑀭𑀽𑀧𑀜𑁆𑀘 𑀫𑀸𑀦𑀲𑀁;_  
_𑀧𑀢𑁆𑀢𑀁 𑀆𑀬𑀢𑀦𑀁 𑀧𑀺𑀡𑁆𑀟𑀁,_  
_𑀓𑀲𑁆𑀲𑀓𑀁 𑀭𑀚𑁆𑀚𑁂𑀦 𑀢𑁂 𑀤𑀲𑀸𑀢𑀺𑁇_  


[Go to previous page (4.2.9 Kassakasutta)](4.2.9.md) / [Go to parent page (4.2 Dutiyavagga)](../12S1/4/4.2.md) / [Go to next page (4.3 Tatiyavagga)](../4.3.md)


