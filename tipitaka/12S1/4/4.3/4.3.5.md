
[Home](/) / [12S1 Sagāthāvaggasaṃyuttapāḷi](../../../12S1.md) / [4 Mārasaṃyutta](../../4.md) / [4.3 Tatiyavagga](../4.3.md)

# 𑁪𑁇𑁩𑁇𑁫 𑀫𑀸𑀭𑀥𑀻𑀢𑀼𑀲𑀼𑀢𑁆𑀢

* 𑀫𑀸𑀭𑀲𑀁𑀬𑀼𑀢𑁆𑀢

* 𑀢𑀢𑀺𑀬𑀯𑀕𑁆𑀕

* 𑀫𑀸𑀭𑀥𑀻𑀢𑀼𑀲𑀼𑀢𑁆𑀢

(161.)

910\. 𑀅𑀣 𑀔𑁄 𑀫𑀸𑀭𑁄 𑀧𑀸𑀧𑀺𑀫𑀸 𑀪𑀕𑀯𑀢𑁄 𑀲𑀦𑁆𑀢𑀺𑀓𑁂 𑀇𑀫𑀸 𑀦𑀺𑀩𑁆𑀩𑁂𑀚𑀦𑀻𑀬𑀸 𑀕𑀸𑀣𑀸𑀬𑁄 𑀅𑀪𑀸𑀲𑀺𑀢𑁆𑀯𑀸 𑀢𑀫𑁆𑀳𑀸 𑀞𑀸𑀦𑀸 𑀅𑀧𑀓𑁆𑀓𑀫𑁆𑀫 𑀪𑀕𑀯𑀢𑁄 𑀅𑀯𑀺𑀤𑀽𑀭𑁂 𑀧𑀣𑀯𑀺𑀬𑀁 𑀧𑀮𑁆𑀮𑀗𑁆𑀓𑁂𑀦 𑀦𑀺𑀲𑀻𑀤𑀺 𑀢𑀼𑀡𑁆𑀳𑀻𑀪𑀽𑀢𑁄 𑀫𑀗𑁆𑀓𑀼𑀪𑀽𑀢𑁄 𑀧𑀢𑁆𑀢𑀓𑁆𑀔𑀦𑁆𑀥𑁄 𑀅𑀥𑁄𑀫𑀼𑀔𑁄 𑀧𑀚𑁆𑀛𑀸𑀬𑀦𑁆𑀢𑁄 𑀅𑀧𑁆𑀧𑀝𑀺𑀪𑀸𑀦𑁄 𑀓𑀝𑁆𑀞𑁂𑀦 𑀪𑀽𑀫𑀺𑀁 𑀯𑀺𑀮𑀺𑀔𑀦𑁆𑀢𑁄𑁇 𑀅𑀣 𑀔𑁄 𑀢𑀡𑁆𑀳𑀸 𑀘 𑀅𑀭𑀢𑀺 𑀘 𑀭𑀕𑀸 𑀘 𑀫𑀸𑀭𑀥𑀻𑀢𑀭𑁄 𑀬𑁂𑀦 𑀫𑀸𑀭𑁄 𑀧𑀸𑀧𑀺𑀫𑀸 𑀢𑁂𑀦𑀼𑀧𑀲𑀗𑁆𑀓𑀫𑀺𑀁𑀲𑀼; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀫𑀸𑀭𑀁 𑀧𑀸𑀧𑀺𑀫𑀦𑁆𑀢𑀁 𑀕𑀸𑀣𑀸𑀬 𑀅𑀚𑁆𑀛𑀪𑀸𑀲𑀺𑀁𑀲𑀼—

911\. _“𑀓𑁂𑀦𑀸𑀲𑀺 𑀤𑀼𑀫𑁆𑀫𑀦𑁄 𑀢𑀸𑀢,_  
_𑀧𑀼𑀭𑀺𑀲𑀁 𑀓𑀁 𑀦𑀼 𑀲𑁄𑀘𑀲𑀺;_  
_𑀫𑀬𑀁 𑀢𑀁 𑀭𑀸𑀕𑀧𑀸𑀲𑁂𑀦,_  
_𑀆𑀭𑀜𑁆𑀜𑀫𑀺𑀯 𑀓𑀼𑀜𑁆𑀚𑀭𑀁;_  
_𑀩𑀦𑁆𑀥𑀺𑀢𑁆𑀯𑀸 𑀆𑀦𑀬𑀺𑀲𑁆𑀲𑀸𑀫,_  
_𑀯𑀲𑀕𑁄 𑀢𑁂 𑀪𑀯𑀺𑀲𑁆𑀲𑀢𑀻”𑀢𑀺𑁇_  


912\. _“𑀅𑀭𑀳𑀁 𑀲𑀼𑀕𑀢𑁄 𑀮𑁄𑀓𑁂,_  
_𑀦 𑀭𑀸𑀕𑁂𑀦 𑀲𑀼𑀯𑀸𑀦𑀬𑁄;_  
_𑀫𑀸𑀭𑀥𑁂𑀬𑁆𑀬𑀁 𑀅𑀢𑀺𑀓𑁆𑀓𑀦𑁆𑀢𑁄,_  
_𑀢𑀲𑁆𑀫𑀸 𑀲𑁄𑀘𑀸𑀫𑀳𑀁 𑀪𑀼𑀲𑀦𑁆”𑀢𑀺𑁇_  


913\. 𑀅𑀣 𑀔𑁄 𑀢𑀡𑁆𑀳𑀸 𑀘 𑀅𑀭𑀢𑀺 𑀘 𑀭𑀕𑀸 𑀘 𑀫𑀸𑀭𑀥𑀻𑀢𑀭𑁄 𑀬𑁂𑀦 𑀪𑀕𑀯𑀸 𑀢𑁂𑀦𑀼𑀧𑀲𑀗𑁆𑀓𑀫𑀺𑀁𑀲𑀼; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀪𑀕𑀯𑀦𑁆𑀢𑀁 𑀏𑀢𑀤𑀯𑁄𑀘𑀼𑀁—  “𑀧𑀸𑀤𑁂 𑀢𑁂, 𑀲𑀫𑀡, 𑀧𑀭𑀺𑀘𑀸𑀭𑁂𑀫𑀸”𑀢𑀺𑁇 𑀅𑀣 𑀔𑁄 𑀪𑀕𑀯𑀸 𑀦 𑀫𑀦𑀲𑀸𑀓𑀸𑀲𑀺, 𑀬𑀣𑀸 𑀢𑀁 𑀅𑀦𑀼𑀢𑁆𑀢𑀭𑁂 𑀉𑀧𑀥𑀺𑀲𑀗𑁆𑀔𑀬𑁂 𑀯𑀺𑀫𑀼𑀢𑁆𑀢𑁄𑁇

914\. 𑀅𑀣 𑀔𑁄 𑀢𑀡𑁆𑀳𑀸 𑀘 𑀅𑀭𑀢𑀺 𑀘 𑀭𑀕𑀸 𑀘 𑀫𑀸𑀭𑀥𑀻𑀢𑀭𑁄 𑀏𑀓𑀫𑀦𑁆𑀢𑀁 𑀅𑀧𑀓𑁆𑀓𑀫𑁆𑀫 𑀏𑀯𑀁 𑀲𑀫𑀘𑀺𑀦𑁆𑀢𑁂𑀲𑀼𑀁—  “𑀉𑀘𑁆𑀘𑀸𑀯𑀘𑀸 𑀔𑁄 𑀧𑀼𑀭𑀺𑀲𑀸𑀦𑀁 𑀅𑀥𑀺𑀧𑁆𑀧𑀸𑀬𑀸𑁇 𑀬𑀦𑁆𑀦𑀽𑀦 𑀫𑀬𑀁 𑀏𑀓𑀲𑀢𑀁 𑀏𑀓𑀲𑀢𑀁 𑀓𑀼𑀫𑀸𑀭𑀺𑀯𑀡𑁆𑀡𑀲𑀢𑀁 𑀅𑀪𑀺𑀦𑀺𑀫𑁆𑀫𑀺𑀦𑁂𑀬𑁆𑀬𑀸𑀫𑀸”𑀢𑀺𑁇 𑀅𑀣 𑀔𑁄 𑀢𑀡𑁆𑀳𑀸 𑀘 𑀅𑀭𑀢𑀺 𑀘 𑀭𑀕𑀸 𑀘 𑀫𑀸𑀭𑀥𑀻𑀢𑀭𑁄 𑀏𑀓𑀲𑀢𑀁 𑀏𑀓𑀲𑀢𑀁 𑀓𑀼𑀫𑀸𑀭𑀺𑀯𑀡𑁆𑀡𑀲𑀢𑀁 𑀅𑀪𑀺𑀦𑀺𑀫𑁆𑀫𑀺𑀦𑀺𑀢𑁆𑀯𑀸 𑀬𑁂𑀦 𑀪𑀕𑀯𑀸 𑀢𑁂𑀦𑀼𑀧𑀲𑀗𑁆𑀓𑀫𑀺𑀁𑀲𑀼; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀪𑀕𑀯𑀦𑁆𑀢𑀁 𑀏𑀢𑀤𑀯𑁄𑀘𑀼𑀁—  “𑀧𑀸𑀤𑁂 𑀢𑁂, 𑀲𑀫𑀡, 𑀧𑀭𑀺𑀘𑀸𑀭𑁂𑀫𑀸”𑀢𑀺𑁇 𑀢𑀫𑁆𑀧𑀺 𑀪𑀕𑀯𑀸 𑀦 𑀫𑀦𑀲𑀸𑀓𑀸𑀲𑀺, 𑀬𑀣𑀸 𑀢𑀁 𑀅𑀦𑀼𑀢𑁆𑀢𑀭𑁂 𑀉𑀧𑀥𑀺𑀲𑀗𑁆𑀔𑀬𑁂 𑀯𑀺𑀫𑀼𑀢𑁆𑀢𑁄𑁇

915\. 𑀅𑀣 𑀔𑁄 𑀢𑀡𑁆𑀳𑀸 𑀘 𑀅𑀭𑀢𑀺 𑀘 𑀭𑀕𑀸 𑀘 𑀫𑀸𑀭𑀥𑀻𑀢𑀭𑁄 𑀏𑀓𑀫𑀦𑁆𑀢𑀁 𑀅𑀧𑀓𑁆𑀓𑀫𑁆𑀫 𑀏𑀯𑀁 𑀲𑀫𑀘𑀺𑀦𑁆𑀢𑁂𑀲𑀼𑀁—  “𑀉𑀘𑁆𑀘𑀸𑀯𑀘𑀸 𑀔𑁄 𑀧𑀼𑀭𑀺𑀲𑀸𑀦𑀁 𑀅𑀥𑀺𑀧𑁆𑀧𑀸𑀬𑀸𑁇 𑀬𑀦𑁆𑀦𑀽𑀦 𑀫𑀬𑀁 𑀏𑀓𑀲𑀢𑀁 𑀏𑀓𑀲𑀢𑀁 𑀅𑀯𑀺𑀚𑀸𑀢𑀯𑀡𑁆𑀡𑀲𑀢𑀁 𑀅𑀪𑀺𑀦𑀺𑀫𑁆𑀫𑀺𑀦𑁂𑀬𑁆𑀬𑀸𑀫𑀸”𑀢𑀺𑁇 𑀅𑀣 𑀔𑁄 𑀢𑀡𑁆𑀳𑀸 𑀘 𑀅𑀭𑀢𑀺 𑀘 𑀭𑀕𑀸 𑀘 𑀫𑀸𑀭𑀥𑀻𑀢𑀭𑁄 𑀏𑀓𑀲𑀢𑀁 𑀏𑀓𑀲𑀢𑀁 𑀅𑀯𑀺𑀚𑀸𑀢𑀯𑀡𑁆𑀡𑀲𑀢𑀁 𑀅𑀪𑀺𑀦𑀺𑀫𑁆𑀫𑀺𑀦𑀺𑀢𑁆𑀯𑀸 𑀬𑁂𑀦 𑀪𑀕𑀯𑀸 𑀢𑁂𑀦𑀼𑀧𑀲𑀗𑁆𑀓𑀫𑀺𑀁𑀲𑀼; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀪𑀕𑀯𑀦𑁆𑀢𑀁 𑀏𑀢𑀤𑀯𑁄𑀘𑀼𑀁—  “𑀧𑀸𑀤𑁂 𑀢𑁂, 𑀲𑀫𑀡, 𑀧𑀭𑀺𑀘𑀸𑀭𑁂𑀫𑀸”𑀢𑀺𑁇 𑀢𑀫𑁆𑀧𑀺 𑀪𑀕𑀯𑀸 𑀦 𑀫𑀦𑀲𑀸𑀓𑀸𑀲𑀺, 𑀬𑀣𑀸 𑀢𑀁 𑀅𑀦𑀼𑀢𑁆𑀢𑀭𑁂 𑀉𑀧𑀥𑀺𑀲𑀗𑁆𑀔𑀬𑁂 𑀯𑀺𑀫𑀼𑀢𑁆𑀢𑁄𑁇

916\. 𑀅𑀣 𑀔𑁄 𑀢𑀡𑁆𑀳𑀸 𑀘…𑀧𑁂…  𑀬𑀦𑁆𑀦𑀽𑀦 𑀫𑀬𑀁 𑀏𑀓𑀲𑀢𑀁 𑀏𑀓𑀲𑀢𑀁 𑀲𑀓𑀺𑀁 𑀯𑀺𑀚𑀸𑀢𑀯𑀡𑁆𑀡𑀲𑀢𑀁 𑀅𑀪𑀺𑀦𑀺𑀫𑁆𑀫𑀺𑀦𑁂𑀬𑁆𑀬𑀸𑀫𑀸𑀢𑀺𑁇 𑀅𑀣 𑀔𑁄 𑀢𑀡𑁆𑀳𑀸 𑀘…𑀧𑁂…  𑀲𑀓𑀺𑀁 𑀯𑀺𑀚𑀸𑀢𑀯𑀡𑁆𑀡𑀲𑀢𑀁 𑀅𑀪𑀺𑀦𑀺𑀫𑁆𑀫𑀺𑀦𑀺𑀢𑁆𑀯𑀸 𑀬𑁂𑀦 𑀪𑀕𑀯𑀸 𑀢𑁂𑀦𑀼𑀧𑀲𑀗𑁆𑀓𑀫𑀺𑀁𑀲𑀼; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀪𑀕𑀯𑀦𑁆𑀢𑀁 𑀏𑀢𑀤𑀯𑁄𑀘𑀼𑀁—  “𑀧𑀸𑀤𑁂 𑀢𑁂, 𑀲𑀫𑀡, 𑀧𑀭𑀺𑀘𑀸𑀭𑁂𑀫𑀸”𑀢𑀺𑁇 𑀢𑀫𑁆𑀧𑀺 𑀪𑀕𑀯𑀸 𑀦 𑀫𑀦𑀲𑀸𑀓𑀸𑀲𑀺, 𑀬𑀣𑀸 𑀢𑀁 𑀅𑀦𑀼𑀢𑁆𑀢𑀭𑁂 𑀉𑀧𑀥𑀺𑀲𑀗𑁆𑀔𑀬𑁂 𑀯𑀺𑀫𑀼𑀢𑁆𑀢𑁄𑁇

917\. 𑀅𑀣 𑀔𑁄 𑀢𑀡𑁆𑀳𑀸 𑀘…𑀧𑁂…  𑀬𑀦𑁆𑀦𑀽𑀦 𑀫𑀬𑀁 𑀏𑀓𑀲𑀢𑀁 𑀏𑀓𑀲𑀢𑀁 𑀤𑀼𑀯𑀺𑀚𑀸𑀢𑀯𑀡𑁆𑀡𑀲𑀢𑀁 𑀅𑀪𑀺𑀦𑀺𑀫𑁆𑀫𑀺𑀦𑁂𑀬𑁆𑀬𑀸𑀫𑀸𑀢𑀺𑁇 𑀅𑀣 𑀔𑁄 𑀢𑀡𑁆𑀳𑀸 𑀘…𑀧𑁂…  𑀤𑀼𑀯𑀺𑀚𑀸𑀢𑀯𑀡𑁆𑀡𑀲𑀢𑀁 𑀅𑀪𑀺𑀦𑀺𑀫𑁆𑀫𑀺𑀦𑀺𑀢𑁆𑀯𑀸 𑀬𑁂𑀦 𑀪𑀕𑀯𑀸…𑀧𑁂…  𑀬𑀣𑀸 𑀢𑀁 𑀅𑀦𑀼𑀢𑁆𑀢𑀭𑁂 𑀉𑀧𑀥𑀺𑀲𑀗𑁆𑀔𑀬𑁂 𑀯𑀺𑀫𑀼𑀢𑁆𑀢𑁄𑁇 𑀅𑀣 𑀔𑁄 𑀢𑀡𑁆𑀳𑀸 𑀘…𑀧𑁂…  𑀫𑀚𑁆𑀛𑀺𑀫𑀺𑀢𑁆𑀣𑀺𑀯𑀡𑁆𑀡𑀲𑀢𑀁 𑀅𑀪𑀺𑀦𑀺𑀫𑁆𑀫𑀺𑀦𑁂𑀬𑁆𑀬𑀸𑀫𑀸”𑀢𑀺𑁇 𑀅𑀣 𑀔𑁄 𑀢𑀡𑁆𑀳𑀸 𑀘…𑀧𑁂…  𑀫𑀚𑁆𑀛𑀺𑀫𑀺𑀢𑁆𑀣𑀺𑀯𑀡𑁆𑀡𑀲𑀢𑀁 𑀅𑀪𑀺𑀦𑀺𑀫𑁆𑀫𑀺𑀦𑀺𑀢𑁆𑀯𑀸…𑀧𑁂…  𑀅𑀦𑀼𑀢𑁆𑀢𑀭𑁂 𑀉𑀧𑀥𑀺𑀲𑀗𑁆𑀔𑀬𑁂 𑀯𑀺𑀫𑀼𑀢𑁆𑀢𑁄𑁇

918\. 𑀅𑀣 𑀔𑁄 𑀢𑀡𑁆𑀳𑀸 𑀘…𑀧𑁂…  𑀫𑀳𑀺𑀢𑁆𑀣𑀺𑀯𑀡𑁆𑀡𑀲𑀢𑀁 𑀅𑀪𑀺𑀦𑀺𑀫𑁆𑀫𑀺𑀦𑁂𑀬𑁆𑀬𑀸𑀫𑀸𑀢𑀺𑁇 𑀅𑀣 𑀔𑁄 𑀢𑀡𑁆𑀳𑀸 𑀘…𑀧𑁂…  𑀫𑀳𑀺𑀢𑁆𑀣𑀺𑀯𑀡𑁆𑀡𑀲𑀢𑀁 𑀅𑀪𑀺𑀦𑀺𑀫𑁆𑀫𑀺𑀦𑀺𑀢𑁆𑀯𑀸 𑀬𑁂𑀦 𑀪𑀕𑀯𑀸…𑀧𑁂…  𑀅𑀦𑀼𑀢𑁆𑀢𑀭𑁂 𑀉𑀧𑀥𑀺𑀲𑀗𑁆𑀔𑀬𑁂 𑀯𑀺𑀫𑀼𑀢𑁆𑀢𑁄𑁇 𑀅𑀣 𑀔𑁄 𑀢𑀡𑁆𑀳𑀸 𑀘 𑀅𑀭𑀢𑀺 𑀘 𑀭𑀕𑀸 𑀘 𑀫𑀸𑀭𑀥𑀻𑀢𑀭𑁄 𑀏𑀓𑀫𑀦𑁆𑀢𑀁 𑀅𑀧𑀓𑁆𑀓𑀫𑁆𑀫 𑀏𑀢𑀤𑀯𑁄𑀘𑀼𑀁—  “𑀲𑀘𑁆𑀘𑀁 𑀓𑀺𑀭 𑀦𑁄 𑀧𑀺𑀢𑀸 𑀅𑀯𑁄𑀘—

919\. _‘𑀅𑀭𑀳𑀁 𑀲𑀼𑀕𑀢𑁄 𑀮𑁄𑀓𑁂,_  
_𑀦 𑀭𑀸𑀕𑁂𑀦 𑀲𑀼𑀯𑀸𑀦𑀬𑁄;_  
_𑀫𑀸𑀭𑀥𑁂𑀬𑁆𑀬𑀁 𑀅𑀢𑀺𑀓𑁆𑀓𑀦𑁆𑀢𑁄,_  
_𑀢𑀲𑁆𑀫𑀸 𑀲𑁄𑀘𑀸𑀫𑀳𑀁 𑀪𑀼𑀲𑀦𑁆’𑀢𑀺𑁇_  


920\. 𑀬𑀜𑁆𑀳𑀺 𑀫𑀬𑀁 𑀲𑀫𑀡𑀁 𑀯𑀸 𑀩𑁆𑀭𑀸𑀳𑁆𑀫𑀡𑀁 𑀯𑀸 𑀅𑀯𑀻𑀢𑀭𑀸𑀕𑀁 𑀇𑀫𑀺𑀦𑀸 𑀉𑀧𑀓𑁆𑀓𑀫𑁂𑀦 𑀉𑀧𑀓𑁆𑀓𑀫𑁂𑀬𑁆𑀬𑀸𑀫 𑀳𑀤𑀬𑀁 𑀯𑀸𑀲𑁆𑀲 𑀨𑀮𑁂𑀬𑁆𑀬, 𑀉𑀡𑁆𑀳𑀁 𑀮𑁄𑀳𑀺𑀢𑀁 𑀯𑀸 𑀫𑀼𑀔𑀢𑁄 𑀉𑀕𑁆𑀕𑀘𑁆𑀙𑁂𑀬𑁆𑀬, 𑀉𑀫𑁆𑀫𑀸𑀤𑀁 𑀯𑀸 𑀧𑀸𑀧𑀼𑀡𑁂𑀬𑁆𑀬 𑀘𑀺𑀢𑁆𑀢𑀓𑁆𑀔𑁂𑀧𑀁 𑀯𑀸𑁇 𑀲𑁂𑀬𑁆𑀬𑀣𑀸 𑀯𑀸 𑀧𑀦 𑀦𑀍𑀑 𑀳𑀭𑀺𑀢𑁄 𑀮𑀼𑀢𑁄 𑀉𑀲𑁆𑀲𑀼𑀲𑁆𑀲𑀢𑀺 𑀯𑀺𑀲𑀼𑀲𑁆𑀲𑀢𑀺 𑀫𑀺𑀮𑀸𑀬𑀢𑀺; 𑀏𑀯𑀫𑁂𑀯 𑀉𑀲𑁆𑀲𑀼𑀲𑁆𑀲𑁂𑀬𑁆𑀬 𑀯𑀺𑀲𑀼𑀲𑁆𑀲𑁂𑀬𑁆𑀬 𑀫𑀺𑀮𑀸𑀬𑁂𑀬𑁆𑀬𑀸”𑀢𑀺𑁇

921\. 𑀅𑀣 𑀔𑁄 𑀢𑀡𑁆𑀳𑀸 𑀘 𑀅𑀭𑀢𑀺 𑀘 𑀭𑀕𑀸 𑀘 𑀫𑀸𑀭𑀥𑀻𑀢𑀭𑁄 𑀬𑁂𑀦 𑀪𑀕𑀯𑀸 𑀢𑁂𑀦𑀼𑀧𑀲𑀗𑁆𑀓𑀫𑀺𑀁𑀲𑀼; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀏𑀓𑀫𑀦𑁆𑀢𑀁 𑀅𑀝𑁆𑀞𑀁𑀲𑀼𑁇 𑀏𑀓𑀫𑀦𑁆𑀢𑀁 𑀞𑀺𑀢𑀸 𑀔𑁄 𑀢𑀡𑁆𑀳𑀸 𑀫𑀸𑀭𑀥𑀻𑀢𑀸 𑀪𑀕𑀯𑀦𑁆𑀢𑀁 𑀕𑀸𑀣𑀸𑀬 𑀅𑀚𑁆𑀛𑀪𑀸𑀲𑀺—

922\. _“𑀲𑁄𑀓𑀸𑀯𑀢𑀺𑀡𑁆𑀡𑁄 𑀦𑀼 𑀯𑀦𑀫𑁆𑀳𑀺 𑀛𑀸𑀬𑀲𑀺,_  
_𑀯𑀺𑀢𑁆𑀢𑀁 𑀦𑀼 𑀚𑀻𑀦𑁄 𑀉𑀤 𑀧𑀢𑁆𑀣𑀬𑀸𑀦𑁄;_  
_𑀆𑀕𑀼𑀁 𑀦𑀼 𑀕𑀸𑀫𑀲𑁆𑀫𑀺𑀫𑀓𑀸𑀲𑀺 𑀓𑀺𑀜𑁆𑀘𑀺,_  
_𑀓𑀲𑁆𑀫𑀸 𑀚𑀦𑁂𑀦 𑀦 𑀓𑀭𑁄𑀲𑀺 𑀲𑀓𑁆𑀔𑀺𑀁;_  
_𑀲𑀓𑁆𑀔𑀻 𑀦 𑀲𑀫𑁆𑀧𑀚𑁆𑀚𑀢𑀺 𑀓𑁂𑀦𑀘𑀺 𑀢𑁂”𑀢𑀺𑁇_  


923\. _“𑀅𑀢𑁆𑀣𑀲𑁆𑀲 𑀧𑀢𑁆𑀢𑀺𑀁 𑀳𑀤𑀬𑀲𑁆𑀲 𑀲𑀦𑁆𑀢𑀺𑀁,_  
_𑀚𑁂𑀢𑁆𑀯𑀸𑀦 𑀲𑁂𑀦𑀁 𑀧𑀺𑀬𑀲𑀸𑀢𑀭𑀽𑀧𑀁;_  
_𑀏𑀓𑁄𑀳𑀁 𑀛𑀸𑀬𑀁 𑀲𑀼𑀔𑀫𑀦𑀼𑀩𑁄𑀥𑀺𑀁,_  
_𑀢𑀲𑁆𑀫𑀸 𑀚𑀦𑁂𑀦 𑀦 𑀓𑀭𑁄𑀫𑀺 𑀲𑀓𑁆𑀔𑀺𑀁;_  
_𑀲𑀓𑁆𑀔𑀻 𑀦 𑀲𑀫𑁆𑀧𑀚𑁆𑀚𑀢𑀺 𑀓𑁂𑀦𑀘𑀺 𑀫𑁂”𑀢𑀺𑁇_  


924\. 𑀅𑀣 𑀔𑁄 𑀅𑀭𑀢𑀺 𑀫𑀸𑀭𑀥𑀻𑀢𑀸 𑀪𑀕𑀯𑀦𑁆𑀢𑀁 𑀕𑀸𑀣𑀸𑀬 𑀅𑀚𑁆𑀛𑀪𑀸𑀲𑀺—

925\. _“𑀓𑀣𑀁𑀯𑀺𑀳𑀸𑀭𑀻𑀩𑀳𑀼𑀮𑁄𑀥 𑀪𑀺𑀓𑁆𑀔𑀼,_  
_𑀧𑀜𑁆𑀘𑁄𑀖𑀢𑀺𑀡𑁆𑀡𑁄 𑀅𑀢𑀭𑀻𑀥 𑀙𑀝𑁆𑀞𑀁;_  
_𑀓𑀣𑀁 𑀛𑀸𑀬𑀺𑀁 𑀩𑀳𑀼𑀮𑀁 𑀓𑀸𑀫𑀲𑀜𑁆𑀜𑀸,_  
_𑀧𑀭𑀺𑀩𑀸𑀳𑀺𑀭𑀸 𑀳𑁄𑀦𑁆𑀢𑀺 𑀅𑀮𑀤𑁆𑀥 𑀬𑁄 𑀢𑀦𑁆”𑀢𑀺𑁇_  


926\. _“𑀧𑀲𑁆𑀲𑀤𑁆𑀥𑀓𑀸𑀬𑁄 𑀲𑀼𑀯𑀺𑀫𑀼𑀢𑁆𑀢𑀘𑀺𑀢𑁆𑀢𑁄,_  
_𑀅𑀲𑀗𑁆𑀔𑀭𑀸𑀦𑁄 𑀲𑀢𑀺𑀫𑀸 𑀅𑀦𑁄𑀓𑁄;_  
_𑀅𑀜𑁆𑀜𑀸𑀬 𑀥𑀫𑁆𑀫𑀁 𑀅𑀯𑀺𑀢𑀓𑁆𑀓𑀛𑀸𑀬𑀻,_  
_𑀦 𑀓𑀼𑀧𑁆𑀧𑀢𑀺 𑀦 𑀲𑀭𑀢𑀺 𑀦 𑀣𑀺𑀦𑁄𑁇_  


927\. _𑀏𑀯𑀁𑀯𑀺𑀳𑀸𑀭𑀻𑀩𑀳𑀼𑀮𑁄𑀥 𑀪𑀺𑀓𑁆𑀔𑀼,_  
_𑀧𑀜𑁆𑀘𑁄𑀖𑀢𑀺𑀡𑁆𑀡𑁄 𑀅𑀢𑀭𑀻𑀥 𑀙𑀝𑁆𑀞𑀁;_  
_𑀏𑀯𑀁 𑀛𑀸𑀬𑀺𑀁 𑀩𑀳𑀼𑀮𑀁 𑀓𑀸𑀫𑀲𑀜𑁆𑀜𑀸,_  
_𑀧𑀭𑀺𑀩𑀸𑀳𑀺𑀭𑀸 𑀳𑁄𑀦𑁆𑀢𑀺 𑀅𑀮𑀤𑁆𑀥 𑀬𑁄 𑀢𑀦𑁆”𑀢𑀺𑁇_  


928\. 𑀅𑀣 𑀔𑁄 𑀭𑀕𑀸 𑀫𑀸𑀭𑀥𑀻𑀢𑀸 𑀪𑀕𑀯𑀢𑁄 𑀲𑀦𑁆𑀢𑀺𑀓𑁂 𑀕𑀸𑀣𑀸𑀬 𑀅𑀚𑁆𑀛𑀪𑀸𑀲𑀺—

929\. _“𑀅𑀘𑁆𑀙𑁂𑀚𑁆𑀚 𑀢𑀡𑁆𑀳𑀁 𑀕𑀡𑀲𑀗𑁆𑀖𑀘𑀸𑀭𑀻,_  
_𑀅𑀤𑁆𑀥𑀸 𑀘𑀭𑀺𑀲𑁆𑀲𑀦𑁆𑀢𑀺 𑀩𑀳𑀽 𑀘 𑀲𑀤𑁆𑀥𑀸;_  
_𑀩𑀳𑀼𑀁 𑀯𑀢𑀸𑀬𑀁 𑀚𑀦𑀢𑀁 𑀅𑀦𑁄𑀓𑁄,_  
_𑀅𑀘𑁆𑀙𑁂𑀚𑁆𑀚 𑀦𑁂𑀲𑁆𑀲𑀢𑀺 𑀫𑀘𑁆𑀘𑀼𑀭𑀸𑀚𑀲𑁆𑀲 𑀧𑀸𑀭𑀦𑁆”𑀢𑀺𑁇_  


930\. _“𑀦𑀬𑀦𑁆𑀢𑀺 𑀯𑁂 𑀫𑀳𑀸𑀯𑀻𑀭𑀸,_  
_𑀲𑀤𑁆𑀥𑀫𑁆𑀫𑁂𑀦 𑀢𑀣𑀸𑀕𑀢𑀸;_  
_𑀥𑀫𑁆𑀫𑁂𑀦 𑀦𑀬𑀫𑀸𑀦𑀸𑀦𑀁,_  
_𑀓𑀸 𑀉𑀲𑀽𑀬𑀸 𑀯𑀺𑀚𑀸𑀦𑀢𑀦𑁆”𑀢𑀺𑁇_  


931\. 𑀅𑀣 𑀔𑁄 𑀢𑀡𑁆𑀳𑀸 𑀘 𑀅𑀭𑀢𑀺 𑀘 𑀭𑀕𑀸 𑀘 𑀫𑀸𑀭𑀥𑀻𑀢𑀭𑁄 𑀬𑁂𑀦 𑀫𑀸𑀭𑁄 𑀧𑀸𑀧𑀺𑀫𑀸 𑀢𑁂𑀦𑀼𑀧𑀲𑀗𑁆𑀓𑀫𑀺𑀁𑀲𑀼𑁇 𑀅𑀤𑁆𑀤𑀲𑀸 𑀔𑁄 𑀫𑀸𑀭𑁄 𑀧𑀸𑀧𑀺𑀫𑀸 𑀢𑀡𑁆𑀳𑀜𑁆𑀘 𑀅𑀭𑀢𑀺𑀜𑁆𑀘 𑀭𑀕𑀜𑁆𑀘 𑀫𑀸𑀭𑀥𑀻𑀢𑀭𑁄 𑀤𑀽𑀭𑀢𑁄𑀯 𑀆𑀕𑀘𑁆𑀙𑀦𑁆𑀢𑀺𑀬𑁄𑁇 𑀤𑀺𑀲𑁆𑀯𑀸𑀦 𑀕𑀸𑀣𑀸𑀳𑀺 𑀅𑀚𑁆𑀛𑀪𑀸𑀲𑀺—

932\. _“𑀩𑀸𑀮𑀸 𑀓𑀼𑀫𑀼𑀤𑀦𑀸𑀍𑀏𑀳𑀺,_  
_𑀧𑀩𑁆𑀩𑀢𑀁 𑀅𑀪𑀺𑀫𑀢𑁆𑀣𑀣;_  
_𑀕𑀺𑀭𑀺𑀁 𑀦𑀔𑁂𑀦 𑀔𑀦𑀣,_  
_𑀅𑀬𑁄 𑀤𑀦𑁆𑀢𑁂𑀳𑀺 𑀔𑀸𑀤𑀣𑁇_  


933\. _𑀲𑁂𑀮𑀁𑀯 𑀲𑀺𑀭𑀲𑀽𑀳𑀘𑁆𑀘,_  
_𑀧𑀸𑀢𑀸𑀮𑁂 𑀕𑀸𑀥𑀫𑁂𑀲𑀣;_  
_𑀔𑀸𑀡𑀼𑀁𑀯 𑀉𑀭𑀲𑀸𑀲𑀚𑁆𑀚,_  
_𑀦𑀺𑀩𑁆𑀩𑀺𑀚𑁆𑀚𑀸𑀧𑁂𑀣 𑀕𑁄𑀢𑀫𑀸”𑀢𑀺𑁇_  


934\. _“𑀤𑀤𑁆𑀤𑀮𑁆𑀮𑀫𑀸𑀦𑀸 𑀆𑀕𑀜𑁆𑀙𑀼𑀁,_  
_𑀢𑀡𑁆𑀳𑀸 𑀘 𑀅𑀭𑀢𑀻 𑀭𑀕𑀸;_  
_𑀢𑀸 𑀢𑀢𑁆𑀣 𑀧𑀦𑀼𑀤𑀻 𑀲𑀢𑁆𑀣𑀸,_  
_𑀢𑀽𑀮𑀁 𑀪𑀝𑁆𑀞𑀁𑀯 𑀫𑀸𑀮𑀼𑀢𑁄”𑀢𑀺𑁇_  


---

935\. 𑀢𑀢𑀺𑀬𑁄 𑀯𑀕𑁆𑀕𑁄𑁇



---

936\. 𑀢𑀲𑁆𑀲𑀼𑀤𑁆𑀤𑀸𑀦𑀁



937\. _𑀲𑀫𑁆𑀩𑀳𑀼𑀮𑀸 𑀲𑀫𑀺𑀤𑁆𑀥𑀺 𑀘,_  
_𑀕𑁄𑀥𑀺𑀓𑀁 𑀲𑀢𑁆𑀢𑀯𑀲𑁆𑀲𑀸𑀦𑀺;_  
_𑀥𑀻𑀢𑀭𑀁 𑀤𑁂𑀲𑀺𑀢𑀁 𑀩𑀼𑀤𑁆𑀥,_  
_𑀲𑁂𑀝𑁆𑀞𑁂𑀦 𑀇𑀫𑀁 𑀫𑀸𑀭𑀧𑀜𑁆𑀘𑀓𑀦𑁆𑀢𑀺𑁇_  


---

938\. 𑀫𑀸𑀭𑀲𑀁𑀬𑀼𑀢𑁆𑀢𑀁 𑀲𑀫𑀢𑁆𑀢𑀁𑁇



[Go to previous page (4.3.4 Sattavassānubandhasutta)](4.3.4.md) / [Go to parent page (4.3 Tatiyavagga)](../4.3.md) / [Go to next page (5 Bhikkhunīsaṃyutta)](../../5.md)


