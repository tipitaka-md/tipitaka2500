
[Home](/) / [12S1 Sagāthāvaggasaṃyuttapāḷi](../...md) / [4 Mārasaṃyutta](...md) / [4.3 Tatiyavagga](../12S1/4/4.3.md)

# 𑁪𑁇𑁩𑁇𑁪 𑀲𑀢𑁆𑀢𑀯𑀲𑁆𑀲𑀸𑀦𑀼𑀩𑀦𑁆𑀥𑀲𑀼𑀢𑁆𑀢

* 𑀫𑀸𑀭𑀲𑀁𑀬𑀼𑀢𑁆𑀢

* 𑀢𑀢𑀺𑀬𑀯𑀕𑁆𑀕

* 𑀲𑀢𑁆𑀢𑀯𑀲𑁆𑀲𑀸𑀦𑀼𑀩𑀦𑁆𑀥𑀲𑀼𑀢𑁆𑀢

(160.)

900\. 𑀏𑀯𑀁 𑀫𑁂 𑀲𑀼𑀢𑀁—  𑀏𑀓𑀁 𑀲𑀫𑀬𑀁 𑀪𑀕𑀯𑀸 𑀉𑀭𑀼𑀯𑁂𑀮𑀸𑀬𑀁 𑀯𑀺𑀳𑀭𑀢𑀺 𑀦𑀚𑁆𑀚𑀸 𑀦𑁂𑀭𑀜𑁆𑀚𑀭𑀸𑀬 𑀢𑀻𑀭𑁂 𑀅𑀚𑀧𑀸𑀮𑀦𑀺𑀕𑁆𑀭𑁄𑀥𑁂𑁇 𑀢𑁂𑀦 𑀔𑁄 𑀧𑀦 𑀲𑀫𑀬𑁂𑀦 𑀫𑀸𑀭𑁄 𑀧𑀸𑀧𑀺𑀫𑀸 𑀲𑀢𑁆𑀢𑀯𑀲𑁆𑀲𑀸𑀦𑀺 𑀪𑀕𑀯𑀦𑁆𑀢𑀁 𑀅𑀦𑀼𑀩𑀦𑁆𑀥𑁄 𑀳𑁄𑀢𑀺 𑀑𑀢𑀸𑀭𑀸𑀧𑁂𑀓𑁆𑀔𑁄 𑀑𑀢𑀸𑀭𑀁 𑀅𑀮𑀪𑀫𑀸𑀦𑁄𑁇 𑀅𑀣 𑀔𑁄 𑀫𑀸𑀭𑁄 𑀧𑀸𑀧𑀺𑀫𑀸 𑀬𑁂𑀦 𑀪𑀕𑀯𑀸 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀪𑀕𑀯𑀦𑁆𑀢𑀁 𑀕𑀸𑀣𑀸𑀬 𑀅𑀚𑁆𑀛𑀪𑀸𑀲𑀺—

901\. _“𑀲𑁄𑀓𑀸𑀯𑀢𑀺𑀡𑁆𑀡𑁄 𑀦𑀼 𑀯𑀦𑀫𑁆𑀳𑀺 𑀛𑀸𑀬𑀲𑀺,_  
_𑀯𑀺𑀢𑁆𑀢𑀁 𑀦𑀼 𑀚𑀻𑀦𑁄 𑀉𑀤 𑀧𑀢𑁆𑀣𑀬𑀸𑀦𑁄;_  
_𑀆𑀕𑀼𑀁 𑀦𑀼 𑀕𑀸𑀫𑀲𑁆𑀫𑀺𑀫𑀓𑀸𑀲𑀺 𑀓𑀺𑀜𑁆𑀘𑀺,_  
_𑀓𑀲𑁆𑀫𑀸 𑀚𑀦𑁂𑀦 𑀦 𑀓𑀭𑁄𑀲𑀺 𑀲𑀓𑁆𑀔𑀺𑀁;_  
_𑀲𑀓𑁆𑀔𑀻 𑀦 𑀲𑀫𑁆𑀧𑀚𑁆𑀚𑀢𑀺 𑀓𑁂𑀦𑀘𑀺 𑀢𑁂”𑀢𑀺𑁇_  


902\. _“𑀲𑁄𑀓𑀲𑁆𑀲 𑀫𑀽𑀮𑀁 𑀧𑀮𑀺𑀔𑀸𑀬 𑀲𑀩𑁆𑀩𑀁,_  
_𑀅𑀦𑀸𑀕𑀼 𑀛𑀸𑀬𑀸𑀫𑀺 𑀅𑀲𑁄𑀘𑀫𑀸𑀦𑁄;_  
_𑀙𑁂𑀢𑁆𑀯𑀸𑀦 𑀲𑀩𑁆𑀩𑀁 𑀪𑀯𑀮𑁄𑀪𑀚𑀧𑁆𑀧𑀁,_  
_𑀅𑀦𑀸𑀲𑀯𑁄 𑀛𑀸𑀬𑀸𑀫𑀺 𑀧𑀫𑀢𑁆𑀢𑀩𑀦𑁆𑀥𑀽”𑀢𑀺𑁇_  


903\. _“𑀬𑀁 𑀯𑀤𑀦𑁆𑀢𑀺 𑀫𑀫 𑀬𑀺𑀤𑀦𑁆𑀢𑀺,_  
_𑀬𑁂 𑀯𑀤𑀦𑁆𑀢𑀺 𑀫𑀫𑀦𑁆𑀢𑀺 𑀘;_  
_𑀏𑀢𑁆𑀣 𑀘𑁂 𑀢𑁂 𑀫𑀦𑁄 𑀅𑀢𑁆𑀣𑀺,_  
_𑀦 𑀫𑁂 𑀲𑀫𑀡 𑀫𑁄𑀓𑁆𑀔𑀲𑀻”𑀢𑀺𑁇_  


904\. _“𑀬𑀁 𑀯𑀤𑀦𑁆𑀢𑀺 𑀦 𑀢𑀁 𑀫𑀬𑁆𑀳𑀁,_  
_𑀬𑁂 𑀯𑀤𑀦𑁆𑀢𑀺 𑀦 𑀢𑁂 𑀅𑀳𑀁;_  
_𑀏𑀯𑀁 𑀧𑀸𑀧𑀺𑀫 𑀚𑀸𑀦𑀸𑀳𑀺,_  
_𑀦 𑀫𑁂 𑀫𑀕𑁆𑀕𑀫𑁆𑀧𑀺 𑀤𑀓𑁆𑀔𑀲𑀻”𑀢𑀺𑁇_  


905\. _“𑀲𑀘𑁂 𑀫𑀕𑁆𑀕𑀁 𑀅𑀦𑀼𑀩𑀼𑀤𑁆𑀥𑀁,_  
_𑀔𑁂𑀫𑀁 𑀅𑀫𑀢𑀕𑀸𑀫𑀺𑀦𑀁;_  
_𑀅𑀧𑁂𑀳𑀺 𑀕𑀘𑁆𑀙 𑀢𑁆𑀯𑀫𑁂𑀯𑁂𑀓𑁄,_  
_𑀓𑀺𑀫𑀜𑁆𑀜𑀫𑀦𑀼𑀲𑀸𑀲𑀲𑀻”𑀢𑀺𑁇_  


906\. _“𑀅𑀫𑀘𑁆𑀘𑀼𑀥𑁂𑀬𑁆𑀬𑀁 𑀧𑀼𑀘𑁆𑀙𑀦𑁆𑀢𑀺,_  
_𑀬𑁂 𑀚𑀦𑀸 𑀧𑀸𑀭𑀕𑀸𑀫𑀺𑀦𑁄;_  
_𑀢𑁂𑀲𑀸𑀳𑀁 𑀧𑀼𑀝𑁆𑀞𑁄 𑀅𑀓𑁆𑀔𑀸𑀫𑀺,_  
_𑀬𑀁 𑀲𑀘𑁆𑀘𑀁 𑀢𑀁 𑀦𑀺𑀭𑀽𑀧𑀥𑀺𑀦𑁆”𑀢𑀺𑁇_  


907\. “𑀲𑁂𑀬𑁆𑀬𑀣𑀸𑀧𑀺, 𑀪𑀦𑁆𑀢𑁂, 𑀕𑀸𑀫𑀲𑁆𑀲 𑀯𑀸 𑀦𑀺𑀕𑀫𑀲𑁆𑀲 𑀯𑀸 𑀅𑀯𑀺𑀤𑀽𑀭𑁂 𑀧𑁄𑀓𑁆𑀔𑀭𑀡𑀻𑁇 𑀢𑀢𑁆𑀭𑀲𑁆𑀲 𑀓𑀓𑁆𑀓𑀝𑀓𑁄𑁇 𑀅𑀣 𑀔𑁄, 𑀪𑀦𑁆𑀢𑁂, 𑀲𑀫𑁆𑀩𑀳𑀼𑀮𑀸 𑀓𑀼𑀫𑀸𑀭𑀓𑀸 𑀯𑀸 𑀓𑀼𑀫𑀸𑀭𑀺𑀓𑀸𑀬𑁄 𑀯𑀸 𑀢𑀫𑁆𑀳𑀸 𑀕𑀸𑀫𑀸 𑀯𑀸 𑀦𑀺𑀕𑀫𑀸 𑀯𑀸 𑀦𑀺𑀓𑁆𑀔𑀫𑀺𑀢𑁆𑀯𑀸 𑀬𑁂𑀦 𑀲𑀸 𑀧𑁄𑀓𑁆𑀔𑀭𑀡𑀻 𑀢𑁂𑀦𑀼𑀧𑀲𑀗𑁆𑀓𑀫𑁂𑀬𑁆𑀬𑀼𑀁; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀢𑀁 𑀓𑀓𑁆𑀓𑀝𑀓𑀁 𑀉𑀤𑀓𑀸 𑀉𑀤𑁆𑀥𑀭𑀺𑀢𑁆𑀯𑀸 𑀣𑀮𑁂 𑀧𑀢𑀺𑀝𑁆𑀞𑀧𑁂𑀬𑁆𑀬𑀼𑀁𑁇 𑀬𑀁 𑀬𑀤𑁂𑀯 𑀳𑀺 𑀲𑁄, 𑀪𑀦𑁆𑀢𑁂, 𑀓𑀓𑁆𑀓𑀝𑀓𑁄 𑀅𑀍𑀅𑀁 𑀅𑀪𑀺𑀦𑀺𑀦𑁆𑀦𑀸𑀫𑁂𑀬𑁆𑀬 𑀢𑀁 𑀢𑀤𑁂𑀯 𑀢𑁂 𑀓𑀼𑀫𑀸𑀭𑀓𑀸 𑀯𑀸 𑀓𑀼𑀫𑀸𑀭𑀺𑀓𑀸𑀬𑁄 𑀯𑀸 𑀓𑀝𑁆𑀞𑁂𑀦 𑀯𑀸 𑀓𑀣𑀮𑀸𑀬 𑀯𑀸 𑀲𑀜𑁆𑀙𑀺𑀦𑁆𑀤𑁂𑀬𑁆𑀬𑀼𑀁 𑀲𑀫𑁆𑀪𑀜𑁆𑀚𑁂𑀬𑁆𑀬𑀼𑀁 𑀲𑀫𑁆𑀧𑀮𑀺𑀪𑀜𑁆𑀚𑁂𑀬𑁆𑀬𑀼𑀁𑁇 𑀏𑀯𑀜𑁆𑀳𑀺 𑀲𑁄, 𑀪𑀦𑁆𑀢𑁂, 𑀓𑀓𑁆𑀓𑀝𑀓𑁄 𑀲𑀩𑁆𑀩𑁂𑀳𑀺 𑀅𑀍𑀏𑀳𑀺 𑀲𑀜𑁆𑀙𑀺𑀦𑁆𑀦𑁂𑀳𑀺 𑀲𑀫𑁆𑀪𑀕𑁆𑀕𑁂𑀳𑀺 𑀲𑀫𑁆𑀧𑀮𑀺𑀪𑀕𑁆𑀕𑁂𑀳𑀺 𑀅𑀪𑀩𑁆𑀩𑁄 𑀢𑀁 𑀧𑁄𑀓𑁆𑀔𑀭𑀡𑀺𑀁 𑀑𑀢𑀭𑀺𑀢𑀼𑀁𑁇 𑀏𑀯𑀫𑁂𑀯 𑀔𑁄, 𑀪𑀦𑁆𑀢𑁂, 𑀬𑀸𑀦𑀺 𑀓𑀸𑀦𑀺𑀘𑀺 𑀯𑀺𑀲𑀽𑀓𑀸𑀬𑀺𑀓𑀸𑀦𑀺 𑀯𑀺𑀲𑁂𑀯𑀺𑀢𑀸𑀦𑀺 𑀯𑀺𑀧𑁆𑀨𑀦𑁆𑀤𑀺𑀢𑀸𑀦𑀺, 𑀲𑀩𑁆𑀩𑀸𑀦𑀺 𑀢𑀸𑀦𑀺 𑀪𑀕𑀯𑀢𑀸 𑀲𑀜𑁆𑀙𑀺𑀦𑁆𑀦𑀸𑀦𑀺 𑀲𑀫𑁆𑀪𑀕𑁆𑀕𑀸𑀦𑀺 𑀲𑀫𑁆𑀧𑀮𑀺𑀪𑀕𑁆𑀕𑀸𑀦𑀺𑁇 𑀅𑀪𑀩𑁆𑀩𑁄 𑀤𑀸𑀦𑀸𑀳𑀁, 𑀪𑀦𑁆𑀢𑁂, 𑀧𑀼𑀦 𑀪𑀕𑀯𑀦𑁆𑀢𑀁 𑀉𑀧𑀲𑀗𑁆𑀓𑀫𑀺𑀢𑀼𑀁 𑀬𑀤𑀺𑀤𑀁 𑀑𑀢𑀸𑀭𑀸𑀧𑁂𑀓𑁆𑀔𑁄”𑀢𑀺𑁇 𑀅𑀣 𑀔𑁄 𑀫𑀸𑀭𑁄 𑀧𑀸𑀧𑀺𑀫𑀸 𑀪𑀕𑀯𑀢𑁄 𑀲𑀦𑁆𑀢𑀺𑀓𑁂 𑀇𑀫𑀸 𑀦𑀺𑀩𑁆𑀩𑁂𑀚𑀦𑀻𑀬𑀸 𑀕𑀸𑀣𑀸𑀬𑁄 𑀅𑀪𑀸𑀲𑀺—

908\. _“𑀫𑁂𑀤𑀯𑀡𑁆𑀡𑀜𑁆𑀘 𑀧𑀸𑀲𑀸𑀡𑀁,_  
_𑀯𑀸𑀬𑀲𑁄 𑀅𑀦𑀼𑀧𑀭𑀺𑀬𑀕𑀸;_  
_𑀅𑀧𑁂𑀢𑁆𑀣 𑀫𑀼𑀤𑀼𑀁 𑀯𑀺𑀦𑁆𑀤𑁂𑀫,_  
_𑀅𑀧𑀺 𑀅𑀲𑁆𑀲𑀸𑀤𑀦𑀸 𑀲𑀺𑀬𑀸𑁇_  


909\. _𑀅𑀮𑀤𑁆𑀥𑀸 𑀢𑀢𑁆𑀣 𑀅𑀲𑁆𑀲𑀸𑀤𑀁,_  
_𑀯𑀸𑀬𑀲𑁂𑀢𑁆𑀢𑁄 𑀅𑀧𑀓𑁆𑀓𑀫𑁂;_  
_𑀓𑀸𑀓𑁄𑀯 𑀲𑁂𑀮𑀫𑀸𑀲𑀚𑁆𑀚,_  
_𑀦𑀺𑀩𑁆𑀩𑀺𑀚𑁆𑀚𑀸𑀧𑁂𑀫 𑀕𑁄𑀢𑀫𑀸”𑀢𑀺𑁇_  


[Go to previous page (4.3.3 Godhikasutta)](4.3.3.md) / [Go to parent page (4.3 Tatiyavagga)](../12S1/4/4.3.md) / [Go to next page (4.3.5 Māradhītusutta)](4.3.5.md)


