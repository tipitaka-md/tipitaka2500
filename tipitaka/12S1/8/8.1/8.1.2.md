
[Home](/) / [12S1 Sagāthāvaggasaṃyuttapāḷi](../../../12S1.md) / [8 Vaṅgīsasaṃyutta](../../8.md) / [8.1 Vaṅgīsavagga](../8.1.md)

# 𑁮𑁇𑁧𑁇𑁨 𑀅𑀭𑀢𑀻𑀲𑀼𑀢𑁆𑀢

* 𑀯𑀗𑁆𑀕𑀻𑀲𑀲𑀁𑀬𑀼𑀢𑁆𑀢

* 𑀯𑀗𑁆𑀕𑀻𑀲𑀯𑀕𑁆𑀕

* 𑀅𑀭𑀢𑀻𑀲𑀼𑀢𑁆𑀢

(210.)

1306\. 𑀏𑀓𑀁 𑀲𑀫𑀬𑀁…𑀧𑁂…  𑀆𑀬𑀲𑁆𑀫𑀸 𑀯𑀗𑁆𑀕𑀻𑀲𑁄 𑀆𑀍𑀅𑀯𑀺𑀬𑀁 𑀯𑀺𑀳𑀭𑀢𑀺 𑀅𑀕𑁆𑀕𑀸𑀍𑀅𑀯𑁂 𑀘𑁂𑀢𑀺𑀬𑁂 𑀆𑀬𑀲𑁆𑀫𑀢𑀸 𑀦𑀺𑀕𑁆𑀭𑁄𑀥𑀓𑀧𑁆𑀧𑁂𑀦 𑀉𑀧𑀚𑁆𑀛𑀸𑀬𑁂𑀦 𑀲𑀤𑁆𑀥𑀺𑀁𑁇 𑀢𑁂𑀦 𑀔𑁄 𑀧𑀦 𑀲𑀫𑀬𑁂𑀦 𑀆𑀬𑀲𑁆𑀫𑀸 𑀦𑀺𑀕𑁆𑀭𑁄𑀥𑀓𑀧𑁆𑀧𑁄 𑀧𑀘𑁆𑀙𑀸𑀪𑀢𑁆𑀢𑀁 𑀧𑀺𑀡𑁆𑀟𑀧𑀸𑀢𑀧𑀝𑀺𑀓𑁆𑀓𑀦𑁆𑀢𑁄 𑀯𑀺𑀳𑀸𑀭𑀁 𑀧𑀯𑀺𑀲𑀢𑀺, 𑀲𑀸𑀬𑀁 𑀯𑀸 𑀦𑀺𑀓𑁆𑀔𑀫𑀢𑀺 𑀅𑀧𑀭𑀚𑁆𑀚𑀼 𑀯𑀸 𑀓𑀸𑀮𑁂𑁇 𑀢𑁂𑀦 𑀔𑁄 𑀧𑀦 𑀲𑀫𑀬𑁂𑀦 𑀆𑀬𑀲𑁆𑀫𑀢𑁄 𑀯𑀗𑁆𑀕𑀻𑀲𑀲𑁆𑀲 𑀅𑀦𑀪𑀺𑀭𑀢𑀺 𑀉𑀧𑁆𑀧𑀦𑁆𑀦𑀸 𑀳𑁄𑀢𑀺, 𑀭𑀸𑀕𑁄 𑀘𑀺𑀢𑁆𑀢𑀁 𑀅𑀦𑀼𑀤𑁆𑀥𑀁𑀲𑁂𑀢𑀺𑁇 𑀅𑀣 𑀔𑁄 𑀆𑀬𑀲𑁆𑀫𑀢𑁄 𑀯𑀗𑁆𑀕𑀻𑀲𑀲𑁆𑀲 𑀏𑀢𑀤𑀳𑁄𑀲𑀺—  “𑀅𑀮𑀸𑀪𑀸 𑀯𑀢 𑀫𑁂, 𑀦 𑀯𑀢 𑀫𑁂 𑀮𑀸𑀪𑀸; 𑀤𑀼𑀮𑁆𑀮𑀤𑁆𑀥𑀁 𑀯𑀢 𑀫𑁂, 𑀦 𑀯𑀢 𑀫𑁂 𑀲𑀼𑀮𑀤𑁆𑀥𑀁; 𑀬𑀲𑁆𑀲 𑀫𑁂 𑀅𑀦𑀪𑀺𑀭𑀢𑀺 𑀉𑀧𑁆𑀧𑀦𑁆𑀦𑀸, 𑀭𑀸𑀕𑁄 𑀘𑀺𑀢𑁆𑀢𑀁 𑀅𑀦𑀼𑀤𑁆𑀥𑀁𑀲𑁂𑀢𑀺; 𑀢𑀁 𑀓𑀼𑀢𑁂𑀢𑁆𑀣 𑀮𑀩𑁆𑀪𑀸, 𑀬𑀁 𑀫𑁂 𑀧𑀭𑁄 𑀅𑀦𑀪𑀺𑀭𑀢𑀺𑀁 𑀯𑀺𑀦𑁄𑀤𑁂𑀢𑁆𑀯𑀸 𑀅𑀪𑀺𑀭𑀢𑀺𑀁 𑀉𑀧𑁆𑀧𑀸𑀤𑁂𑀬𑁆𑀬𑁇 𑀬𑀦𑁆𑀦𑀽𑀦𑀸𑀳𑀁 𑀅𑀢𑁆𑀢𑀦𑀸𑀯 𑀅𑀢𑁆𑀢𑀦𑁄 𑀅𑀦𑀪𑀺𑀭𑀢𑀺𑀁 𑀯𑀺𑀦𑁄𑀤𑁂𑀢𑁆𑀯𑀸 𑀅𑀪𑀺𑀭𑀢𑀺𑀁 𑀉𑀧𑁆𑀧𑀸𑀤𑁂𑀬𑁆𑀬𑀦𑁆”𑀢𑀺𑁇 𑀅𑀣 𑀔𑁄 𑀆𑀬𑀲𑁆𑀫𑀸 𑀯𑀗𑁆𑀕𑀻𑀲𑁄 𑀅𑀢𑁆𑀢𑀦𑀸𑀯 𑀅𑀢𑁆𑀢𑀦𑁄 𑀅𑀦𑀪𑀺𑀭𑀢𑀺𑀁 𑀯𑀺𑀦𑁄𑀤𑁂𑀢𑁆𑀯𑀸 𑀅𑀪𑀺𑀭𑀢𑀺𑀁 𑀉𑀧𑁆𑀧𑀸𑀤𑁂𑀢𑁆𑀯𑀸 𑀢𑀸𑀬𑀁 𑀯𑁂𑀮𑀸𑀬𑀁 𑀇𑀫𑀸 𑀕𑀸𑀣𑀸𑀬𑁄 𑀅𑀪𑀸𑀲𑀺—

1307\. _“𑀅𑀭𑀢𑀺𑀜𑁆𑀘 𑀭𑀢𑀺𑀜𑁆𑀘 𑀧𑀳𑀸𑀬,_  
_𑀲𑀩𑁆𑀩𑀲𑁄 𑀕𑁂𑀳𑀲𑀺𑀢𑀜𑁆𑀘 𑀯𑀺𑀢𑀓𑁆𑀓𑀁;_  
_𑀯𑀦𑀣𑀁 𑀦 𑀓𑀭𑁂𑀬𑁆𑀬 𑀓𑀼𑀳𑀺𑀜𑁆𑀘𑀺,_  
_𑀦𑀺𑀩𑁆𑀩𑀦𑀣𑁄 𑀅𑀭𑀢𑁄 𑀲 𑀳𑀺 𑀪𑀺𑀓𑁆𑀔𑀼𑁇_  


1308\. _𑀬𑀫𑀺𑀥 𑀧𑀣𑀯𑀺𑀜𑁆𑀘 𑀯𑁂𑀳𑀸𑀲𑀁,_  
_𑀭𑀽𑀧𑀕𑀢𑀜𑁆𑀘 𑀚𑀕𑀢𑁄𑀕𑀥𑀁;_  
_𑀓𑀺𑀜𑁆𑀘𑀺 𑀧𑀭𑀺𑀚𑀻𑀬𑀢𑀺 𑀲𑀩𑁆𑀩𑀫𑀦𑀺𑀘𑁆𑀘𑀁,_  
_𑀏𑀯𑀁 𑀲𑀫𑁂𑀘𑁆𑀘 𑀘𑀭𑀦𑁆𑀢𑀺 𑀫𑀼𑀢𑀢𑁆𑀢𑀸𑁇_  


1309\. _𑀉𑀧𑀥𑀻𑀲𑀼 𑀚𑀦𑀸 𑀕𑀥𑀺𑀢𑀸𑀲𑁂,_  
_𑀤𑀺𑀝𑁆𑀞𑀲𑀼𑀢𑁂 𑀧𑀝𑀺𑀖𑁂 𑀘 𑀫𑀼𑀢𑁂 𑀘;_  
_𑀏𑀢𑁆𑀣 𑀯𑀺𑀦𑁄𑀤𑀬 𑀙𑀦𑁆𑀤𑀫𑀦𑁂𑀚𑁄,_  
_𑀬𑁄 𑀏𑀢𑁆𑀣 𑀦 𑀮𑀺𑀫𑁆𑀧𑀢𑀺 𑀢𑀁 𑀫𑀼𑀦𑀺𑀫𑀸𑀳𑀼𑁇_  


1310\. _𑀅𑀣 𑀲𑀝𑁆𑀞𑀺𑀦𑀺𑀲𑁆𑀲𑀺𑀢𑀸 𑀲𑀯𑀺𑀢𑀓𑁆𑀓𑀸,_  
_𑀧𑀼𑀣𑀽 𑀚𑀦𑀢𑀸𑀬 𑀅𑀥𑀫𑁆𑀫𑀸 𑀦𑀺𑀯𑀺𑀝𑁆𑀞𑀸;_  
_𑀦 𑀘 𑀯𑀕𑁆𑀕𑀕𑀢𑀲𑁆𑀲 𑀓𑀼𑀳𑀺𑀜𑁆𑀘𑀺,_  
_𑀦𑁄 𑀧𑀦 𑀤𑀼𑀝𑁆𑀞𑀼𑀮𑁆𑀮𑀪𑀸𑀡𑀻 𑀲 𑀪𑀺𑀓𑁆𑀔𑀼𑁇_  


1311\. _𑀤𑀩𑁆𑀩𑁄 𑀘𑀺𑀭𑀭𑀢𑁆𑀢𑀲𑀫𑀸𑀳𑀺𑀢𑁄,_  
_𑀅𑀓𑀼𑀳𑀓𑁄 𑀦𑀺𑀧𑀓𑁄 𑀅𑀧𑀺𑀳𑀸𑀮𑀼;_  
_𑀲𑀦𑁆𑀢𑀁 𑀧𑀤𑀁 𑀅𑀚𑁆𑀛𑀕𑀫𑀸 𑀫𑀼𑀦𑀺 𑀧𑀝𑀺𑀘𑁆𑀘,_  
_𑀧𑀭𑀺𑀦𑀺𑀩𑁆𑀩𑀼𑀢𑁄 𑀓𑀗𑁆𑀔𑀢𑀺 𑀓𑀸𑀮𑀦𑁆”𑀢𑀺𑁇_  


[Go to previous page (8.1.1 Nikkhantasutta)](8.1.1.md) / [Go to parent page (8.1 Vaṅgīsavagga)](../8.1.md) / [Go to next page (8.1.3 Pesalasutta)](8.1.3.md)


