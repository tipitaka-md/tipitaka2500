---
title: 8.1.4 Ānandasutta
path: /tipitaka/12S1/8/8.1/8.1.4
ref: 273826
breadcrumbs:
  - name: Home
    link: /
  - name: 12S1 Sagāthāvaggasaṃyuttapāḷi
    link: /tipitaka/12S1
  - name: 8 Vaṅgīsasaṃyutta
    link: /tipitaka/12S1/8
  - name: 8.1 Vaṅgīsavagga
    link: /tipitaka/12S1/8/8.1
prevL: /tipitaka/12S1/8/8.1/8.1.3
upL: /tipitaka/12S1/8/8.1
nextL: /tipitaka/12S1/8/8.1/8.1.5
---

# 8.1.4 Ānandasutta

### Vaṅgīsasaṃyutta

### Vaṅgīsavagga

### Ānandasutta

(212.)

1317. Ekaṃ samayaṃ āyasmā ānando sāvatthiyaṃ viharati jetavane anāthapiṇḍikassa ārāme. Atha kho āyasmā ānando pubbaṇhasamayaṃ nivāsetvā pattacīvaramādāya sāvatthiṃ piṇḍāya pāvisi āyasmatā vaṅgīsena pacchāsamaṇena. Tena kho pana samayena āyasmato vaṅgīsassa anabhirati uppannā hoti, rāgo cittaṃ anuddhaṃseti. Atha kho āyasmā vaṅgīso āyasmantaṃ ānandaṃ gāthāya ajjhabhāsi—

1318. _“Kāmarāgena ḍayhāmi,_  
_cittaṃ me pariḍayhati;_  
_Sādhu nibbāpanaṃ brūhi,_  
_anukampāya gotamā”ti._  


1319. _“Saññāya vipariyesā,_  
_cittaṃ te pariḍayhati;_  
_Nimittaṃ parivajjehi,_  
_subhaṃ rāgūpasaṃhitaṃ._  


1320. _Saṅkhāre parato passa,_  
_dukkhato mā ca attato;_  
_Nibbāpehi mahārāgaṃ,_  
_mā ḍayhittho punappunaṃ._  


1321. _Asubhāya cittaṃ bhāvehi,_  
_ekaggaṃ susamāhitaṃ;_  
_Sati kāyagatā tyatthu,_  
_nibbidābahulo bhava._  


1322. _Animittañca bhāvehi,_  
_mānānusayamujjaha;_  
_Tato mānābhisamayā,_  
_upasanto carissasī”ti._  



