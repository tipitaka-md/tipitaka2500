
[Home](/) / [12S1 Sagāthāvaggasaṃyuttapāḷi](../../../12S1.md) / [8 Vaṅgīsasaṃyutta](../../8.md) / [8.1 Vaṅgīsavagga](../8.1.md)

# 𑁮𑁇𑁧𑁇𑁮 𑀧𑀭𑁄𑀲𑀳𑀲𑁆𑀲𑀲𑀼𑀢𑁆𑀢

### 𑀯𑀗𑁆𑀕𑀻𑀲𑀲𑀁𑀬𑀼𑀢𑁆𑀢

### 𑀯𑀗𑁆𑀕𑀻𑀲𑀯𑀕𑁆𑀕

### 𑀧𑀭𑁄𑀲𑀳𑀲𑁆𑀲𑀲𑀼𑀢𑁆𑀢

(216.)

1345\. 𑀏𑀓𑀁 𑀲𑀫𑀬𑀁 𑀪𑀕𑀯𑀸 𑀲𑀸𑀯𑀢𑁆𑀣𑀺𑀬𑀁 𑀯𑀺𑀳𑀭𑀢𑀺 𑀚𑁂𑀢𑀯𑀦𑁂 𑀅𑀦𑀸𑀣𑀧𑀺𑀡𑁆𑀟𑀺𑀓𑀲𑁆𑀲 𑀆𑀭𑀸𑀫𑁂 𑀫𑀳𑀢𑀸 𑀪𑀺𑀓𑁆𑀔𑀼𑀲𑀁𑀖𑁂𑀦 𑀲𑀤𑁆𑀥𑀺𑀁 𑀅𑀟𑁆𑀠𑀢𑁂𑀮𑀲𑁂𑀳𑀺 𑀪𑀺𑀓𑁆𑀔𑀼𑀲𑀢𑁂𑀳𑀺𑁇 𑀢𑁂𑀦 𑀔𑁄 𑀧𑀦 𑀲𑀫𑀬𑁂𑀦 𑀪𑀕𑀯𑀸 𑀪𑀺𑀓𑁆𑀔𑀽 𑀦𑀺𑀩𑁆𑀩𑀸𑀦𑀧𑀝𑀺𑀲𑀁𑀬𑀼𑀢𑁆𑀢𑀸𑀬 𑀥𑀫𑁆𑀫𑀺𑀬𑀸 𑀓𑀣𑀸𑀬 𑀲𑀦𑁆𑀤𑀲𑁆𑀲𑁂𑀢𑀺 𑀲𑀫𑀸𑀤𑀧𑁂𑀢𑀺 𑀲𑀫𑀼𑀢𑁆𑀢𑁂𑀚𑁂𑀢𑀺 𑀲𑀫𑁆𑀧𑀳𑀁𑀲𑁂𑀢𑀺𑁇 𑀢𑁂 𑀘 𑀪𑀺𑀓𑁆𑀔𑀽 𑀅𑀝𑁆𑀞𑀺𑀁 𑀓𑀢𑁆𑀯𑀸 𑀫𑀦𑀲𑀺 𑀓𑀢𑁆𑀯𑀸 𑀲𑀩𑁆𑀩𑀘𑁂𑀢𑀲𑀸 𑀲𑀫𑀦𑁆𑀦𑀸𑀳𑀭𑀺𑀢𑁆𑀯𑀸 𑀑𑀳𑀺𑀢𑀲𑁄𑀢𑀸 𑀥𑀫𑁆𑀫𑀁 𑀲𑀼𑀡𑀦𑁆𑀢𑀺𑁇 𑀅𑀣 𑀔𑁄 𑀆𑀬𑀲𑁆𑀫𑀢𑁄 𑀯𑀗𑁆𑀕𑀻𑀲𑀲𑁆𑀲 𑀏𑀢𑀤𑀳𑁄𑀲𑀺—  “𑀅𑀬𑀁 𑀔𑁄 𑀪𑀕𑀯𑀸 𑀪𑀺𑀓𑁆𑀔𑀽 𑀦𑀺𑀩𑁆𑀩𑀸𑀦𑀧𑀝𑀺𑀲𑀁𑀬𑀼𑀢𑁆𑀢𑀸𑀬 𑀥𑀫𑁆𑀫𑀺𑀬𑀸 𑀓𑀣𑀸𑀬 𑀲𑀦𑁆𑀤𑀲𑁆𑀲𑁂𑀢𑀺 𑀲𑀫𑀸𑀤𑀧𑁂𑀢𑀺 𑀲𑀫𑀼𑀢𑁆𑀢𑁂𑀚𑁂𑀢𑀺 𑀲𑀫𑁆𑀧𑀳𑀁𑀲𑁂𑀢𑀺𑁇 𑀢𑁂 𑀘 𑀪𑀺𑀓𑁆𑀔𑀽 𑀅𑀝𑁆𑀞𑀺𑀁 𑀓𑀢𑁆𑀯𑀸 𑀫𑀦𑀲𑀺 𑀓𑀢𑁆𑀯𑀸 𑀲𑀩𑁆𑀩𑀘𑁂𑀢𑀲𑀸 𑀲𑀫𑀦𑁆𑀦𑀸𑀳𑀭𑀺𑀢𑁆𑀯𑀸 𑀑𑀳𑀺𑀢𑀲𑁄𑀢𑀸 𑀥𑀫𑁆𑀫𑀁 𑀲𑀼𑀡𑀦𑁆𑀢𑀺𑁇 𑀬𑀦𑁆𑀦𑀽𑀦𑀸𑀳𑀁 𑀪𑀕𑀯𑀦𑁆𑀢𑀁 𑀲𑀫𑁆𑀫𑀼𑀔𑀸 𑀲𑀸𑀭𑀼𑀧𑁆𑀧𑀸𑀳𑀺 𑀕𑀸𑀣𑀸𑀳𑀺 𑀅𑀪𑀺𑀢𑁆𑀣𑀯𑁂𑀬𑁆𑀬𑀦𑁆”𑀢𑀺𑁇

1346\. 𑀅𑀣 𑀔𑁄 𑀆𑀬𑀲𑁆𑀫𑀸 𑀯𑀗𑁆𑀕𑀻𑀲𑁄 𑀉𑀝𑁆𑀞𑀸𑀬𑀸𑀲𑀦𑀸 𑀏𑀓𑀁𑀲𑀁 𑀉𑀢𑁆𑀢𑀭𑀸𑀲𑀗𑁆𑀕𑀁 𑀓𑀭𑀺𑀢𑁆𑀯𑀸 𑀬𑁂𑀦 𑀪𑀕𑀯𑀸 𑀢𑁂𑀦𑀜𑁆𑀚𑀮𑀺𑀁 𑀧𑀡𑀸𑀫𑁂𑀢𑁆𑀯𑀸 𑀪𑀕𑀯𑀦𑁆𑀢𑀁 𑀏𑀢𑀤𑀯𑁄𑀘—  “𑀧𑀝𑀺𑀪𑀸𑀢𑀺 𑀫𑀁, 𑀪𑀕𑀯𑀸, 𑀧𑀝𑀺𑀪𑀸𑀢𑀺 𑀫𑀁, 𑀲𑀼𑀕𑀢𑀸”𑀢𑀺𑁇 “𑀧𑀝𑀺𑀪𑀸𑀢𑀼 𑀢𑀁, 𑀯𑀗𑁆𑀕𑀻𑀲𑀸”𑀢𑀺 𑀪𑀕𑀯𑀸 𑀅𑀯𑁄𑀘𑁇 𑀅𑀣 𑀔𑁄 𑀆𑀬𑀲𑁆𑀫𑀸 𑀯𑀗𑁆𑀕𑀻𑀲𑁄 𑀪𑀕𑀯𑀦𑁆𑀢𑀁 𑀲𑀫𑁆𑀫𑀼𑀔𑀸 𑀲𑀸𑀭𑀼𑀧𑁆𑀧𑀸𑀳𑀺 𑀕𑀸𑀣𑀸𑀳𑀺 𑀅𑀪𑀺𑀢𑁆𑀣𑀯𑀺—

1347\. _“𑀧𑀭𑁄𑀲𑀳𑀲𑁆𑀲𑀁 𑀪𑀺𑀓𑁆𑀔𑀽𑀦𑀁,_  
_𑀲𑀼𑀕𑀢𑀁 𑀧𑀬𑀺𑀭𑀼𑀧𑀸𑀲𑀢𑀺;_  
_𑀤𑁂𑀲𑁂𑀦𑁆𑀢𑀁 𑀯𑀺𑀭𑀚𑀁 𑀥𑀫𑁆𑀫𑀁,_  
_𑀦𑀺𑀩𑁆𑀩𑀸𑀦𑀁 𑀅𑀓𑀼𑀢𑁄𑀪𑀬𑀁𑁇_  


1348\. _𑀲𑀼𑀡𑀦𑁆𑀢𑀺 𑀥𑀫𑁆𑀫𑀁 𑀯𑀺𑀫𑀮𑀁,_  
_𑀲𑀫𑁆𑀫𑀸𑀲𑀫𑁆𑀩𑀼𑀤𑁆𑀥𑀤𑁂𑀲𑀺𑀢𑀁;_  
_𑀲𑁄𑀪𑀢𑀺 𑀯𑀢 𑀲𑀫𑁆𑀩𑀼𑀤𑁆𑀥𑁄,_  
_𑀪𑀺𑀓𑁆𑀔𑀼𑀲𑀁𑀖𑀧𑀼𑀭𑀓𑁆𑀔𑀢𑁄𑁇_  


1349\. _𑀦𑀸𑀕𑀦𑀸𑀫𑁄𑀲𑀺 𑀪𑀕𑀯𑀸,_  
_𑀇𑀲𑀻𑀦𑀁 𑀇𑀲𑀺𑀲𑀢𑁆𑀢𑀫𑁄;_  
_𑀫𑀳𑀸𑀫𑁂𑀖𑁄𑀯 𑀳𑀼𑀢𑁆𑀯𑀸𑀦,_  
_𑀲𑀸𑀯𑀓𑁂 𑀅𑀪𑀺𑀯𑀲𑁆𑀲𑀢𑀺𑁇_  


1350\. _𑀤𑀺𑀯𑀸𑀯𑀺𑀳𑀸𑀭𑀸 𑀦𑀺𑀓𑁆𑀔𑀫𑁆𑀫,_  
_𑀲𑀢𑁆𑀣𑀼𑀤𑀲𑁆𑀲𑀦𑀓𑀫𑁆𑀬𑀢𑀸;_  
_𑀲𑀸𑀯𑀓𑁄 𑀢𑁂 𑀫𑀳𑀸𑀯𑀻𑀭,_  
_𑀧𑀸𑀤𑁂 𑀯𑀦𑁆𑀤𑀢𑀺 𑀯𑀗𑁆𑀕𑀺𑀲𑁄”𑀢𑀺𑁇_  


1351\. “𑀓𑀺𑀁 𑀦𑀼 𑀢𑁂, 𑀯𑀗𑁆𑀕𑀻𑀲, 𑀇𑀫𑀸 𑀕𑀸𑀣𑀸𑀬𑁄 𑀧𑀼𑀩𑁆𑀩𑁂 𑀧𑀭𑀺𑀯𑀺𑀢𑀓𑁆𑀓𑀺𑀢𑀸, 𑀉𑀤𑀸𑀳𑀼 𑀞𑀸𑀦𑀲𑁄𑀯 𑀢𑀁 𑀧𑀝𑀺𑀪𑀦𑁆𑀢𑀻”𑀢𑀺? “𑀦 𑀔𑁄 𑀫𑁂, 𑀪𑀦𑁆𑀢𑁂, 𑀇𑀫𑀸 𑀕𑀸𑀣𑀸𑀬𑁄 𑀧𑀼𑀩𑁆𑀩𑁂 𑀧𑀭𑀺𑀯𑀺𑀢𑀓𑁆𑀓𑀺𑀢𑀸, 𑀅𑀣 𑀔𑁄 𑀞𑀸𑀦𑀲𑁄𑀯 𑀫𑀁 𑀧𑀝𑀺𑀪𑀦𑁆𑀢𑀻”𑀢𑀺𑁇 “𑀢𑁂𑀦 𑀳𑀺 𑀢𑀁, 𑀯𑀗𑁆𑀕𑀻𑀲, 𑀪𑀺𑀬𑁆𑀬𑁄𑀲𑁄 𑀫𑀢𑁆𑀢𑀸𑀬 𑀧𑀼𑀩𑁆𑀩𑁂 𑀅𑀧𑀭𑀺𑀯𑀺𑀢𑀓𑁆𑀓𑀺𑀢𑀸 𑀕𑀸𑀣𑀸𑀬𑁄 𑀧𑀝𑀺𑀪𑀦𑁆𑀢𑀽”𑀢𑀺𑁇 “𑀏𑀯𑀁, 𑀪𑀦𑁆𑀢𑁂”𑀢𑀺 𑀔𑁄 𑀆𑀬𑀲𑁆𑀫𑀸 𑀯𑀗𑁆𑀕𑀻𑀲𑁄 𑀪𑀕𑀯𑀢𑁄 𑀧𑀝𑀺𑀲𑁆𑀲𑀼𑀢𑁆𑀯𑀸 𑀪𑀺𑀬𑁆𑀬𑁄𑀲𑁄 𑀫𑀢𑁆𑀢𑀸𑀬 𑀪𑀕𑀯𑀦𑁆𑀢𑀁 𑀧𑀼𑀩𑁆𑀩𑁂 𑀅𑀧𑀭𑀺𑀯𑀺𑀢𑀓𑁆𑀓𑀺𑀢𑀸𑀳𑀺 𑀕𑀸𑀣𑀸𑀳𑀺 𑀅𑀪𑀺𑀢𑁆𑀣𑀯𑀺—

1352\. _“𑀉𑀫𑁆𑀫𑀕𑁆𑀕𑀧𑀣𑀁 𑀫𑀸𑀭𑀲𑁆𑀲 𑀅𑀪𑀺𑀪𑀼𑀬𑁆𑀬,_  
_𑀘𑀭𑀲𑀺 𑀧𑀪𑀺𑀚𑁆𑀚 𑀔𑀺𑀮𑀸𑀦𑀺;_  
_𑀢𑀁 𑀧𑀲𑁆𑀲𑀣 𑀩𑀦𑁆𑀥𑀧𑀫𑀼𑀜𑁆𑀘𑀓𑀭𑀁,_  
_𑀅𑀲𑀺𑀢𑀁 𑀪𑀸𑀕𑀲𑁄 𑀧𑀯𑀺𑀪𑀚𑀁𑁇_  


1353\. _𑀑𑀖𑀲𑁆𑀲 𑀦𑀺𑀢𑁆𑀣𑀭𑀡𑀢𑁆𑀣𑀁,_  
_𑀅𑀦𑁂𑀓𑀯𑀺𑀳𑀺𑀢𑀁 𑀫𑀕𑁆𑀕𑀁 𑀅𑀓𑁆𑀔𑀸𑀲𑀺;_  
_𑀢𑀲𑁆𑀫𑀺𑀜𑁆𑀘𑁂 𑀅𑀫𑀢𑁂 𑀅𑀓𑁆𑀔𑀸𑀢𑁂,_  
_𑀥𑀫𑁆𑀫𑀤𑁆𑀤𑀲𑀸 𑀞𑀺𑀢𑀸 𑀅𑀲𑀁𑀳𑀻𑀭𑀸𑁇_  


1354\. _𑀧𑀚𑁆𑀚𑁄𑀢𑀓𑀭𑁄 𑀅𑀢𑀺𑀯𑀺𑀚𑁆𑀛,_  
_𑀲𑀩𑁆𑀩𑀝𑁆𑀞𑀺𑀢𑀻𑀦𑀁 𑀅𑀢𑀺𑀓𑁆𑀓𑀫𑀫𑀤𑁆𑀤𑀲;_  
_𑀜𑀢𑁆𑀯𑀸 𑀘 𑀲𑀘𑁆𑀙𑀺𑀓𑀢𑁆𑀯𑀸 𑀘,_  
_𑀅𑀕𑁆𑀕𑀁 𑀲𑁄 𑀤𑁂𑀲𑀬𑀺 𑀤𑀲𑀤𑁆𑀥𑀸𑀦𑀁𑁇_  


1355\. _𑀏𑀯𑀁 𑀲𑀼𑀤𑁂𑀲𑀺𑀢𑁂 𑀥𑀫𑁆𑀫𑁂,_  
_𑀓𑁄 𑀧𑀫𑀸𑀤𑁄 𑀯𑀺𑀚𑀸𑀦𑀢𑀁 𑀥𑀫𑁆𑀫𑀁;_  
_𑀢𑀲𑁆𑀫𑀸 𑀳𑀺 𑀢𑀲𑁆𑀲 𑀪𑀕𑀯𑀢𑁄 𑀲𑀸𑀲𑀦𑁂,_  
_𑀅𑀧𑁆𑀧𑀫𑀢𑁆𑀢𑁄 𑀲𑀤𑀸 𑀦𑀫𑀲𑁆𑀲𑀫𑀦𑀼𑀲𑀺𑀓𑁆𑀔𑁂”𑀢𑀺𑁇_  


[Go to previous page (8.1.7 Pavāraṇāsutta)](8.1.7.md) / [Go to parent page (8.1 Vaṅgīsavagga)](../8.1.md) / [Go to next page (8.1.9 Koṇḍaññasutta)](8.1.9.md)


