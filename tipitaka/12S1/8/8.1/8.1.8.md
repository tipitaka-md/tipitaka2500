---
title: 8.1.8 Parosahassasutta
path: /tipitaka/12S1/8/8.1/8.1.8
ref: 273830
breadcrumbs:
  - name: Home
    link: /
  - name: 12S1 Sagāthāvaggasaṃyuttapāḷi
    link: /tipitaka/12S1
  - name: 8 Vaṅgīsasaṃyutta
    link: /tipitaka/12S1/8
  - name: 8.1 Vaṅgīsavagga
    link: /tipitaka/12S1/8/8.1
prevL: /tipitaka/12S1/8/8.1/8.1.7
upL: /tipitaka/12S1/8/8.1
nextL: /tipitaka/12S1/8/8.1/8.1.9
---

# 8.1.8 Parosahassasutta

### Vaṅgīsasaṃyutta

### Vaṅgīsavagga

### Parosahassasutta

(216.)

1345. Ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme mahatā bhikkhusaṃghena saddhiṃ aḍḍhatelasehi bhikkhusatehi. Tena kho pana samayena bhagavā bhikkhū nibbānapaṭisaṃyuttāya dhammiyā kathāya sandasseti samādapeti samuttejeti sampahaṃseti. Te ca bhikkhū aṭṭhiṃ katvā manasi katvā sabbacetasā samannāharitvā ohitasotā dhammaṃ suṇanti. Atha kho āyasmato vaṅgīsassa etadahosi—  “ayaṃ kho bhagavā bhikkhū nibbānapaṭisaṃyuttāya dhammiyā kathāya sandasseti samādapeti samuttejeti sampahaṃseti. Te ca bhikkhū aṭṭhiṃ katvā manasi katvā sabbacetasā samannāharitvā ohitasotā dhammaṃ suṇanti. Yannūnāhaṃ bhagavantaṃ sammukhā sāruppāhi gāthāhi abhitthaveyyan”ti.

1346. Atha kho āyasmā vaṅgīso uṭṭhāyāsanā ekaṃsaṃ uttarāsaṅgaṃ karitvā yena bhagavā tenañjaliṃ paṇāmetvā bhagavantaṃ etadavoca—  “paṭibhāti maṃ, bhagavā, paṭibhāti maṃ, sugatā”ti. “Paṭibhātu taṃ, vaṅgīsā”ti bhagavā avoca. Atha kho āyasmā vaṅgīso bhagavantaṃ sammukhā sāruppāhi gāthāhi abhitthavi—

1347. _“Parosahassaṃ bhikkhūnaṃ,_  
_sugataṃ payirupāsati;_  
_Desentaṃ virajaṃ dhammaṃ,_  
_nibbānaṃ akutobhayaṃ._  


1348. _Suṇanti dhammaṃ vimalaṃ,_  
_sammāsambuddhadesitaṃ;_  
_Sobhati vata sambuddho,_  
_bhikkhusaṃghapurakkhato._  


1349. _Nāganāmosi bhagavā,_  
_isīnaṃ isisattamo;_  
_Mahāmeghova hutvāna,_  
_sāvake abhivassati._  


1350. _Divāvihārā nikkhamma,_  
_satthudassanakamyatā;_  
_Sāvako te mahāvīra,_  
_pāde vandati vaṅgiso”ti._  


1351. “Kiṃ nu te, vaṅgīsa, imā gāthāyo pubbe parivitakkitā, udāhu ṭhānasova taṃ paṭibhantī”ti? “Na kho me, bhante, imā gāthāyo pubbe parivitakkitā, atha kho ṭhānasova maṃ paṭibhantī”ti. “Tena hi taṃ, vaṅgīsa, bhiyyoso mattāya pubbe aparivitakkitā gāthāyo paṭibhantū”ti. “Evaṃ, bhante”ti kho āyasmā vaṅgīso bhagavato paṭissutvā bhiyyoso mattāya bhagavantaṃ pubbe aparivitakkitāhi gāthāhi abhitthavi—

1352. _“Ummaggapathaṃ mārassa abhibhuyya,_  
_Carasi pabhijja khilāni;_  
_Taṃ passatha bandhapamuñcakaraṃ,_  
_Asitaṃ bhāgaso pavibhajaṃ._  


1353. _Oghassa nittharaṇatthaṃ,_  
_Anekavihitaṃ maggaṃ akkhāsi;_  
_Tasmiñce amate akkhāte,_  
_Dhammaddasā ṭhitā asaṃhīrā._  


1354. _Pajjotakaro ativijjha,_  
_Sabbaṭṭhitīnaṃ atikkamamaddasa;_  
_Ñatvā ca sacchikatvā ca,_  
_Aggaṃ so desayi dasaddhānaṃ._  


1355. _Evaṃ sudesite dhamme,_  
_Ko pamādo vijānataṃ dhammaṃ;_  
_Tasmā hi tassa bhagavato sāsane,_  
_Appamatto sadā namassamanusikkhe”ti._  



