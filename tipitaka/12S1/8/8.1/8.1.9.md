
[Home](/) / [12S1 Sagāthāvaggasaṃyuttapāḷi](/tipitaka/12S1.md) / [8 Vaṅgīsasaṃyutta](/tipitaka/12S1/8.md) / [8.1 Vaṅgīsavagga](/tipitaka/12S1/8/8.1.md)

# 𑁮𑁇𑁧𑁇𑁯 𑀓𑁄𑀡𑁆𑀟𑀜𑁆𑀜𑀲𑀼𑀢𑁆𑀢

### 𑀯𑀗𑁆𑀕𑀻𑀲𑀲𑀁𑀬𑀼𑀢𑁆𑀢

### 𑀯𑀗𑁆𑀕𑀻𑀲𑀯𑀕𑁆𑀕

### 𑀓𑁄𑀡𑁆𑀟𑀜𑁆𑀜𑀲𑀼𑀢𑁆𑀢

(217.)

1356\. 𑀏𑀓𑀁 𑀲𑀫𑀬𑀁 𑀪𑀕𑀯𑀸 𑀭𑀸𑀚𑀕𑀳𑁂 𑀯𑀺𑀳𑀭𑀢𑀺 𑀯𑁂𑀍𑀉𑀯𑀦𑁂 𑀓𑀮𑀦𑁆𑀤𑀓𑀦𑀺𑀯𑀸𑀧𑁂𑁇 𑀅𑀣 𑀔𑁄 𑀆𑀬𑀲𑁆𑀫𑀸 𑀅𑀜𑁆𑀜𑀸𑀲𑀺𑀓𑁄𑀡𑁆𑀟𑀜𑁆𑀜𑁄 𑀲𑀼𑀘𑀺𑀭𑀲𑁆𑀲𑁂𑀯 𑀬𑁂𑀦 𑀪𑀕𑀯𑀸 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀪𑀕𑀯𑀢𑁄 𑀧𑀸𑀤𑁂𑀲𑀼 𑀲𑀺𑀭𑀲𑀸 𑀦𑀺𑀧𑀢𑀺𑀢𑁆𑀯𑀸 𑀪𑀕𑀯𑀢𑁄 𑀧𑀸𑀤𑀸𑀦𑀺 𑀫𑀼𑀔𑁂𑀦 𑀘 𑀧𑀭𑀺𑀘𑀼𑀫𑁆𑀩𑀢𑀺, 𑀧𑀸𑀡𑀻𑀳𑀺 𑀘 𑀧𑀭𑀺𑀲𑀫𑁆𑀩𑀸𑀳𑀢𑀺, 𑀦𑀸𑀫𑀜𑁆𑀘 𑀲𑀸𑀯𑁂𑀢𑀺—  “𑀓𑁄𑀡𑁆𑀟𑀜𑁆𑀜𑁄𑀳𑀁, 𑀪𑀕𑀯𑀸, 𑀓𑁄𑀡𑁆𑀟𑀜𑁆𑀜𑁄𑀳𑀁, 𑀲𑀼𑀕𑀢𑀸”𑀢𑀺𑁇 𑀅𑀣 𑀔𑁄 𑀆𑀬𑀲𑁆𑀫𑀢𑁄 𑀯𑀗𑁆𑀕𑀻𑀲𑀲𑁆𑀲 𑀏𑀢𑀤𑀳𑁄𑀲𑀺—  “𑀅𑀬𑀁 𑀔𑁄 𑀆𑀬𑀲𑁆𑀫𑀸 𑀅𑀜𑁆𑀜𑀸𑀲𑀺𑀓𑁄𑀡𑁆𑀟𑀜𑁆𑀜𑁄 𑀲𑀼𑀘𑀺𑀭𑀲𑁆𑀲𑁂𑀯 𑀬𑁂𑀦 𑀪𑀕𑀯𑀸 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀪𑀕𑀯𑀢𑁄 𑀧𑀸𑀤𑁂𑀲𑀼 𑀲𑀺𑀭𑀲𑀸 𑀦𑀺𑀧𑀢𑀺𑀢𑁆𑀯𑀸 𑀪𑀕𑀯𑀢𑁄 𑀧𑀸𑀤𑀸𑀦𑀺 𑀫𑀼𑀔𑁂𑀦 𑀘 𑀧𑀭𑀺𑀘𑀼𑀫𑁆𑀩𑀢𑀺, 𑀧𑀸𑀡𑀻𑀳𑀺 𑀘 𑀧𑀭𑀺𑀲𑀫𑁆𑀩𑀸𑀳𑀢𑀺, 𑀦𑀸𑀫𑀜𑁆𑀘 𑀲𑀸𑀯𑁂𑀢𑀺—  ‘𑀓𑁄𑀡𑁆𑀟𑀜𑁆𑀜𑁄𑀳𑀁, 𑀪𑀕𑀯𑀸, 𑀓𑁄𑀡𑁆𑀟𑀜𑁆𑀜𑁄𑀳𑀁, 𑀲𑀼𑀕𑀢𑀸’𑀢𑀺𑁇 𑀬𑀦𑁆𑀦𑀽𑀦𑀸𑀳𑀁 𑀆𑀬𑀲𑁆𑀫𑀦𑁆𑀢𑀁 𑀅𑀜𑁆𑀜𑀸𑀲𑀺𑀓𑁄𑀡𑁆𑀟𑀜𑁆𑀜𑀁 𑀪𑀕𑀯𑀢𑁄 𑀲𑀫𑁆𑀫𑀼𑀔𑀸 𑀲𑀸𑀭𑀼𑀧𑁆𑀧𑀸𑀳𑀺 𑀕𑀸𑀣𑀸𑀳𑀺 𑀅𑀪𑀺𑀢𑁆𑀣𑀯𑁂𑀬𑁆𑀬𑀦𑁆”𑀢𑀺𑁇

1357\. 𑀅𑀣 𑀔𑁄 𑀆𑀬𑀲𑁆𑀫𑀸 𑀯𑀗𑁆𑀕𑀻𑀲𑁄 𑀉𑀝𑁆𑀞𑀸𑀬𑀸𑀲𑀦𑀸 𑀏𑀓𑀁𑀲𑀁 𑀉𑀢𑁆𑀢𑀭𑀸𑀲𑀗𑁆𑀕𑀁 𑀓𑀭𑀺𑀢𑁆𑀯𑀸 𑀬𑁂𑀦 𑀪𑀕𑀯𑀸 𑀢𑁂𑀦𑀜𑁆𑀚𑀮𑀺𑀁 𑀧𑀡𑀸𑀫𑁂𑀢𑁆𑀯𑀸 𑀪𑀕𑀯𑀦𑁆𑀢𑀁 𑀏𑀢𑀤𑀯𑁄𑀘—  “𑀧𑀝𑀺𑀪𑀸𑀢𑀺 𑀫𑀁, 𑀪𑀕𑀯𑀸, 𑀧𑀝𑀺𑀪𑀸𑀢𑀺 𑀫𑀁, 𑀲𑀼𑀕𑀢𑀸”𑀢𑀺𑁇 “𑀧𑀝𑀺𑀪𑀸𑀢𑀼 𑀢𑀁, 𑀯𑀗𑁆𑀕𑀻𑀲𑀸”𑀢𑀺 𑀪𑀕𑀯𑀸 𑀅𑀯𑁄𑀘𑁇 𑀅𑀣 𑀔𑁄 𑀆𑀬𑀲𑁆𑀫𑀸 𑀯𑀗𑁆𑀕𑀻𑀲𑁄 𑀆𑀬𑀲𑁆𑀫𑀦𑁆𑀢𑀁 𑀅𑀜𑁆𑀜𑀸𑀲𑀺𑀓𑁄𑀡𑁆𑀟𑀜𑁆𑀜𑀁 𑀪𑀕𑀯𑀢𑁄 𑀲𑀫𑁆𑀫𑀼𑀔𑀸 𑀲𑀸𑀭𑀼𑀧𑁆𑀧𑀸𑀳𑀺 𑀕𑀸𑀣𑀸𑀳𑀺 𑀅𑀪𑀺𑀢𑁆𑀣𑀯𑀺—

1358\. _“𑀩𑀼𑀤𑁆𑀥𑀸𑀦𑀼𑀩𑀼𑀤𑁆𑀥𑁄 𑀲𑁄 𑀣𑁂𑀭𑁄,_  
_𑀓𑁄𑀡𑁆𑀟𑀜𑁆𑀜𑁄 𑀢𑀺𑀩𑁆𑀩𑀦𑀺𑀓𑁆𑀓𑀫𑁄;_  
_𑀮𑀸𑀪𑀻 𑀲𑀼𑀔𑀯𑀺𑀳𑀸𑀭𑀸𑀦𑀁,_  
_𑀯𑀺𑀯𑁂𑀓𑀸𑀦𑀁 𑀅𑀪𑀺𑀡𑁆𑀳𑀲𑁄𑁇_  


1359\. _𑀬𑀁 𑀲𑀸𑀯𑀓𑁂𑀦 𑀧𑀢𑁆𑀢𑀩𑁆𑀩𑀁,_  
_𑀲𑀢𑁆𑀣𑀼𑀲𑀸𑀲𑀦𑀓𑀸𑀭𑀺𑀦𑀸;_  
_𑀲𑀩𑁆𑀩𑀲𑁆𑀲 𑀢𑀁 𑀅𑀦𑀼𑀧𑁆𑀧𑀢𑁆𑀢𑀁,_  
_𑀅𑀧𑁆𑀧𑀫𑀢𑁆𑀢𑀲𑁆𑀲 𑀲𑀺𑀓𑁆𑀔𑀢𑁄𑁇_  


1360\. _𑀫𑀳𑀸𑀦𑀼𑀪𑀸𑀯𑁄 𑀢𑁂𑀯𑀺𑀚𑁆𑀚𑁄,_  
_𑀘𑁂𑀢𑁄𑀧𑀭𑀺𑀬𑀸𑀬𑀓𑁄𑀯𑀺𑀤𑁄;_  
_𑀓𑁄𑀡𑁆𑀟𑀜𑁆𑀜𑁄 𑀩𑀼𑀤𑁆𑀥𑀤𑀸𑀬𑀸𑀤𑁄,_  
_𑀧𑀸𑀤𑁂 𑀯𑀦𑁆𑀤𑀢𑀺 𑀲𑀢𑁆𑀣𑀼𑀦𑁄”𑀢𑀺𑁇_  


[Go to previous page (8.1.8 Parosahassasutta)](/tipitaka/12S1/8/8.1/8.1.8.md) / [Go to parent page (8.1 Vaṅgīsavagga)](/tipitaka/12S1/8/8.1.md) / [Go to next page (8.1.10 Moggallānasutta)](/tipitaka/12S1/8/8.1/8.1.10.md)


