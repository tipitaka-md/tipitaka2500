---
title: 8.1.12 Vaṅgīsasutta
path: /tipitaka/12S1/8/8.1/8.1.12
ref: 273834
breadcrumbs:
  - name: Home
    link: /
  - name: 12S1 Sagāthāvaggasaṃyuttapāḷi
    link: /tipitaka/12S1
  - name: 8 Vaṅgīsasaṃyutta
    link: /tipitaka/12S1/8
  - name: 8.1 Vaṅgīsavagga
    link: /tipitaka/12S1/8/8.1
prevL: /tipitaka/12S1/8/8.1/8.1.11
upL: /tipitaka/12S1/8/8.1
nextL: /tipitaka/12S1/9
---

# 8.1.12 Vaṅgīsasutta

### Vaṅgīsasaṃyutta

### Vaṅgīsavagga

### Vaṅgīsasutta

(220.)

1369. Ekaṃ samayaṃ āyasmā vaṅgīso sāvatthiyaṃ viharati jetavane anāthapiṇḍikassa ārāme. Tena kho pana samayena āyasmā vaṅgīso aciraarahattappatto hutvā vimuttisukhaṃ paṭisaṃvedī tāyaṃ velāyaṃ imā gāthāyo abhāsi—

1370. _“Kāveyyamattā vicarimha pubbe,_  
_Gāmā gāmaṃ purā puraṃ;_  
_Athaddasāma sambuddhaṃ,_  
_Saddhā no upapajjatha._  


1371. _So me dhammamadesesi,_  
_khandhāyatanadhātuyo;_  
_Tassāhaṃ dhammaṃ sutvāna,_  
_pabbajiṃ anagāriyaṃ._  


1372. _Bahunnaṃ vata atthāya,_  
_bodhiṃ ajjhagamā muni;_  
_Bhikkhūnaṃ bhikkhunīnañca,_  
_ye niyāmagataddasā._  


1373. _Svāgataṃ vata me āsi,_  
_mama buddhassa santike;_  
_Tisso vijjā anuppattā,_  
_kataṃ buddhassa sāsanaṃ._  


1374. _Pubbenivāsaṃ jānāmi,_  
_Dibbacakkhuṃ visodhitaṃ;_  
_Tevijjo iddhipattomhi,_  
_Cetopariyāyakovido”ti._  


===

1375. Tassuddānaṃ



1376. _Nikkhantaṃ arati ceva,_  
_pesalā atimaññanā;_  
_Ānandena subhāsitā,_  
_sāriputtapavāraṇā;_  
_Parosahassaṃ koṇḍañño,_  
_moggallānena gaggarā;_  
_Vaṅgīsena dvādasāti._  


===

1377. Vaṅgīsasaṃyuttaṃ samattaṃ.




