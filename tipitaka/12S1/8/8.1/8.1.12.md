
[Home](/) / [12S1 Sagāthāvaggasaṃyuttapāḷi](../../../12S1.md) / [8 Vaṅgīsasaṃyutta](../../8.md) / [8.1 Vaṅgīsavagga](../8.1.md)

# 8.1.12 Vaṅgīsasutta

* Vaṅgīsasaṃyutta

* Vaṅgīsavagga

* Vaṅgīsasutta

(220.)

1369\. Ekaṃ samayaṃ āyasmā vaṅgīso sāvatthiyaṃ viharati jetavane anāthapiṇḍikassa ārāme. Tena kho pana samayena āyasmā vaṅgīso aciraarahattappatto hutvā vimuttisukhaṃ paṭisaṃvedī tāyaṃ velāyaṃ imā gāthāyo abhāsi—

1370\. _“Kāveyyamattā vicarimha pubbe,_  
_Gāmā gāmaṃ purā puraṃ;_  
_Athaddasāma sambuddhaṃ,_  
_Saddhā no upapajjatha._  


1371\. _So me dhammamadesesi,_  
_khandhāyatanadhātuyo;_  
_Tassāhaṃ dhammaṃ sutvāna,_  
_pabbajiṃ anagāriyaṃ._  


1372\. _Bahunnaṃ vata atthāya,_  
_bodhiṃ ajjhagamā muni;_  
_Bhikkhūnaṃ bhikkhunīnañca,_  
_ye niyāmagataddasā._  


1373\. _Svāgataṃ vata me āsi,_  
_mama buddhassa santike;_  
_Tisso vijjā anuppattā,_  
_kataṃ buddhassa sāsanaṃ._  


1374\. _Pubbenivāsaṃ jānāmi,_  
_Dibbacakkhuṃ visodhitaṃ;_  
_Tevijjo iddhipattomhi,_  
_Cetopariyāyakovido”ti._  


---

1375\. Tassuddānaṃ



1376\. _Nikkhantaṃ arati ceva,_  
_pesalā atimaññanā;_  
_Ānandena subhāsitā,_  
_sāriputtapavāraṇā;_  
_Parosahassaṃ koṇḍañño,_  
_moggallānena gaggarā;_  
_Vaṅgīsena dvādasāti._  


---

1377\. Vaṅgīsasaṃyuttaṃ samattaṃ.



[Go to previous page (8.1.11 Gaggarāsutta)](8.1.11.md) / [Go to parent page (8.1 Vaṅgīsavagga)](../8.1.md) / [Go to next page (9 Vanasaṃyutta)](../../9.md)


