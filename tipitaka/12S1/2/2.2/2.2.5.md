
[Home](/) / [12S1 Sagāthāvaggasaṃyuttapāḷi](../../../12S1.md) / [2 Devaputtasaṃyutta](../../2.md) / [2.2 Anāthapiṇḍikavagga](../2.2.md)

# 2.2.5 Candanasutta

### Devaputtasaṃyutta

### Anāthapiṇḍikavagga

### Candanasutta

(96.)

442. Ekamantaṃ ṭhito kho candano devaputto bhagavantaṃ gāthāya ajjhabhāsi—

443. _“Kathaṃsu tarati oghaṃ,_  
_rattindivamatandito;_  
_Appatiṭṭhe anālambe,_  
_ko gambhīre na sīdatī”ti._  


444. _“Sabbadā sīlasampanno,_  
_Paññavā susamāhito;_  
_Āraddhavīriyo pahitatto,_  
_Oghaṃ tarati duttaraṃ._  


445. _Virato kāmasaññāya,_  
_rūpasaṃyojanātigo;_  
_Nandīrāgaparikkhīṇo,_  
_so gambhīre na sīdatī”ti._  


[Go to previous page (2.2.4 Nandanasutta)](2.2.4.md) / [Go to parent page (2.2 Anāthapiṇḍikavagga)](../2.2.md) / [Go to next page (2.2.6 Vāsudattasutta)](2.2.6.md)


