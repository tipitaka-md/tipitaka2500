
[Home](/) / [12S1 Sagāthāvaggasaṃyuttapāḷi](../../../12S1.md) / [2 Devaputtasaṃyutta](../../2.md) / [2.2 Anāthapiṇḍikavagga](../2.2.md)

# 2.2.10 Anāthapiṇḍikasutta

* Devaputtasaṃyutta

* Anāthapiṇḍikavagga

* Anāthapiṇḍikasutta

(101.)

462\. Ekamantaṃ ṭhito kho anāthapiṇḍiko devaputto bhagavato santike imā gāthāyo abhāsi—

463\. _“Idañhi taṃ jetavanaṃ,_  
_isisaṃghanisevitaṃ;_  
_Āvutthaṃ dhammarājena,_  
_pītisañjananaṃ mama._  


464\. _Kammaṃ vijjā ca dhammo ca,_  
_sīlaṃ jīvitamuttamaṃ;_  
_Etena maccā sujjhanti,_  
_na gottena dhanena vā._  


465\. _Tasmā hi paṇḍito poso,_  
_sampassaṃ atthamattano;_  
_Yoniso vicine dhammaṃ,_  
_evaṃ tattha visujjhati._  


466\. _Sāriputtova paññāya,_  
_sīlena upasamena ca;_  
_Yopi pāraṅgato bhikkhu,_  
_etāvaparamo siyā”ti._  


467\. Idamavoca anāthapiṇḍiko devaputto. Idaṃ vatvā bhagavantaṃ abhivādetvā padakkhiṇaṃ katvā tatthevantaradhāyi.

468\. Atha kho bhagavā tassā rattiyā accayena bhikkhū āmantesi—  “imaṃ, bhikkhave, rattiṃ aññataro devaputto abhikkantāya rattiyā abhikkantavaṇṇo kevalakappaṃ jetavanaṃ obhāsetvā yenāhaṃ tenupasaṅkami; upasaṅkamitvā maṃ abhivādetvā ekamantaṃ aṭṭhāsi. Ekamantaṃ ṭhito kho, bhikkhave, so devaputto mama santike imā gāthāyo abhāsi—

469\. _‘Idañhi taṃ jetavanaṃ,_  
_isisaṃghanisevitaṃ;_  
_Āvutthaṃ dhammarājena,_  
_pītisañjananaṃ mama._  


470\. _Kammaṃ vijjā ca dhammo ca,_  
_sīlaṃ jīvitamuttamaṃ;_  
_Etena maccā sujjhanti,_  
_na gottena dhanena vā._  


471\. _Tasmā hi paṇḍito poso,_  
_sampassaṃ atthamattano;_  
_Yoniso vicine dhammaṃ,_  
_evaṃ tattha visujjhati._  


472\. _Sāriputtova paññāya,_  
_sīlena upasamena ca;_  
_Yopi pāraṅgato bhikkhu,_  
_etāvaparamo siyā’ti._  


473\. Idamavoca, bhikkhave, so devaputto. Idaṃ vatvā maṃ abhivādetvā padakkhiṇaṃ katvā tatthevantaradhāyī”ti.

474\. Evaṃ vutte, āyasmā ānando bhagavantaṃ etadavoca—  “so hi nūna, bhante, anāthapiṇḍiko devaputto bhavissati. Anāthapiṇḍiko gahapati āyasmante sāriputte abhippasanno ahosī”ti. “Sādhu sādhu, ānanda, yāvatakaṃ kho, ānanda, takkāya pattabbaṃ anuppattaṃ taṃ tayā. Anāthapiṇḍiko hi so, ānanda, devaputto”ti.

---

475\. Anāthapiṇḍikavaggo dutiyo.



---

476\. Tassuddānaṃ



477\. _Candimaso ca veṇḍu ca,_  
_Dīghalaṭṭhi ca nandano;_  
_Candano vāsudatto ca,_  
_Subrahmā kakudhena ca;_  
_Uttaro navamo vutto,_  
_Dasamo anāthapiṇḍikoti._  


[Go to previous page (2.2.9 Uttarasutta)](2.2.9.md) / [Go to parent page (2.2 Anāthapiṇḍikavagga)](../2.2.md) / [Go to next page (2.3 Nānātitthiyavagga)](../2.3.md)


