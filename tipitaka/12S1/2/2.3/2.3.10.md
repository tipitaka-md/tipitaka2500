
[Home](/) / [12S1 Sagāthāvaggasaṃyuttapāḷi](../../../12S1.md) / [2 Devaputtasaṃyutta](../../2.md) / [2.3 Nānātitthiyavagga](../2.3.md)

# 2.3.10 Nānātitthiyasāvakasutta

* Devaputtasaṃyutta

* Nānātitthiyavagga

* Nānātitthiyasāvakasutta

(111.)

556\. Evaṃ me sutaṃ—  ekaṃ samayaṃ bhagavā rājagahe viharati veḷuvane kalandakanivāpe. Atha kho sambahulā nānātitthiyasāvakā devaputtā asamo ca sahali ca nīko ca ākoṭako ca vegabbhari ca māṇavagāmiyo ca abhikkantāya rattiyā abhikkantavaṇṇā kevalakappaṃ veḷuvanaṃ obhāsetvā yena bhagavā tenupasaṅkamiṃsu; upasaṅkamitvā bhagavantaṃ abhivādetvā ekamantaṃ aṭṭhaṃsu. Ekamantaṃ ṭhito kho asamo devaputto pūraṇaṃ kassapaṃ ārabbha bhagavato santike imaṃ gāthaṃ abhāsi—

557\. _“Idha chinditamārite,_  
_Hatajānīsu kassapo;_  
_Na pāpaṃ samanupassati,_  
_Puññaṃ vā pana attano;_  
_Sa ve vissāsamācikkhi,_  
_Satthā arahati mānanan”ti._  


558\. Atha kho sahali devaputto makkhaliṃ gosālaṃ ārabbha bhagavato santike imaṃ gāthaṃ abhāsi—

559\. _“Tapojigucchāya susaṃvutatto,_  
_Vācaṃ pahāya kalahaṃ janena;_  
_Samosavajjā virato saccavādī,_  
_Na hi nūna tādisaṃ karoti pāpan”ti._  


560\. Atha kho nīko devaputto nigaṇṭhaṃ nāṭaputtaṃ ārabbha bhagavato santike imaṃ gāthaṃ abhāsi—

561\. _“Jegucchī nipako bhikkhu,_  
_Cātuyāmasusaṃvuto;_  
_Diṭṭhaṃ sutañca ācikkhaṃ,_  
_Na hi nūna kibbisī siyā”ti._  


562\. Atha kho ākoṭako devaputto nānātitthiye ārabbha bhagavato santike imaṃ gāthaṃ abhāsi—

563\. _“Pakudhako kātiyāno nigaṇṭho,_  
_Ye cāpime makkhalipūraṇāse;_  
_Gaṇassa satthāro sāmaññappattā,_  
_Na hi nūna te sappurisehi dūre”ti._  


564\. Atha kho vegabbhari devaputto ākoṭakaṃ devaputtaṃ gāthāya paccabhāsi—

565\. _“Sahācaritena chavo sigālo,_  
_Na kotthuko sīhasamo kadāci;_  
_Naggo musāvādī gaṇassa satthā,_  
_Saṅkassarācāro na sataṃ sarikkho”ti._  


566\. Atha kho māro pāpimā begabbhariṃ devaputtaṃ anvāvisitvā bhagavato santike imaṃ gāthaṃ abhāsi—

567\. _“Tapojigucchāya āyuttā,_  
_pālayaṃ pavivekiyaṃ;_  
_Rūpe ca ye niviṭṭhāse,_  
_devalokābhinandino;_  
_Te ve sammānusāsanti,_  
_paralokāya mātiyā”ti._  


568\. Atha kho bhagavā “māro ayaṃ pāpimā” iti viditvā, māraṃ pāpimantaṃ gāthāya paccabhāsi—

569\. _“Ye keci rūpā idha vā huraṃ vā,_  
_Ye cantalikkhasmiṃ pabhāsavaṇṇā;_  
_Sabbeva te te namucippasatthā,_  
_Āmisaṃva macchānaṃ vadhāya khittā”ti._  


570\. Atha kho māṇavagāmiyo devaputto bhagavantaṃ ārabbha bhagavato santike imā gāthāyo abhāsi—

571\. _“Vipulo rājagahīyānaṃ,_  
_giri seṭṭho pavuccati;_  
_Seto himavataṃ seṭṭho,_  
_ādicco aghagāminaṃ._  


572\. _Samuddo udadhinaṃ seṭṭho,_  
_nakkhattānaṃva candimā;_  
_Sadevakassa lokassa,_  
_buddho aggo pavuccatī”ti._  


---

573\. Nānātitthiyavaggo tatiyo.



---

574\. Tassuddānaṃ



575\. _Sivo khemo ca serī ca,_  
_Ghaṭī jantu ca rohito;_  
_Nando nandivisālo ca,_  
_Susimo nānātitthiyena te dasāti._  


---

576\. Devaputtasaṃyuttaṃ samattaṃ.



[Go to previous page (2.3.9 Susimasutta)](2.3.9.md) / [Go to parent page (2.3 Nānātitthiyavagga)](../2.3.md) / [Go to next page (3 Kosalasaṃyutta)](../../3.md)


