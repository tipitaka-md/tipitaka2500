
[Home](/) / [12S1 Sagāthāvaggasaṃyuttapāḷi](../../../12S1.md) / [2 Devaputtasaṃyutta](../../2.md) / [2.3 Nānātitthiyavagga](../2.3.md)

# 𑁨𑁇𑁩𑁇𑁧𑁦 𑀦𑀸𑀦𑀸𑀢𑀺𑀢𑁆𑀣𑀺𑀬𑀲𑀸𑀯𑀓𑀲𑀼𑀢𑁆𑀢

* 𑀤𑁂𑀯𑀧𑀼𑀢𑁆𑀢𑀲𑀁𑀬𑀼𑀢𑁆𑀢

* 𑀦𑀸𑀦𑀸𑀢𑀺𑀢𑁆𑀣𑀺𑀬𑀯𑀕𑁆𑀕

* 𑀦𑀸𑀦𑀸𑀢𑀺𑀢𑁆𑀣𑀺𑀬𑀲𑀸𑀯𑀓𑀲𑀼𑀢𑁆𑀢

(111.)

556\. 𑀏𑀯𑀁 𑀫𑁂 𑀲𑀼𑀢𑀁—  𑀏𑀓𑀁 𑀲𑀫𑀬𑀁 𑀪𑀕𑀯𑀸 𑀭𑀸𑀚𑀕𑀳𑁂 𑀯𑀺𑀳𑀭𑀢𑀺 𑀯𑁂𑀍𑀉𑀯𑀦𑁂 𑀓𑀮𑀦𑁆𑀤𑀓𑀦𑀺𑀯𑀸𑀧𑁂𑁇 𑀅𑀣 𑀔𑁄 𑀲𑀫𑁆𑀩𑀳𑀼𑀮𑀸 𑀦𑀸𑀦𑀸𑀢𑀺𑀢𑁆𑀣𑀺𑀬𑀲𑀸𑀯𑀓𑀸 𑀤𑁂𑀯𑀧𑀼𑀢𑁆𑀢𑀸 𑀅𑀲𑀫𑁄 𑀘 𑀲𑀳𑀮𑀺 𑀘 𑀦𑀻𑀓𑁄 𑀘 𑀆𑀓𑁄𑀝𑀓𑁄 𑀘 𑀯𑁂𑀕𑀩𑁆𑀪𑀭𑀺 𑀘 𑀫𑀸𑀡𑀯𑀕𑀸𑀫𑀺𑀬𑁄 𑀘 𑀅𑀪𑀺𑀓𑁆𑀓𑀦𑁆𑀢𑀸𑀬 𑀭𑀢𑁆𑀢𑀺𑀬𑀸 𑀅𑀪𑀺𑀓𑁆𑀓𑀦𑁆𑀢𑀯𑀡𑁆𑀡𑀸 𑀓𑁂𑀯𑀮𑀓𑀧𑁆𑀧𑀁 𑀯𑁂𑀍𑀉𑀯𑀦𑀁 𑀑𑀪𑀸𑀲𑁂𑀢𑁆𑀯𑀸 𑀬𑁂𑀦 𑀪𑀕𑀯𑀸 𑀢𑁂𑀦𑀼𑀧𑀲𑀗𑁆𑀓𑀫𑀺𑀁𑀲𑀼; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀪𑀕𑀯𑀦𑁆𑀢𑀁 𑀅𑀪𑀺𑀯𑀸𑀤𑁂𑀢𑁆𑀯𑀸 𑀏𑀓𑀫𑀦𑁆𑀢𑀁 𑀅𑀝𑁆𑀞𑀁𑀲𑀼𑁇 𑀏𑀓𑀫𑀦𑁆𑀢𑀁 𑀞𑀺𑀢𑁄 𑀔𑁄 𑀅𑀲𑀫𑁄 𑀤𑁂𑀯𑀧𑀼𑀢𑁆𑀢𑁄 𑀧𑀽𑀭𑀡𑀁 𑀓𑀲𑁆𑀲𑀧𑀁 𑀆𑀭𑀩𑁆𑀪 𑀪𑀕𑀯𑀢𑁄 𑀲𑀦𑁆𑀢𑀺𑀓𑁂 𑀇𑀫𑀁 𑀕𑀸𑀣𑀁 𑀅𑀪𑀸𑀲𑀺—

557\. _“𑀇𑀥 𑀙𑀺𑀦𑁆𑀤𑀺𑀢𑀫𑀸𑀭𑀺𑀢𑁂,_  
_𑀳𑀢𑀚𑀸𑀦𑀻𑀲𑀼 𑀓𑀲𑁆𑀲𑀧𑁄;_  
_𑀦 𑀧𑀸𑀧𑀁 𑀲𑀫𑀦𑀼𑀧𑀲𑁆𑀲𑀢𑀺,_  
_𑀧𑀼𑀜𑁆𑀜𑀁 𑀯𑀸 𑀧𑀦 𑀅𑀢𑁆𑀢𑀦𑁄;_  
_𑀲 𑀯𑁂 𑀯𑀺𑀲𑁆𑀲𑀸𑀲𑀫𑀸𑀘𑀺𑀓𑁆𑀔𑀺,_  
_𑀲𑀢𑁆𑀣𑀸 𑀅𑀭𑀳𑀢𑀺 𑀫𑀸𑀦𑀦𑀦𑁆”𑀢𑀺𑁇_  


558\. 𑀅𑀣 𑀔𑁄 𑀲𑀳𑀮𑀺 𑀤𑁂𑀯𑀧𑀼𑀢𑁆𑀢𑁄 𑀫𑀓𑁆𑀔𑀮𑀺𑀁 𑀕𑁄𑀲𑀸𑀮𑀁 𑀆𑀭𑀩𑁆𑀪 𑀪𑀕𑀯𑀢𑁄 𑀲𑀦𑁆𑀢𑀺𑀓𑁂 𑀇𑀫𑀁 𑀕𑀸𑀣𑀁 𑀅𑀪𑀸𑀲𑀺—

559\. _“𑀢𑀧𑁄𑀚𑀺𑀕𑀼𑀘𑁆𑀙𑀸𑀬 𑀲𑀼𑀲𑀁𑀯𑀼𑀢𑀢𑁆𑀢𑁄,_  
_𑀯𑀸𑀘𑀁 𑀧𑀳𑀸𑀬 𑀓𑀮𑀳𑀁 𑀚𑀦𑁂𑀦;_  
_𑀲𑀫𑁄𑀲𑀯𑀚𑁆𑀚𑀸 𑀯𑀺𑀭𑀢𑁄 𑀲𑀘𑁆𑀘𑀯𑀸𑀤𑀻,_  
_𑀦 𑀳𑀺 𑀦𑀽𑀦 𑀢𑀸𑀤𑀺𑀲𑀁 𑀓𑀭𑁄𑀢𑀺 𑀧𑀸𑀧𑀦𑁆”𑀢𑀺𑁇_  


560\. 𑀅𑀣 𑀔𑁄 𑀦𑀻𑀓𑁄 𑀤𑁂𑀯𑀧𑀼𑀢𑁆𑀢𑁄 𑀦𑀺𑀕𑀡𑁆𑀞𑀁 𑀦𑀸𑀝𑀧𑀼𑀢𑁆𑀢𑀁 𑀆𑀭𑀩𑁆𑀪 𑀪𑀕𑀯𑀢𑁄 𑀲𑀦𑁆𑀢𑀺𑀓𑁂 𑀇𑀫𑀁 𑀕𑀸𑀣𑀁 𑀅𑀪𑀸𑀲𑀺—

561\. _“𑀚𑁂𑀕𑀼𑀘𑁆𑀙𑀻 𑀦𑀺𑀧𑀓𑁄 𑀪𑀺𑀓𑁆𑀔𑀼,_  
_𑀘𑀸𑀢𑀼𑀬𑀸𑀫𑀲𑀼𑀲𑀁𑀯𑀼𑀢𑁄;_  
_𑀤𑀺𑀝𑁆𑀞𑀁 𑀲𑀼𑀢𑀜𑁆𑀘 𑀆𑀘𑀺𑀓𑁆𑀔𑀁,_  
_𑀦 𑀳𑀺 𑀦𑀽𑀦 𑀓𑀺𑀩𑁆𑀩𑀺𑀲𑀻 𑀲𑀺𑀬𑀸”𑀢𑀺𑁇_  


562\. 𑀅𑀣 𑀔𑁄 𑀆𑀓𑁄𑀝𑀓𑁄 𑀤𑁂𑀯𑀧𑀼𑀢𑁆𑀢𑁄 𑀦𑀸𑀦𑀸𑀢𑀺𑀢𑁆𑀣𑀺𑀬𑁂 𑀆𑀭𑀩𑁆𑀪 𑀪𑀕𑀯𑀢𑁄 𑀲𑀦𑁆𑀢𑀺𑀓𑁂 𑀇𑀫𑀁 𑀕𑀸𑀣𑀁 𑀅𑀪𑀸𑀲𑀺—

563\. _“𑀧𑀓𑀼𑀥𑀓𑁄 𑀓𑀸𑀢𑀺𑀬𑀸𑀦𑁄 𑀦𑀺𑀕𑀡𑁆𑀞𑁄,_  
_𑀬𑁂 𑀘𑀸𑀧𑀺𑀫𑁂 𑀫𑀓𑁆𑀔𑀮𑀺𑀧𑀽𑀭𑀡𑀸𑀲𑁂;_  
_𑀕𑀡𑀲𑁆𑀲 𑀲𑀢𑁆𑀣𑀸𑀭𑁄 𑀲𑀸𑀫𑀜𑁆𑀜𑀧𑁆𑀧𑀢𑁆𑀢𑀸,_  
_𑀦 𑀳𑀺 𑀦𑀽𑀦 𑀢𑁂 𑀲𑀧𑁆𑀧𑀼𑀭𑀺𑀲𑁂𑀳𑀺 𑀤𑀽𑀭𑁂”𑀢𑀺𑁇_  


564\. 𑀅𑀣 𑀔𑁄 𑀯𑁂𑀕𑀩𑁆𑀪𑀭𑀺 𑀤𑁂𑀯𑀧𑀼𑀢𑁆𑀢𑁄 𑀆𑀓𑁄𑀝𑀓𑀁 𑀤𑁂𑀯𑀧𑀼𑀢𑁆𑀢𑀁 𑀕𑀸𑀣𑀸𑀬 𑀧𑀘𑁆𑀘𑀪𑀸𑀲𑀺—

565\. _“𑀲𑀳𑀸𑀘𑀭𑀺𑀢𑁂𑀦 𑀙𑀯𑁄 𑀲𑀺𑀕𑀸𑀮𑁄,_  
_𑀦 𑀓𑁄𑀢𑁆𑀣𑀼𑀓𑁄 𑀲𑀻𑀳𑀲𑀫𑁄 𑀓𑀤𑀸𑀘𑀺;_  
_𑀦𑀕𑁆𑀕𑁄 𑀫𑀼𑀲𑀸𑀯𑀸𑀤𑀻 𑀕𑀡𑀲𑁆𑀲 𑀲𑀢𑁆𑀣𑀸,_  
_𑀲𑀗𑁆𑀓𑀲𑁆𑀲𑀭𑀸𑀘𑀸𑀭𑁄 𑀦 𑀲𑀢𑀁 𑀲𑀭𑀺𑀓𑁆𑀔𑁄”𑀢𑀺𑁇_  


566\. 𑀅𑀣 𑀔𑁄 𑀫𑀸𑀭𑁄 𑀧𑀸𑀧𑀺𑀫𑀸 𑀩𑁂𑀕𑀩𑁆𑀪𑀭𑀺𑀁 𑀤𑁂𑀯𑀧𑀼𑀢𑁆𑀢𑀁 𑀅𑀦𑁆𑀯𑀸𑀯𑀺𑀲𑀺𑀢𑁆𑀯𑀸 𑀪𑀕𑀯𑀢𑁄 𑀲𑀦𑁆𑀢𑀺𑀓𑁂 𑀇𑀫𑀁 𑀕𑀸𑀣𑀁 𑀅𑀪𑀸𑀲𑀺—

567\. _“𑀢𑀧𑁄𑀚𑀺𑀕𑀼𑀘𑁆𑀙𑀸𑀬 𑀆𑀬𑀼𑀢𑁆𑀢𑀸,_  
_𑀧𑀸𑀮𑀬𑀁 𑀧𑀯𑀺𑀯𑁂𑀓𑀺𑀬𑀁;_  
_𑀭𑀽𑀧𑁂 𑀘 𑀬𑁂 𑀦𑀺𑀯𑀺𑀝𑁆𑀞𑀸𑀲𑁂,_  
_𑀤𑁂𑀯𑀮𑁄𑀓𑀸𑀪𑀺𑀦𑀦𑁆𑀤𑀺𑀦𑁄;_  
_𑀢𑁂 𑀯𑁂 𑀲𑀫𑁆𑀫𑀸𑀦𑀼𑀲𑀸𑀲𑀦𑁆𑀢𑀺,_  
_𑀧𑀭𑀮𑁄𑀓𑀸𑀬 𑀫𑀸𑀢𑀺𑀬𑀸”𑀢𑀺𑁇_  


568\. 𑀅𑀣 𑀔𑁄 𑀪𑀕𑀯𑀸 “𑀫𑀸𑀭𑁄 𑀅𑀬𑀁 𑀧𑀸𑀧𑀺𑀫𑀸” 𑀇𑀢𑀺 𑀯𑀺𑀤𑀺𑀢𑁆𑀯𑀸, 𑀫𑀸𑀭𑀁 𑀧𑀸𑀧𑀺𑀫𑀦𑁆𑀢𑀁 𑀕𑀸𑀣𑀸𑀬 𑀧𑀘𑁆𑀘𑀪𑀸𑀲𑀺—

569\. _“𑀬𑁂 𑀓𑁂𑀘𑀺 𑀭𑀽𑀧𑀸 𑀇𑀥 𑀯𑀸 𑀳𑀼𑀭𑀁 𑀯𑀸,_  
_𑀬𑁂 𑀘𑀦𑁆𑀢𑀮𑀺𑀓𑁆𑀔𑀲𑁆𑀫𑀺𑀁 𑀧𑀪𑀸𑀲𑀯𑀡𑁆𑀡𑀸;_  
_𑀲𑀩𑁆𑀩𑁂𑀯 𑀢𑁂 𑀢𑁂 𑀦𑀫𑀼𑀘𑀺𑀧𑁆𑀧𑀲𑀢𑁆𑀣𑀸,_  
_𑀆𑀫𑀺𑀲𑀁𑀯 𑀫𑀘𑁆𑀙𑀸𑀦𑀁 𑀯𑀥𑀸𑀬 𑀔𑀺𑀢𑁆𑀢𑀸”𑀢𑀺𑁇_  


570\. 𑀅𑀣 𑀔𑁄 𑀫𑀸𑀡𑀯𑀕𑀸𑀫𑀺𑀬𑁄 𑀤𑁂𑀯𑀧𑀼𑀢𑁆𑀢𑁄 𑀪𑀕𑀯𑀦𑁆𑀢𑀁 𑀆𑀭𑀩𑁆𑀪 𑀪𑀕𑀯𑀢𑁄 𑀲𑀦𑁆𑀢𑀺𑀓𑁂 𑀇𑀫𑀸 𑀕𑀸𑀣𑀸𑀬𑁄 𑀅𑀪𑀸𑀲𑀺—

571\. _“𑀯𑀺𑀧𑀼𑀮𑁄 𑀭𑀸𑀚𑀕𑀳𑀻𑀬𑀸𑀦𑀁,_  
_𑀕𑀺𑀭𑀺 𑀲𑁂𑀝𑁆𑀞𑁄 𑀧𑀯𑀼𑀘𑁆𑀘𑀢𑀺;_  
_𑀲𑁂𑀢𑁄 𑀳𑀺𑀫𑀯𑀢𑀁 𑀲𑁂𑀝𑁆𑀞𑁄,_  
_𑀆𑀤𑀺𑀘𑁆𑀘𑁄 𑀅𑀖𑀕𑀸𑀫𑀺𑀦𑀁𑁇_  


572\. _𑀲𑀫𑀼𑀤𑁆𑀤𑁄 𑀉𑀤𑀥𑀺𑀦𑀁 𑀲𑁂𑀝𑁆𑀞𑁄,_  
_𑀦𑀓𑁆𑀔𑀢𑁆𑀢𑀸𑀦𑀁𑀯 𑀘𑀦𑁆𑀤𑀺𑀫𑀸;_  
_𑀲𑀤𑁂𑀯𑀓𑀲𑁆𑀲 𑀮𑁄𑀓𑀲𑁆𑀲,_  
_𑀩𑀼𑀤𑁆𑀥𑁄 𑀅𑀕𑁆𑀕𑁄 𑀧𑀯𑀼𑀘𑁆𑀘𑀢𑀻”𑀢𑀺𑁇_  


---

573\. 𑀦𑀸𑀦𑀸𑀢𑀺𑀢𑁆𑀣𑀺𑀬𑀯𑀕𑁆𑀕𑁄 𑀢𑀢𑀺𑀬𑁄𑁇



---

574\. 𑀢𑀲𑁆𑀲𑀼𑀤𑁆𑀤𑀸𑀦𑀁



575\. _𑀲𑀺𑀯𑁄 𑀔𑁂𑀫𑁄 𑀘 𑀲𑁂𑀭𑀻 𑀘,_  
_𑀖𑀝𑀻 𑀚𑀦𑁆𑀢𑀼 𑀘 𑀭𑁄𑀳𑀺𑀢𑁄;_  
_𑀦𑀦𑁆𑀤𑁄 𑀦𑀦𑁆𑀤𑀺𑀯𑀺𑀲𑀸𑀮𑁄 𑀘,_  
_𑀲𑀼𑀲𑀺𑀫𑁄 𑀦𑀸𑀦𑀸𑀢𑀺𑀢𑁆𑀣𑀺𑀬𑁂𑀦 𑀢𑁂 𑀤𑀲𑀸𑀢𑀺𑁇_  


---

576\. 𑀤𑁂𑀯𑀧𑀼𑀢𑁆𑀢𑀲𑀁𑀬𑀼𑀢𑁆𑀢𑀁 𑀲𑀫𑀢𑁆𑀢𑀁𑁇



[Go to previous page (2.3.9 Susimasutta)](2.3.9.md) / [Go to parent page (2.3 Nānātitthiyavagga)](../2.3.md) / [Go to next page (3 Kosalasaṃyutta)](../../3.md)


