
[Home](/) / [12S1 Sagāthāvaggasaṃyuttapāḷi](../../../12S1.md) / [2 Devaputtasaṃyutta](../../2.md) / [2.3 Nānātitthiyavagga](../2.3.md)

# 𑁨𑁇𑁩𑁇𑁩 𑀲𑁂𑀭𑀻𑀲𑀼𑀢𑁆𑀢

* 𑀤𑁂𑀯𑀧𑀼𑀢𑁆𑀢𑀲𑀁𑀬𑀼𑀢𑁆𑀢

* 𑀦𑀸𑀦𑀸𑀢𑀺𑀢𑁆𑀣𑀺𑀬𑀯𑀕𑁆𑀕

* 𑀲𑁂𑀭𑀻𑀲𑀼𑀢𑁆𑀢

(104.)

494\. 𑀏𑀓𑀫𑀦𑁆𑀢𑀁 𑀞𑀺𑀢𑁄 𑀔𑁄 𑀲𑁂𑀭𑀻 𑀤𑁂𑀯𑀧𑀼𑀢𑁆𑀢𑁄 𑀪𑀕𑀯𑀦𑁆𑀢𑀁 𑀕𑀸𑀣𑀸𑀬 𑀅𑀚𑁆𑀛𑀪𑀸𑀲𑀺—

495\. _“𑀅𑀦𑁆𑀦𑀫𑁂𑀯𑀸𑀪𑀺𑀦𑀦𑁆𑀤𑀦𑁆𑀢𑀺,_  
_𑀉𑀪𑀬𑁂 𑀤𑁂𑀯𑀫𑀸𑀦𑀼𑀲𑀸;_  
_𑀅𑀣 𑀓𑁄 𑀦𑀸𑀫 𑀲𑁄 𑀬𑀓𑁆𑀔𑁄,_  
_𑀬𑀁 𑀅𑀦𑁆𑀦𑀁 𑀦𑀸𑀪𑀺𑀦𑀦𑁆𑀤𑀢𑀻”𑀢𑀺𑁇_  


496\. _“𑀬𑁂 𑀦𑀁 𑀤𑀤𑀦𑁆𑀢𑀺 𑀲𑀤𑁆𑀥𑀸𑀬,_  
_𑀯𑀺𑀧𑁆𑀧𑀲𑀦𑁆𑀦𑁂𑀦 𑀘𑁂𑀢𑀲𑀸;_  
_𑀢𑀫𑁂𑀯 𑀅𑀦𑁆𑀦𑀁 𑀪𑀚𑀢𑀺,_  
_𑀅𑀲𑁆𑀫𑀺𑀁 𑀮𑁄𑀓𑁂 𑀧𑀭𑀫𑁆𑀳𑀺 𑀘𑁇_  


497\. _𑀢𑀲𑁆𑀫𑀸 𑀯𑀺𑀦𑁂𑀬𑁆𑀬 𑀫𑀘𑁆𑀙𑁂𑀭𑀁,_  
_𑀤𑀚𑁆𑀚𑀸 𑀤𑀸𑀦𑀁 𑀫𑀮𑀸𑀪𑀺𑀪𑀽;_  
_𑀧𑀼𑀜𑁆𑀜𑀸𑀦𑀺 𑀧𑀭𑀮𑁄𑀓𑀲𑁆𑀫𑀺𑀁,_  
_𑀧𑀢𑀺𑀝𑁆𑀞𑀸 𑀳𑁄𑀦𑁆𑀢𑀺 𑀧𑀸𑀡𑀺𑀦𑀦𑁆”𑀢𑀺𑁇_  


498\. “𑀅𑀘𑁆𑀙𑀭𑀺𑀬𑀁, 𑀪𑀦𑁆𑀢𑁂, 𑀅𑀩𑁆𑀪𑀼𑀢𑀁, 𑀪𑀦𑁆𑀢𑁂𑁇 𑀬𑀸𑀯𑀲𑀼𑀪𑀸𑀲𑀺𑀢𑀫𑀺𑀤𑀁, 𑀪𑀦𑁆𑀢𑁂, 𑀪𑀕𑀯𑀢𑀸—

499\. _‘𑀬𑁂 𑀦𑀁 𑀤𑀤𑀦𑁆𑀢𑀺 𑀲𑀤𑁆𑀥𑀸𑀬,_  
_𑀯𑀺𑀧𑁆𑀧𑀲𑀦𑁆𑀦𑁂𑀦 𑀘𑁂𑀢𑀲𑀸;_  
_𑀢𑀫𑁂𑀯 𑀅𑀦𑁆𑀦𑀁 𑀪𑀚𑀢𑀺,_  
_𑀅𑀲𑁆𑀫𑀺𑀁 𑀮𑁄𑀓𑁂 𑀧𑀭𑀫𑁆𑀳𑀺 𑀘𑁇_  


500\. _𑀢𑀲𑁆𑀫𑀸 𑀯𑀺𑀦𑁂𑀬𑁆𑀬 𑀫𑀘𑁆𑀙𑁂𑀭𑀁,_  
_𑀤𑀚𑁆𑀚𑀸 𑀤𑀸𑀦𑀁 𑀫𑀮𑀸𑀪𑀺𑀪𑀽;_  
_𑀧𑀼𑀜𑁆𑀜𑀸𑀦𑀺 𑀧𑀭𑀮𑁄𑀓𑀲𑁆𑀫𑀺𑀁,_  
_𑀧𑀢𑀺𑀝𑁆𑀞𑀸 𑀳𑁄𑀦𑁆𑀢𑀺 𑀧𑀸𑀡𑀺𑀦𑀦𑁆’𑀢𑀺𑁇_  


501\. 𑀪𑀽𑀢𑀧𑀼𑀩𑁆𑀩𑀸𑀳𑀁, 𑀪𑀦𑁆𑀢𑁂, 𑀲𑀺𑀭𑀻 𑀦𑀸𑀫 𑀭𑀸𑀚𑀸 𑀅𑀳𑁄𑀲𑀺𑀁 𑀤𑀸𑀬𑀓𑁄 𑀤𑀸𑀦𑀧𑀢𑀺 𑀤𑀸𑀦𑀲𑁆𑀲 𑀯𑀡𑁆𑀡𑀯𑀸𑀤𑀻𑁇 𑀢𑀲𑁆𑀲 𑀫𑀬𑁆𑀳𑀁, 𑀪𑀦𑁆𑀢𑁂, 𑀘𑀢𑀽𑀲𑀼 𑀤𑁆𑀯𑀸𑀭𑁂𑀲𑀼 𑀤𑀸𑀦𑀁 𑀤𑀻𑀬𑀺𑀢𑁆𑀣 𑀲𑀫𑀡𑀩𑁆𑀭𑀸𑀳𑁆𑀫𑀡𑀓𑀧𑀡𑀤𑁆𑀥𑀺𑀓𑀯𑀦𑀺𑀩𑁆𑀩𑀓𑀬𑀸𑀘𑀓𑀸𑀦𑀁𑁇 𑀅𑀣 𑀔𑁄 𑀫𑀁, 𑀪𑀦𑁆𑀢𑁂, 𑀇𑀢𑁆𑀣𑀸𑀕𑀸𑀭𑀁 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀏𑀢𑀤𑀯𑁄𑀘—  ‘𑀤𑁂𑀯𑀲𑁆𑀲 𑀔𑁄 𑀤𑀸𑀦𑀁 𑀤𑀻𑀬𑀢𑀺; 𑀅𑀫𑁆𑀳𑀸𑀓𑀁 𑀤𑀸𑀦𑀁 𑀦 𑀤𑀻𑀬𑀢𑀺𑁇 𑀲𑀸𑀥𑀼 𑀫𑀬𑀫𑁆𑀧𑀺 𑀤𑁂𑀯𑀁 𑀦𑀺𑀲𑁆𑀲𑀸𑀬 𑀤𑀸𑀦𑀸𑀦𑀺 𑀤𑀤𑁂𑀬𑁆𑀬𑀸𑀫, 𑀧𑀼𑀜𑁆𑀜𑀸𑀦𑀺 𑀓𑀭𑁂𑀬𑁆𑀬𑀸𑀫𑀸’𑀢𑀺𑁇 𑀢𑀲𑁆𑀲 𑀫𑀬𑁆𑀳𑀁, 𑀪𑀦𑁆𑀢𑁂, 𑀏𑀢𑀤𑀳𑁄𑀲𑀺—  ‘𑀅𑀳𑀁 𑀔𑁄𑀲𑁆𑀫𑀺 𑀤𑀸𑀬𑀓𑁄 𑀤𑀸𑀦𑀧𑀢𑀺 𑀤𑀸𑀦𑀲𑁆𑀲 𑀯𑀡𑁆𑀡𑀯𑀸𑀤𑀻𑁇 𑀤𑀸𑀦𑀁 𑀤𑀲𑁆𑀲𑀸𑀫𑀸𑀢𑀺 𑀯𑀤𑀦𑁆𑀢𑁂 𑀓𑀺𑀦𑁆𑀢𑀺 𑀯𑀤𑁂𑀬𑁆𑀬𑀦𑁆’𑀢𑀺? 𑀲𑁄 𑀔𑁆𑀯𑀸𑀳𑀁, 𑀪𑀦𑁆𑀢𑁂, 𑀧𑀞𑀫𑀁 𑀤𑁆𑀯𑀸𑀭𑀁 𑀇𑀢𑁆𑀣𑀸𑀕𑀸𑀭𑀲𑁆𑀲 𑀅𑀤𑀸𑀲𑀺𑀁𑁇 𑀢𑀢𑁆𑀣 𑀇𑀢𑁆𑀣𑀸𑀕𑀸𑀭𑀲𑁆𑀲 𑀤𑀸𑀦𑀁 𑀤𑀻𑀬𑀺𑀢𑁆𑀣; 𑀫𑀫 𑀤𑀸𑀦𑀁 𑀧𑀝𑀺𑀓𑁆𑀓𑀫𑀺𑁇

502\. 𑀅𑀣 𑀔𑁄 𑀫𑀁, 𑀪𑀦𑁆𑀢𑁂, 𑀔𑀢𑁆𑀢𑀺𑀬𑀸 𑀅𑀦𑀼𑀬𑀦𑁆𑀢𑀸 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀏𑀢𑀤𑀯𑁄𑀘𑀼𑀁—  ‘𑀤𑁂𑀯𑀲𑁆𑀲 𑀔𑁄 𑀤𑀸𑀦𑀁 𑀤𑀻𑀬𑀢𑀺; 𑀇𑀢𑁆𑀣𑀸𑀕𑀸𑀭𑀲𑁆𑀲 𑀤𑀸𑀦𑀁 𑀤𑀻𑀬𑀢𑀺; 𑀅𑀫𑁆𑀳𑀸𑀓𑀁 𑀤𑀸𑀦𑀁 𑀦 𑀤𑀻𑀬𑀢𑀺𑁇 𑀲𑀸𑀥𑀼 𑀫𑀬𑀫𑁆𑀧𑀺 𑀤𑁂𑀯𑀁 𑀦𑀺𑀲𑁆𑀲𑀸𑀬 𑀤𑀸𑀦𑀸𑀦𑀺 𑀤𑀤𑁂𑀬𑁆𑀬𑀸𑀫, 𑀧𑀼𑀜𑁆𑀜𑀸𑀦𑀺 𑀓𑀭𑁂𑀬𑁆𑀬𑀸𑀫𑀸’𑀢𑀺𑁇 𑀢𑀲𑁆𑀲 𑀫𑀬𑁆𑀳𑀁, 𑀪𑀦𑁆𑀢𑁂, 𑀏𑀢𑀤𑀳𑁄𑀲𑀺—  ‘𑀅𑀳𑀁 𑀔𑁄𑀲𑁆𑀫𑀺 𑀤𑀸𑀬𑀓𑁄 𑀤𑀸𑀦𑀧𑀢𑀺 𑀤𑀸𑀦𑀲𑁆𑀲 𑀯𑀡𑁆𑀡𑀯𑀸𑀤𑀻𑁇 𑀤𑀸𑀦𑀁 𑀤𑀲𑁆𑀲𑀸𑀫𑀸𑀢𑀺 𑀯𑀤𑀦𑁆𑀢𑁂 𑀓𑀺𑀦𑁆𑀢𑀺 𑀯𑀤𑁂𑀬𑁆𑀬𑀦𑁆’𑀢𑀺? 𑀲𑁄 𑀔𑁆𑀯𑀸𑀳𑀁, 𑀪𑀦𑁆𑀢𑁂, 𑀤𑀼𑀢𑀺𑀬𑀁 𑀤𑁆𑀯𑀸𑀭𑀁 𑀔𑀢𑁆𑀢𑀺𑀬𑀸𑀦𑀁 𑀅𑀦𑀼𑀬𑀦𑁆𑀢𑀸𑀦𑀁 𑀅𑀤𑀸𑀲𑀺𑀁𑁇 𑀢𑀢𑁆𑀣 𑀔𑀢𑁆𑀢𑀺𑀬𑀸𑀦𑀁 𑀅𑀦𑀼𑀬𑀦𑁆𑀢𑀸𑀦𑀁 𑀤𑀸𑀦𑀁 𑀤𑀻𑀬𑀺𑀢𑁆𑀣, 𑀫𑀫 𑀤𑀸𑀦𑀁 𑀧𑀝𑀺𑀓𑁆𑀓𑀫𑀺𑁇

503\. 𑀅𑀣 𑀔𑁄 𑀫𑀁, 𑀪𑀦𑁆𑀢𑁂, 𑀩𑀮𑀓𑀸𑀬𑁄 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀏𑀢𑀤𑀯𑁄𑀘—  ‘𑀤𑁂𑀯𑀲𑁆𑀲 𑀔𑁄 𑀤𑀸𑀦𑀁 𑀤𑀻𑀬𑀢𑀺; 𑀇𑀢𑁆𑀣𑀸𑀕𑀸𑀭𑀲𑁆𑀲 𑀤𑀸𑀦𑀁 𑀤𑀻𑀬𑀢𑀺; 𑀔𑀢𑁆𑀢𑀺𑀬𑀸𑀦𑀁 𑀅𑀦𑀼𑀬𑀦𑁆𑀢𑀸𑀦𑀁 𑀤𑀸𑀦𑀁 𑀤𑀻𑀬𑀢𑀺; 𑀅𑀫𑁆𑀳𑀸𑀓𑀁 𑀤𑀸𑀦𑀁 𑀦 𑀤𑀻𑀬𑀢𑀺𑁇 𑀲𑀸𑀥𑀼 𑀫𑀬𑀫𑁆𑀧𑀺 𑀤𑁂𑀯𑀁 𑀦𑀺𑀲𑁆𑀲𑀸𑀬 𑀤𑀸𑀦𑀸𑀦𑀺 𑀤𑀤𑁂𑀬𑁆𑀬𑀸𑀫, 𑀧𑀼𑀜𑁆𑀜𑀸𑀦𑀺 𑀓𑀭𑁂𑀬𑁆𑀬𑀸𑀫𑀸’𑀢𑀺𑁇 𑀢𑀲𑁆𑀲 𑀫𑀬𑁆𑀳𑀁, 𑀪𑀦𑁆𑀢𑁂, 𑀏𑀢𑀤𑀳𑁄𑀲𑀺—  ‘𑀅𑀳𑀁 𑀔𑁄𑀲𑁆𑀫𑀺 𑀤𑀸𑀬𑀓𑁄 𑀤𑀸𑀦𑀧𑀢𑀺 𑀤𑀸𑀦𑀲𑁆𑀲 𑀯𑀡𑁆𑀡𑀯𑀸𑀤𑀻𑁇 𑀤𑀸𑀦𑀁 𑀤𑀲𑁆𑀲𑀸𑀫𑀸𑀢𑀺 𑀯𑀤𑀦𑁆𑀢𑁂 𑀓𑀺𑀦𑁆𑀢𑀺 𑀯𑀤𑁂𑀬𑁆𑀬𑀦𑁆’𑀢𑀺? 𑀲𑁄 𑀔𑁆𑀯𑀸𑀳𑀁, 𑀪𑀦𑁆𑀢𑁂, 𑀢𑀢𑀺𑀬𑀁 𑀤𑁆𑀯𑀸𑀭𑀁 𑀩𑀮𑀓𑀸𑀬𑀲𑁆𑀲 𑀅𑀤𑀸𑀲𑀺𑀁𑁇 𑀢𑀢𑁆𑀣 𑀩𑀮𑀓𑀸𑀬𑀲𑁆𑀲 𑀤𑀸𑀦𑀁 𑀤𑀻𑀬𑀺𑀢𑁆𑀣, 𑀫𑀫 𑀤𑀸𑀦𑀁 𑀧𑀝𑀺𑀓𑁆𑀓𑀫𑀺𑁇

504\. 𑀅𑀣 𑀔𑁄 𑀫𑀁, 𑀪𑀦𑁆𑀢𑁂, 𑀩𑁆𑀭𑀸𑀳𑁆𑀫𑀡𑀕𑀳𑀧𑀢𑀺𑀓𑀸 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀏𑀢𑀤𑀯𑁄𑀘𑀼𑀁—  ‘𑀤𑁂𑀯𑀲𑁆𑀲 𑀔𑁄 𑀤𑀸𑀦𑀁 𑀤𑀻𑀬𑀢𑀺; 𑀇𑀢𑁆𑀣𑀸𑀕𑀸𑀭𑀲𑁆𑀲 𑀤𑀸𑀦𑀁 𑀤𑀻𑀬𑀢𑀺; 𑀔𑀢𑁆𑀢𑀺𑀬𑀸𑀦𑀁 𑀅𑀦𑀼𑀬𑀦𑁆𑀢𑀸𑀦𑀁 𑀤𑀸𑀦𑀁 𑀤𑀻𑀬𑀢𑀺; 𑀩𑀮𑀓𑀸𑀬𑀲𑁆𑀲 𑀤𑀸𑀦𑀁 𑀤𑀻𑀬𑀢𑀺; 𑀅𑀫𑁆𑀳𑀸𑀓𑀁 𑀤𑀸𑀦𑀁 𑀦 𑀤𑀻𑀬𑀢𑀺𑁇 𑀲𑀸𑀥𑀼 𑀫𑀬𑀫𑁆𑀧𑀺 𑀤𑁂𑀯𑀁 𑀦𑀺𑀲𑁆𑀲𑀸𑀬 𑀤𑀸𑀦𑀸𑀦𑀺 𑀤𑀤𑁂𑀬𑁆𑀬𑀸𑀫, 𑀧𑀼𑀜𑁆𑀜𑀸𑀦𑀺 𑀓𑀭𑁂𑀬𑁆𑀬𑀸𑀫𑀸’𑀢𑀺𑁇 𑀢𑀲𑁆𑀲 𑀫𑀬𑁆𑀳𑀁, 𑀪𑀦𑁆𑀢𑁂, 𑀏𑀢𑀤𑀳𑁄𑀲𑀺—  ‘𑀅𑀳𑀁 𑀔𑁄𑀲𑁆𑀫𑀺 𑀤𑀸𑀬𑀓𑁄 𑀤𑀸𑀦𑀧𑀢𑀺 𑀤𑀸𑀦𑀲𑁆𑀲 𑀯𑀡𑁆𑀡𑀯𑀸𑀤𑀻𑁇 𑀤𑀸𑀦𑀁 𑀤𑀲𑁆𑀲𑀸𑀫𑀸𑀢𑀺 𑀯𑀤𑀦𑁆𑀢𑁂 𑀓𑀺𑀦𑁆𑀢𑀺 𑀯𑀤𑁂𑀬𑁆𑀬𑀦𑁆’𑀢𑀺? 𑀲𑁄 𑀔𑁆𑀯𑀸𑀳𑀁, 𑀪𑀦𑁆𑀢𑁂, 𑀘𑀢𑀼𑀢𑁆𑀣𑀁 𑀤𑁆𑀯𑀸𑀭𑀁 𑀩𑁆𑀭𑀸𑀳𑁆𑀫𑀡𑀕𑀳𑀧𑀢𑀺𑀓𑀸𑀦𑀁 𑀅𑀤𑀸𑀲𑀺𑀁𑁇 𑀢𑀢𑁆𑀣 𑀩𑁆𑀭𑀸𑀳𑁆𑀫𑀡𑀕𑀳𑀧𑀢𑀺𑀓𑀸𑀦𑀁 𑀤𑀸𑀦𑀁 𑀤𑀻𑀬𑀺𑀢𑁆𑀣, 𑀫𑀫 𑀤𑀸𑀦𑀁 𑀧𑀝𑀺𑀓𑁆𑀓𑀫𑀺𑁇

505\. 𑀅𑀣 𑀔𑁄 𑀫𑀁, 𑀪𑀦𑁆𑀢𑁂, 𑀧𑀼𑀭𑀺𑀲𑀸 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀏𑀢𑀤𑀯𑁄𑀘𑀼𑀁—  ‘𑀦 𑀔𑁄 𑀤𑀸𑀦𑀺 𑀤𑁂𑀯𑀲𑁆𑀲 𑀓𑁄𑀘𑀺 𑀤𑀸𑀦𑀁 𑀤𑀻𑀬𑀢𑀻’𑀢𑀺𑁇 𑀏𑀯𑀁 𑀯𑀼𑀢𑁆𑀢𑀸𑀳𑀁, 𑀪𑀦𑁆𑀢𑁂, 𑀢𑁂 𑀧𑀼𑀭𑀺𑀲𑁂 𑀏𑀢𑀤𑀯𑁄𑀘𑀁—  ‘𑀢𑁂𑀦 𑀳𑀺, 𑀪𑀡𑁂, 𑀬𑁄 𑀩𑀸𑀳𑀺𑀭𑁂𑀲𑀼 𑀚𑀦𑀧𑀤𑁂𑀲𑀼 𑀆𑀬𑁄 𑀲𑀜𑁆𑀚𑀸𑀬𑀢𑀺 𑀢𑀢𑁄 𑀉𑀧𑀟𑁆𑀠𑀁 𑀅𑀦𑁆𑀢𑁂𑀧𑀼𑀭𑁂 𑀧𑀯𑁂𑀲𑁂𑀣, 𑀉𑀧𑀟𑁆𑀠𑀁 𑀢𑀢𑁆𑀣𑁂𑀯 𑀤𑀸𑀦𑀁 𑀤𑁂𑀣 𑀲𑀫𑀡𑀩𑁆𑀭𑀸𑀳𑁆𑀫𑀡𑀓𑀧𑀡𑀤𑁆𑀥𑀺𑀓𑀯𑀦𑀺𑀩𑁆𑀩𑀓𑀬𑀸𑀘𑀓𑀸𑀦𑀦𑁆’𑀢𑀺𑁇 𑀲𑁄 𑀔𑁆𑀯𑀸𑀳𑀁, 𑀪𑀦𑁆𑀢𑁂, 𑀏𑀯𑀁 𑀤𑀻𑀖𑀭𑀢𑁆𑀢𑀁 𑀓𑀢𑀸𑀦𑀁 𑀧𑀼𑀜𑁆𑀜𑀸𑀦𑀁 𑀏𑀯𑀁 𑀤𑀻𑀖𑀭𑀢𑁆𑀢𑀁 𑀓𑀢𑀸𑀦𑀁 𑀓𑀼𑀲𑀮𑀸𑀦𑀁 𑀥𑀫𑁆𑀫𑀸𑀦𑀁 𑀧𑀭𑀺𑀬𑀦𑁆𑀢𑀁 𑀦𑀸𑀥𑀺𑀕𑀘𑁆𑀙𑀸𑀫𑀺—  𑀏𑀢𑁆𑀢𑀓𑀁 𑀧𑀼𑀜𑁆𑀜𑀦𑁆𑀢𑀺 𑀯𑀸 𑀏𑀢𑁆𑀢𑀓𑁄 𑀧𑀼𑀜𑁆𑀜𑀯𑀺𑀧𑀸𑀓𑁄𑀢𑀺 𑀯𑀸 𑀏𑀢𑁆𑀢𑀓𑀁 𑀲𑀕𑁆𑀕𑁂 𑀞𑀸𑀢𑀩𑁆𑀩𑀦𑁆𑀢𑀺 𑀯𑀸𑀢𑀺𑁇 𑀅𑀘𑁆𑀙𑀭𑀺𑀬𑀁, 𑀪𑀦𑁆𑀢𑁂, 𑀅𑀩𑁆𑀪𑀼𑀢𑀁, 𑀪𑀦𑁆𑀢𑁂𑁇 𑀬𑀸𑀯𑀲𑀼𑀪𑀸𑀲𑀺𑀢𑀫𑀺𑀤𑀁, 𑀪𑀦𑁆𑀢𑁂, 𑀪𑀕𑀯𑀢𑀸—

506\. _‘𑀬𑁂 𑀦𑀁 𑀤𑀤𑀦𑁆𑀢𑀺 𑀲𑀤𑁆𑀥𑀸𑀬,_  
_𑀯𑀺𑀧𑁆𑀧𑀲𑀦𑁆𑀦𑁂𑀦 𑀘𑁂𑀢𑀲𑀸;_  
_𑀢𑀫𑁂𑀯 𑀅𑀦𑁆𑀦𑀁 𑀪𑀚𑀢𑀺,_  
_𑀅𑀲𑁆𑀫𑀺𑀁 𑀮𑁄𑀓𑁂 𑀧𑀭𑀫𑁆𑀳𑀺 𑀘𑁇_  


507\. _𑀢𑀲𑁆𑀫𑀸 𑀯𑀺𑀦𑁂𑀬𑁆𑀬 𑀫𑀘𑁆𑀙𑁂𑀭𑀁,_  
_𑀤𑀚𑁆𑀚𑀸 𑀤𑀸𑀦𑀁 𑀫𑀮𑀸𑀪𑀺𑀪𑀽;_  
_𑀧𑀼𑀜𑁆𑀜𑀸𑀦𑀺 𑀧𑀭𑀮𑁄𑀓𑀲𑁆𑀫𑀺𑀁,_  
_𑀧𑀢𑀺𑀝𑁆𑀞𑀸 𑀳𑁄𑀦𑁆𑀢𑀺 𑀧𑀸𑀡𑀺𑀦𑀦𑁆’”𑀢𑀺𑁇_  


[Go to previous page (2.3.2 Khemasutta)](2.3.2.md) / [Go to parent page (2.3 Nānātitthiyavagga)](../2.3.md) / [Go to next page (2.3.4 Ghaṭīkārasutta)](2.3.4.md)


