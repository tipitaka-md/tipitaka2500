
[Home](/) / [12S1 Sagāthāvaggasaṃyuttapāḷi](../...md) / [2 Devaputtasaṃyutta](...md) / [2.3 Nānātitthiyavagga](../12S1/2/2.3.md)

# 2.3.5 Jantusutta

* Devaputtasaṃyutta

* Nānātitthiyavagga

* Jantusutta

(106.)

522\. Evaṃ me sutaṃ—  ekaṃ samayaṃ sambahulā bhikkhū, kosalesu viharanti himavantapasse araññakuṭikāya uddhatā unnaḷā capalā mukharā vikiṇṇavācā muṭṭhassatino asampajānā asamāhitā vibbhantacittā pākatindriyā.

523\. Atha kho jantu devaputto tadahuposathe pannarase yena te bhikkhū tenupasaṅkami; upasaṅkamitvā te bhikkhū gāthāhi ajjhabhāsi—

524\. _“Sukhajīvino pure āsuṃ,_  
_bhikkhū gotamasāvakā;_  
_Anicchā piṇḍamesanā,_  
_anicchā sayanāsanaṃ;_  
_Loke aniccataṃ ñatvā,_  
_dukkhassantaṃ akaṃsu te._  


525\. _Dupposaṃ katvā attānaṃ,_  
_gāme gāmaṇikā viya;_  
_Bhutvā bhutvā nipajjanti,_  
_parāgāresu mucchitā._  


526\. _Saṃghassa añjaliṃ katvā,_  
_idhekacce vadāmahaṃ;_  
_Apaviddhā anāthā te,_  
_yathā petā tatheva te._  


527\. _Ye kho pamattā viharanti,_  
_te me sandhāya bhāsitaṃ;_  
_Ye appamattā viharanti,_  
_namo tesaṃ karomahan”ti._  


[Go to previous page (2.3.4 Ghaṭīkārasutta)](2.3.4.md) / [Go to parent page (2.3 Nānātitthiyavagga)](../12S1/2/2.3.md) / [Go to next page (2.3.6 Rohitassasutta)](2.3.6.md)


