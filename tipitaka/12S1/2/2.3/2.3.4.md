
[Home](/) / [12S1 Sagāthāvaggasaṃyuttapāḷi](/tipitaka/12S1.md) / [2 Devaputtasaṃyutta](/tipitaka/12S1/2.md) / [2.3 Nānātitthiyavagga](/tipitaka/12S1/2/2.3.md)

# 2.3.4 Ghaṭīkārasutta

### Devaputtasaṃyutta

### Nānātitthiyavagga

### Ghaṭīkārasutta

(105.)

508. Ekamantaṃ ṭhito kho ghaṭīkāro devaputto bhagavato santike imaṃ gāthaṃ abhāsi—

509. _“Avihaṃ upapannāse,_  
_vimuttā satta bhikkhavo;_  
_Rāgadosaparikkhīṇā,_  
_tiṇṇā loke visattikan”ti._  


510. _“Ke ca te ataruṃ paṅkaṃ,_  
_maccudheyyaṃ suduttaraṃ;_  
_Ke hitvā mānusaṃ dehaṃ,_  
_dibbayogaṃ upaccagun”ti._  


511. _“Upako palagaṇḍo ca,_  
_pukkusāti ca te tayo;_  
_Bhaddiyo khaṇḍadevo ca,_  
_bāhuraggi ca saṅgiyo;_  
_Te hitvā mānusaṃ dehaṃ,_  
_dibbayogaṃ upaccagun”ti._  


512. _“Kusalī bhāsasī tesaṃ,_  
_mārapāsappahāyinaṃ;_  
_Kassa te dhammamaññāya,_  
_acchiduṃ bhavabandhanan”ti._  


513. _“Na aññatra bhagavatā,_  
_nāññatra tava sāsanā;_  
_Yassa te dhammamaññāya,_  
_acchiduṃ bhavabandhanaṃ._  


514. _Yattha nāmañca rūpañca,_  
_asesaṃ uparujjhati;_  
_Taṃ te dhammaṃ idhaññāya,_  
_acchiduṃ bhavabandhanan”ti._  


515. _“Gambhīraṃ bhāsasī vācaṃ,_  
_dubbijānaṃ sudubbudhaṃ;_  
_Kassa tvaṃ dhammamaññāya,_  
_vācaṃ bhāsasi īdisan”ti._  


516. _“Kumbhakāro pure āsiṃ,_  
_vekaḷiṅge ghaṭīkaro;_  
_Mātāpettibharo āsiṃ,_  
_kassapassa upāsako._  


517. _Virato methunā dhammā,_  
_brahmacārī nirāmiso;_  
_Ahuvā te sagāmeyyo,_  
_ahuvā te pure sakhā._  


518. _Sohamete pajānāmi,_  
_vimutte satta bhikkhavo;_  
_Rāgadosaparikkhīṇe,_  
_tiṇṇe loke visattikan”ti._  


519. _“Evametaṃ tadā āsi,_  
_yathā bhāsasi bhaggava;_  
_Kumbhakāro pure āsi,_  
_vekaḷiṅge ghaṭīkaro._  


520. _Mātāpettibharo āsi,_  
_kassapassa upāsako;_  
_Virato methunā dhammā,_  
_brahmacārī nirāmiso;_  
_Ahuvā me sagāmeyyo,_  
_ahuvā me pure sakhā”ti._  


521. _“Evametaṃ purāṇānaṃ,_  
_sahāyānaṃ ahu saṅgamo;_  
_Ubhinnaṃ bhāvitattānaṃ,_  
_sarīrantimadhārinan”ti._  


[Go to previous page](/tipitaka/12S1/2/2.3/2.3.3.md) / [Go to parent page](/tipitaka/12S1/2/2.3.md) / [Go to next page](/tipitaka/12S1/2/2.3/2.3.5.md)


