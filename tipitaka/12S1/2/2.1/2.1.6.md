
[Home](/) / [12S1 Sagāthāvaggasaṃyuttapāḷi](/tipitaka/12S1.md) / [2 Devaputtasaṃyutta](/tipitaka/12S1/2.md) / [2.1 Paṭhamavagga](/tipitaka/12S1/2/2.1.md)

# 2.1.6 Kāmadasutta

### Devaputtasaṃyutta

### Paṭhamavagga

### Kāmadasutta

(87.)

387. Sāvatthinidānaṃ. Ekamantaṃ ṭhito kho kāmado devaputto bhagavantaṃ etadavoca—  “dukkaraṃ, bhagavā, sudukkaraṃ, bhagavā”ti.

388. _“Dukkaraṃ vāpi karonti, __(kāmadāti bhagavā)___  
_Sekhā sīlasamāhitā;_  
_Ṭhitattā anagāriyupetassa,_  
_Tuṭṭhi hoti sukhāvahā”ti._  


389. “Dullabhā, bhagavā, yadidaṃ tuṭṭhī”ti.

390. _“Dullabhaṃ vāpi labhanti, __(kāmadāti bhagavā)___  
_Cittavūpasame ratā;_  
_Yesaṃ divā ca ratto ca,_  
_Bhāvanāya rato mano”ti._  


391. “Dussamādahaṃ, bhagavā, yadidaṃ cittan”ti.

392. _“Dussamādahaṃ vāpi samādahanti, __(kāmadāti bhagavā)___  
_Indriyūpasame ratā;_  
_Te chetvā maccuno jālaṃ,_  
_Ariyā gacchanti kāmadā”ti._  


393. “Duggamo, bhagavā, visamo maggo”ti.

394. _“Duggame visame vāpi,_  
_Ariyā gacchanti kāmada;_  
_Anariyā visame magge,_  
_Papatanti avaṃsirā;_  
_Ariyānaṃ samo maggo,_  
_Ariyā hi visame samā”ti._  


[Go to previous page (2.1.5 Dāmalisutta)](/tipitaka/12S1/2/2.1/2.1.5.md) / [Go to parent page (2.1 Paṭhamavagga)](/tipitaka/12S1/2/2.1.md) / [Go to next page (2.1.7 Pañcālacaṇḍasutta)](/tipitaka/12S1/2/2.1/2.1.7.md)


