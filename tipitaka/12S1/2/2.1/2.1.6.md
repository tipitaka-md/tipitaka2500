
[Home](/) / [12S1 Sagāthāvaggasaṃyuttapāḷi](../../../12S1.md) / [2 Devaputtasaṃyutta](../../2.md) / [2.1 Paṭhamavagga](../2.1.md)

# 𑁨𑁇𑁧𑁇𑁬 𑀓𑀸𑀫𑀤𑀲𑀼𑀢𑁆𑀢

### 𑀤𑁂𑀯𑀧𑀼𑀢𑁆𑀢𑀲𑀁𑀬𑀼𑀢𑁆𑀢

### 𑀧𑀞𑀫𑀯𑀕𑁆𑀕

### 𑀓𑀸𑀫𑀤𑀲𑀼𑀢𑁆𑀢

(87.)

387\. 𑀲𑀸𑀯𑀢𑁆𑀣𑀺𑀦𑀺𑀤𑀸𑀦𑀁𑁇 𑀏𑀓𑀫𑀦𑁆𑀢𑀁 𑀞𑀺𑀢𑁄 𑀔𑁄 𑀓𑀸𑀫𑀤𑁄 𑀤𑁂𑀯𑀧𑀼𑀢𑁆𑀢𑁄 𑀪𑀕𑀯𑀦𑁆𑀢𑀁 𑀏𑀢𑀤𑀯𑁄𑀘—  “𑀤𑀼𑀓𑁆𑀓𑀭𑀁, 𑀪𑀕𑀯𑀸, 𑀲𑀼𑀤𑀼𑀓𑁆𑀓𑀭𑀁, 𑀪𑀕𑀯𑀸”𑀢𑀺𑁇

388\. _“𑀤𑀼𑀓𑁆𑀓𑀭𑀁 𑀯𑀸𑀧𑀺 𑀓𑀭𑁄𑀦𑁆𑀢𑀺, __(𑀓𑀸𑀫𑀤𑀸𑀢𑀺 𑀪𑀕𑀯𑀸)___  
_𑀲𑁂𑀔𑀸 𑀲𑀻𑀮𑀲𑀫𑀸𑀳𑀺𑀢𑀸;_  
_𑀞𑀺𑀢𑀢𑁆𑀢𑀸 𑀅𑀦𑀕𑀸𑀭𑀺𑀬𑀼𑀧𑁂𑀢𑀲𑁆𑀲,_  
_𑀢𑀼𑀝𑁆𑀞𑀺 𑀳𑁄𑀢𑀺 𑀲𑀼𑀔𑀸𑀯𑀳𑀸”𑀢𑀺𑁇_  


389\. “𑀤𑀼𑀮𑁆𑀮𑀪𑀸, 𑀪𑀕𑀯𑀸, 𑀬𑀤𑀺𑀤𑀁 𑀢𑀼𑀝𑁆𑀞𑀻”𑀢𑀺𑁇

390\. _“𑀤𑀼𑀮𑁆𑀮𑀪𑀁 𑀯𑀸𑀧𑀺 𑀮𑀪𑀦𑁆𑀢𑀺, __(𑀓𑀸𑀫𑀤𑀸𑀢𑀺 𑀪𑀕𑀯𑀸)___  
_𑀘𑀺𑀢𑁆𑀢𑀯𑀽𑀧𑀲𑀫𑁂 𑀭𑀢𑀸;_  
_𑀬𑁂𑀲𑀁 𑀤𑀺𑀯𑀸 𑀘 𑀭𑀢𑁆𑀢𑁄 𑀘,_  
_𑀪𑀸𑀯𑀦𑀸𑀬 𑀭𑀢𑁄 𑀫𑀦𑁄”𑀢𑀺𑁇_  


391\. “𑀤𑀼𑀲𑁆𑀲𑀫𑀸𑀤𑀳𑀁, 𑀪𑀕𑀯𑀸, 𑀬𑀤𑀺𑀤𑀁 𑀘𑀺𑀢𑁆𑀢𑀦𑁆”𑀢𑀺𑁇

392\. _“𑀤𑀼𑀲𑁆𑀲𑀫𑀸𑀤𑀳𑀁 𑀯𑀸𑀧𑀺 𑀲𑀫𑀸𑀤𑀳𑀦𑁆𑀢𑀺, __(𑀓𑀸𑀫𑀤𑀸𑀢𑀺 𑀪𑀕𑀯𑀸)___  
_𑀇𑀦𑁆𑀤𑁆𑀭𑀺𑀬𑀽𑀧𑀲𑀫𑁂 𑀭𑀢𑀸;_  
_𑀢𑁂 𑀙𑁂𑀢𑁆𑀯𑀸 𑀫𑀘𑁆𑀘𑀼𑀦𑁄 𑀚𑀸𑀮𑀁,_  
_𑀅𑀭𑀺𑀬𑀸 𑀕𑀘𑁆𑀙𑀦𑁆𑀢𑀺 𑀓𑀸𑀫𑀤𑀸”𑀢𑀺𑁇_  


393\. “𑀤𑀼𑀕𑁆𑀕𑀫𑁄, 𑀪𑀕𑀯𑀸, 𑀯𑀺𑀲𑀫𑁄 𑀫𑀕𑁆𑀕𑁄”𑀢𑀺𑁇

394\. _“𑀤𑀼𑀕𑁆𑀕𑀫𑁂 𑀯𑀺𑀲𑀫𑁂 𑀯𑀸𑀧𑀺,_  
_𑀅𑀭𑀺𑀬𑀸 𑀕𑀘𑁆𑀙𑀦𑁆𑀢𑀺 𑀓𑀸𑀫𑀤;_  
_𑀅𑀦𑀭𑀺𑀬𑀸 𑀯𑀺𑀲𑀫𑁂 𑀫𑀕𑁆𑀕𑁂,_  
_𑀧𑀧𑀢𑀦𑁆𑀢𑀺 𑀅𑀯𑀁𑀲𑀺𑀭𑀸;_  
_𑀅𑀭𑀺𑀬𑀸𑀦𑀁 𑀲𑀫𑁄 𑀫𑀕𑁆𑀕𑁄,_  
_𑀅𑀭𑀺𑀬𑀸 𑀳𑀺 𑀯𑀺𑀲𑀫𑁂 𑀲𑀫𑀸”𑀢𑀺𑁇_  


[Go to previous page (2.1.5 Dāmalisutta)](2.1.5.md) / [Go to parent page (2.1 Paṭhamavagga)](../2.1.md) / [Go to next page (2.1.7 Pañcālacaṇḍasutta)](2.1.7.md)


