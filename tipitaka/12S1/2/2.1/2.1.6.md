
[Home](/) / [12S1 Sagāthāvaggasaṃyuttapāḷi](../../../12S1.md) / [2 Devaputtasaṃyutta](../../2.md) / [2.1 Paṭhamavagga](../2.1.md)

# 2.1.6 Kāmadasutta

* Devaputtasaṃyutta

* Paṭhamavagga

* Kāmadasutta

(87.)

387\. Sāvatthinidānaṃ. Ekamantaṃ ṭhito kho kāmado devaputto bhagavantaṃ etadavoca—  “dukkaraṃ, bhagavā, sudukkaraṃ, bhagavā”ti.

388\. _“Dukkaraṃ vāpi karonti, __(kāmadāti bhagavā)___  
_Sekhā sīlasamāhitā;_  
_Ṭhitattā anagāriyupetassa,_  
_Tuṭṭhi hoti sukhāvahā”ti._  


389\. “Dullabhā, bhagavā, yadidaṃ tuṭṭhī”ti.

390\. _“Dullabhaṃ vāpi labhanti, __(kāmadāti bhagavā)___  
_Cittavūpasame ratā;_  
_Yesaṃ divā ca ratto ca,_  
_Bhāvanāya rato mano”ti._  


391\. “Dussamādahaṃ, bhagavā, yadidaṃ cittan”ti.

392\. _“Dussamādahaṃ vāpi samādahanti, __(kāmadāti bhagavā)___  
_Indriyūpasame ratā;_  
_Te chetvā maccuno jālaṃ,_  
_Ariyā gacchanti kāmadā”ti._  


393\. “Duggamo, bhagavā, visamo maggo”ti.

394\. _“Duggame visame vāpi,_  
_Ariyā gacchanti kāmada;_  
_Anariyā visame magge,_  
_Papatanti avaṃsirā;_  
_Ariyānaṃ samo maggo,_  
_Ariyā hi visame samā”ti._  


[Go to previous page (2.1.5 Dāmalisutta)](2.1.5.md) / [Go to parent page (2.1 Paṭhamavagga)](../2.1.md) / [Go to next page (2.1.7 Pañcālacaṇḍasutta)](2.1.7.md)


