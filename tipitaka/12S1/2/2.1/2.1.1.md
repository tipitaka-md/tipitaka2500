---
title: 2.1.1 Paṭhamakassapasutta
path: /tipitaka/12S1/2/2.1/2.1.1
ref: 273696
breadcrumbs:
  - name: Home
    link: /
  - name: 12S1 Sagāthāvaggasaṃyuttapāḷi
    link: /tipitaka/12S1
  - name: 2 Devaputtasaṃyutta
    link: /tipitaka/12S1/2
  - name: 2.1 Paṭhamavagga
    link: /tipitaka/12S1/2/2.1
prevL: /tipitaka/12S1/2/2.1
upL: /tipitaka/12S1/2/2.1
nextL: /tipitaka/12S1/2/2.1/2.1.2
---

# 2.1.1 Paṭhamakassapasutta

### Devaputtasaṃyutta

### Paṭhamavagga

### Paṭhamakassapasutta

(82.)

371. Evaṃ me sutaṃ—  ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme. Atha kho kassapo devaputto abhikkantāya rattiyā abhikkantavaṇṇo kevalakappaṃ jetavanaṃ obhāsetvā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ aṭṭhāsi. Ekamantaṃ ṭhito kho kassapo devaputto bhagavantaṃ etadavoca—  “bhikkhuṃ bhagavā pakāsesi, no ca bhikkhuno anusāsan”ti. “Tena hi, kassapa, taññevettha paṭibhātū”ti.

372. _“Subhāsitassa sikkhetha,_  
_samaṇūpāsanassa ca;_  
_Ekāsanassa ca raho,_  
_cittavūpasamassa cā”ti._  


373. Idamavoca kassapo devaputto; samanuñño satthā ahosi. Atha kho kassapo devaputto “samanuñño me satthā”ti bhagavantaṃ abhivādetvā padakkhiṇaṃ katvā tatthevantaradhāyīti.


