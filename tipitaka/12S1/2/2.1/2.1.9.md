
[Home](/) / [12S1 Sagāthāvaggasaṃyuttapāḷi](/tipitaka/12S1.md) / [2 Devaputtasaṃyutta](/tipitaka/12S1/2.md) / [2.1 Paṭhamavagga](/tipitaka/12S1/2/2.1.md)

# 𑁨𑁇𑁧𑁇𑁯 𑀘𑀦𑁆𑀤𑀺𑀫𑀲𑀼𑀢𑁆𑀢

### 𑀤𑁂𑀯𑀧𑀼𑀢𑁆𑀢𑀲𑀁𑀬𑀼𑀢𑁆𑀢

### 𑀧𑀞𑀫𑀯𑀕𑁆𑀕

### 𑀘𑀦𑁆𑀤𑀺𑀫𑀲𑀼𑀢𑁆𑀢

(90.)

412\. 𑀲𑀸𑀯𑀢𑁆𑀣𑀺𑀦𑀺𑀤𑀸𑀦𑀁𑁇 𑀢𑁂𑀦 𑀔𑁄 𑀧𑀦 𑀲𑀫𑀬𑁂𑀦 𑀘𑀦𑁆𑀤𑀺𑀫𑀸 𑀤𑁂𑀯𑀧𑀼𑀢𑁆𑀢𑁄 𑀭𑀸𑀳𑀼𑀦𑀸 𑀅𑀲𑀼𑀭𑀺𑀦𑁆𑀤𑁂𑀦 𑀕𑀳𑀺𑀢𑁄 𑀳𑁄𑀢𑀺𑁇 𑀅𑀣 𑀔𑁄 𑀘𑀦𑁆𑀤𑀺𑀫𑀸 𑀤𑁂𑀯𑀧𑀼𑀢𑁆𑀢𑁄 𑀪𑀕𑀯𑀦𑁆𑀢𑀁 𑀅𑀦𑀼𑀲𑁆𑀲𑀭𑀫𑀸𑀦𑁄 𑀢𑀸𑀬𑀁 𑀯𑁂𑀮𑀸𑀬𑀁 𑀇𑀫𑀁 𑀕𑀸𑀣𑀁 𑀅𑀪𑀸𑀲𑀺—

413\. _“𑀦𑀫𑁄 𑀢𑁂 𑀩𑀼𑀤𑁆𑀥 𑀯𑀻𑀭𑀢𑁆𑀣𑀼,_  
_𑀯𑀺𑀧𑁆𑀧𑀫𑀼𑀢𑁆𑀢𑁄𑀲𑀺 𑀲𑀩𑁆𑀩𑀥𑀺;_  
_𑀲𑀫𑁆𑀩𑀸𑀥𑀧𑀝𑀺𑀧𑀦𑁆𑀦𑁄𑀲𑁆𑀫𑀺,_  
_𑀢𑀲𑁆𑀲 𑀫𑁂 𑀲𑀭𑀡𑀁 𑀪𑀯𑀸”𑀢𑀺𑁇_  


414\. 𑀅𑀣 𑀔𑁄 𑀪𑀕𑀯𑀸 𑀘𑀦𑁆𑀤𑀺𑀫𑀁 𑀤𑁂𑀯𑀧𑀼𑀢𑁆𑀢𑀁 𑀆𑀭𑀩𑁆𑀪 𑀭𑀸𑀳𑀼𑀁 𑀅𑀲𑀼𑀭𑀺𑀦𑁆𑀤𑀁 𑀕𑀸𑀣𑀸𑀬 𑀅𑀚𑁆𑀛𑀪𑀸𑀲𑀺—

415\. _“𑀢𑀣𑀸𑀕𑀢𑀁 𑀅𑀭𑀳𑀦𑁆𑀢𑀁,_  
_𑀘𑀦𑁆𑀤𑀺𑀫𑀸 𑀲𑀭𑀡𑀁 𑀕𑀢𑁄;_  
_𑀭𑀸𑀳𑀼 𑀘𑀦𑁆𑀤𑀁 𑀧𑀫𑀼𑀜𑁆𑀘𑀲𑁆𑀲𑀼,_  
_𑀩𑀼𑀤𑁆𑀥𑀸 𑀮𑁄𑀓𑀸𑀦𑀼𑀓𑀫𑁆𑀧𑀓𑀸”𑀢𑀺𑁇_  


416\. 𑀅𑀣 𑀔𑁄 𑀭𑀸𑀳𑀼 𑀅𑀲𑀼𑀭𑀺𑀦𑁆𑀤𑁄 𑀘𑀦𑁆𑀤𑀺𑀫𑀁 𑀤𑁂𑀯𑀧𑀼𑀢𑁆𑀢𑀁 𑀫𑀼𑀜𑁆𑀘𑀺𑀢𑁆𑀯𑀸 𑀢𑀭𑀫𑀸𑀦𑀭𑀽𑀧𑁄 𑀬𑁂𑀦 𑀯𑁂𑀧𑀘𑀺𑀢𑁆𑀢𑀺 𑀅𑀲𑀼𑀭𑀺𑀦𑁆𑀤𑁄 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀲𑀁𑀯𑀺𑀕𑁆𑀕𑁄 𑀮𑁄𑀫𑀳𑀝𑁆𑀞𑀚𑀸𑀢𑁄 𑀏𑀓𑀫𑀦𑁆𑀢𑀁 𑀅𑀝𑁆𑀞𑀸𑀲𑀺𑁇 𑀏𑀓𑀫𑀦𑁆𑀢𑀁 𑀞𑀺𑀢𑀁 𑀔𑁄 𑀭𑀸𑀳𑀼𑀁 𑀅𑀲𑀼𑀭𑀺𑀦𑁆𑀤𑀁 𑀯𑁂𑀧𑀘𑀺𑀢𑁆𑀢𑀺 𑀅𑀲𑀼𑀭𑀺𑀦𑁆𑀤𑁄 𑀕𑀸𑀣𑀸𑀬 𑀅𑀚𑁆𑀛𑀪𑀸𑀲𑀺—

417\. _“𑀓𑀺𑀁 𑀦𑀼 𑀲𑀦𑁆𑀢𑀭𑀫𑀸𑀦𑁄𑀯,_  
_𑀭𑀸𑀳𑀼 𑀘𑀦𑁆𑀤𑀁 𑀧𑀫𑀼𑀜𑁆𑀘𑀲𑀺;_  
_𑀲𑀁𑀯𑀺𑀕𑁆𑀕𑀭𑀽𑀧𑁄 𑀆𑀕𑀫𑁆𑀫,_  
_𑀓𑀺𑀁 𑀦𑀼 𑀪𑀻𑀢𑁄𑀯 𑀢𑀺𑀝𑁆𑀞𑀲𑀻”𑀢𑀺𑁇_  


418\. _“𑀲𑀢𑁆𑀢𑀥𑀸 𑀫𑁂 𑀨𑀮𑁂 𑀫𑀼𑀤𑁆𑀥𑀸,_  
_𑀚𑀻𑀯𑀦𑁆𑀢𑁄 𑀦 𑀲𑀼𑀔𑀁 𑀮𑀪𑁂;_  
_𑀩𑀼𑀤𑁆𑀥𑀕𑀸𑀣𑀸𑀪𑀺𑀕𑀻𑀢𑁄𑀫𑁆𑀳𑀺,_  
_𑀦𑁄 𑀘𑁂 𑀫𑀼𑀜𑁆𑀘𑁂𑀬𑁆𑀬 𑀘𑀦𑁆𑀤𑀺𑀫𑀦𑁆”𑀢𑀺𑁇_  


[Go to previous page (2.1.8 Tāyanasutta)](/tipitaka/12S1/2/2.1/2.1.8.md) / [Go to parent page (2.1 Paṭhamavagga)](/tipitaka/12S1/2/2.1.md) / [Go to next page (2.1.10 Sūriyasutta)](/tipitaka/12S1/2/2.1/2.1.10.md)


