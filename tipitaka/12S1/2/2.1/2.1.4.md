---
title: 2.1.4 Māgadhasutta
path: /tipitaka/12S1/2/2.1/2.1.4
ref: 273699
breadcrumbs:
  - name: Home
    link: /
  - name: 12S1 Sagāthāvaggasaṃyuttapāḷi
    link: /tipitaka/12S1
  - name: 2 Devaputtasaṃyutta
    link: /tipitaka/12S1/2
  - name: 2.1 Paṭhamavagga
    link: /tipitaka/12S1/2/2.1
prevL: /tipitaka/12S1/2/2.1/2.1.3
upL: /tipitaka/12S1/2/2.1
nextL: /tipitaka/12S1/2/2.1/2.1.5
---

# 2.1.4 Māgadhasutta

### Devaputtasaṃyutta

### Paṭhamavagga

### Māgadhasutta

(85.)

379. Sāvatthinidānaṃ. Ekamantaṃ ṭhito kho māgadho devaputto bhagavantaṃ gāthāya ajjhabhāsi—

380. _“Kati lokasmiṃ pajjotā,_  
_yehi loko pakāsati;_  
_Bhavantaṃ puṭṭhumāgamma,_  
_kathaṃ jānemu taṃ mayan”ti._  


381. _“Cattāro loke pajjotā,_  
_pañcamettha na vijjati;_  
_Divā tapati ādicco,_  
_rattimābhāti candimā._  


382. _Atha aggi divārattiṃ,_  
_tattha tattha pakāsati;_  
_Sambuddho tapataṃ seṭṭho,_  
_esā ābhā anuttarā”ti._  



