
[Home](/) / [12S1 Sagāthāvaggasaṃyuttapāḷi](../../../12S1.md) / [2 Devaputtasaṃyutta](../../2.md) / [2.1 Paṭhamavagga](../2.1.md)

# 2.1.5 Dāmalisutta

* Devaputtasaṃyutta

* Paṭhamavagga

* Dāmalisutta

(86.)

383\. Sāvatthinidānaṃ. Atha kho dāmali devaputto abhikkantāya rattiyā abhikkantavaṇṇo kevalakappaṃ jetavanaṃ obhāsetvā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ aṭṭhāsi. Ekamantaṃ ṭhito kho dāmali devaputto bhagavato santike imaṃ gāthaṃ abhāsi—

384\. _“Karaṇīyametaṃ brāhmaṇena,_  
_Padhānaṃ akilāsunā;_  
_Kāmānaṃ vippahānena,_  
_Na tenāsīsate bhavan”ti._  


385\. _“Natthi kiccaṃ brāhmaṇassa, __(dāmalīti bhagavā)___  
_Katakicco hi brāhmaṇo;_  
_Yāva na gādhaṃ labhati nadīsu,_  
_Āyūhati sabbagattebhi jantu;_  
_Gādhañca laddhāna thale ṭhito yo,_  
_Nāyūhatī pāragato hi sova._  


386\. _Esūpamā dāmali brāhmaṇassa,_  
_Khīṇāsavassa nipakassa jhāyino;_  
_Pappuyya jātimaraṇassa antaṃ,_  
_Nāyūhatī pāragato hi so”ti._  


[Go to previous page (2.1.4 Māgadhasutta)](2.1.4.md) / [Go to parent page (2.1 Paṭhamavagga)](../2.1.md) / [Go to next page (2.1.6 Kāmadasutta)](2.1.6.md)


