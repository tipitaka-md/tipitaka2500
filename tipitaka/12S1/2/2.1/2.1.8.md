
[Home](/) / [12S1 Sagāthāvaggasaṃyuttapāḷi](/tipitaka/12S1.md) / [2 Devaputtasaṃyutta](/tipitaka/12S1/2.md) / [2.1 Paṭhamavagga](/tipitaka/12S1/2/2.1.md)

# 𑁨𑁇𑁧𑁇𑁮 𑀢𑀸𑀬𑀦𑀲𑀼𑀢𑁆𑀢

### 𑀤𑁂𑀯𑀧𑀼𑀢𑁆𑀢𑀲𑀁𑀬𑀼𑀢𑁆𑀢

### 𑀧𑀞𑀫𑀯𑀕𑁆𑀕

### 𑀢𑀸𑀬𑀦𑀲𑀼𑀢𑁆𑀢

(89.)

398\. 𑀲𑀸𑀯𑀢𑁆𑀣𑀺𑀦𑀺𑀤𑀸𑀦𑀁𑁇 𑀅𑀣 𑀔𑁄 𑀢𑀸𑀬𑀦𑁄 𑀤𑁂𑀯𑀧𑀼𑀢𑁆𑀢𑁄 𑀧𑀼𑀭𑀸𑀡𑀢𑀺𑀢𑁆𑀣𑀓𑀭𑁄 𑀅𑀪𑀺𑀓𑁆𑀓𑀦𑁆𑀢𑀸𑀬 𑀭𑀢𑁆𑀢𑀺𑀬𑀸 𑀅𑀪𑀺𑀓𑁆𑀓𑀦𑁆𑀢𑀯𑀡𑁆𑀡𑁄 𑀓𑁂𑀯𑀮𑀓𑀧𑁆𑀧𑀁 𑀚𑁂𑀢𑀯𑀦𑀁 𑀑𑀪𑀸𑀲𑁂𑀢𑁆𑀯𑀸 𑀬𑁂𑀦 𑀪𑀕𑀯𑀸 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀪𑀕𑀯𑀦𑁆𑀢𑀁 𑀅𑀪𑀺𑀯𑀸𑀤𑁂𑀢𑁆𑀯𑀸 𑀏𑀓𑀫𑀦𑁆𑀢𑀁 𑀅𑀝𑁆𑀞𑀸𑀲𑀺𑁇 𑀏𑀓𑀫𑀦𑁆𑀢𑀁 𑀞𑀺𑀢𑁄 𑀔𑁄 𑀢𑀸𑀬𑀦𑁄 𑀤𑁂𑀯𑀧𑀼𑀢𑁆𑀢𑁄 𑀪𑀕𑀯𑀢𑁄 𑀲𑀦𑁆𑀢𑀺𑀓𑁂 𑀇𑀫𑀸 𑀕𑀸𑀣𑀸𑀬𑁄 𑀅𑀪𑀸𑀲𑀺—

399\. _“𑀙𑀺𑀦𑁆𑀤 𑀲𑁄𑀢𑀁 𑀧𑀭𑀓𑁆𑀓𑀫𑁆𑀫,_  
_𑀓𑀸𑀫𑁂 𑀧𑀦𑀼𑀤 𑀩𑁆𑀭𑀸𑀳𑁆𑀫𑀡;_  
_𑀦𑀧𑁆𑀧𑀳𑀸𑀬 𑀫𑀼𑀦𑀻 𑀓𑀸𑀫𑁂,_  
_𑀦𑁂𑀓𑀢𑁆𑀢𑀫𑀼𑀧𑀧𑀚𑁆𑀚𑀢𑀺𑁇_  


400\. _𑀓𑀬𑀺𑀭𑀸 𑀘𑁂 𑀓𑀬𑀺𑀭𑀸𑀣𑁂𑀦𑀁,_  
_𑀤𑀍𑀳𑀫𑁂𑀦𑀁 𑀧𑀭𑀓𑁆𑀓𑀫𑁂;_  
_𑀲𑀺𑀣𑀺𑀮𑁄 𑀳𑀺 𑀧𑀭𑀺𑀩𑁆𑀩𑀸𑀚𑁄,_  
_𑀪𑀺𑀬𑁆𑀬𑁄 𑀆𑀓𑀺𑀭𑀢𑁂 𑀭𑀚𑀁𑁇_  


401\. _𑀅𑀓𑀢𑀁 𑀤𑀼𑀓𑁆𑀓𑀝𑀁 𑀲𑁂𑀬𑁆𑀬𑁄,_  
_𑀧𑀘𑁆𑀙𑀸 𑀢𑀧𑀢𑀺 𑀤𑀼𑀓𑁆𑀓𑀝𑀁;_  
_𑀓𑀢𑀜𑁆𑀘 𑀲𑀼𑀓𑀢𑀁 𑀲𑁂𑀬𑁆𑀬𑁄,_  
_𑀬𑀁 𑀓𑀢𑁆𑀯𑀸 𑀦𑀸𑀦𑀼𑀢𑀧𑁆𑀧𑀢𑀺𑁇_  


402\. _𑀓𑀼𑀲𑁄 𑀬𑀣𑀸 𑀤𑀼𑀕𑁆𑀕𑀳𑀺𑀢𑁄,_  
_𑀳𑀢𑁆𑀣𑀫𑁂𑀯𑀸𑀦𑀼𑀓𑀦𑁆𑀢𑀢𑀺;_  
_𑀲𑀸𑀫𑀜𑁆𑀜𑀁 𑀤𑀼𑀧𑁆𑀧𑀭𑀸𑀫𑀝𑁆𑀞𑀁,_  
_𑀦𑀺𑀭𑀬𑀸𑀬𑀽𑀧𑀓𑀟𑁆𑀠𑀢𑀺𑁇_  


403\. _𑀬𑀁 𑀓𑀺𑀜𑁆𑀘𑀺 𑀲𑀺𑀣𑀺𑀮𑀁 𑀓𑀫𑁆𑀫𑀁,_  
_𑀲𑀁𑀓𑀺𑀮𑀺𑀝𑁆𑀞𑀜𑁆𑀘 𑀬𑀁 𑀯𑀢𑀁;_  
_𑀲𑀗𑁆𑀓𑀲𑁆𑀲𑀭𑀁 𑀩𑁆𑀭𑀳𑁆𑀫𑀘𑀭𑀺𑀬𑀁,_  
_𑀦 𑀢𑀁 𑀳𑁄𑀢𑀺 𑀫𑀳𑀧𑁆𑀨𑀮𑀦𑁆”𑀢𑀺𑁇_  


404\. 𑀇𑀤𑀫𑀯𑁄𑀘 𑀢𑀸𑀬𑀦𑁄 𑀤𑁂𑀯𑀧𑀼𑀢𑁆𑀢𑁄; 𑀇𑀤𑀁 𑀯𑀢𑁆𑀯𑀸 𑀪𑀕𑀯𑀦𑁆𑀢𑀁 𑀅𑀪𑀺𑀯𑀸𑀤𑁂𑀢𑁆𑀯𑀸 𑀧𑀤𑀓𑁆𑀔𑀺𑀡𑀁 𑀓𑀢𑁆𑀯𑀸 𑀢𑀢𑁆𑀣𑁂𑀯𑀦𑁆𑀢𑀭𑀥𑀸𑀬𑀻𑀢𑀺𑁇

405\. 𑀅𑀣 𑀔𑁄 𑀪𑀕𑀯𑀸 𑀢𑀲𑁆𑀲𑀸 𑀭𑀢𑁆𑀢𑀺𑀬𑀸 𑀅𑀘𑁆𑀘𑀬𑁂𑀦 𑀪𑀺𑀓𑁆𑀔𑀽 𑀆𑀫𑀦𑁆𑀢𑁂𑀲𑀺—  “𑀇𑀫𑀁, 𑀪𑀺𑀓𑁆𑀔𑀯𑁂, 𑀭𑀢𑁆𑀢𑀺𑀁 𑀢𑀸𑀬𑀦𑁄 𑀦𑀸𑀫 𑀤𑁂𑀯𑀧𑀼𑀢𑁆𑀢𑁄 𑀧𑀼𑀭𑀸𑀡𑀢𑀺𑀢𑁆𑀣𑀓𑀭𑁄 𑀅𑀪𑀺𑀓𑁆𑀓𑀦𑁆𑀢𑀸𑀬 𑀭𑀢𑁆𑀢𑀺𑀬𑀸 𑀅𑀪𑀺𑀓𑁆𑀓𑀦𑁆𑀢𑀯𑀡𑁆𑀡𑁄 𑀓𑁂𑀯𑀮𑀓𑀧𑁆𑀧𑀁 𑀚𑁂𑀢𑀯𑀦𑀁 𑀑𑀪𑀸𑀲𑁂𑀢𑁆𑀯𑀸 𑀬𑁂𑀦𑀸𑀳𑀁 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀫𑀁 𑀅𑀪𑀺𑀯𑀸𑀤𑁂𑀢𑁆𑀯𑀸 𑀏𑀓𑀫𑀦𑁆𑀢𑀁 𑀅𑀝𑁆𑀞𑀸𑀲𑀺𑁇 𑀏𑀓𑀫𑀦𑁆𑀢𑀁 𑀞𑀺𑀢𑁄 𑀔𑁄, 𑀪𑀺𑀓𑁆𑀔𑀯𑁂, 𑀢𑀸𑀬𑀦𑁄 𑀤𑁂𑀯𑀧𑀼𑀢𑁆𑀢𑁄 𑀫𑀫 𑀲𑀦𑁆𑀢𑀺𑀓𑁂 𑀇𑀫𑀸 𑀕𑀸𑀣𑀸𑀬𑁄 𑀅𑀪𑀸𑀲𑀺—

406\. _‘𑀙𑀺𑀦𑁆𑀤 𑀲𑁄𑀢𑀁 𑀧𑀭𑀓𑁆𑀓𑀫𑁆𑀫,_  
_𑀓𑀸𑀫𑁂 𑀧𑀦𑀼𑀤 𑀩𑁆𑀭𑀸𑀳𑁆𑀫𑀡;_  
_𑀦𑀧𑁆𑀧𑀳𑀸𑀬 𑀫𑀼𑀦𑀻 𑀓𑀸𑀫𑁂,_  
_𑀦𑁂𑀓𑀢𑁆𑀢𑀫𑀼𑀧𑀧𑀚𑁆𑀚𑀢𑀺𑁇_  


407\. _𑀓𑀬𑀺𑀭𑀸 𑀘𑁂 𑀓𑀬𑀺𑀭𑀸𑀣𑁂𑀦𑀁,_  
_𑀤𑀍𑀳𑀫𑁂𑀦𑀁 𑀧𑀭𑀓𑁆𑀓𑀫𑁂;_  
_𑀲𑀺𑀣𑀺𑀮𑁄 𑀳𑀺 𑀧𑀭𑀺𑀩𑁆𑀩𑀸𑀚𑁄,_  
_𑀪𑀺𑀬𑁆𑀬𑁄 𑀆𑀓𑀺𑀭𑀢𑁂 𑀭𑀚𑀁𑁇_  


408\. _𑀅𑀓𑀢𑀁 𑀤𑀼𑀓𑁆𑀓𑀝𑀁 𑀲𑁂𑀬𑁆𑀬𑁄,_  
_𑀧𑀘𑁆𑀙𑀸 𑀢𑀧𑀢𑀺 𑀤𑀼𑀓𑁆𑀓𑀝𑀁;_  
_𑀓𑀢𑀜𑁆𑀘 𑀲𑀼𑀓𑀢𑀁 𑀲𑁂𑀬𑁆𑀬𑁄,_  
_𑀬𑀁 𑀓𑀢𑁆𑀯𑀸 𑀦𑀸𑀦𑀼𑀢𑀧𑁆𑀧𑀢𑀺𑁇_  


409\. _𑀓𑀼𑀲𑁄 𑀬𑀣𑀸 𑀤𑀼𑀕𑁆𑀕𑀳𑀺𑀢𑁄,_  
_𑀳𑀢𑁆𑀣𑀫𑁂𑀯𑀸𑀦𑀼𑀓𑀦𑁆𑀢𑀢𑀺;_  
_𑀲𑀸𑀫𑀜𑁆𑀜𑀁 𑀤𑀼𑀧𑁆𑀧𑀭𑀸𑀫𑀝𑁆𑀞𑀁,_  
_𑀦𑀺𑀭𑀬𑀸𑀬𑀽𑀧𑀓𑀟𑁆𑀠𑀢𑀺𑁇_  


410\. _𑀬𑀁 𑀓𑀺𑀜𑁆𑀘𑀺 𑀲𑀺𑀣𑀺𑀮𑀁 𑀓𑀫𑁆𑀫𑀁,_  
_𑀲𑀁𑀓𑀺𑀮𑀺𑀝𑁆𑀞𑀜𑁆𑀘 𑀬𑀁 𑀯𑀢𑀁;_  
_𑀲𑀗𑁆𑀓𑀲𑁆𑀲𑀭𑀁 𑀩𑁆𑀭𑀳𑁆𑀫𑀘𑀭𑀺𑀬𑀁,_  
_𑀦 𑀢𑀁 𑀳𑁄𑀢𑀺 𑀫𑀳𑀧𑁆𑀨𑀮𑀦𑁆’𑀢𑀺𑁇_  


411\. 𑀇𑀤𑀫𑀯𑁄𑀘, 𑀪𑀺𑀓𑁆𑀔𑀯𑁂, 𑀢𑀸𑀬𑀦𑁄 𑀤𑁂𑀯𑀧𑀼𑀢𑁆𑀢𑁄, 𑀇𑀤𑀁 𑀯𑀢𑁆𑀯𑀸 𑀫𑀁 𑀅𑀪𑀺𑀯𑀸𑀤𑁂𑀢𑁆𑀯𑀸 𑀧𑀤𑀓𑁆𑀔𑀺𑀡𑀁 𑀓𑀢𑁆𑀯𑀸 𑀢𑀢𑁆𑀣𑁂𑀯𑀦𑁆𑀢𑀭𑀥𑀸𑀬𑀺𑁇 𑀉𑀕𑁆𑀕𑀡𑁆𑀳𑀸𑀣, 𑀪𑀺𑀓𑁆𑀔𑀯𑁂, 𑀢𑀸𑀬𑀦𑀕𑀸𑀣𑀸; 𑀧𑀭𑀺𑀬𑀸𑀧𑀼𑀡𑀸𑀣, 𑀪𑀺𑀓𑁆𑀔𑀯𑁂, 𑀢𑀸𑀬𑀦𑀕𑀸𑀣𑀸; 𑀥𑀸𑀭𑁂𑀣, 𑀪𑀺𑀓𑁆𑀔𑀯𑁂, 𑀢𑀸𑀬𑀦𑀕𑀸𑀣𑀸𑁇 𑀅𑀢𑁆𑀣𑀲𑀁𑀳𑀺𑀢𑀸, 𑀪𑀺𑀓𑁆𑀔𑀯𑁂, 𑀢𑀸𑀬𑀦𑀕𑀸𑀣𑀸 𑀆𑀤𑀺𑀩𑁆𑀭𑀳𑁆𑀫𑀘𑀭𑀺𑀬𑀺𑀓𑀸”𑀢𑀺𑁇

[Go to previous page (2.1.7 Pañcālacaṇḍasutta)](/tipitaka/12S1/2/2.1/2.1.7.md) / [Go to parent page (2.1 Paṭhamavagga)](/tipitaka/12S1/2/2.1.md) / [Go to next page (2.1.9 Candimasutta)](/tipitaka/12S1/2/2.1/2.1.9.md)


