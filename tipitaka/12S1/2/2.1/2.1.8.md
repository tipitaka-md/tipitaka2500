
[Home](/) / [12S1 Sagāthāvaggasaṃyuttapāḷi](../../../12S1.md) / [2 Devaputtasaṃyutta](../../2.md) / [2.1 Paṭhamavagga](../2.1.md)

# 2.1.8 Tāyanasutta

* Devaputtasaṃyutta

* Paṭhamavagga

* Tāyanasutta

(89.)

398\. Sāvatthinidānaṃ. Atha kho tāyano devaputto purāṇatitthakaro abhikkantāya rattiyā abhikkantavaṇṇo kevalakappaṃ jetavanaṃ obhāsetvā yena bhagavā tenupasaṅkami; upasaṅkamitvā bhagavantaṃ abhivādetvā ekamantaṃ aṭṭhāsi. Ekamantaṃ ṭhito kho tāyano devaputto bhagavato santike imā gāthāyo abhāsi—

399\. _“Chinda sotaṃ parakkamma,_  
_kāme panuda brāhmaṇa;_  
_Nappahāya munī kāme,_  
_nekattamupapajjati._  


400\. _Kayirā ce kayirāthenaṃ,_  
_daḷhamenaṃ parakkame;_  
_Sithilo hi paribbājo,_  
_bhiyyo ākirate rajaṃ._  


401\. _Akataṃ dukkaṭaṃ seyyo,_  
_pacchā tapati dukkaṭaṃ;_  
_Katañca sukataṃ seyyo,_  
_yaṃ katvā nānutappati._  


402\. _Kuso yathā duggahito,_  
_hatthamevānukantati;_  
_Sāmaññaṃ dupparāmaṭṭhaṃ,_  
_nirayāyūpakaḍḍhati._  


403\. _Yaṃ kiñci sithilaṃ kammaṃ,_  
_saṃkiliṭṭhañca yaṃ vataṃ;_  
_Saṅkassaraṃ brahmacariyaṃ,_  
_na taṃ hoti mahapphalan”ti._  


404\. Idamavoca tāyano devaputto; idaṃ vatvā bhagavantaṃ abhivādetvā padakkhiṇaṃ katvā tatthevantaradhāyīti.

405\. Atha kho bhagavā tassā rattiyā accayena bhikkhū āmantesi—  “imaṃ, bhikkhave, rattiṃ tāyano nāma devaputto purāṇatitthakaro abhikkantāya rattiyā abhikkantavaṇṇo kevalakappaṃ jetavanaṃ obhāsetvā yenāhaṃ tenupasaṅkami; upasaṅkamitvā maṃ abhivādetvā ekamantaṃ aṭṭhāsi. Ekamantaṃ ṭhito kho, bhikkhave, tāyano devaputto mama santike imā gāthāyo abhāsi—

406\. _‘Chinda sotaṃ parakkamma,_  
_kāme panuda brāhmaṇa;_  
_Nappahāya munī kāme,_  
_nekattamupapajjati._  


407\. _Kayirā ce kayirāthenaṃ,_  
_daḷhamenaṃ parakkame;_  
_Sithilo hi paribbājo,_  
_bhiyyo ākirate rajaṃ._  


408\. _Akataṃ dukkaṭaṃ seyyo,_  
_pacchā tapati dukkaṭaṃ;_  
_Katañca sukataṃ seyyo,_  
_yaṃ katvā nānutappati._  


409\. _Kuso yathā duggahito,_  
_hatthamevānukantati;_  
_Sāmaññaṃ dupparāmaṭṭhaṃ,_  
_nirayāyūpakaḍḍhati._  


410\. _Yaṃ kiñci sithilaṃ kammaṃ,_  
_saṃkiliṭṭhañca yaṃ vataṃ;_  
_Saṅkassaraṃ brahmacariyaṃ,_  
_na taṃ hoti mahapphalan’ti._  


411\. Idamavoca, bhikkhave, tāyano devaputto, idaṃ vatvā maṃ abhivādetvā padakkhiṇaṃ katvā tatthevantaradhāyi. Uggaṇhātha, bhikkhave, tāyanagāthā; pariyāpuṇātha, bhikkhave, tāyanagāthā; dhāretha, bhikkhave, tāyanagāthā. Atthasaṃhitā, bhikkhave, tāyanagāthā ādibrahmacariyikā”ti.

[Go to previous page (2.1.7 Pañcālacaṇḍasutta)](2.1.7.md) / [Go to parent page (2.1 Paṭhamavagga)](../2.1.md) / [Go to next page (2.1.9 Candimasutta)](2.1.9.md)


