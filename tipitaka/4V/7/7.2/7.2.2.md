
[Home](/) / [4V Cūḷavaggapāḷi](../../../4V.md) / [7 Saṃghabhedakakkhandhaka](../../7.md) / [7.2 Dutiyabhāṇavāra](../7.2.md)

# 𑁭𑁇𑁨𑁇𑁨 𑀅𑀚𑀸𑀢𑀲𑀢𑁆𑀢𑀼𑀓𑀼𑀫𑀸𑀭𑀯𑀢𑁆𑀣𑀼

* 𑀲𑀁𑀖𑀪𑁂𑀤𑀓𑀓𑁆𑀔𑀦𑁆𑀥𑀓

* 𑀤𑀼𑀢𑀺𑀬𑀪𑀸𑀡𑀯𑀸𑀭

* 𑀅𑀚𑀸𑀢𑀲𑀢𑁆𑀢𑀼𑀓𑀼𑀫𑀸𑀭𑀯𑀢𑁆𑀣𑀼

(339.)

1535\. 𑀅𑀣 𑀔𑁄 𑀤𑁂𑀯𑀤𑀢𑁆𑀢𑁄 𑀬𑁂𑀦 𑀅𑀚𑀸𑀢𑀲𑀢𑁆𑀢𑀼 𑀓𑀼𑀫𑀸𑀭𑁄 𑀢𑁂𑀦𑀼𑀧𑀲𑀗𑁆𑀓𑀫𑀺, 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀅𑀚𑀸𑀢𑀲𑀢𑁆𑀢𑀼𑀁 𑀓𑀼𑀫𑀸𑀭𑀁 𑀏𑀢𑀤𑀯𑁄𑀘—  “𑀧𑀼𑀩𑁆𑀩𑁂 𑀔𑁄, 𑀓𑀼𑀫𑀸𑀭, 𑀫𑀦𑀼𑀲𑁆𑀲𑀸 𑀤𑀻𑀖𑀸𑀬𑀼𑀓𑀸, 𑀏𑀢𑀭𑀳𑀺 𑀅𑀧𑁆𑀧𑀸𑀬𑀼𑀓𑀸𑁇 𑀞𑀸𑀦𑀁 𑀔𑁄 𑀧𑀦𑁂𑀢𑀁 𑀯𑀺𑀚𑁆𑀚𑀢𑀺 𑀬𑀁 𑀢𑁆𑀯𑀁 𑀓𑀼𑀫𑀸𑀭𑁄𑀯 𑀲𑀫𑀸𑀦𑁄 𑀓𑀸𑀮𑀁 𑀓𑀭𑁂𑀬𑁆𑀬𑀸𑀲𑀺𑁇 𑀢𑁂𑀦 𑀳𑀺 𑀢𑁆𑀯𑀁, 𑀓𑀼𑀫𑀸𑀭, 𑀧𑀺𑀢𑀭𑀁 𑀳𑀦𑁆𑀢𑁆𑀯𑀸 𑀭𑀸𑀚𑀸 𑀳𑁄𑀳𑀺𑁇 𑀅𑀳𑀁 𑀪𑀕𑀯𑀦𑁆𑀢𑀁 𑀳𑀦𑁆𑀢𑁆𑀯𑀸 𑀩𑀼𑀤𑁆𑀥𑁄 𑀪𑀯𑀺𑀲𑁆𑀲𑀸𑀫𑀻”𑀢𑀺𑁇

1536\. 𑀅𑀣 𑀔𑁄 𑀅𑀚𑀸𑀢𑀲𑀢𑁆𑀢𑀼 𑀓𑀼𑀫𑀸𑀭𑁄—  “𑀅𑀬𑁆𑀬𑁄 𑀔𑁄 𑀤𑁂𑀯𑀤𑀢𑁆𑀢𑁄 𑀫𑀳𑀺𑀤𑁆𑀥𑀺𑀓𑁄 𑀫𑀳𑀸𑀦𑀼𑀪𑀸𑀯𑁄, 𑀚𑀸𑀦𑁂𑀬𑁆𑀬𑀸𑀲𑀺 𑀅𑀬𑁆𑀬𑁄 𑀤𑁂𑀯𑀤𑀢𑁆𑀢𑁄”𑀢𑀺—  𑀊𑀭𑀼𑀬𑀸 𑀧𑁄𑀢𑁆𑀣𑀦𑀺𑀓𑀁 𑀩𑀦𑁆𑀥𑀺𑀢𑁆𑀯𑀸 𑀤𑀺𑀯𑀸 𑀤𑀺𑀯𑀲𑁆𑀲 𑀪𑀻𑀢𑁄 𑀉𑀩𑁆𑀩𑀺𑀕𑁆𑀕𑁄 𑀉𑀲𑁆𑀲𑀗𑁆𑀓𑀻 𑀉𑀢𑁆𑀭𑀲𑁆𑀢𑁄 𑀲𑀳𑀲𑀸 𑀅𑀦𑁆𑀢𑁂𑀧𑀼𑀭𑀁 𑀧𑀸𑀯𑀺𑀲𑀺𑁇 𑀅𑀤𑁆𑀤𑀲𑀸𑀲𑀼𑀁 𑀔𑁄 𑀅𑀦𑁆𑀢𑁂𑀧𑀼𑀭𑁂 𑀉𑀧𑀘𑀸𑀭𑀓𑀸 𑀫𑀳𑀸𑀫𑀢𑁆𑀢𑀸 𑀅𑀚𑀸𑀢𑀲𑀢𑁆𑀢𑀼𑀁 𑀓𑀼𑀫𑀸𑀭𑀁 𑀤𑀺𑀯𑀸 𑀤𑀺𑀯𑀲𑁆𑀲 𑀪𑀻𑀢𑀁 𑀉𑀩𑁆𑀩𑀺𑀕𑁆𑀕𑀁 𑀉𑀲𑁆𑀲𑀗𑁆𑀓𑀺𑀁 𑀉𑀢𑁆𑀭𑀲𑁆𑀢𑀁 𑀲𑀳𑀲𑀸 𑀅𑀦𑁆𑀢𑁂𑀧𑀼𑀭𑀁 𑀧𑀯𑀺𑀲𑀦𑁆𑀢𑀁; 𑀤𑀺𑀲𑁆𑀯𑀸𑀦 𑀅𑀕𑁆𑀕𑀳𑁂𑀲𑀼𑀁𑁇 𑀢𑁂 𑀯𑀺𑀘𑀺𑀦𑀦𑁆𑀢𑀸 𑀊𑀭𑀼𑀬𑀸 𑀧𑁄𑀢𑁆𑀣𑀦𑀺𑀓𑀁 𑀩𑀤𑁆𑀥𑀁 𑀤𑀺𑀲𑁆𑀯𑀸𑀦 𑀅𑀚𑀸𑀢𑀲𑀢𑁆𑀢𑀼𑀁 𑀓𑀼𑀫𑀸𑀭𑀁 𑀏𑀢𑀤𑀯𑁄𑀘𑀼𑀁—  “𑀓𑀺𑀁 𑀢𑁆𑀯𑀁, 𑀓𑀼𑀫𑀸𑀭, 𑀓𑀢𑁆𑀢𑀼𑀓𑀸𑀫𑁄𑀲𑀻”𑀢𑀺? “𑀧𑀺𑀢𑀭𑀫𑁆𑀳𑀺 𑀳𑀦𑁆𑀢𑀼𑀓𑀸𑀫𑁄”𑀢𑀺𑁇 “𑀓𑁂𑀦𑀸𑀲𑀺 𑀉𑀲𑁆𑀲𑀸𑀳𑀺𑀢𑁄”𑀢𑀺? “𑀅𑀬𑁆𑀬𑁂𑀦 𑀤𑁂𑀯𑀤𑀢𑁆𑀢𑁂𑀦𑀸”𑀢𑀺𑁇 𑀏𑀓𑀘𑁆𑀘𑁂 𑀫𑀳𑀸𑀫𑀢𑁆𑀢𑀸 𑀏𑀯𑀁 𑀫𑀢𑀺𑀁 𑀅𑀓𑀁𑀲𑀼—  “𑀓𑀼𑀫𑀸𑀭𑁄 𑀘 𑀳𑀦𑁆𑀢𑀩𑁆𑀩𑁄, 𑀤𑁂𑀯𑀤𑀢𑁆𑀢𑁄 𑀘, 𑀲𑀩𑁆𑀩𑁂 𑀘 𑀪𑀺𑀓𑁆𑀔𑀽 𑀳𑀦𑁆𑀢𑀩𑁆𑀩𑀸”𑀢𑀺𑁇 𑀏𑀓𑀘𑁆𑀘𑁂 𑀫𑀳𑀸𑀫𑀢𑁆𑀢𑀸 𑀏𑀯𑀁 𑀫𑀢𑀺𑀁 𑀅𑀓𑀁𑀲𑀼—  “𑀦 𑀪𑀺𑀓𑁆𑀔𑀽 𑀳𑀦𑁆𑀢𑀩𑁆𑀩𑀸𑁇 𑀦 𑀪𑀺𑀓𑁆𑀔𑀽 𑀓𑀺𑀜𑁆𑀘𑀺 𑀅𑀧𑀭𑀚𑁆𑀛𑀦𑁆𑀢𑀺𑁇 𑀓𑀼𑀫𑀸𑀭𑁄 𑀘 𑀳𑀦𑁆𑀢𑀩𑁆𑀩𑁄, 𑀤𑁂𑀯𑀤𑀢𑁆𑀢𑁄 𑀘𑀸”𑀢𑀺𑁇 𑀏𑀓𑀘𑁆𑀘𑁂 𑀫𑀳𑀸𑀫𑀢𑁆𑀢𑀸 𑀏𑀯𑀁 𑀫𑀢𑀺𑀁 𑀅𑀓𑀁𑀲𑀼—  “𑀦 𑀓𑀼𑀫𑀸𑀭𑁄 𑀘 𑀳𑀦𑁆𑀢𑀩𑁆𑀩𑁄, 𑀦 𑀤𑁂𑀯𑀤𑀢𑁆𑀢𑁄𑁇 𑀦 𑀪𑀺𑀓𑁆𑀔𑀽 𑀳𑀦𑁆𑀢𑀩𑁆𑀩𑀸𑁇 𑀭𑀜𑁆𑀜𑁄 𑀆𑀭𑁄𑀘𑁂𑀢𑀩𑁆𑀩𑀁𑁇 𑀬𑀣𑀸 𑀭𑀸𑀚𑀸 𑀯𑀓𑁆𑀔𑀢𑀺 𑀢𑀣𑀸 𑀓𑀭𑀺𑀲𑁆𑀲𑀸𑀫𑀸”𑀢𑀺𑁇

1537\. 𑀅𑀣 𑀔𑁄 𑀢𑁂 𑀫𑀳𑀸𑀫𑀢𑁆𑀢𑀸 𑀅𑀚𑀸𑀢𑀲𑀢𑁆𑀢𑀼𑀁 𑀓𑀼𑀫𑀸𑀭𑀁 𑀆𑀤𑀸𑀬 𑀬𑁂𑀦 𑀭𑀸𑀚𑀸 𑀫𑀸𑀕𑀥𑁄 𑀲𑁂𑀦𑀺𑀬𑁄 𑀩𑀺𑀫𑁆𑀩𑀺𑀲𑀸𑀭𑁄 𑀢𑁂𑀦𑀼𑀧𑀲𑀗𑁆𑀓𑀫𑀺𑀁𑀲𑀼, 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀭𑀜𑁆𑀜𑁄 𑀫𑀸𑀕𑀥𑀲𑁆𑀲 𑀲𑁂𑀦𑀺𑀬𑀲𑁆𑀲 𑀩𑀺𑀫𑁆𑀩𑀺𑀲𑀸𑀭𑀲𑁆𑀲 𑀏𑀢𑀫𑀢𑁆𑀣𑀁 𑀆𑀭𑁄𑀘𑁂𑀲𑀼𑀁𑁇 “𑀓𑀣𑀁, 𑀪𑀡𑁂, 𑀫𑀳𑀸𑀫𑀢𑁆𑀢𑁂𑀳𑀺 𑀫𑀢𑀺 𑀓𑀢𑀸”𑀢𑀺? “𑀏𑀓𑀘𑁆𑀘𑁂, 𑀤𑁂𑀯, 𑀫𑀳𑀸𑀫𑀢𑁆𑀢𑀸 𑀏𑀯𑀁 𑀫𑀢𑀺𑀁 𑀅𑀓𑀁𑀲𑀼—  ‘𑀓𑀼𑀫𑀸𑀭𑁄 𑀘 𑀳𑀦𑁆𑀢𑀩𑁆𑀩𑁄, 𑀤𑁂𑀯𑀤𑀢𑁆𑀢𑁄 𑀘, 𑀲𑀩𑁆𑀩𑁂 𑀘 𑀪𑀺𑀓𑁆𑀔𑀽 𑀳𑀦𑁆𑀢𑀩𑁆𑀩𑀸’𑀢𑀺𑁇 𑀏𑀓𑀘𑁆𑀘𑁂 𑀫𑀳𑀸𑀫𑀢𑁆𑀢𑀸 𑀏𑀯𑀁 𑀫𑀢𑀺𑀁 𑀅𑀓𑀁𑀲𑀼—  ‘𑀦 𑀪𑀺𑀓𑁆𑀔𑀽 𑀳𑀦𑁆𑀢𑀩𑁆𑀩𑀸𑁇 𑀦 𑀪𑀺𑀓𑁆𑀔𑀽 𑀓𑀺𑀜𑁆𑀘𑀺 𑀅𑀧𑀭𑀚𑁆𑀛𑀦𑁆𑀢𑀺𑁇 𑀓𑀼𑀫𑀸𑀭𑁄 𑀘 𑀳𑀦𑁆𑀢𑀩𑁆𑀩𑁄, 𑀤𑁂𑀯𑀤𑀢𑁆𑀢𑁄 𑀘𑀸’𑀢𑀺𑁇 𑀏𑀓𑀘𑁆𑀘𑁂 𑀫𑀳𑀸𑀫𑀢𑁆𑀢𑀸 𑀏𑀯𑀁 𑀫𑀢𑀺𑀁 𑀅𑀓𑀁𑀲𑀼—  ‘𑀦 𑀓𑀼𑀫𑀸𑀭𑁄 𑀘 𑀳𑀦𑁆𑀢𑀩𑁆𑀩𑁄, 𑀦 𑀤𑁂𑀯𑀤𑀢𑁆𑀢𑁄𑁇 𑀦 𑀪𑀺𑀓𑁆𑀔𑀽 𑀳𑀦𑁆𑀢𑀩𑁆𑀩𑀸𑁇 𑀭𑀜𑁆𑀜𑁄 𑀆𑀭𑁄𑀘𑁂𑀢𑀩𑁆𑀩𑀁𑁇 𑀬𑀣𑀸 𑀭𑀸𑀚𑀸 𑀯𑀓𑁆𑀔𑀢𑀺 𑀢𑀣𑀸 𑀓𑀭𑀺𑀲𑁆𑀲𑀸𑀫𑀸’”𑀢𑀺𑁇 “𑀓𑀺𑀁, 𑀪𑀡𑁂, 𑀓𑀭𑀺𑀲𑁆𑀲𑀢𑀺 𑀩𑀼𑀤𑁆𑀥𑁄 𑀯𑀸 𑀥𑀫𑁆𑀫𑁄 𑀯𑀸 𑀲𑀁𑀖𑁄 𑀯𑀸? 𑀦𑀦𑀼 𑀪𑀕𑀯𑀢𑀸 𑀧𑀝𑀺𑀓𑀘𑁆𑀘𑁂𑀯 𑀤𑁂𑀯𑀤𑀢𑁆𑀢𑁄 𑀭𑀸𑀚𑀕𑀳𑁂 𑀧𑀓𑀸𑀲𑀸𑀧𑀺𑀢𑁄—  ‘𑀧𑀼𑀩𑁆𑀩𑁂 𑀤𑁂𑀯𑀤𑀢𑁆𑀢𑀲𑁆𑀲 𑀅𑀜𑁆𑀜𑀸 𑀧𑀓𑀢𑀺 𑀅𑀳𑁄𑀲𑀺, 𑀇𑀤𑀸𑀦𑀺 𑀅𑀜𑁆𑀜𑀸 𑀧𑀓𑀢𑀺𑁇 𑀬𑀁 𑀤𑁂𑀯𑀤𑀢𑁆𑀢𑁄 𑀓𑀭𑁂𑀬𑁆𑀬 𑀓𑀸𑀬𑁂𑀦 𑀯𑀸𑀘𑀸𑀬, 𑀦 𑀢𑁂𑀦 𑀩𑀼𑀤𑁆𑀥𑁄 𑀯𑀸 𑀥𑀫𑁆𑀫𑁄 𑀯𑀸 𑀲𑀁𑀖𑁄 𑀯𑀸 𑀤𑀝𑁆𑀞𑀩𑁆𑀩𑁄, 𑀤𑁂𑀯𑀤𑀢𑁆𑀢𑁄𑀯 𑀢𑁂𑀦 𑀤𑀝𑁆𑀞𑀩𑁆𑀩𑁄’”𑀢𑀺? 𑀢𑀢𑁆𑀣 𑀬𑁂 𑀢𑁂 𑀫𑀳𑀸𑀫𑀢𑁆𑀢𑀸 𑀏𑀯𑀁 𑀫𑀢𑀺𑀁 𑀅𑀓𑀁𑀲𑀼—  “𑀓𑀼𑀫𑀸𑀭𑁄 𑀘 𑀳𑀦𑁆𑀢𑀩𑁆𑀩𑁄 𑀤𑁂𑀯𑀤𑀢𑁆𑀢𑁄 𑀘; 𑀲𑀩𑁆𑀩𑁂 𑀘 𑀪𑀺𑀓𑁆𑀔𑀽 𑀳𑀦𑁆𑀢𑀩𑁆𑀩𑀸”𑀢𑀺; 𑀢𑁂 𑀅𑀝𑁆𑀞𑀸𑀦𑁂 𑀅𑀓𑀸𑀲𑀺𑁇 𑀬𑁂 𑀢𑁂 𑀫𑀳𑀸𑀫𑀢𑁆𑀢𑀸 𑀏𑀯𑀁 𑀫𑀢𑀺𑀁 𑀅𑀓𑀁𑀲𑀼—  “𑀦 𑀪𑀺𑀓𑁆𑀔𑀽 𑀳𑀦𑁆𑀢𑀩𑁆𑀩𑀸; 𑀦 𑀪𑀺𑀓𑁆𑀔𑀽 𑀓𑀺𑀜𑁆𑀘𑀺 𑀅𑀧𑀭𑀚𑁆𑀛𑀦𑁆𑀢𑀺; 𑀓𑀼𑀫𑀸𑀭𑁄 𑀘 𑀳𑀦𑁆𑀢𑀩𑁆𑀩𑁄 𑀤𑁂𑀯𑀤𑀢𑁆𑀢𑁄 𑀘𑀸”𑀢𑀺; 𑀢𑁂 𑀦𑀻𑀘𑁂 𑀞𑀸𑀦𑁂 𑀞𑀧𑁂𑀲𑀺𑁇 𑀬𑁂 𑀢𑁂 𑀫𑀳𑀸𑀫𑀢𑁆𑀢𑀸 𑀏𑀯𑀁 𑀫𑀢𑀺𑀁 𑀅𑀓𑀁𑀲𑀼—  “𑀦 𑀓𑀼𑀫𑀸𑀭𑁄 𑀘 𑀳𑀦𑁆𑀢𑀩𑁆𑀩𑁄, 𑀦 𑀤𑁂𑀯𑀤𑀢𑁆𑀢𑁄; 𑀦 𑀪𑀺𑀓𑁆𑀔𑀽 𑀳𑀦𑁆𑀢𑀩𑁆𑀩𑀸; 𑀭𑀜𑁆𑀜𑁄 𑀆𑀭𑁄𑀘𑁂𑀢𑀩𑁆𑀩𑀁; 𑀬𑀣𑀸 𑀭𑀸𑀚𑀸 𑀯𑀓𑁆𑀔𑀢𑀺 𑀢𑀣𑀸 𑀓𑀭𑀺𑀲𑁆𑀲𑀸𑀫𑀸”𑀢𑀺; 𑀢𑁂 𑀉𑀘𑁆𑀘𑁂 𑀞𑀸𑀦𑁂 𑀞𑀧𑁂𑀲𑀺𑁇 𑀅𑀣 𑀔𑁄 𑀭𑀸𑀚𑀸 𑀫𑀸𑀕𑀥𑁄 𑀲𑁂𑀦𑀺𑀬𑁄 𑀩𑀺𑀫𑁆𑀩𑀺𑀲𑀸𑀭𑁄 𑀅𑀚𑀸𑀢𑀲𑀢𑁆𑀢𑀼𑀁 𑀓𑀼𑀫𑀸𑀭𑀁 𑀏𑀢𑀤𑀯𑁄𑀘—  “𑀓𑀺𑀲𑁆𑀲 𑀫𑀁 𑀢𑁆𑀯𑀁, 𑀓𑀼𑀫𑀸𑀭, 𑀳𑀦𑁆𑀢𑀼𑀓𑀸𑀫𑁄𑀲𑀻”𑀢𑀺? “𑀭𑀚𑁆𑀚𑁂𑀦𑀸𑀫𑁆𑀳𑀺, 𑀤𑁂𑀯, 𑀅𑀢𑁆𑀣𑀺𑀓𑁄”𑀢𑀺𑁇 “𑀲𑀘𑁂 𑀔𑁄 𑀢𑁆𑀯𑀁, 𑀓𑀼𑀫𑀸𑀭, 𑀭𑀚𑁆𑀚𑁂𑀦 𑀅𑀢𑁆𑀣𑀺𑀓𑁄, 𑀏𑀢𑀁 𑀢𑁂 𑀭𑀚𑁆𑀚𑀦𑁆”𑀢𑀺 𑀅𑀚𑀸𑀢𑀲𑀢𑁆𑀢𑀼𑀲𑁆𑀲 𑀓𑀼𑀫𑀸𑀭𑀲𑁆𑀲 𑀭𑀚𑁆𑀚𑀁 𑀦𑀺𑀬𑁆𑀬𑀸𑀤𑁂𑀲𑀺𑁇

[Go to previous page (7.2.1 Pakāsanīyakamma)](7.2.1.md) / [Go to parent page (7.2 Dutiyabhāṇavāra)](../7.2.md) / [Go to next page (7.2.3 Abhimārapesana)](7.2.3.md)


