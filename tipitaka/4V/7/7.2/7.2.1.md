
[Home](/) / [4V Cūḷavaggapāḷi](../...md) / [7 Saṃghabhedakakkhandhaka](...md) / [7.2 Dutiyabhāṇavāra](../4V/7/7.2.md)

# 𑁭𑁇𑁨𑁇𑁧 𑀧𑀓𑀸𑀲𑀦𑀻𑀬𑀓𑀫𑁆𑀫

* 𑀲𑀁𑀖𑀪𑁂𑀤𑀓𑀓𑁆𑀔𑀦𑁆𑀥𑀓

* 𑀤𑀼𑀢𑀺𑀬𑀪𑀸𑀡𑀯𑀸𑀭

* 𑀧𑀓𑀸𑀲𑀦𑀻𑀬𑀓𑀫𑁆𑀫

(336.)

1522\. 𑀢𑁂𑀦 𑀔𑁄 𑀧𑀦 𑀲𑀫𑀬𑁂𑀦 𑀪𑀕𑀯𑀸 𑀫𑀳𑀢𑀺𑀬𑀸 𑀧𑀭𑀺𑀲𑀸𑀬 𑀧𑀭𑀺𑀯𑀼𑀢𑁄 𑀥𑀫𑁆𑀫𑀁 𑀤𑁂𑀲𑁂𑀦𑁆𑀢𑁄 𑀦𑀺𑀲𑀺𑀦𑁆𑀦𑁄 𑀳𑁄𑀢𑀺 𑀲𑀭𑀸𑀚𑀺𑀓𑀸𑀬 𑀧𑀭𑀺𑀲𑀸𑀬𑁇 𑀅𑀣 𑀔𑁄 𑀤𑁂𑀯𑀤𑀢𑁆𑀢𑁄 𑀉𑀝𑁆𑀞𑀸𑀬𑀸𑀲𑀦𑀸 𑀏𑀓𑀁𑀲𑀁 𑀉𑀢𑁆𑀢𑀭𑀸𑀲𑀗𑁆𑀕𑀁 𑀓𑀭𑀺𑀢𑁆𑀯𑀸 𑀬𑁂𑀦 𑀪𑀕𑀯𑀸 𑀢𑁂𑀦𑀜𑁆𑀚𑀮𑀺𑀁 𑀧𑀡𑀸𑀫𑁂𑀢𑁆𑀯𑀸 𑀪𑀕𑀯𑀦𑁆𑀢𑀁 𑀏𑀢𑀤𑀯𑁄𑀘—  “𑀚𑀺𑀡𑁆𑀡𑁄 𑀤𑀸𑀦𑀺, 𑀪𑀦𑁆𑀢𑁂, 𑀪𑀕𑀯𑀸 𑀯𑀼𑀟𑁆𑀠𑁄 𑀫𑀳𑀮𑁆𑀮𑀓𑁄 𑀅𑀤𑁆𑀥𑀕𑀢𑁄 𑀯𑀬𑁄𑀅𑀦𑀼𑀧𑁆𑀧𑀢𑁆𑀢𑁄𑁇 𑀅𑀧𑁆𑀧𑁄𑀲𑁆𑀲𑀼𑀓𑁆𑀓𑁄 𑀤𑀸𑀦𑀺, 𑀪𑀦𑁆𑀢𑁂, 𑀪𑀕𑀯𑀸 𑀤𑀺𑀝𑁆𑀞𑀥𑀫𑁆𑀫𑀲𑀼𑀔𑀯𑀺𑀳𑀸𑀭𑀁 𑀅𑀦𑀼𑀬𑀼𑀢𑁆𑀢𑁄 𑀯𑀺𑀳𑀭𑀢𑀼, 𑀫𑀫𑀁 𑀪𑀺𑀓𑁆𑀔𑀼𑀲𑀁𑀖𑀁 𑀦𑀺𑀲𑁆𑀲𑀚𑁆𑀚𑀢𑀼𑁇 𑀅𑀳𑀁 𑀪𑀺𑀓𑁆𑀔𑀼𑀲𑀁𑀖𑀁 𑀧𑀭𑀺𑀳𑀭𑀺𑀲𑁆𑀲𑀸𑀫𑀻”𑀢𑀺𑁇 “𑀅𑀮𑀁, 𑀤𑁂𑀯𑀤𑀢𑁆𑀢, 𑀫𑀸 𑀢𑁂 𑀭𑀼𑀘𑁆𑀘𑀺 𑀪𑀺𑀓𑁆𑀔𑀼𑀲𑀁𑀖𑀁 𑀧𑀭𑀺𑀳𑀭𑀺𑀢𑀼𑀦𑁆”𑀢𑀺𑁇

1523\. 𑀤𑀼𑀢𑀺𑀬𑀫𑁆𑀧𑀺 𑀔𑁄 𑀤𑁂𑀯𑀤𑀢𑁆𑀢𑁄…𑀧𑁂…  𑀢𑀢𑀺𑀬𑀫𑁆𑀧𑀺 𑀔𑁄 𑀤𑁂𑀯𑀤𑀢𑁆𑀢𑁄 𑀪𑀕𑀯𑀦𑁆𑀢𑀁 𑀏𑀢𑀤𑀯𑁄𑀘—  “𑀚𑀺𑀡𑁆𑀡𑁄 𑀤𑀸𑀦𑀺, 𑀪𑀦𑁆𑀢𑁂, 𑀪𑀕𑀯𑀸 𑀯𑀼𑀟𑁆𑀠𑁄 𑀫𑀳𑀮𑁆𑀮𑀓𑁄 𑀅𑀤𑁆𑀥𑀕𑀢𑁄 𑀯𑀬𑁄𑀅𑀦𑀼𑀧𑁆𑀧𑀢𑁆𑀢𑁄𑁇 𑀅𑀧𑁆𑀧𑁄𑀲𑁆𑀲𑀼𑀓𑁆𑀓𑁄 𑀤𑀸𑀦𑀺, 𑀪𑀦𑁆𑀢𑁂, 𑀪𑀕𑀯𑀸 𑀤𑀺𑀝𑁆𑀞𑀥𑀫𑁆𑀫𑀲𑀼𑀔𑀯𑀺𑀳𑀸𑀭𑀁 𑀅𑀦𑀼𑀬𑀼𑀢𑁆𑀢𑁄 𑀯𑀺𑀳𑀭𑀢𑀼, 𑀫𑀫𑀁 𑀪𑀺𑀓𑁆𑀔𑀼𑀲𑀁𑀖𑀁 𑀦𑀺𑀲𑁆𑀲𑀚𑁆𑀚𑀢𑀼𑁇 𑀅𑀳𑀁 𑀪𑀺𑀓𑁆𑀔𑀼𑀲𑀁𑀖𑀁 𑀧𑀭𑀺𑀳𑀭𑀺𑀲𑁆𑀲𑀸𑀫𑀻”𑀢𑀺𑁇

1524\. “𑀲𑀸𑀭𑀺𑀧𑀼𑀢𑁆𑀢𑀫𑁄𑀕𑁆𑀕𑀮𑁆𑀮𑀸𑀦𑀸𑀦𑀫𑁆𑀧𑀺 𑀔𑁄 𑀅𑀳𑀁, 𑀤𑁂𑀯𑀤𑀢𑁆𑀢, 𑀪𑀺𑀓𑁆𑀔𑀼𑀲𑀁𑀖𑀁 𑀦 𑀦𑀺𑀲𑁆𑀲𑀚𑁆𑀚𑁂𑀬𑁆𑀬𑀁, 𑀓𑀺𑀁 𑀧𑀦 𑀢𑀼𑀬𑁆𑀳𑀁 𑀙𑀯𑀲𑁆𑀲 𑀔𑁂𑀍𑀆𑀲𑀓𑀲𑁆𑀲𑀸”𑀢𑀺𑁇 𑀅𑀣 𑀔𑁄 𑀤𑁂𑀯𑀤𑀢𑁆𑀢𑁄—  𑀲𑀭𑀸𑀚𑀺𑀓𑀸𑀬 𑀫𑀁 𑀪𑀕𑀯𑀸 𑀧𑀭𑀺𑀲𑀸𑀬 𑀔𑁂𑀍𑀆𑀲𑀓𑀯𑀸𑀤𑁂𑀦 𑀅𑀧𑀲𑀸𑀤𑁂𑀢𑀺, 𑀲𑀸𑀭𑀺𑀧𑀼𑀢𑁆𑀢𑀫𑁄𑀕𑁆𑀕𑀮𑁆𑀮𑀸𑀦𑁂𑀯 𑀉𑀓𑁆𑀓𑀁𑀲𑀢𑀻𑀢𑀺—  𑀓𑀼𑀧𑀺𑀢𑁄 𑀅𑀦𑀢𑁆𑀢𑀫𑀦𑁄 𑀪𑀕𑀯𑀦𑁆𑀢𑀁 𑀅𑀪𑀺𑀯𑀸𑀤𑁂𑀢𑁆𑀯𑀸 𑀧𑀤𑀓𑁆𑀔𑀺𑀡𑀁 𑀓𑀢𑁆𑀯𑀸 𑀧𑀓𑁆𑀓𑀸𑀫𑀺𑁇 𑀅𑀬𑀜𑁆𑀘𑀭𑀳𑀺 𑀤𑁂𑀯𑀤𑀢𑁆𑀢𑀲𑁆𑀲 𑀪𑀕𑀯𑀢𑀺 𑀧𑀞𑀫𑁄 𑀆𑀖𑀸𑀢𑁄 𑀅𑀳𑁄𑀲𑀺𑁇

1525\. 𑀅𑀣 𑀔𑁄 𑀪𑀕𑀯𑀸 𑀪𑀺𑀓𑁆𑀔𑀽 𑀆𑀫𑀦𑁆𑀢𑁂𑀲𑀺—  “𑀢𑁂𑀦 𑀳𑀺, 𑀪𑀺𑀓𑁆𑀔𑀯𑁂, 𑀲𑀁𑀖𑁄 𑀤𑁂𑀯𑀤𑀢𑁆𑀢𑀲𑁆𑀲 𑀭𑀸𑀚𑀕𑀳𑁂 𑀧𑀓𑀸𑀲𑀦𑀻𑀬𑀁 𑀓𑀫𑁆𑀫𑀁 𑀓𑀭𑁄𑀢𑀼—  ‘𑀧𑀼𑀩𑁆𑀩𑁂 𑀤𑁂𑀯𑀤𑀢𑁆𑀢𑀲𑁆𑀲 𑀅𑀜𑁆𑀜𑀸 𑀧𑀓𑀢𑀺 𑀅𑀳𑁄𑀲𑀺, 𑀇𑀤𑀸𑀦𑀺 𑀅𑀜𑁆𑀜𑀸 𑀧𑀓𑀢𑀺𑁇 𑀬𑀁 𑀤𑁂𑀯𑀤𑀢𑁆𑀢𑁄 𑀓𑀭𑁂𑀬𑁆𑀬 𑀓𑀸𑀬𑁂𑀦 𑀯𑀸𑀘𑀸𑀬, 𑀦 𑀢𑁂𑀦 𑀩𑀼𑀤𑁆𑀥𑁄 𑀯𑀸 𑀥𑀫𑁆𑀫𑁄 𑀯𑀸 𑀲𑀁𑀖𑁄 𑀯𑀸 𑀤𑀝𑁆𑀞𑀩𑁆𑀩𑁄, 𑀤𑁂𑀯𑀤𑀢𑁆𑀢𑁄𑀯 𑀢𑁂𑀦 𑀤𑀝𑁆𑀞𑀩𑁆𑀩𑁄’𑀢𑀺𑁇 𑀏𑀯𑀜𑁆𑀘 𑀧𑀦, 𑀪𑀺𑀓𑁆𑀔𑀯𑁂, 𑀓𑀸𑀢𑀩𑁆𑀩𑀁𑁇 𑀩𑁆𑀬𑀢𑁆𑀢𑁂𑀦 𑀪𑀺𑀓𑁆𑀔𑀼𑀦𑀸 𑀧𑀝𑀺𑀩𑀮𑁂𑀦 𑀲𑀁𑀖𑁄 𑀜𑀸𑀧𑁂𑀢𑀩𑁆𑀩𑁄—

(337.)

1526\. ‘𑀲𑀼𑀡𑀸𑀢𑀼 𑀫𑁂, 𑀪𑀦𑁆𑀢𑁂, 𑀲𑀁𑀖𑁄𑁇 𑀬𑀤𑀺 𑀲𑀁𑀖𑀲𑁆𑀲 𑀧𑀢𑁆𑀢𑀓𑀮𑁆𑀮𑀁 𑀲𑀁𑀖𑁄 𑀤𑁂𑀯𑀤𑀢𑁆𑀢𑀲𑁆𑀲 𑀭𑀸𑀚𑀕𑀳𑁂 𑀧𑀓𑀸𑀲𑀦𑀻𑀬𑀁 𑀓𑀫𑁆𑀫𑀁 𑀓𑀭𑁂𑀬𑁆𑀬—  “𑀧𑀼𑀩𑁆𑀩𑁂 𑀤𑁂𑀯𑀤𑀢𑁆𑀢𑀲𑁆𑀲 𑀅𑀜𑁆𑀜𑀸 𑀧𑀓𑀢𑀺 𑀅𑀳𑁄𑀲𑀺, 𑀇𑀤𑀸𑀦𑀺 𑀅𑀜𑁆𑀜𑀸 𑀧𑀓𑀢𑀺𑁇 𑀬𑀁 𑀤𑁂𑀯𑀤𑀢𑁆𑀢𑁄 𑀓𑀭𑁂𑀬𑁆𑀬 𑀓𑀸𑀬𑁂𑀦 𑀯𑀸𑀘𑀸𑀬, 𑀦 𑀢𑁂𑀦 𑀩𑀼𑀤𑁆𑀥𑁄 𑀯𑀸 𑀥𑀫𑁆𑀫𑁄 𑀯𑀸 𑀲𑀁𑀖𑁄 𑀯𑀸 𑀤𑀝𑁆𑀞𑀩𑁆𑀩𑁄, 𑀤𑁂𑀯𑀤𑀢𑁆𑀢𑁄𑀯 𑀢𑁂𑀦 𑀤𑀝𑁆𑀞𑀩𑁆𑀩𑁄”𑀢𑀺𑁇 𑀏𑀲𑀸 𑀜𑀢𑁆𑀢𑀺𑁇

1527\. 𑀲𑀼𑀡𑀸𑀢𑀼 𑀫𑁂, 𑀪𑀦𑁆𑀢𑁂, 𑀲𑀁𑀖𑁄𑁇 𑀲𑀁𑀖𑁄 𑀤𑁂𑀯𑀤𑀢𑁆𑀢𑀲𑁆𑀲 𑀭𑀸𑀚𑀕𑀳𑁂 𑀧𑀓𑀸𑀲𑀦𑀻𑀬𑀁 𑀓𑀫𑁆𑀫𑀁 𑀓𑀭𑁄𑀢𑀺—  “𑀧𑀼𑀩𑁆𑀩𑁂 𑀤𑁂𑀯𑀤𑀢𑁆𑀢𑀲𑁆𑀲 𑀅𑀜𑁆𑀜𑀸 𑀧𑀓𑀢𑀺 𑀅𑀳𑁄𑀲𑀺, 𑀇𑀤𑀸𑀦𑀺 𑀅𑀜𑁆𑀜𑀸 𑀧𑀓𑀢𑀺𑁇 𑀬𑀁 𑀤𑁂𑀯𑀤𑀢𑁆𑀢𑁄 𑀓𑀭𑁂𑀬𑁆𑀬 𑀓𑀸𑀬𑁂𑀦 𑀯𑀸𑀘𑀸𑀬, 𑀦 𑀢𑁂𑀦 𑀩𑀼𑀤𑁆𑀥𑁄 𑀯𑀸 𑀥𑀫𑁆𑀫𑁄 𑀯𑀸 𑀲𑀁𑀖𑁄 𑀯𑀸 𑀤𑀝𑁆𑀞𑀩𑁆𑀩𑁄, 𑀤𑁂𑀯𑀤𑀢𑁆𑀢𑁄𑀯 𑀢𑁂𑀦 𑀤𑀝𑁆𑀞𑀩𑁆𑀩𑁄”𑀢𑀺𑁇 𑀬𑀲𑁆𑀲𑀸𑀬𑀲𑁆𑀫𑀢𑁄 𑀔𑀫𑀢𑀺 𑀤𑁂𑀯𑀤𑀢𑁆𑀢𑀲𑁆𑀲 𑀭𑀸𑀚𑀕𑀳𑁂 𑀧𑀓𑀸𑀲𑀦𑀻𑀬𑀲𑁆𑀲 𑀓𑀫𑁆𑀫𑀲𑁆𑀲 𑀓𑀭𑀡𑀁—  “𑀧𑀼𑀩𑁆𑀩𑁂 𑀤𑁂𑀯𑀤𑀢𑁆𑀢𑀲𑁆𑀲 𑀅𑀜𑁆𑀜𑀸 𑀧𑀓𑀢𑀺 𑀅𑀳𑁄𑀲𑀺, 𑀇𑀤𑀸𑀦𑀺 𑀅𑀜𑁆𑀜𑀸 𑀧𑀓𑀢𑀺, 𑀬𑀁 𑀤𑁂𑀯𑀤𑀢𑁆𑀢𑁄 𑀓𑀭𑁂𑀬𑁆𑀬 𑀓𑀸𑀬𑁂𑀦 𑀯𑀸𑀘𑀸𑀬, 𑀦 𑀢𑁂𑀦 𑀩𑀼𑀤𑁆𑀥𑁄 𑀯𑀸 𑀥𑀫𑁆𑀫𑁄 𑀯𑀸 𑀲𑀁𑀖𑁄 𑀯𑀸 𑀤𑀝𑁆𑀞𑀩𑁆𑀩𑁄, 𑀤𑁂𑀯𑀤𑀢𑁆𑀢𑁄𑀯 𑀢𑁂𑀦 𑀤𑀝𑁆𑀞𑀩𑁆𑀩𑁄”𑀢𑀺—  𑀲𑁄 𑀢𑀼𑀡𑁆𑀳𑀲𑁆𑀲; 𑀬𑀲𑁆𑀲 𑀦𑀓𑁆𑀔𑀫𑀢𑀺, 𑀲𑁄 𑀪𑀸𑀲𑁂𑀬𑁆𑀬𑁇

1528\. 𑀓𑀢𑀁 𑀲𑀁𑀖𑁂𑀦 𑀤𑁂𑀯𑀤𑀢𑁆𑀢𑀲𑁆𑀲 𑀭𑀸𑀚𑀕𑀳𑁂 𑀧𑀓𑀸𑀲𑀦𑀻𑀬𑀁 𑀓𑀫𑁆𑀫𑀁—  “𑀧𑀼𑀩𑁆𑀩𑁂 𑀤𑁂𑀯𑀤𑀢𑁆𑀢𑀲𑁆𑀲 𑀅𑀜𑁆𑀜𑀸 𑀧𑀓𑀢𑀺 𑀅𑀳𑁄𑀲𑀺, 𑀇𑀤𑀸𑀦𑀺 𑀅𑀜𑁆𑀜𑀸 𑀧𑀓𑀢𑀺𑁇 𑀬𑀁 𑀤𑁂𑀯𑀤𑀢𑁆𑀢𑁄 𑀓𑀭𑁂𑀬𑁆𑀬 𑀓𑀸𑀬𑁂𑀦 𑀯𑀸𑀘𑀸𑀬, 𑀦 𑀢𑁂𑀦 𑀩𑀼𑀤𑁆𑀥𑁄 𑀯𑀸 𑀥𑀫𑁆𑀫𑁄 𑀯𑀸 𑀲𑀁𑀖𑁄 𑀯𑀸 𑀤𑀝𑁆𑀞𑀩𑁆𑀩𑁄, 𑀤𑁂𑀯𑀤𑀢𑁆𑀢𑁄𑀯 𑀢𑁂𑀦 𑀤𑀝𑁆𑀞𑀩𑁆𑀩𑁄”𑀢𑀺𑁇 𑀔𑀫𑀢𑀺 𑀲𑀁𑀖𑀲𑁆𑀲, 𑀢𑀲𑁆𑀫𑀸 𑀢𑀼𑀡𑁆𑀳𑀻, 𑀏𑀯𑀫𑁂𑀢𑀁 𑀥𑀸𑀭𑀬𑀸𑀫𑀻’”𑀢𑀺𑁇

(338.)

1529\. 𑀅𑀣 𑀔𑁄 𑀪𑀕𑀯𑀸 𑀆𑀬𑀲𑁆𑀫𑀦𑁆𑀢𑀁 𑀲𑀸𑀭𑀺𑀧𑀼𑀢𑁆𑀢𑀁 𑀆𑀫𑀦𑁆𑀢𑁂𑀲𑀺—  “𑀢𑁂𑀦 𑀳𑀺 𑀢𑁆𑀯𑀁, 𑀲𑀸𑀭𑀺𑀧𑀼𑀢𑁆𑀢, 𑀤𑁂𑀯𑀤𑀢𑁆𑀢𑀁 𑀭𑀸𑀚𑀕𑀳𑁂 𑀧𑀓𑀸𑀲𑁂𑀳𑀻”𑀢𑀺𑁇 “𑀧𑀼𑀩𑁆𑀩𑁂 𑀫𑀬𑀸, 𑀪𑀦𑁆𑀢𑁂, 𑀤𑁂𑀯𑀤𑀢𑁆𑀢𑀲𑁆𑀲 𑀭𑀸𑀚𑀕𑀳𑁂 𑀯𑀡𑁆𑀡𑁄 𑀪𑀸𑀲𑀺𑀢𑁄—  ‘𑀫𑀳𑀺𑀤𑁆𑀥𑀺𑀓𑁄 𑀕𑁄𑀥𑀺𑀧𑀼𑀢𑁆𑀢𑁄, 𑀫𑀳𑀸𑀦𑀼𑀪𑀸𑀯𑁄 𑀕𑁄𑀥𑀺𑀧𑀼𑀢𑁆𑀢𑁄’𑀢𑀺𑁇 𑀓𑀣𑀸𑀳𑀁, 𑀪𑀦𑁆𑀢𑁂, 𑀤𑁂𑀯𑀤𑀢𑁆𑀢𑀁 𑀭𑀸𑀚𑀕𑀳𑁂 𑀧𑀓𑀸𑀲𑁂𑀫𑀻”𑀢𑀺? “𑀦𑀦𑀼 𑀢𑀬𑀸, 𑀲𑀸𑀭𑀺𑀧𑀼𑀢𑁆𑀢, 𑀪𑀽𑀢𑁄𑀬𑁂𑀯 𑀤𑁂𑀯𑀤𑀢𑁆𑀢𑀲𑁆𑀲 𑀭𑀸𑀚𑀕𑀳𑁂 𑀯𑀡𑁆𑀡𑁄 𑀪𑀸𑀲𑀺𑀢𑁄—  ‘𑀫𑀳𑀺𑀤𑁆𑀥𑀺𑀓𑁄 𑀕𑁄𑀥𑀺𑀧𑀼𑀢𑁆𑀢𑁄, 𑀫𑀳𑀸𑀦𑀼𑀪𑀸𑀯𑁄 𑀕𑁄𑀥𑀺𑀧𑀼𑀢𑁆𑀢𑁄’”𑀢𑀺? “𑀏𑀯𑀁, 𑀪𑀦𑁆𑀢𑁂”𑀢𑀺𑁇 “𑀏𑀯𑀫𑁂𑀯 𑀔𑁄 𑀢𑁆𑀯𑀁, 𑀲𑀸𑀭𑀺𑀧𑀼𑀢𑁆𑀢, 𑀪𑀽𑀢𑀁𑀬𑁂𑀯 𑀤𑁂𑀯𑀤𑀢𑁆𑀢𑀁 𑀭𑀸𑀚𑀕𑀳𑁂 𑀧𑀓𑀸𑀲𑁂𑀳𑀻”𑀢𑀺𑁇 “𑀏𑀯𑀁, 𑀪𑀦𑁆𑀢𑁂”𑀢𑀺 𑀔𑁄 𑀆𑀬𑀲𑁆𑀫𑀸 𑀲𑀸𑀭𑀺𑀧𑀼𑀢𑁆𑀢𑁄 𑀪𑀕𑀯𑀢𑁄 𑀧𑀘𑁆𑀘𑀲𑁆𑀲𑁄𑀲𑀺𑁇

1530\. 𑀅𑀣 𑀔𑁄 𑀪𑀕𑀯𑀸 𑀪𑀺𑀓𑁆𑀔𑀽 𑀆𑀫𑀦𑁆𑀢𑁂𑀲𑀺—  “𑀢𑁂𑀦 𑀳𑀺, 𑀪𑀺𑀓𑁆𑀔𑀯𑁂, 𑀲𑀁𑀖𑁄 𑀲𑀸𑀭𑀺𑀧𑀼𑀢𑁆𑀢𑀁 𑀲𑀫𑁆𑀫𑀦𑁆𑀦𑀢𑀼 𑀤𑁂𑀯𑀤𑀢𑁆𑀢𑀁 𑀭𑀸𑀚𑀕𑀳𑁂 𑀧𑀓𑀸𑀲𑁂𑀢𑀼𑀁—  ‘𑀧𑀼𑀩𑁆𑀩𑁂 𑀤𑁂𑀯𑀤𑀢𑁆𑀢𑀲𑁆𑀲 𑀅𑀜𑁆𑀜𑀸 𑀧𑀓𑀢𑀺 𑀅𑀳𑁄𑀲𑀺, 𑀇𑀤𑀸𑀦𑀺 𑀅𑀜𑁆𑀜𑀸 𑀧𑀓𑀢𑀺𑁇 𑀬𑀁 𑀤𑁂𑀯𑀤𑀢𑁆𑀢𑁄 𑀓𑀭𑁂𑀬𑁆𑀬 𑀓𑀸𑀬𑁂𑀦 𑀯𑀸𑀘𑀸𑀬, 𑀦 𑀢𑁂𑀦 𑀩𑀼𑀤𑁆𑀥𑁄 𑀯𑀸 𑀥𑀫𑁆𑀫𑁄 𑀯𑀸 𑀲𑀁𑀖𑁄 𑀯𑀸 𑀤𑀝𑁆𑀞𑀩𑁆𑀩𑁄, 𑀤𑁂𑀯𑀤𑀢𑁆𑀢𑁄𑀯 𑀢𑁂𑀦 𑀤𑀝𑁆𑀞𑀩𑁆𑀩𑁄’𑀢𑀺𑁇 𑀏𑀯𑀜𑁆𑀘 𑀧𑀦, 𑀪𑀺𑀓𑁆𑀔𑀯𑁂, 𑀲𑀫𑁆𑀫𑀦𑁆𑀦𑀺𑀢𑀩𑁆𑀩𑁄𑁇 𑀧𑀞𑀫𑀁 𑀲𑀸𑀭𑀺𑀧𑀼𑀢𑁆𑀢𑁄 𑀬𑀸𑀘𑀺𑀢𑀩𑁆𑀩𑁄𑁇 𑀬𑀸𑀘𑀺𑀢𑁆𑀯𑀸 𑀩𑁆𑀬𑀢𑁆𑀢𑁂𑀦 𑀪𑀺𑀓𑁆𑀔𑀼𑀦𑀸 𑀧𑀝𑀺𑀩𑀮𑁂𑀦 𑀲𑀁𑀖𑁄 𑀜𑀸𑀧𑁂𑀢𑀩𑁆𑀩𑁄—

1531\. ‘𑀲𑀼𑀡𑀸𑀢𑀼 𑀫𑁂, 𑀪𑀦𑁆𑀢𑁂, 𑀲𑀁𑀖𑁄𑁇 𑀬𑀤𑀺 𑀲𑀁𑀖𑀲𑁆𑀲 𑀧𑀢𑁆𑀢𑀓𑀮𑁆𑀮𑀁, 𑀲𑀁𑀖𑁄 𑀆𑀬𑀲𑁆𑀫𑀦𑁆𑀢𑀁 𑀲𑀸𑀭𑀺𑀧𑀼𑀢𑁆𑀢𑀁 𑀲𑀫𑁆𑀫𑀦𑁆𑀦𑁂𑀬𑁆𑀬 𑀤𑁂𑀯𑀤𑀢𑁆𑀢𑀁 𑀭𑀸𑀚𑀕𑀳𑁂 𑀧𑀓𑀸𑀲𑁂𑀢𑀼𑀁—  “𑀧𑀼𑀩𑁆𑀩𑁂 𑀤𑁂𑀯𑀤𑀢𑁆𑀢𑀲𑁆𑀲 𑀅𑀜𑁆𑀜𑀸 𑀧𑀓𑀢𑀺 𑀅𑀳𑁄𑀲𑀺, 𑀇𑀤𑀸𑀦𑀺 𑀅𑀜𑁆𑀜𑀸 𑀧𑀓𑀢𑀺𑁇 𑀬𑀁 𑀤𑁂𑀯𑀤𑀢𑁆𑀢𑁄 𑀓𑀭𑁂𑀬𑁆𑀬 𑀓𑀸𑀬𑁂𑀦 𑀯𑀸𑀘𑀸𑀬, 𑀦 𑀢𑁂𑀦 𑀩𑀼𑀤𑁆𑀥𑁄 𑀯𑀸 𑀥𑀫𑁆𑀫𑁄 𑀯𑀸 𑀲𑀁𑀖𑁄 𑀯𑀸 𑀤𑀝𑁆𑀞𑀩𑁆𑀩𑁄, 𑀤𑁂𑀯𑀤𑀢𑁆𑀢𑁄𑀯 𑀢𑁂𑀦 𑀤𑀝𑁆𑀞𑀩𑁆𑀩𑁄”𑀢𑀺𑁇 𑀏𑀲𑀸 𑀜𑀢𑁆𑀢𑀺𑁇

1532\. 𑀲𑀼𑀡𑀸𑀢𑀼 𑀫𑁂, 𑀪𑀦𑁆𑀢𑁂, 𑀲𑀁𑀖𑁄𑁇 𑀲𑀁𑀖𑁄 𑀆𑀬𑀲𑁆𑀫𑀦𑁆𑀢𑀁 𑀲𑀸𑀭𑀺𑀧𑀼𑀢𑁆𑀢𑀁 𑀲𑀫𑁆𑀫𑀦𑁆𑀦𑀢𑀺 𑀤𑁂𑀯𑀤𑀢𑁆𑀢𑀁 𑀭𑀸𑀚𑀕𑀳𑁂 𑀧𑀓𑀸𑀲𑁂𑀢𑀼𑀁—  “𑀧𑀼𑀩𑁆𑀩𑁂 𑀤𑁂𑀯𑀤𑀢𑁆𑀢𑀲𑁆𑀲 𑀅𑀜𑁆𑀜𑀸 𑀧𑀓𑀢𑀺 𑀅𑀳𑁄𑀲𑀺, 𑀇𑀤𑀸𑀦𑀺 𑀅𑀜𑁆𑀜𑀸 𑀧𑀓𑀢𑀺, 𑀬𑀁 𑀤𑁂𑀯𑀤𑀢𑁆𑀢𑁄 𑀓𑀭𑁂𑀬𑁆𑀬 𑀓𑀸𑀬𑁂𑀦 𑀯𑀸𑀘𑀸𑀬, 𑀦 𑀢𑁂𑀦 𑀩𑀼𑀤𑁆𑀥𑁄 𑀯𑀸 𑀥𑀫𑁆𑀫𑁄 𑀯𑀸 𑀲𑀁𑀖𑁄 𑀯𑀸 𑀤𑀝𑁆𑀞𑀩𑁆𑀩𑁄, 𑀤𑁂𑀯𑀤𑀢𑁆𑀢𑁄𑀯 𑀢𑁂𑀦 𑀤𑀝𑁆𑀞𑀩𑁆𑀩𑁄”𑀢𑀺𑁇 𑀬𑀲𑁆𑀲𑀸𑀬𑀲𑁆𑀫𑀢𑁄 𑀔𑀫𑀢𑀺, 𑀆𑀬𑀲𑁆𑀫𑀢𑁄 𑀲𑀸𑀭𑀺𑀧𑀼𑀢𑁆𑀢𑀲𑁆𑀲 𑀲𑀫𑁆𑀫𑀼𑀢𑀺 𑀤𑁂𑀯𑀤𑀢𑁆𑀢𑀁 𑀭𑀸𑀚𑀕𑀳𑁂 𑀧𑀓𑀸𑀲𑁂𑀢𑀼𑀁—  “𑀧𑀼𑀩𑁆𑀩𑁂 𑀤𑁂𑀯𑀤𑀢𑁆𑀢𑀲𑁆𑀲 𑀅𑀜𑁆𑀜𑀸 𑀧𑀓𑀢𑀺 𑀅𑀳𑁄𑀲𑀺, 𑀇𑀤𑀸𑀦𑀺 𑀅𑀜𑁆𑀜𑀸 𑀧𑀓𑀢𑀺, 𑀬𑀁 𑀤𑁂𑀯𑀤𑀢𑁆𑀢𑁄 𑀓𑀭𑁂𑀬𑁆𑀬 𑀓𑀸𑀬𑁂𑀦 𑀯𑀸𑀘𑀸𑀬, 𑀦 𑀢𑁂𑀦 𑀩𑀼𑀤𑁆𑀥𑁄 𑀯𑀸 𑀥𑀫𑁆𑀫𑁄 𑀯𑀸 𑀲𑀁𑀖𑁄 𑀯𑀸 𑀤𑀝𑁆𑀞𑀩𑁆𑀩𑁄, 𑀤𑁂𑀯𑀤𑀢𑁆𑀢𑁄𑀯 𑀢𑁂𑀦 𑀤𑀝𑁆𑀞𑀩𑁆𑀩𑁄”𑀢𑀺—  𑀲𑁄 𑀢𑀼𑀡𑁆𑀳𑀲𑁆𑀲; 𑀬𑀲𑁆𑀲 𑀦𑀓𑁆𑀔𑀫𑀢𑀺, 𑀲𑁄 𑀪𑀸𑀲𑁂𑀬𑁆𑀬𑁇

1533\. 𑀲𑀫𑁆𑀫𑀢𑁄 𑀲𑀁𑀖𑁂𑀦 𑀆𑀬𑀲𑁆𑀫𑀸 𑀲𑀸𑀭𑀺𑀧𑀼𑀢𑁆𑀢𑁄 𑀤𑁂𑀯𑀤𑀢𑁆𑀢𑀁 𑀭𑀸𑀚𑀕𑀳𑁂 𑀧𑀓𑀸𑀲𑁂𑀢𑀼𑀁—  “𑀧𑀼𑀩𑁆𑀩𑁂 𑀤𑁂𑀯𑀤𑀢𑁆𑀢𑀲𑁆𑀲 𑀅𑀜𑁆𑀜𑀸 𑀧𑀓𑀢𑀺 𑀅𑀳𑁄𑀲𑀺, 𑀇𑀤𑀸𑀦𑀺 𑀅𑀜𑁆𑀜𑀸 𑀧𑀓𑀢𑀺𑁇 𑀬𑀁 𑀤𑁂𑀯𑀤𑀢𑁆𑀢𑁄 𑀓𑀭𑁂𑀬𑁆𑀬 𑀓𑀸𑀬𑁂𑀦 𑀯𑀸𑀘𑀸𑀬, 𑀦 𑀢𑁂𑀦 𑀩𑀼𑀤𑁆𑀥𑁄 𑀯𑀸 𑀥𑀫𑁆𑀫𑁄 𑀯𑀸 𑀲𑀁𑀖𑁄 𑀯𑀸 𑀤𑀝𑁆𑀞𑀩𑁆𑀩𑁄, 𑀤𑁂𑀯𑀤𑀢𑁆𑀢𑁄𑀯 𑀢𑁂𑀦 𑀤𑀝𑁆𑀞𑀩𑁆𑀩𑁄”𑀢𑀺𑁇 𑀔𑀫𑀢𑀺 𑀲𑀁𑀖𑀲𑁆𑀲, 𑀢𑀲𑁆𑀫𑀸 𑀢𑀼𑀡𑁆𑀳𑀻, 𑀏𑀯𑀫𑁂𑀢𑀁 𑀥𑀸𑀭𑀬𑀸𑀫𑀻’”𑀢𑀺𑁇

1534\. 𑀲𑀫𑁆𑀫𑀢𑁄 𑀘 𑀆𑀬𑀲𑁆𑀫𑀸 𑀲𑀸𑀭𑀺𑀧𑀼𑀢𑁆𑀢𑁄 𑀲𑀫𑁆𑀩𑀳𑀼𑀮𑁂𑀳𑀺 𑀪𑀺𑀓𑁆𑀔𑀽𑀳𑀺 𑀲𑀤𑁆𑀥𑀺𑀁 𑀭𑀸𑀚𑀕𑀳𑀁 𑀧𑀯𑀺𑀲𑀺𑀢𑁆𑀯𑀸 𑀤𑁂𑀯𑀤𑀢𑁆𑀢𑀁 𑀭𑀸𑀚𑀕𑀳𑁂 𑀧𑀓𑀸𑀲𑁂𑀲𑀺—  “𑀧𑀼𑀩𑁆𑀩𑁂 𑀤𑁂𑀯𑀤𑀢𑁆𑀢𑀲𑁆𑀲 𑀅𑀜𑁆𑀜𑀸 𑀧𑀓𑀢𑀺 𑀅𑀳𑁄𑀲𑀺, 𑀇𑀤𑀸𑀦𑀺 𑀅𑀜𑁆𑀜𑀸 𑀧𑀓𑀢𑀺𑁇 𑀬𑀁 𑀤𑁂𑀯𑀤𑀢𑁆𑀢𑁄 𑀓𑀭𑁂𑀬𑁆𑀬 𑀓𑀸𑀬𑁂𑀦 𑀯𑀸𑀘𑀸𑀬, 𑀦 𑀢𑁂𑀦 𑀩𑀼𑀤𑁆𑀥𑁄 𑀯𑀸 𑀥𑀫𑁆𑀫𑁄 𑀯𑀸 𑀲𑀁𑀖𑁄 𑀯𑀸 𑀤𑀝𑁆𑀞𑀩𑁆𑀩𑁄, 𑀤𑁂𑀯𑀤𑀢𑁆𑀢𑁄𑀯 𑀢𑁂𑀦 𑀤𑀝𑁆𑀞𑀩𑁆𑀩𑁄”𑀢𑀺𑁇 𑀢𑀢𑁆𑀣 𑀬𑁂 𑀢𑁂 𑀫𑀦𑀼𑀲𑁆𑀲𑀸 𑀅𑀲𑁆𑀲𑀤𑁆𑀥𑀸 𑀅𑀧𑁆𑀧𑀲𑀦𑁆𑀦𑀸 𑀤𑀼𑀩𑁆𑀩𑀼𑀤𑁆𑀥𑀺𑀦𑁄, 𑀢𑁂 𑀏𑀯𑀫𑀸𑀳𑀁𑀲𑀼—  “𑀉𑀲𑀽𑀬𑀓𑀸 𑀇𑀫𑁂 𑀲𑀫𑀡𑀸 𑀲𑀓𑁆𑀬𑀧𑀼𑀢𑁆𑀢𑀺𑀬𑀸 𑀤𑁂𑀯𑀤𑀢𑁆𑀢𑀲𑁆𑀲 𑀮𑀸𑀪𑀲𑀓𑁆𑀓𑀸𑀭𑀁 𑀉𑀲𑀽𑀬𑀦𑁆𑀢𑀻”𑀢𑀺𑁇 𑀬𑁂 𑀧𑀦 𑀢𑁂 𑀫𑀦𑀼𑀲𑁆𑀲𑀸 𑀲𑀤𑁆𑀥𑀸 𑀧𑀲𑀦𑁆𑀦𑀸 𑀧𑀡𑁆𑀟𑀺𑀢𑀸 𑀩𑁆𑀬𑀢𑁆𑀢𑀸 𑀩𑀼𑀤𑁆𑀥𑀺𑀫𑀦𑁆𑀢𑁄, 𑀢𑁂 𑀏𑀯𑀫𑀸𑀳𑀁𑀲𑀼—  “𑀦 𑀔𑁄 𑀇𑀤𑀁 𑀑𑀭𑀓𑀁 𑀪𑀯𑀺𑀲𑁆𑀲𑀢𑀺 𑀬𑀣𑀸 𑀪𑀕𑀯𑀸 𑀤𑁂𑀯𑀤𑀢𑁆𑀢𑀁 𑀭𑀸𑀚𑀕𑀳𑁂 𑀧𑀓𑀸𑀲𑀸𑀧𑁂𑀢𑀻”𑀢𑀺𑁇

[Go to previous page (7.2 Dutiyabhāṇavāra)](../4V/7/7.2.md) / [Go to parent page (7.2 Dutiyabhāṇavāra)](../4V/7/7.2.md) / [Go to next page (7.2.2 Ajātasattukumāravatthu)](7.2.2.md)


