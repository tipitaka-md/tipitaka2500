
[Home](/) / [4V Cūḷavaggapāḷi](/tipitaka/4V.md) / [7 Saṃghabhedakakkhandhaka](/tipitaka/4V/7.md) / [7.1 Paṭhamabhāṇavāra](/tipitaka/4V/7/7.1.md)

# 𑁭𑁇𑁧𑁇𑁧 𑀙𑀲𑀓𑁆𑀬𑀧𑀩𑁆𑀩𑀚𑁆𑀚𑀸𑀓𑀣𑀸

### 𑀲𑀁𑀖𑀪𑁂𑀤𑀓𑀓𑁆𑀔𑀦𑁆𑀥𑀓

### 𑀧𑀞𑀫𑀪𑀸𑀡𑀯𑀸𑀭

### 𑀙𑀲𑀓𑁆𑀬𑀧𑀩𑁆𑀩𑀚𑁆𑀚𑀸𑀓𑀣𑀸

(330.)

1492\. 𑀢𑁂𑀦 𑀲𑀫𑀬𑁂𑀦 𑀩𑀼𑀤𑁆𑀥𑁄 𑀪𑀕𑀯𑀸 𑀅𑀦𑀼𑀧𑀺𑀬𑀸𑀬𑀁 𑀯𑀺𑀳𑀭𑀢𑀺, 𑀅𑀦𑀼𑀧𑀺𑀬𑀁 𑀦𑀸𑀫 𑀫𑀮𑁆𑀮𑀸𑀦𑀁 𑀦𑀺𑀕𑀫𑁄𑁇 𑀢𑁂𑀦 𑀔𑁄 𑀧𑀦 𑀲𑀫𑀬𑁂𑀦 𑀅𑀪𑀺𑀜𑁆𑀜𑀸𑀢𑀸 𑀅𑀪𑀺𑀜𑁆𑀜𑀸𑀢𑀸 𑀲𑀓𑁆𑀬𑀓𑀼𑀫𑀸𑀭𑀸 𑀪𑀕𑀯𑀦𑁆𑀢𑀁 𑀧𑀩𑁆𑀩𑀚𑀺𑀢𑀁 𑀅𑀦𑀼𑀧𑀩𑁆𑀩𑀚𑀦𑁆𑀢𑀺𑁇 𑀢𑁂𑀦 𑀔𑁄 𑀧𑀦 𑀲𑀫𑀬𑁂𑀦 𑀫𑀳𑀸𑀦𑀸𑀫𑁄 𑀘 𑀲𑀓𑁆𑀓𑁄 𑀅𑀦𑀼𑀭𑀼𑀤𑁆𑀥𑁄 𑀘 𑀲𑀓𑁆𑀓𑁄 𑀤𑁆𑀯𑁂𑀪𑀸𑀢𑀺𑀓𑀸 𑀳𑁄𑀦𑁆𑀢𑀺𑁇 𑀅𑀦𑀼𑀭𑀼𑀤𑁆𑀥𑁄 𑀲𑀓𑁆𑀓𑁄 𑀲𑀼𑀔𑀼𑀫𑀸𑀮𑁄 𑀳𑁄𑀢𑀺𑁇 𑀢𑀲𑁆𑀲 𑀢𑀬𑁄 𑀧𑀸𑀲𑀸𑀤𑀸 𑀳𑁄𑀦𑁆𑀢𑀺—  𑀏𑀓𑁄 𑀳𑁂𑀫𑀦𑁆𑀢𑀺𑀓𑁄, 𑀏𑀓𑁄 𑀕𑀺𑀫𑁆𑀳𑀺𑀓𑁄, 𑀏𑀓𑁄 𑀯𑀲𑁆𑀲𑀺𑀓𑁄𑁇 𑀲𑁄 𑀯𑀲𑁆𑀲𑀺𑀓𑁂 𑀧𑀸𑀲𑀸𑀤𑁂 𑀘𑀢𑁆𑀢𑀸𑀭𑁄 𑀫𑀸𑀲𑁂 𑀦𑀺𑀧𑁆𑀧𑀼𑀭𑀺𑀲𑁂𑀳𑀺 𑀢𑀽𑀭𑀺𑀬𑁂𑀳𑀺 𑀧𑀭𑀺𑀘𑀸𑀭𑀬𑀫𑀸𑀦𑁄 𑀦 𑀳𑁂𑀝𑁆𑀞𑀸𑀧𑀸𑀲𑀸𑀤𑀁 𑀑𑀭𑁄𑀳𑀢𑀺𑁇 𑀅𑀣 𑀔𑁄 𑀫𑀳𑀸𑀦𑀸𑀫𑀲𑁆𑀲 𑀲𑀓𑁆𑀓𑀲𑁆𑀲 𑀏𑀢𑀤𑀳𑁄𑀲𑀺—  “𑀏𑀢𑀭𑀳𑀺 𑀔𑁄 𑀅𑀪𑀺𑀜𑁆𑀜𑀸𑀢𑀸 𑀅𑀪𑀺𑀜𑁆𑀜𑀸𑀢𑀸 𑀲𑀓𑁆𑀬𑀓𑀼𑀫𑀸𑀭𑀸 𑀪𑀕𑀯𑀦𑁆𑀢𑀁 𑀧𑀩𑁆𑀩𑀚𑀺𑀢𑀁 𑀅𑀦𑀼𑀧𑀩𑁆𑀩𑀚𑀦𑁆𑀢𑀺𑁇 𑀅𑀫𑁆𑀳𑀸𑀓𑀜𑁆𑀘 𑀧𑀦 𑀓𑀼𑀮𑀸 𑀦𑀢𑁆𑀣𑀺 𑀓𑁄𑀘𑀺 𑀅𑀕𑀸𑀭𑀲𑁆𑀫𑀸 𑀅𑀦𑀕𑀸𑀭𑀺𑀬𑀁 𑀧𑀩𑁆𑀩𑀚𑀺𑀢𑁄𑁇 𑀬𑀦𑁆𑀦𑀽𑀦𑀸𑀳𑀁 𑀯𑀸 𑀧𑀩𑁆𑀩𑀚𑁂𑀬𑁆𑀬𑀁, 𑀅𑀦𑀼𑀭𑀼𑀤𑁆𑀥𑁄 𑀯𑀸”𑀢𑀺𑁇 𑀅𑀣 𑀔𑁄 𑀫𑀳𑀸𑀦𑀸𑀫𑁄 𑀲𑀓𑁆𑀓𑁄 𑀬𑁂𑀦 𑀅𑀦𑀼𑀭𑀼𑀤𑁆𑀥𑁄 𑀲𑀓𑁆𑀓𑁄 𑀢𑁂𑀦𑀼𑀧𑀲𑀗𑁆𑀓𑀫𑀺, 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀅𑀦𑀼𑀭𑀼𑀤𑁆𑀥𑀁 𑀲𑀓𑁆𑀓𑀁 𑀏𑀢𑀤𑀯𑁄𑀘—  “𑀏𑀢𑀭𑀳𑀺, 𑀢𑀸𑀢 𑀅𑀦𑀼𑀭𑀼𑀤𑁆𑀥, 𑀅𑀪𑀺𑀜𑁆𑀜𑀸𑀢𑀸 𑀅𑀪𑀺𑀜𑁆𑀜𑀸𑀢𑀸 𑀲𑀓𑁆𑀬𑀓𑀼𑀫𑀸𑀭𑀸 𑀪𑀕𑀯𑀦𑁆𑀢𑀁 𑀧𑀩𑁆𑀩𑀚𑀺𑀢𑀁 𑀅𑀦𑀼𑀧𑀩𑁆𑀩𑀚𑀦𑁆𑀢𑀺𑁇 𑀅𑀫𑁆𑀳𑀸𑀓𑀜𑁆𑀘 𑀧𑀦 𑀓𑀼𑀮𑀸 𑀦𑀢𑁆𑀣𑀺 𑀓𑁄𑀘𑀺 𑀅𑀕𑀸𑀭𑀲𑁆𑀫𑀸 𑀅𑀦𑀕𑀸𑀭𑀺𑀬𑀁 𑀧𑀩𑁆𑀩𑀚𑀺𑀢𑁄𑁇 𑀢𑁂𑀦 𑀳𑀺 𑀢𑁆𑀯𑀁 𑀯𑀸 𑀧𑀩𑁆𑀩𑀚, 𑀅𑀳𑀁 𑀯𑀸 𑀧𑀩𑁆𑀩𑀚𑀺𑀲𑁆𑀲𑀸𑀫𑀻”𑀢𑀺𑁇 “𑀅𑀳𑀁 𑀔𑁄 𑀲𑀼𑀔𑀼𑀫𑀸𑀮𑁄, 𑀦𑀸𑀳𑀁 𑀲𑀓𑁆𑀓𑁄𑀫𑀺 𑀅𑀕𑀸𑀭𑀲𑁆𑀫𑀸 𑀅𑀦𑀕𑀸𑀭𑀺𑀬𑀁 𑀧𑀩𑁆𑀩𑀚𑀺𑀢𑀼𑀁𑁇 𑀢𑁆𑀯𑀁 𑀧𑀩𑁆𑀩𑀚𑀸𑀳𑀻”𑀢𑀺𑁇 “𑀏𑀳𑀺 𑀔𑁄 𑀢𑁂, 𑀢𑀸𑀢 𑀅𑀦𑀼𑀭𑀼𑀤𑁆𑀥, 𑀖𑀭𑀸𑀯𑀸𑀲𑀢𑁆𑀣𑀁 𑀅𑀦𑀼𑀲𑀸𑀲𑀺𑀲𑁆𑀲𑀸𑀫𑀺𑁇 𑀧𑀞𑀫𑀁 𑀔𑁂𑀢𑁆𑀢𑀁 𑀓𑀲𑀸𑀧𑁂𑀢𑀩𑁆𑀩𑀁𑁇 𑀓𑀲𑀸𑀧𑁂𑀢𑁆𑀯𑀸 𑀯𑀧𑀸𑀧𑁂𑀢𑀩𑁆𑀩𑀁𑁇 𑀯𑀧𑀸𑀧𑁂𑀢𑁆𑀯𑀸 𑀉𑀤𑀓𑀁 𑀅𑀪𑀺𑀦𑁂𑀢𑀩𑁆𑀩𑀁𑁇 𑀉𑀤𑀓𑀁 𑀅𑀪𑀺𑀦𑁂𑀢𑁆𑀯𑀸 𑀉𑀤𑀓𑀁 𑀦𑀺𑀦𑁆𑀦𑁂𑀢𑀩𑁆𑀩𑀁𑁇 𑀉𑀤𑀓𑀁 𑀦𑀺𑀦𑁆𑀦𑁂𑀢𑁆𑀯𑀸 𑀦𑀺𑀤𑁆𑀥𑀸𑀧𑁂𑀢𑀩𑁆𑀩𑀁𑁇 𑀦𑀺𑀤𑁆𑀥𑀸𑀧𑁂𑀢𑁆𑀯𑀸 𑀮𑀯𑀸𑀧𑁂𑀢𑀩𑁆𑀩𑀁𑁇 𑀮𑀯𑀸𑀧𑁂𑀢𑁆𑀯𑀸 𑀉𑀩𑁆𑀩𑀸𑀳𑀸𑀧𑁂𑀢𑀩𑁆𑀩𑀁𑁇 𑀉𑀩𑁆𑀩𑀸𑀳𑀸𑀧𑁂𑀢𑁆𑀯𑀸 𑀧𑀼𑀜𑁆𑀚𑀁 𑀓𑀸𑀭𑀸𑀧𑁂𑀢𑀩𑁆𑀩𑀁𑁇 𑀧𑀼𑀜𑁆𑀚𑀁 𑀓𑀸𑀭𑀸𑀧𑁂𑀢𑁆𑀯𑀸 𑀫𑀤𑁆𑀤𑀸𑀧𑁂𑀢𑀩𑁆𑀩𑀁𑁇 𑀫𑀤𑁆𑀤𑀸𑀧𑁂𑀢𑁆𑀯𑀸 𑀧𑀮𑀸𑀮𑀸𑀦𑀺 𑀉𑀤𑁆𑀥𑀭𑀸𑀧𑁂𑀢𑀩𑁆𑀩𑀸𑀦𑀺𑁇 𑀧𑀮𑀸𑀮𑀸𑀦𑀺 𑀉𑀤𑁆𑀥𑀭𑀸𑀧𑁂𑀢𑁆𑀯𑀸 𑀪𑀼𑀲𑀺𑀓𑀸 𑀉𑀤𑁆𑀥𑀭𑀸𑀧𑁂𑀢𑀩𑁆𑀩𑀸𑁇 𑀪𑀼𑀲𑀺𑀓𑀁 𑀉𑀤𑁆𑀥𑀭𑀸𑀧𑁂𑀢𑁆𑀯𑀸 𑀑𑀧𑀼𑀦𑀸𑀧𑁂𑀢𑀩𑁆𑀩𑀁𑁇 𑀑𑀧𑀼𑀦𑀸𑀧𑁂𑀢𑁆𑀯𑀸 𑀅𑀢𑀺𑀳𑀭𑀸𑀧𑁂𑀢𑀩𑁆𑀩𑀁𑁇 𑀅𑀢𑀺𑀳𑀭𑀸𑀧𑁂𑀢𑁆𑀯𑀸 𑀆𑀬𑀢𑀺𑀫𑁆𑀧𑀺 𑀯𑀲𑁆𑀲𑀁 𑀏𑀯𑀫𑁂𑀯 𑀓𑀸𑀢𑀩𑁆𑀩𑀁, 𑀆𑀬𑀢𑀺𑀫𑁆𑀧𑀺 𑀯𑀲𑁆𑀲𑀁 𑀏𑀯𑀫𑁂𑀯 𑀓𑀸𑀢𑀩𑁆𑀩𑀦𑁆”𑀢𑀺𑁇 “𑀦 𑀓𑀫𑁆𑀫𑀸 𑀔𑀻𑀬𑀦𑁆𑀢𑀺? 𑀦 𑀓𑀫𑁆𑀫𑀸𑀦𑀁 𑀅𑀦𑁆𑀢𑁄 𑀧𑀜𑁆𑀜𑀸𑀬𑀢𑀺? 𑀓𑀤𑀸 𑀓𑀫𑁆𑀫𑀸 𑀔𑀻𑀬𑀺𑀲𑁆𑀲𑀦𑁆𑀢𑀺? 𑀓𑀤𑀸 𑀓𑀫𑁆𑀫𑀸𑀦𑀁 𑀅𑀦𑁆𑀢𑁄 𑀧𑀜𑁆𑀜𑀸𑀬𑀺𑀲𑁆𑀲𑀢𑀺? 𑀓𑀤𑀸 𑀫𑀬𑀁 𑀅𑀧𑁆𑀧𑁄𑀲𑁆𑀲𑀼𑀓𑁆𑀓𑀸 𑀧𑀜𑁆𑀘𑀳𑀺 𑀓𑀸𑀫𑀕𑀼𑀡𑁂𑀳𑀺 𑀲𑀫𑀧𑁆𑀧𑀺𑀢𑀸 𑀲𑀫𑀗𑁆𑀕𑀻𑀪𑀽𑀢𑀸 𑀧𑀭𑀺𑀘𑀸𑀭𑁂𑀲𑁆𑀲𑀸𑀫𑀸”𑀢𑀺? “𑀦 𑀳𑀺, 𑀢𑀸𑀢 𑀅𑀦𑀼𑀭𑀼𑀤𑁆𑀥, 𑀓𑀫𑁆𑀫𑀸 𑀔𑀻𑀬𑀦𑁆𑀢𑀺𑁇 𑀦 𑀓𑀫𑁆𑀫𑀸𑀦𑀁 𑀅𑀦𑁆𑀢𑁄 𑀧𑀜𑁆𑀜𑀸𑀬𑀢𑀺𑁇 𑀅𑀔𑀻𑀡𑁂𑀯 𑀓𑀫𑁆𑀫𑁂 𑀧𑀺𑀢𑀭𑁄 𑀘 𑀧𑀺𑀢𑀸𑀫𑀳𑀸 𑀘 𑀓𑀸𑀮𑀗𑁆𑀓𑀢𑀸”𑀢𑀺𑁇 “𑀢𑁂𑀦 𑀳𑀺 𑀢𑁆𑀯𑀜𑁆𑀜𑁂𑀯 𑀖𑀭𑀸𑀯𑀸𑀲𑀢𑁆𑀣𑁂𑀦 𑀉𑀧𑀚𑀸𑀦𑀸𑀳𑀺𑁇 𑀅𑀳𑀁 𑀅𑀕𑀸𑀭𑀲𑁆𑀫𑀸 𑀅𑀦𑀕𑀸𑀭𑀺𑀬𑀁 𑀧𑀩𑁆𑀩𑀚𑀺𑀲𑁆𑀲𑀸𑀫𑀻”𑀢𑀺𑁇

1493\. 𑀅𑀣 𑀔𑁄 𑀅𑀦𑀼𑀭𑀼𑀤𑁆𑀥𑁄 𑀲𑀓𑁆𑀓𑁄 𑀬𑁂𑀦 𑀫𑀸𑀢𑀸 𑀢𑁂𑀦𑀼𑀧𑀲𑀗𑁆𑀓𑀫𑀺, 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀫𑀸𑀢𑀭𑀁 𑀏𑀢𑀤𑀯𑁄𑀘—  “𑀇𑀘𑁆𑀙𑀸𑀫𑀳𑀁, 𑀅𑀫𑁆𑀫, 𑀅𑀕𑀸𑀭𑀲𑁆𑀫𑀸 𑀅𑀦𑀕𑀸𑀭𑀺𑀬𑀁 𑀧𑀩𑁆𑀩𑀚𑀺𑀢𑀼𑀁𑁇 𑀅𑀦𑀼𑀚𑀸𑀦𑀸𑀳𑀺 𑀫𑀁 𑀅𑀕𑀸𑀭𑀲𑁆𑀫𑀸 𑀅𑀦𑀕𑀸𑀭𑀺𑀬𑀁 𑀧𑀩𑁆𑀩𑀚𑁆𑀚𑀸𑀬𑀸”𑀢𑀺𑁇 𑀏𑀯𑀁 𑀯𑀼𑀢𑁆𑀢𑁂, 𑀅𑀦𑀼𑀭𑀼𑀤𑁆𑀥𑀲𑁆𑀲 𑀲𑀓𑁆𑀓𑀲𑁆𑀲 𑀫𑀸𑀢𑀸 𑀅𑀦𑀼𑀭𑀼𑀤𑁆𑀥𑀁 𑀲𑀓𑁆𑀓𑀁 𑀏𑀢𑀤𑀯𑁄𑀘—  “𑀢𑀼𑀫𑁆𑀳𑁂 𑀔𑁄 𑀫𑁂, 𑀢𑀸𑀢 𑀅𑀦𑀼𑀭𑀼𑀤𑁆𑀥, 𑀤𑁆𑀯𑁂 𑀧𑀼𑀢𑁆𑀢𑀸 𑀧𑀺𑀬𑀸 𑀫𑀦𑀸𑀧𑀸 𑀅𑀧𑁆𑀧𑀝𑀺𑀓𑀽𑀮𑀸𑁇 𑀫𑀭𑀡𑁂𑀦𑀧𑀺 𑀯𑁄 𑀅𑀓𑀸𑀫𑀓𑀸 𑀯𑀺𑀦𑀸 𑀪𑀯𑀺𑀲𑁆𑀲𑀸𑀫𑀺𑁇 𑀓𑀺𑀁 𑀧𑀦𑀸𑀳𑀁 𑀢𑀼𑀫𑁆𑀳𑁂 𑀚𑀻𑀯𑀦𑁆𑀢𑁂 𑀅𑀦𑀼𑀚𑀸𑀦𑀺𑀲𑁆𑀲𑀸𑀫𑀺 𑀅𑀕𑀸𑀭𑀲𑁆𑀫𑀸 𑀅𑀦𑀕𑀸𑀭𑀺𑀬𑀁 𑀧𑀩𑁆𑀩𑀚𑁆𑀚𑀸𑀬𑀸”𑀢𑀺? 𑀤𑀼𑀢𑀺𑀬𑀫𑁆𑀧𑀺 𑀔𑁄…𑀧𑁂…  𑀢𑀢𑀺𑀬𑀫𑁆𑀧𑀺 𑀔𑁄 𑀅𑀦𑀼𑀭𑀼𑀤𑁆𑀥𑁄 𑀲𑀓𑁆𑀓𑁄 𑀫𑀸𑀢𑀭𑀁 𑀏𑀢𑀤𑀯𑁄𑀘—  “𑀇𑀘𑁆𑀙𑀸𑀫𑀳𑀁, 𑀅𑀫𑁆𑀫, 𑀅𑀕𑀸𑀭𑀲𑁆𑀫𑀸 𑀅𑀦𑀕𑀸𑀭𑀺𑀬𑀁 𑀧𑀩𑁆𑀩𑀚𑀺𑀢𑀼𑀁𑁇 𑀅𑀦𑀼𑀚𑀸𑀦𑀸𑀳𑀺 𑀫𑀁 𑀅𑀕𑀸𑀭𑀲𑁆𑀫𑀸 𑀅𑀦𑀕𑀸𑀭𑀺𑀬𑀁 𑀧𑀩𑁆𑀩𑀚𑁆𑀚𑀸𑀬𑀸”𑀢𑀺𑁇

1494\. 𑀢𑁂𑀦 𑀔𑁄 𑀧𑀦 𑀲𑀫𑀬𑁂𑀦 𑀪𑀤𑁆𑀤𑀺𑀬𑁄 𑀲𑀓𑁆𑀬𑀭𑀸𑀚𑀸 𑀲𑀓𑁆𑀬𑀸𑀦𑀁 𑀭𑀚𑁆𑀚𑀁 𑀓𑀸𑀭𑁂𑀢𑀺𑁇 𑀲𑁄 𑀘 𑀅𑀦𑀼𑀭𑀼𑀤𑁆𑀥𑀲𑁆𑀲 𑀲𑀓𑁆𑀓𑀲𑁆𑀲 𑀲𑀳𑀸𑀬𑁄 𑀳𑁄𑀢𑀺𑁇 𑀅𑀣 𑀔𑁄 𑀅𑀦𑀼𑀭𑀼𑀤𑁆𑀥𑀲𑁆𑀲 𑀲𑀓𑁆𑀓𑀲𑁆𑀲 𑀫𑀸𑀢𑀸—  “𑀅𑀬𑀁 𑀔𑁄 𑀪𑀤𑁆𑀤𑀺𑀬𑁄 𑀲𑀓𑁆𑀬𑀭𑀸𑀚𑀸 𑀲𑀓𑁆𑀬𑀸𑀦𑀁 𑀭𑀚𑁆𑀚𑀁 𑀓𑀸𑀭𑁂𑀢𑀺; 𑀅𑀦𑀼𑀭𑀼𑀤𑁆𑀥𑀲𑁆𑀲 𑀲𑀓𑁆𑀓𑀲𑁆𑀲 𑀲𑀳𑀸𑀬𑁄; 𑀲𑁄 𑀦 𑀉𑀲𑁆𑀲𑀳𑀢𑀺 𑀅𑀕𑀸𑀭𑀲𑁆𑀫𑀸 𑀅𑀦𑀕𑀸𑀭𑀺𑀬𑀁 𑀧𑀩𑁆𑀩𑀚𑀺𑀢𑀼𑀦𑁆”𑀢𑀺—  𑀅𑀦𑀼𑀭𑀼𑀤𑁆𑀥𑀁 𑀲𑀓𑁆𑀓𑀁 𑀏𑀢𑀤𑀯𑁄𑀘—  “𑀲𑀘𑁂, 𑀢𑀸𑀢 𑀅𑀦𑀼𑀭𑀼𑀤𑁆𑀥, 𑀪𑀤𑁆𑀤𑀺𑀬𑁄 𑀲𑀓𑁆𑀬𑀭𑀸𑀚𑀸 𑀅𑀕𑀸𑀭𑀲𑁆𑀫𑀸 𑀅𑀦𑀕𑀸𑀭𑀺𑀬𑀁 𑀧𑀩𑁆𑀩𑀚𑀢𑀺, 𑀏𑀯𑀁 𑀢𑁆𑀯𑀫𑁆𑀧𑀺 𑀧𑀩𑁆𑀩𑀚𑀸𑀳𑀻”𑀢𑀺𑁇 𑀅𑀣 𑀔𑁄 𑀅𑀦𑀼𑀭𑀼𑀤𑁆𑀥𑁄 𑀲𑀓𑁆𑀓𑁄 𑀬𑁂𑀦 𑀪𑀤𑁆𑀤𑀺𑀬𑁄 𑀲𑀓𑁆𑀬𑀭𑀸𑀚𑀸 𑀢𑁂𑀦𑀼𑀧𑀲𑀗𑁆𑀓𑀫𑀺, 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀪𑀤𑁆𑀤𑀺𑀬𑀁 𑀲𑀓𑁆𑀬𑀭𑀸𑀚𑀸𑀦𑀁 𑀏𑀢𑀤𑀯𑁄𑀘—  “𑀫𑀫 𑀔𑁄, 𑀲𑀫𑁆𑀫, 𑀧𑀩𑁆𑀩𑀚𑁆𑀚𑀸 𑀢𑀯 𑀧𑀝𑀺𑀩𑀤𑁆𑀥𑀸”𑀢𑀺𑁇 “𑀲𑀘𑁂 𑀢𑁂, 𑀲𑀫𑁆𑀫, 𑀧𑀩𑁆𑀩𑀚𑁆𑀚𑀸 𑀫𑀫 𑀧𑀝𑀺𑀩𑀤𑁆𑀥𑀸 𑀯𑀸 𑀅𑀧𑁆𑀧𑀝𑀺𑀩𑀤𑁆𑀥𑀸 𑀯𑀸 𑀲𑀸 𑀳𑁄𑀢𑀼, 𑀅𑀳𑀁 𑀢𑀬𑀸; 𑀬𑀣𑀸 𑀲𑀼𑀔𑀁 𑀧𑀩𑁆𑀩𑀚𑀸𑀳𑀻”𑀢𑀺𑁇 “𑀏𑀳𑀺, 𑀲𑀫𑁆𑀫, 𑀉𑀪𑁄 𑀅𑀕𑀸𑀭𑀲𑁆𑀫𑀸 𑀅𑀦𑀕𑀸𑀭𑀺𑀬𑀁 𑀧𑀩𑁆𑀩𑀚𑀺𑀲𑁆𑀲𑀸𑀫𑀸”𑀢𑀺𑁇 “𑀦𑀸𑀳𑀁, 𑀲𑀫𑁆𑀫, 𑀲𑀓𑁆𑀓𑁄𑀫𑀺 𑀅𑀕𑀸𑀭𑀲𑁆𑀫𑀸 𑀅𑀦𑀕𑀸𑀭𑀺𑀬𑀁 𑀧𑀩𑁆𑀩𑀚𑀺𑀢𑀼𑀦𑁆𑀢𑀺𑁇 𑀬𑀁 𑀢𑁂 𑀲𑀓𑁆𑀓𑀸 𑀅𑀜𑁆𑀜𑀁 𑀫𑀬𑀸 𑀓𑀸𑀢𑀼𑀁, 𑀓𑁆𑀬𑀸𑀳𑀁 𑀓𑀭𑀺𑀲𑁆𑀲𑀸𑀫𑀺𑁇 𑀢𑁆𑀯𑀁 𑀧𑀩𑁆𑀩𑀚𑀸𑀳𑀻”𑀢𑀺𑁇 “𑀫𑀸𑀢𑀸 𑀔𑁄 𑀫𑀁, 𑀲𑀫𑁆𑀫, 𑀏𑀯𑀫𑀸𑀳—  ‘𑀲𑀘𑁂, 𑀢𑀸𑀢 𑀅𑀦𑀼𑀭𑀼𑀤𑁆𑀥, 𑀪𑀤𑁆𑀤𑀺𑀬𑁄 𑀲𑀓𑁆𑀬𑀭𑀸𑀚𑀸 𑀅𑀕𑀸𑀭𑀲𑁆𑀫𑀸 𑀅𑀦𑀕𑀸𑀭𑀺𑀬𑀁 𑀧𑀩𑁆𑀩𑀚𑀢𑀺, 𑀏𑀯𑀁 𑀢𑁆𑀯𑀫𑁆𑀧𑀺 𑀧𑀩𑁆𑀩𑀚𑀸𑀳𑀻’”𑀢𑀺𑁇 “𑀪𑀸𑀲𑀺𑀢𑀸 𑀔𑁄 𑀧𑀦 𑀢𑁂, 𑀲𑀫𑁆𑀫, 𑀏𑀲𑀸 𑀯𑀸𑀘𑀸𑁇 𑀲𑀘𑁂 𑀢𑁂, 𑀲𑀫𑁆𑀫, 𑀧𑀩𑁆𑀩𑀚𑁆𑀚𑀸 𑀫𑀫 𑀧𑀝𑀺𑀩𑀤𑁆𑀥𑀸 𑀯𑀸, 𑀅𑀧𑁆𑀧𑀝𑀺𑀩𑀤𑁆𑀥𑀸 𑀯𑀸 𑀲𑀸 𑀳𑁄𑀢𑀼, 𑀅𑀳𑀁 𑀢𑀬𑀸; 𑀬𑀣𑀸 𑀲𑀼𑀔𑀁 𑀧𑀩𑁆𑀩𑀚𑀸𑀳𑀻”𑀢𑀺𑁇 “𑀏𑀳𑀺, 𑀲𑀫𑁆𑀫, 𑀉𑀪𑁄 𑀅𑀕𑀸𑀭𑀲𑁆𑀫𑀸 𑀅𑀦𑀕𑀸𑀭𑀺𑀬𑀁 𑀧𑀩𑁆𑀩𑀚𑀺𑀲𑁆𑀲𑀸𑀫𑀸”𑀢𑀺𑁇

1495\. 𑀢𑁂𑀦 𑀔𑁄 𑀧𑀦 𑀲𑀫𑀬𑁂𑀦 𑀫𑀦𑀼𑀲𑁆𑀲𑀸 𑀲𑀘𑁆𑀘𑀯𑀸𑀤𑀺𑀦𑁄 𑀳𑁄𑀦𑁆𑀢𑀺, 𑀲𑀘𑁆𑀘𑀧𑀝𑀺𑀜𑁆𑀜𑀸𑁇 𑀅𑀣 𑀔𑁄 𑀪𑀤𑁆𑀤𑀺𑀬𑁄 𑀲𑀓𑁆𑀬𑀭𑀸𑀚𑀸 𑀅𑀦𑀼𑀭𑀼𑀤𑁆𑀥𑀁 𑀲𑀓𑁆𑀓𑀁 𑀏𑀢𑀤𑀯𑁄𑀘—  “𑀆𑀕𑀫𑁂𑀳𑀺, 𑀲𑀫𑁆𑀫, 𑀲𑀢𑁆𑀢𑀯𑀲𑁆𑀲𑀸𑀦𑀺𑁇 𑀲𑀢𑁆𑀢𑀦𑁆𑀦𑀁 𑀯𑀲𑁆𑀲𑀸𑀦𑀁 𑀅𑀘𑁆𑀘𑀬𑁂𑀦 𑀉𑀪𑁄 𑀅𑀕𑀸𑀭𑀲𑁆𑀫𑀸 𑀅𑀦𑀕𑀸𑀭𑀺𑀬𑀁 𑀧𑀩𑁆𑀩𑀚𑀺𑀲𑁆𑀲𑀸𑀫𑀸”𑀢𑀺𑁇 “𑀅𑀢𑀺𑀘𑀺𑀭𑀁, 𑀲𑀫𑁆𑀫, 𑀲𑀢𑁆𑀢𑀯𑀲𑁆𑀲𑀸𑀦𑀺𑁇 𑀦𑀸𑀳𑀁 𑀲𑀓𑁆𑀓𑁄𑀫𑀺 𑀲𑀢𑁆𑀢𑀯𑀲𑁆𑀲𑀸𑀦𑀺 𑀆𑀕𑀫𑁂𑀢𑀼𑀦𑁆”𑀢𑀺𑁇 “𑀆𑀕𑀫𑁂𑀳𑀺, 𑀲𑀫𑁆𑀫, 𑀙𑀯𑀲𑁆𑀲𑀸𑀦𑀺…𑀧𑁂…  𑀧𑀜𑁆𑀘𑀯𑀲𑁆𑀲𑀸𑀦𑀺…  𑀘𑀢𑁆𑀢𑀸𑀭𑀺 𑀯𑀲𑁆𑀲𑀸𑀦𑀺…  𑀢𑀻𑀡𑀺 𑀯𑀲𑁆𑀲𑀸𑀦𑀺…  𑀤𑁆𑀯𑁂 𑀯𑀲𑁆𑀲𑀸𑀦𑀺…  𑀏𑀓𑀁 𑀯𑀲𑁆𑀲𑀁𑁇 𑀏𑀓𑀲𑁆𑀲 𑀯𑀲𑁆𑀲𑀲𑁆𑀲 𑀅𑀘𑁆𑀘𑀬𑁂𑀦 𑀉𑀪𑁄 𑀅𑀕𑀸𑀭𑀲𑁆𑀫𑀸 𑀅𑀦𑀕𑀸𑀭𑀺𑀬𑀁 𑀧𑀩𑁆𑀩𑀚𑀺𑀲𑁆𑀲𑀸𑀫𑀸”𑀢𑀺𑁇 “𑀅𑀢𑀺𑀘𑀺𑀭𑀁, 𑀲𑀫𑁆𑀫, 𑀏𑀓𑀯𑀲𑁆𑀲𑀁𑁇 𑀦𑀸𑀳𑀁 𑀲𑀓𑁆𑀓𑁄𑀫𑀺 𑀏𑀓𑀁 𑀯𑀲𑁆𑀲𑀁 𑀆𑀕𑀫𑁂𑀢𑀼𑀦𑁆”𑀢𑀺𑁇 “𑀆𑀕𑀫𑁂𑀳𑀺, 𑀲𑀫𑁆𑀫, 𑀲𑀢𑁆𑀢𑀫𑀸𑀲𑁂𑁇 𑀲𑀢𑁆𑀢𑀦𑁆𑀦𑀁 𑀫𑀸𑀲𑀸𑀦𑀁 𑀅𑀘𑁆𑀘𑀬𑁂𑀦 𑀉𑀪𑁄𑀧𑀺 𑀅𑀕𑀸𑀭𑀲𑁆𑀫𑀸 𑀅𑀦𑀕𑀸𑀭𑀺𑀬𑀁 𑀧𑀩𑁆𑀩𑀚𑀺𑀲𑁆𑀲𑀸𑀫𑀸”𑀢𑀺𑁇 “𑀅𑀢𑀺𑀘𑀺𑀭𑀁, 𑀲𑀫𑁆𑀫, 𑀲𑀢𑁆𑀢𑀫𑀸𑀲𑀸𑁇 𑀦𑀸𑀳𑀁 𑀲𑀓𑁆𑀓𑁄𑀫𑀺 𑀲𑀢𑁆𑀢𑀫𑀸𑀲𑁂 𑀆𑀕𑀫𑁂𑀢𑀼𑀦𑁆”𑀢𑀺𑁇 “𑀆𑀕𑀫𑁂𑀳𑀺, 𑀲𑀫𑁆𑀫, 𑀙 𑀫𑀸𑀲𑁂…𑀧𑁂…  𑀧𑀜𑁆𑀘 𑀫𑀸𑀲𑁂…  𑀘𑀢𑁆𑀢𑀸𑀭𑁄 𑀫𑀸𑀲𑁂…  𑀢𑀬𑁄 𑀫𑀸𑀲𑁂…  𑀤𑁆𑀯𑁂 𑀫𑀸𑀲𑁂…  𑀏𑀓𑀁 𑀫𑀸𑀲𑀁…  𑀅𑀟𑁆𑀠𑀫𑀸𑀲𑀁𑁇 𑀅𑀟𑁆𑀠𑀫𑀸𑀲𑀲𑁆𑀲 𑀅𑀘𑁆𑀘𑀬𑁂𑀦 𑀉𑀪𑁄𑀧𑀺 𑀅𑀕𑀸𑀭𑀲𑁆𑀫𑀸 𑀅𑀦𑀕𑀸𑀭𑀺𑀬𑀁 𑀧𑀩𑁆𑀩𑀚𑀺𑀲𑁆𑀲𑀸𑀫𑀸”𑀢𑀺𑁇 “𑀅𑀢𑀺𑀘𑀺𑀭𑀁, 𑀲𑀫𑁆𑀫, 𑀅𑀟𑁆𑀠𑀫𑀸𑀲𑁄𑁇 𑀦𑀸𑀳𑀁 𑀲𑀓𑁆𑀓𑁄𑀫𑀺 𑀅𑀟𑁆𑀠𑀫𑀸𑀲𑀁 𑀆𑀕𑀫𑁂𑀢𑀼𑀦𑁆”𑀢𑀺𑁇 “𑀆𑀕𑀫𑁂𑀳𑀺, 𑀲𑀫𑁆𑀫, 𑀲𑀢𑁆𑀢𑀸𑀳𑀁 𑀬𑀸𑀯𑀸𑀳𑀁 𑀧𑀼𑀢𑁆𑀢𑁂 𑀘 𑀪𑀸𑀢𑀭𑁄 𑀘 𑀭𑀚𑁆𑀚𑀁 𑀦𑀺𑀬𑁆𑀬𑀸𑀤𑁂𑀫𑀻”𑀢𑀺𑁇 “𑀦 𑀘𑀺𑀭𑀁, 𑀲𑀫𑁆𑀫, 𑀲𑀢𑁆𑀢𑀸𑀳𑁄, 𑀆𑀕𑀫𑁂𑀲𑁆𑀲𑀸𑀫𑀻”𑀢𑀺𑁇

(331.)

1496\. 𑀅𑀣 𑀔𑁄 𑀪𑀤𑁆𑀤𑀺𑀬𑁄 𑀘 𑀲𑀓𑁆𑀬𑀭𑀸𑀚𑀸 𑀅𑀦𑀼𑀭𑀼𑀤𑁆𑀥𑁄 𑀘 𑀆𑀦𑀦𑁆𑀤𑁄 𑀘 𑀪𑀕𑀼 𑀘 𑀓𑀺𑀫𑀺𑀮𑁄 𑀘 𑀤𑁂𑀯𑀤𑀢𑁆𑀢𑁄 𑀘, 𑀉𑀧𑀸𑀮𑀺𑀓𑀧𑁆𑀧𑀓𑁂𑀦 𑀲𑀢𑁆𑀢𑀫𑀸, 𑀬𑀣𑀸 𑀧𑀼𑀭𑁂 𑀘𑀢𑀼𑀭𑀗𑁆𑀕𑀺𑀦𑀺𑀬𑀸 𑀲𑁂𑀦𑀸𑀬 𑀉𑀬𑁆𑀬𑀸𑀦𑀪𑀽𑀫𑀺𑀁 𑀦𑀺𑀬𑁆𑀬𑀦𑁆𑀢𑀺, 𑀏𑀯𑀫𑁂𑀯 𑀘𑀢𑀼𑀭𑀗𑁆𑀕𑀺𑀦𑀺𑀬𑀸 𑀲𑁂𑀦𑀸𑀬 𑀦𑀺𑀬𑁆𑀬𑀺𑀁𑀲𑀼𑁇 𑀢𑁂 𑀤𑀽𑀭𑀁 𑀕𑀦𑁆𑀢𑁆𑀯𑀸 𑀲𑁂𑀦𑀁 𑀦𑀺𑀯𑀢𑁆𑀢𑀸𑀧𑁂𑀢𑁆𑀯𑀸 𑀧𑀭𑀯𑀺𑀲𑀬𑀁 𑀑𑀓𑁆𑀓𑀫𑀺𑀢𑁆𑀯𑀸 𑀆𑀪𑀭𑀡𑀁 𑀑𑀫𑀼𑀜𑁆𑀘𑀺𑀢𑁆𑀯𑀸 𑀉𑀢𑁆𑀢𑀭𑀸𑀲𑀗𑁆𑀕𑁂𑀦 𑀪𑀡𑁆𑀟𑀺𑀓𑀁 𑀩𑀦𑁆𑀥𑀺𑀢𑁆𑀯𑀸 𑀉𑀧𑀸𑀮𑀺𑀁 𑀓𑀧𑁆𑀧𑀓𑀁 𑀏𑀢𑀤𑀯𑁄𑀘𑀼𑀁—  “𑀳𑀦𑁆𑀤, 𑀪𑀡𑁂 𑀉𑀧𑀸𑀮𑀺, 𑀦𑀺𑀯𑀢𑁆𑀢𑀲𑁆𑀲𑀼; 𑀅𑀮𑀁 𑀢𑁂 𑀏𑀢𑁆𑀢𑀓𑀁 𑀚𑀻𑀯𑀺𑀓𑀸𑀬𑀸”𑀢𑀺𑁇 𑀅𑀣 𑀔𑁄 𑀉𑀧𑀸𑀮𑀺𑀲𑁆𑀲 𑀓𑀧𑁆𑀧𑀓𑀲𑁆𑀲 𑀦𑀺𑀯𑀢𑁆𑀢𑀦𑁆𑀢𑀲𑁆𑀲 𑀏𑀢𑀤𑀳𑁄𑀲𑀺—  “𑀘𑀡𑁆𑀟𑀸 𑀔𑁄 𑀲𑀸𑀓𑀺𑀬𑀸; 𑀇𑀫𑀺𑀦𑀸 𑀓𑀼𑀫𑀸𑀭𑀸 𑀦𑀺𑀧𑁆𑀧𑀸𑀢𑀺𑀢𑀸𑀢𑀺 𑀖𑀸𑀢𑀸𑀧𑁂𑀬𑁆𑀬𑀼𑀫𑁆𑀧𑀺 𑀫𑀁𑁇 𑀇𑀫𑁂 𑀳𑀺 𑀦𑀸𑀫 𑀲𑀓𑁆𑀬𑀓𑀼𑀫𑀸𑀭𑀸 𑀅𑀕𑀸𑀭𑀲𑁆𑀫𑀸 𑀅𑀦𑀕𑀸𑀭𑀺𑀬𑀁 𑀧𑀩𑁆𑀩𑀚𑀺𑀲𑁆𑀲𑀦𑁆𑀢𑀺𑁇 𑀓𑀺𑀫𑀗𑁆𑀕𑀁 𑀧𑀦𑀸𑀳𑀦𑁆”𑀢𑀺𑁇 𑀪𑀡𑁆𑀟𑀺𑀓𑀁 𑀫𑀼𑀜𑁆𑀘𑀺𑀢𑁆𑀯𑀸 𑀢𑀁 𑀪𑀡𑁆𑀟𑀁 𑀭𑀼𑀓𑁆𑀔𑁂 𑀆𑀮𑀕𑁆𑀕𑁂𑀢𑁆𑀯𑀸 “𑀬𑁄 𑀧𑀲𑁆𑀲𑀢𑀺, 𑀤𑀺𑀦𑁆𑀦𑀁𑀬𑁂𑀯 𑀳𑀭𑀢𑀽”𑀢𑀺 𑀯𑀢𑁆𑀯𑀸 𑀬𑁂𑀦 𑀢𑁂 𑀲𑀓𑁆𑀬𑀓𑀼𑀫𑀸𑀭𑀸 𑀢𑁂𑀦𑀼𑀧𑀲𑀗𑁆𑀓𑀫𑀺𑁇 𑀅𑀤𑁆𑀤𑀲𑀸𑀲𑀼𑀁 𑀔𑁄 𑀢𑁂 𑀲𑀓𑁆𑀬𑀓𑀼𑀫𑀸𑀭𑀸 𑀉𑀧𑀸𑀮𑀺𑀁 𑀓𑀧𑁆𑀧𑀓𑀁 𑀤𑀽𑀭𑀢𑁄𑀯 𑀆𑀕𑀘𑁆𑀙𑀦𑁆𑀢𑀁𑁇 𑀤𑀺𑀲𑁆𑀯𑀸𑀦 𑀉𑀧𑀸𑀮𑀺𑀁 𑀓𑀧𑁆𑀧𑀓𑀁 𑀏𑀢𑀤𑀯𑁄𑀘𑀼𑀁—  “𑀓𑀺𑀲𑁆𑀲, 𑀪𑀡𑁂 𑀉𑀧𑀸𑀮𑀺, 𑀦𑀺𑀯𑀢𑁆𑀢𑁂𑀲𑀻”𑀢𑀺? “𑀇𑀥 𑀫𑁂, 𑀅𑀬𑁆𑀬𑀧𑀼𑀢𑁆𑀢𑀸, 𑀦𑀺𑀯𑀢𑁆𑀢𑀦𑁆𑀢𑀲𑁆𑀲 𑀏𑀢𑀤𑀳𑁄𑀲𑀺—  ‘𑀘𑀡𑁆𑀟𑀸 𑀔𑁄 𑀲𑀸𑀓𑀺𑀬𑀸; 𑀇𑀫𑀺𑀦𑀸 𑀓𑀼𑀫𑀸𑀭𑀸 𑀦𑀺𑀧𑁆𑀧𑀸𑀢𑀺𑀢𑀸𑀢𑀺 𑀖𑀸𑀢𑀸𑀧𑁂𑀬𑁆𑀬𑀼𑀫𑁆𑀧𑀺 𑀫𑀁𑁇 𑀇𑀫𑁂 𑀳𑀺 𑀦𑀸𑀫 𑀲𑀓𑁆𑀬𑀓𑀼𑀫𑀸𑀭𑀸 𑀅𑀕𑀸𑀭𑀲𑁆𑀫𑀸 𑀅𑀦𑀕𑀸𑀭𑀺𑀬𑀁 𑀧𑀩𑁆𑀩𑀚𑀺𑀲𑁆𑀲𑀦𑁆𑀢𑀺𑁇 𑀓𑀺𑀫𑀗𑁆𑀕𑀁 𑀧𑀦𑀸𑀳𑀦𑁆’𑀢𑀺𑁇 𑀲𑁄 𑀔𑁄 𑀅𑀳𑀁, 𑀅𑀬𑁆𑀬𑀧𑀼𑀢𑁆𑀢𑀸, 𑀪𑀡𑁆𑀟𑀺𑀓𑀁 𑀫𑀼𑀜𑁆𑀘𑀺𑀢𑁆𑀯𑀸 𑀢𑀁 𑀪𑀡𑁆𑀟𑀁 𑀭𑀼𑀓𑁆𑀔𑁂 𑀆𑀮𑀕𑁆𑀕𑁂𑀢𑁆𑀯𑀸 ‘𑀬𑁄 𑀧𑀲𑁆𑀲𑀢𑀺, 𑀤𑀺𑀦𑁆𑀦𑀜𑁆𑀜𑁂𑀯 𑀳𑀭𑀢𑀽’𑀢𑀺 𑀯𑀢𑁆𑀯𑀸 𑀢𑀢𑁄𑀫𑁆𑀳𑀺 𑀧𑀝𑀺𑀦𑀺𑀯𑀢𑁆𑀢𑁄”𑀢𑀺𑁇 “𑀲𑀼𑀝𑁆𑀞𑀼, 𑀪𑀡𑁂 𑀉𑀧𑀸𑀮𑀺, 𑀅𑀓𑀸𑀲𑀺 𑀬𑀫𑁆𑀧𑀺 𑀦 𑀦𑀺𑀯𑀢𑁆𑀢𑁄𑁇 𑀘𑀡𑁆𑀟𑀸 𑀔𑁄 𑀲𑀸𑀓𑀺𑀬𑀸; 𑀇𑀫𑀺𑀦𑀸 𑀓𑀼𑀫𑀸𑀭𑀸 𑀦𑀺𑀧𑁆𑀧𑀸𑀢𑀺𑀢𑀸𑀢𑀺 𑀖𑀸𑀢𑀸𑀧𑁂𑀬𑁆𑀬𑀼𑀫𑁆𑀧𑀺 𑀢𑀦𑁆”𑀢𑀺𑁇

1497\. 𑀅𑀣 𑀔𑁄 𑀲𑀓𑁆𑀬𑀓𑀼𑀫𑀸𑀭𑀸 𑀉𑀧𑀸𑀮𑀺𑀁 𑀓𑀧𑁆𑀧𑀓𑀁 𑀆𑀤𑀸𑀬 𑀬𑁂𑀦 𑀪𑀕𑀯𑀸 𑀢𑁂𑀦𑀼𑀧𑀲𑀗𑁆𑀓𑀫𑀺𑀁𑀲𑀼, 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀪𑀕𑀯𑀦𑁆𑀢𑀁 𑀅𑀪𑀺𑀯𑀸𑀤𑁂𑀢𑁆𑀯𑀸 𑀏𑀓𑀫𑀦𑁆𑀢𑀁 𑀦𑀺𑀲𑀻𑀤𑀺𑀁𑀲𑀼𑁇 𑀏𑀓𑀫𑀦𑁆𑀢𑀁 𑀦𑀺𑀲𑀺𑀦𑁆𑀦𑀸 𑀔𑁄 𑀢𑁂 𑀲𑀓𑁆𑀬𑀓𑀼𑀫𑀸𑀭𑀸 𑀪𑀕𑀯𑀦𑁆𑀢𑀁 𑀏𑀢𑀤𑀯𑁄𑀘𑀼𑀁—  “𑀫𑀬𑀁, 𑀪𑀦𑁆𑀢𑁂, 𑀲𑀸𑀓𑀺𑀬𑀸 𑀦𑀸𑀫 𑀫𑀸𑀦𑀲𑁆𑀲𑀺𑀦𑁄𑁇 𑀅𑀬𑀁, 𑀪𑀦𑁆𑀢𑁂, 𑀉𑀧𑀸𑀮𑀺 𑀓𑀧𑁆𑀧𑀓𑁄 𑀅𑀫𑁆𑀳𑀸𑀓𑀁 𑀤𑀻𑀖𑀭𑀢𑁆𑀢𑀁 𑀧𑀭𑀺𑀘𑀸𑀭𑀓𑁄𑁇 𑀇𑀫𑀁 𑀪𑀕𑀯𑀸 𑀧𑀞𑀫𑀁 𑀧𑀩𑁆𑀩𑀸𑀚𑁂𑀢𑀼𑁇 𑀇𑀫𑀲𑁆𑀲 𑀫𑀬𑀁 𑀅𑀪𑀺𑀯𑀸𑀤𑀦𑀧𑀘𑁆𑀘𑀼𑀝𑁆𑀞𑀸𑀦𑀅𑀜𑁆𑀚𑀮𑀺𑀓𑀫𑁆𑀫𑀲𑀸𑀫𑀻𑀘𑀺𑀓𑀫𑁆𑀫𑀁 𑀓𑀭𑀺𑀲𑁆𑀲𑀸𑀫𑁇 𑀏𑀯𑀁 𑀅𑀫𑁆𑀳𑀸𑀓𑀁 𑀲𑀸𑀓𑀺𑀬𑀸𑀦𑀁 𑀲𑀸𑀓𑀺𑀬𑀫𑀸𑀦𑁄 𑀦𑀺𑀫𑁆𑀫𑀸𑀦𑀸𑀬𑀺𑀲𑁆𑀲𑀢𑀻”𑀢𑀺𑁇

1498\. 𑀅𑀣 𑀔𑁄 𑀪𑀕𑀯𑀸 𑀉𑀧𑀸𑀮𑀺𑀁 𑀓𑀧𑁆𑀧𑀓𑀁 𑀧𑀞𑀫𑀁 𑀧𑀩𑁆𑀩𑀸𑀚𑁂𑀲𑀺, 𑀧𑀘𑁆𑀙𑀸 𑀢𑁂 𑀲𑀓𑁆𑀬𑀓𑀼𑀫𑀸𑀭𑁂𑁇 𑀅𑀣 𑀔𑁄 𑀆𑀬𑀲𑁆𑀫𑀸 𑀪𑀤𑁆𑀤𑀺𑀬𑁄 𑀢𑁂𑀦𑁂𑀯 𑀅𑀦𑁆𑀢𑀭𑀯𑀲𑁆𑀲𑁂𑀦 𑀢𑀺𑀲𑁆𑀲𑁄 𑀯𑀺𑀚𑁆𑀚𑀸 𑀲𑀘𑁆𑀙𑀸𑀓𑀸𑀲𑀺𑁇 𑀆𑀬𑀲𑁆𑀫𑀸 𑀅𑀦𑀼𑀭𑀼𑀤𑁆𑀥𑁄 𑀤𑀺𑀩𑁆𑀩𑀘𑀓𑁆𑀔𑀼𑀁 𑀉𑀧𑁆𑀧𑀸𑀤𑁂𑀲𑀺𑁇 𑀆𑀬𑀲𑁆𑀫𑀸 𑀆𑀦𑀦𑁆𑀤𑁄 𑀲𑁄𑀢𑀸𑀧𑀢𑁆𑀢𑀺𑀨𑀮𑀁 𑀲𑀘𑁆𑀙𑀸𑀓𑀸𑀲𑀺𑁇 𑀤𑁂𑀯𑀤𑀢𑁆𑀢𑁄 𑀧𑁄𑀣𑀼𑀚𑁆𑀚𑀦𑀺𑀓𑀁 𑀇𑀤𑁆𑀥𑀺𑀁 𑀅𑀪𑀺𑀦𑀺𑀧𑁆𑀨𑀸𑀤𑁂𑀲𑀺𑁇

(332.)

1499\. 𑀢𑁂𑀦 𑀔𑁄 𑀧𑀦 𑀲𑀫𑀬𑁂𑀦 𑀆𑀬𑀲𑁆𑀫𑀸 𑀪𑀤𑁆𑀤𑀺𑀬𑁄 𑀅𑀭𑀜𑁆𑀜𑀕𑀢𑁄𑀧𑀺 𑀭𑀼𑀓𑁆𑀔𑀫𑀽𑀮𑀕𑀢𑁄𑀧𑀺 𑀲𑀼𑀜𑁆𑀜𑀸𑀕𑀸𑀭𑀕𑀢𑁄𑀧𑀺 𑀅𑀪𑀺𑀓𑁆𑀔𑀡𑀁 𑀉𑀤𑀸𑀦𑀁 𑀉𑀤𑀸𑀦𑁂𑀲𑀺—  “𑀅𑀳𑁄 𑀲𑀼𑀔𑀁, 𑀅𑀳𑁄 𑀲𑀼𑀔𑀦𑁆”𑀢𑀺𑁇 𑀅𑀣 𑀔𑁄 𑀲𑀫𑁆𑀩𑀳𑀼𑀮𑀸 𑀪𑀺𑀓𑁆𑀔𑀽 𑀬𑁂𑀦 𑀪𑀕𑀯𑀸 𑀢𑁂𑀦𑀼𑀧𑀲𑀗𑁆𑀓𑀫𑀺𑀁𑀲𑀼, 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀪𑀕𑀯𑀦𑁆𑀢𑀁 𑀅𑀪𑀺𑀯𑀸𑀤𑁂𑀢𑁆𑀯𑀸 𑀏𑀓𑀫𑀦𑁆𑀢𑀁 𑀦𑀺𑀲𑀻𑀤𑀺𑀁𑀲𑀼𑁇 𑀏𑀓𑀫𑀦𑁆𑀢𑀁 𑀦𑀺𑀲𑀺𑀦𑁆𑀦𑀸 𑀔𑁄 𑀢𑁂 𑀪𑀺𑀓𑁆𑀔𑀽 𑀪𑀕𑀯𑀦𑁆𑀢𑀁 𑀏𑀢𑀤𑀯𑁄𑀘𑀼𑀁—  “𑀆𑀬𑀲𑁆𑀫𑀸, 𑀪𑀦𑁆𑀢𑁂, 𑀪𑀤𑁆𑀤𑀺𑀬𑁄 𑀅𑀭𑀜𑁆𑀜𑀕𑀢𑁄𑀧𑀺 𑀭𑀼𑀓𑁆𑀔𑀫𑀽𑀮𑀕𑀢𑁄𑀧𑀺 𑀲𑀼𑀜𑁆𑀜𑀸𑀕𑀸𑀭𑀕𑀢𑁄𑀧𑀺 𑀅𑀪𑀺𑀓𑁆𑀔𑀡𑀁 𑀉𑀤𑀸𑀦𑀁 𑀉𑀤𑀸𑀦𑁂𑀲𑀺—  ‘𑀅𑀳𑁄 𑀲𑀼𑀔𑀁, 𑀅𑀳𑁄 𑀲𑀼𑀔𑀦𑁆’𑀢𑀺𑁇 𑀦𑀺𑀲𑁆𑀲𑀁𑀲𑀬𑀁 𑀔𑁄, 𑀪𑀦𑁆𑀢𑁂, 𑀆𑀬𑀲𑁆𑀫𑀸 𑀪𑀤𑁆𑀤𑀺𑀬𑁄 𑀅𑀦𑀪𑀺𑀭𑀢𑁄𑀯 𑀩𑁆𑀭𑀳𑁆𑀫𑀘𑀭𑀺𑀬𑀁 𑀘𑀭𑀢𑀺𑁇 𑀢𑀁𑀬𑁂𑀯 𑀯𑀸 𑀧𑀼𑀭𑀺𑀫𑀁 𑀭𑀚𑁆𑀚𑀲𑀼𑀔𑀁 𑀲𑀫𑀦𑀼𑀲𑁆𑀲𑀭𑀦𑁆𑀢𑁄 𑀅𑀭𑀜𑁆𑀜𑀕𑀢𑁄𑀧𑀺 𑀭𑀼𑀓𑁆𑀔𑀫𑀽𑀮𑀕𑀢𑁄𑀧𑀺 𑀲𑀼𑀜𑁆𑀜𑀸𑀕𑀸𑀭𑀕𑀢𑁄𑀧𑀺 𑀅𑀪𑀺𑀓𑁆𑀔𑀡𑀁 𑀉𑀤𑀸𑀦𑀁 𑀉𑀤𑀸𑀦𑁂𑀲𑀺—  ‘𑀅𑀳𑁄 𑀲𑀼𑀔𑀁, 𑀅𑀳𑁄 𑀲𑀼𑀔𑀦𑁆’”𑀢𑀺𑁇

1500\. 𑀅𑀣 𑀔𑁄 𑀪𑀕𑀯𑀸 𑀅𑀜𑁆𑀜𑀢𑀭𑀁 𑀪𑀺𑀓𑁆𑀔𑀼𑀁 𑀆𑀫𑀦𑁆𑀢𑁂𑀲𑀺—  “𑀏𑀳𑀺 𑀢𑁆𑀯𑀁, 𑀪𑀺𑀓𑁆𑀔𑀼, 𑀫𑀫 𑀯𑀘𑀦𑁂𑀦 𑀪𑀤𑁆𑀤𑀺𑀬𑀁 𑀪𑀺𑀓𑁆𑀔𑀼𑀁 𑀆𑀫𑀦𑁆𑀢𑁂𑀳𑀺—  ‘𑀲𑀢𑁆𑀣𑀸 𑀢𑀁, 𑀆𑀯𑀼𑀲𑁄 𑀪𑀤𑁆𑀤𑀺𑀬, 𑀆𑀫𑀦𑁆𑀢𑁂𑀢𑀻’”𑀢𑀺𑁇 “𑀏𑀯𑀁, 𑀪𑀦𑁆𑀢𑁂”𑀢𑀺 𑀔𑁄 𑀲𑁄 𑀪𑀺𑀓𑁆𑀔𑀼 𑀪𑀕𑀯𑀢𑁄 𑀧𑀝𑀺𑀲𑁆𑀲𑀼𑀢𑁆𑀯𑀸 𑀬𑁂𑀦𑀸𑀬𑀲𑁆𑀫𑀸 𑀪𑀤𑁆𑀤𑀺𑀬𑁄 𑀢𑁂𑀦𑀼𑀧𑀲𑀗𑁆𑀓𑀫𑀺, 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀆𑀬𑀲𑁆𑀫𑀦𑁆𑀢𑀁 𑀪𑀤𑁆𑀤𑀺𑀬𑀁 𑀏𑀢𑀤𑀯𑁄𑀘—  “𑀲𑀢𑁆𑀣𑀸 𑀢𑀁, 𑀆𑀯𑀼𑀲𑁄 𑀪𑀤𑁆𑀤𑀺𑀬, 𑀆𑀫𑀦𑁆𑀢𑁂𑀢𑀻”𑀢𑀺𑁇 “𑀏𑀯𑀫𑀸𑀯𑀼𑀲𑁄”𑀢𑀺 𑀔𑁄 𑀆𑀬𑀲𑁆𑀫𑀸 𑀪𑀤𑁆𑀤𑀺𑀬𑁄 𑀢𑀲𑁆𑀲 𑀪𑀺𑀓𑁆𑀔𑀼𑀦𑁄 𑀧𑀝𑀺𑀲𑁆𑀲𑀼𑀢𑁆𑀯𑀸 𑀬𑁂𑀦 𑀪𑀕𑀯𑀸 𑀢𑁂𑀦𑀼𑀧𑀲𑀗𑁆𑀓𑀫𑀺, 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀪𑀕𑀯𑀦𑁆𑀢𑀁 𑀅𑀪𑀺𑀯𑀸𑀤𑁂𑀢𑁆𑀯𑀸 𑀏𑀓𑀫𑀦𑁆𑀢𑀁 𑀦𑀺𑀲𑀻𑀤𑀺𑁇 𑀏𑀓𑀫𑀦𑁆𑀢𑀁 𑀦𑀺𑀲𑀺𑀦𑁆𑀦𑀁 𑀔𑁄 𑀆𑀬𑀲𑁆𑀫𑀦𑁆𑀢𑀁 𑀪𑀤𑁆𑀤𑀺𑀬𑀁 𑀪𑀕𑀯𑀸 𑀏𑀢𑀤𑀯𑁄𑀘—  “𑀲𑀘𑁆𑀘𑀁 𑀓𑀺𑀭 𑀢𑁆𑀯𑀁, 𑀪𑀤𑁆𑀤𑀺𑀬, 𑀅𑀭𑀜𑁆𑀜𑀕𑀢𑁄𑀧𑀺 𑀭𑀼𑀓𑁆𑀔𑀫𑀽𑀮𑀕𑀢𑁄𑀧𑀺 𑀲𑀼𑀜𑁆𑀜𑀸𑀕𑀸𑀭𑀕𑀢𑁄𑀧𑀺 𑀅𑀪𑀺𑀓𑁆𑀔𑀡𑀁 𑀉𑀤𑀸𑀦𑀁 𑀉𑀤𑀸𑀦𑁂𑀲𑀺—  ‘𑀅𑀳𑁄 𑀲𑀼𑀔𑀁, 𑀅𑀳𑁄 𑀲𑀼𑀔𑀦𑁆’”𑀢𑀺? “𑀏𑀯𑀁, 𑀪𑀦𑁆𑀢𑁂”𑀢𑀺𑁇 “𑀓𑀺𑀁 𑀧𑀦 𑀢𑁆𑀯𑀁, 𑀪𑀤𑁆𑀤𑀺𑀬, 𑀅𑀢𑁆𑀣𑀯𑀲𑀁 𑀲𑀫𑁆𑀧𑀲𑁆𑀲𑀫𑀸𑀦𑁄 𑀅𑀭𑀜𑁆𑀜𑀕𑀢𑁄𑀧𑀺 𑀭𑀼𑀓𑁆𑀔𑀫𑀽𑀮𑀕𑀢𑁄𑀧𑀺 𑀲𑀼𑀜𑁆𑀜𑀸𑀕𑀸𑀭𑀕𑀢𑁄𑀧𑀺 𑀅𑀪𑀺𑀓𑁆𑀔𑀡𑀁 𑀉𑀤𑀸𑀦𑀁 𑀉𑀤𑀸𑀦𑁂𑀲𑀺—  ‘𑀅𑀳𑁄 𑀲𑀼𑀔𑀁, 𑀅𑀳𑁄 𑀲𑀼𑀔𑀦𑁆’”𑀢𑀺? “𑀧𑀼𑀩𑁆𑀩𑁂 𑀫𑁂, 𑀪𑀦𑁆𑀢𑁂, 𑀭𑀜𑁆𑀜𑁄 𑀲𑀢𑁄𑀧𑀺 𑀅𑀦𑁆𑀢𑁄𑀧𑀺 𑀅𑀦𑁆𑀢𑁂𑀧𑀼𑀭𑁂 𑀭𑀓𑁆𑀔𑀸 𑀲𑀼𑀲𑀁𑀯𑀺𑀳𑀺𑀢𑀸 𑀳𑁄𑀢𑀺, 𑀩𑀳𑀺𑀧𑀺 𑀅𑀦𑁆𑀢𑁂𑀧𑀼𑀭𑁂 𑀭𑀓𑁆𑀔𑀸 𑀲𑀼𑀲𑀁𑀯𑀺𑀳𑀺𑀢𑀸 𑀳𑁄𑀢𑀺, 𑀅𑀦𑁆𑀢𑁄𑀧𑀺 𑀦𑀕𑀭𑁂 𑀭𑀓𑁆𑀔𑀸 𑀲𑀼𑀲𑀁𑀯𑀺𑀳𑀺𑀢𑀸 𑀳𑁄𑀢𑀺, 𑀩𑀳𑀺𑀧𑀺 𑀦𑀕𑀭𑁂 𑀭𑀓𑁆𑀔𑀸 𑀲𑀼𑀲𑀁𑀯𑀺𑀳𑀺𑀢𑀸 𑀳𑁄𑀢𑀺, 𑀅𑀦𑁆𑀢𑁄𑀧𑀺 𑀚𑀦𑀧𑀤𑁂 𑀭𑀓𑁆𑀔𑀸 𑀲𑀼𑀲𑀁𑀯𑀺𑀳𑀺𑀢𑀸 𑀳𑁄𑀢𑀺, 𑀩𑀳𑀺𑀧𑀺 𑀚𑀦𑀧𑀤𑁂 𑀭𑀓𑁆𑀔𑀸 𑀲𑀼𑀲𑀁𑀯𑀺𑀳𑀺𑀢𑀸 𑀳𑁄𑀢𑀺𑁇 𑀲𑁄 𑀔𑁄 𑀅𑀳𑀁, 𑀪𑀦𑁆𑀢𑁂, 𑀏𑀯𑀁 𑀭𑀓𑁆𑀔𑀺𑀢𑁄𑀧𑀺 𑀕𑁄𑀧𑀺𑀢𑁄𑀧𑀺 𑀲𑀦𑁆𑀢𑁄 𑀪𑀻𑀢𑁄 𑀉𑀩𑁆𑀩𑀺𑀕𑁆𑀕𑁄 𑀉𑀲𑁆𑀲𑀗𑁆𑀓𑀻 𑀉𑀢𑁆𑀭𑀲𑁆𑀢𑁄 𑀯𑀺𑀳𑀭𑀸𑀫𑀺𑁇 𑀏𑀢𑀭𑀳𑀺 𑀔𑁄 𑀧𑀦 𑀅𑀳𑀁 𑀏𑀓𑁄, 𑀪𑀦𑁆𑀢𑁂, 𑀅𑀭𑀜𑁆𑀜𑀕𑀢𑁄𑀧𑀺 𑀭𑀼𑀓𑁆𑀔𑀫𑀽𑀮𑀕𑀢𑁄𑀧𑀺 𑀲𑀼𑀜𑁆𑀜𑀸𑀕𑀸𑀭𑀕𑀢𑁄𑀧𑀺 𑀅𑀪𑀻𑀢𑁄 𑀅𑀦𑀼𑀩𑁆𑀩𑀺𑀕𑁆𑀕𑁄 𑀅𑀦𑀼𑀲𑁆𑀲𑀗𑁆𑀓𑀻 𑀅𑀦𑀼𑀢𑁆𑀭𑀲𑁆𑀢𑁄 𑀅𑀧𑁆𑀧𑁄𑀲𑁆𑀲𑀼𑀓𑁆𑀓𑁄 𑀧𑀦𑁆𑀦𑀮𑁄𑀫𑁄 𑀧𑀭𑀤𑀢𑁆𑀢𑀯𑀼𑀢𑁆𑀢𑁄 𑀫𑀺𑀕𑀪𑀽𑀢𑁂𑀦 𑀘𑁂𑀢𑀲𑀸 𑀯𑀺𑀳𑀭𑀸𑀫𑀻𑀢𑀺𑁇 𑀇𑀫𑀁 𑀔𑁄 𑀅𑀳𑀁, 𑀪𑀦𑁆𑀢𑁂, 𑀅𑀢𑁆𑀣𑀯𑀲𑀁 𑀲𑀫𑁆𑀧𑀲𑁆𑀲𑀫𑀸𑀦𑁄 𑀅𑀭𑀜𑁆𑀜𑀕𑀢𑁄𑀧𑀺 𑀭𑀼𑀓𑁆𑀔𑀫𑀽𑀮𑀕𑀢𑁄𑀧𑀺 𑀲𑀼𑀜𑁆𑀜𑀸𑀕𑀸𑀭𑀕𑀢𑁄𑀧𑀺 𑀅𑀪𑀺𑀓𑁆𑀔𑀡𑀁 𑀉𑀤𑀸𑀦𑀁 𑀉𑀤𑀸𑀦𑁂𑀫𑀺—  ‘𑀅𑀳𑁄 𑀲𑀼𑀔𑀁, 𑀅𑀳𑁄 𑀲𑀼𑀔𑀦𑁆’”𑀢𑀺𑁇 𑀅𑀣 𑀔𑁄 𑀪𑀕𑀯𑀸 𑀏𑀢𑀫𑀢𑁆𑀣𑀁 𑀯𑀺𑀤𑀺𑀢𑁆𑀯𑀸 𑀢𑀸𑀬𑀁 𑀯𑁂𑀮𑀸𑀬𑀁 𑀇𑀫𑀁 𑀉𑀤𑀸𑀦𑀁 𑀉𑀤𑀸𑀦𑁂𑀲𑀺—

1501\. _“𑀬𑀲𑁆𑀲𑀦𑁆𑀢𑀭𑀢𑁄 𑀦 𑀲𑀦𑁆𑀢𑀺 𑀓𑁄𑀧𑀸,_  
_𑀇𑀢𑀺 𑀪𑀯𑀸𑀪𑀯𑀢𑀜𑁆𑀘 𑀯𑀻𑀢𑀺𑀯𑀢𑁆𑀢𑁄;_  
_𑀢𑀁 𑀯𑀺𑀕𑀢𑀪𑀬𑀁 𑀲𑀼𑀔𑀺𑀁 𑀅𑀲𑁄𑀓𑀁,_  
_𑀤𑁂𑀯𑀸 𑀦𑀸𑀦𑀼𑀪𑀯𑀦𑁆𑀢𑀺 𑀤𑀲𑁆𑀲𑀦𑀸𑀬𑀸”𑀢𑀺𑁇_  


[Go to previous page (7.1 Paṭhamabhāṇavāra)](/tipitaka/4V/7/7.1.md) / [Go to parent page (7.1 Paṭhamabhāṇavāra)](/tipitaka/4V/7/7.1.md) / [Go to next page (7.1.2 Devadattavatthu)](/tipitaka/4V/7/7.1/7.1.2.md)


