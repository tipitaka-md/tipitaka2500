---
title: 4.1 Sammukhāvinaya
path: /tipitaka/4V/4/4.1
ref: 272105
breadcrumbs:
  - name: Home
    link: /
  - name: 4V Cūḷavaggapāḷi
    link: /tipitaka/4V
  - name: 4 Samathakkhandhaka
    link: /tipitaka/4V/4
prevL: /tipitaka/4V/4
upL: /tipitaka/4V/4
nextL: /tipitaka/4V/4/4.1/4.1.1
---

# 4.1 Sammukhāvinaya

### Samathakkhandhaka

### Sammukhāvinaya

(185.)

785. Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhū asammukhībhūtānaṃ bhikkhūnaṃ kammāni karonti—  tajjanīyampi, niyassampi, pabbājanīyampi, paṭisāraṇīyampi, ukkhepanīyampi. Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma chabbaggiyā bhikkhū asammukhībhūtānaṃ bhikkhūnaṃ kammāni karissanti—  tajjanīyampi, niyassampi, pabbājanīyampi, paṭisāraṇīyampi, ukkhepanīyampī”ti. Atha kho te bhikkhū bhagavato etamatthaṃ ārocesuṃ…pe…  “saccaṃ kira, bhikkhave, chabbaggiyā bhikkhū asammukhībhūtānaṃ bhikkhūnaṃ kammāni karonti—  tajjanīyampi, niyassampi, pabbājanīyampi, paṭisāraṇīyampi, ukkhepanīyampī”ti? “Saccaṃ, bhagavā”ti. Vigarahi buddho bhagavā—  “ananucchavikaṃ, bhikkhave, tesaṃ moghapurisānaṃ ananulomikaṃ appatirūpaṃ assāmaṇakaṃ akappiyaṃ akaraṇīyaṃ. Kathañhi nāma te, bhikkhave, moghapurisā asammukhībhūtānaṃ bhikkhūnaṃ kammāni karissanti—  tajjanīyampi, niyassampi, pabbājanīyampi, paṭisāraṇīyampi, ukkhepanīyampi. Netaṃ, bhikkhave, appasannānaṃ vā pasādāya…pe…  vigarahitvā…pe…  dhammiṃ kathaṃ katvā bhikkhū āmantesi—  “Na, bhikkhave, asammukhībhūtānaṃ bhikkhūnaṃ kammaṃ kātabbaṃ—  tajjanīyaṃ vā, niyassaṃ vā, pabbājanīyaṃ vā, paṭisāraṇīyaṃ vā, ukkhepanīyaṃ vā. Yo kareyya, āpatti dukkaṭassa.

### Samathakkhandhaka

### Sammukhāvinaya

(186.)

786. Adhammavādī puggalo adhammavādī sambahulā adhammavādī saṃgho. Dhammavādī puggalo dhammavādī sambahulā dhammavādī saṃgho.

* [4.1.1 Kaṇhapakkhanavaka](/tipitaka/4V/4/4.1/4.1.1)
* [4.1.2 Sukkapakkhanavaka](/tipitaka/4V/4/4.1/4.1.2)


