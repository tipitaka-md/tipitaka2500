
[Home](/) / [4V Cūḷavaggapāḷi](../...md) / [4 Samathakkhandhaka](...md) / [4.9 Adhikaraṇavūpasamanasamatha](../4V/4/4.9.md)

# 𑁪𑁇𑁯𑁇𑁪 𑀢𑀺𑀯𑀺𑀥𑀲𑀮𑀸𑀓𑀕𑁆𑀕𑀸𑀳

* 𑀲𑀫𑀣𑀓𑁆𑀔𑀦𑁆𑀥𑀓

* 𑀅𑀥𑀺𑀓𑀭𑀡𑀯𑀽𑀧𑀲𑀫𑀦𑀲𑀫𑀣

* 𑀢𑀺𑀯𑀺𑀥𑀲𑀮𑀸𑀓𑀕𑁆𑀕𑀸𑀳

(235.)

960\. 𑀢𑁂𑀦 𑀔𑁄 𑀧𑀦 𑀲𑀫𑀬𑁂𑀦 𑀲𑀸𑀯𑀢𑁆𑀣𑀺𑀬𑀸 𑀏𑀯𑀁 𑀚𑀸𑀢𑀁 𑀏𑀯𑀁 𑀲𑀫𑀼𑀧𑁆𑀧𑀦𑁆𑀦𑀁 𑀅𑀥𑀺𑀓𑀭𑀡𑀁 𑀳𑁄𑀢𑀺𑁇 𑀅𑀣 𑀔𑁄 𑀢𑁂 𑀪𑀺𑀓𑁆𑀔𑀽—  𑀅𑀲𑀦𑁆𑀢𑀼𑀝𑁆𑀞𑀸 𑀲𑀸𑀯𑀢𑁆𑀣𑀺𑀬𑀸 𑀲𑀁𑀖𑀲𑁆𑀲 𑀅𑀥𑀺𑀓𑀭𑀡𑀯𑀽𑀧𑀲𑀫𑀦𑁂𑀦—  𑀅𑀲𑁆𑀲𑁄𑀲𑀼𑀁 𑀔𑁄 𑀅𑀫𑀼𑀓𑀲𑁆𑀫𑀺𑀁 𑀓𑀺𑀭 𑀆𑀯𑀸𑀲𑁂 𑀲𑀫𑁆𑀩𑀳𑀼𑀮𑀸 𑀣𑁂𑀭𑀸 𑀯𑀺𑀳𑀭𑀦𑁆𑀢𑀺 𑀩𑀳𑀼𑀲𑁆𑀲𑀼𑀢𑀸 𑀆𑀕𑀢𑀸𑀕𑀫𑀸 𑀥𑀫𑁆𑀫𑀥𑀭𑀸 𑀯𑀺𑀦𑀬𑀥𑀭𑀸 𑀫𑀸𑀢𑀺𑀓𑀸𑀥𑀭𑀸 𑀧𑀡𑁆𑀟𑀺𑀢𑀸 𑀯𑀺𑀬𑀢𑁆𑀢𑀸 𑀫𑁂𑀥𑀸𑀯𑀺𑀦𑁄 𑀮𑀚𑁆𑀚𑀺𑀦𑁄 𑀓𑀼𑀓𑁆𑀓𑀼𑀘𑁆𑀘𑀓𑀸 𑀲𑀺𑀓𑁆𑀔𑀸𑀓𑀸𑀫𑀸𑁇 𑀢𑁂 𑀘𑁂 𑀣𑁂𑀭𑀸 𑀇𑀫𑀁 𑀅𑀥𑀺𑀓𑀭𑀡𑀁 𑀯𑀽𑀧𑀲𑀫𑁂𑀬𑁆𑀬𑀼𑀁 𑀥𑀫𑁆𑀫𑁂𑀦 𑀯𑀺𑀦𑀬𑁂𑀦 𑀲𑀢𑁆𑀣𑀼𑀲𑀸𑀲𑀦𑁂𑀦, 𑀏𑀯𑀫𑀺𑀤𑀁 𑀅𑀥𑀺𑀓𑀭𑀡𑀁 𑀲𑀼𑀯𑀽𑀧𑀲𑀦𑁆𑀢𑀁 𑀅𑀲𑁆𑀲𑀸𑀢𑀺𑁇 𑀅𑀣 𑀔𑁄 𑀢𑁂 𑀪𑀺𑀓𑁆𑀔𑀽 𑀢𑀁 𑀆𑀯𑀸𑀲𑀁 𑀕𑀦𑁆𑀢𑁆𑀯𑀸 𑀢𑁂 𑀣𑁂𑀭𑁂 𑀏𑀢𑀤𑀯𑁄𑀘𑀼𑀁—  “𑀇𑀤𑀁, 𑀪𑀦𑁆𑀢𑁂, 𑀅𑀥𑀺𑀓𑀭𑀡𑀁 𑀏𑀯𑀁 𑀚𑀸𑀢𑀁, 𑀏𑀯𑀁 𑀲𑀫𑀼𑀧𑁆𑀧𑀦𑁆𑀦𑀁𑁇 𑀲𑀸𑀥𑀼, 𑀪𑀦𑁆𑀢𑁂, 𑀣𑁂𑀭𑀸 𑀇𑀫𑀁 𑀅𑀥𑀺𑀓𑀭𑀡𑀁 𑀯𑀽𑀧𑀲𑀫𑁂𑀦𑁆𑀢𑀼 𑀥𑀫𑁆𑀫𑁂𑀦 𑀯𑀺𑀦𑀬𑁂𑀦 𑀲𑀢𑁆𑀣𑀼𑀲𑀸𑀲𑀦𑁂𑀦, 𑀬𑀣𑀬𑀺𑀤𑀁 𑀅𑀥𑀺𑀓𑀭𑀡𑀁 𑀲𑀼𑀯𑀽𑀧𑀲𑀦𑁆𑀢𑀁 𑀅𑀲𑁆𑀲𑀸”𑀢𑀺𑁇 𑀅𑀣 𑀔𑁄 𑀢𑁂 𑀣𑁂𑀭𑀸—  𑀬𑀣𑀸 𑀲𑀸𑀯𑀢𑁆𑀣𑀺𑀬𑀸 𑀲𑀁𑀖𑁂𑀦 𑀅𑀥𑀺𑀓𑀭𑀡𑀁 𑀯𑀽𑀧𑀲𑀫𑀺𑀢𑀁 𑀢𑀣𑀸 𑀲𑀼𑀯𑀽𑀧𑀲𑀦𑁆𑀢𑀦𑁆𑀢𑀺—  𑀢𑀣𑀸 𑀢𑀁 𑀅𑀥𑀺𑀓𑀭𑀡𑀁 𑀯𑀽𑀧𑀲𑀫𑁂𑀲𑀼𑀁𑁇

961\. 𑀅𑀣 𑀔𑁄 𑀢𑁂 𑀪𑀺𑀓𑁆𑀔𑀽—  𑀅𑀲𑀦𑁆𑀢𑀼𑀝𑁆𑀞𑀸 𑀲𑀸𑀯𑀢𑁆𑀣𑀺𑀬𑀸 𑀲𑀁𑀖𑀲𑁆𑀲 𑀅𑀥𑀺𑀓𑀭𑀡𑀯𑀽𑀧𑀲𑀫𑀦𑁂𑀦, 𑀅𑀲𑀦𑁆𑀢𑀼𑀝𑁆𑀞𑀸 𑀲𑀫𑁆𑀩𑀳𑀼𑀮𑀸𑀦𑀁 𑀣𑁂𑀭𑀸𑀦𑀁 𑀅𑀥𑀺𑀓𑀭𑀡𑀯𑀽𑀧𑀲𑀫𑀦𑁂𑀦—  𑀅𑀲𑁆𑀲𑁄𑀲𑀼𑀁 𑀔𑁄 𑀅𑀫𑀼𑀓𑀲𑁆𑀫𑀺𑀁 𑀓𑀺𑀭 𑀆𑀯𑀸𑀲𑁂 𑀢𑀬𑁄 𑀣𑁂𑀭𑀸 𑀯𑀺𑀳𑀭𑀦𑁆𑀢𑀺…𑀧𑁂…  𑀤𑁆𑀯𑁂 𑀣𑁂𑀭𑀸 𑀯𑀺𑀳𑀭𑀦𑁆𑀢𑀺…𑀧𑁂…  𑀏𑀓𑁄 𑀣𑁂𑀭𑁄 𑀯𑀺𑀳𑀭𑀢𑀺 𑀩𑀳𑀼𑀲𑁆𑀲𑀼𑀢𑁄 𑀆𑀕𑀢𑀸𑀕𑀫𑁄 𑀥𑀫𑁆𑀫𑀥𑀭𑁄 𑀯𑀺𑀦𑀬𑀥𑀭𑁄 𑀫𑀸𑀢𑀺𑀓𑀸𑀥𑀭𑁄 𑀧𑀡𑁆𑀟𑀺𑀢𑁄 𑀯𑀺𑀬𑀢𑁆𑀢𑁄 𑀫𑁂𑀥𑀸𑀯𑀻 𑀮𑀚𑁆𑀚𑀻 𑀓𑀼𑀓𑁆𑀓𑀼𑀘𑁆𑀘𑀓𑁄 𑀲𑀺𑀓𑁆𑀔𑀸𑀓𑀸𑀫𑁄𑁇 𑀲𑁄 𑀘𑁂 𑀣𑁂𑀭𑁄 𑀇𑀫𑀁 𑀅𑀥𑀺𑀓𑀭𑀡𑀁 𑀯𑀽𑀧𑀲𑀫𑁂𑀬𑁆𑀬 𑀥𑀫𑁆𑀫𑁂𑀦 𑀯𑀺𑀦𑀬𑁂𑀦 𑀲𑀢𑁆𑀣𑀼𑀲𑀸𑀲𑀦𑁂𑀦, 𑀏𑀯𑀫𑀺𑀤𑀁 𑀅𑀥𑀺𑀓𑀭𑀡𑀁 𑀲𑀼𑀯𑀽𑀧𑀲𑀦𑁆𑀢𑀁 𑀅𑀲𑁆𑀲𑀸𑀢𑀺𑁇 𑀅𑀣 𑀔𑁄 𑀢𑁂 𑀪𑀺𑀓𑁆𑀔𑀽 𑀢𑀁 𑀆𑀯𑀸𑀲𑀁 𑀕𑀦𑁆𑀢𑁆𑀯𑀸 𑀢𑀁 𑀣𑁂𑀭𑀁 𑀏𑀢𑀤𑀯𑁄𑀘𑀼𑀁—  “𑀇𑀤𑀁, 𑀪𑀦𑁆𑀢𑁂, 𑀅𑀥𑀺𑀓𑀭𑀡𑀁 𑀏𑀯𑀁 𑀚𑀸𑀢𑀁, 𑀏𑀯𑀁 𑀲𑀫𑀼𑀧𑁆𑀧𑀦𑁆𑀦𑀁𑁇 𑀲𑀸𑀥𑀼, 𑀪𑀦𑁆𑀢𑁂, 𑀣𑁂𑀭𑁄 𑀇𑀫𑀁 𑀅𑀥𑀺𑀓𑀭𑀡𑀁 𑀯𑀽𑀧𑀲𑀫𑁂𑀢𑀼 𑀥𑀫𑁆𑀫𑁂𑀦 𑀯𑀺𑀦𑀬𑁂𑀦 𑀲𑀢𑁆𑀣𑀼𑀲𑀸𑀲𑀦𑁂𑀦, 𑀬𑀣𑀬𑀺𑀤𑀁 𑀅𑀥𑀺𑀓𑀭𑀡𑀁 𑀲𑀼𑀯𑀽𑀧𑀲𑀦𑁆𑀢𑀁 𑀅𑀲𑁆𑀲𑀸”𑀢𑀺𑁇 𑀅𑀣 𑀔𑁄 𑀲𑁄 𑀣𑁂𑀭𑁄—  𑀬𑀣𑀸 𑀲𑀸𑀯𑀢𑁆𑀣𑀺𑀬𑀸 𑀲𑀁𑀖𑁂𑀦 𑀅𑀥𑀺𑀓𑀭𑀡𑀁 𑀯𑀽𑀧𑀲𑀫𑀺𑀢𑀁, 𑀬𑀣𑀸 𑀲𑀫𑁆𑀩𑀳𑀼𑀮𑁂𑀳𑀺 𑀣𑁂𑀭𑁂𑀳𑀺 𑀅𑀥𑀺𑀓𑀭𑀡𑀁 𑀯𑀽𑀧𑀲𑀫𑀺𑀢𑀁, 𑀬𑀣𑀸 𑀢𑀻𑀳𑀺 𑀣𑁂𑀭𑁂𑀳𑀺 𑀅𑀥𑀺𑀓𑀭𑀡𑀁 𑀯𑀽𑀧𑀲𑀫𑀺𑀢𑀁, 𑀬𑀣𑀸 𑀤𑁆𑀯𑀻𑀳𑀺 𑀣𑁂𑀭𑁂𑀳𑀺 𑀅𑀥𑀺𑀓𑀭𑀡𑀁 𑀯𑀽𑀧𑀲𑀫𑀺𑀢𑀁, 𑀢𑀣𑀸 𑀲𑀼𑀯𑀽𑀧𑀲𑀦𑁆𑀢𑀦𑁆𑀢𑀺—  𑀢𑀣𑀸 𑀢𑀁 𑀅𑀥𑀺𑀓𑀭𑀡𑀁 𑀯𑀽𑀧𑀲𑀫𑁂𑀲𑀺𑁇

962\. 𑀅𑀣 𑀔𑁄 𑀢𑁂 𑀪𑀺𑀓𑁆𑀔𑀽 𑀅𑀲𑀦𑁆𑀢𑀼𑀝𑁆𑀞𑀸 𑀲𑀸𑀯𑀢𑁆𑀣𑀺𑀬𑀸 𑀲𑀁𑀖𑀲𑁆𑀲 𑀅𑀥𑀺𑀓𑀭𑀡𑀯𑀽𑀧𑀲𑀫𑀦𑁂𑀦, 𑀅𑀲𑀦𑁆𑀢𑀼𑀝𑁆𑀞𑀸 𑀲𑀫𑁆𑀩𑀳𑀼𑀮𑀸𑀦𑀁 𑀣𑁂𑀭𑀸𑀦𑀁 𑀅𑀥𑀺𑀓𑀭𑀡𑀯𑀽𑀧𑀲𑀫𑀦𑁂𑀦, 𑀅𑀲𑀦𑁆𑀢𑀼𑀝𑁆𑀞𑀸 𑀢𑀺𑀡𑁆𑀡𑀁 𑀣𑁂𑀭𑀸𑀦𑀁 𑀅𑀥𑀺𑀓𑀭𑀡𑀯𑀽𑀧𑀲𑀫𑀦𑁂𑀦, 𑀅𑀲𑀦𑁆𑀢𑀼𑀝𑁆𑀞𑀸 𑀤𑁆𑀯𑀺𑀦𑁆𑀦𑀁 𑀣𑁂𑀭𑀸𑀦𑀁 𑀅𑀥𑀺𑀓𑀭𑀡𑀯𑀽𑀧𑀲𑀫𑀦𑁂𑀦, 𑀅𑀲𑀦𑁆𑀢𑀼𑀝𑁆𑀞𑀸 𑀏𑀓𑀲𑁆𑀲 𑀣𑁂𑀭𑀲𑁆𑀲 𑀅𑀥𑀺𑀓𑀭𑀡𑀯𑀽𑀧𑀲𑀫𑀦𑁂𑀦, 𑀬𑁂𑀦 𑀪𑀕𑀯𑀸 𑀢𑁂𑀦𑀼𑀧𑀲𑀗𑁆𑀓𑀫𑀺𑀁𑀲𑀼, 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀪𑀕𑀯𑀢𑁄 𑀏𑀢𑀫𑀢𑁆𑀣𑀁 𑀆𑀭𑁄𑀘𑁂𑀲𑀼𑀁…𑀧𑁂…

963\. “𑀦𑀺𑀳𑀢𑀫𑁂𑀢𑀁, 𑀪𑀺𑀓𑁆𑀔𑀯𑁂, 𑀅𑀥𑀺𑀓𑀭𑀡𑀁 𑀲𑀦𑁆𑀢𑀁 𑀯𑀽𑀧𑀲𑀦𑁆𑀢𑀁 𑀲𑀼𑀯𑀽𑀧𑀲𑀦𑁆𑀢𑀁𑁇 𑀅𑀦𑀼𑀚𑀸𑀦𑀸𑀫𑀺, 𑀪𑀺𑀓𑁆𑀔𑀯𑁂, 𑀢𑁂𑀲𑀁 𑀪𑀺𑀓𑁆𑀔𑀽𑀦𑀁 𑀲𑀜𑁆𑀜𑀢𑁆𑀢𑀺𑀬𑀸 𑀢𑀬𑁄 𑀲𑀮𑀸𑀓𑀕𑁆𑀕𑀸𑀳𑁂—  𑀕𑀽𑀍𑀳𑀓𑀁, 𑀲𑀓𑀡𑁆𑀡𑀚𑀧𑁆𑀧𑀓𑀁, 𑀯𑀺𑀯𑀝𑀓𑀁𑁇

964\. 𑀓𑀣𑀜𑁆𑀘, 𑀪𑀺𑀓𑁆𑀔𑀯𑁂, 𑀕𑀽𑀍𑀳𑀓𑁄 𑀲𑀮𑀸𑀓𑀕𑁆𑀕𑀸𑀳𑁄 𑀳𑁄𑀢𑀺? 𑀢𑁂𑀦 𑀲𑀮𑀸𑀓𑀕𑁆𑀕𑀸𑀳𑀸𑀧𑀓𑁂𑀦 𑀪𑀺𑀓𑁆𑀔𑀼𑀦𑀸 𑀲𑀮𑀸𑀓𑀸𑀬𑁄 𑀯𑀡𑁆𑀡𑀸𑀯𑀡𑁆𑀡𑀸𑀬𑁄 𑀓𑀢𑁆𑀯𑀸 𑀏𑀓𑀫𑁂𑀓𑁄 𑀪𑀺𑀓𑁆𑀔𑀼 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀏𑀯𑀫𑀲𑁆𑀲 𑀯𑀘𑀦𑀻𑀬𑁄—  ‘𑀅𑀬𑀁 𑀏𑀯𑀁𑀯𑀸𑀤𑀺𑀲𑁆𑀲 𑀲𑀮𑀸𑀓𑀸, 𑀅𑀬𑀁 𑀏𑀯𑀁𑀯𑀸𑀤𑀺𑀲𑁆𑀲 𑀲𑀮𑀸𑀓𑀸𑁇 𑀬𑀁 𑀇𑀘𑁆𑀙𑀲𑀺 𑀢𑀁 𑀕𑀡𑁆𑀳𑀸𑀳𑀻’𑀢𑀺𑁇 𑀕𑀳𑀺𑀢𑁂 𑀯𑀢𑁆𑀢𑀩𑁆𑀩𑁄—  ‘𑀫𑀸 𑀘 𑀓𑀲𑁆𑀲𑀘𑀺 𑀤𑀲𑁆𑀲𑁂𑀳𑀻’𑀢𑀺𑁇 𑀲𑀘𑁂 𑀚𑀸𑀦𑀸𑀢𑀺—  𑀅𑀥𑀫𑁆𑀫𑀯𑀸𑀤𑀻 𑀩𑀳𑀼𑀢𑀭𑀸𑀢𑀺, 𑀤𑀼𑀕𑁆𑀕𑀳𑁄𑀢𑀺, 𑀧𑀘𑁆𑀘𑀼𑀓𑁆𑀓𑀟𑁆𑀠𑀺𑀢𑀩𑁆𑀩𑀁𑁇 𑀲𑀘𑁂 𑀚𑀸𑀦𑀸𑀢𑀺—  𑀥𑀫𑁆𑀫𑀯𑀸𑀤𑀻 𑀩𑀳𑀼𑀢𑀭𑀸𑀢𑀺, 𑀲𑀼𑀕𑁆𑀕𑀳𑁄𑀢𑀺, 𑀲𑀸𑀯𑁂𑀢𑀩𑁆𑀩𑀁𑁇 𑀏𑀯𑀁 𑀔𑁄, 𑀪𑀺𑀓𑁆𑀔𑀯𑁂, 𑀕𑀽𑀍𑀳𑀓𑁄 𑀲𑀮𑀸𑀓𑀕𑁆𑀕𑀸𑀳𑁄 𑀳𑁄𑀢𑀺𑁇

965\. 𑀓𑀣𑀜𑁆𑀘, 𑀪𑀺𑀓𑁆𑀔𑀯𑁂, 𑀲𑀓𑀡𑁆𑀡𑀚𑀧𑁆𑀧𑀓𑁄 𑀲𑀮𑀸𑀓𑀕𑁆𑀕𑀸𑀳𑁄 𑀳𑁄𑀢𑀺? 𑀢𑁂𑀦 𑀲𑀮𑀸𑀓𑀕𑁆𑀕𑀸𑀳𑀸𑀧𑀓𑁂𑀦 𑀪𑀺𑀓𑁆𑀔𑀼𑀦𑀸 𑀏𑀓𑀫𑁂𑀓𑀲𑁆𑀲 𑀪𑀺𑀓𑁆𑀔𑀼𑀦𑁄 𑀉𑀧𑀓𑀡𑁆𑀡𑀓𑁂 𑀆𑀭𑁄𑀘𑁂𑀢𑀩𑁆𑀩𑀁—  ‘𑀅𑀬𑀁 𑀏𑀯𑀁𑀯𑀸𑀤𑀺𑀲𑁆𑀲 𑀲𑀮𑀸𑀓𑀸, 𑀅𑀬𑀁 𑀏𑀯𑀁𑀯𑀸𑀤𑀺𑀲𑁆𑀲 𑀲𑀮𑀸𑀓𑀸𑁇 𑀬𑀁 𑀇𑀘𑁆𑀙𑀲𑀺 𑀢𑀁 𑀕𑀡𑁆𑀳𑀸𑀳𑀻’𑀢𑀺𑁇 𑀕𑀳𑀺𑀢𑁂 𑀯𑀢𑁆𑀢𑀩𑁆𑀩𑁄—  ‘𑀫𑀸 𑀘 𑀓𑀲𑁆𑀲𑀘𑀺 𑀆𑀭𑁄𑀘𑁂𑀳𑀻’𑀢𑀺𑁇 𑀲𑀘𑁂 𑀚𑀸𑀦𑀸𑀢𑀺—  𑀅𑀥𑀫𑁆𑀫𑀯𑀸𑀤𑀻 𑀩𑀳𑀼𑀢𑀭𑀸𑀢𑀺, 𑀤𑀼𑀕𑁆𑀕𑀳𑁄𑀢𑀺, 𑀧𑀘𑁆𑀘𑀼𑀓𑁆𑀓𑀟𑁆𑀠𑀺𑀢𑀩𑁆𑀩𑀁𑁇 𑀲𑀘𑁂 𑀚𑀸𑀦𑀸𑀢𑀺—  𑀥𑀫𑁆𑀫𑀯𑀸𑀤𑀻 𑀩𑀳𑀼𑀢𑀭𑀸𑀢𑀺, 𑀲𑀼𑀕𑁆𑀕𑀳𑁄𑀢𑀺, 𑀲𑀸𑀯𑁂𑀢𑀩𑁆𑀩𑀁𑁇 𑀏𑀯𑀁 𑀔𑁄, 𑀪𑀺𑀓𑁆𑀔𑀯𑁂, 𑀲𑀓𑀡𑁆𑀡𑀚𑀧𑁆𑀧𑀓𑁄 𑀲𑀮𑀸𑀓𑀕𑁆𑀕𑀸𑀳𑁄 𑀳𑁄𑀢𑀺𑁇

966\. 𑀓𑀣𑀜𑁆𑀘, 𑀪𑀺𑀓𑁆𑀔𑀯𑁂, 𑀯𑀺𑀯𑀝𑀓𑁄 𑀲𑀮𑀸𑀓𑀕𑁆𑀕𑀸𑀳𑁄 𑀳𑁄𑀢𑀺? 𑀲𑀘𑁂 𑀚𑀸𑀦𑀸𑀢𑀺—  𑀥𑀫𑁆𑀫𑀯𑀸𑀤𑀻 𑀩𑀳𑀼𑀢𑀭𑀸𑀢𑀺, 𑀯𑀺𑀲𑁆𑀲𑀝𑁆𑀞𑁂𑀦𑁂𑀯 𑀯𑀺𑀯𑀝𑁂𑀦 𑀕𑀸𑀳𑁂𑀢𑀩𑁆𑀩𑁄𑁇 𑀏𑀯𑀁 𑀔𑁄, 𑀪𑀺𑀓𑁆𑀔𑀯𑁂, 𑀯𑀺𑀯𑀝𑀓𑁄 𑀲𑀮𑀸𑀓𑀕𑁆𑀕𑀸𑀳𑁄 𑀳𑁄𑀢𑀺𑁇 𑀇𑀫𑁂 𑀔𑁄, 𑀪𑀺𑀓𑁆𑀔𑀯𑁂, 𑀢𑀬𑁄 𑀲𑀮𑀸𑀓𑀕𑁆𑀕𑀸𑀳𑀸”𑀢𑀺𑁇

[Go to previous page (4.9.3 Yebhuyyasikāvinaya)](4.9.3.md) / [Go to parent page (4.9 Adhikaraṇavūpasamanasamatha)](../4V/4/4.9.md) / [Go to next page (4.9.5 Sativinaya)](4.9.5.md)


