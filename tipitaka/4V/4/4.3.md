
[Home](/) / [4V Cūḷavaggapāḷi](../../4V.md) / [4 Samathakkhandhaka](../4.md)

# 4.3 Amūḷhavinaya

* Samathakkhandhaka

* Amūḷhavinaya

(196.)

827\. Tena kho pana samayena gaggo bhikkhu ummattako hoti, cittavipariyāsakato. Tena ummattakena cittavipariyāsakatena bahuṃ assāmaṇakaṃ ajjhāciṇṇaṃ hoti bhāsitaparikkantaṃ. Bhikkhū gaggaṃ bhikkhuṃ ummattakena cittavipariyāsakatena ajjhāciṇṇena āpattiyā codenti—  “saratāyasmā evarūpiṃ āpattiṃ āpajjitā”ti? So evaṃ vadeti—  “ahaṃ kho, āvuso, ummattako ahosiṃ cittavipariyāsakato. Tena me ummattakena cittavipariyāsakatena bahuṃ assāmaṇakaṃ ajjhāciṇṇaṃ bhāsitaparikkantaṃ. Nāhaṃ taṃ sarāmi. Mūḷhena me etaṃ katan”ti. Evampi naṃ vuccamānā codenteva—  “saratāyasmā evarūpiṃ āpattiṃ āpajjitā”ti? Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma bhikkhū gaggaṃ bhikkhuṃ ummattakena cittavipariyāsakatena ajjhāciṇṇena āpattiyā codessanti—  ‘saratāyasmā evarūpiṃ āpattiṃ āpajjitā’ti. So evaṃ vadeti—  ‘ahaṃ kho, āvuso, ummattako ahosiṃ cittavipariyāsakato. Tena me ummattakena cittavipariyāsakatena bahuṃ assāmaṇakaṃ ajjhāciṇṇaṃ bhāsitaparikkantaṃ. Nāhaṃ taṃ sarāmi. Mūḷhena me etaṃ katan’ti. Evampi naṃ vuccamānā codenteva—  ‘saratāyasmā evarūpiṃ āpattiṃ āpajjitā’”ti? Atha kho te bhikkhū bhagavato etamatthaṃ ārocesuṃ…pe…  “saccaṃ kira, bhikkhave…pe…  saccaṃ, bhagavā”ti…pe…  vigarahitvā…pe…  dhammiṃ kathaṃ katvā bhikkhū āmantesi—

828\. “Tena hi, bhikkhave, saṃgho gaggassa bhikkhuno amūḷhassa amūḷhavinayaṃ detu. Evañca pana, bhikkhave, dātabbo—  tena, bhikkhave, gaggena bhikkhunā saṃghaṃ upasaṅkamitvā, ekaṃsaṃ uttarāsaṅgaṃ karitvā, vuḍḍhānaṃ bhikkhūnaṃ pāde vanditvā, ukkuṭikaṃ nisīditvā, añjaliṃ paggahetvā, evamassa vacanīyo—  ‘ahaṃ, bhante, ummattako ahosiṃ cittavipariyāsakato. Tena me ummattakena cittavipariyāsakatena bahuṃ assāmaṇakaṃ ajjhāciṇṇaṃ bhāsitaparikkantaṃ. Maṃ bhikkhū ummattakena cittavipariyāsakatena ajjhāciṇṇena āpattiyā codenti—  “saratāyasmā evarūpiṃ āpattiṃ āpajjitā”ti? Tyāhaṃ evaṃ vadāmi—  “ahaṃ kho, āvuso, ummattako ahosiṃ cittavipariyāsakato. Tena me ummattakena cittavipariyāsakatena bahuṃ assāmaṇakaṃ ajjhāciṇṇaṃ bhāsitaparikkantaṃ. Nāhaṃ taṃ sarāmi. Mūḷhena me etaṃ katan”ti. Evampi maṃ vuccamānā codenteva—  “saratāyasmā evarūpiṃ āpattiṃ āpajjitā”ti? Sohaṃ, bhante, amūḷho saṃghaṃ amūḷhavinayaṃ yācāmī’ti. Dutiyampi yācitabbo. Tatiyampi yācitabbo—  ‘ahaṃ, bhante, ummattako ahosiṃ cittavipariyāsakato. Tena me ummattakena cittavipariyāsakatena bahuṃ assāmaṇakaṃ ajjhāciṇṇaṃ bhāsitaparikkantaṃ. Maṃ bhikkhū ummattakena cittavipariyāsakatena ajjhāciṇṇena āpattiyā codenti—  “saratāyasmā evarūpiṃ āpattiṃ āpajjitā”ti? Tyāhaṃ evaṃ vadāmi—  “ahaṃ kho, āvuso, ummattako ahosiṃ cittavipariyāsakato. Tena me ummattakena cittavipariyāsakatena bahuṃ assāmaṇakaṃ ajjhāciṇṇaṃ bhāsitaparikkantaṃ. Nāhaṃ taṃ sarāmi mūḷhena me etaṃ katan”ti. Evampi maṃ vuccamānā codenteva—  “saratāyasmā evarūpiṃ āpattiṃ āpajjitā”ti? Sohaṃ amūḷho tatiyampi, bhante, saṃghaṃ amūḷhavinayaṃ yācāmī’ti. Byattena bhikkhunā paṭibalena saṃgho ñāpetabbo—

(197.)

829\. ‘Suṇātu me, bhante, saṃgho. Ayaṃ gaggo bhikkhu ummattako ahosi cittavipariyāsakato. Tena ummattakena cittavipariyāsakatena bahuṃ assāmaṇakaṃ ajjhāciṇṇaṃ bhāsitaparikkantaṃ. Bhikkhū gaggaṃ bhikkhuṃ ummattakena cittavipariyāsakatena ajjhāciṇṇena āpattiyā codenti—  “saratāyasmā evarūpiṃ āpattiṃ āpajjitā”ti? So evaṃ vadeti—  “ahaṃ kho, āvuso, ummattako ahosiṃ cittavipariyāsakato. Tena me ummattakena cittavipariyāsakatena bahuṃ assāmaṇakaṃ ajjhāciṇṇaṃ bhāsitaparikkantaṃ. Nāhaṃ taṃ sarāmi, mūḷhena me etaṃ katan”ti. Evampi naṃ vuccamānā codenteva—  “saratāyasmā evarūpiṃ āpattiṃ āpajjitā”ti? So amūḷho saṃghaṃ amūḷhavinayaṃ yācati. Yadi saṃghassa pattakallaṃ, saṃgho gaggassa bhikkhuno amūḷhassa amūḷhavinayaṃ dadeyya. Esā ñatti.

830\. Suṇātu me, bhante, saṃgho. Ayaṃ gaggo bhikkhu ummattako ahosi cittavipariyāsakato. Tena ummattakena cittavipariyāsakatena bahuṃ assāmaṇakaṃ ajjhāciṇṇaṃ bhāsitaparikkantaṃ. Bhikkhū gaggaṃ bhikkhuṃ ummattakena cittavipariyāsakatena ajjhāciṇṇena āpattiyā codenti—  “saratāyasmā evarūpiṃ āpattiṃ āpajjitā”ti? So evaṃ vadeti—  “ahaṃ kho, āvuso, ummattako ahosiṃ cittavipariyāsakato. Tena me ummattakena cittavipariyāsakatena bahuṃ assāmaṇakaṃ ajjhāciṇṇaṃ bhāsitaparikkantaṃ. Nāhaṃ taṃ sarāmi mūḷhena me etaṃ katan”ti. Evampi naṃ vuccamānā codenteva—  “saratāyasmā evarūpiṃ āpattiṃ āpajjitā”ti? So amūḷho saṃghaṃ amūḷhavinayaṃ yācati. Saṃgho gaggassa bhikkhuno amūḷhassa amūḷhavinayaṃ deti. Yassāyasmato khamati gaggassa bhikkhuno amūḷhassa amūḷhavinayassa dānaṃ, so tuṇhassa; yassa nakkhamati, so bhāseyya.

831\. Dutiyampi etamatthaṃ vadāmi…pe…  tatiyampi etamatthaṃ vadāmi…pe… .

832\. Dinno saṃghena gaggassa bhikkhuno amūḷhassa amūḷhavinayo. Khamati saṃghassa, tasmā tuṇhī, evametaṃ dhārayāmī’ti.

(198.)

833\. Tīṇimāni, bhikkhave, adhammikāni amūḷhavinayassa dānāni, tīṇi dhammikāni. Katamāni tīṇi adhammikāni amūḷhavinayassa dānāni?

834\. Idha pana, bhikkhave, bhikkhu āpattiṃ āpanno hoti. Tamenaṃ codeti saṃgho vā, sambahulā vā, ekapuggalo vā—  ‘saratāyasmā evarūpiṃ āpattiṃ āpajjitā’ti? So saramānova evaṃ vadeti—  ‘na kho ahaṃ, āvuso, sarāmi evarūpiṃ āpattiṃ āpajjitā’ti. Tassa saṃgho amūḷhavinayaṃ deti. Adhammikaṃ amūḷhavinayassa dānaṃ.

835\. Idha pana, bhikkhave, bhikkhu āpattiṃ āpanno hoti. Tamenaṃ codeti saṃgho vā, sambahulā vā, ekapuggalo vā—  ‘saratāyasmā evarūpiṃ āpattiṃ āpajjitā’ti? So saramānova evaṃ vadeti—  ‘sarāmi kho ahaṃ, āvuso, yathāsupinantenā’ti. Tassa saṃgho amūḷhavinayaṃ deti. Adhammikaṃ amūḷhavinayassa dānaṃ.

836\. Idha pana, bhikkhave, bhikkhu āpattiṃ āpanno hoti. Tamenaṃ codeti saṃgho vā, sambahulā vā, ekapuggalo vā—  ‘saratāyasmā evarūpiṃ āpattiṃ āpajjitā’ti? So anummattako ummattakālayaṃ karoti—  ‘ahampi kho evaṃ karomi. Tumhepi evaṃ karotha. Mayhampi etaṃ kappati. Tumhākampetaṃ kappatī’ti. Tassa saṃgho amūḷhavinayaṃ deti. Adhammikaṃ amūḷhavinayassa dānaṃ. Imāni tīṇi adhammikāni amūḷhavinayassa dānāni.

(199.)

837\. Katamāni tīṇi dhammikāni amūḷhavinayassa dānāni?

838\. Idha pana, bhikkhave, bhikkhu ummattako hoti cittavipariyāsakato. Tena ummattakena cittavipariyāsakatena bahuṃ assāmaṇakaṃ ajjhāciṇṇaṃ hoti bhāsitaparikkantaṃ. Tamenaṃ codeti saṃgho vā, sambahulā vā, ekapuggalo vā—  ‘saratāyasmā evarūpiṃ āpattiṃ āpajjitā’ti? So assaramānova evaṃ vadeti—  ‘na kho ahaṃ, āvuso, sarāmi evarūpiṃ āpattiṃ āpajjitā’ti. Tassa saṃgho amūḷhavinayaṃ deti. Dhammikaṃ amūḷhavinayassa dānaṃ.

839\. Idha pana, bhikkhave, bhikkhu ummattako hoti cittavipariyāsakato. Tena ummattakena cittavipariyāsakatena bahuṃ assāmaṇakaṃ ajjhāciṇṇaṃ hoti bhāsitaparikkantaṃ. Tamenaṃ codeti saṃgho vā, sambahulā vā, ekapuggalo vā—  ‘saratāyasmā evarūpiṃ āpattiṃ āpajjitā’ti? So assaramānova evaṃ vadeti—  ‘sarāmi kho ahaṃ, āvuso, yathāsupinantenā’ti. Tassa saṃgho amūḷhavinayaṃ deti. Dhammikaṃ amūḷhavinayassa dānaṃ.

840\. Idha pana, bhikkhave, bhikkhu ummattako hoti cittavipariyāsakato. Tena ummattakena cittavipariyāsakatena bahuṃ assāmaṇakaṃ ajjhāciṇṇaṃ hoti bhāsitaparikkantaṃ. Tamenaṃ codeti saṃgho vā, sambahulā vā, ekapuggalo vā—  ‘saratāyasmā evarūpiṃ āpattiṃ āpajjitā’ti? So ummattako ummattakālayaṃ karoti—  ‘ahampi evaṃ karomi. Tumhepi evaṃ karotha. Mayhampi etaṃ kappati. Tumhākampetaṃ kappatī’ti. Tassa saṃgho amūḷhavinayaṃ deti. Dhammikaṃ amūḷhavinayassa dānaṃ. Imāni tīṇi dhammikāni amūḷhavinayassa dānānī”ti.

[Go to previous page (4.2 Sativinaya)](4.2.md) / [Go to parent page (4 Samathakkhandhaka)](../4.md) / [Go to next page (4.4 Paṭiññātakaraṇa)](4.4.md)


