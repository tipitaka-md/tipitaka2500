
[Home](/) / [4V Cūḷavaggapāḷi](../../../4V.md) / [4 Samathakkhandhaka](../../4.md) / [4.6 Tassapāpiyasikā](../4.6.md)

# 4.6.3 Ākaṅkhamānachakka

* Samathakkhandhaka

* Tassapāpiyasikā

* Ākaṅkhamānachakka

(210.)

863\. Tīhi, bhikkhave, aṅgehi samannāgatassa bhikkhuno ākaṅkhamāno saṃgho tassapāpiyasikākammaṃ kareyya. Bhaṇḍanakārako hoti kalahakārako vivādakārako bhassakārako saṃghe adhikaraṇakārako; bālo hoti abyatto āpattibahulo anapadāno; gihisaṃsaṭṭho viharati ananulomikehi gihisaṃsaggehi—  imehi kho, bhikkhave, tīhaṅgehi samannāgatassa bhikkhuno ākaṅkhamāno saṃgho tassapāpiyasikākammaṃ kareyya. (1)

864\. Aparehipi, bhikkhave, tīhaṅgehi samannāgatassa bhikkhuno ākaṅkhamāno saṃgho tassapāpiyasikākammaṃ kareyya. Adhisīle sīlavipanno hoti, ajjhācāre ācāravipanno hoti, atidiṭṭhiyā diṭṭhivipanno hoti—  imehi kho, bhikkhave…pe… . (2)

865\. Aparehipi, bhikkhave…pe…  buddhassa avaṇṇaṃ bhāsati, dhammassa avaṇṇaṃ bhāsati, saṃghassa avaṇṇaṃ bhāsati—  imehi kho, bhikkhave, tīhaṅgehi samannāgatassa bhikkhuno ākaṅkhamāno saṃgho tassapāpiyasikākammaṃ kareyya. (3)

866\. Tiṇṇaṃ, bhikkhave, bhikkhūnaṃ ākaṅkhamāno saṃgho tassapāpiyasikākammaṃ kareyya. Eko bhaṇḍanakārako hoti…pe…  saṃghe adhikaraṇakārako; eko bālo hoti abyatto āpattibahulo anapadāno; eko gihisaṃsaṭṭho viharati ananulomikehi gihisaṃsaggehi—  imesaṃ kho, bhikkhave, tiṇṇaṃ bhikkhūnaṃ ākaṅkhamāno saṃgho tassapāpiyasikākammaṃ kareyya. (4)

867\. Aparesampi, bhikkhave, tiṇṇaṃ bhikkhūnaṃ ākaṅkhamāno saṃgho tassapāpiyasikākammaṃ kareyya. Eko adhisīle sīlavipanno hoti, eko ajjhācāre ācāravipanno hoti, eko atidiṭṭhiyā diṭṭhivipanno hoti—  imesaṃ kho, bhikkhave…pe… . (5)

868\. Aparesampi, bhikkhave…pe…  eko buddhassa avaṇṇaṃ bhāsati, eko dhammassa avaṇṇaṃ bhāsati, eko saṃghassa avaṇṇaṃ bhāsati—  imesaṃ kho, bhikkhave, tiṇṇaṃ bhikkhūnaṃ ākaṅkhamāno saṃgho tassapāpiyasikākammaṃ kareyya. (6)

[Go to previous page (4.6.2 Dhammakammadvādasaka)](4.6.2.md) / [Go to parent page (4.6 Tassapāpiyasikā)](../4.6.md) / [Go to next page (4.6.4 Aṭṭhārasavatta)](4.6.4.md)


