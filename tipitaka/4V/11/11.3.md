
[Home](/) / [4V Cūḷavaggapāḷi](../../4V.md) / [11 Pañcasatikakkhandhaka](../11.md)

# 𑁧𑁧𑁇𑁩 𑀩𑁆𑀭𑀳𑁆𑀫𑀤𑀡𑁆𑀟𑀓𑀣𑀸

* 𑀧𑀜𑁆𑀘𑀲𑀢𑀺𑀓𑀓𑁆𑀔𑀦𑁆𑀥𑀓

* 𑀩𑁆𑀭𑀳𑁆𑀫𑀤𑀡𑁆𑀟𑀓𑀣𑀸

(445.)

2209\. 𑀅𑀣 𑀔𑁄 𑀆𑀬𑀲𑁆𑀫𑀸 𑀆𑀦𑀦𑁆𑀤𑁄 𑀣𑁂𑀭𑁂 𑀪𑀺𑀓𑁆𑀔𑀽 𑀏𑀢𑀤𑀯𑁄𑀘—  “𑀪𑀕𑀯𑀸 𑀫𑀁, 𑀪𑀦𑁆𑀢𑁂, 𑀧𑀭𑀺𑀦𑀺𑀩𑁆𑀩𑀸𑀦𑀓𑀸𑀮𑁂 𑀏𑀯𑀫𑀸𑀳—  ‘𑀢𑁂𑀦 𑀳𑀸𑀦𑀦𑁆𑀤, 𑀲𑀁𑀖𑁄 𑀫𑀫𑀘𑁆𑀘𑀬𑁂𑀦 𑀙𑀦𑁆𑀦𑀲𑁆𑀲 𑀪𑀺𑀓𑁆𑀔𑀼𑀦𑁄 𑀩𑁆𑀭𑀳𑁆𑀫𑀤𑀡𑁆𑀟𑀁 𑀆𑀡𑀸𑀧𑁂𑀢𑀽’”𑀢𑀺𑁇 “𑀧𑀼𑀘𑁆𑀙𑀺 𑀧𑀦 𑀢𑁆𑀯𑀁, 𑀆𑀯𑀼𑀲𑁄 𑀆𑀦𑀦𑁆𑀤, 𑀪𑀕𑀯𑀦𑁆𑀢𑀁—  ‘𑀓𑀢𑀫𑁄 𑀧𑀦, 𑀪𑀦𑁆𑀢𑁂, 𑀩𑁆𑀭𑀳𑁆𑀫𑀤𑀡𑁆𑀟𑁄’”𑀢𑀺? “𑀧𑀼𑀘𑁆𑀙𑀺𑀁 𑀔𑁄𑀳𑀁, 𑀪𑀦𑁆𑀢𑁂, 𑀪𑀕𑀯𑀦𑁆𑀢𑀁—  ‘𑀓𑀢𑀫𑁄 𑀧𑀦, 𑀪𑀦𑁆𑀢𑁂, 𑀩𑁆𑀭𑀳𑁆𑀫𑀤𑀡𑁆𑀟𑁄’𑀢𑀺? ‘𑀙𑀦𑁆𑀦𑁄, 𑀆𑀦𑀦𑁆𑀤, 𑀪𑀺𑀓𑁆𑀔𑀼 𑀬𑀁 𑀇𑀘𑁆𑀙𑁂𑀬𑁆𑀬 𑀢𑀁 𑀯𑀤𑁂𑀬𑁆𑀬𑁇 𑀪𑀺𑀓𑁆𑀔𑀽𑀳𑀺 𑀙𑀦𑁆𑀦𑁄 𑀪𑀺𑀓𑁆𑀔𑀼 𑀦𑁂𑀯 𑀯𑀢𑁆𑀢𑀩𑁆𑀩𑁄, 𑀦 𑀑𑀯𑀤𑀺𑀢𑀩𑁆𑀩𑁄, 𑀦𑀸𑀦𑀼𑀲𑀸𑀲𑀺𑀢𑀩𑁆𑀩𑁄’”𑀢𑀺𑁇 “𑀢𑁂𑀦 𑀳𑀸𑀯𑀼𑀲𑁄 𑀆𑀦𑀦𑁆𑀤, 𑀢𑁆𑀯𑀁𑀬𑁂𑀯 𑀙𑀦𑁆𑀦𑀲𑁆𑀲 𑀪𑀺𑀓𑁆𑀔𑀼𑀦𑁄 𑀩𑁆𑀭𑀳𑁆𑀫𑀤𑀡𑁆𑀟𑀁 𑀆𑀡𑀸𑀧𑁂𑀳𑀻”𑀢𑀺𑁇 “𑀓𑀣𑀸𑀳𑀁, 𑀪𑀦𑁆𑀢𑁂, 𑀙𑀦𑁆𑀦𑀲𑁆𑀲 𑀪𑀺𑀓𑁆𑀔𑀼𑀦𑁄 𑀩𑁆𑀭𑀳𑁆𑀫𑀤𑀡𑁆𑀟𑀁 𑀆𑀡𑀸𑀧𑁂𑀫𑀺, 𑀘𑀡𑁆𑀟𑁄 𑀲𑁄 𑀪𑀺𑀓𑁆𑀔𑀼 𑀨𑀭𑀼𑀲𑁄”𑀢𑀺? “𑀢𑁂𑀦 𑀳𑀸𑀯𑀼𑀲𑁄 𑀆𑀦𑀦𑁆𑀤, 𑀩𑀳𑀼𑀓𑁂𑀳𑀺 𑀪𑀺𑀓𑁆𑀔𑀽𑀳𑀺 𑀲𑀤𑁆𑀥𑀺𑀁 𑀕𑀘𑁆𑀙𑀸𑀳𑀻”𑀢𑀺𑁇 “𑀏𑀯𑀁, 𑀪𑀦𑁆𑀢𑁂”𑀢𑀺 𑀔𑁄 𑀆𑀬𑀲𑁆𑀫𑀸 𑀆𑀦𑀦𑁆𑀤𑁄 𑀣𑁂𑀭𑀸𑀦𑀁 𑀪𑀺𑀓𑁆𑀔𑀽𑀦𑀁 𑀧𑀝𑀺𑀲𑁆𑀲𑀼𑀢𑁆𑀯𑀸 𑀫𑀳𑀢𑀸 𑀪𑀺𑀓𑁆𑀔𑀼𑀲𑀁𑀖𑁂𑀦 𑀲𑀤𑁆𑀥𑀺𑀁 𑀧𑀜𑁆𑀘𑀫𑀢𑁆𑀢𑁂𑀳𑀺 𑀪𑀺𑀓𑁆𑀔𑀼𑀲𑀢𑁂𑀳𑀺 𑀦𑀸𑀯𑀸𑀬 𑀉𑀚𑁆𑀚𑀯𑀦𑀺𑀓𑀸𑀬 𑀓𑁄𑀲𑀫𑁆𑀩𑀺𑀁 𑀉𑀚𑁆𑀚𑀯𑀺, 𑀦𑀸𑀯𑀸𑀬 𑀧𑀘𑁆𑀘𑁄𑀭𑁄𑀳𑀺𑀢𑁆𑀯𑀸 𑀭𑀜𑁆𑀜𑁄 𑀉𑀤𑁂𑀦𑀲𑁆𑀲 𑀉𑀬𑁆𑀬𑀸𑀦𑀲𑁆𑀲 𑀅𑀯𑀺𑀤𑀽𑀭𑁂 𑀅𑀜𑁆𑀜𑀢𑀭𑀲𑁆𑀫𑀺𑀁 𑀭𑀼𑀓𑁆𑀔𑀫𑀽𑀮𑁂 𑀦𑀺𑀲𑀻𑀤𑀺𑁇 𑀢𑁂𑀦 𑀔𑁄 𑀧𑀦 𑀲𑀫𑀬𑁂𑀦 𑀭𑀸𑀚𑀸 𑀉𑀤𑁂𑀦𑁄 𑀉𑀬𑁆𑀬𑀸𑀦𑁂 𑀧𑀭𑀺𑀘𑀸𑀭𑁂𑀲𑀺 𑀲𑀤𑁆𑀥𑀺𑀁 𑀑𑀭𑁄𑀥𑁂𑀦𑁇 𑀅𑀲𑁆𑀲𑁄𑀲𑀺 𑀔𑁄 𑀭𑀜𑁆𑀜𑁄 𑀉𑀤𑁂𑀦𑀲𑁆𑀲 𑀑𑀭𑁄𑀥𑁄—  “𑀅𑀫𑁆𑀳𑀸𑀓𑀁 𑀓𑀺𑀭 𑀆𑀘𑀭𑀺𑀬𑁄 𑀅𑀬𑁆𑀬𑁄 𑀆𑀦𑀦𑁆𑀤𑁄 𑀉𑀬𑁆𑀬𑀸𑀦𑀲𑁆𑀲 𑀅𑀯𑀺𑀤𑀽𑀭𑁂 𑀅𑀜𑁆𑀜𑀢𑀭𑀲𑁆𑀫𑀺𑀁 𑀭𑀼𑀓𑁆𑀔𑀫𑀽𑀮𑁂 𑀦𑀺𑀲𑀺𑀦𑁆𑀦𑁄”𑀢𑀺𑁇 𑀅𑀣 𑀔𑁄 𑀭𑀜𑁆𑀜𑁄 𑀉𑀤𑁂𑀦𑀲𑁆𑀲 𑀑𑀭𑁄𑀥𑁄 𑀭𑀸𑀚𑀸𑀦𑀁 𑀉𑀤𑁂𑀦𑀁 𑀏𑀢𑀤𑀯𑁄𑀘—  “𑀅𑀫𑁆𑀳𑀸𑀓𑀁 𑀓𑀺𑀭, 𑀤𑁂𑀯, 𑀆𑀘𑀭𑀺𑀬𑁄 𑀅𑀬𑁆𑀬𑁄 𑀆𑀦𑀦𑁆𑀤𑁄 𑀉𑀬𑁆𑀬𑀸𑀦𑀲𑁆𑀲 𑀅𑀯𑀺𑀤𑀽𑀭𑁂 𑀅𑀜𑁆𑀜𑀢𑀭𑀲𑁆𑀫𑀺𑀁 𑀭𑀼𑀓𑁆𑀔𑀫𑀽𑀮𑁂 𑀦𑀺𑀲𑀺𑀦𑁆𑀦𑁄𑁇 𑀇𑀘𑁆𑀙𑀸𑀫 𑀫𑀬𑀁, 𑀤𑁂𑀯, 𑀅𑀬𑁆𑀬𑀁 𑀆𑀦𑀦𑁆𑀤𑀁 𑀧𑀲𑁆𑀲𑀺𑀢𑀼𑀦𑁆”𑀢𑀺𑁇 “𑀢𑁂𑀦 𑀳𑀺 𑀢𑀼𑀫𑁆𑀳𑁂 𑀲𑀫𑀡𑀁 𑀆𑀦𑀦𑁆𑀤𑀁 𑀧𑀲𑁆𑀲𑀣𑀸”𑀢𑀺𑁇

2210\. 𑀅𑀣 𑀔𑁄 𑀭𑀜𑁆𑀜𑁄 𑀉𑀤𑁂𑀦𑀲𑁆𑀲 𑀑𑀭𑁄𑀥𑁄 𑀬𑁂𑀦𑀸𑀬𑀲𑁆𑀫𑀸 𑀆𑀦𑀦𑁆𑀤𑁄 𑀢𑁂𑀦𑀼𑀧𑀲𑀗𑁆𑀓𑀫𑀺, 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀆𑀬𑀲𑁆𑀫𑀦𑁆𑀢𑀁 𑀆𑀦𑀦𑁆𑀤𑀁 𑀅𑀪𑀺𑀯𑀸𑀤𑁂𑀢𑁆𑀯𑀸 𑀏𑀓𑀫𑀦𑁆𑀢𑀁 𑀦𑀺𑀲𑀻𑀤𑀺𑁇 𑀏𑀓𑀫𑀦𑁆𑀢𑀁 𑀦𑀺𑀲𑀺𑀦𑁆𑀦𑀁 𑀔𑁄 𑀭𑀜𑁆𑀜𑁄 𑀉𑀤𑁂𑀦𑀲𑁆𑀲 𑀑𑀭𑁄𑀥𑀁 𑀆𑀬𑀲𑁆𑀫𑀸 𑀆𑀦𑀦𑁆𑀤𑁄 𑀥𑀫𑁆𑀫𑀺𑀬𑀸 𑀓𑀣𑀸𑀬 𑀲𑀦𑁆𑀤𑀲𑁆𑀲𑁂𑀲𑀺 𑀲𑀫𑀸𑀤𑀧𑁂𑀲𑀺 𑀲𑀫𑀼𑀢𑁆𑀢𑁂𑀚𑁂𑀲𑀺 𑀲𑀫𑁆𑀧𑀳𑀁𑀲𑁂𑀲𑀺𑁇 𑀅𑀣 𑀔𑁄 𑀭𑀜𑁆𑀜𑁄 𑀉𑀤𑁂𑀦𑀲𑁆𑀲 𑀑𑀭𑁄𑀥𑁄 𑀆𑀬𑀲𑁆𑀫𑀢𑀸 𑀆𑀦𑀦𑁆𑀤𑁂𑀦 𑀥𑀫𑁆𑀫𑀺𑀬𑀸 𑀓𑀣𑀸𑀬 𑀲𑀦𑁆𑀤𑀲𑁆𑀲𑀺𑀢𑁄 𑀲𑀫𑀸𑀤𑀧𑀺𑀢𑁄 𑀲𑀫𑀼𑀢𑁆𑀢𑁂𑀚𑀺𑀢𑁄 𑀲𑀫𑁆𑀧𑀳𑀁𑀲𑀺𑀢𑁄 𑀆𑀬𑀲𑁆𑀫𑀢𑁄 𑀆𑀦𑀦𑁆𑀤𑀲𑁆𑀲 𑀧𑀜𑁆𑀘 𑀉𑀢𑁆𑀢𑀭𑀸𑀲𑀗𑁆𑀕𑀲𑀢𑀸𑀦𑀺 𑀧𑀸𑀤𑀸𑀲𑀺𑁇 𑀅𑀣 𑀔𑁄 𑀭𑀜𑁆𑀜𑁄 𑀉𑀤𑁂𑀦𑀲𑁆𑀲 𑀑𑀭𑁄𑀥𑁄 𑀆𑀬𑀲𑁆𑀫𑀢𑁄 𑀆𑀦𑀦𑁆𑀤𑀲𑁆𑀲 𑀪𑀸𑀲𑀺𑀢𑀁 𑀅𑀪𑀺𑀦𑀦𑁆𑀤𑀺𑀢𑁆𑀯𑀸 𑀅𑀦𑀼𑀫𑁄𑀤𑀺𑀢𑁆𑀯𑀸 𑀉𑀝𑁆𑀞𑀸𑀬𑀸𑀲𑀦𑀸 𑀆𑀬𑀲𑁆𑀫𑀦𑁆𑀢𑀁 𑀆𑀦𑀦𑁆𑀤𑀁 𑀅𑀪𑀺𑀯𑀸𑀤𑁂𑀢𑁆𑀯𑀸 𑀧𑀤𑀓𑁆𑀔𑀺𑀡𑀁 𑀓𑀢𑁆𑀯𑀸 𑀬𑁂𑀦 𑀭𑀸𑀚𑀸 𑀉𑀤𑁂𑀦𑁄 𑀢𑁂𑀦𑀼𑀧𑀲𑀗𑁆𑀓𑀫𑀺𑁇 𑀅𑀤𑁆𑀤𑀲𑀸 𑀔𑁄 𑀭𑀸𑀚𑀸 𑀉𑀤𑁂𑀦𑁄 𑀑𑀭𑁄𑀥𑀁 𑀤𑀽𑀭𑀢𑁄𑀯 𑀆𑀕𑀘𑁆𑀙𑀦𑁆𑀢𑀁𑁇 𑀤𑀺𑀲𑁆𑀯𑀸𑀦 𑀑𑀭𑁄𑀥𑀁 𑀏𑀢𑀤𑀯𑁄𑀘—  “𑀅𑀧𑀺 𑀦𑀼 𑀔𑁄 𑀢𑀼𑀫𑁆𑀳𑁂 𑀲𑀫𑀡𑀁 𑀆𑀦𑀦𑁆𑀤𑀁 𑀧𑀲𑁆𑀲𑀺𑀢𑁆𑀣𑀸”𑀢𑀺? “𑀅𑀧𑀲𑁆𑀲𑀺𑀫𑁆𑀳𑀸 𑀔𑁄 𑀫𑀬𑀁, 𑀤𑁂𑀯, 𑀅𑀬𑁆𑀬𑀁 𑀆𑀦𑀦𑁆𑀤𑀦𑁆”𑀢𑀺𑁇 “𑀅𑀧𑀺 𑀦𑀼 𑀢𑀼𑀫𑁆𑀳𑁂 𑀲𑀫𑀡𑀲𑁆𑀲 𑀆𑀦𑀦𑁆𑀤𑀲𑁆𑀲 𑀓𑀺𑀜𑁆𑀘𑀺 𑀅𑀤𑀢𑁆𑀣𑀸”𑀢𑀺? “𑀅𑀤𑀫𑁆𑀳𑀸 𑀔𑁄 𑀫𑀬𑀁, 𑀤𑁂𑀯, 𑀅𑀬𑁆𑀬𑀲𑁆𑀲 𑀆𑀦𑀦𑁆𑀤𑀲𑁆𑀲 𑀧𑀜𑁆𑀘 𑀉𑀢𑁆𑀢𑀭𑀸𑀲𑀗𑁆𑀕𑀲𑀢𑀸𑀦𑀻”𑀢𑀺𑁇 𑀭𑀸𑀚𑀸 𑀉𑀤𑁂𑀦𑁄 𑀉𑀚𑁆𑀛𑀸𑀬𑀢𑀺 𑀔𑀺𑀬𑁆𑀬𑀢𑀺 𑀯𑀺𑀧𑀸𑀘𑁂𑀢𑀺—  “𑀓𑀣𑀜𑁆𑀳𑀺 𑀦𑀸𑀫 𑀲𑀫𑀡𑁄 𑀆𑀦𑀦𑁆𑀤𑁄 𑀢𑀸𑀯 𑀩𑀳𑀼𑀁 𑀘𑀻𑀯𑀭𑀁 𑀧𑀝𑀺𑀕𑁆𑀕𑀳𑁂𑀲𑁆𑀲𑀢𑀺𑁇 𑀤𑀼𑀲𑁆𑀲𑀯𑀸𑀡𑀺𑀚𑁆𑀚𑀁 𑀯𑀸 𑀲𑀫𑀡𑁄 𑀆𑀦𑀦𑁆𑀤𑁄 𑀓𑀭𑀺𑀲𑁆𑀲𑀢𑀺, 𑀧𑀕𑁆𑀕𑀸𑀳𑀺𑀓𑀲𑀸𑀮𑀁 𑀯𑀸 𑀧𑀲𑀸𑀭𑁂𑀲𑁆𑀲𑀢𑀻”𑀢𑀺𑁇

2211\. 𑀅𑀣 𑀔𑁄 𑀭𑀸𑀚𑀸 𑀉𑀤𑁂𑀦𑁄 𑀬𑁂𑀦𑀸𑀬𑀲𑁆𑀫𑀸 𑀆𑀦𑀦𑁆𑀤𑁄 𑀢𑁂𑀦𑀼𑀧𑀲𑀗𑁆𑀓𑀫𑀺, 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀆𑀬𑀲𑁆𑀫𑀢𑀸 𑀆𑀦𑀦𑁆𑀤𑁂𑀦 𑀲𑀤𑁆𑀥𑀺𑀁 𑀲𑀫𑁆𑀫𑁄𑀤𑀺𑁇 𑀲𑀫𑁆𑀫𑁄𑀤𑀦𑀻𑀬𑀁 𑀓𑀣𑀁 𑀲𑀸𑀭𑀡𑀻𑀬𑀁 𑀯𑀻𑀢𑀺𑀲𑀸𑀭𑁂𑀢𑁆𑀯𑀸 𑀏𑀓𑀫𑀦𑁆𑀢𑀁 𑀦𑀺𑀲𑀻𑀤𑀺𑁇 𑀏𑀓𑀫𑀦𑁆𑀢𑀁 𑀦𑀺𑀲𑀺𑀦𑁆𑀦𑁄 𑀔𑁄 𑀭𑀸𑀚𑀸 𑀉𑀤𑁂𑀦𑁄 𑀆𑀬𑀲𑁆𑀫𑀦𑁆𑀢𑀁 𑀆𑀦𑀦𑁆𑀤𑀁 𑀏𑀢𑀤𑀯𑁄𑀘—  “𑀆𑀕𑀫𑀸 𑀦𑀼 𑀔𑁆𑀯𑀺𑀥, 𑀪𑁄 𑀆𑀦𑀦𑁆𑀤, 𑀅𑀫𑁆𑀳𑀸𑀓𑀁 𑀑𑀭𑁄𑀥𑁄”𑀢𑀺? “𑀆𑀕𑀫𑀸𑀲𑀺 𑀔𑁄 𑀢𑁂 𑀇𑀥, 𑀫𑀳𑀸𑀭𑀸𑀚, 𑀑𑀭𑁄𑀥𑁄”𑀢𑀺𑁇 “𑀅𑀧𑀺 𑀧𑀦 𑀪𑁄𑀢𑁄 𑀆𑀦𑀦𑁆𑀤𑀲𑁆𑀲 𑀓𑀺𑀜𑁆𑀘𑀺 𑀅𑀤𑀸𑀲𑀻”𑀢𑀺? “𑀅𑀤𑀸𑀲𑀺 𑀔𑁄 𑀫𑁂, 𑀫𑀳𑀸𑀭𑀸𑀚, 𑀧𑀜𑁆𑀘 𑀉𑀢𑁆𑀢𑀭𑀸𑀲𑀗𑁆𑀕𑀲𑀢𑀸𑀦𑀻”𑀢𑀺𑁇 “𑀓𑀺𑀁 𑀧𑀦 𑀪𑀯𑀁 𑀆𑀦𑀦𑁆𑀤𑁄 𑀢𑀸𑀯 𑀩𑀳𑀼𑀁 𑀘𑀻𑀯𑀭𑀁 𑀓𑀭𑀺𑀲𑁆𑀲𑀢𑀻”𑀢𑀺? “𑀬𑁂 𑀢𑁂, 𑀫𑀳𑀸𑀭𑀸𑀚, 𑀪𑀺𑀓𑁆𑀔𑀽 𑀤𑀼𑀩𑁆𑀩𑀮𑀘𑀻𑀯𑀭𑀸 𑀢𑁂𑀳𑀺 𑀲𑀤𑁆𑀥𑀺𑀁 𑀲𑀁𑀯𑀺𑀪𑀚𑀺𑀲𑁆𑀲𑀸𑀫𑀻”𑀢𑀺𑁇 “𑀬𑀸𑀦𑀺 𑀔𑁄 𑀧𑀦, 𑀪𑁄 𑀆𑀦𑀦𑁆𑀤, 𑀧𑁄𑀭𑀸𑀡𑀓𑀸𑀦𑀺 𑀤𑀼𑀩𑁆𑀩𑀮𑀘𑀻𑀯𑀭𑀸𑀦𑀺 𑀢𑀸𑀦𑀺 𑀓𑀣𑀁 𑀓𑀭𑀺𑀲𑁆𑀲𑀣𑀸”𑀢𑀺? “𑀢𑀸𑀦𑀺, 𑀫𑀳𑀸𑀭𑀸𑀚, 𑀉𑀢𑁆𑀢𑀭𑀢𑁆𑀣𑀭𑀡𑀁 𑀓𑀭𑀺𑀲𑁆𑀲𑀸𑀫𑀸”𑀢𑀺𑁇 “𑀬𑀸𑀦𑀺 𑀧𑀦, 𑀪𑁄 𑀆𑀦𑀦𑁆𑀤, 𑀧𑁄𑀭𑀸𑀡𑀓𑀸𑀦𑀺 𑀉𑀢𑁆𑀢𑀭𑀢𑁆𑀣𑀭𑀡𑀸𑀦𑀺 𑀢𑀸𑀦𑀺 𑀓𑀣𑀁 𑀓𑀭𑀺𑀲𑁆𑀲𑀣𑀸”𑀢𑀺? “𑀢𑀸𑀦𑀺, 𑀫𑀳𑀸𑀭𑀸𑀚, 𑀪𑀺𑀲𑀺𑀘𑁆𑀙𑀯𑀺𑀬𑁄 𑀓𑀭𑀺𑀲𑁆𑀲𑀸𑀫𑀸”𑀢𑀺𑁇 “𑀬𑀸 𑀧𑀦, 𑀪𑁄 𑀆𑀦𑀦𑁆𑀤, 𑀧𑁄𑀭𑀸𑀡𑀓𑀸 𑀪𑀺𑀲𑀺𑀘𑁆𑀙𑀯𑀺𑀬𑁄 𑀢𑀸 𑀓𑀣𑀁 𑀓𑀭𑀺𑀲𑁆𑀲𑀣𑀸”𑀢𑀺? “𑀢𑀸, 𑀫𑀳𑀸𑀭𑀸𑀚, 𑀪𑀽𑀫𑀢𑁆𑀣𑀭𑀡𑀁 𑀓𑀭𑀺𑀲𑁆𑀲𑀸𑀫𑀸”𑀢𑀺𑁇 “𑀬𑀸𑀦𑀺 𑀧𑀦, 𑀪𑁄 𑀆𑀦𑀦𑁆𑀤, 𑀧𑁄𑀭𑀸𑀡𑀓𑀸𑀦𑀺 𑀪𑀽𑀫𑀢𑁆𑀣𑀭𑀡𑀸𑀦𑀺 𑀢𑀸𑀦𑀺 𑀓𑀣𑀁 𑀓𑀭𑀺𑀲𑁆𑀲𑀣𑀸”𑀢𑀺? “𑀢𑀸𑀦𑀺, 𑀫𑀳𑀸𑀭𑀸𑀚, 𑀧𑀸𑀤𑀧𑀼𑀜𑁆𑀙𑀦𑀺𑀬𑁄 𑀓𑀭𑀺𑀲𑁆𑀲𑀸𑀫𑀸”𑀢𑀺𑁇 “𑀬𑀸 𑀧𑀦, 𑀪𑁄 𑀆𑀦𑀦𑁆𑀤, 𑀧𑁄𑀭𑀸𑀡𑀓𑀸 𑀧𑀸𑀤𑀧𑀼𑀜𑁆𑀙𑀦𑀺𑀬𑁄 𑀢𑀸 𑀓𑀣𑀁 𑀓𑀭𑀺𑀲𑁆𑀲𑀣𑀸”𑀢𑀺? “𑀢𑀸, 𑀫𑀳𑀸𑀭𑀸𑀚, 𑀭𑀚𑁄𑀳𑀭𑀡𑀁 𑀓𑀭𑀺𑀲𑁆𑀲𑀸𑀫𑀸”𑀢𑀺𑁇 “𑀬𑀸𑀦𑀺 𑀧𑀦, 𑀪𑁄 𑀆𑀦𑀦𑁆𑀤, 𑀧𑁄𑀭𑀸𑀡𑀓𑀸𑀦𑀺 𑀭𑀚𑁄𑀳𑀭𑀡𑀸𑀦𑀺 𑀢𑀸𑀦𑀺 𑀓𑀣𑀁 𑀓𑀭𑀺𑀲𑁆𑀲𑀣𑀸”𑀢𑀺? “𑀢𑀸𑀦𑀺, 𑀫𑀳𑀸𑀭𑀸𑀚, 𑀓𑁄𑀝𑁆𑀝𑁂𑀢𑁆𑀯𑀸 𑀘𑀺𑀓𑁆𑀔𑀮𑁆𑀮𑁂𑀦 𑀫𑀤𑁆𑀤𑀺𑀢𑁆𑀯𑀸 𑀧𑀭𑀺𑀪𑀡𑁆𑀟𑀁 𑀮𑀺𑀫𑁆𑀧𑀺𑀲𑁆𑀲𑀸𑀫𑀸”𑀢𑀺𑁇

2212\. 𑀅𑀣 𑀔𑁄 𑀭𑀸𑀚𑀸 𑀉𑀤𑁂𑀦𑁄—  “𑀲𑀩𑁆𑀩𑁂𑀯𑀺𑀫𑁂 𑀲𑀫𑀡𑀸 𑀲𑀓𑁆𑀬𑀧𑀼𑀢𑁆𑀢𑀺𑀬𑀸 𑀬𑁄𑀦𑀺𑀲𑁄 𑀉𑀧𑀦𑁂𑀦𑁆𑀢𑀺, 𑀦 𑀓𑀼𑀮𑀯𑀁 𑀕𑀫𑁂𑀦𑁆𑀢𑀻”𑀢𑀺—  𑀆𑀬𑀲𑁆𑀫𑀢𑁄 𑀆𑀦𑀦𑁆𑀤𑀲𑁆𑀲 𑀅𑀜𑁆𑀜𑀸𑀦𑀺𑀧𑀺 𑀧𑀜𑁆𑀘 𑀤𑀼𑀲𑁆𑀲𑀲𑀢𑀸𑀦𑀺 𑀧𑀸𑀤𑀸𑀲𑀺𑁇 𑀅𑀬𑀜𑁆𑀘𑀭𑀳𑀺 𑀆𑀬𑀲𑁆𑀫𑀢𑁄 𑀆𑀦𑀦𑁆𑀤𑀲𑁆𑀲 𑀧𑀞𑀫𑀁 𑀘𑀻𑀯𑀭𑀪𑀺𑀓𑁆𑀔𑀸 𑀉𑀧𑁆𑀧𑀚𑁆𑀚𑀺 𑀘𑀻𑀯𑀭𑀲𑀳𑀲𑁆𑀲𑀁𑁇 𑀅𑀣 𑀔𑁄 𑀆𑀬𑀲𑁆𑀫𑀸 𑀆𑀦𑀦𑁆𑀤𑁄 𑀬𑁂𑀦 𑀖𑁄𑀲𑀺𑀢𑀸𑀭𑀸𑀫𑁄 𑀢𑁂𑀦𑀼𑀧𑀲𑀗𑁆𑀓𑀫𑀺, 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀧𑀜𑁆𑀜𑀢𑁆𑀢𑁂 𑀆𑀲𑀦𑁂 𑀦𑀺𑀲𑀻𑀤𑀺𑁇 𑀅𑀣 𑀔𑁄 𑀆𑀬𑀲𑁆𑀫𑀸 𑀙𑀦𑁆𑀦𑁄 𑀬𑁂𑀦𑀸𑀬𑀲𑁆𑀫𑀸 𑀆𑀦𑀦𑁆𑀤𑁄 𑀢𑁂𑀦𑀼𑀧𑀲𑀗𑁆𑀓𑀫𑀺, 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀆𑀬𑀲𑁆𑀫𑀦𑁆𑀢𑀁 𑀆𑀦𑀦𑁆𑀤𑀁 𑀅𑀪𑀺𑀯𑀸𑀤𑁂𑀢𑁆𑀯𑀸 𑀏𑀓𑀫𑀦𑁆𑀢𑀁 𑀦𑀺𑀲𑀻𑀤𑀺𑁇 𑀏𑀓𑀫𑀦𑁆𑀢𑀁 𑀦𑀺𑀲𑀺𑀦𑁆𑀦𑀁 𑀔𑁄 𑀆𑀬𑀲𑁆𑀫𑀦𑁆𑀢𑀁 𑀙𑀦𑁆𑀦𑀁 𑀆𑀬𑀲𑁆𑀫𑀸 𑀆𑀦𑀦𑁆𑀤𑁄 𑀏𑀢𑀤𑀯𑁄𑀘—  “𑀲𑀁𑀖𑁂𑀦 𑀢𑁂, 𑀆𑀯𑀼𑀲𑁄 𑀙𑀦𑁆𑀦, 𑀩𑁆𑀭𑀳𑁆𑀫𑀤𑀡𑁆𑀟𑁄 𑀆𑀡𑀸𑀧𑀺𑀢𑁄”𑀢𑀺𑁇

2213\. “𑀓𑀢𑀫𑁄 𑀧𑀦, 𑀪𑀦𑁆𑀢𑁂 𑀆𑀦𑀦𑁆𑀤, 𑀩𑁆𑀭𑀳𑁆𑀫𑀤𑀡𑁆𑀟𑁄 𑀆𑀡𑀸𑀧𑀺𑀢𑁄”𑀢𑀺? “𑀢𑁆𑀯𑀁, 𑀆𑀯𑀼𑀲𑁄 𑀙𑀦𑁆𑀦, 𑀪𑀺𑀓𑁆𑀔𑀽 𑀬𑀁 𑀇𑀘𑁆𑀙𑁂𑀬𑁆𑀬𑀸𑀲𑀺 𑀢𑀁 𑀯𑀤𑁂𑀬𑁆𑀬𑀸𑀲𑀺𑁇 𑀪𑀺𑀓𑁆𑀔𑀽𑀳𑀺 𑀢𑁆𑀯𑀁 𑀦𑁂𑀯 𑀯𑀢𑁆𑀢𑀩𑁆𑀩𑁄, 𑀦 𑀑𑀯𑀤𑀺𑀢𑀩𑁆𑀩𑁄, 𑀦𑀸𑀦𑀼𑀲𑀸𑀲𑀺𑀢𑀩𑁆𑀩𑁄”𑀢𑀺𑁇 “𑀦𑀦𑁆𑀯𑀸𑀳𑀁, 𑀪𑀦𑁆𑀢𑁂 𑀆𑀦𑀦𑁆𑀤, 𑀳𑀢𑁄 𑀏𑀢𑁆𑀢𑀸𑀯𑀢𑀸, 𑀬𑀢𑁄𑀳𑀁 𑀪𑀺𑀓𑁆𑀔𑀽𑀳𑀺 𑀦𑁂𑀯 𑀯𑀢𑁆𑀢𑀩𑁆𑀩𑁄, 𑀦 𑀑𑀯𑀤𑀺𑀢𑀩𑁆𑀩𑁄, 𑀦𑀸𑀦𑀼𑀲𑀸𑀲𑀺𑀢𑀩𑁆𑀩𑁄”𑀢𑀺 𑀢𑀢𑁆𑀣𑁂𑀯 𑀫𑀼𑀘𑁆𑀙𑀺𑀢𑁄 𑀧𑀧𑀢𑁄𑁇 𑀅𑀣 𑀔𑁄 𑀆𑀬𑀲𑁆𑀫𑀸 𑀙𑀦𑁆𑀦𑁄 𑀩𑁆𑀭𑀳𑁆𑀫𑀤𑀡𑁆𑀟𑁂𑀦 𑀅𑀝𑁆𑀝𑀻𑀬𑀫𑀸𑀦𑁄 𑀳𑀭𑀸𑀬𑀫𑀸𑀦𑁄 𑀚𑀺𑀕𑀼𑀘𑁆𑀙𑀫𑀸𑀦𑁄 𑀏𑀓𑁄 𑀯𑀽𑀧𑀓𑀝𑁆𑀞𑁄 𑀅𑀧𑁆𑀧𑀫𑀢𑁆𑀢𑁄 𑀆𑀢𑀸𑀧𑀻 𑀧𑀳𑀺𑀢𑀢𑁆𑀢𑁄 𑀯𑀺𑀳𑀭𑀦𑁆𑀢𑁄 𑀦𑀘𑀺𑀭𑀲𑁆𑀲𑁂𑀯—  𑀬𑀲𑁆𑀲𑀢𑁆𑀣𑀸𑀬 𑀓𑀼𑀮𑀧𑀼𑀢𑁆𑀢𑀸 𑀲𑀫𑁆𑀫𑀤𑁂𑀯 𑀅𑀕𑀸𑀭𑀲𑁆𑀫𑀸 𑀅𑀦𑀕𑀸𑀭𑀺𑀬𑀁 𑀧𑀩𑁆𑀩𑀚𑀦𑁆𑀢𑀺, 𑀢𑀤𑀦𑀼𑀢𑁆𑀢𑀭𑀁—  𑀩𑁆𑀭𑀳𑁆𑀫𑀘𑀭𑀺𑀬𑀧𑀭𑀺𑀬𑁄𑀲𑀸𑀦𑀁 𑀤𑀺𑀝𑁆𑀞𑁂𑀯 𑀥𑀫𑁆𑀫𑁂 𑀲𑀬𑀁 𑀅𑀪𑀺𑀜𑁆𑀜𑀸 𑀲𑀘𑁆𑀙𑀺𑀓𑀢𑁆𑀯𑀸 𑀉𑀧𑀲𑀫𑁆𑀧𑀚𑁆𑀚 𑀯𑀺𑀳𑀸𑀲𑀺𑁇 “𑀔𑀻𑀡𑀸 𑀚𑀸𑀢𑀺, 𑀯𑀼𑀲𑀺𑀢𑀁 𑀩𑁆𑀭𑀳𑁆𑀫𑀘𑀭𑀺𑀬𑀁, 𑀓𑀢𑀁 𑀓𑀭𑀡𑀻𑀬𑀁, 𑀦𑀸𑀧𑀭𑀁 𑀇𑀢𑁆𑀣𑀢𑁆𑀢𑀸𑀬𑀸”𑀢𑀺 𑀅𑀩𑁆𑀪𑀜𑁆𑀜𑀸𑀲𑀺𑁇 𑀅𑀜𑁆𑀜𑀢𑀭𑁄 𑀘 𑀧𑀦𑀸𑀬𑀲𑁆𑀫𑀸 𑀙𑀦𑁆𑀦𑁄 𑀅𑀭𑀳𑀢𑀁 𑀅𑀳𑁄𑀲𑀺𑁇 𑀅𑀣 𑀔𑁄 𑀆𑀬𑀲𑁆𑀫𑀸 𑀙𑀦𑁆𑀦𑁄 𑀅𑀭𑀳𑀢𑁆𑀢𑀁 𑀧𑀢𑁆𑀢𑁄 𑀬𑁂𑀦𑀸𑀬𑀲𑁆𑀫𑀸 𑀆𑀦𑀦𑁆𑀤𑁄 𑀢𑁂𑀦𑀼𑀧𑀲𑀗𑁆𑀓𑀫𑀺, 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀆𑀬𑀲𑁆𑀫𑀦𑁆𑀢𑀁 𑀆𑀦𑀦𑁆𑀤𑀁 𑀏𑀢𑀤𑀯𑁄𑀘—  “𑀧𑀝𑀺𑀧𑁆𑀧𑀲𑁆𑀲𑀫𑁆𑀪𑁂𑀳𑀺 𑀤𑀸𑀦𑀺 𑀫𑁂, 𑀪𑀦𑁆𑀢𑁂 𑀆𑀦𑀦𑁆𑀤, 𑀩𑁆𑀭𑀳𑁆𑀫𑀤𑀡𑁆𑀟𑀦𑁆”𑀢𑀺𑁇 “𑀬𑀤𑀕𑁆𑀕𑁂𑀦 𑀢𑀬𑀸, 𑀆𑀯𑀼𑀲𑁄 𑀙𑀦𑁆𑀦, 𑀅𑀭𑀳𑀢𑁆𑀢𑀁 𑀲𑀘𑁆𑀙𑀺𑀓𑀢𑀁 𑀢𑀤𑀕𑁆𑀕𑁂𑀦 𑀢𑁂 𑀩𑁆𑀭𑀳𑁆𑀫𑀤𑀡𑁆𑀟𑁄 𑀧𑀝𑀺𑀧𑁆𑀧𑀲𑁆𑀲𑀤𑁆𑀥𑁄”𑀢𑀺𑁇 𑀇𑀫𑀸𑀬 𑀔𑁄 𑀧𑀦 𑀯𑀺𑀦𑀬𑀲𑀗𑁆𑀕𑀻𑀢𑀺𑀬𑀸 𑀧𑀜𑁆𑀘 𑀪𑀺𑀓𑁆𑀔𑀼𑀲𑀢𑀸𑀦𑀺 𑀅𑀦𑀽𑀦𑀸𑀦𑀺 𑀅𑀦𑀥𑀺𑀓𑀸𑀦𑀺 𑀅𑀳𑁂𑀲𑀼𑀁𑁇 𑀢𑀲𑁆𑀫𑀸 𑀅𑀬𑀁 𑀯𑀺𑀦𑀬𑀲𑀗𑁆𑀕𑀻𑀢𑀺 “𑀧𑀜𑁆𑀘𑀲𑀢𑀺𑀓𑀸”𑀢𑀺 𑀯𑀼𑀘𑁆𑀘𑀢𑀻𑀢𑀺𑁇

---

2214\. 𑀧𑀜𑁆𑀘𑀲𑀢𑀺𑀓𑀓𑁆𑀔𑀦𑁆𑀥𑀓𑁄 𑀏𑀓𑀸𑀤𑀲𑀫𑁄𑁇

  
𑀇𑀫𑀫𑁆𑀳𑀺 𑀔𑀦𑁆𑀥𑀓𑁂 𑀯𑀢𑁆𑀣𑀽 𑀢𑁂𑀯𑀻𑀲𑀢𑀺𑁇



---

2215\. 𑀢𑀲𑁆𑀲𑀼𑀤𑁆𑀤𑀸𑀦𑀁



2216\. _𑀧𑀭𑀺𑀦𑀺𑀩𑁆𑀩𑀼𑀢𑁂 𑀲𑀫𑁆𑀩𑀼𑀤𑁆𑀥𑁂,_  
_𑀣𑁂𑀭𑁄 𑀓𑀲𑁆𑀲𑀧𑀲𑀯𑁆𑀳𑀬𑁄;_  
_𑀆𑀫𑀦𑁆𑀢𑀬𑀺 𑀪𑀺𑀓𑁆𑀔𑀼𑀕𑀡𑀁,_  
_𑀲𑀤𑁆𑀥𑀫𑁆𑀫𑀫𑀦𑀼𑀧𑀸𑀮𑀓𑁄𑁇_  


2217\. _𑀧𑀸𑀯𑀸𑀬𑀤𑁆𑀥𑀸𑀦𑀫𑀕𑁆𑀕𑀫𑁆𑀳𑀺,_  
_𑀲𑀼𑀪𑀤𑁆𑀤𑁂𑀦 𑀧𑀯𑁂𑀤𑀺𑀢𑀁;_  
_𑀲𑀗𑁆𑀕𑀸𑀬𑀺𑀲𑁆𑀲𑀸𑀫 𑀲𑀤𑁆𑀥𑀫𑁆𑀫𑀁,_  
_𑀅𑀥𑀫𑁆𑀫𑁄 𑀧𑀼𑀭𑁂 𑀤𑀺𑀧𑁆𑀧𑀢𑀺𑁇_  


2218\. _𑀏𑀓𑁂𑀦𑀽𑀦 𑀧𑀜𑁆𑀘𑀲𑀢𑀁,_  
_𑀆𑀦𑀦𑁆𑀤𑀫𑁆𑀧𑀺 𑀘 𑀉𑀘𑁆𑀘𑀺𑀦𑀺;_  
_𑀥𑀫𑁆𑀫𑀯𑀺𑀦𑀬𑀲𑀗𑁆𑀕𑀻𑀢𑀺𑀁,_  
_𑀯𑀲𑀦𑁆𑀢𑁄 𑀕𑀼𑀳𑀫𑀼𑀢𑁆𑀢𑀫𑁂𑁇_  


2219\. _𑀉𑀧𑀸𑀮𑀺𑀁 𑀯𑀺𑀦𑀬𑀁 𑀧𑀼𑀘𑁆𑀙𑀺,_  
_𑀲𑀼𑀢𑁆𑀢𑀦𑁆𑀢𑀸𑀦𑀦𑁆𑀤𑀧𑀡𑁆𑀟𑀺𑀢𑀁;_  
_𑀧𑀺𑀝𑀓𑀁 𑀢𑀻𑀡𑀺 𑀲𑀗𑁆𑀕𑀻𑀢𑀺𑀁,_  
_𑀅𑀓𑀁𑀲𑀼 𑀚𑀺𑀦𑀲𑀸𑀯𑀓𑀸𑁇_  


2220\. _𑀔𑀼𑀤𑁆𑀤𑀸𑀦𑀼𑀔𑀼𑀤𑁆𑀤𑀓𑁂 𑀦𑀸𑀦𑀸,_  
_𑀬𑀣𑀸𑀧𑀜𑁆𑀜𑀢𑁆𑀢𑀺𑀯𑀢𑁆𑀢𑀦𑀸;_  
_𑀦 𑀧𑀼𑀘𑁆𑀙𑀺 𑀅𑀓𑁆𑀓𑀫𑀺𑀢𑁆𑀯𑀸𑀦,_  
_𑀯𑀦𑁆𑀤𑀸𑀧𑁂𑀲𑀺 𑀦 𑀬𑀸𑀘𑀺 𑀘𑁇_  


2221\. _𑀧𑀩𑁆𑀩𑀚𑁆𑀚𑀁 𑀫𑀸𑀢𑀼𑀕𑀸𑀫𑀲𑁆𑀲,_  
_𑀲𑀤𑁆𑀥𑀸𑀬 𑀤𑀼𑀓𑁆𑀓𑀝𑀸𑀦𑀺 𑀫𑁂;_  
_𑀧𑀼𑀭𑀸𑀡𑁄 𑀩𑁆𑀭𑀳𑁆𑀫𑀤𑀡𑁆𑀟𑀜𑁆𑀘,_  
_𑀑𑀭𑁄𑀥𑁄 𑀉𑀤𑁂𑀦𑁂𑀦 𑀲𑀳𑁇_  


2222\. _𑀢𑀸𑀯 𑀩𑀳𑀼 𑀤𑀼𑀩𑁆𑀩𑀮𑀜𑁆𑀘,_  
_𑀉𑀢𑁆𑀢𑀭𑀢𑁆𑀣𑀭𑀡𑀸 𑀪𑀺𑀲𑀺;_  
_𑀪𑀽𑀫𑀢𑁆𑀣𑀭𑀡𑀸 𑀧𑀼𑀜𑁆𑀙𑀦𑀺𑀬𑁄,_  
_𑀭𑀚𑁄 𑀘𑀺𑀓𑁆𑀔𑀮𑁆𑀮𑀫𑀤𑁆𑀤𑀦𑀸𑁇_  


2223\. _𑀲𑀳𑀲𑁆𑀲𑀘𑀻𑀯𑀭𑀁 𑀉𑀧𑁆𑀧𑀚𑁆𑀚𑀺,_  
_𑀧𑀞𑀫𑀸𑀦𑀦𑁆𑀤𑀲𑀯𑁆𑀳𑀬𑁄;_  
_𑀢𑀚𑁆𑀚𑀺𑀢𑁄 𑀩𑁆𑀭𑀳𑁆𑀫𑀤𑀡𑁆𑀟𑁂𑀦,_  
_𑀘𑀢𑀼𑀲𑁆𑀲𑀘𑁆𑀘𑀁 𑀅𑀧𑀸𑀧𑀼𑀡𑀺;_  
_𑀯𑀲𑀻𑀪𑀽𑀢𑀸 𑀧𑀜𑁆𑀘𑀲𑀢𑀸,_  
_𑀢𑀲𑁆𑀫𑀸 𑀧𑀜𑁆𑀘𑀲𑀢𑀻 𑀇𑀢𑀺𑁇_  


---

2224\. 𑀧𑀜𑁆𑀘𑀲𑀢𑀺𑀓𑀓𑁆𑀔𑀦𑁆𑀥𑀓𑁄 𑀦𑀺𑀝𑁆𑀞𑀺𑀢𑁄𑁇



[Go to previous page (11.2 Khuddānukhuddakasikkhāpadakathā)](11.2.md) / [Go to parent page (11 Pañcasatikakkhandhaka)](../11.md) / [Go to next page (12 Sattasatikakkhandhaka)](../12.md)


