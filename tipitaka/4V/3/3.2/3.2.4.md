
[Home](/) / [4V Cūḷavaggapāḷi](../../../4V.md) / [3 Samuccayakkhandhaka](../../3.md) / [3.2 Parivāsa](../3.2.md)

# 𑁩𑁇𑁨𑁇𑁪 𑀤𑁆𑀯𑁂𑀫𑀸𑀲𑀸𑀧𑀭𑀺𑀯𑀲𑀺𑀢𑀩𑁆𑀩𑀯𑀺𑀥𑀺

### 𑀲𑀫𑀼𑀘𑁆𑀘𑀬𑀓𑁆𑀔𑀦𑁆𑀥𑀓

### 𑀧𑀭𑀺𑀯𑀸𑀲

### 𑀤𑁆𑀯𑁂𑀫𑀸𑀲𑀸𑀧𑀭𑀺𑀯𑀲𑀺𑀢𑀩𑁆𑀩𑀯𑀺𑀥𑀺

(140.)

635\. 𑀇𑀥 𑀧𑀦, 𑀪𑀺𑀓𑁆𑀔𑀯𑁂, 𑀪𑀺𑀓𑁆𑀔𑀼 𑀤𑁆𑀯𑁂 𑀲𑀁𑀖𑀸𑀤𑀺𑀲𑁂𑀲𑀸 𑀆𑀧𑀢𑁆𑀢𑀺𑀬𑁄 𑀆𑀧𑀚𑁆𑀚𑀢𑀺 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀬𑁄𑁇 𑀢𑀲𑁆𑀲 𑀏𑀯𑀁 𑀳𑁄𑀢𑀺—  ‘𑀅𑀳𑀁 𑀔𑁄 𑀤𑁆𑀯𑁂 𑀲𑀁𑀖𑀸𑀤𑀺𑀲𑁂𑀲𑀸 𑀆𑀧𑀢𑁆𑀢𑀺𑀬𑁄 𑀆𑀧𑀚𑁆𑀚𑀺𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀬𑁄𑁇 𑀬𑀦𑁆𑀦𑀽𑀦𑀸𑀳𑀁 𑀲𑀁𑀖𑀁 𑀏𑀓𑀺𑀲𑁆𑀲𑀸 𑀆𑀧𑀢𑁆𑀢𑀺𑀬𑀸 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀬 𑀤𑁆𑀯𑁂𑀫𑀸𑀲𑀧𑀭𑀺𑀯𑀸𑀲𑀁 𑀬𑀸𑀘𑁂𑀬𑁆𑀬𑀦𑁆’𑀢𑀺𑁇 𑀲𑁄 𑀲𑀁𑀖𑀁 𑀏𑀓𑀺𑀲𑁆𑀲𑀸 𑀆𑀧𑀢𑁆𑀢𑀺𑀬𑀸 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀬 𑀤𑁆𑀯𑁂𑀫𑀸𑀲𑀧𑀭𑀺𑀯𑀸𑀲𑀁 𑀬𑀸𑀘𑀢𑀺𑁇 𑀢𑀲𑁆𑀲 𑀲𑀁𑀖𑁄 𑀏𑀓𑀺𑀲𑁆𑀲𑀸 𑀆𑀧𑀢𑁆𑀢𑀺𑀬𑀸 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀬 𑀤𑁆𑀯𑁂𑀫𑀸𑀲𑀧𑀭𑀺𑀯𑀸𑀲𑀁 𑀤𑁂𑀢𑀺𑁇 𑀢𑀲𑁆𑀲 𑀧𑀭𑀺𑀯𑀲𑀦𑁆𑀢𑀲𑁆𑀲 𑀮𑀚𑁆𑀚𑀻𑀥𑀫𑁆𑀫𑁄 𑀑𑀓𑁆𑀓𑀫𑀺—  ‘𑀅𑀳𑀁 𑀔𑁄 𑀤𑁆𑀯𑁂 𑀲𑀁𑀖𑀸𑀤𑀺𑀲𑁂𑀲𑀸 𑀆𑀧𑀢𑁆𑀢𑀺𑀬𑁄 𑀆𑀧𑀚𑁆𑀚𑀺𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀬𑁄𑁇 𑀢𑀲𑁆𑀲 𑀫𑁂 𑀏𑀢𑀤𑀳𑁄𑀲𑀺—  “𑀅𑀳𑀁 𑀔𑁄 𑀤𑁆𑀯𑁂 𑀲𑀁𑀖𑀸𑀤𑀺𑀲𑁂𑀲𑀸 𑀆𑀧𑀢𑁆𑀢𑀺𑀬𑁄 𑀆𑀧𑀚𑁆𑀚𑀺𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀬𑁄𑁇 𑀬𑀦𑁆𑀦𑀽𑀦𑀸𑀳𑀁 𑀲𑀁𑀖𑀁 𑀏𑀓𑀺𑀲𑁆𑀲𑀸 𑀆𑀧𑀢𑁆𑀢𑀺𑀬𑀸 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀬 𑀤𑁆𑀯𑁂𑀫𑀸𑀲𑀧𑀭𑀺𑀯𑀸𑀲𑀁 𑀬𑀸𑀘𑁂𑀬𑁆𑀬𑀦𑁆”𑀢𑀺𑁇 𑀲𑁄𑀳𑀁 𑀲𑀁𑀖𑀁 𑀏𑀓𑀺𑀲𑁆𑀲𑀸 𑀆𑀧𑀢𑁆𑀢𑀺𑀬𑀸 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀬 𑀤𑁆𑀯𑁂𑀫𑀸𑀲𑀧𑀭𑀺𑀯𑀸𑀲𑀁 𑀬𑀸𑀘𑀺𑀁𑁇 𑀢𑀲𑁆𑀲 𑀫𑁂 𑀲𑀁𑀖𑁄 𑀏𑀓𑀺𑀲𑁆𑀲𑀸 𑀆𑀧𑀢𑁆𑀢𑀺𑀬𑀸 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀬 𑀤𑁆𑀯𑁂𑀫𑀸𑀲𑀧𑀭𑀺𑀯𑀸𑀲𑀁 𑀅𑀤𑀸𑀲𑀺𑁇 𑀢𑀲𑁆𑀲 𑀫𑁂 𑀧𑀭𑀺𑀯𑀲𑀦𑁆𑀢𑀲𑁆𑀲 𑀮𑀚𑁆𑀚𑀻𑀥𑀫𑁆𑀫𑁄 𑀑𑀓𑁆𑀓𑀫𑀺—  “𑀬𑀦𑁆𑀦𑀽𑀦𑀸𑀳𑀁 𑀲𑀁𑀖𑀁 𑀇𑀢𑀭𑀺𑀲𑁆𑀲𑀸𑀧𑀺 𑀆𑀧𑀢𑁆𑀢𑀺𑀬𑀸 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀬 𑀤𑁆𑀯𑁂𑀫𑀸𑀲𑀧𑀭𑀺𑀯𑀸𑀲𑀁 𑀬𑀸𑀘𑁂𑀬𑁆𑀬𑀦𑁆”’𑀢𑀺𑁇 𑀲𑁄 𑀲𑀁𑀖𑀁 𑀇𑀢𑀭𑀺𑀲𑁆𑀲𑀸𑀧𑀺 𑀆𑀧𑀢𑁆𑀢𑀺𑀬𑀸 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀬 𑀤𑁆𑀯𑁂𑀫𑀸𑀲𑀧𑀭𑀺𑀯𑀸𑀲𑀁 𑀬𑀸𑀘𑀢𑀺𑁇 𑀢𑀲𑁆𑀲 𑀲𑀁𑀖𑁄 𑀇𑀢𑀭𑀺𑀲𑁆𑀲𑀸𑀧𑀺 𑀆𑀧𑀢𑁆𑀢𑀺𑀬𑀸 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀬 𑀤𑁆𑀯𑁂𑀫𑀸𑀲𑀧𑀭𑀺𑀯𑀸𑀲𑀁 𑀤𑁂𑀢𑀺𑁇 𑀢𑁂𑀦, 𑀪𑀺𑀓𑁆𑀔𑀯𑁂, 𑀪𑀺𑀓𑁆𑀔𑀼𑀦𑀸 𑀢𑀤𑀼𑀧𑀸𑀤𑀸𑀬 𑀤𑁆𑀯𑁂 𑀫𑀸𑀲𑀸 𑀧𑀭𑀺𑀯𑀲𑀺𑀢𑀩𑁆𑀩𑀸𑁇

(141.)

636\. 𑀇𑀥 𑀧𑀦, 𑀪𑀺𑀓𑁆𑀔𑀯𑁂, 𑀪𑀺𑀓𑁆𑀔𑀼 𑀤𑁆𑀯𑁂 𑀲𑀁𑀖𑀸𑀤𑀺𑀲𑁂𑀲𑀸 𑀆𑀧𑀢𑁆𑀢𑀺𑀬𑁄 𑀆𑀧𑀚𑁆𑀚𑀢𑀺 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀬𑁄; 𑀏𑀓𑀁 𑀆𑀧𑀢𑁆𑀢𑀺𑀁 𑀚𑀸𑀦𑀸𑀢𑀺, 𑀏𑀓𑀁 𑀆𑀧𑀢𑁆𑀢𑀺𑀁 𑀦 𑀚𑀸𑀦𑀸𑀢𑀺𑁇 𑀲𑁄 𑀲𑀁𑀖𑀁 𑀬𑀁 𑀆𑀧𑀢𑁆𑀢𑀺𑀁 𑀚𑀸𑀦𑀸𑀢𑀺, 𑀢𑀲𑁆𑀲𑀸 𑀆𑀧𑀢𑁆𑀢𑀺𑀬𑀸 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀬 𑀤𑁆𑀯𑁂𑀫𑀸𑀲𑀧𑀭𑀺𑀯𑀸𑀲𑀁 𑀬𑀸𑀘𑀢𑀺𑁇 𑀢𑀲𑁆𑀲 𑀲𑀁𑀖𑁄 𑀢𑀲𑁆𑀲𑀸 𑀆𑀧𑀢𑁆𑀢𑀺𑀬𑀸 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀬 𑀤𑁆𑀯𑁂𑀫𑀸𑀲𑀧𑀭𑀺𑀯𑀸𑀲𑀁 𑀤𑁂𑀢𑀺𑁇 𑀲𑁄 𑀧𑀭𑀺𑀯𑀲𑀦𑁆𑀢𑁄 𑀇𑀢𑀭𑀫𑁆𑀧𑀺 𑀆𑀧𑀢𑁆𑀢𑀺𑀁 𑀚𑀸𑀦𑀸𑀢𑀺𑁇 𑀢𑀲𑁆𑀲 𑀏𑀯𑀁 𑀳𑁄𑀢𑀺—  ‘𑀅𑀳𑀁 𑀔𑁄 𑀤𑁆𑀯𑁂 𑀲𑀁𑀖𑀸𑀤𑀺𑀲𑁂𑀲𑀸 𑀆𑀧𑀢𑁆𑀢𑀺𑀬𑁄 𑀆𑀧𑀚𑁆𑀚𑀺𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀬𑁄; 𑀏𑀓𑀁 𑀆𑀧𑀢𑁆𑀢𑀺𑀁 𑀚𑀸𑀦𑀺𑀁, 𑀏𑀓𑀁 𑀆𑀧𑀢𑁆𑀢𑀺𑀁 𑀦 𑀚𑀸𑀦𑀺𑀁𑁇 𑀲𑁄𑀳𑀁 𑀲𑀁𑀖𑀁 𑀬𑀁 𑀆𑀧𑀢𑁆𑀢𑀺𑀁 𑀚𑀸𑀦𑀺𑀁 𑀢𑀲𑁆𑀲𑀸 𑀆𑀧𑀢𑁆𑀢𑀺𑀬𑀸 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀬 𑀤𑁆𑀯𑁂𑀫𑀸𑀲𑀧𑀭𑀺𑀯𑀸𑀲𑀁 𑀬𑀸𑀘𑀺𑀁𑁇 𑀢𑀲𑁆𑀲 𑀫𑁂 𑀲𑀁𑀖𑁄 𑀢𑀲𑁆𑀲𑀸 𑀆𑀧𑀢𑁆𑀢𑀺𑀬𑀸 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀬 𑀤𑁆𑀯𑁂𑀫𑀸𑀲𑀧𑀭𑀺𑀯𑀸𑀲𑀁 𑀅𑀤𑀸𑀲𑀺𑁇 𑀲𑁄𑀳𑀁 𑀧𑀭𑀺𑀯𑀲𑀦𑁆𑀢𑁄 𑀇𑀢𑀭𑀫𑁆𑀧𑀺 𑀆𑀧𑀢𑁆𑀢𑀺𑀁 𑀚𑀸𑀦𑀸𑀫𑀺𑁇 𑀬𑀦𑁆𑀦𑀽𑀦𑀸𑀳𑀁 𑀲𑀁𑀖𑀁 𑀇𑀢𑀭𑀺𑀲𑁆𑀲𑀸𑀧𑀺 𑀆𑀧𑀢𑁆𑀢𑀺𑀬𑀸 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀬 𑀤𑁆𑀯𑁂𑀫𑀸𑀲𑀧𑀭𑀺𑀯𑀸𑀲𑀁 𑀬𑀸𑀘𑁂𑀬𑁆𑀬𑀦𑁆’𑀢𑀺𑁇 𑀲𑁄 𑀲𑀁𑀖𑀁 𑀇𑀢𑀭𑀺𑀲𑁆𑀲𑀸𑀧𑀺 𑀆𑀧𑀢𑁆𑀢𑀺𑀬𑀸 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀬 𑀤𑁆𑀯𑁂𑀫𑀸𑀲𑀧𑀭𑀺𑀯𑀸𑀲𑀁 𑀬𑀸𑀘𑀢𑀺𑁇 𑀢𑀲𑁆𑀲 𑀲𑀁𑀖𑁄 𑀇𑀢𑀭𑀺𑀲𑁆𑀲𑀸𑀧𑀺 𑀆𑀧𑀢𑁆𑀢𑀺𑀬𑀸 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀬 𑀤𑁆𑀯𑁂𑀫𑀸𑀲𑀧𑀭𑀺𑀯𑀸𑀲𑀁 𑀤𑁂𑀢𑀺𑁇 𑀢𑁂𑀦, 𑀪𑀺𑀓𑁆𑀔𑀯𑁂, 𑀪𑀺𑀓𑁆𑀔𑀼𑀦𑀸 𑀢𑀤𑀼𑀧𑀸𑀤𑀸𑀬 𑀤𑁆𑀯𑁂 𑀫𑀸𑀲𑀸 𑀧𑀭𑀺𑀯𑀲𑀺𑀢𑀩𑁆𑀩𑀸𑁇

(142.)

637\. 𑀇𑀥 𑀧𑀦, 𑀪𑀺𑀓𑁆𑀔𑀯𑁂, 𑀪𑀺𑀓𑁆𑀔𑀼 𑀤𑁆𑀯𑁂 𑀲𑀁𑀖𑀸𑀤𑀺𑀲𑁂𑀲𑀸 𑀆𑀧𑀢𑁆𑀢𑀺𑀬𑁄 𑀆𑀧𑀚𑁆𑀚𑀢𑀺 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀬𑁄; 𑀏𑀓𑀁 𑀆𑀧𑀢𑁆𑀢𑀺𑀁 𑀲𑀭𑀢𑀺, 𑀏𑀓𑀁 𑀆𑀧𑀢𑁆𑀢𑀺𑀁 𑀦𑀲𑁆𑀲𑀭𑀢𑀺𑁇 𑀲𑁄 𑀲𑀁𑀖𑀁 𑀬𑀁 𑀆𑀧𑀢𑁆𑀢𑀺𑀁 𑀲𑀭𑀢𑀺, 𑀢𑀲𑁆𑀲𑀸 𑀆𑀧𑀢𑁆𑀢𑀺𑀬𑀸 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀬 𑀤𑁆𑀯𑁂𑀫𑀸𑀲𑀧𑀭𑀺𑀯𑀸𑀲𑀁 𑀬𑀸𑀘𑀢𑀺𑁇 𑀢𑀲𑁆𑀲 𑀲𑀁𑀖𑁄 𑀢𑀲𑁆𑀲𑀸 𑀆𑀧𑀢𑁆𑀢𑀺𑀬𑀸 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀬 𑀤𑁆𑀯𑁂𑀫𑀸𑀲𑀧𑀭𑀺𑀯𑀸𑀲𑀁 𑀤𑁂𑀢𑀺𑁇 𑀲𑁄 𑀧𑀭𑀺𑀯𑀲𑀦𑁆𑀢𑁄 𑀇𑀢𑀭𑀫𑁆𑀧𑀺 𑀆𑀧𑀢𑁆𑀢𑀺𑀁 𑀲𑀭𑀢𑀺𑁇 𑀢𑀲𑁆𑀲 𑀏𑀯𑀁 𑀳𑁄𑀢𑀺—  ‘𑀅𑀳𑀁 𑀔𑁄 𑀤𑁆𑀯𑁂 𑀲𑀁𑀖𑀸𑀤𑀺𑀲𑁂𑀲𑀸 𑀆𑀧𑀢𑁆𑀢𑀺𑀬𑁄 𑀆𑀧𑀚𑁆𑀚𑀺𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀬𑁄; 𑀏𑀓𑀁 𑀆𑀧𑀢𑁆𑀢𑀺𑀁 𑀲𑀭𑀺𑀁, 𑀏𑀓𑀁 𑀆𑀧𑀢𑁆𑀢𑀺𑀁 𑀦𑀲𑁆𑀲𑀭𑀺𑀁𑁇 𑀲𑁄𑀳𑀁 𑀲𑀁𑀖𑀁 𑀬𑀁 𑀆𑀧𑀢𑁆𑀢𑀺𑀁 𑀲𑀭𑀺𑀁, 𑀢𑀲𑁆𑀲𑀸 𑀆𑀧𑀢𑁆𑀢𑀺𑀬𑀸 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀬 𑀤𑁆𑀯𑁂𑀫𑀸𑀲𑀧𑀭𑀺𑀯𑀸𑀲𑀁 𑀬𑀸𑀘𑀺𑀁𑁇 𑀢𑀲𑁆𑀲 𑀫𑁂 𑀲𑀁𑀖𑁄 𑀢𑀲𑁆𑀲𑀸 𑀆𑀧𑀢𑁆𑀢𑀺𑀬𑀸 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀬 𑀤𑁆𑀯𑁂𑀫𑀸𑀲𑀧𑀭𑀺𑀯𑀸𑀲𑀁 𑀅𑀤𑀸𑀲𑀺𑁇 𑀲𑁄𑀳𑀁 𑀧𑀭𑀺𑀯𑀲𑀦𑁆𑀢𑁄 𑀇𑀢𑀭𑀫𑁆𑀧𑀺 𑀆𑀧𑀢𑁆𑀢𑀺𑀁 𑀲𑀭𑀸𑀫𑀺𑁇 𑀬𑀦𑁆𑀦𑀽𑀦𑀸𑀳𑀁 𑀲𑀁𑀖𑀁 𑀇𑀢𑀭𑀺𑀲𑁆𑀲𑀸𑀧𑀺 𑀆𑀧𑀢𑁆𑀢𑀺𑀬𑀸 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀬 𑀤𑁆𑀯𑁂𑀫𑀸𑀲𑀧𑀭𑀺𑀯𑀸𑀲𑀁 𑀬𑀸𑀘𑁂𑀬𑁆𑀬𑀦𑁆’𑀢𑀺𑁇 𑀲𑁄 𑀲𑀁𑀖𑀁 𑀇𑀢𑀭𑀺𑀲𑁆𑀲𑀸𑀧𑀺 𑀆𑀧𑀢𑁆𑀢𑀺𑀬𑀸 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀬 𑀤𑁆𑀯𑁂𑀫𑀸𑀲𑀧𑀭𑀺𑀯𑀸𑀲𑀁 𑀬𑀸𑀘𑀢𑀺𑁇 𑀢𑀲𑁆𑀲 𑀲𑀁𑀖𑁄 𑀇𑀢𑀭𑀺𑀲𑁆𑀲𑀸𑀧𑀺 𑀆𑀧𑀢𑁆𑀢𑀺𑀬𑀸 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀬 𑀤𑁆𑀯𑁂𑀫𑀸𑀲𑀧𑀭𑀺𑀯𑀸𑀲𑀁 𑀤𑁂𑀢𑀺𑁇 𑀢𑁂𑀦, 𑀪𑀺𑀓𑁆𑀔𑀯𑁂, 𑀪𑀺𑀓𑁆𑀔𑀼𑀦𑀸 𑀢𑀤𑀼𑀧𑀸𑀤𑀸𑀬 𑀤𑁆𑀯𑁂 𑀫𑀸𑀲𑀸 𑀧𑀭𑀺𑀯𑀲𑀺𑀢𑀩𑁆𑀩𑀸𑁇

(143.)

638\. 𑀇𑀥 𑀧𑀦, 𑀪𑀺𑀓𑁆𑀔𑀯𑁂, 𑀪𑀺𑀓𑁆𑀔𑀼 𑀤𑁆𑀯𑁂 𑀲𑀁𑀖𑀸𑀤𑀺𑀲𑁂𑀲𑀸 𑀆𑀧𑀢𑁆𑀢𑀺𑀬𑁄 𑀆𑀧𑀚𑁆𑀚𑀢𑀺 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀬𑁄; 𑀏𑀓𑀸𑀬 𑀆𑀧𑀢𑁆𑀢𑀺𑀬𑀸 𑀦𑀺𑀩𑁆𑀩𑁂𑀫𑀢𑀺𑀓𑁄, 𑀏𑀓𑀸𑀬 𑀆𑀧𑀢𑁆𑀢𑀺𑀬𑀸 𑀯𑁂𑀫𑀢𑀺𑀓𑁄𑁇 𑀲𑁄 𑀲𑀁𑀖𑀁 𑀬𑀸𑀬 𑀆𑀧𑀢𑁆𑀢𑀺𑀬𑀸 𑀦𑀺𑀩𑁆𑀩𑁂𑀫𑀢𑀺𑀓𑁄, 𑀢𑀲𑁆𑀲𑀸 𑀆𑀧𑀢𑁆𑀢𑀺𑀬𑀸 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀬 𑀤𑁆𑀯𑁂𑀫𑀸𑀲𑀧𑀭𑀺𑀯𑀸𑀲𑀁 𑀬𑀸𑀘𑀢𑀺𑁇 𑀢𑀲𑁆𑀲 𑀲𑀁𑀖𑁄 𑀢𑀲𑁆𑀲𑀸 𑀆𑀧𑀢𑁆𑀢𑀺𑀬𑀸 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀬 𑀤𑁆𑀯𑁂𑀫𑀸𑀲𑀧𑀭𑀺𑀯𑀸𑀲𑀁 𑀤𑁂𑀢𑀺𑁇 𑀲𑁄 𑀧𑀭𑀺𑀯𑀲𑀦𑁆𑀢𑁄 𑀇𑀢𑀭𑀺𑀲𑁆𑀲𑀸𑀧𑀺 𑀆𑀧𑀢𑁆𑀢𑀺𑀬𑀸 𑀦𑀺𑀩𑁆𑀩𑁂𑀫𑀢𑀺𑀓𑁄 𑀳𑁄𑀢𑀺𑁇 𑀢𑀲𑁆𑀲 𑀏𑀯𑀁 𑀳𑁄𑀢𑀺—  ‘𑀅𑀳𑀁 𑀔𑁄 𑀤𑁆𑀯𑁂 𑀲𑀁𑀖𑀸𑀤𑀺𑀲𑁂𑀲𑀸 𑀆𑀧𑀢𑁆𑀢𑀺𑀬𑁄 𑀆𑀧𑀚𑁆𑀚𑀺𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀬𑁄; 𑀏𑀓𑀸𑀬 𑀆𑀧𑀢𑁆𑀢𑀺𑀬𑀸 𑀦𑀺𑀩𑁆𑀩𑁂𑀫𑀢𑀺𑀓𑁄, 𑀏𑀓𑀸𑀬 𑀆𑀧𑀢𑁆𑀢𑀺𑀬𑀸 𑀯𑁂𑀫𑀢𑀺𑀓𑁄𑁇 𑀲𑁄𑀳𑀁 𑀲𑀁𑀖𑀁 𑀬𑀸𑀬 𑀆𑀧𑀢𑁆𑀢𑀺𑀬𑀸 𑀦𑀺𑀩𑁆𑀩𑁂𑀫𑀢𑀺𑀓𑁄 𑀢𑀲𑁆𑀲𑀸 𑀆𑀧𑀢𑁆𑀢𑀺𑀬𑀸 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀬 𑀤𑁆𑀯𑁂𑀫𑀸𑀲𑀧𑀭𑀺𑀯𑀸𑀲𑀁 𑀬𑀸𑀘𑀺𑀁𑁇 𑀢𑀲𑁆𑀲 𑀫𑁂 𑀲𑀁𑀖𑁄 𑀢𑀲𑁆𑀲𑀸 𑀆𑀧𑀢𑁆𑀢𑀺𑀬𑀸 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀬 𑀤𑁆𑀯𑁂𑀫𑀸𑀲𑀧𑀭𑀺𑀯𑀸𑀲𑀁 𑀅𑀤𑀸𑀲𑀺𑁇 𑀲𑁄𑀳𑀁 𑀧𑀭𑀺𑀯𑀲𑀦𑁆𑀢𑁄 𑀇𑀢𑀭𑀺𑀲𑁆𑀲𑀸𑀧𑀺 𑀆𑀧𑀢𑁆𑀢𑀺𑀬𑀸 𑀦𑀺𑀩𑁆𑀩𑁂𑀫𑀢𑀺𑀓𑁄𑁇 𑀬𑀦𑁆𑀦𑀽𑀦𑀸𑀳𑀁 𑀲𑀁𑀖𑀁 𑀇𑀢𑀭𑀺𑀲𑁆𑀲𑀸𑀧𑀺 𑀆𑀧𑀢𑁆𑀢𑀺𑀬𑀸 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀬 𑀤𑁆𑀯𑁂𑀫𑀸𑀲𑀧𑀭𑀺𑀯𑀸𑀲𑀁 𑀬𑀸𑀘𑁂𑀬𑁆𑀬𑀦𑁆’𑀢𑀺𑁇 𑀲𑁄 𑀲𑀁𑀖𑀁 𑀇𑀢𑀭𑀺𑀲𑁆𑀲𑀸𑀧𑀺 𑀆𑀧𑀢𑁆𑀢𑀺𑀬𑀸 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀬 𑀤𑁆𑀯𑁂𑀫𑀸𑀲𑀧𑀭𑀺𑀯𑀸𑀲𑀁 𑀬𑀸𑀘𑀢𑀺𑁇 𑀢𑀲𑁆𑀲 𑀲𑀁𑀖𑁄 𑀇𑀢𑀭𑀺𑀲𑁆𑀲𑀸𑀧𑀺 𑀆𑀧𑀢𑁆𑀢𑀺𑀬𑀸 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀬 𑀤𑁆𑀯𑁂𑀫𑀸𑀲𑀧𑀭𑀺𑀯𑀸𑀲𑀁 𑀤𑁂𑀢𑀺𑁇 𑀢𑁂𑀦, 𑀪𑀺𑀓𑁆𑀔𑀯𑁂, 𑀪𑀺𑀓𑁆𑀔𑀼𑀦𑀸 𑀢𑀤𑀼𑀧𑀸𑀤𑀸𑀬 𑀤𑁆𑀯𑁂 𑀫𑀸𑀲𑀸 𑀧𑀭𑀺𑀯𑀲𑀺𑀢𑀩𑁆𑀩𑀸𑁇

(144.)

639\. 𑀇𑀥 𑀧𑀦, 𑀪𑀺𑀓𑁆𑀔𑀯𑁂, 𑀪𑀺𑀓𑁆𑀔𑀼 𑀤𑁆𑀯𑁂 𑀲𑀁𑀖𑀸𑀤𑀺𑀲𑁂𑀲𑀸 𑀆𑀧𑀢𑁆𑀢𑀺𑀬𑁄 𑀆𑀧𑀚𑁆𑀚𑀢𑀺 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀬𑁄; 𑀏𑀓𑀸 𑀆𑀧𑀢𑁆𑀢𑀺 𑀚𑀸𑀦𑀧𑁆𑀧𑀝𑀺𑀘𑁆𑀙𑀦𑁆𑀦𑀸, 𑀏𑀓𑀸 𑀆𑀧𑀢𑁆𑀢𑀺 𑀅𑀚𑀸𑀦𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑁇 𑀲𑁄 𑀲𑀁𑀖𑀁 𑀢𑀸𑀲𑀁 𑀆𑀧𑀢𑁆𑀢𑀻𑀦𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀦𑀁 𑀤𑁆𑀯𑁂𑀫𑀸𑀲𑀧𑀭𑀺𑀯𑀸𑀲𑀁 𑀬𑀸𑀘𑀢𑀺𑁇 𑀢𑀲𑁆𑀲 𑀲𑀁𑀖𑁄 𑀢𑀸𑀲𑀁 𑀆𑀧𑀢𑁆𑀢𑀻𑀦𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀦𑀁 𑀤𑁆𑀯𑁂𑀫𑀸𑀲𑀧𑀭𑀺𑀯𑀸𑀲𑀁 𑀤𑁂𑀢𑀺𑁇 𑀢𑀲𑁆𑀲 𑀧𑀭𑀺𑀯𑀲𑀦𑁆𑀢𑀲𑁆𑀲 𑀅𑀜𑁆𑀜𑁄 𑀪𑀺𑀓𑁆𑀔𑀼 𑀆𑀕𑀘𑁆𑀙𑀢𑀺 𑀩𑀳𑀼𑀲𑁆𑀲𑀼𑀢𑁄 𑀆𑀕𑀢𑀸𑀕𑀫𑁄 𑀥𑀫𑁆𑀫𑀥𑀭𑁄 𑀯𑀺𑀦𑀬𑀥𑀭𑁄 𑀫𑀸𑀢𑀺𑀓𑀸𑀥𑀭𑁄 𑀧𑀡𑁆𑀟𑀺𑀢𑁄 𑀯𑀺𑀬𑀢𑁆𑀢𑁄 𑀫𑁂𑀥𑀸𑀯𑀻 𑀮𑀚𑁆𑀚𑀻 𑀓𑀼𑀓𑁆𑀓𑀼𑀘𑁆𑀘𑀓𑁄 𑀲𑀺𑀓𑁆𑀔𑀸𑀓𑀸𑀫𑁄𑁇 𑀲𑁄 𑀏𑀯𑀁 𑀯𑀤𑁂𑀢𑀺—  ‘𑀓𑀺𑀁 𑀅𑀬𑀁, 𑀆𑀯𑀼𑀲𑁄, 𑀪𑀺𑀓𑁆𑀔𑀼 𑀆𑀧𑀦𑁆𑀦𑁄? 𑀓𑀺𑀲𑁆𑀲𑀸𑀬𑀁 𑀪𑀺𑀓𑁆𑀔𑀼 𑀧𑀭𑀺𑀯𑀲𑀢𑀻’𑀢𑀺? 𑀢𑁂 𑀏𑀯𑀁 𑀯𑀤𑁂𑀦𑁆𑀢𑀺—  ‘𑀅𑀬𑀁, 𑀆𑀯𑀼𑀲𑁄, 𑀪𑀺𑀓𑁆𑀔𑀼 𑀤𑁆𑀯𑁂 𑀲𑀁𑀖𑀸𑀤𑀺𑀲𑁂𑀲𑀸 𑀆𑀧𑀢𑁆𑀢𑀺𑀬𑁄 𑀆𑀧𑀚𑁆𑀚𑀺 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀬𑁄; 𑀏𑀓𑀸 𑀆𑀧𑀢𑁆𑀢𑀺 𑀚𑀸𑀦𑀧𑁆𑀧𑀝𑀺𑀘𑁆𑀙𑀦𑁆𑀦𑀸, 𑀏𑀓𑀸 𑀆𑀧𑀢𑁆𑀢𑀺 𑀅𑀚𑀸𑀦𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑁇 𑀲𑁄 𑀲𑀁𑀖𑀁 𑀢𑀸𑀲𑀁 𑀆𑀧𑀢𑁆𑀢𑀻𑀦𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀦𑀁 𑀤𑁆𑀯𑁂𑀫𑀸𑀲𑀧𑀭𑀺𑀯𑀸𑀲𑀁 𑀬𑀸𑀘𑀢𑀺𑁇 𑀢𑀲𑁆𑀲 𑀲𑀁𑀖𑁄 𑀢𑀸𑀲𑀁 𑀆𑀧𑀢𑁆𑀢𑀻𑀦𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀦𑀁 𑀤𑁆𑀯𑁂𑀫𑀸𑀲𑀧𑀭𑀺𑀯𑀸𑀲𑀁 𑀅𑀤𑀸𑀲𑀺𑁇 𑀢𑀸𑀬𑁄 𑀅𑀬𑀁, 𑀆𑀯𑀼𑀲𑁄, 𑀪𑀺𑀓𑁆𑀔𑀼 𑀆𑀧𑀦𑁆𑀦𑁄, 𑀢𑀸𑀲𑀸𑀬𑀁 𑀪𑀺𑀓𑁆𑀔𑀼 𑀧𑀭𑀺𑀯𑀲𑀢𑀻’𑀢𑀺𑁇 𑀲𑁄 𑀏𑀯𑀁 𑀯𑀤𑁂𑀢𑀺—  ‘𑀬𑀸𑀬𑀁, 𑀆𑀯𑀼𑀲𑁄, 𑀆𑀧𑀢𑁆𑀢𑀺 𑀚𑀸𑀦𑀧𑁆𑀧𑀝𑀺𑀘𑁆𑀙𑀦𑁆𑀦𑀸, 𑀥𑀫𑁆𑀫𑀺𑀓𑀁 𑀢𑀲𑁆𑀲𑀸 𑀆𑀧𑀢𑁆𑀢𑀺𑀬𑀸 𑀧𑀭𑀺𑀯𑀸𑀲𑀤𑀸𑀦𑀁; 𑀥𑀫𑁆𑀫𑀢𑁆𑀢𑀸 𑀭𑀼𑀳𑀢𑀺𑁇 𑀬𑀸 𑀘 𑀔𑁆𑀯𑀸𑀬𑀁, 𑀆𑀯𑀼𑀲𑁄, 𑀆𑀧𑀢𑁆𑀢𑀺 𑀅𑀚𑀸𑀦𑀧𑁆𑀧𑀝𑀺𑀘𑁆𑀙𑀦𑁆𑀦𑀸, 𑀅𑀥𑀫𑁆𑀫𑀺𑀓𑀁 𑀢𑀲𑁆𑀲𑀸 𑀆𑀧𑀢𑁆𑀢𑀺𑀬𑀸 𑀧𑀭𑀺𑀯𑀸𑀲𑀤𑀸𑀦𑀁; 𑀅𑀥𑀫𑁆𑀫𑀢𑁆𑀢𑀸 𑀦 𑀭𑀼𑀳𑀢𑀺𑁇 𑀏𑀓𑀺𑀲𑁆𑀲𑀸, 𑀆𑀯𑀼𑀲𑁄, 𑀆𑀧𑀢𑁆𑀢𑀺𑀬𑀸 𑀪𑀺𑀓𑁆𑀔𑀼 𑀫𑀸𑀦𑀢𑁆𑀢𑀸𑀭𑀳𑁄’𑀢𑀺𑁇

(145.)

640\. 𑀇𑀥 𑀧𑀦, 𑀪𑀺𑀓𑁆𑀔𑀯𑁂, 𑀪𑀺𑀓𑁆𑀔𑀼 𑀤𑁆𑀯𑁂 𑀲𑀁𑀖𑀸𑀤𑀺𑀲𑁂𑀲𑀸 𑀆𑀧𑀢𑁆𑀢𑀺𑀬𑁄 𑀆𑀧𑀚𑁆𑀚𑀢𑀺 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀬𑁄; 𑀏𑀓𑀸 𑀆𑀧𑀢𑁆𑀢𑀺 𑀲𑀭𑀫𑀸𑀦𑀧𑁆𑀧𑀝𑀺𑀘𑁆𑀙𑀦𑁆𑀦𑀸, 𑀏𑀓𑀸 𑀆𑀧𑀢𑁆𑀢𑀺 𑀅𑀲𑁆𑀲𑀭𑀫𑀸𑀦𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑁇 𑀲𑁄 𑀲𑀁𑀖𑀁 𑀢𑀸𑀲𑀁 𑀆𑀧𑀢𑁆𑀢𑀻𑀦𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀦𑀁 𑀤𑁆𑀯𑁂𑀫𑀸𑀲𑀧𑀭𑀺𑀯𑀸𑀲𑀁 𑀬𑀸𑀘𑀢𑀺𑁇 𑀢𑀲𑁆𑀲 𑀲𑀁𑀖𑁄 𑀢𑀸𑀲𑀁 𑀆𑀧𑀢𑁆𑀢𑀻𑀦𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀦𑀁 𑀤𑁆𑀯𑁂𑀫𑀸𑀲𑀧𑀭𑀺𑀯𑀸𑀲𑀁 𑀤𑁂𑀢𑀺𑁇 𑀢𑀲𑁆𑀲 𑀧𑀭𑀺𑀯𑀲𑀦𑁆𑀢𑀲𑁆𑀲 𑀅𑀜𑁆𑀜𑁄 𑀪𑀺𑀓𑁆𑀔𑀼 𑀆𑀕𑀘𑁆𑀙𑀢𑀺 𑀩𑀳𑀼𑀲𑁆𑀲𑀼𑀢𑁄 𑀆𑀕𑀢𑀸𑀕𑀫𑁄 𑀥𑀫𑁆𑀫𑀥𑀭𑁄 𑀯𑀺𑀦𑀬𑀥𑀭𑁄 𑀫𑀸𑀢𑀺𑀓𑀸𑀥𑀭𑁄 𑀧𑀡𑁆𑀟𑀺𑀢𑁄 𑀯𑀺𑀬𑀢𑁆𑀢𑁄 𑀫𑁂𑀥𑀸𑀯𑀻 𑀮𑀚𑁆𑀚𑀻 𑀓𑀼𑀓𑁆𑀓𑀼𑀘𑁆𑀘𑀓𑁄 𑀲𑀺𑀓𑁆𑀔𑀸𑀓𑀸𑀫𑁄𑁇 𑀲𑁄 𑀏𑀯𑀁 𑀯𑀤𑁂𑀢𑀺—  ‘𑀓𑀺𑀁 𑀅𑀬𑀁, 𑀆𑀯𑀼𑀲𑁄, 𑀪𑀺𑀓𑁆𑀔𑀼 𑀆𑀧𑀦𑁆𑀦𑁄? 𑀓𑀺𑀲𑁆𑀲𑀸𑀬𑀁 𑀪𑀺𑀓𑁆𑀔𑀼 𑀧𑀭𑀺𑀯𑀲𑀢𑀻’𑀢𑀺? 𑀢𑁂 𑀏𑀯𑀁 𑀯𑀤𑁂𑀦𑁆𑀢𑀺—  ‘𑀅𑀬𑀁, 𑀆𑀯𑀼𑀲𑁄, 𑀪𑀺𑀓𑁆𑀔𑀼 𑀤𑁆𑀯𑁂 𑀲𑀁𑀖𑀸𑀤𑀺𑀲𑁂𑀲𑀸 𑀆𑀧𑀢𑁆𑀢𑀺𑀬𑁄 𑀆𑀧𑀚𑁆𑀚𑀺 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀬𑁄; 𑀏𑀓𑀸 𑀆𑀧𑀢𑁆𑀢𑀺 𑀲𑀭𑀫𑀸𑀦𑀧𑁆𑀧𑀝𑀺𑀘𑁆𑀙𑀦𑁆𑀦𑀸, 𑀏𑀓𑀸 𑀆𑀧𑀢𑁆𑀢𑀺 𑀅𑀲𑁆𑀲𑀭𑀫𑀸𑀦𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑁇 𑀲𑁄 𑀲𑀁𑀖𑀁 𑀢𑀸𑀲𑀁 𑀆𑀧𑀢𑁆𑀢𑀻𑀦𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀦𑀁 𑀤𑁆𑀯𑁂𑀫𑀸𑀲𑀧𑀭𑀺𑀯𑀸𑀲𑀁 𑀬𑀸𑀘𑀺𑁇 𑀢𑀲𑁆𑀲 𑀲𑀁𑀖𑁄 𑀢𑀸𑀲𑀁 𑀆𑀧𑀢𑁆𑀢𑀻𑀦𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀦𑀁 𑀤𑁆𑀯𑁂𑀫𑀸𑀲𑀧𑀭𑀺𑀯𑀸𑀲𑀁 𑀅𑀤𑀸𑀲𑀺𑁇 𑀢𑀸𑀬𑁄 𑀅𑀬𑀁, 𑀆𑀯𑀼𑀲𑁄, 𑀪𑀺𑀓𑁆𑀔𑀼 𑀆𑀧𑀦𑁆𑀦𑁄; 𑀢𑀸𑀲𑀸𑀬𑀁 𑀪𑀺𑀓𑁆𑀔𑀼 𑀧𑀭𑀺𑀯𑀲𑀢𑀻’𑀢𑀺𑁇 𑀲𑁄 𑀏𑀯𑀁 𑀯𑀤𑁂𑀢𑀺—  ‘𑀬𑀸𑀬𑀁, 𑀆𑀯𑀼𑀲𑁄, 𑀆𑀧𑀢𑁆𑀢𑀺 𑀲𑀭𑀫𑀸𑀦𑀧𑁆𑀧𑀝𑀺𑀘𑁆𑀙𑀦𑁆𑀦𑀸 𑀥𑀫𑁆𑀫𑀺𑀓𑀁 𑀢𑀲𑁆𑀲𑀸 𑀆𑀧𑀢𑁆𑀢𑀺𑀬𑀸 𑀧𑀭𑀺𑀯𑀸𑀲𑀤𑀸𑀦𑀁; 𑀥𑀫𑁆𑀫𑀢𑁆𑀢𑀸 𑀭𑀼𑀳𑀢𑀺𑁇 𑀬𑀸 𑀘 𑀔𑁆𑀯𑀸𑀬𑀁, 𑀆𑀯𑀼𑀲𑁄, 𑀆𑀧𑀢𑁆𑀢𑀺 𑀅𑀲𑁆𑀲𑀭𑀫𑀸𑀦𑀧𑁆𑀧𑀝𑀺𑀘𑁆𑀙𑀦𑁆𑀦𑀸, 𑀅𑀥𑀫𑁆𑀫𑀺𑀓𑀁 𑀢𑀲𑁆𑀲𑀸 𑀆𑀧𑀢𑁆𑀢𑀺𑀬𑀸 𑀧𑀭𑀺𑀯𑀸𑀲𑀤𑀸𑀦𑀁; 𑀅𑀥𑀫𑁆𑀫𑀢𑁆𑀢𑀸 𑀦 𑀭𑀼𑀳𑀢𑀺𑁇 𑀏𑀓𑀺𑀲𑁆𑀲𑀸, 𑀆𑀯𑀼𑀲𑁄, 𑀆𑀧𑀢𑁆𑀢𑀺𑀬𑀸 𑀪𑀺𑀓𑁆𑀔𑀼 𑀫𑀸𑀦𑀢𑁆𑀢𑀸𑀭𑀳𑁄’𑀢𑀺𑁇

(146.)

641\. 𑀇𑀥 𑀧𑀦, 𑀪𑀺𑀓𑁆𑀔𑀯𑁂, 𑀪𑀺𑀓𑁆𑀔𑀼 𑀤𑁆𑀯𑁂 𑀲𑀁𑀖𑀸𑀤𑀺𑀲𑁂𑀲𑀸 𑀆𑀧𑀢𑁆𑀢𑀺𑀬𑁄 𑀆𑀧𑀚𑁆𑀚𑀢𑀺 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀬𑁄; 𑀏𑀓𑀸 𑀆𑀧𑀢𑁆𑀢𑀺 𑀦𑀺𑀩𑁆𑀩𑁂𑀫𑀢𑀺𑀓𑀧𑁆𑀧𑀝𑀺𑀘𑁆𑀙𑀦𑁆𑀦𑀸, 𑀏𑀓𑀸 𑀆𑀧𑀢𑁆𑀢𑀺 𑀯𑁂𑀫𑀢𑀺𑀓𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑁇 𑀲𑁄 𑀲𑀁𑀖𑀁 𑀢𑀸𑀲𑀁 𑀆𑀧𑀢𑁆𑀢𑀻𑀦𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀦𑀁 𑀤𑁆𑀯𑁂𑀫𑀸𑀲𑀧𑀭𑀺𑀯𑀸𑀲𑀁 𑀬𑀸𑀘𑀢𑀺𑁇 𑀢𑀲𑁆𑀲 𑀲𑀁𑀖𑁄 𑀢𑀸𑀲𑀁 𑀆𑀧𑀢𑁆𑀢𑀻𑀦𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀦𑀁 𑀤𑁆𑀯𑁂𑀫𑀸𑀲𑀧𑀭𑀺𑀯𑀸𑀲𑀁 𑀤𑁂𑀢𑀺𑁇 𑀢𑀲𑁆𑀲 𑀧𑀭𑀺𑀯𑀲𑀦𑁆𑀢𑀲𑁆𑀲 𑀅𑀜𑁆𑀜𑁄 𑀪𑀺𑀓𑁆𑀔𑀼 𑀆𑀕𑀘𑁆𑀙𑀢𑀺 𑀩𑀳𑀼𑀲𑁆𑀲𑀼𑀢𑁄 𑀆𑀕𑀢𑀸𑀕𑀫𑁄 𑀥𑀫𑁆𑀫𑀥𑀭𑁄 𑀯𑀺𑀦𑀬𑀥𑀭𑁄 𑀫𑀸𑀢𑀺𑀓𑀸𑀥𑀭𑁄 𑀧𑀡𑁆𑀟𑀺𑀢𑁄 𑀯𑀺𑀬𑀢𑁆𑀢𑁄 𑀫𑁂𑀥𑀸𑀯𑀻 𑀮𑀚𑁆𑀚𑀻 𑀓𑀼𑀓𑁆𑀓𑀼𑀘𑁆𑀘𑀓𑁄 𑀲𑀺𑀓𑁆𑀔𑀸𑀓𑀸𑀫𑁄𑁇 𑀲𑁄 𑀏𑀯𑀁 𑀯𑀤𑁂𑀢𑀺—  ‘𑀓𑀺𑀁 𑀅𑀬𑀁, 𑀆𑀯𑀼𑀲𑁄, 𑀪𑀺𑀓𑁆𑀔𑀼 𑀆𑀧𑀦𑁆𑀦𑁄? 𑀓𑀺𑀲𑁆𑀲𑀸𑀬𑀁 𑀪𑀺𑀓𑁆𑀔𑀼 𑀧𑀭𑀺𑀯𑀲𑀢𑀻’𑀢𑀺? 𑀢𑁂 𑀏𑀯𑀁 𑀯𑀤𑁂𑀦𑁆𑀢𑀺—  ‘𑀅𑀬𑀁, 𑀆𑀯𑀼𑀲𑁄, 𑀪𑀺𑀓𑁆𑀔𑀼 𑀤𑁆𑀯𑁂 𑀲𑀁𑀖𑀸𑀤𑀺𑀲𑁂𑀲𑀸 𑀆𑀧𑀢𑁆𑀢𑀺𑀬𑁄 𑀆𑀧𑀚𑁆𑀚𑀺 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀬𑁄; 𑀏𑀓𑀸 𑀆𑀧𑀢𑁆𑀢𑀺 𑀦𑀺𑀩𑁆𑀩𑁂𑀫𑀢𑀺𑀓𑀧𑁆𑀧𑀝𑀺𑀘𑁆𑀙𑀦𑁆𑀦𑀸, 𑀏𑀓𑀸 𑀆𑀧𑀢𑁆𑀢𑀺 𑀯𑁂𑀫𑀢𑀺𑀓𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑁇 𑀲𑁄 𑀲𑀁𑀖𑀁 𑀢𑀸𑀲𑀁 𑀆𑀧𑀢𑁆𑀢𑀻𑀦𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀦𑀁 𑀤𑁆𑀯𑁂𑀫𑀸𑀲𑀧𑀭𑀺𑀯𑀸𑀲𑀁 𑀬𑀸𑀘𑀺𑁇 𑀢𑀲𑁆𑀲 𑀲𑀁𑀖𑁄 𑀢𑀸𑀲𑀁 𑀆𑀧𑀢𑁆𑀢𑀻𑀦𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀦𑀁 𑀤𑁆𑀯𑁂𑀫𑀸𑀲𑀧𑀭𑀺𑀯𑀸𑀲𑀁 𑀅𑀤𑀸𑀲𑀺𑁇 𑀢𑀸𑀬𑁄 𑀅𑀬𑀁, 𑀆𑀯𑀼𑀲𑁄, 𑀪𑀺𑀓𑁆𑀔𑀼 𑀆𑀧𑀦𑁆𑀦𑁄; 𑀢𑀸𑀲𑀸𑀬𑀁 𑀪𑀺𑀓𑁆𑀔𑀼 𑀧𑀭𑀺𑀯𑀲𑀢𑀻’𑀢𑀺𑁇 𑀲𑁄 𑀏𑀯𑀁 𑀯𑀤𑁂𑀢𑀺—  ‘𑀬𑀸𑀬𑀁, 𑀆𑀯𑀼𑀲𑁄, 𑀆𑀧𑀢𑁆𑀢𑀺 𑀦𑀺𑀩𑁆𑀩𑁂𑀫𑀢𑀺𑀓𑀧𑁆𑀧𑀝𑀺𑀘𑁆𑀙𑀦𑁆𑀦𑀸, 𑀥𑀫𑁆𑀫𑀺𑀓𑀁 𑀢𑀲𑁆𑀲𑀸 𑀆𑀧𑀢𑁆𑀢𑀺𑀬𑀸 𑀧𑀭𑀺𑀯𑀸𑀲𑀤𑀸𑀦𑀁; 𑀥𑀫𑁆𑀫𑀢𑁆𑀢𑀸 𑀭𑀼𑀳𑀢𑀺𑁇 𑀬𑀸 𑀘 𑀔𑁆𑀯𑀸𑀬𑀁, 𑀆𑀯𑀼𑀲𑁄, 𑀆𑀧𑀢𑁆𑀢𑀺 𑀯𑁂𑀫𑀢𑀺𑀓𑀧𑁆𑀧𑀝𑀺𑀘𑁆𑀙𑀦𑁆𑀦𑀸 𑀅𑀥𑀫𑁆𑀫𑀺𑀓𑀁 𑀢𑀲𑁆𑀲𑀸 𑀆𑀧𑀢𑁆𑀢𑀺𑀬𑀸 𑀧𑀭𑀺𑀯𑀸𑀲𑀤𑀸𑀦𑀁; 𑀅𑀥𑀫𑁆𑀫𑀢𑁆𑀢𑀸 𑀦 𑀭𑀼𑀳𑀢𑀺𑁇 𑀏𑀓𑀺𑀲𑁆𑀲𑀸, 𑀆𑀯𑀼𑀲𑁄, 𑀆𑀧𑀢𑁆𑀢𑀺𑀬𑀸 𑀪𑀺𑀓𑁆𑀔𑀼 𑀫𑀸𑀦𑀢𑁆𑀢𑀸𑀭𑀳𑁄’”𑀢𑀺𑁇

(147.)

642\. 𑀢𑁂𑀦 𑀔𑁄 𑀧𑀦 𑀲𑀫𑀬𑁂𑀦 𑀅𑀜𑁆𑀜𑀢𑀭𑁄 𑀪𑀺𑀓𑁆𑀔𑀼 𑀤𑁆𑀯𑁂 𑀲𑀁𑀖𑀸𑀤𑀺𑀲𑁂𑀲𑀸 𑀆𑀧𑀢𑁆𑀢𑀺𑀬𑁄 𑀆𑀧𑀦𑁆𑀦𑁄 𑀳𑁄𑀢𑀺 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀬𑁄𑁇 𑀢𑀲𑁆𑀲 𑀏𑀢𑀤𑀳𑁄𑀲𑀺—  “𑀅𑀳𑀁 𑀔𑁄 𑀤𑁆𑀯𑁂 𑀲𑀁𑀖𑀸𑀤𑀺𑀲𑁂𑀲𑀸 𑀆𑀧𑀢𑁆𑀢𑀺𑀬𑁄 𑀆𑀧𑀚𑁆𑀚𑀺𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀬𑁄𑁇 𑀬𑀦𑁆𑀦𑀽𑀦𑀸𑀳𑀁 𑀲𑀁𑀖𑀁 𑀤𑁆𑀯𑀺𑀦𑁆𑀦𑀁 𑀆𑀧𑀢𑁆𑀢𑀻𑀦𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀦𑀁 𑀏𑀓𑀫𑀸𑀲𑀧𑀭𑀺𑀯𑀸𑀲𑀁 𑀬𑀸𑀘𑁂𑀬𑁆𑀬𑀦𑁆”𑀢𑀺𑁇 𑀲𑁄 𑀲𑀁𑀖𑀁 𑀤𑁆𑀯𑀺𑀦𑁆𑀦𑀁 𑀆𑀧𑀢𑁆𑀢𑀻𑀦𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀦𑀁 𑀏𑀓𑀫𑀸𑀲𑀧𑀭𑀺𑀯𑀸𑀲𑀁 𑀬𑀸𑀘𑀺𑁇 𑀢𑀲𑁆𑀲 𑀲𑀁𑀖𑁄 𑀤𑁆𑀯𑀺𑀦𑁆𑀦𑀁 𑀆𑀧𑀢𑁆𑀢𑀻𑀦𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀦𑀁 𑀏𑀓𑀫𑀸𑀲𑀧𑀭𑀺𑀯𑀸𑀲𑀁 𑀅𑀤𑀸𑀲𑀺𑁇 𑀢𑀲𑁆𑀲 𑀧𑀭𑀺𑀯𑀲𑀦𑁆𑀢𑀲𑁆𑀲 𑀮𑀚𑁆𑀚𑀻𑀥𑀫𑁆𑀫𑁄 𑀑𑀓𑁆𑀓𑀫𑀺—  “𑀅𑀳𑀁 𑀔𑁄 𑀤𑁆𑀯𑁂 𑀲𑀁𑀖𑀸𑀤𑀺𑀲𑁂𑀲𑀸 𑀆𑀧𑀢𑁆𑀢𑀺𑀬𑁄 𑀆𑀧𑀚𑁆𑀚𑀺𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀬𑁄𑁇 𑀢𑀲𑁆𑀲 𑀫𑁂 𑀏𑀢𑀤𑀳𑁄𑀲𑀺—  ‘𑀅𑀳𑀁 𑀔𑁄 𑀤𑁆𑀯𑁂 𑀲𑀁𑀖𑀸𑀤𑀺𑀲𑁂𑀲𑀸 𑀆𑀧𑀢𑁆𑀢𑀺𑀬𑁄 𑀆𑀧𑀚𑁆𑀚𑀺𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀬𑁄𑁇 𑀬𑀦𑁆𑀦𑀽𑀦𑀸𑀳𑀁 𑀲𑀁𑀖𑀁 𑀤𑁆𑀯𑀺𑀦𑁆𑀦𑀁 𑀆𑀧𑀢𑁆𑀢𑀻𑀦𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀦𑀁 𑀏𑀓𑀫𑀸𑀲𑀧𑀭𑀺𑀯𑀸𑀲𑀁 𑀬𑀸𑀘𑁂𑀬𑁆𑀬𑀦𑁆’𑀢𑀺𑁇 𑀲𑁄𑀳𑀁 𑀲𑀁𑀖𑀁 𑀤𑁆𑀯𑀺𑀦𑁆𑀦𑀁 𑀆𑀧𑀢𑁆𑀢𑀻𑀦𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀦𑀁 𑀏𑀓𑀫𑀸𑀲𑀧𑀭𑀺𑀯𑀸𑀲𑀁 𑀬𑀸𑀘𑀺𑀁𑁇 𑀢𑀲𑁆𑀲 𑀫𑁂 𑀲𑀁𑀖𑁄 𑀤𑁆𑀯𑀺𑀦𑁆𑀦𑀁 𑀆𑀧𑀢𑁆𑀢𑀻𑀦𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀦𑀁 𑀏𑀓𑀫𑀸𑀲𑀧𑀭𑀺𑀯𑀸𑀲𑀁 𑀅𑀤𑀸𑀲𑀺𑁇 𑀢𑀲𑁆𑀲 𑀫𑁂 𑀧𑀭𑀺𑀯𑀲𑀦𑁆𑀢𑀲𑁆𑀲 𑀮𑀚𑁆𑀚𑀻𑀥𑀫𑁆𑀫𑁄 𑀑𑀓𑁆𑀓𑀫𑀺𑁇 𑀬𑀦𑁆𑀦𑀽𑀦𑀸𑀳𑀁 𑀲𑀁𑀖𑀁 𑀤𑁆𑀯𑀺𑀦𑁆𑀦𑀁 𑀆𑀧𑀢𑁆𑀢𑀻𑀦𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀦𑀁 𑀇𑀢𑀭𑀫𑁆𑀧𑀺 𑀫𑀸𑀲𑀁 𑀧𑀭𑀺𑀯𑀸𑀲𑀁 𑀬𑀸𑀘𑁂𑀬𑁆𑀬𑀦𑁆”𑀢𑀺𑁇

643\. 𑀲𑁄 𑀪𑀺𑀓𑁆𑀔𑀽𑀦𑀁 𑀆𑀭𑁄𑀘𑁂𑀲𑀺—  “𑀅𑀳𑀁 𑀔𑁄, 𑀆𑀯𑀼𑀲𑁄, 𑀤𑁆𑀯𑁂 𑀲𑀁𑀖𑀸𑀤𑀺𑀲𑁂𑀲𑀸 𑀆𑀧𑀢𑁆𑀢𑀺𑀬𑁄 𑀆𑀧𑀚𑁆𑀚𑀺𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀬𑁄𑁇 𑀢𑀲𑁆𑀲 𑀫𑁂 𑀏𑀢𑀤𑀳𑁄𑀲𑀺—  ‘𑀅𑀳𑀁 𑀔𑁄 𑀤𑁆𑀯𑁂 𑀲𑀁𑀖𑀸𑀤𑀺𑀲𑁂𑀲𑀸 𑀆𑀧𑀢𑁆𑀢𑀺𑀬𑁄 𑀆𑀧𑀚𑁆𑀚𑀺𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀬𑁄𑁇 𑀬𑀦𑁆𑀦𑀽𑀦𑀸𑀳𑀁 𑀲𑀁𑀖𑀁 𑀤𑁆𑀯𑀺𑀦𑁆𑀦𑀁 𑀆𑀧𑀢𑁆𑀢𑀻𑀦𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀦𑀁 𑀏𑀓𑀫𑀸𑀲𑀧𑀭𑀺𑀯𑀸𑀲𑀁 𑀬𑀸𑀘𑁂𑀬𑁆𑀬𑀦𑁆’𑀢𑀺𑁇 𑀲𑁄𑀳𑀁 𑀲𑀁𑀖𑀁 𑀤𑁆𑀯𑀺𑀦𑁆𑀦𑀁 𑀆𑀧𑀢𑁆𑀢𑀻𑀦𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀦𑀁 𑀏𑀓𑀫𑀸𑀲𑀧𑀭𑀺𑀯𑀸𑀲𑀁 𑀬𑀸𑀘𑀺𑀁𑁇 𑀢𑀲𑁆𑀲 𑀫𑁂 𑀲𑀁𑀖𑁄 𑀤𑁆𑀯𑀺𑀦𑁆𑀦𑀁 𑀆𑀧𑀢𑁆𑀢𑀻𑀦𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀦𑀁 𑀏𑀓𑀫𑀸𑀲𑀧𑀭𑀺𑀯𑀸𑀲𑀁 𑀅𑀤𑀸𑀲𑀺𑁇 𑀢𑀲𑁆𑀲 𑀫𑁂 𑀧𑀭𑀺𑀯𑀲𑀦𑁆𑀢𑀲𑁆𑀲 𑀮𑀚𑁆𑀚𑀻𑀥𑀫𑁆𑀫𑁄 𑀑𑀓𑁆𑀓𑀫𑀺—  ‘𑀅𑀳𑀁 𑀔𑁄 𑀤𑁆𑀯𑁂 𑀲𑀁𑀖𑀸𑀤𑀺𑀲𑁂𑀲𑀸 𑀆𑀧𑀢𑁆𑀢𑀺𑀬𑁄 𑀆𑀧𑀚𑁆𑀚𑀺𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀬𑁄𑁇 𑀢𑀲𑁆𑀲 𑀫𑁂 𑀏𑀢𑀤𑀳𑁄𑀲𑀺—  “𑀅𑀳𑀁 𑀔𑁄 𑀤𑁆𑀯𑁂 𑀲𑀁𑀖𑀸𑀤𑀺𑀲𑁂𑀲𑀸 𑀆𑀧𑀢𑁆𑀢𑀺𑀬𑁄 𑀆𑀧𑀚𑁆𑀚𑀺𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀬𑁄𑁇 𑀬𑀦𑁆𑀦𑀽𑀦𑀸𑀳𑀁 𑀲𑀁𑀖𑀁 𑀤𑁆𑀯𑀺𑀦𑁆𑀦𑀁 𑀆𑀧𑀢𑁆𑀢𑀻𑀦𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀦𑀁 𑀏𑀓𑀫𑀸𑀲𑀧𑀭𑀺𑀯𑀸𑀲𑀁 𑀬𑀸𑀘𑁂𑀬𑁆𑀬𑀦𑁆”’𑀢𑀺𑁇 𑀲𑁄𑀳𑀁 𑀲𑀁𑀖𑀁 𑀤𑁆𑀯𑀺𑀦𑁆𑀦𑀁 𑀆𑀧𑀢𑁆𑀢𑀻𑀦𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀦𑀁 𑀏𑀓𑀫𑀸𑀲𑀧𑀭𑀺𑀯𑀸𑀲𑀁 𑀬𑀸𑀘𑀺𑀁𑁇 𑀢𑀲𑁆𑀲 𑀫𑁂 𑀲𑀁𑀖𑁄 𑀤𑁆𑀯𑀺𑀦𑁆𑀦𑀁 𑀆𑀧𑀢𑁆𑀢𑀻𑀦𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀦𑀁 𑀏𑀓𑀫𑀸𑀲𑀧𑀭𑀺𑀯𑀸𑀲𑀁 𑀅𑀤𑀸𑀲𑀺𑁇 𑀢𑀲𑁆𑀲 𑀫𑁂 𑀧𑀭𑀺𑀯𑀲𑀦𑁆𑀢𑀲𑁆𑀲 𑀮𑀚𑁆𑀚𑀻𑀥𑀫𑁆𑀫𑁄 𑀑𑀓𑁆𑀓𑀫𑀺—  ‘𑀬𑀦𑁆𑀦𑀽𑀦𑀸𑀳𑀁 𑀲𑀁𑀖𑀁 𑀤𑁆𑀯𑀺𑀦𑁆𑀦𑀁 𑀆𑀧𑀢𑁆𑀢𑀻𑀦𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀦𑀁 𑀇𑀢𑀭𑀫𑁆𑀧𑀺 𑀫𑀸𑀲𑀁 𑀧𑀭𑀺𑀯𑀸𑀲𑀁 𑀬𑀸𑀘𑁂𑀬𑁆𑀬𑀦𑁆’𑀢𑀺𑁇 𑀓𑀣𑀁 𑀦𑀼 𑀔𑁄 𑀫𑀬𑀸 𑀧𑀝𑀺𑀧𑀚𑁆𑀚𑀺𑀢𑀩𑁆𑀩𑀦𑁆”𑀢𑀺? 𑀪𑀕𑀯𑀢𑁄 𑀏𑀢𑀫𑀢𑁆𑀣𑀁 𑀆𑀭𑁄𑀘𑁂𑀲𑀼𑀁𑁇 “𑀢𑁂𑀦 𑀳𑀺, 𑀪𑀺𑀓𑁆𑀔𑀯𑁂, 𑀲𑀁𑀖𑁄 𑀢𑀲𑁆𑀲 𑀪𑀺𑀓𑁆𑀔𑀼𑀦𑁄 𑀤𑁆𑀯𑀺𑀦𑁆𑀦𑀁 𑀆𑀧𑀢𑁆𑀢𑀻𑀦𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀦𑀁 𑀇𑀢𑀭𑀫𑁆𑀧𑀺 𑀫𑀸𑀲𑀁 𑀧𑀭𑀺𑀯𑀸𑀲𑀁 𑀤𑁂𑀢𑀼𑁇 𑀏𑀯𑀜𑁆𑀘 𑀧𑀦, 𑀪𑀺𑀓𑁆𑀔𑀯𑁂, 𑀤𑀸𑀢𑀩𑁆𑀩𑁄—

644\. 𑀢𑁂𑀦, 𑀪𑀺𑀓𑁆𑀔𑀯𑁂, 𑀪𑀺𑀓𑁆𑀔𑀼𑀦𑀸 𑀲𑀁𑀖𑀁 𑀉𑀧𑀲𑀗𑁆𑀓𑀫𑀺𑀢𑁆𑀯𑀸…𑀧𑁂…  𑀏𑀯𑀫𑀲𑁆𑀲 𑀯𑀘𑀦𑀻𑀬𑁄—  ‘𑀅𑀳𑀁, 𑀪𑀦𑁆𑀢𑁂, 𑀤𑁆𑀯𑁂 𑀲𑀁𑀖𑀸𑀤𑀺𑀲𑁂𑀲𑀸 𑀆𑀧𑀢𑁆𑀢𑀺𑀬𑁄 𑀆𑀧𑀚𑁆𑀚𑀺𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀬𑁄𑁇 𑀢𑀲𑁆𑀲 𑀫𑁂 𑀏𑀢𑀤𑀳𑁄𑀲𑀺—  “𑀅𑀳𑀁 𑀔𑁄 𑀤𑁆𑀯𑁂 𑀲𑀁𑀖𑀸𑀤𑀺𑀲𑁂𑀲𑀸 𑀆𑀧𑀢𑁆𑀢𑀺𑀬𑁄 𑀆𑀧𑀚𑁆𑀚𑀺𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀬𑁄𑁇 𑀬𑀦𑁆𑀦𑀽𑀦𑀸𑀳𑀁 𑀲𑀁𑀖𑀁 𑀤𑁆𑀯𑀺𑀦𑁆𑀦𑀁 𑀆𑀧𑀢𑁆𑀢𑀻𑀦𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀦𑀁 𑀏𑀓𑀫𑀸𑀲𑀧𑀭𑀺𑀯𑀸𑀲𑀁 𑀬𑀸𑀘𑁂𑀬𑁆𑀬𑀦𑁆”𑀢𑀺𑁇 𑀲𑁄𑀳𑀁 𑀲𑀁𑀖𑀁 𑀤𑁆𑀯𑀺𑀦𑁆𑀦𑀁 𑀆𑀧𑀢𑁆𑀢𑀻𑀦𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀦𑀁 𑀏𑀓𑀫𑀸𑀲𑀧𑀭𑀺𑀯𑀸𑀲𑀁 𑀬𑀸𑀘𑀺𑀁𑁇 𑀢𑀲𑁆𑀲 𑀫𑁂 𑀲𑀁𑀖𑁄 𑀤𑁆𑀯𑀺𑀦𑁆𑀦𑀁 𑀆𑀧𑀢𑁆𑀢𑀻𑀦𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀦𑀁 𑀏𑀓𑀫𑀸𑀲𑀧𑀭𑀺𑀯𑀸𑀲𑀁 𑀅𑀤𑀸𑀲𑀺𑁇 𑀢𑀲𑁆𑀲 𑀫𑁂 𑀧𑀭𑀺𑀯𑀲𑀦𑁆𑀢𑀲𑁆𑀲 𑀮𑀚𑁆𑀚𑀻𑀥𑀫𑁆𑀫𑁄 𑀑𑀓𑁆𑀓𑀫𑀺—  “𑀅𑀳𑀁 𑀔𑁄 𑀤𑁆𑀯𑁂 𑀲𑀁𑀖𑀸𑀤𑀺𑀲𑁂𑀲𑀸 𑀆𑀧𑀢𑁆𑀢𑀺𑀬𑁄 𑀆𑀧𑀚𑁆𑀚𑀺𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀬𑁄𑁇 𑀢𑀲𑁆𑀲 𑀫𑁂 𑀏𑀢𑀤𑀳𑁄𑀲𑀺—  𑀅𑀳𑀁 𑀔𑁄 𑀤𑁆𑀯𑁂 𑀲𑀁𑀖𑀸𑀤𑀺𑀲𑁂𑀲𑀸 𑀆𑀧𑀢𑁆𑀢𑀺𑀬𑁄 𑀆𑀧𑀚𑁆𑀚𑀺𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀬𑁄𑁇 𑀬𑀦𑁆𑀦𑀽𑀦𑀸𑀳𑀁 𑀲𑀁𑀖𑀁 𑀤𑁆𑀯𑀺𑀦𑁆𑀦𑀁 𑀆𑀧𑀢𑁆𑀢𑀻𑀦𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀦𑀁 𑀏𑀓𑀫𑀸𑀲𑀧𑀭𑀺𑀯𑀸𑀲𑀁 𑀬𑀸𑀘𑁂𑀬𑁆𑀬𑀦𑁆”𑀢𑀺𑁇 𑀲𑁄𑀳𑀁 𑀲𑀁𑀖𑀁 𑀤𑁆𑀯𑀺𑀦𑁆𑀦𑀁 𑀆𑀧𑀢𑁆𑀢𑀻𑀦𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀦𑀁 𑀏𑀓𑀫𑀸𑀲𑀧𑀭𑀺𑀯𑀸𑀲𑀁 𑀬𑀸𑀘𑀺𑀁𑁇 𑀢𑀲𑁆𑀲 𑀫𑁂 𑀲𑀁𑀖𑁄 𑀤𑁆𑀯𑀺𑀦𑁆𑀦𑀁 𑀆𑀧𑀢𑁆𑀢𑀻𑀦𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀦𑀁 𑀏𑀓𑀫𑀸𑀲𑀧𑀭𑀺𑀯𑀸𑀲𑀁 𑀅𑀤𑀸𑀲𑀺𑁇 𑀢𑀲𑁆𑀲 𑀫𑁂 𑀧𑀭𑀺𑀯𑀲𑀦𑁆𑀢𑀲𑁆𑀲 𑀮𑀚𑁆𑀚𑀻𑀥𑀫𑁆𑀫𑁄 𑀑𑀓𑁆𑀓𑀫𑀺—  “𑀬𑀦𑁆𑀦𑀽𑀦𑀸𑀳𑀁 𑀲𑀁𑀖𑀁 𑀤𑁆𑀯𑀺𑀦𑁆𑀦𑀁 𑀆𑀧𑀢𑁆𑀢𑀻𑀦𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀦𑀁 𑀇𑀢𑀭𑀫𑁆𑀧𑀺 𑀫𑀸𑀲𑀁 𑀧𑀭𑀺𑀯𑀸𑀲𑀁 𑀬𑀸𑀘𑁂𑀬𑁆𑀬𑀦𑁆”𑀢𑀺𑁇 𑀲𑁄𑀳𑀁, 𑀪𑀦𑁆𑀢𑁂, 𑀲𑀁𑀖𑀁 𑀤𑁆𑀯𑀺𑀦𑁆𑀦𑀁 𑀆𑀧𑀢𑁆𑀢𑀻𑀦𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀦𑀁 𑀇𑀢𑀭𑀫𑁆𑀧𑀺 𑀫𑀸𑀲𑀁 𑀧𑀭𑀺𑀯𑀸𑀲𑀁 𑀬𑀸𑀘𑀸𑀫𑀻’𑀢𑀺𑁇 𑀤𑀼𑀢𑀺𑀬𑀫𑁆𑀧𑀺 𑀬𑀸𑀘𑀺𑀢𑀩𑁆𑀩𑁄𑁇 𑀢𑀢𑀺𑀬𑀫𑁆𑀧𑀺 𑀬𑀸𑀘𑀺𑀢𑀩𑁆𑀩𑁄𑁇 𑀩𑁆𑀬𑀢𑁆𑀢𑁂𑀦 𑀪𑀺𑀓𑁆𑀔𑀼𑀦𑀸 𑀧𑀝𑀺𑀩𑀮𑁂𑀦 𑀲𑀁𑀖𑁄 𑀜𑀸𑀧𑁂𑀢𑀩𑁆𑀩𑁄—

(148.)

645\. ‘𑀲𑀼𑀡𑀸𑀢𑀼 𑀫𑁂, 𑀪𑀦𑁆𑀢𑁂, 𑀲𑀁𑀖𑁄𑁇 𑀅𑀬𑀁 𑀇𑀢𑁆𑀣𑀦𑁆𑀦𑀸𑀫𑁄 𑀪𑀺𑀓𑁆𑀔𑀼 𑀤𑁆𑀯𑁂 𑀲𑀁𑀖𑀸𑀤𑀺𑀲𑁂𑀲𑀸 𑀆𑀧𑀢𑁆𑀢𑀺𑀬𑁄 𑀆𑀧𑀚𑁆𑀚𑀺 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀬𑁄𑁇 𑀢𑀲𑁆𑀲 𑀏𑀢𑀤𑀳𑁄𑀲𑀺—  “𑀅𑀳𑀁 𑀔𑁄 𑀤𑁆𑀯𑁂 𑀲𑀁𑀖𑀸𑀤𑀺𑀲𑁂𑀲𑀸 𑀆𑀧𑀢𑁆𑀢𑀺𑀬𑁄 𑀆𑀧𑀚𑁆𑀚𑀺𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀬𑁄𑁇 𑀬𑀦𑁆𑀦𑀽𑀦𑀸𑀳𑀁 𑀲𑀁𑀖𑀁 𑀤𑁆𑀯𑀺𑀦𑁆𑀦𑀁 𑀆𑀧𑀢𑁆𑀢𑀻𑀦𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀦𑀁 𑀏𑀓𑀫𑀸𑀲𑀧𑀭𑀺𑀯𑀸𑀲𑀁 𑀬𑀸𑀘𑁂𑀬𑁆𑀬𑀦𑁆”𑀢𑀺𑁇 𑀲𑁄 𑀲𑀁𑀖𑀁 𑀤𑁆𑀯𑀺𑀦𑁆𑀦𑀁 𑀆𑀧𑀢𑁆𑀢𑀻𑀦𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀦𑀁 𑀏𑀓𑀫𑀸𑀲𑀧𑀭𑀺𑀯𑀸𑀲𑀁 𑀬𑀸𑀘𑀺𑁇 𑀢𑀲𑁆𑀲 𑀲𑀁𑀖𑁄 𑀤𑁆𑀯𑀺𑀦𑁆𑀦𑀁 𑀆𑀧𑀢𑁆𑀢𑀻𑀦𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀦𑀁 𑀏𑀓𑀫𑀸𑀲𑀧𑀭𑀺𑀯𑀸𑀲𑀁 𑀅𑀤𑀸𑀲𑀺𑁇 𑀢𑀲𑁆𑀲 𑀧𑀭𑀺𑀯𑀲𑀦𑁆𑀢𑀲𑁆𑀲 𑀮𑀚𑁆𑀚𑀻𑀥𑀫𑁆𑀫𑁄 𑀑𑀓𑁆𑀓𑀫𑀺—  “𑀅𑀳𑀁 𑀔𑁄 𑀤𑁆𑀯𑁂 𑀲𑀁𑀖𑀸𑀤𑀺𑀲𑁂𑀲𑀸 𑀆𑀧𑀢𑁆𑀢𑀺𑀬𑁄 𑀆𑀧𑀚𑁆𑀚𑀺𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀬𑁄𑁇 𑀢𑀲𑁆𑀲 𑀫𑁂 𑀏𑀢𑀤𑀳𑁄𑀲𑀺—  𑀅𑀳𑀁 𑀔𑁄 𑀤𑁆𑀯𑁂 𑀲𑀁𑀖𑀸𑀤𑀺𑀲𑁂𑀲𑀸 𑀆𑀧𑀢𑁆𑀢𑀺𑀬𑁄 𑀆𑀧𑀚𑁆𑀚𑀺𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀬𑁄—  “𑀬𑀦𑁆𑀦𑀽𑀦𑀸𑀳𑀁 𑀲𑀁𑀖𑀁 𑀤𑁆𑀯𑀺𑀦𑁆𑀦𑀁 𑀆𑀧𑀢𑁆𑀢𑀻𑀦𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀦𑀁 𑀏𑀓𑀫𑀸𑀲𑀧𑀭𑀺𑀯𑀸𑀲𑀁 𑀬𑀸𑀘𑁂𑀬𑁆𑀬𑀦𑁆”𑀢𑀺𑁇 𑀲𑁄𑀳𑀁 𑀲𑀁𑀖𑀁 𑀤𑁆𑀯𑀺𑀦𑁆𑀦𑀁 𑀆𑀧𑀢𑁆𑀢𑀻𑀦𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀦𑀁 𑀏𑀓𑀫𑀸𑀲𑀧𑀭𑀺𑀯𑀸𑀲𑀁 𑀬𑀸𑀘𑀺𑀁𑁇 𑀢𑀲𑁆𑀲 𑀫𑁂 𑀲𑀁𑀖𑁄 𑀤𑁆𑀯𑀺𑀦𑁆𑀦𑀁 𑀆𑀧𑀢𑁆𑀢𑀻𑀦𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀦𑀁 𑀏𑀓𑀫𑀸𑀲𑀧𑀭𑀺𑀯𑀸𑀲𑀁 𑀅𑀤𑀸𑀲𑀺𑁇 𑀢𑀲𑁆𑀲 𑀫𑁂 𑀧𑀭𑀺𑀯𑀲𑀦𑁆𑀢𑀲𑁆𑀲 𑀮𑀚𑁆𑀚𑀻𑀥𑀫𑁆𑀫𑁄 𑀑𑀓𑁆𑀓𑀫𑀺𑁇 “𑀬𑀦𑁆𑀦𑀽𑀦𑀸𑀳𑀁 𑀲𑀁𑀖𑀁 𑀤𑁆𑀯𑀺𑀦𑁆𑀦𑀁 𑀆𑀧𑀢𑁆𑀢𑀻𑀦𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀦𑀁 𑀇𑀢𑀭𑀫𑁆𑀧𑀺 𑀫𑀸𑀲𑀁 𑀧𑀭𑀺𑀯𑀸𑀲𑀁 𑀬𑀸𑀘𑁂𑀬𑁆𑀬𑀦𑁆”𑀢𑀺𑁇 𑀲𑁄 𑀲𑀁𑀖𑀁 𑀤𑁆𑀯𑀺𑀦𑁆𑀦𑀁 𑀆𑀧𑀢𑁆𑀢𑀻𑀦𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀦𑀁 𑀇𑀢𑀭𑀫𑁆𑀧𑀺 𑀫𑀸𑀲𑀁 𑀧𑀭𑀺𑀯𑀸𑀲𑀁 𑀬𑀸𑀘𑀢𑀺𑁇 𑀬𑀤𑀺 𑀲𑀁𑀖𑀲𑁆𑀲 𑀧𑀢𑁆𑀢𑀓𑀮𑁆𑀮𑀁, 𑀲𑀁𑀖𑁄 𑀇𑀢𑁆𑀣𑀦𑁆𑀦𑀸𑀫𑀲𑁆𑀲 𑀪𑀺𑀓𑁆𑀔𑀼𑀦𑁄 𑀤𑁆𑀯𑀺𑀦𑁆𑀦𑀁 𑀆𑀧𑀢𑁆𑀢𑀻𑀦𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀦𑀁 𑀇𑀢𑀭𑀫𑁆𑀧𑀺 𑀫𑀸𑀲𑀁 𑀧𑀭𑀺𑀯𑀸𑀲𑀁 𑀤𑀤𑁂𑀬𑁆𑀬𑁇 𑀏𑀲𑀸 𑀜𑀢𑁆𑀢𑀺𑁇

646\. 𑀲𑀼𑀡𑀸𑀢𑀼 𑀫𑁂, 𑀪𑀦𑁆𑀢𑁂, 𑀲𑀁𑀖𑁄𑁇 𑀅𑀬𑀁 𑀇𑀢𑁆𑀣𑀦𑁆𑀦𑀸𑀫𑁄 𑀪𑀺𑀓𑁆𑀔𑀼 𑀤𑁆𑀯𑁂 𑀲𑀁𑀖𑀸𑀤𑀺𑀲𑁂𑀲𑀸 𑀆𑀧𑀢𑁆𑀢𑀺𑀬𑁄 𑀆𑀧𑀚𑁆𑀚𑀺 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀬𑁄𑁇 𑀢𑀲𑁆𑀲 𑀏𑀢𑀤𑀳𑁄𑀲𑀺—  “𑀅𑀳𑀁 𑀔𑁄 𑀤𑁆𑀯𑁂 𑀲𑀁𑀖𑀸𑀤𑀺𑀲𑁂𑀲𑀸 𑀆𑀧𑀢𑁆𑀢𑀺𑀬𑁄 𑀆𑀧𑀚𑁆𑀚𑀺𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀬𑁄𑁇 𑀬𑀦𑁆𑀦𑀽𑀦𑀸𑀳𑀁 𑀲𑀁𑀖𑀁 𑀤𑁆𑀯𑀺𑀦𑁆𑀦𑀁 𑀆𑀧𑀢𑁆𑀢𑀻𑀦𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀦𑀁 𑀏𑀓𑀫𑀸𑀲𑀧𑀭𑀺𑀯𑀸𑀲𑀁 𑀬𑀸𑀘𑁂𑀬𑁆𑀬𑀦𑁆”𑀢𑀺𑁇 𑀲𑁄 𑀲𑀁𑀖𑀁 𑀤𑁆𑀯𑀺𑀦𑁆𑀦𑀁 𑀆𑀧𑀢𑁆𑀢𑀻𑀦𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀦𑀁 𑀏𑀓𑀫𑀸𑀲𑀧𑀭𑀺𑀯𑀸𑀲𑀁 𑀬𑀸𑀘𑀺𑁇 𑀢𑀲𑁆𑀲 𑀲𑀁𑀖𑁄 𑀤𑁆𑀯𑀺𑀦𑁆𑀦𑀁 𑀆𑀧𑀢𑁆𑀢𑀻𑀦𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀦𑀁 𑀏𑀓𑀫𑀸𑀲𑀧𑀭𑀺𑀯𑀸𑀲𑀁 𑀅𑀤𑀸𑀲𑀺𑁇 𑀢𑀲𑁆𑀲 𑀧𑀭𑀺𑀯𑀲𑀦𑁆𑀢𑀲𑁆𑀲 𑀮𑀚𑁆𑀚𑀻𑀥𑀫𑁆𑀫𑁄 𑀑𑀓𑁆𑀓𑀫𑀺—  “𑀅𑀳𑀁 𑀔𑁄 𑀤𑁆𑀯𑁂 𑀲𑀁𑀖𑀸𑀤𑀺𑀲𑁂𑀲𑀸 𑀆𑀧𑀢𑁆𑀢𑀺𑀬𑁄 𑀆𑀧𑀚𑁆𑀚𑀺𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀬𑁄𑁇 𑀢𑀲𑁆𑀲 𑀫𑁂 𑀏𑀢𑀤𑀳𑁄𑀲𑀺—  𑀅𑀳𑀁 𑀔𑁄 𑀤𑁆𑀯𑁂 𑀲𑀁𑀖𑀸𑀤𑀺𑀲𑁂𑀲𑀸 𑀆𑀧𑀢𑁆𑀢𑀺𑀬𑁄 𑀆𑀧𑀚𑁆𑀚𑀺𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀬𑁄𑁇 𑀬𑀦𑁆𑀦𑀽𑀦𑀸𑀳𑀁 𑀲𑀁𑀖𑀁 𑀤𑁆𑀯𑀺𑀦𑁆𑀦𑀁 𑀆𑀧𑀢𑁆𑀢𑀻𑀦𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀦𑀁 𑀏𑀓𑀫𑀸𑀲𑀧𑀭𑀺𑀯𑀸𑀲𑀁 𑀬𑀸𑀘𑁂𑀬𑁆𑀬𑀦𑁆”𑀢𑀺𑁇 𑀲𑁄𑀳𑀁 𑀲𑀁𑀖𑀁 𑀤𑁆𑀯𑀺𑀦𑁆𑀦𑀁 𑀆𑀧𑀢𑁆𑀢𑀻𑀦𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀦𑀁 𑀏𑀓𑀫𑀸𑀲𑀧𑀭𑀺𑀯𑀸𑀲𑀁 𑀬𑀸𑀘𑀺𑀁𑁇 𑀢𑀲𑁆𑀲 𑀫𑁂 𑀲𑀁𑀖𑁄 𑀤𑁆𑀯𑀺𑀦𑁆𑀦𑀁 𑀆𑀧𑀢𑁆𑀢𑀻𑀦𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀦𑀁 𑀏𑀓𑀫𑀸𑀲𑀧𑀭𑀺𑀯𑀸𑀲𑀁 𑀅𑀤𑀸𑀲𑀺𑁇 𑀢𑀲𑁆𑀲 𑀫𑁂 𑀧𑀭𑀺𑀯𑀲𑀦𑁆𑀢𑀲𑁆𑀲 𑀮𑀚𑁆𑀚𑀻𑀥𑀫𑁆𑀫𑁄 𑀑𑀓𑁆𑀓𑀫𑀺—  “𑀬𑀦𑁆𑀦𑀽𑀦𑀸𑀳𑀁 𑀲𑀁𑀖𑀁 𑀤𑁆𑀯𑀺𑀦𑁆𑀦𑀁 𑀆𑀧𑀢𑁆𑀢𑀻𑀦𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀦𑀁 𑀇𑀢𑀭𑀫𑁆𑀧𑀺 𑀫𑀸𑀲𑀁 𑀧𑀭𑀺𑀯𑀸𑀲𑀁 𑀬𑀸𑀘𑁂𑀬𑁆𑀬𑀦𑁆”𑀢𑀺𑁇 𑀲𑁄 𑀲𑀁𑀖𑀁 𑀤𑁆𑀯𑀺𑀦𑁆𑀦𑀁 𑀆𑀧𑀢𑁆𑀢𑀻𑀦𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀦𑀁 𑀇𑀢𑀭𑀫𑁆𑀧𑀺 𑀫𑀸𑀲𑀁 𑀧𑀭𑀺𑀯𑀸𑀲𑀁 𑀬𑀸𑀘𑀢𑀺𑁇 𑀲𑀁𑀖𑁄 𑀇𑀢𑁆𑀣𑀦𑁆𑀦𑀸𑀫𑀲𑁆𑀲 𑀪𑀺𑀓𑁆𑀔𑀼𑀦𑁄 𑀤𑁆𑀯𑀺𑀦𑁆𑀦𑀁 𑀆𑀧𑀢𑁆𑀢𑀻𑀦𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀦𑀁 𑀇𑀢𑀭𑀫𑁆𑀧𑀺 𑀫𑀸𑀲𑀁 𑀧𑀭𑀺𑀯𑀸𑀲𑀁 𑀤𑁂𑀢𑀺𑁇 𑀬𑀲𑁆𑀲𑀸𑀬𑀲𑁆𑀫𑀢𑁄 𑀔𑀫𑀢𑀺 𑀇𑀢𑁆𑀣𑀦𑁆𑀦𑀸𑀫𑀲𑁆𑀲 𑀪𑀺𑀓𑁆𑀔𑀼𑀦𑁄 𑀤𑁆𑀯𑀺𑀦𑁆𑀦𑀁 𑀆𑀧𑀢𑁆𑀢𑀻𑀦𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀦𑀁 𑀇𑀢𑀭𑀫𑁆𑀧𑀺 𑀫𑀸𑀲𑀁 𑀧𑀭𑀺𑀯𑀸𑀲𑀲𑁆𑀲 𑀤𑀸𑀦𑀁, 𑀲𑁄 𑀢𑀼𑀡𑁆𑀳𑀲𑁆𑀲; 𑀬𑀲𑁆𑀲 𑀦𑀓𑁆𑀔𑀫𑀢𑀺, 𑀲𑁄 𑀪𑀸𑀲𑁂𑀬𑁆𑀬𑁇

647\. 𑀤𑀼𑀢𑀺𑀬𑀫𑁆𑀧𑀺 𑀏𑀢𑀫𑀢𑁆𑀣𑀁 𑀯𑀤𑀸𑀫𑀺…𑀧𑁂…  𑀢𑀢𑀺𑀬𑀫𑁆𑀧𑀺 𑀏𑀢𑀫𑀢𑁆𑀣𑀁 𑀯𑀤𑀸𑀫𑀺…𑀧𑁂… 𑁇

648\. 𑀤𑀺𑀦𑁆𑀦𑁄 𑀲𑀁𑀖𑁂𑀦 𑀇𑀢𑁆𑀣𑀦𑁆𑀦𑀸𑀫𑀲𑁆𑀲 𑀪𑀺𑀓𑁆𑀔𑀼𑀦𑁄 𑀤𑁆𑀯𑀺𑀦𑁆𑀦𑀁 𑀆𑀧𑀢𑁆𑀢𑀻𑀦𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀦𑀁 𑀇𑀢𑀭𑀫𑁆𑀧𑀺 𑀫𑀸𑀲𑀁 𑀧𑀭𑀺𑀯𑀸𑀲𑁄𑁇 𑀔𑀫𑀢𑀺 𑀲𑀁𑀖𑀲𑁆𑀲, 𑀢𑀲𑁆𑀫𑀸 𑀢𑀼𑀡𑁆𑀳𑀻, 𑀏𑀯𑀫𑁂𑀢𑀁 𑀥𑀸𑀭𑀬𑀸𑀫𑀻’𑀢𑀺𑁇

649\. 𑀢𑁂𑀦, 𑀪𑀺𑀓𑁆𑀔𑀯𑁂, 𑀪𑀺𑀓𑁆𑀔𑀼𑀦𑀸 𑀧𑀼𑀭𑀺𑀫𑀁 𑀉𑀧𑀸𑀤𑀸𑀬 𑀤𑁆𑀯𑁂 𑀫𑀸𑀲𑀸 𑀧𑀭𑀺𑀯𑀲𑀺𑀢𑀩𑁆𑀩𑀸𑁇

(149.)

650\. 𑀇𑀥 𑀧𑀦, 𑀪𑀺𑀓𑁆𑀔𑀯𑁂, 𑀪𑀺𑀓𑁆𑀔𑀼 𑀤𑁆𑀯𑁂 𑀲𑀁𑀖𑀸𑀤𑀺𑀲𑁂𑀲𑀸 𑀆𑀧𑀢𑁆𑀢𑀺𑀬𑁄 𑀆𑀧𑀚𑁆𑀚𑀢𑀺 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀬𑁄𑁇 𑀢𑀲𑁆𑀲 𑀏𑀯𑀁 𑀳𑁄𑀢𑀺—  ‘𑀅𑀳𑀁 𑀔𑁄 𑀤𑁆𑀯𑁂 𑀲𑀁𑀖𑀸𑀤𑀺𑀲𑁂𑀲𑀸 𑀆𑀧𑀢𑁆𑀢𑀺𑀬𑁄 𑀆𑀧𑀚𑁆𑀚𑀺𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀬𑁄𑁇 𑀬𑀦𑁆𑀦𑀽𑀦𑀸𑀳𑀁 𑀲𑀁𑀖𑀁 𑀤𑁆𑀯𑀺𑀦𑁆𑀦𑀁 𑀆𑀧𑀢𑁆𑀢𑀻𑀦𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀦𑀁 𑀏𑀓𑀫𑀸𑀲𑀧𑀭𑀺𑀯𑀸𑀲𑀁 𑀬𑀸𑀘𑁂𑀬𑁆𑀬𑀦𑁆’𑀢𑀺𑁇 𑀲𑁄 𑀲𑀁𑀖𑀁 𑀤𑁆𑀯𑀺𑀦𑁆𑀦𑀁 𑀆𑀧𑀢𑁆𑀢𑀻𑀦𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀦𑀁 𑀏𑀓𑀫𑀸𑀲𑀧𑀭𑀺𑀯𑀸𑀲𑀁 𑀬𑀸𑀘𑀢𑀺𑁇 𑀢𑀲𑁆𑀲 𑀲𑀁𑀖𑁄 𑀤𑁆𑀯𑀺𑀦𑁆𑀦𑀁 𑀆𑀧𑀢𑁆𑀢𑀻𑀦𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀦𑀁 𑀏𑀓𑀫𑀸𑀲𑀧𑀭𑀺𑀯𑀸𑀲𑀁 𑀤𑁂𑀢𑀺𑁇 𑀢𑀲𑁆𑀲 𑀧𑀭𑀺𑀯𑀲𑀦𑁆𑀢𑀲𑁆𑀲 𑀮𑀚𑁆𑀚𑀻𑀥𑀫𑁆𑀫𑁄 𑀑𑀓𑁆𑀓𑀫𑀺—  ‘𑀅𑀳𑀁 𑀔𑁄 𑀤𑁆𑀯𑁂 𑀲𑀁𑀖𑀸𑀤𑀺𑀲𑁂𑀲𑀸 𑀆𑀧𑀢𑁆𑀢𑀺𑀬𑁄 𑀆𑀧𑀚𑁆𑀚𑀺𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀬𑁄𑁇 𑀢𑀲𑁆𑀲 𑀫𑁂 𑀏𑀢𑀤𑀳𑁄𑀲𑀺—  “𑀅𑀳𑀁 𑀔𑁄 𑀤𑁆𑀯𑁂 𑀲𑀁𑀖𑀸𑀤𑀺𑀲𑁂𑀲𑀸 𑀆𑀧𑀢𑁆𑀢𑀺𑀬𑁄 𑀆𑀧𑀚𑁆𑀚𑀺𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀬𑁄𑁇 𑀬𑀦𑁆𑀦𑀽𑀦𑀸𑀳𑀁 𑀲𑀁𑀖𑀁 𑀤𑁆𑀯𑀺𑀦𑁆𑀦𑀁 𑀆𑀧𑀢𑁆𑀢𑀻𑀦𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀦𑀁 𑀏𑀓𑀫𑀸𑀲𑀧𑀭𑀺𑀯𑀸𑀲𑀁 𑀬𑀸𑀘𑁂𑀬𑁆𑀬𑀦𑁆”𑀢𑀺𑁇 𑀲𑁄𑀳𑀁 𑀲𑀁𑀖𑀁 𑀤𑁆𑀯𑀺𑀦𑁆𑀦𑀁 𑀆𑀧𑀢𑁆𑀢𑀻𑀦𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀦𑀁 𑀏𑀓𑀫𑀸𑀲𑀧𑀭𑀺𑀯𑀸𑀲𑀁 𑀬𑀸𑀘𑀺𑀁𑁇 𑀢𑀲𑁆𑀲 𑀫𑁂 𑀲𑀁𑀖𑁄 𑀤𑁆𑀯𑀺𑀦𑁆𑀦𑀁 𑀆𑀧𑀢𑁆𑀢𑀻𑀦𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀦𑀁 𑀏𑀓𑀫𑀸𑀲𑀧𑀭𑀺𑀯𑀸𑀲𑀁 𑀅𑀤𑀸𑀲𑀺𑁇 𑀢𑀲𑁆𑀲 𑀫𑁂 𑀧𑀭𑀺𑀯𑀲𑀦𑁆𑀢𑀲𑁆𑀲 𑀮𑀚𑁆𑀚𑀻𑀥𑀫𑁆𑀫𑁄 𑀑𑀓𑁆𑀓𑀫𑀺—  “𑀬𑀦𑁆𑀦𑀽𑀦𑀸𑀳𑀁 𑀲𑀁𑀖𑀁 𑀤𑁆𑀯𑀺𑀦𑁆𑀦𑀁 𑀆𑀧𑀢𑁆𑀢𑀻𑀦𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀦𑀁 𑀇𑀢𑀭𑀫𑁆𑀧𑀺 𑀫𑀸𑀲𑀁 𑀧𑀭𑀺𑀯𑀸𑀲𑀁 𑀬𑀸𑀘𑁂𑀬𑁆𑀬𑀦𑁆”𑀢𑀺𑁇 𑀲𑁄 𑀲𑀁𑀖𑀁 𑀤𑁆𑀯𑀺𑀦𑁆𑀦𑀁 𑀆𑀧𑀢𑁆𑀢𑀻𑀦𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀦𑀁 𑀇𑀢𑀭𑀫𑁆𑀧𑀺 𑀫𑀸𑀲𑀁 𑀧𑀭𑀺𑀯𑀸𑀲𑀁 𑀬𑀸𑀘𑀢𑀺𑁇 𑀢𑀲𑁆𑀲 𑀲𑀁𑀖𑁄 𑀤𑁆𑀯𑀺𑀦𑁆𑀦𑀁 𑀆𑀧𑀢𑁆𑀢𑀻𑀦𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀦𑀁 𑀇𑀢𑀭𑀫𑁆𑀧𑀺 𑀫𑀸𑀲𑀁 𑀧𑀭𑀺𑀯𑀸𑀲𑀁 𑀤𑁂𑀢𑀺𑁇 𑀢𑁂𑀦, 𑀪𑀺𑀓𑁆𑀔𑀯𑁂, 𑀪𑀺𑀓𑁆𑀔𑀼𑀦𑀸 𑀧𑀼𑀭𑀺𑀫𑀁 𑀉𑀧𑀸𑀤𑀸𑀬 𑀤𑁆𑀯𑁂 𑀫𑀸𑀲𑀸 𑀧𑀭𑀺𑀯𑀲𑀺𑀢𑀩𑁆𑀩𑀸𑁇

(150.)

651\. 𑀇𑀥 𑀧𑀦, 𑀪𑀺𑀓𑁆𑀔𑀯𑁂, 𑀪𑀺𑀓𑁆𑀔𑀼 𑀤𑁆𑀯𑁂 𑀲𑀁𑀖𑀸𑀤𑀺𑀲𑁂𑀲𑀸 𑀆𑀧𑀢𑁆𑀢𑀺𑀬𑁄 𑀆𑀧𑀚𑁆𑀚𑀢𑀺 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀬𑁄; 𑀏𑀓𑀁 𑀫𑀸𑀲𑀁 𑀚𑀸𑀦𑀸𑀢𑀺, 𑀏𑀓𑀁 𑀫𑀸𑀲𑀁 𑀦 𑀚𑀸𑀦𑀸𑀢𑀺𑁇 𑀲𑁄 𑀲𑀁𑀖𑀁 𑀤𑁆𑀯𑀺𑀦𑁆𑀦𑀁 𑀆𑀧𑀢𑁆𑀢𑀻𑀦𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀦𑀁 𑀬𑀁 𑀫𑀸𑀲𑀁 𑀚𑀸𑀦𑀸𑀢𑀺 𑀢𑀁 𑀫𑀸𑀲𑀁 𑀧𑀭𑀺𑀯𑀸𑀲𑀁 𑀬𑀸𑀘𑀢𑀺𑁇 𑀢𑀲𑁆𑀲 𑀲𑀁𑀖𑁄 𑀤𑁆𑀯𑀺𑀦𑁆𑀦𑀁 𑀆𑀧𑀢𑁆𑀢𑀻𑀦𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀦𑀁 𑀬𑀁 𑀫𑀸𑀲𑀁 𑀚𑀸𑀦𑀸𑀢𑀺 𑀢𑀁 𑀫𑀸𑀲𑀁 𑀧𑀭𑀺𑀯𑀸𑀲𑀁 𑀤𑁂𑀢𑀺𑁇 𑀲𑁄 𑀧𑀭𑀺𑀯𑀲𑀦𑁆𑀢𑁄 𑀇𑀢𑀭𑀫𑁆𑀧𑀺 𑀫𑀸𑀲𑀁 𑀚𑀸𑀦𑀸𑀢𑀺𑁇 𑀢𑀲𑁆𑀲 𑀏𑀯𑀁 𑀳𑁄𑀢𑀺—  ‘𑀅𑀳𑀁 𑀔𑁄 𑀤𑁆𑀯𑁂 𑀲𑀁𑀖𑀸𑀤𑀺𑀲𑁂𑀲𑀸 𑀆𑀧𑀢𑁆𑀢𑀺𑀬𑁄 𑀆𑀧𑀚𑁆𑀚𑀺𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀬𑁄; 𑀏𑀓𑀁 𑀫𑀸𑀲𑀁 𑀚𑀸𑀦𑀺𑀁, 𑀏𑀓𑀁 𑀫𑀸𑀲𑀁 𑀦 𑀚𑀸𑀦𑀺𑀁𑁇 𑀲𑁄𑀳𑀁 𑀲𑀁𑀖𑀁 𑀤𑁆𑀯𑀺𑀦𑁆𑀦𑀁 𑀆𑀧𑀢𑁆𑀢𑀻𑀦𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀦𑀁 𑀬𑀁 𑀫𑀸𑀲𑀁 𑀚𑀸𑀦𑀺𑀁 𑀢𑀁 𑀫𑀸𑀲𑀁 𑀧𑀭𑀺𑀯𑀸𑀲𑀁 𑀬𑀸𑀘𑀺𑀁𑁇 𑀢𑀲𑁆𑀲 𑀫𑁂 𑀲𑀁𑀖𑁄 𑀤𑁆𑀯𑀺𑀦𑁆𑀦𑀁 𑀆𑀧𑀢𑁆𑀢𑀻𑀦𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀦𑀁 𑀬𑀁 𑀫𑀸𑀲𑀁 𑀚𑀸𑀦𑀺𑀁 𑀢𑀁 𑀫𑀸𑀲𑀁 𑀧𑀭𑀺𑀯𑀸𑀲𑀁 𑀅𑀤𑀸𑀲𑀺𑁇 𑀲𑁄𑀳𑀁 𑀧𑀭𑀺𑀯𑀲𑀦𑁆𑀢𑁄 𑀇𑀢𑀭𑀫𑁆𑀧𑀺 𑀫𑀸𑀲𑀁 𑀚𑀸𑀦𑀸𑀫𑀺𑁇 𑀬𑀦𑁆𑀦𑀽𑀦𑀸𑀳𑀁 𑀲𑀁𑀖𑀁 𑀤𑁆𑀯𑀺𑀦𑁆𑀦𑀁 𑀆𑀧𑀢𑁆𑀢𑀻𑀦𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀦𑀁 𑀇𑀢𑀭𑀫𑁆𑀧𑀺 𑀫𑀸𑀲𑀁 𑀧𑀭𑀺𑀯𑀸𑀲𑀁 𑀬𑀸𑀘𑁂𑀬𑁆𑀬𑀦𑁆’𑀢𑀺𑁇 𑀲𑁄 𑀲𑀁𑀖𑀁 𑀤𑁆𑀯𑀺𑀦𑁆𑀦𑀁 𑀆𑀧𑀢𑁆𑀢𑀻𑀦𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀦𑀁 𑀇𑀢𑀭𑀫𑁆𑀧𑀺 𑀫𑀸𑀲𑀁 𑀧𑀭𑀺𑀯𑀸𑀲𑀁 𑀬𑀸𑀘𑀢𑀺𑁇 𑀢𑀲𑁆𑀲 𑀲𑀁𑀖𑁄 𑀤𑁆𑀯𑀺𑀦𑁆𑀦𑀁 𑀆𑀧𑀢𑁆𑀢𑀻𑀦𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀦𑀁 𑀇𑀢𑀭𑀫𑁆𑀧𑀺 𑀫𑀸𑀲𑀁 𑀧𑀭𑀺𑀯𑀸𑀲𑀁 𑀤𑁂𑀢𑀺𑁇 𑀢𑁂𑀦, 𑀪𑀺𑀓𑁆𑀔𑀯𑁂, 𑀪𑀺𑀓𑁆𑀔𑀼𑀦𑀸 𑀧𑀼𑀭𑀺𑀫𑀁 𑀉𑀧𑀸𑀤𑀸𑀬 𑀤𑁆𑀯𑁂 𑀫𑀸𑀲𑀸 𑀧𑀭𑀺𑀯𑀲𑀺𑀢𑀩𑁆𑀩𑀸𑁇

(151.)

652\. 𑀇𑀥 𑀧𑀦, 𑀪𑀺𑀓𑁆𑀔𑀯𑁂, 𑀪𑀺𑀓𑁆𑀔𑀼 𑀤𑁆𑀯𑁂 𑀲𑀁𑀖𑀸𑀤𑀺𑀲𑁂𑀲𑀸 𑀆𑀧𑀢𑁆𑀢𑀺𑀬𑁄 𑀆𑀧𑀚𑁆𑀚𑀢𑀺 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀬𑁄; 𑀏𑀓𑀁 𑀫𑀸𑀲𑀁 𑀲𑀭𑀢𑀺, 𑀏𑀓𑀁 𑀫𑀸𑀲𑀁 𑀦𑀲𑁆𑀲𑀭𑀢𑀺𑁇 𑀲𑁄 𑀲𑀁𑀖𑀁 𑀤𑁆𑀯𑀺𑀦𑁆𑀦𑀁 𑀆𑀧𑀢𑁆𑀢𑀻𑀦𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀦𑀁 𑀬𑀁 𑀫𑀸𑀲𑀁 𑀲𑀭𑀢𑀺 𑀢𑀁 𑀫𑀸𑀲𑀁 𑀧𑀭𑀺𑀯𑀸𑀲𑀁 𑀬𑀸𑀘𑀢𑀺𑁇 𑀢𑀲𑁆𑀲 𑀲𑀁𑀖𑁄 𑀤𑁆𑀯𑀺𑀦𑁆𑀦𑀁 𑀆𑀧𑀢𑁆𑀢𑀻𑀦𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀦𑀁 𑀬𑀁 𑀫𑀸𑀲𑀁 𑀲𑀭𑀢𑀺 𑀢𑀁 𑀫𑀸𑀲𑀁 𑀧𑀭𑀺𑀯𑀸𑀲𑀁 𑀤𑁂𑀢𑀺𑁇 𑀲𑁄 𑀧𑀭𑀺𑀯𑀲𑀦𑁆𑀢𑁄 𑀇𑀢𑀭𑀫𑁆𑀧𑀺 𑀫𑀸𑀲𑀁 𑀲𑀭𑀢𑀺𑁇 𑀢𑀲𑁆𑀲 𑀏𑀯𑀁 𑀳𑁄𑀢𑀺—  ‘𑀅𑀳𑀁 𑀔𑁄 𑀤𑁆𑀯𑁂 𑀲𑀁𑀖𑀸𑀤𑀺𑀲𑁂𑀲𑀸 𑀆𑀧𑀢𑁆𑀢𑀺𑀬𑁄 𑀆𑀧𑀚𑁆𑀚𑀺𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀬𑁄; 𑀏𑀓𑀁 𑀫𑀸𑀲𑀁 𑀲𑀭𑀺𑀁, 𑀏𑀓𑀁 𑀫𑀸𑀲𑀁 𑀦𑀲𑁆𑀲𑀭𑀺𑀁𑁇 𑀲𑁄𑀳𑀁 𑀲𑀁𑀖𑀁 𑀤𑁆𑀯𑀺𑀦𑁆𑀦𑀁 𑀆𑀧𑀢𑁆𑀢𑀻𑀦𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀦𑀁 𑀬𑀁 𑀫𑀸𑀲𑀁 𑀲𑀭𑀺𑀁 𑀢𑀁 𑀫𑀸𑀲𑀁 𑀧𑀭𑀺𑀯𑀸𑀲𑀁 𑀬𑀸𑀘𑀺𑀁𑁇 𑀢𑀲𑁆𑀲 𑀫𑁂 𑀲𑀁𑀖𑁄 𑀤𑁆𑀯𑀺𑀦𑁆𑀦𑀁 𑀆𑀧𑀢𑁆𑀢𑀻𑀦𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀦𑀁 𑀬𑀁 𑀫𑀸𑀲𑀁 𑀲𑀭𑀺𑀁 𑀢𑀁 𑀫𑀸𑀲𑀁 𑀧𑀭𑀺𑀯𑀸𑀲𑀁 𑀅𑀤𑀸𑀲𑀺𑁇 𑀲𑁄𑀳𑀁 𑀧𑀭𑀺𑀯𑀲𑀦𑁆𑀢𑁄 𑀇𑀢𑀭𑀫𑁆𑀧𑀺 𑀫𑀸𑀲𑀁 𑀲𑀭𑀸𑀫𑀺𑁇 𑀬𑀦𑁆𑀦𑀽𑀦𑀸𑀳𑀁 𑀲𑀁𑀖𑀁 𑀤𑁆𑀯𑀺𑀦𑁆𑀦𑀁 𑀆𑀧𑀢𑁆𑀢𑀻𑀦𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀦𑀁 𑀇𑀢𑀭𑀫𑁆𑀧𑀺 𑀫𑀸𑀲𑀁 𑀧𑀭𑀺𑀯𑀸𑀲𑀁 𑀬𑀸𑀘𑁂𑀬𑁆𑀬𑀦𑁆’𑀢𑀺𑁇 𑀲𑁄 𑀲𑀁𑀖𑀁 𑀤𑁆𑀯𑀺𑀦𑁆𑀦𑀁 𑀆𑀧𑀢𑁆𑀢𑀻𑀦𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀦𑀁 𑀇𑀢𑀭𑀫𑁆𑀧𑀺 𑀫𑀸𑀲𑀁 𑀧𑀭𑀺𑀯𑀸𑀲𑀁 𑀬𑀸𑀘𑀢𑀺𑁇 𑀢𑀲𑁆𑀲 𑀲𑀁𑀖𑁄 𑀤𑁆𑀯𑀺𑀦𑁆𑀦𑀁 𑀆𑀧𑀢𑁆𑀢𑀻𑀦𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀦𑀁 𑀇𑀢𑀭𑀫𑁆𑀧𑀺 𑀫𑀸𑀲𑀁 𑀧𑀭𑀺𑀯𑀸𑀲𑀁 𑀤𑁂𑀢𑀺𑁇 𑀢𑁂𑀦, 𑀪𑀺𑀓𑁆𑀔𑀯𑁂, 𑀪𑀺𑀓𑁆𑀔𑀼𑀦𑀸 𑀧𑀼𑀭𑀺𑀫𑀁 𑀉𑀧𑀸𑀤𑀸𑀬 𑀤𑁆𑀯𑁂 𑀫𑀸𑀲𑀸 𑀧𑀭𑀺𑀯𑀲𑀺𑀢𑀩𑁆𑀩𑀸𑁇

(152.)

653\. 𑀇𑀥 𑀧𑀦, 𑀪𑀺𑀓𑁆𑀔𑀯𑁂, 𑀪𑀺𑀓𑁆𑀔𑀼 𑀤𑁆𑀯𑁂 𑀲𑀁𑀖𑀸𑀤𑀺𑀲𑁂𑀲𑀸 𑀆𑀧𑀢𑁆𑀢𑀺𑀬𑁄 𑀆𑀧𑀚𑁆𑀚𑀢𑀺 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀬𑁄; 𑀏𑀓𑀁 𑀫𑀸𑀲𑀁 𑀦𑀺𑀩𑁆𑀩𑁂𑀫𑀢𑀺𑀓𑁄, 𑀏𑀓𑀁 𑀫𑀸𑀲𑀁 𑀯𑁂𑀫𑀢𑀺𑀓𑁄𑁇 𑀲𑁄 𑀲𑀁𑀖𑀁 𑀤𑁆𑀯𑀺𑀦𑁆𑀦𑀁 𑀆𑀧𑀢𑁆𑀢𑀻𑀦𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀦𑀁 𑀬𑀁 𑀫𑀸𑀲𑀁 𑀦𑀺𑀩𑁆𑀩𑁂𑀫𑀢𑀺𑀓𑁄 𑀢𑀁 𑀫𑀸𑀲𑀁 𑀧𑀭𑀺𑀯𑀸𑀲𑀁 𑀬𑀸𑀘𑀢𑀺𑁇 𑀢𑀲𑁆𑀲 𑀲𑀁𑀖𑁄 𑀤𑁆𑀯𑀺𑀦𑁆𑀦𑀁 𑀆𑀧𑀢𑁆𑀢𑀻𑀦𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀦𑀁 𑀬𑀁 𑀫𑀸𑀲𑀁 𑀦𑀺𑀩𑁆𑀩𑁂𑀫𑀢𑀺𑀓𑁄 𑀢𑀁 𑀫𑀸𑀲𑀁 𑀧𑀭𑀺𑀯𑀸𑀲𑀁 𑀤𑁂𑀢𑀺𑁇 𑀲𑁄 𑀧𑀭𑀺𑀯𑀲𑀦𑁆𑀢𑁄 𑀇𑀢𑀭𑀫𑁆𑀧𑀺 𑀫𑀸𑀲𑀁 𑀦𑀺𑀩𑁆𑀩𑁂𑀫𑀢𑀺𑀓𑁄 𑀳𑁄𑀢𑀺𑁇 𑀢𑀲𑁆𑀲 𑀏𑀯𑀁 𑀳𑁄𑀢𑀺—  ‘𑀅𑀳𑀁 𑀔𑁄 𑀤𑁆𑀯𑁂 𑀲𑀁𑀖𑀸𑀤𑀺𑀲𑁂𑀲𑀸 𑀆𑀧𑀢𑁆𑀢𑀺𑀬𑁄 𑀆𑀧𑀚𑁆𑀚𑀺𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀬𑁄; 𑀏𑀓𑀁 𑀫𑀸𑀲𑀁 𑀦𑀺𑀩𑁆𑀩𑁂𑀫𑀢𑀺𑀓𑁄, 𑀏𑀓𑀁 𑀫𑀸𑀲𑀁 𑀯𑁂𑀫𑀢𑀺𑀓𑁄𑁇 𑀲𑁄𑀳𑀁 𑀲𑀁𑀖𑀁 𑀤𑁆𑀯𑀺𑀦𑁆𑀦𑀁 𑀆𑀧𑀢𑁆𑀢𑀻𑀦𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀦𑀁 𑀬𑀁 𑀫𑀸𑀲𑀁 𑀦𑀺𑀩𑁆𑀩𑁂𑀫𑀢𑀺𑀓𑁄 𑀢𑀁 𑀫𑀸𑀲𑀁 𑀧𑀭𑀺𑀯𑀸𑀲𑀁 𑀬𑀸𑀘𑀺𑀁𑁇 𑀢𑀲𑁆𑀲 𑀫𑁂 𑀲𑀁𑀖𑁄 𑀤𑁆𑀯𑀺𑀦𑁆𑀦𑀁 𑀆𑀧𑀢𑁆𑀢𑀻𑀦𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀸𑀦𑁆𑀦𑀸𑀦𑀁 𑀬𑀁 𑀫𑀸𑀲𑀁 𑀦𑀺𑀩𑁆𑀩𑁂𑀫𑀢𑀺𑀓𑁄 𑀢𑀁 𑀫𑀸𑀲𑀁 𑀧𑀭𑀺𑀯𑀸𑀲𑀁 𑀅𑀤𑀸𑀲𑀺𑁇 𑀲𑁄𑀳𑀁 𑀧𑀭𑀺𑀯𑀲𑀦𑁆𑀢𑁄 𑀇𑀢𑀭𑀫𑁆𑀧𑀺 𑀫𑀸𑀲𑀁 𑀦𑀺𑀩𑁆𑀩𑁂𑀫𑀢𑀺𑀓𑁄𑁇 𑀬𑀦𑁆𑀦𑀽𑀦𑀸𑀳𑀁 𑀲𑀁𑀖𑀁 𑀤𑁆𑀯𑀺𑀦𑁆𑀦𑀁 𑀆𑀧𑀢𑁆𑀢𑀻𑀦𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀦𑀁 𑀇𑀢𑀭𑀫𑁆𑀧𑀺 𑀫𑀸𑀲𑀁 𑀧𑀭𑀺𑀯𑀸𑀲𑀁 𑀬𑀸𑀘𑁂𑀬𑁆𑀬𑀦𑁆’𑀢𑀺𑁇 𑀲𑁄 𑀲𑀁𑀖𑀁 𑀤𑁆𑀯𑀺𑀦𑁆𑀦𑀁 𑀆𑀧𑀢𑁆𑀢𑀻𑀦𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀦𑀁 𑀇𑀢𑀭𑀫𑁆𑀧𑀺 𑀫𑀸𑀲𑀁 𑀧𑀭𑀺𑀯𑀸𑀲𑀁 𑀬𑀸𑀘𑀢𑀺𑁇 𑀢𑀲𑁆𑀲 𑀲𑀁𑀖𑁄 𑀤𑁆𑀯𑀺𑀦𑁆𑀦𑀁 𑀆𑀧𑀢𑁆𑀢𑀻𑀦𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀦𑀁 𑀇𑀢𑀭𑀫𑁆𑀧𑀺 𑀫𑀸𑀲𑀁 𑀧𑀭𑀺𑀯𑀸𑀲𑀁 𑀤𑁂𑀢𑀺𑁇 𑀢𑁂𑀦, 𑀪𑀺𑀓𑁆𑀔𑀯𑁂, 𑀪𑀺𑀓𑁆𑀔𑀼𑀦𑀸 𑀧𑀼𑀭𑀺𑀫𑀁 𑀉𑀧𑀸𑀤𑀸𑀬 𑀤𑁆𑀯𑁂 𑀫𑀸𑀲𑀸 𑀧𑀭𑀺𑀯𑀲𑀺𑀢𑀩𑁆𑀩𑀸𑁇

(153.)

654\. 𑀇𑀥 𑀧𑀦, 𑀪𑀺𑀓𑁆𑀔𑀯𑁂, 𑀪𑀺𑀓𑁆𑀔𑀼 𑀤𑁆𑀯𑁂 𑀲𑀁𑀖𑀸𑀤𑀺𑀲𑁂𑀲𑀸 𑀆𑀧𑀢𑁆𑀢𑀺𑀬𑁄 𑀆𑀧𑀚𑁆𑀚𑀢𑀺 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀬𑁄; 𑀏𑀓𑁄 𑀫𑀸𑀲𑁄 𑀚𑀸𑀦𑀧𑁆𑀧𑀝𑀺𑀘𑁆𑀙𑀦𑁆𑀦𑁄, 𑀏𑀓𑁄 𑀫𑀸𑀲𑁄 𑀅𑀚𑀸𑀦𑀧𑁆𑀧𑀝𑀺𑀘𑁆𑀙𑀦𑁆𑀦𑁄𑁇 𑀲𑁄 𑀲𑀁𑀖𑀁 𑀤𑁆𑀯𑀺𑀦𑁆𑀦𑀁 𑀆𑀧𑀢𑁆𑀢𑀻𑀦𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀦𑀁 𑀤𑁆𑀯𑁂𑀫𑀸𑀲𑀧𑀭𑀺𑀯𑀸𑀲𑀁 𑀬𑀸𑀘𑀢𑀺𑁇 𑀢𑀲𑁆𑀲 𑀲𑀁𑀖𑁄 𑀤𑁆𑀯𑀺𑀦𑁆𑀦𑀁 𑀆𑀧𑀢𑁆𑀢𑀻𑀦𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀦𑀁 𑀤𑁆𑀯𑁂𑀫𑀸𑀲𑀧𑀭𑀺𑀯𑀸𑀲𑀁 𑀤𑁂𑀢𑀺𑁇 𑀢𑀲𑁆𑀲 𑀧𑀭𑀺𑀯𑀲𑀦𑁆𑀢𑀲𑁆𑀲 𑀅𑀜𑁆𑀜𑁄 𑀪𑀺𑀓𑁆𑀔𑀼 𑀆𑀕𑀘𑁆𑀙𑀢𑀺 𑀩𑀳𑀼𑀲𑁆𑀲𑀼𑀢𑁄 𑀆𑀕𑀢𑀸𑀕𑀫𑁄 𑀥𑀫𑁆𑀫𑀥𑀭𑁄 𑀯𑀺𑀦𑀬𑀥𑀭𑁄 𑀫𑀸𑀢𑀺𑀓𑀸𑀥𑀭𑁄 𑀧𑀡𑁆𑀟𑀺𑀢𑁄 𑀯𑀺𑀬𑀢𑁆𑀢𑁄 𑀫𑁂𑀥𑀸𑀯𑀻 𑀮𑀚𑁆𑀚𑀻 𑀓𑀼𑀓𑁆𑀓𑀼𑀘𑁆𑀘𑀓𑁄 𑀲𑀺𑀓𑁆𑀔𑀸𑀓𑀸𑀫𑁄𑁇 𑀲𑁄 𑀏𑀯𑀁 𑀯𑀤𑁂𑀢𑀺—  ‘𑀓𑀺𑀁 𑀅𑀬𑀁, 𑀆𑀯𑀼𑀲𑁄, 𑀪𑀺𑀓𑁆𑀔𑀼 𑀆𑀧𑀦𑁆𑀦𑁄? 𑀓𑀺𑀲𑁆𑀲𑀸𑀬𑀁 𑀪𑀺𑀓𑁆𑀔𑀼 𑀧𑀭𑀺𑀯𑀲𑀢𑀻’𑀢𑀺? 𑀢𑁂 𑀏𑀯𑀁 𑀯𑀤𑁂𑀦𑁆𑀢𑀺—  ‘𑀅𑀬𑀁, 𑀆𑀯𑀼𑀲𑁄, 𑀪𑀺𑀓𑁆𑀔𑀼 𑀤𑁆𑀯𑁂 𑀲𑀁𑀖𑀸𑀤𑀺𑀲𑁂𑀲𑀸 𑀆𑀧𑀢𑁆𑀢𑀺𑀬𑁄 𑀆𑀧𑀚𑁆𑀚𑀺 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀬𑁄𑁇 𑀏𑀓𑁄 𑀫𑀸𑀲𑁄 𑀚𑀸𑀦𑀧𑁆𑀧𑀝𑀺𑀘𑁆𑀙𑀦𑁆𑀦𑁄, 𑀏𑀓𑁄 𑀫𑀸𑀲𑁄 𑀅𑀚𑀸𑀦𑀧𑁆𑀧𑀝𑀺𑀘𑁆𑀙𑀦𑁆𑀦𑁄𑁇 𑀲𑁄 𑀲𑀁𑀖𑀁 𑀤𑁆𑀯𑀺𑀦𑁆𑀦𑀁 𑀆𑀧𑀢𑁆𑀢𑀻𑀦𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀦𑀁 𑀤𑁆𑀯𑁂𑀫𑀸𑀲𑀧𑀭𑀺𑀯𑀸𑀲𑀁 𑀬𑀸𑀘𑀺𑁇 𑀢𑀲𑁆𑀲 𑀲𑀁𑀖𑁄 𑀤𑁆𑀯𑀺𑀦𑁆𑀦𑀁 𑀆𑀧𑀢𑁆𑀢𑀻𑀦𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀦𑀁 𑀤𑁆𑀯𑁂𑀫𑀸𑀲𑀧𑀭𑀺𑀯𑀸𑀲𑀁 𑀅𑀤𑀸𑀲𑀺𑁇 𑀢𑀸𑀬𑁄 𑀅𑀬𑀁, 𑀆𑀯𑀼𑀲𑁄, 𑀪𑀺𑀓𑁆𑀔𑀼 𑀆𑀧𑀦𑁆𑀦𑁄 𑀢𑀸𑀲𑀸𑀬𑀁 𑀪𑀺𑀓𑁆𑀔𑀼 𑀧𑀭𑀺𑀯𑀲𑀢𑀻’𑀢𑀺𑁇 𑀲𑁄 𑀏𑀯𑀁 𑀯𑀤𑁂𑀢𑀺—  ‘𑀬𑁆𑀯𑀸𑀬𑀁, 𑀆𑀯𑀼𑀲𑁄, 𑀫𑀸𑀲𑁄 𑀚𑀸𑀦𑀧𑁆𑀧𑀝𑀺𑀘𑁆𑀙𑀦𑁆𑀦𑁄 𑀥𑀫𑁆𑀫𑀺𑀓𑀁 𑀢𑀲𑁆𑀲 𑀫𑀸𑀲𑀲𑁆𑀲 𑀧𑀭𑀺𑀯𑀸𑀲𑀤𑀸𑀦𑀁; 𑀥𑀫𑁆𑀫𑀢𑁆𑀢𑀸 𑀭𑀼𑀳𑀢𑀺𑁇 𑀬𑁄 𑀘 𑀔𑁆𑀯𑀸𑀬𑀁, 𑀆𑀯𑀼𑀲𑁄, 𑀫𑀸𑀲𑁄 𑀅𑀚𑀸𑀦𑀧𑁆𑀧𑀝𑀺𑀘𑁆𑀙𑀦𑁆𑀦𑁄 𑀅𑀥𑀫𑁆𑀫𑀺𑀓𑀁 𑀢𑀲𑁆𑀲 𑀫𑀸𑀲𑀲𑁆𑀲 𑀧𑀭𑀺𑀯𑀸𑀲𑀤𑀸𑀦𑀁; 𑀅𑀥𑀫𑁆𑀫𑀢𑁆𑀢𑀸 𑀦 𑀭𑀼𑀳𑀢𑀺𑁇 𑀏𑀓𑀲𑁆𑀲, 𑀆𑀯𑀼𑀲𑁄, 𑀫𑀸𑀲𑀲𑁆𑀲 𑀪𑀺𑀓𑁆𑀔𑀼 𑀫𑀸𑀦𑀢𑁆𑀢𑀸𑀭𑀳𑁄’𑀢𑀺𑁇

(154.)

655\. 𑀇𑀥 𑀧𑀦, 𑀪𑀺𑀓𑁆𑀔𑀯𑁂, 𑀪𑀺𑀓𑁆𑀔𑀼 𑀤𑁆𑀯𑁂 𑀲𑀁𑀖𑀸𑀤𑀺𑀲𑁂𑀲𑀸 𑀆𑀧𑀢𑁆𑀢𑀺𑀬𑁄 𑀆𑀧𑀚𑁆𑀚𑀢𑀺 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀬𑁄; 𑀏𑀓𑁄 𑀫𑀸𑀲𑁄 𑀲𑀭𑀫𑀸𑀦𑀧𑁆𑀧𑀝𑀺𑀘𑁆𑀙𑀦𑁆𑀦𑁄, 𑀏𑀓𑁄 𑀫𑀸𑀲𑁄 𑀅𑀲𑁆𑀲𑀭𑀫𑀸𑀦𑀧𑁆𑀧𑀝𑀺𑀘𑁆𑀙𑀦𑁆𑀦𑁄𑁇 𑀲𑁄 𑀲𑀁𑀖𑀁 𑀤𑁆𑀯𑀺𑀦𑁆𑀦𑀁 𑀆𑀧𑀢𑁆𑀢𑀻𑀦𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀦𑀁 𑀤𑁆𑀯𑁂𑀫𑀸𑀲𑀧𑀭𑀺𑀯𑀸𑀲𑀁 𑀬𑀸𑀘𑀢𑀺𑁇 𑀢𑀲𑁆𑀲 𑀲𑀁𑀖𑁄 𑀤𑁆𑀯𑀺𑀦𑁆𑀦𑀁 𑀆𑀧𑀢𑁆𑀢𑀻𑀦𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀦𑀁 𑀤𑁆𑀯𑁂𑀫𑀸𑀲𑀧𑀭𑀺𑀯𑀸𑀲𑀁 𑀤𑁂𑀢𑀺𑁇 𑀢𑀲𑁆𑀲 𑀧𑀭𑀺𑀯𑀲𑀦𑁆𑀢𑀲𑁆𑀲 𑀅𑀜𑁆𑀜𑁄 𑀪𑀺𑀓𑁆𑀔𑀼 𑀆𑀕𑀘𑁆𑀙𑀢𑀺 𑀩𑀳𑀼𑀲𑁆𑀲𑀼𑀢𑁄 𑀆𑀕𑀢𑀸𑀕𑀫𑁄 𑀥𑀫𑁆𑀫𑀥𑀭𑁄 𑀯𑀺𑀦𑀬𑀥𑀭𑁄 𑀫𑀸𑀢𑀺𑀓𑀸𑀥𑀭𑁄 𑀧𑀡𑁆𑀟𑀺𑀢𑁄 𑀯𑀺𑀬𑀢𑁆𑀢𑁄 𑀫𑁂𑀥𑀸𑀯𑀻 𑀮𑀚𑁆𑀚𑀻 𑀓𑀼𑀓𑁆𑀓𑀼𑀘𑁆𑀘𑀓𑁄 𑀲𑀺𑀓𑁆𑀔𑀸𑀓𑀸𑀫𑁄𑁇 𑀲𑁄 𑀏𑀯𑀁 𑀯𑀤𑁂𑀢𑀺—  ‘𑀓𑀺𑀁 𑀅𑀬𑀁, 𑀆𑀯𑀼𑀲𑁄, 𑀪𑀺𑀓𑁆𑀔𑀼 𑀆𑀧𑀦𑁆𑀦𑁄? 𑀓𑀺𑀲𑁆𑀲𑀸𑀬𑀁 𑀪𑀺𑀓𑁆𑀔𑀼 𑀧𑀭𑀺𑀯𑀲𑀢𑀻’𑀢𑀺? 𑀢𑁂 𑀏𑀯𑀁 𑀯𑀤𑁂𑀦𑁆𑀢𑀺—  ‘𑀅𑀬𑀁, 𑀆𑀯𑀼𑀲𑁄, 𑀪𑀺𑀓𑁆𑀔𑀼 𑀤𑁆𑀯𑁂 𑀲𑀁𑀖𑀸𑀤𑀺𑀲𑁂𑀲𑀸 𑀆𑀧𑀢𑁆𑀢𑀺𑀬𑁄 𑀆𑀧𑀚𑁆𑀚𑀺 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀬𑁄; 𑀏𑀓𑁄 𑀫𑀸𑀲𑁄 𑀲𑀭𑀫𑀸𑀦𑀧𑁆𑀧𑀝𑀺𑀘𑁆𑀙𑀦𑁆𑀦𑁄, 𑀏𑀓𑁄 𑀫𑀸𑀲𑁄 𑀅𑀲𑁆𑀲𑀭𑀫𑀸𑀦𑀧𑁆𑀧𑀝𑀺𑀘𑁆𑀙𑀦𑁆𑀦𑁄𑁇 𑀲𑁄 𑀲𑀁𑀖𑀁 𑀤𑁆𑀯𑀺𑀦𑁆𑀦𑀁 𑀆𑀧𑀢𑁆𑀢𑀻𑀦𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀦𑀁 𑀤𑁆𑀯𑁂𑀫𑀸𑀲𑀧𑀭𑀺𑀯𑀸𑀲𑀁 𑀬𑀸𑀘𑀺𑁇 𑀢𑀲𑁆𑀲 𑀲𑀁𑀖𑁄 𑀤𑁆𑀯𑀺𑀦𑁆𑀦𑀁 𑀆𑀧𑀢𑁆𑀢𑀻𑀦𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀦𑀁 𑀤𑁆𑀯𑁂𑀫𑀸𑀲𑀧𑀭𑀺𑀯𑀸𑀲𑀁 𑀅𑀤𑀸𑀲𑀺𑁇 𑀢𑀸𑀬𑁄 𑀅𑀬𑀁, 𑀆𑀯𑀼𑀲𑁄, 𑀪𑀺𑀓𑁆𑀔𑀼 𑀆𑀧𑀦𑁆𑀦𑁄 𑀢𑀸𑀲𑀸𑀬𑀁 𑀪𑀺𑀓𑁆𑀔𑀼 𑀧𑀭𑀺𑀯𑀲𑀢𑀻’𑀢𑀺𑁇 𑀲𑁄 𑀏𑀯𑀁 𑀯𑀤𑁂𑀢𑀺—  ‘𑀬𑁆𑀯𑀸𑀬𑀁, 𑀆𑀯𑀼𑀲𑁄, 𑀫𑀸𑀲𑁄 𑀲𑀭𑀫𑀸𑀦𑀧𑁆𑀧𑀝𑀺𑀘𑁆𑀙𑀦𑁆𑀦𑁄 𑀥𑀫𑁆𑀫𑀺𑀓𑀁 𑀢𑀲𑁆𑀲 𑀫𑀸𑀲𑀲𑁆𑀲 𑀧𑀭𑀺𑀯𑀸𑀲𑀤𑀸𑀦𑀁; 𑀥𑀫𑁆𑀫𑀢𑁆𑀢𑀸 𑀭𑀼𑀳𑀢𑀺𑁇 𑀬𑁄 𑀘 𑀔𑁆𑀯𑀸𑀬𑀁, 𑀆𑀯𑀼𑀲𑁄, 𑀫𑀸𑀲𑁄 𑀅𑀲𑁆𑀲𑀭𑀫𑀸𑀦𑀧𑁆𑀧𑀝𑀺𑀘𑁆𑀙𑀦𑁆𑀦𑁄 𑀅𑀥𑀫𑁆𑀫𑀺𑀓𑀁 𑀢𑀲𑁆𑀲 𑀫𑀸𑀲𑀲𑁆𑀲 𑀧𑀭𑀺𑀯𑀸𑀲𑀤𑀸𑀦𑀁; 𑀅𑀥𑀫𑁆𑀫𑀢𑁆𑀢𑀸 𑀦 𑀭𑀼𑀳𑀢𑀺𑁇 𑀏𑀓𑀲𑁆𑀲, 𑀆𑀯𑀼𑀲𑁄, 𑀫𑀸𑀲𑀲𑁆𑀲 𑀪𑀺𑀓𑁆𑀔𑀼 𑀫𑀸𑀦𑀢𑁆𑀢𑀸𑀭𑀳𑁄’𑀢𑀺𑁇

(155.)

656\. 𑀇𑀥 𑀧𑀦, 𑀪𑀺𑀓𑁆𑀔𑀯𑁂, 𑀪𑀺𑀓𑁆𑀔𑀼 𑀤𑁆𑀯𑁂 𑀲𑀁𑀖𑀸𑀤𑀺𑀲𑁂𑀲𑀸 𑀆𑀧𑀢𑁆𑀢𑀺𑀬𑁄 𑀆𑀧𑀚𑁆𑀚𑀢𑀺 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀬𑁄; 𑀏𑀓𑁄 𑀫𑀸𑀲𑁄 𑀦𑀺𑀩𑁆𑀩𑁂𑀫𑀢𑀺𑀓𑀧𑁆𑀧𑀝𑀺𑀘𑁆𑀙𑀦𑁆𑀦𑁄, 𑀏𑀓𑁄 𑀫𑀸𑀲𑁄 𑀯𑁂𑀫𑀢𑀺𑀓𑀧𑁆𑀧𑀝𑀺𑀘𑁆𑀙𑀦𑁆𑀦𑁄𑁇 𑀲𑁄 𑀲𑀁𑀖𑀁 𑀤𑁆𑀯𑀺𑀦𑁆𑀦𑀁 𑀆𑀧𑀢𑁆𑀢𑀻𑀦𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀦𑀁 𑀤𑁆𑀯𑁂𑀫𑀸𑀲𑀧𑀭𑀺𑀯𑀸𑀲𑀁 𑀬𑀸𑀘𑀢𑀺𑁇 𑀢𑀲𑁆𑀲 𑀲𑀁𑀖𑁄 𑀤𑁆𑀯𑀺𑀦𑁆𑀦𑀁 𑀆𑀧𑀢𑁆𑀢𑀻𑀦𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀦𑀁 𑀤𑁆𑀯𑁂𑀫𑀸𑀲𑀧𑀭𑀺𑀯𑀸𑀲𑀁 𑀤𑁂𑀢𑀺𑁇 𑀢𑀲𑁆𑀲 𑀧𑀭𑀺𑀯𑀲𑀦𑁆𑀢𑀲𑁆𑀲 𑀅𑀜𑁆𑀜𑁄 𑀪𑀺𑀓𑁆𑀔𑀼 𑀆𑀕𑀘𑁆𑀙𑀢𑀺 𑀩𑀳𑀼𑀲𑁆𑀲𑀼𑀢𑁄 𑀆𑀕𑀢𑀸𑀕𑀫𑁄 𑀥𑀫𑁆𑀫𑀥𑀭𑁄 𑀯𑀺𑀦𑀬𑀥𑀭𑁄 𑀫𑀸𑀢𑀺𑀓𑀸𑀥𑀭𑁄 𑀧𑀡𑁆𑀟𑀺𑀢𑁄 𑀯𑀺𑀬𑀢𑁆𑀢𑁄 𑀫𑁂𑀥𑀸𑀯𑀻 𑀮𑀚𑁆𑀚𑀻 𑀓𑀼𑀓𑁆𑀓𑀼𑀘𑁆𑀘𑀓𑁄 𑀲𑀺𑀓𑁆𑀔𑀸𑀓𑀸𑀫𑁄𑁇 𑀲𑁄 𑀏𑀯𑀁 𑀯𑀤𑁂𑀢𑀺—  ‘𑀓𑀺𑀁 𑀅𑀬𑀁, 𑀆𑀯𑀼𑀲𑁄, 𑀪𑀺𑀓𑁆𑀔𑀼 𑀆𑀧𑀦𑁆𑀦𑁄? 𑀓𑀺𑀲𑁆𑀲𑀸𑀬𑀁 𑀪𑀺𑀓𑁆𑀔𑀼 𑀧𑀭𑀺𑀯𑀲𑀢𑀻’𑀢𑀺? 𑀢𑁂 𑀏𑀯𑀁 𑀯𑀤𑁂𑀦𑁆𑀢𑀺—  ‘𑀅𑀬𑀁, 𑀆𑀯𑀼𑀲𑁄, 𑀪𑀺𑀓𑁆𑀔𑀼 𑀤𑁆𑀯𑁂 𑀲𑀁𑀖𑀸𑀤𑀺𑀲𑁂𑀲𑀸 𑀆𑀧𑀢𑁆𑀢𑀺𑀬𑁄 𑀆𑀧𑀚𑁆𑀚𑀺 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀬𑁄; 𑀏𑀓𑁄 𑀫𑀸𑀲𑁄 𑀦𑀺𑀩𑁆𑀩𑁂𑀫𑀢𑀺𑀓𑀧𑁆𑀧𑀝𑀺𑀘𑁆𑀙𑀦𑁆𑀦𑁄, 𑀏𑀓𑁄 𑀫𑀸𑀲𑁄 𑀯𑁂𑀫𑀢𑀺𑀓𑀧𑁆𑀧𑀝𑀺𑀘𑁆𑀙𑀦𑁆𑀦𑁄𑁇 𑀲𑁄 𑀲𑀁𑀖𑀁 𑀤𑁆𑀯𑀺𑀦𑁆𑀦𑀁 𑀆𑀧𑀢𑁆𑀢𑀻𑀦𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀦𑀁 𑀤𑁆𑀯𑁂𑀫𑀸𑀲𑀧𑀭𑀺𑀯𑀸𑀲𑀁 𑀬𑀸𑀘𑀺𑁇 𑀢𑀲𑁆𑀲 𑀲𑀁𑀖𑁄 𑀤𑁆𑀯𑀺𑀦𑁆𑀦𑀁 𑀆𑀧𑀢𑁆𑀢𑀻𑀦𑀁 𑀤𑁆𑀯𑁂𑀫𑀸𑀲𑀧𑁆𑀧𑀝𑀺𑀘𑁆𑀙𑀦𑁆𑀦𑀸𑀦𑀁 𑀤𑁆𑀯𑁂𑀫𑀸𑀲𑀧𑀭𑀺𑀯𑀸𑀲𑀁 𑀅𑀤𑀸𑀲𑀺𑁇 𑀢𑀸𑀬𑁄 𑀅𑀬𑀁, 𑀆𑀯𑀼𑀲𑁄, 𑀪𑀺𑀓𑁆𑀔𑀼 𑀆𑀧𑀦𑁆𑀦𑁄 𑀢𑀸𑀲𑀸𑀬𑀁 𑀪𑀺𑀓𑁆𑀔𑀼 𑀧𑀭𑀺𑀯𑀲𑀢𑀻’𑀢𑀺𑁇 𑀲𑁄 𑀏𑀯𑀁 𑀯𑀤𑁂𑀢𑀺—  ‘𑀬𑁆𑀯𑀸𑀬𑀁, 𑀆𑀯𑀼𑀲𑁄, 𑀫𑀸𑀲𑁄 𑀦𑀺𑀩𑁆𑀩𑁂𑀫𑀢𑀺𑀓𑀧𑁆𑀧𑀝𑀺𑀘𑁆𑀙𑀦𑁆𑀦𑁄 𑀥𑀫𑁆𑀫𑀺𑀓𑀁 𑀢𑀲𑁆𑀲 𑀫𑀸𑀲𑀲𑁆𑀲 𑀧𑀭𑀺𑀯𑀸𑀲𑀤𑀸𑀦𑀁; 𑀥𑀫𑁆𑀫𑀢𑁆𑀢𑀸 𑀭𑀼𑀳𑀢𑀺𑁇 𑀬𑁄 𑀘 𑀔𑁆𑀯𑀸𑀬𑀁, 𑀆𑀯𑀼𑀲𑁄, 𑀫𑀸𑀲𑁄 𑀯𑁂𑀫𑀢𑀺𑀓𑀧𑁆𑀧𑀝𑀺𑀘𑁆𑀙𑀦𑁆𑀦𑁄 𑀅𑀥𑀫𑁆𑀫𑀺𑀓𑀁 𑀢𑀲𑁆𑀲 𑀫𑀸𑀲𑀲𑁆𑀲 𑀧𑀭𑀺𑀯𑀸𑀲𑀤𑀸𑀦𑀁; 𑀅𑀥𑀫𑁆𑀫𑀢𑁆𑀢𑀸 𑀦 𑀭𑀼𑀳𑀢𑀺𑁇 𑀏𑀓𑀲𑁆𑀲, 𑀆𑀯𑀼𑀲𑁄, 𑀫𑀸𑀲𑀲𑁆𑀲 𑀪𑀺𑀓𑁆𑀔𑀼 𑀫𑀸𑀦𑀢𑁆𑀢𑀸𑀭𑀳𑁄’”𑀢𑀺𑁇

[Go to previous page (3.2.3 Dvemāsaparivāsa)](3.2.3.md) / [Go to parent page (3.2 Parivāsa)](../3.2.md) / [Go to next page (3.2.5 Suddhantaparivāsa)](3.2.5.md)


