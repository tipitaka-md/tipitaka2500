
[Home](/) / [4V Cūḷavaggapāḷi](../../../4V.md) / [6 Senāsanakkhandhaka](../../6.md) / [6.2 Dutiyabhāṇavāra](../6.2.md)

# 6.2.4 Avandiyādipuggala

* Senāsanakkhandhaka

* Dutiyabhāṇavāra

* Avandiyādipuggala

(312.)

1345\. “Dasayime, bhikkhave, avandiyā—  pure upasampannena pacchā upasampanno avandiyo, anupasampanno avandiyo, nānāsaṃvāsako vuḍḍhataro adhammavādī avandiyo, mātugāmo avandiyo, paṇḍako avandiyo, pārivāsiko avandiyo, mūlāyapaṭikassanāraho avandiyo, mānattāraho avandiyo, mānattacāriko avandiyo, abbhānāraho avandiyo. Ime kho, bhikkhave, dasa avandiyā.

1346\. Tayome, bhikkhave, vandiyā—  pacchā upasampannena pure upasampanno vandiyo, nānāsaṃvāsako vuḍḍhataro dhammavādī vandiyo, sadevake bhikkhave loke samārake sabrahmake sassamaṇabrāhmaṇiyā pajāya sadevamanussāya tathāgato arahaṃ sammāsambuddho vandiyo. Ime kho, bhikkhave, tayo vandiyā”ti.

[Go to previous page (6.2.3 Aggāsanādianujānana)](6.2.3.md) / [Go to parent page (6.2 Dutiyabhāṇavāra)](../6.2.md) / [Go to next page (6.2.5 Āsanappaṭibāhanapaṭikkhepa)](6.2.5.md)


