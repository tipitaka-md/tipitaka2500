---
title: 6.2.5 Āsanappaṭibāhanapaṭikkhepa
path: /tipitaka/4V/6/6.2/6.2.5
ref: 273413
breadcrumbs:
  - name: Home
    link: /
  - name: 4V Cūḷavaggapāḷi
    link: /tipitaka/4V
  - name: 6 Senāsanakkhandhaka
    link: /tipitaka/4V/6
  - name: 6.2 Dutiyabhāṇavāra
    link: /tipitaka/4V/6/6.2
prevL: /tipitaka/4V/6/6.2/6.2.4
upL: /tipitaka/4V/6/6.2
nextL: /tipitaka/4V/6/6.2/6.2.6
---

# 6.2.5 Āsanappaṭibāhanapaṭikkhepa

### Senāsanakkhandhaka

### Dutiyabhāṇavāra

### Āsanappaṭibāhanapaṭikkhepa

(313.)

1347. Tena kho pana samayena manussā saṃghaṃ uddissa maṇḍape paṭiyādenti, santhare paṭiyādenti, okāse paṭiyādenti. Chabbaggiyānaṃ bhikkhūnaṃ antevāsikā bhikkhū—  “saṃghikaññeva bhagavatā yathāvuḍḍhaṃ anuññātaṃ, no uddissakatan”ti buddhappamukhassa saṃghassa purato purato gantvā maṇḍapepi pariggaṇhanti, santharepi pariggaṇhanti, okāsepi pariggaṇhanti—  “idaṃ amhākaṃ upajjhāyānaṃ bhavissati, idaṃ amhākaṃ ācariyānaṃ bhavissati, idaṃ amhākaṃ bhavissatī”ti. Atha kho āyasmā sāriputto buddhappamukhassa saṃghassa piṭṭhito piṭṭhito gantvā maṇḍapesu pariggahitesu, santharesu pariggahitesu, okāsesu pariggahitesu, okāsaṃ alabhamāno aññatarasmiṃ rukkhamūle nisīdi. Atha kho bhagavā rattiyā paccūsasamayaṃ paccuṭṭhāya ukkāsi. Āyasmāpi sāriputto ukkāsi. “Ko etthā”ti? “Ahaṃ, bhagavā, sāriputto”ti. “Kissa tvaṃ, sāriputta, idha nisinno”ti? Atha kho āyasmā sāriputto bhagavato etamatthaṃ ārocesi. Atha kho bhagavā etasmiṃ nidāne etasmiṃ pakaraṇe bhikkhusaṃghaṃ sannipātāpetvā bhikkhū paṭipucchi—  “saccaṃ kira, bhikkhave, chabbaggiyānaṃ bhikkhūnaṃ antevāsikā bhikkhū—  ‘saṃghikaññeva bhagavatā yathāvuḍḍhaṃ anuññātaṃ, no uddissakatan’ti buddhappamukhassa saṃghassa purato purato gantvā maṇḍape pariggaṇhanti, santhare pariggaṇhanti, okāse pariggaṇhanti—  idaṃ amhākaṃ upajjhāyānaṃ bhavissati, idaṃ amhākaṃ ācariyānaṃ bhavissati, idaṃ amhākaṃ bhavissatī”ti? “Saccaṃ, bhagavā”ti…pe…  vigarahitvā…pe…  dhammiṃ kathaṃ katvā bhikkhū āmantesi—  “na, bhikkhave, uddissakatampi yathāvuḍḍhaṃ paṭibāhitabbaṃ. Yo paṭibāheyya, āpatti dukkaṭassā”ti.


