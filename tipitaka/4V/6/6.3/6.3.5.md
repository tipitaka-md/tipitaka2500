---
title: 6.3.5 Saṃghabhattādianujānana
path: /tipitaka/4V/6/6.3/6.3.5
ref: 273422
breadcrumbs:
  - name: Home
    link: /
  - name: 4V Cūḷavaggapāḷi
    link: /tipitaka/4V
  - name: 6 Senāsanakkhandhaka
    link: /tipitaka/4V/6
  - name: 6.3 Tatiyabhāṇavāra
    link: /tipitaka/4V/6/6.3
prevL: /tipitaka/4V/6/6.3/6.3.4
upL: /tipitaka/4V/6/6.3
nextL: /tipitaka/4V/6/6.3/6.3.6
---

# 6.3.5 Saṃghabhattādianujānana

### Senāsanakkhandhaka

### Tatiyabhāṇavāra

### Saṃghabhattādianujānana

(325.)

1430. Atha kho bhagavā āḷaviyaṃ yathābhirantaṃ viharitvā yena rājagahaṃ tena cārikaṃ pakkāmi. Anupubbena cārikaṃ caramāno yena rājagahaṃ tadavasari. Tatra sudaṃ bhagavā rājagahe viharati veḷuvane kalandakanivāpe. Tena kho pana samayena rājagahaṃ dubbhikkhaṃ hoti. Manussā na sakkonti saṃghabhattaṃ kātuṃ; icchanti uddesabhattaṃ nimantanaṃ salākabhattaṃ pakkhikaṃ uposathikaṃ pāṭipadikaṃ kātuṃ. Bhagavato etamatthaṃ ārocesuṃ. “Anujānāmi, bhikkhave, saṃghabhattaṃ uddesabhattaṃ nimantanaṃ salākabhattaṃ pakkhikaṃ uposathikaṃ pāṭipadikan”ti.


