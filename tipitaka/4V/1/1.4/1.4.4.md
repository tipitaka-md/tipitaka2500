
[Home](/) / [4V Cūḷavaggapāḷi](../../../4V.md) / [1 Kammakkhandhaka](../../1.md) / [1.4 Paṭisāraṇīyakamma](../1.4.md)

# 1.4.4 Aṭṭhārasavatta

* Kammakkhandhaka

* Paṭisāraṇīyakamma

* Aṭṭhārasavatta

(40.)

191\. Paṭisāraṇīyakammakatena, bhikkhave, bhikkhunā sammā vattitabbaṃ. Tatrāyaṃ sammāvattanā—  na upasampādetabbaṃ, na nissayo dātabbo, na sāmaṇero upaṭṭhāpetabbo, na bhikkhunovādakasammuti sāditabbā, sammatenapi bhikkhuniyo na ovaditabbā. Yāya āpattiyā saṃghena paṭisāraṇīyakammaṃ kataṃ hoti sā āpatti na āpajjitabbā, aññā vā tādisikā, tato vā pāpiṭṭhatarā; kammaṃ na garahitabbaṃ, kammikā na garahitabbā. Na pakatattassa bhikkhuno uposatho ṭhapetabbo, na pavāraṇā ṭhapetabbā, na savacanīyaṃ kātabbaṃ, na anuvādo paṭṭhapetabbo, na okāso kāretabbo, na codetabbo, na sāretabbo, na bhikkhūhi sampayojetabban”ti.

---

192\. Paṭisāraṇīyakamme aṭṭhārasavattaṃ niṭṭhitaṃ.



(41.)

193\. Atha kho saṃgho sudhammassa bhikkhuno paṭisāraṇīyakammaṃ akāsi—  “citto te gahapati khamāpetabbo”ti. So saṃghena paṭisāraṇīyakammakato macchikāsaṇḍaṃ gantvā maṅkubhūto nāsakkhi cittaṃ gahapatiṃ khamāpetuṃ. Punadeva sāvatthiṃ paccāgañchi. Bhikkhū evamāhaṃsu—  “khamāpito tayā, āvuso sudhamma, citto gahapatī”ti? “Idhāhaṃ, āvuso, macchikāsaṇḍaṃ gantvā maṅkubhūto nāsakkhiṃ cittaṃ gahapatiṃ khamāpetun”ti. Bhikkhū bhagavato etamatthaṃ ārocesuṃ…pe… . “Tena hi, bhikkhave, saṃgho sudhammassa bhikkhuno anudūtaṃ detu—  cittaṃ gahapatiṃ khamāpetuṃ. Evañca pana, bhikkhave, dātabbo—  paṭhamaṃ bhikkhu yācitabbo, yācitvā byattena bhikkhunā paṭibalena saṃgho ñāpetabbo—

194\. ‘Suṇātu me, bhante, saṃgho. Yadi saṃghassa pattakallaṃ, saṃgho itthannāmaṃ bhikkhuṃ sudhammassa bhikkhuno anudūtaṃ dadeyya cittaṃ gahapatiṃ khamāpetuṃ. Esā ñatti.

195\. Suṇātu me, bhante, saṃgho. Saṃgho itthannāmaṃ bhikkhuṃ sudhammassa bhikkhuno anudūtaṃ deti cittaṃ gahapatiṃ khamāpetuṃ. Yassāyasmato khamati itthannāmassa bhikkhuno sudhammassa bhikkhuno anudūtassa dānaṃ cittaṃ gahapatiṃ khamāpetuṃ, so tuṇhassa; yassa nakkhamati, so bhāseyya.

196\. Dinno saṃghena itthannāmo bhikkhu sudhammassa bhikkhuno anudūto cittaṃ gahapatiṃ khamāpetuṃ. Khamati saṃghassa, tasmā tuṇhī, evametaṃ dhārayāmī’ti.

(42.)

197\. Tena, bhikkhave, sudhammena bhikkhunā anudūtena bhikkhunā saddhiṃ macchikāsaṇḍaṃ gantvā citto gahapati khamāpetabbo—  ‘khama, gahapati, pasādemi tan’ti. Evañce vuccamāno khamati, iccetaṃ kusalaṃ. No ce khamati, anudūtena bhikkhunā vattabbo—  ‘khama, gahapati, imassa bhikkhuno, pasādeti tan’ti. Evañce vuccamāno khamati, iccetaṃ kusalaṃ. No ce khamati, anudūtena bhikkhunā vattabbo—  ‘khama, gahapati, imassa bhikkhuno, ahaṃ taṃ pasādemī’ti. Evañce vuccamāno khamati, iccetaṃ kusalaṃ. No ce khamati, anudūtena bhikkhunā vattabbo—  ‘khama, gahapati, imassa bhikkhuno, saṃghassa vacanenā’ti. Evañce vuccamāno khamati, iccetaṃ kusalaṃ. No ce khamati, anudūtena bhikkhunā sudhammo bhikkhu cittassa gahapatino dassanūpacāraṃ avijahāpetvā savanūpacāraṃ avijahāpetvā ekaṃsaṃ uttarāsaṅgaṃ kārāpetvā ukkuṭikaṃ nisīdāpetvā añjaliṃ paggaṇhāpetvā taṃ āpattiṃ desāpetabbo”ti.

198\. Atha kho āyasmā sudhammo anudūtena bhikkhunā saddhiṃ macchikāsaṇḍaṃ gantvā cittaṃ gahapatiṃ khamāpesi. So sammā vattati, lomaṃ pāteti, netthāraṃ vattati, bhikkhū upasaṅkamitvā evaṃ vadeti—  “ahaṃ, āvuso, saṃghena paṭisāraṇīyakammakato sammā vattāmi, lomaṃ pātemi, netthāraṃ vattāmi. Kathaṃ nu kho mayā paṭipajjitabban”ti? Bhikkhū bhagavato etamatthaṃ ārocesuṃ…pe…  “tena hi, bhikkhave, saṃgho sudhammassa bhikkhuno paṭisāraṇīyakammaṃ paṭippassambhetu.

[Go to previous page (1.4.3 Ākaṅkhamānacatukka)](1.4.3.md) / [Go to parent page (1.4 Paṭisāraṇīyakamma)](../1.4.md) / [Go to next page (1.4.5 Nappaṭippassambhetabbaaṭṭhārasaka)](1.4.5.md)


