
[Home](/) / [4V Cūḷavaggapāḷi](../../../4V.md) / [1 Kammakkhandhaka](../../1.md) / [1.2 Niyassakamma](../1.2.md)

# 1.2.1 Adhammakammadvādasaka

* Kammakkhandhaka

* Niyassakamma

* Adhammakammadvādasaka

(13.)

67\. “Tīhi, bhikkhave, aṅgehi samannāgataṃ niyassakammaṃ adhammakammañca hoti, avinayakammañca, duvūpasantañca. Asammukhā kataṃ hoti, appaṭipucchā kataṃ hoti, appaṭiññāya kataṃ hoti—  imehi kho, bhikkhave, tīhaṅgehi samannāgataṃ niyassakammaṃ adhammakammañca hoti, avinayakammañca, duvūpasantañca. (1)

68\. Aparehipi, bhikkhave, tīhaṅgehi samannāgataṃ niyassakammaṃ adhammakammañca hoti, avinayakammañca, duvūpasantañca. Anāpattiyā kataṃ hoti, adesanāgāminiyā āpattiyā kataṃ hoti, desitāya āpattiyā kataṃ hoti—  imehi kho, bhikkhave, tīhaṅgehi samannāgataṃ niyassakammaṃ adhammakammañca hoti, avinayakammañca, duvūpasantañca. (2)

69\. Aparehipi, bhikkhave, tīhaṅgehi samannāgataṃ niyassakammaṃ adhammakammañca hoti, avinayakammañca, duvūpasantañca. Acodetvā kataṃ hoti, asāretvā kataṃ hoti, āpattiṃ anāropetvā kataṃ hoti—  imehi kho, bhikkhave, tīhaṅgehi samannāgataṃ niyassakammaṃ adhammakammañca hoti, avinayakammañca, duvūpasantañca. (3)

70\. Aparehipi, bhikkhave…pe…  asammukhā kataṃ hoti, adhammena kataṃ hoti, vaggena kataṃ hoti—  imehi kho, bhikkhave…pe… . (4)

71\. Aparehipi, bhikkhave…pe…  appaṭipucchā kataṃ hoti, adhammena kataṃ hoti, vaggena kataṃ hoti—  imehi kho, bhikkhave…pe… . (5)

72\. Aparehipi, bhikkhave…pe…  appaṭiññāya kataṃ hoti, adhammena kataṃ hoti, vaggena kataṃ hoti—  imehi kho, bhikkhave…pe… . (6)

73\. Aparehipi, bhikkhave…pe…  anāpattiyā kataṃ hoti, adhammena kataṃ hoti, vaggena kataṃ hoti—  imehi kho, bhikkhave…pe… . (7)

74\. Aparehipi, bhikkhave…pe…  adesanāgāminiyā āpattiyā kataṃ hoti, adhammena kataṃ hoti, vaggena kataṃ hoti—  imehi kho, bhikkhave…pe… . (8)

75\. Aparehipi, bhikkhave…pe…  desitāya āpattiyā kataṃ hoti, adhammena kataṃ hoti, vaggena kataṃ hoti—  imehi kho, bhikkhave…pe… . (9)

76\. Aparehipi, bhikkhave…pe…  acodetvā kataṃ hoti, adhammena kataṃ hoti, vaggena kataṃ hoti—  imehi kho, bhikkhave…pe… . (10)

77\. Aparehipi, bhikkhave…pe…  asāretvā kataṃ hoti, adhammena kataṃ hoti, vaggena kataṃ hoti—  imehi kho, bhikkhave…pe… . (11)

78\. Aparehipi, bhikkhave, tīhaṅgehi samannāgataṃ niyassakammaṃ adhammakammañca hoti, avinayakammañca, duvūpasantañca. Āpattiṃ anāropetvā kataṃ hoti, adhammena kataṃ hoti, vaggena kataṃ hoti—  imehi kho, bhikkhave, tīhaṅgehi samannāgataṃ niyassakammaṃ adhammakammañca hoti, avinayakammañca, duvūpasantañca. (12)

---

79\. Adhammakammadvādasakaṃ niṭṭhitaṃ.



[Go to previous page (1.2 Niyassakamma)](../1.2.md) / [Go to parent page (1.2 Niyassakamma)](../1.2.md) / [Go to next page (1.2.2 Dhammakammadvādasaka)](1.2.2.md)


