
[Home](/) / [4V Cūḷavaggapāḷi](../../../4V.md) / [1 Kammakkhandhaka](../../1.md) / [1.2 Niyassakamma](../1.2.md)

# 1.2.2 Dhammakammadvādasaka

* Kammakkhandhaka

* Niyassakamma

* Dhammakammadvādasaka

(14.)

80\. Tīhi, bhikkhave, aṅgehi samannāgataṃ niyassakammaṃ dhammakammañca hoti, vinayakammañca, suvūpasantañca. Sammukhā kataṃ hoti, paṭipucchā kataṃ hoti, paṭiññāya kataṃ hoti—  imehi kho, bhikkhave, tīhaṅgehi samannāgataṃ niyassakammaṃ dhammakammañca hoti, vinayakammañca, suvūpasantañca. (1)

81\. Aparehipi, bhikkhave, tīhaṅgehi samannāgataṃ niyassakammaṃ dhammakammañca hoti, vinayakammañca, suvūpasantañca. Āpattiyā kataṃ hoti, desanāgāminiyā āpattiyā kataṃ hoti, adesitāya āpattiyā kataṃ hoti—  imehi kho, bhikkhave, tīhaṅgehi samannāgataṃ niyassakammaṃ dhammakammañca hoti, vinayakammañca, suvūpasantañca. (2)

82\. Aparehipi, bhikkhave, tīhaṅgehi samannāgataṃ niyassakammaṃ dhammakammañca hoti, vinayakammañca, suvūpasantañca. Codetvā kataṃ hoti, sāretvā kataṃ hoti, āpattiṃ āropetvā kataṃ hoti—  imehi kho, bhikkhave, tīhaṅgehi samannāgataṃ niyassakammaṃ dhammakammañca hoti, vinayakammañca, suvūpasantañca. (3)

83\. Aparehipi, bhikkhave…pe…  sammukhā kataṃ hoti, dhammena kataṃ hoti, samaggena kataṃ hoti—  imehi kho, bhikkhave…pe… . (4)

84\. Aparehipi, bhikkhave…pe…  paṭipucchā kataṃ hoti, dhammena kataṃ hoti, samaggena kataṃ hoti—  imehi kho, bhikkhave…pe… . (5)

85\. Aparehipi, bhikkhave…pe…  paṭiññāya kataṃ hoti, dhammena kataṃ hoti, samaggena kataṃ hoti—  imehi kho, bhikkhave…pe… . (6)

86\. Aparehipi, bhikkhave…pe…  āpattiyā kataṃ hoti, dhammena kataṃ hoti, samaggena kataṃ hoti—  imehi kho, bhikkhave…pe… . (7)

87\. Aparehipi, bhikkhave…pe…  desanāgāminiyā āpattiyā kataṃ hoti, dhammena kataṃ hoti, samaggena kataṃ hoti—  imehi kho, bhikkhave…pe… . (8)

88\. Aparehipi, bhikkhave…pe…  adesitāya āpattiyā kataṃ hoti, dhammena kataṃ hoti, samaggena kataṃ hoti—  imehi kho, bhikkhave…pe… . (9)

89\. Aparehipi, bhikkhave…pe…  codetvā kataṃ hoti, dhammena kataṃ hoti, samaggena kataṃ hoti—  imehi kho, bhikkhave…pe… . (10)

90\. Aparehipi, bhikkhave…pe…  sāretvā kataṃ hoti, dhammena kataṃ hoti, samaggena kataṃ hoti—  imehi kho, bhikkhave…pe… . (11)

91\. Aparehipi, bhikkhave, tīhaṅgehi samannāgataṃ niyassakammaṃ dhammakammañca hoti, vinayakammañca, suvūpasantañca. Āpattiṃ āropetvā kataṃ hoti, dhammena kataṃ hoti, samaggena kataṃ hoti—  imehi kho, bhikkhave, tīhaṅgehi samannāgataṃ niyassakammaṃ dhammakammañca hoti, vinayakammañca, suvūpasantañca. (12)

---

92\. Dhammakammadvādasakaṃ niṭṭhitaṃ.



[Go to previous page (1.2.1 Adhammakammadvādasaka)](1.2.1.md) / [Go to parent page (1.2 Niyassakamma)](../1.2.md) / [Go to next page (1.2.3 Ākaṅkhamānachakka)](1.2.3.md)


