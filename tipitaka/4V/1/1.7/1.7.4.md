
[Home](/) / [4V Cūḷavaggapāḷi](../../../4V.md) / [1 Kammakkhandhaka](../../1.md) / [1.7 Pāpikāyadiṭṭhiyāappaṭinissagge ukkhepanīyakamma](../1.7.md)

# 1.7.4 Tecattālīsavatta

* Kammakkhandhaka

* Pāpikāyadiṭṭhiyāappaṭinissagge ukkhepanīyakamma

* Tecattālīsavatta

(70.)

321\. Pāpikāya diṭṭhiyā appaṭinissagge ukkhepanīyakammakatena, bhikkhave, bhikkhunā sammā vattitabbaṃ. Tatrāyaṃ sammāvattanā—  na upasampādetabbaṃ, na nissayo dātabbo, na sāmaṇero upaṭṭhāpetabbo, na bhikkhunovādakasammuti sāditabbā, sammatenapi bhikkhuniyo na ovaditabbā. Yāya āpattiyā saṃghena, pāpikāya diṭṭhiyā appaṭinissagge, ukkhepanīyakammaṃ kataṃ hoti sā āpatti na āpajjitabbā, aññā vā tādisikā, tato vā pāpiṭṭhatarā; kammaṃ na garahitabbaṃ, kammikā na garahitabbā…pe…  na pakatattassa bhikkhuno uposatho ṭhapetabbo, na pavāraṇā ṭhapetabbā, na savacanīyaṃ kātabbaṃ, na anuvādo paṭṭhapetabbo, na okāso kāretabbo, na codetabbo, na sāretabbo, na bhikkhūhi sampayojetabban”ti.

---

322\. Pāpikāya diṭṭhiyā appaṭinissagge ukkhepanīyakamme

  
tecattālīsavattaṃ niṭṭhitaṃ.



(71.)

323\. Atha kho saṃgho ariṭṭhassa bhikkhuno gaddhabādhipubbassa, pāpikāya diṭṭhiyā appaṭinissagge, ukkhepanīyakammaṃ akāsi—  asambhogaṃ saṃghena. So saṃghena, pāpikāya diṭṭhiyā appaṭinissagge, ukkhepanīyakammakato vibbhami. Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma ariṭṭho bhikkhu gaddhabādhipubbo saṃghena, pāpikāya diṭṭhiyā appaṭinissagge, ukkhepanīyakammakato vibbhamissatī”ti? Atha kho te bhikkhū bhagavato etamatthaṃ ārocesuṃ.

324\. Atha kho bhagavā etasmiṃ nidāne etasmiṃ pakaraṇe bhikkhusaṃghaṃ sannipātāpetvā bhikkhū paṭipucchi—  “saccaṃ kira, bhikkhave, ariṭṭho bhikkhu gaddhabādhipubbo saṃghena, pāpikāya diṭṭhiyā appaṭinissagge, ukkhepanīyakammakato vibbhamatī”ti? “Saccaṃ, bhagavā”ti. Vigarahi buddho bhagavā—  “ananucchavikaṃ…pe…  kathañhi nāma so, bhikkhave, moghapuriso saṃghena, pāpikāya diṭṭhiyā appaṭinissagge, ukkhepanīyakammakato vibbhamissati? Netaṃ, bhikkhave, appasannānaṃ vā pasādāya…pe…  vigarahitvā…pe…  dhammiṃ kathaṃ katvā bhikkhū āmantesi—  “tena hi, bhikkhave, saṃgho, pāpikāya diṭṭhiyā appaṭinissagge, ukkhepanīyakammaṃ paṭippassambhetu.

[Go to previous page (1.7.3 Ākaṅkhamānachakka)](1.7.3.md) / [Go to parent page (1.7 Pāpikāyadiṭṭhiyāappaṭinissagge ukkhepanīyakamma)](../1.7.md) / [Go to next page (1.7.5 Nappaṭippassambhetabbatecattālīsaka)](1.7.5.md)


