
[Home](/) / [4V Cūḷavaggapāḷi](../...md) / [1 Kammakkhandhaka](...md) / [1.7 Pāpikāyadiṭṭhiyāappaṭinissagge ukkhepanīyakamma](../4V/1/1.7.md)

# 𑁧𑁇𑁭𑁇𑁬 𑀧𑀝𑀺𑀧𑁆𑀧𑀲𑁆𑀲𑀫𑁆𑀪𑁂𑀢𑀩𑁆𑀩𑀢𑁂𑀘𑀢𑁆𑀢𑀸𑀮𑀻𑀲𑀓

* 𑀓𑀫𑁆𑀫𑀓𑁆𑀔𑀦𑁆𑀥𑀓

* 𑀧𑀸𑀧𑀺𑀓𑀸𑀬𑀤𑀺𑀝𑁆𑀞𑀺𑀬𑀸𑀅𑀧𑁆𑀧𑀝𑀺𑀦𑀺𑀲𑁆𑀲𑀕𑁆𑀕𑁂 𑀉𑀓𑁆𑀔𑁂𑀧𑀦𑀻𑀬𑀓𑀫𑁆𑀫

* 𑀧𑀝𑀺𑀧𑁆𑀧𑀲𑁆𑀲𑀫𑁆𑀪𑁂𑀢𑀩𑁆𑀩𑀢𑁂𑀘𑀢𑁆𑀢𑀸𑀮𑀻𑀲𑀓

(73.)

329\. 𑀧𑀜𑁆𑀘𑀳𑀺, 𑀪𑀺𑀓𑁆𑀔𑀯𑁂, 𑀅𑀗𑁆𑀕𑁂𑀳𑀺 𑀲𑀫𑀦𑁆𑀦𑀸𑀕𑀢𑀲𑁆𑀲 𑀪𑀺𑀓𑁆𑀔𑀼𑀦𑁄, 𑀧𑀸𑀧𑀺𑀓𑀸𑀬 𑀤𑀺𑀝𑁆𑀞𑀺𑀬𑀸 𑀅𑀧𑁆𑀧𑀝𑀺𑀦𑀺𑀲𑁆𑀲𑀕𑁆𑀕𑁂, 𑀉𑀓𑁆𑀔𑁂𑀧𑀦𑀻𑀬𑀓𑀫𑁆𑀫𑀁 𑀧𑀝𑀺𑀧𑁆𑀧𑀲𑁆𑀲𑀫𑁆𑀪𑁂𑀢𑀩𑁆𑀩𑀁𑁇 𑀦 𑀉𑀧𑀲𑀫𑁆𑀧𑀸𑀤𑁂𑀢𑀺, 𑀦 𑀦𑀺𑀲𑁆𑀲𑀬𑀁 𑀤𑁂𑀢𑀺, 𑀦 𑀲𑀸𑀫𑀡𑁂𑀭𑀁 𑀉𑀧𑀝𑁆𑀞𑀸𑀧𑁂𑀢𑀺, 𑀦 𑀪𑀺𑀓𑁆𑀔𑀼𑀦𑁄𑀯𑀸𑀤𑀓𑀲𑀫𑁆𑀫𑀼𑀢𑀺𑀁 𑀲𑀸𑀤𑀺𑀬𑀢𑀺, 𑀲𑀫𑁆𑀫𑀢𑁄𑀧𑀺 𑀪𑀺𑀓𑁆𑀔𑀼𑀦𑀺𑀬𑁄 𑀦 𑀑𑀯𑀤𑀢𑀺—  𑀇𑀫𑁂𑀳𑀺 𑀔𑁄, 𑀪𑀺𑀓𑁆𑀔𑀯𑁂, 𑀧𑀜𑁆𑀘𑀳𑀗𑁆𑀕𑁂𑀳𑀺 𑀲𑀫𑀦𑁆𑀦𑀸𑀕𑀢𑀲𑁆𑀲 𑀪𑀺𑀓𑁆𑀔𑀼𑀦𑁄, 𑀧𑀸𑀧𑀺𑀓𑀸𑀬 𑀤𑀺𑀝𑁆𑀞𑀺𑀬𑀸 𑀅𑀧𑁆𑀧𑀝𑀺𑀦𑀺𑀲𑁆𑀲𑀕𑁆𑀕𑁂, 𑀉𑀓𑁆𑀔𑁂𑀧𑀦𑀻𑀬𑀓𑀫𑁆𑀫𑀁 𑀧𑀝𑀺𑀧𑁆𑀧𑀲𑁆𑀲𑀫𑁆𑀪𑁂𑀢𑀩𑁆𑀩𑀁𑁇

330\. 𑀅𑀧𑀭𑁂𑀳𑀺𑀧𑀺, 𑀪𑀺𑀓𑁆𑀔𑀯𑁂, 𑀧𑀜𑁆𑀘𑀳𑀗𑁆𑀕𑁂𑀳𑀺 𑀲𑀫𑀦𑁆𑀦𑀸𑀕𑀢𑀲𑁆𑀲 𑀪𑀺𑀓𑁆𑀔𑀼𑀦𑁄, 𑀧𑀸𑀧𑀺𑀓𑀸𑀬 𑀤𑀺𑀝𑁆𑀞𑀺𑀬𑀸 𑀅𑀧𑁆𑀧𑀝𑀺𑀦𑀺𑀲𑁆𑀲𑀕𑁆𑀕𑁂, 𑀉𑀓𑁆𑀔𑁂𑀧𑀦𑀻𑀬𑀓𑀫𑁆𑀫𑀁 𑀧𑀝𑀺𑀧𑁆𑀧𑀲𑁆𑀲𑀫𑁆𑀪𑁂𑀢𑀩𑁆𑀩𑀁𑁇 𑀬𑀸𑀬 𑀆𑀧𑀢𑁆𑀢𑀺𑀬𑀸 𑀲𑀁𑀖𑁂𑀦, 𑀧𑀸𑀧𑀺𑀓𑀸𑀬 𑀤𑀺𑀝𑁆𑀞𑀺𑀬𑀸 𑀅𑀧𑁆𑀧𑀝𑀺𑀦𑀺𑀲𑁆𑀲𑀕𑁆𑀕𑁂, 𑀉𑀓𑁆𑀔𑁂𑀧𑀦𑀻𑀬𑀓𑀫𑁆𑀫𑀁 𑀓𑀢𑀁 𑀳𑁄𑀢𑀺 𑀢𑀁 𑀆𑀧𑀢𑁆𑀢𑀺𑀁 𑀦 𑀆𑀧𑀚𑁆𑀚𑀢𑀺, 𑀅𑀜𑁆𑀜𑀁 𑀯𑀸 𑀢𑀸𑀤𑀺𑀲𑀺𑀓𑀁, 𑀢𑀢𑁄 𑀯𑀸 𑀧𑀸𑀧𑀺𑀝𑁆𑀞𑀢𑀭𑀁; 𑀓𑀫𑁆𑀫𑀁 𑀦 𑀕𑀭𑀳𑀢𑀺, 𑀓𑀫𑁆𑀫𑀺𑀓𑁂 𑀦 𑀕𑀭𑀳𑀢𑀺—  𑀇𑀫𑁂𑀳𑀺 𑀔𑁄, 𑀪𑀺𑀓𑁆𑀔𑀯𑁂, 𑀧𑀜𑁆𑀘𑀳𑀗𑁆𑀕𑁂𑀳𑀺 𑀲𑀫𑀦𑁆𑀦𑀸𑀕𑀢𑀲𑁆𑀲 𑀪𑀺𑀓𑁆𑀔𑀼𑀦𑁄, 𑀧𑀸𑀧𑀺𑀓𑀸𑀬 𑀤𑀺𑀝𑁆𑀞𑀺𑀬𑀸 𑀅𑀧𑁆𑀧𑀝𑀺𑀦𑀺𑀲𑁆𑀲𑀕𑁆𑀕𑁂, 𑀉𑀓𑁆𑀔𑁂𑀧𑀦𑀻𑀬𑀓𑀫𑁆𑀫𑀁 𑀧𑀝𑀺𑀧𑁆𑀧𑀲𑁆𑀲𑀫𑁆𑀪𑁂𑀢𑀩𑁆𑀩𑀁…𑀧𑁂… 𑁇

331\. 𑀅𑀝𑁆𑀞𑀳𑀺, 𑀪𑀺𑀓𑁆𑀔𑀯𑁂, 𑀅𑀗𑁆𑀕𑁂𑀳𑀺 𑀲𑀫𑀦𑁆𑀦𑀸𑀕𑀢𑀲𑁆𑀲 𑀪𑀺𑀓𑁆𑀔𑀼𑀦𑁄, 𑀧𑀸𑀧𑀺𑀓𑀸𑀬 𑀤𑀺𑀝𑁆𑀞𑀺𑀬𑀸 𑀅𑀧𑁆𑀧𑀝𑀺𑀦𑀺𑀲𑁆𑀲𑀕𑁆𑀕𑁂, 𑀉𑀓𑁆𑀔𑁂𑀧𑀦𑀻𑀬𑀓𑀫𑁆𑀫𑀁 𑀧𑀝𑀺𑀧𑁆𑀧𑀲𑁆𑀲𑀫𑁆𑀪𑁂𑀢𑀩𑁆𑀩𑀁𑁇 𑀦 𑀧𑀓𑀢𑀢𑁆𑀢𑀲𑁆𑀲 𑀪𑀺𑀓𑁆𑀔𑀼𑀦𑁄 𑀉𑀧𑁄𑀲𑀣𑀁 𑀞𑀧𑁂𑀢𑀺, 𑀦 𑀧𑀯𑀸𑀭𑀡𑀁 𑀞𑀧𑁂𑀢𑀺, 𑀦 𑀲𑀯𑀘𑀦𑀻𑀬𑀁 𑀓𑀭𑁄𑀢𑀺, 𑀦 𑀅𑀦𑀼𑀯𑀸𑀤𑀁 𑀧𑀝𑁆𑀞𑀧𑁂𑀢𑀺, 𑀦 𑀑𑀓𑀸𑀲𑀁 𑀓𑀸𑀭𑁂𑀢𑀺, 𑀦 𑀘𑁄𑀤𑁂𑀢𑀺, 𑀦 𑀲𑀸𑀭𑁂𑀢𑀺, 𑀦 𑀪𑀺𑀓𑁆𑀔𑀽𑀳𑀺 𑀲𑀫𑁆𑀧𑀬𑁄𑀚𑁂𑀢𑀺—  𑀇𑀫𑁂𑀳𑀺 𑀔𑁄, 𑀪𑀺𑀓𑁆𑀔𑀯𑁂, 𑀅𑀝𑁆𑀞𑀳𑀗𑁆𑀕𑁂𑀳𑀺 𑀲𑀫𑀦𑁆𑀦𑀸𑀕𑀢𑀲𑁆𑀲 𑀪𑀺𑀓𑁆𑀔𑀼𑀦𑁄, 𑀧𑀸𑀧𑀺𑀓𑀸𑀬 𑀤𑀺𑀝𑁆𑀞𑀺𑀬𑀸 𑀅𑀧𑁆𑀧𑀝𑀺𑀦𑀺𑀲𑁆𑀲𑀕𑁆𑀕𑁂, 𑀉𑀓𑁆𑀔𑁂𑀧𑀦𑀻𑀬𑀓𑀫𑁆𑀫𑀁 𑀧𑀝𑀺𑀧𑁆𑀧𑀲𑁆𑀲𑀫𑁆𑀪𑁂𑀢𑀩𑁆𑀩𑀁𑁇

---

332\. 𑀧𑀸𑀧𑀺𑀓𑀸𑀬 𑀤𑀺𑀝𑁆𑀞𑀺𑀬𑀸 𑀅𑀧𑁆𑀧𑀝𑀺𑀦𑀺𑀲𑁆𑀲𑀕𑁆𑀕𑁂 𑀉𑀓𑁆𑀔𑁂𑀧𑀦𑀻𑀬𑀓𑀫𑁆𑀫𑁂

  
𑀧𑀝𑀺𑀧𑁆𑀧𑀲𑁆𑀲𑀫𑁆𑀪𑁂𑀢𑀩𑁆𑀩𑀢𑁂𑀘𑀢𑁆𑀢𑀸𑀮𑀻𑀲𑀓𑀁 𑀦𑀺𑀝𑁆𑀞𑀺𑀢𑀁𑁇



(74.)

333\. 𑀏𑀯𑀜𑁆𑀘 𑀧𑀦, 𑀪𑀺𑀓𑁆𑀔𑀯𑁂, 𑀧𑀝𑀺𑀧𑁆𑀧𑀲𑁆𑀲𑀫𑁆𑀪𑁂𑀢𑀩𑁆𑀩𑀁𑁇 𑀢𑁂𑀦, 𑀪𑀺𑀓𑁆𑀔𑀯𑁂, 𑀧𑀸𑀧𑀺𑀓𑀸𑀬 𑀤𑀺𑀝𑁆𑀞𑀺𑀬𑀸 𑀅𑀧𑁆𑀧𑀝𑀺𑀦𑀺𑀲𑁆𑀲𑀕𑁆𑀕𑁂, 𑀉𑀓𑁆𑀔𑁂𑀧𑀦𑀻𑀬𑀓𑀫𑁆𑀫𑀓𑀢𑁂𑀦 𑀪𑀺𑀓𑁆𑀔𑀼𑀦𑀸 𑀲𑀁𑀖𑀁 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀏𑀓𑀁𑀲𑀁 𑀉𑀢𑁆𑀢𑀭𑀸𑀲𑀗𑁆𑀕𑀁 𑀓𑀭𑀺𑀢𑁆𑀯𑀸 𑀯𑀼𑀟𑁆𑀠𑀸𑀦𑀁 𑀪𑀺𑀓𑁆𑀔𑀽𑀦𑀁 𑀧𑀸𑀤𑁂 𑀯𑀦𑁆𑀤𑀺𑀢𑁆𑀯𑀸 𑀉𑀓𑁆𑀓𑀼𑀝𑀺𑀓𑀁 𑀦𑀺𑀲𑀻𑀤𑀺𑀢𑁆𑀯𑀸 𑀅𑀜𑁆𑀚𑀮𑀺𑀁 𑀧𑀕𑁆𑀕𑀳𑁂𑀢𑁆𑀯𑀸 𑀏𑀯𑀫𑀲𑁆𑀲 𑀯𑀘𑀦𑀻𑀬𑁄—  ‘𑀅𑀳𑀁, 𑀪𑀦𑁆𑀢𑁂, 𑀲𑀁𑀖𑁂𑀦, 𑀧𑀸𑀧𑀺𑀓𑀸𑀬 𑀤𑀺𑀝𑁆𑀞𑀺𑀬𑀸 𑀅𑀧𑁆𑀧𑀝𑀺𑀦𑀺𑀲𑁆𑀲𑀕𑁆𑀕𑁂, 𑀉𑀓𑁆𑀔𑁂𑀧𑀦𑀻𑀬𑀓𑀫𑁆𑀫𑀓𑀢𑁄 𑀲𑀫𑁆𑀫𑀸 𑀯𑀢𑁆𑀢𑀸𑀫𑀺, 𑀮𑁄𑀫𑀁 𑀧𑀸𑀢𑁂𑀫𑀺, 𑀦𑁂𑀢𑁆𑀣𑀸𑀭𑀁 𑀯𑀢𑁆𑀢𑀸𑀫𑀺, 𑀧𑀸𑀧𑀺𑀓𑀸𑀬 𑀤𑀺𑀝𑁆𑀞𑀺𑀬𑀸 𑀅𑀧𑁆𑀧𑀝𑀺𑀦𑀺𑀲𑁆𑀲𑀕𑁆𑀕𑁂, 𑀉𑀓𑁆𑀔𑁂𑀧𑀦𑀻𑀬𑀲𑁆𑀲 𑀓𑀫𑁆𑀫𑀲𑁆𑀲 𑀧𑀝𑀺𑀧𑁆𑀧𑀲𑁆𑀲𑀤𑁆𑀥𑀺𑀁 𑀬𑀸𑀘𑀸𑀫𑀻’𑀢𑀺𑁇 𑀤𑀼𑀢𑀺𑀬𑀫𑁆𑀧𑀺 𑀬𑀸𑀘𑀺𑀢𑀩𑁆𑀩𑀸𑁇 𑀢𑀢𑀺𑀬𑀫𑁆𑀧𑀺 𑀬𑀸𑀘𑀺𑀢𑀩𑁆𑀩𑀸𑁇 𑀩𑁆𑀬𑀢𑁆𑀢𑁂𑀦 𑀪𑀺𑀓𑁆𑀔𑀼𑀦𑀸 𑀧𑀝𑀺𑀩𑀮𑁂𑀦 𑀲𑀁𑀖𑁄 𑀜𑀸𑀧𑁂𑀢𑀩𑁆𑀩𑁄—

334\. ‘𑀲𑀼𑀡𑀸𑀢𑀼 𑀫𑁂, 𑀪𑀦𑁆𑀢𑁂, 𑀲𑀁𑀖𑁄𑁇 𑀅𑀬𑀁 𑀇𑀢𑁆𑀣𑀦𑁆𑀦𑀸𑀫𑁄 𑀪𑀺𑀓𑁆𑀔𑀼 𑀲𑀁𑀖𑁂𑀦, 𑀧𑀸𑀧𑀺𑀓𑀸𑀬 𑀤𑀺𑀝𑁆𑀞𑀺𑀬𑀸 𑀅𑀧𑁆𑀧𑀝𑀺𑀦𑀺𑀲𑁆𑀲𑀕𑁆𑀕𑁂, 𑀉𑀓𑁆𑀔𑁂𑀧𑀦𑀻𑀬𑀓𑀫𑁆𑀫𑀓𑀢𑁄 𑀲𑀫𑁆𑀫𑀸 𑀯𑀢𑁆𑀢𑀢𑀺, 𑀮𑁄𑀫𑀁 𑀧𑀸𑀢𑁂𑀢𑀺, 𑀦𑁂𑀢𑁆𑀣𑀸𑀭𑀁 𑀯𑀢𑁆𑀢𑀢𑀺, 𑀧𑀸𑀧𑀺𑀓𑀸𑀬 𑀤𑀺𑀝𑁆𑀞𑀺𑀬𑀸 𑀅𑀧𑁆𑀧𑀝𑀺𑀦𑀺𑀲𑁆𑀲𑀕𑁆𑀕𑁂, 𑀉𑀓𑁆𑀔𑁂𑀧𑀦𑀻𑀬𑀲𑁆𑀲 𑀓𑀫𑁆𑀫𑀲𑁆𑀲 𑀧𑀝𑀺𑀧𑁆𑀧𑀲𑁆𑀲𑀤𑁆𑀥𑀺𑀁 𑀬𑀸𑀘𑀢𑀺𑁇 𑀬𑀤𑀺 𑀲𑀁𑀖𑀲𑁆𑀲 𑀧𑀢𑁆𑀢𑀓𑀮𑁆𑀮𑀁, 𑀲𑀁𑀖𑁄 𑀇𑀢𑁆𑀣𑀦𑁆𑀦𑀸𑀫𑀲𑁆𑀲 𑀪𑀺𑀓𑁆𑀔𑀼𑀦𑁄, 𑀧𑀸𑀧𑀺𑀓𑀸𑀬 𑀤𑀺𑀝𑁆𑀞𑀺𑀬𑀸 𑀅𑀧𑁆𑀧𑀝𑀺𑀦𑀺𑀲𑁆𑀲𑀕𑁆𑀕𑁂, 𑀉𑀓𑁆𑀔𑁂𑀧𑀦𑀻𑀬𑀓𑀫𑁆𑀫𑀁 𑀧𑀝𑀺𑀧𑁆𑀧𑀲𑁆𑀲𑀫𑁆𑀪𑁂𑀬𑁆𑀬𑁇 𑀏𑀲𑀸 𑀜𑀢𑁆𑀢𑀺𑁇

335\. 𑀲𑀼𑀡𑀸𑀢𑀼 𑀫𑁂, 𑀪𑀦𑁆𑀢𑁂, 𑀲𑀁𑀖𑁄𑁇 𑀅𑀬𑀁 𑀇𑀢𑁆𑀣𑀦𑁆𑀦𑀸𑀫𑁄 𑀪𑀺𑀓𑁆𑀔𑀼 𑀲𑀁𑀖𑁂𑀦, 𑀧𑀸𑀧𑀺𑀓𑀸𑀬 𑀤𑀺𑀝𑁆𑀞𑀺𑀬𑀸 𑀅𑀧𑁆𑀧𑀝𑀺𑀦𑀺𑀲𑁆𑀲𑀕𑁆𑀕𑁂, 𑀉𑀓𑁆𑀔𑁂𑀧𑀦𑀻𑀬𑀓𑀫𑁆𑀫𑀓𑀢𑁄 𑀲𑀫𑁆𑀫𑀸 𑀯𑀢𑁆𑀢𑀢𑀺, 𑀮𑁄𑀫𑀁 𑀧𑀸𑀢𑁂𑀢𑀺, 𑀦𑁂𑀢𑁆𑀣𑀸𑀭𑀁 𑀯𑀢𑁆𑀢𑀢𑀺, 𑀧𑀸𑀧𑀺𑀓𑀸𑀬 𑀤𑀺𑀝𑁆𑀞𑀺𑀬𑀸 𑀅𑀧𑁆𑀧𑀝𑀺𑀦𑀺𑀲𑁆𑀲𑀕𑁆𑀕𑁂, 𑀉𑀓𑁆𑀔𑁂𑀧𑀦𑀻𑀬𑀲𑁆𑀲 𑀓𑀫𑁆𑀫𑀲𑁆𑀲 𑀧𑀝𑀺𑀧𑁆𑀧𑀲𑁆𑀲𑀤𑁆𑀥𑀺𑀁 𑀬𑀸𑀘𑀢𑀺𑁇 𑀲𑀁𑀖𑁄 𑀇𑀢𑁆𑀣𑀦𑁆𑀦𑀸𑀫𑀲𑁆𑀲 𑀪𑀺𑀓𑁆𑀔𑀼𑀦𑁄, 𑀧𑀸𑀧𑀺𑀓𑀸𑀬 𑀤𑀺𑀝𑁆𑀞𑀺𑀬𑀸 𑀅𑀧𑁆𑀧𑀝𑀺𑀦𑀺𑀲𑁆𑀲𑀕𑁆𑀕𑁂, 𑀉𑀓𑁆𑀔𑁂𑀧𑀦𑀻𑀬𑀓𑀫𑁆𑀫𑀁 𑀧𑀝𑀺𑀧𑁆𑀧𑀲𑁆𑀲𑀫𑁆𑀪𑁂𑀢𑀺𑁇 𑀬𑀲𑁆𑀲𑀸𑀬𑀲𑁆𑀫𑀢𑁄 𑀔𑀫𑀢𑀺 𑀇𑀢𑁆𑀣𑀦𑁆𑀦𑀸𑀫𑀲𑁆𑀲 𑀪𑀺𑀓𑁆𑀔𑀼𑀦𑁄, 𑀧𑀸𑀧𑀺𑀓𑀸𑀬 𑀤𑀺𑀝𑁆𑀞𑀺𑀬𑀸 𑀅𑀧𑁆𑀧𑀝𑀺𑀦𑀺𑀲𑁆𑀲𑀕𑁆𑀕𑁂, 𑀉𑀓𑁆𑀔𑁂𑀧𑀦𑀻𑀬𑀲𑁆𑀲 𑀓𑀫𑁆𑀫𑀲𑁆𑀲 𑀧𑀝𑀺𑀧𑁆𑀧𑀲𑁆𑀲𑀤𑁆𑀥𑀺, 𑀲𑁄 𑀢𑀼𑀡𑁆𑀳𑀲𑁆𑀲; 𑀬𑀲𑁆𑀲 𑀦𑀓𑁆𑀔𑀫𑀢𑀺, 𑀲𑁄 𑀪𑀸𑀲𑁂𑀬𑁆𑀬𑁇

336\. 𑀤𑀼𑀢𑀺𑀬𑀫𑁆𑀧𑀺 𑀏𑀢𑀫𑀢𑁆𑀣𑀁 𑀯𑀤𑀸𑀫𑀺…𑀧𑁂…  𑀢𑀢𑀺𑀬𑀫𑁆𑀧𑀺 𑀏𑀢𑀫𑀢𑁆𑀣𑀁 𑀯𑀤𑀸𑀫𑀺—  𑀲𑀼𑀡𑀸𑀢𑀼 𑀫𑁂, 𑀪𑀦𑁆𑀢𑁂, 𑀲𑀁𑀖𑁄𑁇 𑀅𑀬𑀁 𑀇𑀢𑁆𑀣𑀦𑁆𑀦𑀸𑀫𑁄 𑀪𑀺𑀓𑁆𑀔𑀼 𑀲𑀁𑀖𑁂𑀦, 𑀧𑀸𑀧𑀺𑀓𑀸𑀬 𑀤𑀺𑀝𑁆𑀞𑀺𑀬𑀸 𑀅𑀧𑁆𑀧𑀝𑀺𑀦𑀺𑀲𑁆𑀲𑀕𑁆𑀕𑁂, 𑀉𑀓𑁆𑀔𑁂𑀧𑀦𑀻𑀬𑀓𑀫𑁆𑀫𑀓𑀢𑁄 𑀲𑀫𑁆𑀫𑀸 𑀯𑀢𑁆𑀢𑀢𑀺, 𑀮𑁄𑀫𑀁 𑀧𑀸𑀢𑁂𑀢𑀺, 𑀦𑁂𑀢𑁆𑀣𑀸𑀭𑀁 𑀯𑀢𑁆𑀢𑀢𑀺, 𑀧𑀸𑀧𑀺𑀓𑀸𑀬 𑀤𑀺𑀝𑁆𑀞𑀺𑀬𑀸 𑀅𑀧𑁆𑀧𑀝𑀺𑀦𑀺𑀲𑁆𑀲𑀕𑁆𑀕𑁂 𑀉𑀓𑁆𑀔𑁂𑀧𑀦𑀻𑀬𑀲𑁆𑀲 𑀓𑀫𑁆𑀫𑀲𑁆𑀲 𑀧𑀝𑀺𑀧𑁆𑀧𑀲𑁆𑀲𑀤𑁆𑀥𑀺𑀁 𑀬𑀸𑀘𑀢𑀺𑁇 𑀲𑀁𑀖𑁄 𑀇𑀢𑁆𑀣𑀦𑁆𑀦𑀸𑀫𑀲𑁆𑀲 𑀪𑀺𑀓𑁆𑀔𑀼𑀦𑁄, 𑀧𑀸𑀧𑀺𑀓𑀸𑀬 𑀤𑀺𑀝𑁆𑀞𑀺𑀬𑀸 𑀅𑀧𑁆𑀧𑀝𑀺𑀦𑀺𑀲𑁆𑀲𑀕𑁆𑀕𑁂, 𑀉𑀓𑁆𑀔𑁂𑀧𑀦𑀻𑀬𑀓𑀫𑁆𑀫𑀁 𑀧𑀝𑀺𑀧𑁆𑀧𑀲𑁆𑀲𑀫𑁆𑀪𑁂𑀢𑀺𑁇 𑀬𑀲𑁆𑀲𑀸𑀬𑀲𑁆𑀫𑀢𑁄 𑀔𑀫𑀢𑀺 𑀇𑀢𑁆𑀣𑀦𑁆𑀦𑀸𑀫𑀲𑁆𑀲 𑀪𑀺𑀓𑁆𑀔𑀼𑀦𑁄, 𑀧𑀸𑀧𑀺𑀓𑀸𑀬 𑀤𑀺𑀝𑁆𑀞𑀺𑀬𑀸 𑀅𑀧𑁆𑀧𑀝𑀺𑀦𑀺𑀲𑁆𑀲𑀕𑁆𑀕𑁂, 𑀉𑀓𑁆𑀔𑁂𑀧𑀦𑀻𑀬𑀲𑁆𑀲 𑀓𑀫𑁆𑀫𑀲𑁆𑀲 𑀧𑀝𑀺𑀧𑁆𑀧𑀲𑁆𑀲𑀤𑁆𑀥𑀺, 𑀲𑁄 𑀢𑀼𑀡𑁆𑀳𑀲𑁆𑀲; 𑀬𑀲𑁆𑀲 𑀦𑀓𑁆𑀔𑀫𑀢𑀺, 𑀲𑁄 𑀪𑀸𑀲𑁂𑀬𑁆𑀬𑁇

337\. 𑀧𑀝𑀺𑀧𑁆𑀧𑀲𑁆𑀲𑀤𑁆𑀥𑀁 𑀲𑀁𑀖𑁂𑀦 𑀇𑀢𑁆𑀣𑀦𑁆𑀦𑀸𑀫𑀲𑁆𑀲 𑀪𑀺𑀓𑁆𑀔𑀼𑀦𑁄, 𑀧𑀸𑀧𑀺𑀓𑀸𑀬 𑀤𑀺𑀝𑁆𑀞𑀺𑀬𑀸 𑀅𑀧𑁆𑀧𑀝𑀺𑀦𑀺𑀲𑁆𑀲𑀕𑁆𑀕𑁂, 𑀉𑀓𑁆𑀔𑁂𑀧𑀦𑀻𑀬𑀓𑀫𑁆𑀫𑀁𑁇 𑀔𑀫𑀢𑀺 𑀲𑀁𑀖𑀲𑁆𑀲, 𑀢𑀲𑁆𑀫𑀸 𑀢𑀼𑀡𑁆𑀳𑀻, 𑀏𑀯𑀫𑁂𑀢𑀁 𑀥𑀸𑀭𑀬𑀸𑀫𑀻’”𑀢𑀺𑁇

---

338\. 𑀧𑀸𑀧𑀺𑀓𑀸𑀬 𑀤𑀺𑀝𑁆𑀞𑀺𑀬𑀸 𑀅𑀧𑁆𑀧𑀝𑀺𑀦𑀺𑀲𑁆𑀲𑀕𑁆𑀕𑁂 𑀉𑀓𑁆𑀔𑁂𑀧𑀦𑀻𑀬𑀓𑀫𑁆𑀫𑀁 𑀦𑀺𑀝𑁆𑀞𑀺𑀢𑀁 𑀲𑀢𑁆𑀢𑀫𑀁𑁇

  
𑀓𑀫𑁆𑀫𑀓𑁆𑀔𑀦𑁆𑀥𑀓𑁄 𑀧𑀞𑀫𑁄𑁇

  
𑀇𑀫𑀫𑁆𑀳𑀺 𑀔𑀦𑁆𑀥𑀓𑁂 𑀯𑀢𑁆𑀣𑀽 𑀲𑀢𑁆𑀢𑁇



---

339\. 𑀢𑀲𑁆𑀲𑀼𑀤𑁆𑀤𑀸𑀦𑀁



340\. _𑀧𑀡𑁆𑀟𑀼𑀮𑁄𑀳𑀺𑀢𑀓𑀸 𑀪𑀺𑀓𑁆𑀔𑀽,_  
_𑀲𑀬𑀁 𑀪𑀡𑁆𑀟𑀦𑀓𑀸𑀭𑀓𑀸;_  
_𑀢𑀸𑀤𑀺𑀲𑁂 𑀉𑀧𑀲𑀗𑁆𑀓𑀫𑁆𑀫,_  
_𑀉𑀲𑁆𑀲𑀳𑀺𑀁𑀲𑀼 𑀘 𑀪𑀡𑁆𑀟𑀦𑁂𑁇_  


341\. _𑀅𑀦𑀼𑀧𑁆𑀧𑀦𑁆𑀦𑀸𑀧𑀺 𑀚𑀸𑀬𑀦𑁆𑀢𑀺,_  
_𑀉𑀧𑁆𑀧𑀦𑁆𑀦𑀸𑀦𑀺𑀧𑀺 𑀯𑀟𑁆𑀠𑀭𑁂;_  
_𑀅𑀧𑁆𑀧𑀺𑀘𑁆𑀙𑀸 𑀧𑁂𑀲𑀮𑀸 𑀪𑀺𑀓𑁆𑀔𑀽,_  
_𑀉𑀚𑁆𑀛𑀸𑀬𑀦𑁆𑀢𑀺 𑀧𑀤𑀲𑁆𑀲𑀢𑁄𑁇_  


342\. _𑀲𑀤𑁆𑀥𑀫𑁆𑀫𑀝𑁆𑀞𑀺𑀢𑀺𑀓𑁄 𑀩𑀼𑀤𑁆𑀥𑁄,_  
_𑀲𑀬𑀫𑁆𑀪𑀽 𑀅𑀕𑁆𑀕𑀧𑀼𑀕𑁆𑀕𑀮𑁄;_  
_𑀆𑀡𑀸𑀧𑁂𑀲𑀺 𑀢𑀚𑁆𑀚𑀦𑀻𑀬,_  
_𑀓𑀫𑁆𑀫𑀁 𑀲𑀸𑀯𑀢𑁆𑀣𑀺𑀬𑀁 𑀚𑀺𑀦𑁄𑁇_  


343\. _𑀅𑀲𑀫𑁆𑀫𑀼𑀔𑀸𑀧𑁆𑀧𑀝𑀺𑀧𑀼𑀘𑁆𑀙𑀸𑀧𑁆-_  
_𑀧𑀝𑀺𑀜𑁆𑀜𑀸𑀬 𑀓𑀢𑀜𑁆𑀘 𑀬𑀁;_  
_𑀅𑀦𑀸𑀧𑀢𑁆𑀢𑀺 𑀅𑀤𑁂𑀲𑀦𑁂,_  
_𑀤𑁂𑀲𑀺𑀢𑀸𑀬 𑀓𑀢𑀜𑁆𑀘 𑀬𑀁𑁇_  


344\. _𑀅𑀘𑁄𑀤𑁂𑀢𑁆𑀯𑀸 𑀅𑀲𑀸𑀭𑁂𑀢𑁆𑀯𑀸,_  
_𑀅𑀦𑀸𑀭𑁄𑀧𑁂𑀢𑁆𑀯𑀸 𑀘 𑀬𑀁 𑀓𑀢𑀁;_  
_𑀅𑀲𑀫𑁆𑀫𑀼𑀔𑀸 𑀅𑀥𑀫𑁆𑀫𑁂𑀦,_  
_𑀯𑀕𑁆𑀕𑁂𑀦 𑀘𑀸𑀧𑀺 𑀬𑀁 𑀓𑀢𑀁𑁇_  


345\. _𑀅𑀧𑁆𑀧𑀝𑀺𑀧𑀼𑀘𑁆𑀙𑀸 𑀅𑀥𑀫𑁆𑀫𑁂𑀦,_  
_𑀧𑀼𑀦 𑀯𑀕𑁆𑀕𑁂𑀦 𑀬𑀁 𑀓𑀢𑀁;_  
_𑀅𑀧𑁆𑀧𑀝𑀺𑀜𑁆𑀜𑀸𑀬 𑀅𑀥𑀫𑁆𑀫𑁂𑀦,_  
_𑀯𑀕𑁆𑀕𑁂𑀦 𑀘𑀸𑀧𑀺 𑀬𑀁 𑀓𑀢𑀁𑁇_  


346\. _𑀅𑀦𑀸𑀧𑀢𑁆𑀢𑀺 𑀅𑀥𑀫𑁆𑀫𑁂𑀦,_  
_𑀯𑀕𑁆𑀕𑁂𑀦 𑀘𑀸𑀧𑀺 𑀬𑀁 𑀓𑀢𑀁;_  
_𑀅𑀤𑁂𑀲𑀦𑀸𑀕𑀸𑀫𑀺𑀦𑀺𑀬𑀸,_  
_𑀅𑀥𑀫𑁆𑀫𑀯𑀕𑁆𑀕𑀫𑁂𑀯 𑀘𑁇_  


347\. _𑀤𑁂𑀲𑀺𑀢𑀸𑀬 𑀅𑀥𑀫𑁆𑀫𑁂𑀦,_  
_𑀯𑀕𑁆𑀕𑁂𑀦𑀸𑀧𑀺 𑀢𑀣𑁂𑀯 𑀘;_  
_𑀅𑀘𑁄𑀤𑁂𑀢𑁆𑀯𑀸 𑀅𑀥𑀫𑁆𑀫𑁂𑀦,_  
_𑀯𑀕𑁆𑀕𑁂𑀦𑀸𑀧𑀺 𑀢𑀣𑁂𑀯 𑀘𑁇_  


348\. _𑀅𑀲𑀸𑀭𑁂𑀢𑁆𑀯𑀸 𑀅𑀥𑀫𑁆𑀫𑁂𑀦,_  
_𑀯𑀕𑁆𑀕𑁂𑀦𑀸𑀧𑀺 𑀢𑀣𑁂𑀯 𑀘;_  
_𑀅𑀦𑀸𑀭𑁄𑀧𑁂𑀢𑁆𑀯𑀸 𑀅𑀥𑀫𑁆𑀫𑁂𑀦,_  
_𑀯𑀕𑁆𑀕𑁂𑀦𑀸𑀧𑀺 𑀢𑀣𑁂𑀯 𑀘𑁇_  


349\. _𑀓𑀡𑁆𑀳𑀯𑀸𑀭𑀦𑀬𑁂𑀦𑁂𑀯,_  
_𑀲𑀼𑀓𑁆𑀓𑀯𑀸𑀭𑀁 𑀯𑀺𑀚𑀸𑀦𑀺𑀬𑀸;_  
_𑀲𑀁𑀖𑁄 𑀆𑀓𑀗𑁆𑀔𑀫𑀸𑀦𑁄 𑀘,_  
_𑀬𑀲𑁆𑀲 𑀢𑀚𑁆𑀚𑀦𑀻𑀬𑀁 𑀓𑀭𑁂𑁇_  


350\. _𑀪𑀡𑁆𑀟𑀦𑀁 𑀩𑀸𑀮𑁄 𑀲𑀁𑀲𑀝𑁆𑀞𑁄,_  
_𑀅𑀥𑀺𑀲𑀻𑀮𑁂 𑀅𑀚𑁆𑀛𑀸𑀘𑀸𑀭𑁂;_  
_𑀅𑀢𑀺𑀤𑀺𑀝𑁆𑀞𑀺𑀯𑀺𑀧𑀦𑁆𑀦𑀲𑁆𑀲,_  
_𑀲𑀁𑀖𑁄 𑀢𑀚𑁆𑀚𑀦𑀻𑀬𑀁 𑀓𑀭𑁂𑁇_  


351\. _𑀩𑀼𑀤𑁆𑀥𑀥𑀫𑁆𑀫𑀲𑁆𑀲 𑀲𑀁𑀖𑀲𑁆𑀲,_  
_𑀅𑀯𑀡𑁆𑀡𑀁 𑀬𑁄 𑀘 𑀪𑀸𑀲𑀢𑀺;_  
_𑀢𑀺𑀡𑁆𑀡𑀦𑁆𑀦𑀫𑁆𑀧𑀺 𑀘 𑀪𑀺𑀓𑁆𑀔𑀽𑀦𑀁,_  
_𑀲𑀁𑀖𑁄 𑀢𑀚𑁆𑀚𑀦𑀺𑀬𑀁 𑀓𑀭𑁂𑁇_  


352\. _𑀪𑀡𑁆𑀟𑀦𑀁 𑀓𑀸𑀭𑀓𑁄 𑀏𑀓𑁄,_  
_𑀩𑀸𑀮𑁄 𑀲𑀁𑀲𑀕𑁆𑀕𑀦𑀺𑀲𑁆𑀲𑀺𑀢𑁄;_  
_𑀅𑀥𑀺𑀲𑀻𑀮𑁂 𑀅𑀚𑁆𑀛𑀸𑀘𑀸𑀭𑁂,_  
_𑀢𑀣𑁂𑀯 𑀅𑀢𑀺𑀤𑀺𑀝𑁆𑀞𑀺𑀬𑀸𑁇_  


353\. _𑀩𑀼𑀤𑁆𑀥𑀥𑀫𑁆𑀫𑀲𑁆𑀲 𑀲𑀁𑀖𑀲𑁆𑀲,_  
_𑀅𑀯𑀡𑁆𑀡𑀁 𑀬𑁄 𑀘 𑀪𑀸𑀲𑀢𑀺;_  
_𑀢𑀚𑁆𑀚𑀦𑀻𑀬𑀓𑀫𑁆𑀫𑀓𑀢𑁄,_  
_𑀏𑀯𑀁 𑀲𑀫𑁆𑀫𑀸𑀦𑀼𑀯𑀢𑁆𑀢𑀦𑀸𑁇_  


354\. _𑀉𑀧𑀲𑀫𑁆𑀧𑀤𑀦𑀺𑀲𑁆𑀲𑀬𑀸,_  
_𑀲𑀸𑀫𑀡𑁂𑀭𑀁 𑀉𑀧𑀝𑁆𑀞𑀦𑀸;_  
_𑀑𑀯𑀸𑀤𑀲𑀫𑁆𑀫𑀢𑁂𑀦𑀸𑀧𑀺,_  
_𑀦 𑀓𑀭𑁂 𑀢𑀚𑁆𑀚𑀦𑀻𑀓𑀢𑁄𑁇_  


355\. _𑀦𑀸𑀧𑀚𑁆𑀚𑁂 𑀢𑀜𑁆𑀘 𑀆𑀧𑀢𑁆𑀢𑀺𑀁,_  
_𑀢𑀸𑀤𑀺𑀲𑀜𑁆𑀘 𑀢𑀢𑁄 𑀧𑀭𑀁;_  
_𑀓𑀫𑁆𑀫𑀜𑁆𑀘 𑀓𑀫𑁆𑀫𑀺𑀓𑁂 𑀘𑀸𑀧𑀺,_  
_𑀦 𑀕𑀭𑀳𑁂 𑀢𑀣𑀸𑀯𑀺𑀥𑁄𑁇_  


356\. _𑀉𑀧𑁄𑀲𑀣𑀁 𑀧𑀯𑀸𑀭𑀡𑀁,_  
_𑀧𑀓𑀢𑀢𑁆𑀢𑀲𑁆𑀲 𑀦𑀝𑁆𑀞𑀧𑁂;_  
_𑀲𑀯𑀘𑀦𑀺𑀁 𑀅𑀦𑀼𑀯𑀸𑀤𑁄,_  
_𑀑𑀓𑀸𑀲𑁄 𑀘𑁄𑀤𑀦𑁂𑀦 𑀘𑁇_  


357\. _𑀲𑀸𑀭𑀡𑀁 𑀲𑀫𑁆𑀧𑀬𑁄𑀕𑀜𑁆𑀘,_  
_𑀦 𑀓𑀭𑁂𑀬𑁆𑀬 𑀢𑀣𑀸𑀯𑀺𑀥𑁄;_  
_𑀉𑀧𑀲𑀫𑁆𑀧𑀤𑀦𑀺𑀲𑁆𑀲𑀬𑀸,_  
_𑀲𑀸𑀫𑀡𑁂𑀭𑀁 𑀉𑀧𑀝𑁆𑀞𑀦𑀸𑁇_  


358\. _𑀑𑀯𑀸𑀤𑀲𑀫𑁆𑀫𑀢𑁂𑀦𑀸𑀧𑀺,_  
_𑀧𑀜𑁆𑀘𑀳𑀗𑁆𑀕𑁂𑀳𑀺 𑀦 𑀲𑀫𑁆𑀫𑀢𑀺;_  
_𑀢𑀜𑁆𑀘𑀸𑀧𑀚𑁆𑀚𑀢𑀺 𑀆𑀧𑀢𑁆𑀢𑀺𑀁,_  
_𑀢𑀸𑀤𑀺𑀲𑀜𑁆𑀘 𑀢𑀢𑁄 𑀧𑀭𑀁𑁇_  


359\. _𑀓𑀫𑁆𑀫𑀜𑁆𑀘 𑀓𑀫𑁆𑀫𑀺𑀓𑁂 𑀘𑀸𑀧𑀺,_  
_𑀕𑀭𑀳𑀦𑁆𑀢𑁄 𑀦 𑀲𑀫𑁆𑀫𑀢𑀺;_  
_𑀉𑀧𑁄𑀲𑀣𑀁 𑀧𑀯𑀸𑀭𑀡𑀁,_  
_𑀲𑀯𑀘𑀦𑀻𑀬𑀸 𑀘 𑀦𑁄𑀯𑀸𑀤𑁄𑁇_  


360\. _𑀑𑀓𑀸𑀲𑁄 𑀘𑁄𑀤𑀦𑀜𑁆𑀘𑁂𑀯,_  
_𑀲𑀸𑀭𑀡𑀸 𑀲𑀫𑁆𑀧𑀬𑁄𑀚𑀦𑀸;_  
_𑀇𑀫𑁂𑀳𑀝𑁆𑀞𑀗𑁆𑀕𑁂𑀳𑀺 𑀬𑁄 𑀬𑀼𑀢𑁆𑀢𑁄,_  
_𑀢𑀚𑁆𑀚𑀦𑀸𑀦𑀼𑀧𑀲𑀫𑁆𑀫𑀢𑀺𑁇_  


361\. _𑀓𑀡𑁆𑀳𑀯𑀸𑀭𑀦𑀬𑁂𑀦𑁂𑀯,_  
_𑀲𑀼𑀓𑁆𑀓𑀯𑀸𑀭𑀁 𑀯𑀺𑀚𑀸𑀦𑀺𑀬𑀸;_  
_𑀩𑀸𑀮𑁄 𑀆𑀧𑀢𑁆𑀢𑀺𑀩𑀳𑀼𑀮𑁄,_  
_𑀲𑀁𑀲𑀝𑁆𑀞𑁄𑀧𑀺 𑀘 𑀲𑁂𑀬𑁆𑀬𑀲𑁄𑁇_  


362\. _𑀦𑀺𑀬𑀲𑁆𑀲𑀓𑀫𑁆𑀫𑀁 𑀲𑀫𑁆𑀩𑀼𑀤𑁆𑀥𑁄,_  
_𑀆𑀡𑀸𑀧𑁂𑀲𑀺 𑀫𑀳𑀸𑀫𑀼𑀦𑀺;_  
_𑀓𑀻𑀝𑀸𑀕𑀺𑀭𑀺𑀲𑁆𑀫𑀺𑀁 𑀤𑁆𑀯𑁂 𑀪𑀺𑀓𑁆𑀔𑀽,_  
_𑀅𑀲𑁆𑀲𑀚𑀺𑀧𑀼𑀦𑀩𑁆𑀩𑀲𑀼𑀓𑀸𑁇_  


363\. _𑀅𑀦𑀸𑀘𑀸𑀭𑀜𑁆𑀘 𑀯𑀺𑀯𑀺𑀥𑀁,_  
_𑀆𑀘𑀭𑀺𑀁𑀲𑀼 𑀅𑀲𑀜𑁆𑀜𑀢𑀸;_  
_𑀧𑀩𑁆𑀩𑀸𑀚𑀦𑀻𑀬𑀁 𑀲𑀫𑁆𑀩𑀼𑀤𑁆𑀥𑁄,_  
_𑀓𑀫𑁆𑀫𑀁 𑀲𑀸𑀯𑀢𑁆𑀣𑀺𑀬𑀁 𑀚𑀺𑀦𑁄;_  
_𑀫𑀘𑁆𑀙𑀺𑀓𑀸𑀲𑀡𑁆𑀟𑁂 𑀲𑀼𑀥𑀫𑁆𑀫𑁄,_  
_𑀘𑀺𑀢𑁆𑀢𑀲𑁆𑀲𑀸𑀯𑀸𑀲𑀺𑀓𑁄 𑀅𑀳𑀼𑁇_  


364\. _𑀚𑀸𑀢𑀺𑀯𑀸𑀤𑁂𑀦 𑀔𑀼𑀁𑀲𑁂𑀢𑀺,_  
_𑀲𑀼𑀥𑀫𑁆𑀫𑁄 𑀘𑀺𑀢𑁆𑀢𑀼𑀧𑀸𑀲𑀓𑀁;_  
_𑀧𑀝𑀺𑀲𑀸𑀭𑀡𑀻𑀬𑀓𑀫𑁆𑀫𑀁,_  
_𑀆𑀡𑀸𑀧𑁂𑀲𑀺 𑀢𑀣𑀸𑀕𑀢𑁄𑁇_  


365\. _𑀓𑁄𑀲𑀫𑁆𑀩𑀺𑀬𑀁 𑀙𑀦𑁆𑀦𑀁 𑀪𑀺𑀓𑁆𑀔𑀼𑀁,_  
_𑀦𑀺𑀘𑁆𑀙𑀦𑁆𑀢𑀸𑀧𑀢𑁆𑀢𑀺𑀁 𑀧𑀲𑁆𑀲𑀺𑀢𑀼𑀁;_  
_𑀅𑀤𑀲𑁆𑀲𑀦𑁂 𑀉𑀓𑁆𑀔𑀺𑀧𑀺𑀢𑀼𑀁,_  
_𑀆𑀡𑀸𑀧𑁂𑀲𑀺 𑀚𑀺𑀦𑀼𑀢𑁆𑀢𑀫𑁄𑁇_  


366\. _𑀙𑀦𑁆𑀦𑁄 𑀢𑀁𑀬𑁂𑀯 𑀆𑀧𑀢𑁆𑀢𑀺𑀁,_  
_𑀧𑀝𑀺𑀓𑀸𑀢𑀼𑀁 𑀦 𑀇𑀘𑁆𑀙𑀢𑀺;_  
_𑀉𑀓𑁆𑀔𑁂𑀧𑀦𑀸𑀧𑁆𑀧𑀝𑀺𑀓𑀫𑁆𑀫𑁂,_  
_𑀆𑀡𑀸𑀧𑁂𑀲𑀺 𑀯𑀺𑀦𑀸𑀬𑀓𑁄𑁇_  


367\. _𑀧𑀸𑀧𑀤𑀺𑀝𑁆𑀞𑀺 𑀅𑀭𑀺𑀝𑁆𑀞𑀲𑁆𑀲,_  
_𑀆𑀲𑀺 𑀅𑀜𑁆𑀜𑀸𑀡𑀦𑀺𑀲𑁆𑀲𑀺𑀢𑀸;_  
_𑀤𑀺𑀝𑁆𑀞𑀺𑀬𑀸𑀧𑁆𑀧𑀝𑀺𑀦𑀺𑀲𑁆𑀲𑀕𑁆𑀕𑁂,_  
_𑀉𑀓𑁆𑀔𑁂𑀧𑀁 𑀚𑀺𑀦𑀪𑀸𑀲𑀺𑀢𑀁𑁇_  


368\. _𑀦𑀺𑀬𑀲𑁆𑀲𑀓𑀫𑁆𑀫𑀁 𑀧𑀩𑁆𑀩𑀚𑁆𑀚𑀁,_  
_𑀢𑀣𑁂𑀯 𑀧𑀝𑀺𑀲𑀸𑀭𑀡𑀻;_  
_𑀅𑀤𑀲𑁆𑀲𑀦𑀸𑀧𑁆𑀧𑀝𑀺𑀓𑀫𑁆𑀫𑁂,_  
_𑀅𑀦𑀺𑀲𑁆𑀲𑀕𑁆𑀕𑁂 𑀘 𑀤𑀺𑀝𑁆𑀞𑀺𑀬𑀸𑁇_  


369\. _𑀤𑀯𑀸𑀦𑀸𑀘𑀸𑀭𑀽𑀧𑀖𑀸𑀢𑀺,_  
_𑀫𑀺𑀘𑁆𑀙𑀸𑀆𑀚𑀻𑀯𑀫𑁂𑀯 𑀘;_  
_𑀧𑀩𑁆𑀩𑀸𑀚𑀦𑀻𑀬𑀓𑀫𑁆𑀫𑀫𑁆𑀳𑀺,_  
_𑀅𑀢𑀺𑀭𑁂𑀓𑀧𑀤𑀸 𑀇𑀫𑁂𑁇_  


370\. _𑀅𑀮𑀸𑀪𑀸𑀯𑀡𑁆𑀡𑀸 𑀤𑁆𑀯𑁂 𑀧𑀜𑁆𑀘,_  
_𑀤𑁆𑀯𑁂 𑀧𑀜𑁆𑀘𑀓𑀸𑀢𑀺 𑀦𑀸𑀫𑀓𑀸;_  
_𑀧𑀝𑀺𑀲𑀸𑀭𑀡𑀻𑀬𑀓𑀫𑁆𑀫𑀫𑁆𑀳𑀺,_  
_𑀅𑀢𑀺𑀭𑁂𑀓𑀧𑀤𑀸 𑀇𑀫𑁂𑁇_  


371\. _𑀢𑀚𑁆𑀚𑀦𑀻𑀬𑀁 𑀦𑀺𑀬𑀲𑁆𑀲𑀜𑁆𑀘,_  
_𑀤𑀼𑀯𑁂 𑀓𑀫𑁆𑀫𑀸𑀧𑀺 𑀲𑀸𑀤𑀺𑀲𑀸;_  
_𑀧𑀩𑁆𑀩𑀚𑁆𑀚𑀸 𑀧𑀝𑀺𑀲𑀸𑀭𑀻 𑀘,_  
_𑀅𑀢𑁆𑀣𑀺 𑀧𑀤𑀸𑀢𑀺𑀭𑀺𑀢𑁆𑀢𑀢𑀸𑁇_  


372\. _𑀢𑀬𑁄 𑀉𑀓𑁆𑀔𑁂𑀧𑀦𑀸 𑀓𑀫𑁆𑀫𑀸,_  
_𑀲𑀤𑀺𑀲𑀸 𑀢𑁂 𑀯𑀺𑀪𑀢𑁆𑀢𑀺𑀢𑁄;_  
_𑀢𑀚𑁆𑀚𑀦𑀻𑀬𑀦𑀬𑁂𑀦𑀸𑀧𑀺,_  
_𑀲𑁂𑀲𑀓𑀫𑁆𑀫𑀁 𑀯𑀺𑀚𑀸𑀦𑀺𑀬𑀸𑀢𑀺𑁇_  


---

373\. 𑀓𑀫𑁆𑀫𑀓𑁆𑀔𑀦𑁆𑀥𑀓𑁄 𑀦𑀺𑀝𑁆𑀞𑀺𑀢𑁄𑁇



[Go to previous page (1.7.5 Nappaṭippassambhetabbatecattālīsaka)](1.7.5.md) / [Go to parent page (1.7 Pāpikāyadiṭṭhiyāappaṭinissagge ukkhepanīyakamma)](../4V/1/1.7.md) / [Go to next page (2 Pārivāsikakkhandhaka)](../../2.md)


