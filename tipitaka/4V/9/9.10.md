
[Home](/) / [4V Cūḷavaggapāḷi](../../4V.md) / [9 Pātimokkhaṭṭhapanakkhandhaka](../9.md)

# 𑁯𑁇𑁧𑁦 𑀘𑁄𑀤𑀓𑀘𑀼𑀤𑀺𑀢𑀓𑀧𑀝𑀺𑀲𑀁𑀬𑀼𑀢𑁆𑀢𑀓𑀣𑀸

* 𑀧𑀸𑀢𑀺𑀫𑁄𑀓𑁆𑀔𑀝𑁆𑀞𑀧𑀦𑀓𑁆𑀔𑀦𑁆𑀥𑀓

* 𑀘𑁄𑀤𑀓𑀘𑀼𑀤𑀺𑀢𑀓𑀧𑀝𑀺𑀲𑀁𑀬𑀼𑀢𑁆𑀢𑀓𑀣𑀸

(401.)

1936\. “𑀅𑀥𑀫𑁆𑀫𑀘𑁄𑀤𑀓𑀲𑁆𑀲, 𑀪𑀦𑁆𑀢𑁂, 𑀪𑀺𑀓𑁆𑀔𑀼𑀦𑁄 𑀓𑀢𑀺𑀳𑀸𑀓𑀸𑀭𑁂𑀳𑀺 𑀯𑀺𑀧𑁆𑀧𑀝𑀺𑀲𑀸𑀭𑁄 𑀉𑀧𑀤𑀳𑀸𑀢𑀩𑁆𑀩𑁄”𑀢𑀺? “𑀅𑀥𑀫𑁆𑀫𑀘𑁄𑀤𑀓𑀲𑁆𑀲, 𑀉𑀧𑀸𑀮𑀺, 𑀪𑀺𑀓𑁆𑀔𑀼𑀦𑁄 𑀧𑀜𑁆𑀘𑀳𑀸𑀓𑀸𑀭𑁂𑀳𑀺 𑀯𑀺𑀧𑁆𑀧𑀝𑀺𑀲𑀸𑀭𑁄 𑀉𑀧𑀤𑀳𑀸𑀢𑀩𑁆𑀩𑁄—  𑀅𑀓𑀸𑀮𑁂𑀦𑀸𑀬𑀲𑁆𑀫𑀸 𑀘𑁄𑀤𑁂𑀲𑀺, 𑀦𑁄 𑀓𑀸𑀮𑁂𑀦, 𑀅𑀮𑀁 𑀢𑁂 𑀯𑀺𑀧𑁆𑀧𑀝𑀺𑀲𑀸𑀭𑀸𑀬; 𑀅𑀪𑀽𑀢𑁂𑀦𑀸𑀬𑀲𑁆𑀫𑀸 𑀘𑁄𑀤𑁂𑀲𑀺, 𑀦𑁄 𑀪𑀽𑀢𑁂𑀦, 𑀅𑀮𑀁 𑀢𑁂 𑀯𑀺𑀧𑁆𑀧𑀝𑀺𑀲𑀸𑀭𑀸𑀬; 𑀨𑀭𑀼𑀲𑁂𑀦𑀸𑀬𑀲𑁆𑀫𑀸 𑀘𑁄𑀤𑁂𑀲𑀺, 𑀦𑁄 𑀲𑀡𑁆𑀳𑁂𑀦, 𑀅𑀮𑀁 𑀢𑁂 𑀯𑀺𑀧𑁆𑀧𑀝𑀺𑀲𑀸𑀭𑀸𑀬; 𑀅𑀦𑀢𑁆𑀣𑀲𑀁𑀳𑀺𑀢𑁂𑀦𑀸𑀬𑀲𑁆𑀫𑀸 𑀘𑁄𑀤𑁂𑀲𑀺, 𑀦𑁄 𑀅𑀢𑁆𑀣𑀲𑀁𑀳𑀺𑀢𑁂𑀦, 𑀅𑀮𑀁 𑀢𑁂 𑀯𑀺𑀧𑁆𑀧𑀝𑀺𑀲𑀸𑀭𑀸𑀬; 𑀤𑁄𑀲𑀦𑁆𑀢𑀭𑁄 𑀆𑀬𑀲𑁆𑀫𑀸 𑀘𑁄𑀤𑁂𑀲𑀺, 𑀦𑁄 𑀫𑁂𑀢𑁆𑀢𑀘𑀺𑀢𑁆𑀢𑁄, 𑀅𑀮𑀁 𑀢𑁂 𑀯𑀺𑀧𑁆𑀧𑀝𑀺𑀲𑀸𑀭𑀸𑀬𑀸𑀢𑀺𑁇 𑀅𑀥𑀫𑁆𑀫𑀘𑁄𑀤𑀓𑀲𑁆𑀲, 𑀉𑀧𑀸𑀮𑀺, 𑀪𑀺𑀓𑁆𑀔𑀼𑀦𑁄 𑀇𑀫𑁂𑀳𑀺 𑀧𑀜𑁆𑀘𑀳𑀸𑀓𑀸𑀭𑁂𑀳𑀺 𑀯𑀺𑀧𑁆𑀧𑀝𑀺𑀲𑀸𑀭𑁄 𑀉𑀧𑀤𑀳𑀸𑀢𑀩𑁆𑀩𑁄𑁇 𑀢𑀁 𑀓𑀺𑀲𑁆𑀲 𑀳𑁂𑀢𑀼? 𑀬𑀣𑀸 𑀦 𑀅𑀜𑁆𑀜𑁄𑀧𑀺 𑀪𑀺𑀓𑁆𑀔𑀼 𑀅𑀪𑀽𑀢𑁂𑀦 𑀘𑁄𑀤𑁂𑀢𑀩𑁆𑀩𑀁 𑀫𑀜𑁆𑀜𑁂𑀬𑁆𑀬𑀸”𑀢𑀺𑁇

1937\. “𑀅𑀥𑀫𑁆𑀫𑀘𑀼𑀤𑀺𑀢𑀲𑁆𑀲 𑀧𑀦, 𑀪𑀦𑁆𑀢𑁂, 𑀪𑀺𑀓𑁆𑀔𑀼𑀦𑁄 𑀓𑀢𑀺𑀳𑀸𑀓𑀸𑀭𑁂𑀳𑀺 𑀅𑀯𑀺𑀧𑁆𑀧𑀝𑀺𑀲𑀸𑀭𑁄 𑀉𑀧𑀤𑀳𑀸𑀢𑀩𑁆𑀩𑁄”𑀢𑀺? “𑀅𑀥𑀫𑁆𑀫𑀘𑀼𑀤𑀺𑀢𑀲𑁆𑀲, 𑀉𑀧𑀸𑀮𑀺, 𑀪𑀺𑀓𑁆𑀔𑀼𑀦𑁄 𑀧𑀜𑁆𑀘𑀳𑀸𑀓𑀸𑀭𑁂𑀳𑀺 𑀅𑀯𑀺𑀧𑁆𑀧𑀝𑀺𑀲𑀸𑀭𑁄 𑀉𑀧𑀤𑀳𑀸𑀢𑀩𑁆𑀩𑁄—  𑀅𑀓𑀸𑀮𑁂𑀦𑀸𑀬𑀲𑁆𑀫𑀸 𑀘𑀼𑀤𑀺𑀢𑁄, 𑀦𑁄 𑀓𑀸𑀮𑁂𑀦, 𑀅𑀮𑀁 𑀢𑁂 𑀅𑀯𑀺𑀧𑁆𑀧𑀝𑀺𑀲𑀸𑀭𑀸𑀬; 𑀅𑀪𑀽𑀢𑁂𑀦𑀸𑀬𑀲𑁆𑀫𑀸 𑀘𑀼𑀤𑀺𑀢𑁄, 𑀦𑁄 𑀪𑀽𑀢𑁂𑀦, 𑀅𑀮𑀁 𑀢𑁂 𑀅𑀯𑀺𑀧𑁆𑀧𑀝𑀺𑀲𑀸𑀭𑀸𑀬; 𑀨𑀭𑀼𑀲𑁂𑀦𑀸𑀬𑀲𑁆𑀫𑀸 𑀘𑀼𑀤𑀺𑀢𑁄, 𑀦𑁄 𑀲𑀡𑁆𑀳𑁂𑀦, 𑀅𑀮𑀁 𑀢𑁂 𑀅𑀯𑀺𑀧𑁆𑀧𑀝𑀺𑀲𑀸𑀭𑀸𑀬; 𑀅𑀦𑀢𑁆𑀣𑀲𑀁𑀳𑀺𑀢𑁂𑀦𑀸𑀬𑀲𑁆𑀫𑀸 𑀘𑀼𑀤𑀺𑀢𑁄, 𑀦𑁄 𑀅𑀢𑁆𑀣𑀲𑀁𑀳𑀺𑀢𑁂𑀦, 𑀅𑀮𑀁 𑀢𑁂 𑀅𑀯𑀺𑀧𑁆𑀧𑀝𑀺𑀲𑀸𑀭𑀸𑀬; 𑀤𑁄𑀲𑀦𑁆𑀢𑀭𑁂𑀦𑀸𑀬𑀲𑁆𑀫𑀸 𑀘𑀼𑀤𑀺𑀢𑁄, 𑀦𑁄 𑀫𑁂𑀢𑁆𑀢𑀘𑀺𑀢𑁆𑀢𑁂𑀦, 𑀅𑀮𑀁 𑀢𑁂 𑀅𑀯𑀺𑀧𑁆𑀧𑀝𑀺𑀲𑀸𑀭𑀸𑀬𑀸𑀢𑀺𑁇 𑀅𑀥𑀫𑁆𑀫𑀘𑀼𑀤𑀺𑀢𑀲𑁆𑀲, 𑀉𑀧𑀸𑀮𑀺, 𑀪𑀺𑀓𑁆𑀔𑀼𑀦𑁄 𑀇𑀫𑁂𑀳𑀺 𑀧𑀜𑁆𑀘𑀳𑀸𑀓𑀸𑀭𑁂𑀳𑀺 𑀅𑀯𑀺𑀧𑁆𑀧𑀝𑀺𑀲𑀸𑀭𑁄 𑀉𑀧𑀤𑀳𑀸𑀢𑀩𑁆𑀩𑁄”𑀢𑀺𑁇

1938\. “𑀥𑀫𑁆𑀫𑀘𑁄𑀤𑀓𑀲𑁆𑀲, 𑀪𑀦𑁆𑀢𑁂, 𑀪𑀺𑀓𑁆𑀔𑀼𑀦𑁄 𑀓𑀢𑀺𑀳𑀸𑀓𑀸𑀭𑁂𑀳𑀺 𑀅𑀯𑀺𑀧𑁆𑀧𑀝𑀺𑀲𑀸𑀭𑁄 𑀉𑀧𑀤𑀳𑀸𑀢𑀩𑁆𑀩𑁄”𑀢𑀺? “𑀥𑀫𑁆𑀫𑀘𑁄𑀤𑀓𑀲𑁆𑀲, 𑀉𑀧𑀸𑀮𑀺, 𑀪𑀺𑀓𑁆𑀔𑀼𑀦𑁄 𑀧𑀜𑁆𑀘𑀳𑀸𑀓𑀸𑀭𑁂𑀳𑀺 𑀅𑀯𑀺𑀧𑁆𑀧𑀝𑀺𑀲𑀸𑀭𑁄 𑀉𑀧𑀤𑀳𑀸𑀢𑀩𑁆𑀩𑁄—  𑀓𑀸𑀮𑁂𑀦𑀸𑀬𑀲𑁆𑀫𑀸 𑀘𑁄𑀤𑁂𑀲𑀺, 𑀦𑁄 𑀅𑀓𑀸𑀮𑁂𑀦, 𑀅𑀮𑀁 𑀢𑁂 𑀅𑀯𑀺𑀧𑁆𑀧𑀝𑀺𑀲𑀸𑀭𑀸𑀬; 𑀪𑀽𑀢𑁂𑀦𑀸𑀬𑀲𑁆𑀫𑀸 𑀘𑁄𑀤𑁂𑀲𑀺, 𑀦𑁄 𑀅𑀪𑀽𑀢𑁂𑀦, 𑀅𑀮𑀁 𑀢𑁂 𑀅𑀯𑀺𑀧𑁆𑀧𑀝𑀺𑀲𑀸𑀭𑀸𑀬; 𑀲𑀡𑁆𑀳𑁂𑀦𑀸𑀬𑀲𑁆𑀫𑀸 𑀘𑁄𑀤𑁂𑀲𑀺, 𑀦𑁄 𑀨𑀭𑀼𑀲𑁂𑀦, 𑀅𑀮𑀁 𑀢𑁂 𑀅𑀯𑀺𑀧𑁆𑀧𑀝𑀺𑀲𑀸𑀭𑀸𑀬; 𑀅𑀢𑁆𑀣𑀲𑀁𑀳𑀺𑀢𑁂𑀦𑀸𑀬𑀲𑁆𑀫𑀸 𑀘𑁄𑀤𑁂𑀲𑀺, 𑀦𑁄 𑀅𑀦𑀢𑁆𑀣𑀲𑀁𑀳𑀺𑀢𑁂𑀦, 𑀅𑀮𑀁 𑀢𑁂 𑀅𑀯𑀺𑀧𑁆𑀧𑀝𑀺𑀲𑀸𑀭𑀸𑀬; 𑀫𑁂𑀢𑁆𑀢𑀘𑀺𑀢𑁆𑀢𑁄 𑀆𑀬𑀲𑁆𑀫𑀸 𑀘𑁄𑀤𑁂𑀲𑀺, 𑀦𑁄 𑀤𑁄𑀲𑀦𑁆𑀢𑀭𑁄, 𑀅𑀮𑀁 𑀢𑁂 𑀅𑀯𑀺𑀧𑁆𑀧𑀝𑀺𑀲𑀸𑀭𑀸𑀬𑀸𑀢𑀺𑁇 𑀥𑀫𑁆𑀫𑀘𑁄𑀤𑀓𑀲𑁆𑀲, 𑀉𑀧𑀸𑀮𑀺, 𑀪𑀺𑀓𑁆𑀔𑀼𑀦𑁄 𑀇𑀫𑁂𑀳𑀺 𑀧𑀜𑁆𑀘𑀳𑀸𑀓𑀸𑀭𑁂𑀳𑀺 𑀅𑀯𑀺𑀧𑁆𑀧𑀝𑀺𑀲𑀸𑀭𑁄 𑀉𑀧𑀤𑀳𑀸𑀢𑀩𑁆𑀩𑁄𑁇 𑀢𑀁 𑀓𑀺𑀲𑁆𑀲 𑀳𑁂𑀢𑀼? 𑀬𑀣𑀸 𑀅𑀜𑁆𑀜𑁄𑀧𑀺 𑀪𑀺𑀓𑁆𑀔𑀼 𑀪𑀽𑀢𑁂𑀦 𑀘𑁄𑀤𑁂𑀢𑀩𑁆𑀩𑀁 𑀫𑀜𑁆𑀜𑁂𑀬𑁆𑀬𑀸”𑀢𑀺𑁇

1939\. “𑀥𑀫𑁆𑀫𑀘𑀼𑀤𑀺𑀢𑀲𑁆𑀲 𑀧𑀦, 𑀪𑀦𑁆𑀢𑁂, 𑀪𑀺𑀓𑁆𑀔𑀼𑀦𑁄 𑀓𑀢𑀺𑀳𑀸𑀓𑀸𑀭𑁂𑀳𑀺 𑀯𑀺𑀧𑁆𑀧𑀝𑀺𑀲𑀸𑀭𑁄 𑀉𑀧𑀤𑀳𑀸𑀢𑀩𑁆𑀩𑁄”𑀢𑀺? “𑀥𑀫𑁆𑀫𑀘𑀼𑀤𑀺𑀢𑀲𑁆𑀲, 𑀉𑀧𑀸𑀮𑀺, 𑀪𑀺𑀓𑁆𑀔𑀼𑀦𑁄 𑀧𑀜𑁆𑀘𑀳𑀸𑀓𑀸𑀭𑁂𑀳𑀺 𑀯𑀺𑀧𑁆𑀧𑀝𑀺𑀲𑀸𑀭𑁄 𑀉𑀧𑀤𑀳𑀸𑀢𑀩𑁆𑀩𑁄—  𑀓𑀸𑀮𑁂𑀦𑀸𑀬𑀲𑁆𑀫𑀸 𑀘𑀼𑀤𑀺𑀢𑁄, 𑀦𑁄 𑀅𑀓𑀸𑀮𑁂𑀦, 𑀅𑀮𑀁 𑀢𑁂 𑀯𑀺𑀧𑁆𑀧𑀝𑀺𑀲𑀸𑀭𑀸𑀬; 𑀪𑀽𑀢𑁂𑀦𑀸𑀬𑀲𑁆𑀫𑀸 𑀘𑀼𑀤𑀺𑀢𑁄, 𑀦𑁄 𑀅𑀪𑀽𑀢𑁂𑀦, 𑀅𑀮𑀁 𑀢𑁂 𑀯𑀺𑀧𑁆𑀧𑀝𑀺𑀲𑀸𑀭𑀸𑀬; 𑀲𑀡𑁆𑀳𑁂𑀦𑀸𑀬𑀲𑁆𑀫𑀸 𑀘𑀼𑀤𑀺𑀢𑁄, 𑀦𑁄 𑀨𑀭𑀼𑀲𑁂𑀦, 𑀅𑀮𑀁 𑀢𑁂 𑀯𑀺𑀧𑁆𑀧𑀝𑀺𑀲𑀸𑀭𑀸𑀬; 𑀅𑀢𑁆𑀣𑀲𑀁𑀳𑀺𑀢𑁂𑀦𑀸𑀬𑀲𑁆𑀫𑀸 𑀘𑀼𑀤𑀺𑀢𑁄, 𑀦𑁄 𑀅𑀦𑀢𑁆𑀣𑀲𑀁𑀳𑀺𑀢𑁂𑀦, 𑀅𑀮𑀁 𑀢𑁂 𑀯𑀺𑀧𑁆𑀧𑀝𑀺𑀲𑀸𑀭𑀸𑀬; 𑀫𑁂𑀢𑁆𑀢𑀘𑀺𑀢𑁆𑀢𑁂𑀦𑀸𑀬𑀲𑁆𑀫𑀸 𑀘𑀼𑀤𑀺𑀢𑁄, 𑀦𑁄 𑀤𑁄𑀲𑀦𑁆𑀢𑀭𑁂𑀦, 𑀅𑀮𑀁 𑀢𑁂 𑀯𑀺𑀧𑁆𑀧𑀝𑀺𑀲𑀸𑀭𑀸𑀬𑀸𑀢𑀺𑁇 𑀥𑀫𑁆𑀫𑀘𑀼𑀤𑀺𑀢𑀲𑁆𑀲, 𑀉𑀧𑀸𑀮𑀺, 𑀪𑀺𑀓𑁆𑀔𑀼𑀦𑁄 𑀇𑀫𑁂𑀳𑀺 𑀧𑀜𑁆𑀘𑀳𑀸𑀓𑀸𑀭𑁂𑀳𑀺 𑀯𑀺𑀧𑁆𑀧𑀝𑀺𑀲𑀸𑀭𑁄 𑀉𑀧𑀤𑀳𑀸𑀢𑀩𑁆𑀩𑁄”𑀢𑀺𑁇

1940\. “𑀘𑁄𑀤𑀓𑁂𑀦, 𑀪𑀦𑁆𑀢𑁂, 𑀪𑀺𑀓𑁆𑀔𑀼𑀦𑀸 𑀧𑀭𑀁 𑀘𑁄𑀤𑁂𑀢𑀼𑀓𑀸𑀫𑁂𑀦 𑀓𑀢𑀺 𑀥𑀫𑁆𑀫𑁂 𑀅𑀚𑁆𑀛𑀢𑁆𑀢𑀁 𑀫𑀦𑀲𑀺 𑀓𑀭𑀺𑀢𑁆𑀯𑀸 𑀧𑀭𑁄 𑀘𑁄𑀤𑁂𑀢𑀩𑁆𑀩𑁄”𑀢𑀺? “𑀘𑁄𑀤𑀓𑁂𑀦𑀼𑀧𑀸𑀮𑀺, 𑀪𑀺𑀓𑁆𑀔𑀼𑀦𑀸 𑀧𑀭𑀁 𑀘𑁄𑀤𑁂𑀢𑀼𑀓𑀸𑀫𑁂𑀦 𑀧𑀜𑁆𑀘 𑀥𑀫𑁆𑀫𑁂 𑀅𑀚𑁆𑀛𑀢𑁆𑀢𑀁 𑀫𑀦𑀲𑀺 𑀓𑀭𑀺𑀢𑁆𑀯𑀸 𑀧𑀭𑁄 𑀘𑁄𑀤𑁂𑀢𑀩𑁆𑀩𑁄—  𑀓𑀸𑀭𑀼𑀜𑁆𑀜𑀢𑀸, 𑀳𑀺𑀢𑁂𑀲𑀺𑀢𑀸, 𑀅𑀦𑀼𑀓𑀫𑁆𑀧𑀺𑀢𑀸, 𑀆𑀧𑀢𑁆𑀢𑀺𑀯𑀼𑀝𑁆𑀞𑀸𑀦𑀢𑀸, 𑀯𑀺𑀦𑀬𑀧𑀼𑀭𑁂𑀓𑁆𑀔𑀸𑀭𑀢𑀸𑀢𑀺𑁇 𑀘𑁄𑀤𑀓𑁂𑀦𑀼𑀧𑀸𑀮𑀺, 𑀪𑀺𑀓𑁆𑀔𑀼𑀦𑀸 𑀧𑀭𑀁 𑀘𑁄𑀤𑁂𑀢𑀼𑀓𑀸𑀫𑁂𑀦 𑀇𑀫𑁂 𑀧𑀜𑁆𑀘 𑀥𑀫𑁆𑀫𑁂 𑀅𑀚𑁆𑀛𑀢𑁆𑀢𑀁 𑀫𑀦𑀲𑀺 𑀓𑀭𑀺𑀢𑁆𑀯𑀸 𑀧𑀭𑁄 𑀘𑁄𑀤𑁂𑀢𑀩𑁆𑀩𑁄”𑀢𑀺𑁇

1941\. “𑀘𑀼𑀤𑀺𑀢𑁂𑀦 𑀧𑀦, 𑀪𑀦𑁆𑀢𑁂, 𑀪𑀺𑀓𑁆𑀔𑀼𑀦𑀸 𑀓𑀢𑀺𑀲𑀼 𑀥𑀫𑁆𑀫𑁂𑀲𑀼 𑀧𑀢𑀺𑀝𑁆𑀞𑀸𑀢𑀩𑁆𑀩𑀦𑁆”𑀢𑀺? “𑀘𑀼𑀤𑀺𑀢𑁂𑀦𑀼𑀧𑀸𑀮𑀺, 𑀪𑀺𑀓𑁆𑀔𑀼𑀦𑀸 𑀤𑁆𑀯𑀻𑀲𑀼 𑀥𑀫𑁆𑀫𑁂𑀲𑀼 𑀧𑀢𑀺𑀝𑁆𑀞𑀸𑀢𑀩𑁆𑀩𑀁—  𑀲𑀘𑁆𑀘𑁂 𑀘 𑀅𑀓𑀼𑀧𑁆𑀧𑁂 𑀘𑀸”𑀢𑀺𑁇

---

1942\. 𑀤𑀼𑀢𑀺𑀬𑀪𑀸𑀡𑀯𑀸𑀭𑁄 𑀦𑀺𑀝𑁆𑀞𑀺𑀢𑁄𑁇

  
𑀧𑀸𑀢𑀺𑀫𑁄𑀓𑁆𑀔𑀝𑁆𑀞𑀧𑀦𑀓𑁆𑀔𑀦𑁆𑀥𑀓𑁄 𑀦𑀯𑀫𑁄𑁇

  
𑀇𑀫𑀫𑁆𑀳𑀺 𑀔𑀦𑁆𑀥𑀓𑁂 𑀯𑀢𑁆𑀣𑀽 𑀢𑀺𑀁𑀲𑁇



---

1943\. 𑀢𑀲𑁆𑀲𑀼𑀤𑁆𑀤𑀸𑀦𑀁



1944\. _𑀉𑀧𑁄𑀲𑀣𑁂 𑀬𑀸𑀯𑀢𑀺𑀓𑀁,_  
_𑀧𑀸𑀧𑀪𑀺𑀓𑁆𑀔𑀼 𑀦 𑀦𑀺𑀓𑁆𑀔𑀫𑀺;_  
_𑀫𑁄𑀕𑁆𑀕𑀮𑁆𑀮𑀸𑀦𑁂𑀦 𑀦𑀺𑀘𑁆𑀙𑀼𑀤𑁆𑀥𑁄,_  
_𑀅𑀘𑁆𑀙𑁂𑀭𑀸 𑀚𑀺𑀦𑀲𑀸𑀲𑀦𑁂𑁇_  


1945\. _𑀦𑀺𑀦𑁆𑀦𑁄𑀦𑀼𑀧𑀼𑀩𑁆𑀩𑀲𑀺𑀓𑁆𑀔𑀸 𑀘,_  
_𑀞𑀺𑀢𑀥𑀫𑁆𑀫𑁄 𑀦𑀸𑀢𑀺𑀓𑁆𑀓𑀫𑁆𑀫;_  
_𑀓𑀼𑀡𑀧𑀼𑀓𑁆𑀔𑀺𑀧𑀢𑀺 𑀲𑀁𑀖𑁄,_  
_𑀲𑀯𑀦𑁆𑀢𑀺𑀬𑁄 𑀚𑀳𑀦𑁆𑀢𑀺 𑀘𑁇_  


1946\. _𑀲𑀯𑀦𑁆𑀢𑀺 𑀧𑀭𑀺𑀦𑀺𑀩𑁆𑀩𑀦𑁆𑀢𑀺,_  
_𑀏𑀓𑀭𑀲 𑀯𑀺𑀫𑀼𑀢𑁆𑀢𑀺 𑀘;_  
_𑀩𑀳𑀼 𑀥𑀫𑁆𑀫𑀯𑀺𑀦𑀬𑁄𑀧𑀺,_  
_𑀪𑀽𑀢𑀝𑁆𑀞𑀸𑀭𑀺𑀬𑀧𑀼𑀕𑁆𑀕𑀮𑀸𑁇_  


1947\. _𑀲𑀫𑀼𑀤𑁆𑀤𑀁 𑀉𑀧𑀫𑀁 𑀓𑀢𑁆𑀯𑀸,_  
_𑀯𑀸𑀘𑁂𑀲𑀺 𑀲𑀸𑀲𑀦𑁂 𑀕𑀼𑀡𑀁;_  
_𑀉𑀧𑁄𑀲𑀣𑁂 𑀧𑀸𑀢𑀺𑀫𑁄𑀓𑁆𑀔𑀁,_  
_𑀦 𑀅𑀫𑁆𑀳𑁂 𑀓𑁄𑀘𑀺 𑀚𑀸𑀦𑀸𑀢𑀺𑁇_  


1948\. _𑀧𑀝𑀺𑀓𑀘𑁆𑀘𑁂𑀯 𑀉𑀚𑁆𑀛𑀦𑁆𑀢𑀺,_  
_𑀏𑀓𑁄 𑀤𑁆𑀯𑁂 𑀢𑀻𑀡𑀺 𑀘𑀢𑁆𑀢𑀸𑀭𑀺;_  
_𑀧𑀜𑁆𑀘 𑀙 𑀲𑀢𑁆𑀢 𑀅𑀝𑁆𑀞𑀸𑀦𑀺,_  
_𑀦𑀯𑀸 𑀘 𑀤𑀲𑀫𑀸𑀦𑀺 𑀘𑁇_  


1949\. _𑀲𑀻𑀮𑀆𑀘𑀸𑀭𑀤𑀺𑀝𑁆𑀞𑀺 𑀘,_  
_𑀆𑀚𑀻𑀯𑀁 𑀘𑀢𑀼𑀪𑀸𑀕𑀺𑀓𑁂;_  
_𑀧𑀸𑀭𑀸𑀚𑀺𑀓𑀜𑁆𑀘 𑀲𑀁𑀖𑀸𑀤𑀺,_  
_𑀧𑀸𑀘𑀺𑀢𑁆𑀢𑀺 𑀧𑀸𑀝𑀺𑀤𑁂𑀲𑀦𑀺𑁇_  


1950\. _𑀤𑀼𑀓𑁆𑀓𑀝𑀁 𑀧𑀜𑁆𑀘𑀪𑀸𑀕𑁂𑀲𑀼,_  
_𑀲𑀻𑀮𑀸𑀘𑀸𑀭𑀯𑀺𑀧𑀢𑁆𑀢𑀺 𑀘;_  
_𑀅𑀓𑀢𑀸𑀬 𑀓𑀢𑀸𑀬 𑀘,_  
_𑀙𑀪𑀸𑀕𑁂𑀲𑀼 𑀬𑀣𑀸𑀯𑀺𑀥𑀺𑁇_  


1951\. _𑀧𑀸𑀭𑀸𑀚𑀺𑀓𑀜𑁆𑀘 𑀲𑀁𑀖𑀸𑀤𑀺,_  
_𑀣𑀼𑀮𑁆𑀮𑀁 𑀧𑀸𑀘𑀺𑀢𑁆𑀢𑀺𑀬𑁂𑀦 𑀘;_  
_𑀧𑀸𑀝𑀺𑀤𑁂𑀲𑀦𑀺𑀬𑀜𑁆𑀘𑁂𑀯,_  
_𑀤𑀼𑀓𑁆𑀓𑀝𑀜𑁆𑀘 𑀤𑀼𑀩𑁆𑀪𑀸𑀲𑀺𑀢𑀁𑁇_  


1952\. _𑀲𑀻𑀮𑀸𑀘𑀸𑀭𑀯𑀺𑀧𑀢𑁆𑀢𑀺 𑀘,_  
_𑀤𑀺𑀝𑁆𑀞𑀺𑀆𑀚𑀻𑀯𑀯𑀺𑀧𑀢𑁆𑀢𑀺;_  
_𑀬𑀸 𑀘 𑀅𑀝𑁆𑀞𑀸 𑀓𑀢𑀸𑀓𑀢𑁂,_  
_𑀢𑁂𑀦𑁂𑀢𑀸 𑀲𑀻𑀮𑀸𑀘𑀸𑀭𑀤𑀺𑀝𑁆𑀞𑀺𑀬𑀸𑁇_  


1953\. _𑀅𑀓𑀢𑀸𑀬 𑀓𑀢𑀸𑀬𑀸𑀧𑀺,_  
_𑀓𑀢𑀸𑀓𑀢𑀸𑀬𑀫𑁂𑀯 𑀘;_  
_𑀏𑀯𑀁 𑀦𑀯𑀯𑀺𑀥𑀸 𑀯𑀼𑀢𑁆𑀢𑀸,_  
_𑀬𑀣𑀸𑀪𑀽𑀢𑁂𑀦 𑀜𑀸𑀬𑀢𑁄𑁇_  


1954\. _𑀧𑀸𑀭𑀸𑀚𑀺𑀓𑁄 𑀯𑀺𑀧𑁆𑀧𑀓𑀢𑀸,_  
_𑀧𑀘𑁆𑀘𑀓𑁆𑀔𑀸𑀢𑁄 𑀢𑀣𑁂𑀯 𑀘;_  
_𑀉𑀧𑁂𑀢𑀺 𑀧𑀘𑁆𑀘𑀸𑀤𑀺𑀬𑀢𑀺,_  
_𑀧𑀘𑁆𑀘𑀸𑀤𑀸𑀦𑀓𑀣𑀸 𑀘 𑀬𑀸𑁇_  


1955\. _𑀲𑀻𑀮𑀸𑀘𑀸𑀭𑀯𑀺𑀧𑀢𑁆𑀢𑀺 𑀘,_  
_𑀢𑀣𑀸 𑀤𑀺𑀝𑁆𑀞𑀺𑀯𑀺𑀧𑀢𑁆𑀢𑀺𑀬𑀸;_  
_𑀤𑀺𑀝𑁆𑀞𑀲𑀼𑀢𑀧𑀭𑀺𑀲𑀗𑁆𑀓𑀺𑀢𑀁,_  
_𑀤𑀲𑀥𑀸 𑀢𑀁 𑀯𑀺𑀚𑀸𑀦𑀸𑀣𑁇_  


1956\. _𑀪𑀺𑀓𑁆𑀔𑀼 𑀯𑀺𑀧𑀲𑁆𑀲𑀢𑀺 𑀪𑀺𑀓𑁆𑀔𑀼𑀁,_  
_𑀅𑀜𑁆𑀜𑁄 𑀘𑀸𑀭𑁄𑀘𑀬𑀸𑀢𑀺 𑀢𑀁;_  
_𑀲𑁄𑀬𑁂𑀯 𑀢𑀲𑁆𑀲 𑀅𑀓𑁆𑀔𑀸𑀢𑀺,_  
_𑀧𑀸𑀢𑀺𑀫𑁄𑀓𑁆𑀔𑀁 𑀞𑀧𑁂𑀢𑀺 𑀲𑁄𑁇_  


1957\. _𑀯𑀼𑀝𑁆𑀞𑀸𑀢𑀺 𑀅𑀦𑁆𑀢𑀭𑀸𑀬𑁂𑀦,_  
_𑀭𑀸𑀚𑀘𑁄𑀭𑀕𑁆𑀕𑀼𑀤𑀓𑀸 𑀘;_  
_𑀫𑀦𑀼𑀲𑁆𑀲𑀅𑀫𑀦𑀼𑀲𑁆𑀲𑀸 𑀘,_  
_𑀯𑀸𑀍𑀅𑀲𑀭𑀻𑀲𑀧𑀸 𑀚𑀻𑀯𑀺𑀩𑁆𑀭𑀳𑁆𑀫𑀁𑁇_  


1958\. _𑀤𑀲𑀦𑁆𑀦𑀫𑀜𑁆𑀜𑀢𑀭𑁂𑀦,_  
_𑀢𑀲𑁆𑀫𑀺𑀁 𑀅𑀜𑁆𑀜𑀢𑀭𑁂𑀲𑀼 𑀯𑀸;_  
_𑀥𑀫𑁆𑀫𑀺𑀓𑀸𑀥𑀫𑁆𑀫𑀺𑀓𑀸 𑀘𑁂𑀯,_  
_𑀬𑀣𑀸 𑀫𑀕𑁆𑀕𑁂𑀦 𑀚𑀸𑀦𑀸𑀣𑁇_  


1959\. _𑀓𑀸𑀮𑀪𑀽𑀢𑀢𑁆𑀣𑀲𑀁𑀳𑀺𑀢𑀁,_  
_𑀮𑀪𑀺𑀲𑁆𑀲𑀸𑀫𑀺 𑀪𑀯𑀺𑀲𑁆𑀲𑀢𑀺;_  
_𑀓𑀸𑀬𑀯𑀸𑀘𑀲𑀺𑀓𑀸 𑀫𑁂𑀢𑁆𑀢𑀸,_  
_𑀩𑀸𑀳𑀼𑀲𑀘𑁆𑀘𑀁 𑀉𑀪𑀬𑀸𑀦𑀺𑁇_  


1960\. _𑀓𑀸𑀮𑀪𑀽𑀢𑁂𑀦 𑀲𑀡𑁆𑀳𑁂𑀦,_  
_𑀅𑀢𑁆𑀣𑀫𑁂𑀢𑁆𑀢𑁂𑀦 𑀘𑁄𑀤𑀬𑁂;_  
_𑀯𑀺𑀧𑁆𑀧𑀝𑀺𑀲𑀸𑀭𑀥𑀫𑁆𑀫𑁂𑀦,_  
_𑀢𑀣𑀸 𑀯𑀸𑀘𑀸 𑀯𑀺𑀦𑁄𑀤𑀬𑁂𑁇_  


1961\. _𑀥𑀫𑁆𑀫𑀘𑁄𑀤𑀘𑀼𑀤𑀺𑀢𑀲𑁆𑀲,_  
_𑀯𑀺𑀦𑁄𑀤𑁂𑀢𑀺 𑀯𑀺𑀧𑁆𑀧𑀝𑀺𑀲𑀸𑀭𑁄;_  
_𑀓𑀭𑀼𑀡𑀸 𑀳𑀺𑀢𑀸𑀦𑀼𑀓𑀫𑁆𑀧𑀺,_  
_𑀯𑀼𑀝𑁆𑀞𑀸𑀦𑀧𑀼𑀭𑁂𑀓𑁆𑀔𑀸𑀭𑀢𑁄𑁇_  


1962\. _𑀘𑁄𑀤𑀓𑀲𑁆𑀲 𑀧𑀝𑀺𑀧𑀢𑁆𑀢𑀺,_  
_𑀲𑀫𑁆𑀩𑀼𑀤𑁆𑀥𑁂𑀦 𑀧𑀓𑀸𑀲𑀺𑀢𑀸;_  
_𑀲𑀘𑁆𑀘𑁂 𑀘𑁂𑀯 𑀅𑀓𑀼𑀧𑁆𑀧𑁂 𑀘,_  
_𑀘𑀼𑀤𑀺𑀢𑀲𑁆𑀲𑁂𑀯 𑀥𑀫𑁆𑀫𑀢𑀸𑀢𑀺𑁇_  


---

1963\. 𑀧𑀸𑀢𑀺𑀫𑁄𑀓𑁆𑀔𑀝𑁆𑀞𑀧𑀦𑀓𑁆𑀔𑀦𑁆𑀥𑀓𑁄 𑀦𑀺𑀝𑁆𑀞𑀺𑀢𑁄𑁇



[Go to previous page (9.9 Codakenaupaṭṭhāpetabbadhamma)](9.9.md) / [Go to parent page (9 Pātimokkhaṭṭhapanakkhandhaka)](../9.md) / [Go to next page (10 Bhikkhunikkhandhaka)](../10.md)


