---
title: 7.7.1 Kumbhaṅgapañha
path: /tipitaka/28Mi/7/7.7/7.7.1
ref: 269847
breadcrumbs:
  - name: Home
    link: /
  - name: 28Mi Milindapañhapāḷi
    link: /tipitaka/28Mi
  - name: 7 Opammakathāpañha
    link: /tipitaka/28Mi/7
  - name: 7.7 Kumbhavagga
    link: /tipitaka/28Mi/7/7.7
prevL: /tipitaka/28Mi/7/7.7
upL: /tipitaka/28Mi/7/7.7
nextL: /tipitaka/28Mi/7/7.7/7.7.2
---

# 7.7.1 Kumbhaṅgapañha

### Opammakathāpañha

### Kumbhavagga

### Kumbhaṅgapañha

(285.)

1986. “Bhante nāgasena, ‘kumbhassa ekaṃ aṅgaṃ gahetabban’ti yaṃ vadesi, katamaṃ taṃ ekaṃ aṅgaṃ gahetabban”ti? “Yathā, mahārāja, kumbho sampuṇṇo na saṇati; evameva kho, mahārāja, yoginā yogāvacarena āgame adhigame pariyattiyaṃ sāmaññe pāramiṃ patvā na saṇitabbaṃ, na tena māno karaṇīyo, na dabbo dassetabbo, nihatamānena nihatadabbena bhavitabbaṃ, ujukena amukharena avikatthinā. Idaṃ, mahārāja, kumbhassa ekaṃ aṅgaṃ gahetabbaṃ. Bhāsitampetaṃ, mahārāja, bhagavatā devātidevena suttanipāte—

1987. _‘Yadūnakaṃ taṃ saṇati,_  
_Yaṃ pūraṃ santameva taṃ;_  
_Aḍḍhakumbhūpamo bālo,_  
_Rahado pūrova paṇḍito’”ti._  


===

1988. Kumbhaṅgapañho paṭhamo.




