
[Home](/) / [28Mi Milindapañhapāḷi](../../../28Mi.md) / [7 Opammakathāpañha](../../7.md) / [7.7 Kumbhavagga](../7.7.md)

# 7.7.6 Bhojanaṅgapañha

* Opammakathāpañha

* Kumbhavagga

* Bhojanaṅgapañha

(290.)

2008\. “Bhante nāgasena, ‘bhojanassa tīṇi aṅgāni gahetabbānī’ti yaṃ vadesi, katamāni tāni tīṇi aṅgāni gahetabbānī”ti? “Yathā, mahārāja, bhojanaṃ sabbasattānaṃ upatthambho; evameva kho, mahārāja, yoginā yogāvacarena sabbasattānaṃ maggupatthambhena bhavitabbaṃ. Idaṃ, mahārāja, bhojanassa paṭhamaṃ aṅgaṃ gahetabbaṃ.

2009\. Puna caparaṃ, mahārāja, bhojanaṃ sabbasattānaṃ balaṃ vaḍḍheti; evameva kho, mahārāja, yoginā yogāvacarena puññavaḍḍhiyā vaḍḍhitabbaṃ. Idaṃ, mahārāja, bhojanassa dutiyaṃ aṅgaṃ gahetabbaṃ.

2010\. Puna caparaṃ, mahārāja, bhojanaṃ sabbasattānaṃ abhipatthitaṃ; evameva kho, mahārāja, yoginā yogāvacarena sabbalokābhipatthitena bhavitabbaṃ. Idaṃ, mahārāja, bhojanassa tatiyaṃ aṅgaṃ gahetabbaṃ. Bhāsitampetaṃ, mahārāja, therena mahāmoggallānena—

2011\. _‘Saṃyamena niyamena,_  
_sīlena paṭipattiyā;_  
_Patthitena bhavitabbaṃ,_  
_sabbalokassa yoginā’”ti._  


---

2012\. Bhojanaṅgapañho chaṭṭho.



[Go to previous page (7.7.5 Agadaṅgapañha)](7.7.5.md) / [Go to parent page (7.7 Kumbhavagga)](../7.7.md) / [Go to next page (7.7.7 Issāsaṅgapañha)](7.7.7.md)


