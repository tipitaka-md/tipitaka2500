
[Home](/) / [28Mi Milindapañhapāḷi](../../../28Mi.md) / [7 Opammakathāpañha](../../7.md) / [7.7 Kumbhavagga](../7.7.md)

# 𑁭𑁇𑁭𑁇𑁭 𑀇𑀲𑁆𑀲𑀸𑀲𑀗𑁆𑀕𑀧𑀜𑁆𑀳

### 𑀑𑀧𑀫𑁆𑀫𑀓𑀣𑀸𑀧𑀜𑁆𑀳

### 𑀓𑀼𑀫𑁆𑀪𑀯𑀕𑁆𑀕

### 𑀇𑀲𑁆𑀲𑀸𑀲𑀗𑁆𑀕𑀧𑀜𑁆𑀳

(291.)

2013\. “𑀪𑀦𑁆𑀢𑁂 𑀦𑀸𑀕𑀲𑁂𑀦, ‘𑀇𑀲𑁆𑀲𑀸𑀲𑀲𑁆𑀲 𑀘𑀢𑁆𑀢𑀸𑀭𑀺 𑀅𑀗𑁆𑀕𑀸𑀦𑀺 𑀕𑀳𑁂𑀢𑀩𑁆𑀩𑀸𑀦𑀻’𑀢𑀺 𑀬𑀁 𑀯𑀤𑁂𑀲𑀺, 𑀓𑀢𑀫𑀸𑀦𑀺 𑀢𑀸𑀦𑀺 𑀘𑀢𑁆𑀢𑀸𑀭𑀺 𑀅𑀗𑁆𑀕𑀸𑀦𑀺 𑀕𑀳𑁂𑀢𑀩𑁆𑀩𑀸𑀦𑀻”𑀢𑀺? “𑀬𑀣𑀸, 𑀫𑀳𑀸𑀭𑀸𑀚, 𑀇𑀲𑁆𑀲𑀸𑀲𑁄 𑀲𑀭𑁂 𑀧𑀸𑀢𑀬𑀦𑁆𑀢𑁄 𑀉𑀪𑁄 𑀧𑀸𑀤𑁂 𑀧𑀣𑀯𑀺𑀬𑀁 𑀤𑀍𑀳𑀁 𑀧𑀢𑀺𑀝𑁆𑀞𑀸𑀧𑁂𑀢𑀺, 𑀚𑀡𑁆𑀡𑀼𑀅𑀯𑁂𑀓𑀮𑁆𑀮𑀁 𑀓𑀭𑁄𑀢𑀺, 𑀲𑀭𑀓𑀮𑀸𑀧𑀁 𑀓𑀝𑀺𑀲𑀦𑁆𑀥𑀺𑀫𑁆𑀳𑀺 𑀞𑀧𑁂𑀢𑀺, 𑀓𑀸𑀬𑀁 𑀉𑀧𑀢𑁆𑀣𑀤𑁆𑀥𑀁 𑀓𑀭𑁄𑀢𑀺, 𑀤𑁆𑀯𑁂 𑀳𑀢𑁆𑀣𑁂 𑀲𑀦𑁆𑀥𑀺𑀝𑁆𑀞𑀸𑀦𑀁 𑀆𑀭𑁄𑀧𑁂𑀢𑀺, 𑀫𑀼𑀝𑁆𑀞𑀺𑀁 𑀧𑀻𑀍𑀅𑀬𑀢𑀺, 𑀅𑀗𑁆𑀕𑀼𑀮𑀺𑀬𑁄 𑀦𑀺𑀭𑀦𑁆𑀢𑀭𑀁 𑀓𑀭𑁄𑀢𑀺, 𑀕𑀻𑀯𑀁 𑀧𑀕𑁆𑀕𑀡𑁆𑀳𑀸𑀢𑀺, 𑀘𑀓𑁆𑀔𑀽𑀦𑀺 𑀫𑀼𑀔𑀜𑁆𑀘 𑀧𑀺𑀤𑀳𑀢𑀺, 𑀦𑀺𑀫𑀺𑀢𑁆𑀢𑀁 𑀉𑀚𑀼𑀁 𑀓𑀭𑁄𑀢𑀺, 𑀳𑀸𑀲𑀫𑀼𑀧𑁆𑀧𑀸𑀤𑁂𑀢𑀺 ‘𑀯𑀺𑀚𑁆𑀛𑀺𑀲𑁆𑀲𑀸𑀫𑀻’𑀢𑀺; 𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀬𑁄𑀕𑀺𑀦𑀸 𑀬𑁄𑀕𑀸𑀯𑀘𑀭𑁂𑀦 𑀲𑀻𑀮𑀧𑀣𑀯𑀺𑀬𑀁 𑀯𑀻𑀭𑀺𑀬𑀧𑀸𑀤𑁂 𑀧𑀢𑀺𑀝𑁆𑀞𑀸𑀧𑁂𑀢𑀩𑁆𑀩𑀁, 𑀔𑀦𑁆𑀢𑀺𑀲𑁄𑀭𑀘𑁆𑀘𑀁 𑀅𑀯𑁂𑀓𑀮𑁆𑀮𑀁 𑀓𑀸𑀢𑀩𑁆𑀩𑀁, 𑀲𑀁𑀯𑀭𑁂 𑀘𑀺𑀢𑁆𑀢𑀁 𑀞𑀧𑁂𑀢𑀩𑁆𑀩𑀁, 𑀲𑀁𑀬𑀫𑀦𑀺𑀬𑀫𑁂 𑀅𑀢𑁆𑀢𑀸 𑀉𑀧𑀦𑁂𑀢𑀩𑁆𑀩𑁄, 𑀇𑀘𑁆𑀙𑀸 𑀫𑀼𑀘𑁆𑀙𑀸 𑀧𑀻𑀍𑀅𑀬𑀺𑀢𑀩𑁆𑀩𑀸, 𑀬𑁄𑀦𑀺𑀲𑁄 𑀫𑀦𑀲𑀺𑀓𑀸𑀭𑁂 𑀘𑀺𑀢𑁆𑀢𑀁 𑀦𑀺𑀭𑀦𑁆𑀢𑀭𑀁 𑀓𑀸𑀢𑀩𑁆𑀩𑀁, 𑀯𑀻𑀭𑀺𑀬𑀁 𑀧𑀕𑁆𑀕𑀳𑁂𑀢𑀩𑁆𑀩𑀁, 𑀙 𑀤𑁆𑀯𑀸𑀭𑀸 𑀧𑀺𑀤𑀳𑀺𑀢𑀩𑁆𑀩𑀸, 𑀲𑀢𑀺 𑀉𑀧𑀝𑁆𑀞𑀧𑁂𑀢𑀩𑁆𑀩𑀸, 𑀳𑀸𑀲𑀫𑀼𑀧𑁆𑀧𑀸𑀤𑁂𑀢𑀩𑁆𑀩𑀁 ‘𑀲𑀩𑁆𑀩𑀓𑀺𑀮𑁂𑀲𑁂 𑀜𑀸𑀡𑀦𑀸𑀭𑀸𑀘𑁂𑀦 𑀯𑀺𑀚𑁆𑀛𑀺𑀲𑁆𑀲𑀸𑀫𑀻’𑀢𑀺𑁇 𑀇𑀤𑀁, 𑀫𑀳𑀸𑀭𑀸𑀚, 𑀇𑀲𑁆𑀲𑀸𑀲𑀲𑁆𑀲 𑀧𑀞𑀫𑀁 𑀅𑀗𑁆𑀕𑀁 𑀕𑀳𑁂𑀢𑀩𑁆𑀩𑀁𑁇

2014\. 𑀧𑀼𑀦 𑀘𑀧𑀭𑀁, 𑀫𑀳𑀸𑀭𑀸𑀚, 𑀇𑀲𑁆𑀲𑀸𑀲𑁄 𑀆𑀍𑀅𑀓𑀁 𑀧𑀭𑀺𑀳𑀭𑀢𑀺 𑀯𑀗𑁆𑀓𑀚𑀺𑀫𑁆𑀳𑀓𑀼𑀝𑀺𑀮𑀦𑀸𑀭𑀸𑀘𑀲𑁆𑀲 𑀉𑀚𑀼𑀓𑀭𑀡𑀸𑀬; 𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀬𑁄𑀕𑀺𑀦𑀸 𑀬𑁄𑀕𑀸𑀯𑀘𑀭𑁂𑀦 𑀇𑀫𑀲𑁆𑀫𑀺𑀁 𑀓𑀸𑀬𑁂 𑀲𑀢𑀺𑀧𑀝𑁆𑀞𑀸𑀦𑀆𑀍𑀅𑀓𑀁 𑀧𑀭𑀺𑀳𑀭𑀺𑀢𑀩𑁆𑀩𑀁 𑀯𑀗𑁆𑀓𑀚𑀺𑀫𑁆𑀳𑀓𑀼𑀝𑀺𑀮𑀘𑀺𑀢𑁆𑀢𑀲𑁆𑀲 𑀉𑀚𑀼𑀓𑀭𑀡𑀸𑀬𑁇 𑀇𑀤𑀁, 𑀫𑀳𑀸𑀭𑀸𑀚, 𑀇𑀲𑁆𑀲𑀸𑀲𑀲𑁆𑀲 𑀤𑀼𑀢𑀺𑀬𑀁 𑀅𑀗𑁆𑀕𑀁 𑀕𑀳𑁂𑀢𑀩𑁆𑀩𑀁𑁇

2015\. 𑀧𑀼𑀦 𑀘𑀧𑀭𑀁, 𑀫𑀳𑀸𑀭𑀸𑀚, 𑀇𑀲𑁆𑀲𑀸𑀲𑁄 𑀮𑀓𑁆𑀔𑁂 𑀉𑀧𑀸𑀲𑁂𑀢𑀺; 𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀬𑁄𑀕𑀺𑀦𑀸 𑀬𑁄𑀕𑀸𑀯𑀘𑀭𑁂𑀦 𑀇𑀫𑀲𑁆𑀫𑀺𑀁 𑀓𑀸𑀬𑁂 𑀉𑀧𑀸𑀲𑀺𑀢𑀩𑁆𑀩𑀁𑁇 𑀓𑀣𑀁, 𑀫𑀳𑀸𑀭𑀸𑀚 𑀬𑁄𑀕𑀺𑀦𑀸 𑀬𑁄𑀕𑀸𑀯𑀘𑀭𑁂𑀦 𑀇𑀫𑀲𑁆𑀫𑀺𑀁 𑀓𑀸𑀬𑁂 𑀉𑀧𑀸𑀲𑀺𑀢𑀩𑁆𑀩𑀁? 𑀅𑀦𑀺𑀘𑁆𑀘𑀢𑁄 𑀉𑀧𑀸𑀲𑀺𑀢𑀩𑁆𑀩𑀁, 𑀤𑀼𑀓𑁆𑀔𑀢𑁄 𑀉𑀧𑀸𑀲𑀺𑀢𑀩𑁆𑀩𑀁, 𑀅𑀦𑀢𑁆𑀢𑀢𑁄 𑀉𑀧𑀸𑀲𑀺𑀢𑀩𑁆𑀩𑀁, 𑀭𑁄𑀕𑀢𑁄…𑀧𑁂…  𑀕𑀡𑁆𑀟𑀢𑁄…  𑀲𑀮𑁆𑀮𑀢𑁄…  𑀅𑀖𑀢𑁄…  𑀆𑀩𑀸𑀥𑀢𑁄…  𑀧𑀭𑀢𑁄…  𑀧𑀮𑁄𑀓𑀢𑁄…  𑀈𑀢𑀺𑀢𑁄…  𑀉𑀧𑀤𑁆𑀤𑀯𑀢𑁄…  𑀪𑀬𑀢𑁄…  𑀉𑀧𑀲𑀕𑁆𑀕𑀢𑁄…  𑀘𑀮𑀢𑁄…  𑀧𑀪𑀗𑁆𑀕𑀼𑀢𑁄…  𑀅𑀤𑁆𑀥𑀼𑀯𑀢𑁄…  𑀅𑀢𑀸𑀡𑀢𑁄…  𑀅𑀮𑁂𑀡𑀢𑁄…  𑀅𑀲𑀭𑀡𑀢𑁄…  𑀭𑀺𑀢𑁆𑀢𑀢𑁄…  𑀢𑀼𑀘𑁆𑀙𑀢𑁄…  𑀲𑀼𑀜𑁆𑀜𑀢𑁄…  𑀆𑀤𑀻𑀦𑀯𑀢𑁄…  𑀯𑀺𑀧𑀭𑀺𑀡𑀸𑀫𑀥𑀫𑁆𑀫𑀢𑁄…  𑀅𑀲𑀸𑀭𑀢𑁄…  𑀅𑀖𑀫𑀽𑀮𑀢𑁄…  𑀯𑀥𑀓𑀢𑁄…  𑀯𑀺𑀪𑀯𑀢𑁄…  𑀲𑀸𑀲𑀯𑀢𑁄…  𑀲𑀗𑁆𑀔𑀢𑀢𑁄…  𑀫𑀸𑀭𑀸𑀫𑀺𑀲𑀢𑁄…  𑀚𑀸𑀢𑀺𑀥𑀫𑁆𑀫𑀢𑁄…  𑀚𑀭𑀸𑀥𑀫𑁆𑀫𑀢𑁄…  𑀩𑁆𑀬𑀸𑀥𑀺𑀥𑀫𑁆𑀫𑀢𑁄…  𑀫𑀭𑀡𑀥𑀫𑁆𑀫𑀢𑁄…  𑀲𑁄𑀓𑀥𑀫𑁆𑀫𑀢𑁄…  𑀧𑀭𑀺𑀤𑁂𑀯𑀥𑀫𑁆𑀫𑀢𑁄…  𑀉𑀧𑀸𑀬𑀸𑀲𑀥𑀫𑁆𑀫𑀢𑁄…  𑀲𑀁𑀓𑀺𑀮𑁂𑀲𑀥𑀫𑁆𑀫𑀢𑁄…  𑀏𑀯𑀁 𑀔𑁄, 𑀫𑀳𑀸𑀭𑀸𑀚, 𑀬𑁄𑀕𑀺𑀦𑀸 𑀬𑁄𑀕𑀸𑀯𑀘𑀭𑁂𑀦 𑀇𑀫𑀲𑁆𑀫𑀺𑀁 𑀓𑀸𑀬𑁂 𑀉𑀧𑀸𑀲𑀺𑀢𑀩𑁆𑀩𑀁𑁇 𑀇𑀤𑀁, 𑀫𑀳𑀸𑀭𑀸𑀚, 𑀇𑀲𑁆𑀲𑀸𑀲𑀲𑁆𑀲 𑀢𑀢𑀺𑀬𑀁 𑀅𑀗𑁆𑀕𑀁 𑀕𑀳𑁂𑀢𑀩𑁆𑀩𑀁𑁇

2016\. 𑀧𑀼𑀦 𑀘𑀧𑀭𑀁, 𑀫𑀳𑀸𑀭𑀸𑀚, 𑀇𑀲𑁆𑀲𑀸𑀲𑁄 𑀲𑀸𑀬𑀁 𑀧𑀸𑀢𑀁 𑀉𑀧𑀸𑀲𑀢𑀺; 𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀬𑁄𑀕𑀺𑀦𑀸 𑀬𑁄𑀕𑀸𑀯𑀘𑀭𑁂𑀦 𑀲𑀸𑀬𑀁 𑀧𑀸𑀢𑀁 𑀆𑀭𑀫𑁆𑀫𑀡𑁂 𑀉𑀧𑀸𑀲𑀺𑀢𑀩𑁆𑀩𑀁𑁇 𑀇𑀤𑀁, 𑀫𑀳𑀸𑀭𑀸𑀚, 𑀇𑀲𑁆𑀲𑀸𑀲𑀲𑁆𑀲 𑀘𑀢𑀼𑀢𑁆𑀣𑀁 𑀅𑀗𑁆𑀕𑀁 𑀕𑀳𑁂𑀢𑀩𑁆𑀩𑀁𑁇 𑀪𑀸𑀲𑀺𑀢𑀫𑁆𑀧𑁂𑀢𑀁, 𑀫𑀳𑀸𑀭𑀸𑀚, 𑀣𑁂𑀭𑁂𑀦 𑀲𑀸𑀭𑀺𑀧𑀼𑀢𑁆𑀢𑁂𑀦 𑀥𑀫𑁆𑀫𑀲𑁂𑀦𑀸𑀧𑀢𑀺𑀦𑀸—

2017\. _‘𑀬𑀣𑀸 𑀇𑀲𑁆𑀲𑀸𑀲𑀓𑁄 𑀦𑀸𑀫,_  
_𑀲𑀸𑀬𑀁 𑀧𑀸𑀢𑀁 𑀉𑀧𑀸𑀲𑀢𑀺;_  
_𑀉𑀧𑀸𑀲𑀦𑀁 𑀅𑀭𑀺𑀜𑁆𑀘𑀦𑁆𑀢𑁄,_  
_𑀮𑀪𑀢𑁂 𑀪𑀢𑁆𑀢𑀯𑁂𑀢𑀦𑀁𑁇_  


2018\. _𑀢𑀣𑁂𑀯 𑀩𑀼𑀤𑁆𑀥𑀧𑀼𑀢𑁆𑀢𑁄𑀧𑀺,_  
_𑀓𑀭𑁄𑀢𑀺 𑀓𑀸𑀬𑀼𑀧𑀸𑀲𑀦𑀁;_  
_𑀓𑀸𑀬𑀼𑀧𑀸𑀲𑀦𑀁 𑀅𑀭𑀺𑀜𑁆𑀘𑀦𑁆𑀢𑁄,_  
_𑀅𑀭𑀳𑀢𑁆𑀢𑀫𑀥𑀺𑀕𑀘𑁆𑀙𑀢𑀻’”𑀢𑀺𑁇_  


---

2019\. 𑀇𑀲𑁆𑀲𑀸𑀲𑀗𑁆𑀕𑀧𑀜𑁆𑀳𑁄 𑀲𑀢𑁆𑀢𑀫𑁄𑁇



---

2020\. 𑀓𑀼𑀫𑁆𑀪𑀯𑀕𑁆𑀕𑁄 𑀲𑀢𑁆𑀢𑀫𑁄𑁇



---

2021\. 𑀢𑀲𑁆𑀲𑀼𑀤𑁆𑀤𑀸𑀦𑀁



2022\. _𑀓𑀼𑀫𑁆𑀪𑁄 𑀘 𑀓𑀸𑀍𑀆𑀬𑀲𑁄 𑀘,_  
_𑀙𑀢𑁆𑀢𑀁 𑀔𑁂𑀢𑁆𑀢𑀜𑁆𑀘 𑀅𑀕𑀤𑁄;_  
_𑀪𑁄𑀚𑀦𑁂𑀦 𑀘 𑀇𑀲𑁆𑀲𑀸𑀲𑁄,_  
_𑀯𑀼𑀢𑁆𑀢𑀁 𑀤𑀸𑀦𑀺 𑀯𑀺𑀤𑀽𑀳𑀻𑀢𑀺𑁇_  


---

2023\. 𑀑𑀧𑀫𑁆𑀫𑀓𑀣𑀸𑀧𑀜𑁆𑀳𑁄 𑀦𑀺𑀝𑁆𑀞𑀺𑀢𑁄𑁇



[Go to previous page (7.7.6 Bhojanaṅgapañha)](7.7.6.md) / [Go to parent page (7.7 Kumbhavagga)](../7.7.md) / [Go to next page (8 Nigamana)](../../8.md)


