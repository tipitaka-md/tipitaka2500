
[Home](/) / [28Mi Milindapañhapāḷi](/tipitaka/28Mi.md) / [7 Opammakathāpañha](/tipitaka/28Mi/7.md) / [7.7 Kumbhavagga](/tipitaka/28Mi/7/7.7.md)

# 𑁭𑁇𑁭𑁇𑁪 𑀔𑁂𑀢𑁆𑀢𑀗𑁆𑀕𑀧𑀜𑁆𑀳

### 𑀑𑀧𑀫𑁆𑀫𑀓𑀣𑀸𑀧𑀜𑁆𑀳

### 𑀓𑀼𑀫𑁆𑀪𑀯𑀕𑁆𑀕

### 𑀔𑁂𑀢𑁆𑀢𑀗𑁆𑀕𑀧𑀜𑁆𑀳

(288.)

1999\. “𑀪𑀦𑁆𑀢𑁂 𑀦𑀸𑀕𑀲𑁂𑀦, ‘𑀔𑁂𑀢𑁆𑀢𑀲𑁆𑀲 𑀢𑀻𑀡𑀺 𑀅𑀗𑁆𑀕𑀸𑀦𑀺 𑀕𑀳𑁂𑀢𑀩𑁆𑀩𑀸𑀦𑀻’𑀢𑀺 𑀬𑀁 𑀯𑀤𑁂𑀲𑀺, 𑀓𑀢𑀫𑀸𑀦𑀺 𑀢𑀸𑀦𑀺 𑀢𑀻𑀡𑀺 𑀅𑀗𑁆𑀕𑀸𑀦𑀺 𑀕𑀳𑁂𑀢𑀩𑁆𑀩𑀸𑀦𑀻”𑀢𑀺? “𑀬𑀣𑀸, 𑀫𑀳𑀸𑀭𑀸𑀚, 𑀔𑁂𑀢𑁆𑀢𑀁 𑀫𑀸𑀢𑀺𑀓𑀸𑀲𑀫𑁆𑀧𑀦𑁆𑀦𑀁 𑀳𑁄𑀢𑀺; 𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀬𑁄𑀕𑀺𑀦𑀸 𑀬𑁄𑀕𑀸𑀯𑀘𑀭𑁂𑀦 𑀲𑀼𑀘𑀭𑀺𑀢𑀯𑀢𑁆𑀢𑀧𑁆𑀧𑀝𑀺𑀯𑀢𑁆𑀢𑀫𑀸𑀢𑀺𑀓𑀸𑀲𑀫𑁆𑀧𑀦𑁆𑀦𑁂𑀦 𑀪𑀯𑀺𑀢𑀩𑁆𑀩𑀁𑁇 𑀇𑀤𑀁, 𑀫𑀳𑀸𑀭𑀸𑀚, 𑀔𑁂𑀢𑁆𑀢𑀲𑁆𑀲 𑀧𑀞𑀫𑀁 𑀅𑀗𑁆𑀕𑀁 𑀕𑀳𑁂𑀢𑀩𑁆𑀩𑀁𑁇

2000\. 𑀧𑀼𑀦 𑀘𑀧𑀭𑀁, 𑀫𑀳𑀸𑀭𑀸𑀚, 𑀔𑁂𑀢𑁆𑀢𑀁 𑀫𑀭𑀺𑀬𑀸𑀤𑀸𑀲𑀫𑁆𑀧𑀦𑁆𑀦𑀁 𑀳𑁄𑀢𑀺, 𑀢𑀸𑀬 𑀘 𑀫𑀭𑀺𑀬𑀸𑀤𑀸𑀬 𑀉𑀤𑀓𑀁 𑀭𑀓𑁆𑀔𑀺𑀢𑁆𑀯𑀸 𑀥𑀜𑁆𑀜𑀁 𑀧𑀭𑀺𑀧𑀸𑀘𑁂𑀢𑀺; 𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀬𑁄𑀕𑀺𑀦𑀸 𑀬𑁄𑀕𑀸𑀯𑀘𑀭𑁂𑀦 𑀲𑀻𑀮𑀳𑀺𑀭𑀺𑀫𑀭𑀺𑀬𑀸𑀤𑀸𑀲𑀫𑁆𑀧𑀦𑁆𑀦𑁂𑀦 𑀪𑀯𑀺𑀢𑀩𑁆𑀩𑀁, 𑀢𑀸𑀬 𑀘 𑀲𑀻𑀮𑀳𑀺𑀭𑀺𑀫𑀭𑀺𑀬𑀸𑀤𑀸𑀬 𑀲𑀸𑀫𑀜𑁆𑀜𑀁 𑀭𑀓𑁆𑀔𑀺𑀢𑁆𑀯𑀸 𑀘𑀢𑁆𑀢𑀸𑀭𑀺 𑀲𑀸𑀫𑀜𑁆𑀜𑀨𑀮𑀸𑀦𑀺 𑀕𑀳𑁂𑀢𑀩𑁆𑀩𑀸𑀦𑀺𑁇 𑀇𑀤𑀁, 𑀫𑀳𑀸𑀭𑀸𑀚, 𑀔𑁂𑀢𑁆𑀢𑀲𑁆𑀲 𑀤𑀼𑀢𑀺𑀬𑀁 𑀅𑀗𑁆𑀕𑀁 𑀕𑀳𑁂𑀢𑀩𑁆𑀩𑀁𑁇

2001\. 𑀧𑀼𑀦 𑀘𑀧𑀭𑀁, 𑀫𑀳𑀸𑀭𑀸𑀚, 𑀔𑁂𑀢𑁆𑀢𑀁 𑀉𑀝𑁆𑀞𑀸𑀦𑀲𑀫𑁆𑀧𑀦𑁆𑀦𑀁 𑀳𑁄𑀢𑀺, 𑀓𑀲𑁆𑀲𑀓𑀲𑁆𑀲 𑀳𑀸𑀲𑀚𑀦𑀓𑀁 𑀅𑀧𑁆𑀧𑀫𑁆𑀧𑀺 𑀩𑀻𑀚𑀁 𑀯𑀼𑀢𑁆𑀢𑀁 𑀩𑀳𑀼 𑀳𑁄𑀢𑀺, 𑀩𑀳𑀼 𑀯𑀼𑀢𑁆𑀢𑀁 𑀩𑀳𑀼𑀢𑀭𑀁 𑀳𑁄𑀢𑀺; 𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀬𑁄𑀕𑀺𑀦𑀸 𑀬𑁄𑀕𑀸𑀯𑀘𑀭𑁂𑀦 𑀉𑀝𑁆𑀞𑀸𑀦𑀲𑀫𑁆𑀧𑀦𑁆𑀦𑁂𑀦 𑀯𑀺𑀧𑀼𑀮𑀨𑀮𑀤𑀸𑀬𑀺𑀦𑀸 𑀪𑀯𑀺𑀢𑀩𑁆𑀩𑀁, 𑀤𑀸𑀬𑀓𑀸𑀦𑀁 𑀳𑀸𑀲𑀚𑀦𑀓𑁂𑀦 𑀪𑀯𑀺𑀢𑀩𑁆𑀩𑀁, 𑀬𑀣𑀸 𑀅𑀧𑁆𑀧𑀁 𑀤𑀺𑀦𑁆𑀦𑀁 𑀩𑀳𑀼 𑀳𑁄𑀢𑀺, 𑀩𑀳𑀼 𑀤𑀺𑀦𑁆𑀦𑀁 𑀩𑀳𑀼𑀢𑀭𑀁 𑀳𑁄𑀢𑀺𑁇 𑀇𑀤𑀁, 𑀫𑀳𑀸𑀭𑀸𑀚, 𑀔𑁂𑀢𑁆𑀢𑀲𑁆𑀲 𑀢𑀢𑀺𑀬𑀁 𑀅𑀗𑁆𑀕𑀁 𑀕𑀳𑁂𑀢𑀩𑁆𑀩𑀁𑁇 𑀪𑀸𑀲𑀺𑀢𑀫𑁆𑀧𑁂𑀢𑀁, 𑀫𑀳𑀸𑀭𑀸𑀚, 𑀣𑁂𑀭𑁂𑀦 𑀉𑀧𑀸𑀮𑀺𑀦𑀸 𑀯𑀺𑀦𑀬𑀥𑀭𑁂𑀦—

2002\. _‘𑀔𑁂𑀢𑁆𑀢𑀽𑀧𑀫𑁂𑀦 𑀪𑀯𑀺𑀢𑀩𑁆𑀩𑀁,_  
_𑀉𑀝𑁆𑀞𑀸𑀦𑀯𑀺𑀧𑀼𑀮𑀤𑀸𑀬𑀺𑀦𑀸;_  
_𑀏𑀲 𑀔𑁂𑀢𑁆𑀢𑀯𑀭𑁄 𑀦𑀸𑀫,_  
_𑀬𑁄 𑀤𑀤𑀸𑀢𑀺 𑀯𑀺𑀧𑀼𑀮𑀁 𑀨𑀮𑀦𑁆’”𑀢𑀺𑁇_  


---

2003\. 𑀔𑁂𑀢𑁆𑀢𑀗𑁆𑀕𑀧𑀜𑁆𑀳𑁄 𑀘𑀢𑀼𑀢𑁆𑀣𑁄𑁇



[Go to previous page (7.7.3 Chattaṅgapañha)](/tipitaka/28Mi/7/7.7/7.7.3.md) / [Go to parent page (7.7 Kumbhavagga)](/tipitaka/28Mi/7/7.7.md) / [Go to next page (7.7.5 Agadaṅgapañha)](/tipitaka/28Mi/7/7.7/7.7.5.md)


