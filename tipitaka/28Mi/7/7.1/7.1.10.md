
[Home](/) / [28Mi Milindapañhapāḷi](../../../28Mi.md) / [7 Opammakathāpañha](../../7.md) / [7.1 Gadrabhavagga](../7.1.md)

# 7.1.10 Makkaṭaṅgapañha

* Opammakathāpañha

* Gadrabhavagga

* Makkaṭaṅgapañha

(234.)

1700\. “Bhante nāgasena, ‘makkaṭassa dve aṅgāni gahetabbānī’ti yaṃ vadesi, katamāni tāni dve aṅgāni gahetabbānī”ti? “Yathā, mahārāja, makkaṭo vāsamupagacchanto tathārūpe okāse mahatimahārukkhe pavivitte sabbaṭṭhakasākhe bhīruttāṇe vāsamupagacchati; evameva kho, mahārāja, yoginā yogāvacarena lajjiṃ pesalaṃ sīlavantaṃ kalyāṇadhammaṃ bahussutaṃ dhammadharaṃ vinayadharaṃ piyaṃ garubhāvanīyaṃ vattāraṃ vacanakkhamaṃ ovādakaṃ viññāpakaṃ sandassakaṃ samādapakaṃ samuttejakaṃ sampahaṃsakaṃ evarūpaṃ kalyāṇamittaṃ ācariyaṃ nissāya viharitabbaṃ. Idaṃ, mahārāja, makkaṭassa paṭhamaṃ aṅgaṃ gahetabbaṃ.

1701\. Puna caparaṃ, mahārāja, makkaṭo rukkheyeva carati tiṭṭhati nisīdati, yadi niddaṃ okkamati, tattheva rattiṃ vāsamanubhavati; evameva kho, mahārāja, yoginā yogāvacarena pavanābhimukhena bhavitabbaṃ, pavaneyeva ṭhānacaṅkamanisajjāsayanaṃ niddaṃ okkamitabbaṃ, tattheva satipaṭṭhānamanubhavitabbaṃ. Idaṃ, mahārāja, makkaṭassa dutiyaṃ aṅgaṃ gahetabbaṃ. Bhāsitampetaṃ, mahārāja, therena sāriputtena dhammasenāpatinā—

1702\. _‘Caṅkamantopi tiṭṭhanto,_  
_nisajjāsayanena vā;_  
_Pavane sobhate bhikkhu,_  
_pavanantaṃva vaṇṇitan’”ti._  


---

1703\. Makkaṭaṅgapañho dasamo.



---

1704\. Gadrabhavaggo paṭhamo.



---

1705\. Tassuddānaṃ



1706\. _Gadrabho ceva kukkuṭo,_  
_kalando dīpini dīpiko;_  
_Kummo vaṃso ca cāpo ca,_  
_vāyaso atha makkaṭoti._  


[Go to previous page (7.1.9 Vāyasaṅgapañha)](7.1.9.md) / [Go to parent page (7.1 Gadrabhavagga)](../7.1.md) / [Go to next page (7.2 Samuddavagga)](../7.2.md)


