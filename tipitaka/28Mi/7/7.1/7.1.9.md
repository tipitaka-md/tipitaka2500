---
title: 7.1.9 Vāyasaṅgapañha
path: /tipitaka/28Mi/7/7.1/7.1.9
ref: 269795
breadcrumbs:
  - name: Home
    link: /
  - name: 28Mi Milindapañhapāḷi
    link: /tipitaka/28Mi
  - name: 7 Opammakathāpañha
    link: /tipitaka/28Mi/7
  - name: 7.1 Gadrabhavagga
    link: /tipitaka/28Mi/7/7.1
prevL: /tipitaka/28Mi/7/7.1/7.1.8
upL: /tipitaka/28Mi/7/7.1
nextL: /tipitaka/28Mi/7/7.1/7.1.10
---

# 7.1.9 Vāyasaṅgapañha

### Opammakathāpañha

### Gadrabhavagga

### Vāyasaṅgapañha

(233.)

1696. “Bhante nāgasena, ‘vāyasassa dve aṅgāni gahetabbānī’ti yaṃ vadesi, katamāni tāni dve aṅgāni gahetabbānī”ti? “Yathā, mahārāja, vāyaso āsaṅkitaparisaṅkito yattappayatto carati; evameva kho, mahārāja, yoginā yogāvacarena āsaṅkitaparisaṅkitena yattapayattena upaṭṭhitāya satiyā saṃvutehi indriyehi caritabbaṃ. Idaṃ, mahārāja, vāyasassa paṭhamaṃ aṅgaṃ gahetabbaṃ.

1697. Puna caparaṃ, mahārāja, vāyaso yaṃ kiñci bhojanaṃ disvā ñātīhi saṃvibhajitvā bhuñjati; evameva kho, mahārāja, yoginā yogāvacarena ye te lābhā dhammikā dhammaladdhā antamaso pattapariyāpannamattampi, tathārūpehi lābhehi paṭivibhattabhoginā bhavitabbaṃ sīlavantehi sabrahmacārīhi. Idaṃ, mahārāja, vāyasassa dutiyaṃ aṅgaṃ gahetabbaṃ. Bhāsitampetaṃ, mahārāja, therena sāriputtena dhammasenāpatinā—

1698. _‘Sace me upanāmenti,_  
_yathāladdhaṃ tapassino;_  
_Sabbe saṃvibhajitvāna,_  
_tato bhuñjāmi bhojanan’”ti._  


===

1699. Vāyasaṅgapañho navamo.




