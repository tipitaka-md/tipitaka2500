
[Home](/) / [28Mi Milindapañhapāḷi](../../../28Mi.md) / [7 Opammakathāpañha](../../7.md) / [7.2 Samuddavagga](../7.2.md)

# 7.2.3 Bījaṅgapañha

* Opammakathāpañha

* Samuddavagga

* Bījaṅgapañha

(237.)

1715\. “Bhante nāgasena, ‘bījassa dve aṅgāni gahetabbānī’ti yaṃ vadesi, katamāni tāni dve aṅgāni gahetabbānī”ti? “Yathā, mahārāja, bījaṃ appakampi samānaṃ bhaddake khette vuttaṃ deve sammā dhāraṃ pavecchante subahūni phalāni anudassati; evameva kho, mahārāja, yoginā yogāvacarena yathā paṭipāditaṃ sīlaṃ kevalaṃ sāmaññaphalamanudassati. Evaṃ sammā paṭipajjitabbaṃ. Idaṃ, mahārāja, bījassa paṭhamaṃ aṅgaṃ gahetabbaṃ.

1716\. Puna caparaṃ, mahārāja, bījaṃ suparisodhite khette ropitaṃ khippameva saṃvirūhati; evameva kho, mahārāja, yoginā yogāvacarena mānasaṃ supariggahitaṃ suññāgāre parisodhitaṃ satipaṭṭhānakhettavare khittaṃ khippameva virūhati. Idaṃ, mahārāja, bījassa dutiyaṃ aṅgaṃ gahetabbaṃ. Bhāsitampetaṃ, mahārāja, therena anuruddhena—

1717\. _‘Yathāpi khette parisuddhe,_  
_bījañcassa patiṭṭhitaṃ;_  
_Vipulaṃ tassa phalaṃ hoti,_  
_api toseti kassakaṃ._  


1718\. _Tatheva yogino cittaṃ,_  
_suññāgāre visodhitaṃ;_  
_Satipaṭṭhānakhettamhi,_  
_khippameva virūhatī’”ti._  


---

1719\. Bījaṅgapañho tatiyo.



[Go to previous page (7.2.2 Padumaṅgapañha)](7.2.2.md) / [Go to parent page (7.2 Samuddavagga)](../7.2.md) / [Go to next page (7.2.4 Sālakalyāṇikaṅgapañha)](7.2.4.md)


