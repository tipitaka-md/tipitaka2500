---
title: 7.2.4 Sālakalyāṇikaṅgapañha
path: /tipitaka/28Mi/7/7.2/7.2.4
ref: 269800
breadcrumbs:
  - name: Home
    link: /
  - name: 28Mi Milindapañhapāḷi
    link: /tipitaka/28Mi
  - name: 7 Opammakathāpañha
    link: /tipitaka/28Mi/7
  - name: 7.2 Samuddavagga
    link: /tipitaka/28Mi/7/7.2
prevL: /tipitaka/28Mi/7/7.2/7.2.3
upL: /tipitaka/28Mi/7/7.2
nextL: /tipitaka/28Mi/7/7.2/7.2.5
---

# 7.2.4 Sālakalyāṇikaṅgapañha

### Opammakathāpañha

### Samuddavagga

### Sālakalyāṇikaṅgapañha

(238.)

1720. “Bhante nāgasena, ‘sālakalyāṇikāya ekaṃ aṅgaṃ gahetabban’ti yaṃ vadesi, katamaṃ taṃ ekaṃ aṅgaṃ gahetabban”ti? “Yathā, mahārāja, sālakalyāṇikā nāma antopathaviyaṃyeva abhivaḍḍhati hatthasatampi bhiyyopi; evameva kho, mahārāja, yoginā yogāvacarena cattāri sāmaññaphalāni catasso paṭisambhidā chaḷabhiññāyo kevalañca samaṇadhammaṃ suññāgāreyeva paripūrayitabbaṃ. Idaṃ, mahārāja, sālakalyāṇikāya ekaṃ aṅgaṃ gahetabbaṃ. Bhāsitampetaṃ, mahārāja, therena rāhulena—

1721. _‘Sālakalyāṇikā nāma,_  
_pādapo dharaṇīruho;_  
_Antopathaviyaṃyeva,_  
_satahatthopi vaḍḍhati._  


1722. _Yathā kālamhi sampatte,_  
_paripākena so dumo;_  
_Uggañchitvāna ekāhaṃ,_  
_satahatthopi vaḍḍhati._  


1723. _Evamevāhaṃ mahāvīra,_  
_sālakalyāṇikā viya;_  
_Abbhantare suññāgāre,_  
_dhammato abhivaḍḍhayin’”ti._  


===

1724. Sālakalyāṇikaṅgapañho catuttho.




