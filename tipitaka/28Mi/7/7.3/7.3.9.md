
[Home](/) / [28Mi Milindapañhapāḷi](/tipitaka/28Mi.md) / [7 Opammakathāpañha](/tipitaka/28Mi/7.md) / [7.3 Pathavīvagga](/tipitaka/28Mi/7/7.3.md)

# 7.3.9 Sakkaṅgapañha

### Opammakathāpañha

### Pathavīvagga

### Sakkaṅgapañha

(253.)

1820. “Bhante nāgasena, ‘sakkassa tīṇi aṅgāni gahetabbānī’ti yaṃ vadesi, katamāni tāni tīṇi aṅgāni gahetabbānī”ti? “Yathā, mahārāja, sakko ekantasukhasamappito; evameva kho, mahārāja, yoginā yogāvacarena ekantapavivekasukhābhiratena bhavitabbaṃ. Idaṃ, mahārāja, sakkassa paṭhamaṃ aṅgaṃ gahetabbaṃ.

1821. Puna caparaṃ, mahārāja, sakko deve disvā paggaṇhāti, hāsamabhijaneti; evameva kho, mahārāja, yoginā yogāvacarena kusalesu dhammesu alīnamatanditaṃ santaṃ mānasaṃ paggahetabbaṃ, hāsamabhijanetabbaṃ, uṭṭhahitabbaṃ ghaṭitabbaṃ vāyamitabbaṃ. Idaṃ, mahārāja, sakkassa dutiyaṃ aṅgaṃ gahetabbaṃ.

1822. Puna caparaṃ, mahārāja, sakkassa anabhirati nuppajjati; evameva kho, mahārāja, yoginā yogāvacarena suññāgāre anabhirati na uppādetabbā. Idaṃ, mahārāja, sakkassa tatiyaṃ aṅgaṃ gahetabbaṃ. Bhāsitampetaṃ, mahārāja, therena subhūtinā—

1823. _‘Sāsane te mahāvīra,_  
_yato pabbajito ahaṃ;_  
_Nābhijānāmi uppannaṃ,_  
_mānasaṃ kāmasaṃhitan’”ti._  


---

1824. Sakkaṅgapañho navamo.



[Go to previous page (7.3.8 Sūriyaṅgapañha)](/tipitaka/28Mi/7/7.3/7.3.8.md) / [Go to parent page (7.3 Pathavīvagga)](/tipitaka/28Mi/7/7.3.md) / [Go to next page (7.3.10 Cakkavattiṅgapañha)](/tipitaka/28Mi/7/7.3/7.3.10.md)


