
[Home](/) / [28Mi Milindapañhapāḷi](../../../28Mi.md) / [7 Opammakathāpañha](../../7.md) / [7.4 Upacikāvagga](../7.4.md)

# 7.4.9 Varāhaṅgapañha

* Opammakathāpañha

* Upacikāvagga

* Varāhaṅgapañha

(263.)

1873\. “Bhante nāgasena, ‘varāhassa dve aṅgāni gahetabbānī’ti yaṃ vadesi, katamāni tāni dve aṅgāni gahetabbānī”ti? “Yathā, mahārāja, varāho santattakaṭhite gimhasamaye sampatte udakaṃ upagacchati; evameva kho, mahārāja, yoginā yogāvacarena dosena citte āluḷitakhalitavibbhantasantatte sītalāmatapaṇītamettābhāvanaṃ upagantabbaṃ. Idaṃ, mahārāja, varāhassa paṭhamaṃ aṅgaṃ gahetabbaṃ.

1874\. Puna caparaṃ, mahārāja, varāho cikkhallamudakamupagantvā nāsikāya pathaviṃ khaṇitvā doṇiṃ katvā doṇikāya sayati; evameva kho, mahārāja, yoginā yogāvacarena mānase kāyaṃ nikkhipitvā ārammaṇantaragatena sayitabbaṃ. Idaṃ, mahārāja, varāhassa dutiyaṃ aṅgaṃ gahetabbaṃ. Bhāsitampetaṃ, mahārāja, therena piṇḍolabhāradvājena—

1875\. _‘Kāye sabhāvaṃ disvāna,_  
_vicinitvā vipassako;_  
_Ekākiyo adutiyo,_  
_seti ārammaṇantare’”ti._  


---

1876\. Varāhaṅgapañho navamo.



[Go to previous page (7.4.8 Gorūpaṅgapañha)](7.4.8.md) / [Go to parent page (7.4 Upacikāvagga)](../7.4.md) / [Go to next page (7.4.10 Hatthiṅgapañha)](7.4.10.md)


