---
title: 7.4.9 Varāhaṅgapañha
path: /tipitaka/28Mi/7/7.4/7.4.9
ref: 269825
breadcrumbs:
  - name: Home
    link: /
  - name: 28Mi Milindapañhapāḷi
    link: /tipitaka/28Mi
  - name: 7 Opammakathāpañha
    link: /tipitaka/28Mi/7
  - name: 7.4 Upacikāvagga
    link: /tipitaka/28Mi/7/7.4
prevL: /tipitaka/28Mi/7/7.4/7.4.8
upL: /tipitaka/28Mi/7/7.4
nextL: /tipitaka/28Mi/7/7.4/7.4.10
---

# 7.4.9 Varāhaṅgapañha

### Opammakathāpañha

### Upacikāvagga

### Varāhaṅgapañha

(263.)

1873. “Bhante nāgasena, ‘varāhassa dve aṅgāni gahetabbānī’ti yaṃ vadesi, katamāni tāni dve aṅgāni gahetabbānī”ti? “Yathā, mahārāja, varāho santattakaṭhite gimhasamaye sampatte udakaṃ upagacchati; evameva kho, mahārāja, yoginā yogāvacarena dosena citte āluḷitakhalitavibbhantasantatte sītalāmatapaṇītamettābhāvanaṃ upagantabbaṃ. Idaṃ, mahārāja, varāhassa paṭhamaṃ aṅgaṃ gahetabbaṃ.

1874. Puna caparaṃ, mahārāja, varāho cikkhallamudakamupagantvā nāsikāya pathaviṃ khaṇitvā doṇiṃ katvā doṇikāya sayati; evameva kho, mahārāja, yoginā yogāvacarena mānase kāyaṃ nikkhipitvā ārammaṇantaragatena sayitabbaṃ. Idaṃ, mahārāja, varāhassa dutiyaṃ aṅgaṃ gahetabbaṃ. Bhāsitampetaṃ, mahārāja, therena piṇḍolabhāradvājena—

1875. _‘Kāye sabhāvaṃ disvāna,_  
_vicinitvā vipassako;_  
_Ekākiyo adutiyo,_  
_seti ārammaṇantare’”ti._  


===

1876. Varāhaṅgapañho navamo.




