
[Home](/) / [28Mi Milindapañhapāḷi](../../../28Mi.md) / [7 Opammakathāpañha](../../7.md) / [7.4 Upacikāvagga](../7.4.md)

# 7.4.8 Gorūpaṅgapañha

* Opammakathāpañha

* Upacikāvagga

* Gorūpaṅgapañha

(262.)

1866\. “Bhante nāgasena, ‘gorūpassa cattāri aṅgāni gahetabbānī’ti yaṃ vadesi, katamāni tāni cattāri aṅgāni gahetabbānī”ti? “Yathā, mahārāja, gorūpo sakaṃ gehaṃ na vijahati; evameva kho, mahārāja, yoginā yogāvacarena sako kāyo na vijahitabbo ‘aniccucchādanaparimaddanabhedanavikiraṇaviddhaṃsanadhammo ayaṃ kāyo’ti. Idaṃ, mahārāja, gorūpassa paṭhamaṃ aṅgaṃ gahetabbaṃ.

1867\. Puna caparaṃ, mahārāja, gorūpo ādinnadhuro sukhadukkhena dhuraṃ vahati; evameva kho, mahārāja, yoginā yogāvacarena ādinnabrahmacariyena sukhadukkhena yāva jīvitapariyādānā āpāṇakoṭikaṃ brahmacariyaṃ caritabbaṃ. Idaṃ, mahārāja, gorūpassa dutiyaṃ aṅgaṃ gahetabbaṃ.

1868\. Puna caparaṃ, mahārāja, gorūpo chandena ghāyamāno pānīyaṃ pivati; evameva kho, mahārāja, yoginā yogāvacarena ācariyupajjhāyānaṃ anusiṭṭhi chandena pemena pasādena ghāyamānena paṭiggahetabbā. Idaṃ, mahārāja, gorūpassa tatiyaṃ aṅgaṃ gahetabbaṃ.

1869\. Puna caparaṃ, mahārāja, gorūpo yena kenaci vāhiyamāno vahati; evameva kho, mahārāja, yoginā yogāvacarena theranavamajjhimabhikkhūnampi gihiupāsakassāpi ovādānusāsanī sirasā sampaṭicchitabbā. Idaṃ, mahārāja, gorūpassa catutthaṃ aṅgaṃ gahetabbaṃ. Bhāsitampetaṃ, mahārāja, therena sāriputtena dhammasenāpatinā—

1870\. _‘Tadahu pabbajito santo,_  
_jātiyā sattavassiko;_  
_Sopi maṃ anusāseyya,_  
_sampaṭicchāmi matthake._  


1871\. _Tibbaṃ chandañca pemañca,_  
_tasmiṃ disvā upaṭṭhape;_  
_Ṭhapeyyācariyaṭṭhāne,_  
_sakkacca naṃ punappunan’”ti._  


---

1872\. Gorūpaṅgapañho aṭṭhamo.



[Go to previous page (7.4.7 Migaṅgapañha)](7.4.7.md) / [Go to parent page (7.4 Upacikāvagga)](../7.4.md) / [Go to next page (7.4.9 Varāhaṅgapañha)](7.4.9.md)


