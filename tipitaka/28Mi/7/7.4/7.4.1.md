
[Home](/) / [28Mi Milindapañhapāḷi](../../../28Mi.md) / [7 Opammakathāpañha](../../7.md) / [7.4 Upacikāvagga](../7.4.md)

# 7.4.1 Upacikaṅgapañha

* Opammakathāpañha

* Upacikāvagga

* Upacikaṅgapañha

(255.)

1836\. “Bhante nāgasena, ‘upacikāya ekaṃ aṅgaṃ gahetabban’ti yaṃ vadesi, katamaṃ taṃ ekaṃ aṅgaṃ gahetabban”ti? “Yathā, mahārāja, upacikā upari chadanaṃ katvā attānaṃ pidahitvā gocarāya carati; evameva kho, mahārāja, yoginā yogāvacarena sīlasaṃvarachadanaṃ katvā mānasaṃ pidahitvā piṇḍāya caritabbaṃ, sīlasaṃvarachadanena kho, mahārāja, yogī yogāvacaro sabbabhayasamatikkanto hoti. Idaṃ, mahārāja, upacikāya ekaṃ aṅgaṃ gahetabbaṃ. Bhāsitampetaṃ, mahārāja, therena upasenena vaṅgantaputtena—

1837\. _‘Sīlasaṃvarachadanaṃ,_  
_yogī katvāna mānasaṃ;_  
_Anupalitto lokena,_  
_bhayā ca parimuccatī’”ti._  


---

1838\. Upacikaṅgapañho paṭhamo.



[Go to previous page (7.4 Upacikāvagga)](../7.4.md) / [Go to parent page (7.4 Upacikāvagga)](../7.4.md) / [Go to next page (7.4.2 Biḷāraṅgapañha)](7.4.2.md)


