---
title: 7.6.1 Panthamakkaṭakaṅgapañha
path: /tipitaka/28Mi/7/7.6/7.6.1
ref: 269837
breadcrumbs:
  - name: Home
    link: /
  - name: 28Mi Milindapañhapāḷi
    link: /tipitaka/28Mi
  - name: 7 Opammakathāpañha
    link: /tipitaka/28Mi/7
  - name: 7.6 Makkaṭakavagga
    link: /tipitaka/28Mi/7/7.6
prevL: /tipitaka/28Mi/7/7.6
upL: /tipitaka/28Mi/7/7.6
nextL: /tipitaka/28Mi/7/7.6/7.6.2
---

# 7.6.1 Panthamakkaṭakaṅgapañha

### Opammakathāpañha

### Makkaṭakavagga

### Panthamakkaṭakaṅgapañha

(275.)

1935. “Bhante nāgasena, ‘panthamakkaṭakassa ekaṃ aṅgaṃ gahetabban’ti yaṃ vadesi, katamaṃ taṃ ekaṃ aṅgaṃ gahetabban”ti? “Yathā, mahārāja, panthamakkaṭako panthe makkaṭajālavitānaṃ katvā yadi tattha jālake laggati kimi vā makkhikā vā paṭaṅgo vā, taṃ gahetvā bhakkhayati; evameva kho, mahārāja, yoginā yogāvacarena chasu dvāresu satipaṭṭhānajālavitānaṃ katvā yadi tattha kilesamakkhikā bajjhanti, tattheva ghātetabbā. Idaṃ, mahārāja, panthamakkaṭakassa ekaṃ aṅgaṃ gahetabbaṃ. Bhāsitampetaṃ, mahārāja, therena anuruddhena—

1936. _‘Cittaṃ niyame chasu dvāresu,_  
_Satipaṭṭhānavaruttame;_  
_Kilesā tattha laggā ce,_  
_Hantabbā te vipassinā’”ti._  


===

1937. Panthamakkaṭakaṅgapañho paṭhamo.




