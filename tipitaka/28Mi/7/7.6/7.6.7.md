---
title: 7.6.7 Maṇiratanaṅgapañha
path: /tipitaka/28Mi/7/7.6/7.6.7
ref: 269843
breadcrumbs:
  - name: Home
    link: /
  - name: 28Mi Milindapañhapāḷi
    link: /tipitaka/28Mi
  - name: 7 Opammakathāpañha
    link: /tipitaka/28Mi/7
  - name: 7.6 Makkaṭakavagga
    link: /tipitaka/28Mi/7/7.6
prevL: /tipitaka/28Mi/7/7.6/7.6.6
upL: /tipitaka/28Mi/7/7.6
nextL: /tipitaka/28Mi/7/7.6/7.6.8
---

# 7.6.7 Maṇiratanaṅgapañha

### Opammakathāpañha

### Makkaṭakavagga

### Maṇiratanaṅgapañha

(281.)

1963. “Bhante nāgasena, ‘maṇiratanassa tīṇi aṅgāni gahetabbānī’ti yaṃ vadesi, katamāni tāni tīṇi aṅgāni gahetabbānī”ti? “Yathā, mahārāja, maṇiratanaṃ ekantaparisuddhaṃ; evameva kho, mahārāja, yoginā yogāvacarena ekantaparisuddhājīvena bhavitabbaṃ. Idaṃ, mahārāja, maṇiratanassa paṭhamaṃ aṅgaṃ gahetabbaṃ.

1964. Puna caparaṃ, mahārāja, maṇiratanaṃ na kenaci saddhiṃ missīyati; evameva kho, mahārāja, yoginā yogāvacarena pāpehi pāpasahāyehi saddhiṃ na missitabbaṃ. Idaṃ, mahārāja, maṇiratanassa dutiyaṃ aṅgaṃ gahetabbaṃ.

1965. Puna caparaṃ, mahārāja, maṇiratanaṃ jātiratanehi yojīyati; evameva kho, mahārāja, yoginā yogāvacarena uttamavarajātimantehi saddhiṃ saṃvasitabbaṃ, paṭipannakaphalaṭṭhasekkhaphalasamaṅgīhi sotāpannasakadāgāmianāgāmiarahantatevijjachaḷabhiññasamaṇamaṇiratanehi saddhiṃ saṃvasitabbaṃ. Idaṃ, mahārāja, maṇiratanassa tatiyaṃ aṅgaṃ gahetabbaṃ. Bhāsitampetaṃ, mahārāja, bhagavatā devātidevena suttanipāte—

1966. _‘Suddhā suddhehi saṃvāsaṃ,_  
_Kappayavho patissatā;_  
_Tato samaggā nipakā,_  
_Dukkhassantaṃ karissathā’”ti._  


===

1967. Maṇiratanaṅgapañho sattamo.




