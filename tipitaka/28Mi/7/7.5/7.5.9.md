---
title: 7.5.9 Sappaṅgapañha
path: /tipitaka/28Mi/7/7.5/7.5.9
ref: 269835
breadcrumbs:
  - name: Home
    link: /
  - name: 28Mi Milindapañhapāḷi
    link: /tipitaka/28Mi
  - name: 7 Opammakathāpañha
    link: /tipitaka/28Mi/7
  - name: 7.5 Sīhavagga
    link: /tipitaka/28Mi/7/7.5
prevL: /tipitaka/28Mi/7/7.5/7.5.8
upL: /tipitaka/28Mi/7/7.5
nextL: /tipitaka/28Mi/7/7.5/7.5.10
---

# 7.5.9 Sappaṅgapañha

### Opammakathāpañha

### Sīhavagga

### Sappaṅgapañha

(273.)

1923. “Bhante nāgasena, ‘sappassa tīṇi aṅgāni gahetabbānī’ti yaṃ vadesi, katamāni tāni tīṇi aṅgāni gahetabbānī”ti? “Yathā, mahārāja, sappo urena gacchati; evameva kho, mahārāja, yoginā yogāvacarena paññāya caritabbaṃ, paññāya caramānassa kho, mahārāja, yogino cittaṃ ñāye carati, vilakkhaṇaṃ vivajjeti, salakkhaṇaṃ bhāveti. Idaṃ, mahārāja, sappassa paṭhamaṃ aṅgaṃ gahetabbaṃ.

1924. Puna caparaṃ, mahārāja, sappo caramāno osadhaṃ parivajjento carati; evameva kho, mahārāja, yoginā yogāvacarena duccaritaṃ parivajjentena caritabbaṃ. Idaṃ, mahārāja, sappassa dutiyaṃ aṅgaṃ gahetabbaṃ.

1925. Puna caparaṃ, mahārāja, sappo manusse disvā tappati socati cintayati; evameva kho, mahārāja, yoginā yogāvacarena kuvitakke, vitakketvā aratiṃ uppādayitvā tappitabbaṃ socitabbaṃ cintayitabbaṃ ‘pamādena me divaso vītināmito, na so puna sakkā laddhun’ti. Idaṃ, mahārāja, sappassa tatiyaṃ aṅgaṃ gahetabbaṃ. Bhāsitampetaṃ, mahārāja, bhagavatā bhallāṭiyajātake dvinnaṃ kinnarānaṃ—

1926. _‘Mayekarattaṃ vippavasimha ludda,_  
_Akāmakā aññamaññaṃ sarantā;_  
_Tamekarattaṃ anutappamānā,_  
_Socāmasā ratti puna na hessatī’”ti._  


===

1927. Sappaṅgapañho navamo.




