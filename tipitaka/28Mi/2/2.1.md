
[Home](/) / [28Mi Milindapañhapāḷi](/tipitaka/28Mi.md) / [2 Bāhirakathā](/tipitaka/28Mi/2.md)

# 𑁨𑁇𑁧 𑀧𑀼𑀩𑁆𑀩𑀬𑁄𑀕𑀸𑀤𑀺

### 𑀩𑀸𑀳𑀺𑀭𑀓𑀣𑀸

### 𑀧𑀼𑀩𑁆𑀩𑀬𑁄𑀕𑀸𑀤𑀺

(3.)

10\. **𑀧𑀼𑀩𑁆𑀩𑀬𑁄𑀕𑁄**𑀢𑀺 𑀢𑁂𑀲𑀁 𑀧𑀼𑀩𑁆𑀩𑀓𑀫𑁆𑀫𑀁𑁇 𑀅𑀢𑀻𑀢𑁂 𑀓𑀺𑀭 𑀓𑀲𑁆𑀲𑀧𑀲𑁆𑀲 𑀪𑀕𑀯𑀢𑁄 𑀲𑀸𑀲𑀦𑁂 𑀯𑀢𑁆𑀢𑀫𑀸𑀦𑁂 𑀕𑀗𑁆𑀕𑀸𑀬 𑀲𑀫𑀻𑀧𑁂 𑀏𑀓𑀲𑁆𑀫𑀺𑀁 𑀆𑀯𑀸𑀲𑁂 𑀫𑀳𑀸𑀪𑀺𑀓𑁆𑀔𑀼𑀲𑀁𑀖𑁄 𑀧𑀝𑀺𑀯𑀲𑀢𑀺, 𑀢𑀢𑁆𑀣 𑀯𑀢𑁆𑀢𑀲𑀻𑀮𑀲𑀫𑁆𑀧𑀦𑁆𑀦𑀸 𑀪𑀺𑀓𑁆𑀔𑀽 𑀧𑀸𑀢𑁄𑀯 𑀉𑀝𑁆𑀞𑀸𑀬 𑀬𑀝𑁆𑀞𑀺𑀲𑀫𑁆𑀫𑀚𑁆𑀚𑀦𑀺𑀬𑁄 𑀆𑀤𑀸𑀬 𑀩𑀼𑀤𑁆𑀥𑀕𑀼𑀡𑁂 𑀆𑀯𑀚𑁆𑀚𑁂𑀦𑁆𑀢𑀸 𑀅𑀗𑁆𑀕𑀡𑀁 𑀲𑀫𑁆𑀫𑀚𑁆𑀚𑀺𑀢𑁆𑀯𑀸 𑀓𑀘𑀯𑀭𑀩𑁆𑀬𑀽𑀳𑀁 𑀓𑀭𑁄𑀦𑁆𑀢𑀺𑁇 𑀅𑀣𑁂𑀓𑁄 𑀪𑀺𑀓𑁆𑀔𑀼 𑀏𑀓𑀁 𑀲𑀸𑀫𑀡𑁂𑀭𑀁 “𑀏𑀳𑀺, 𑀲𑀸𑀫𑀡𑁂𑀭, 𑀇𑀫𑀁 𑀓𑀘𑀯𑀭𑀁 𑀙𑀟𑁆𑀟𑁂𑀳𑀻”𑀢𑀺—  𑀆𑀳, 𑀲𑁄 𑀅𑀲𑀼𑀡𑀦𑁆𑀢𑁄 𑀯𑀺𑀬 𑀕𑀘𑁆𑀙𑀢𑀺, 𑀲𑁄 𑀤𑀼𑀢𑀺𑀬𑀫𑁆𑀧𑀺…  𑀢𑀢𑀺𑀬𑀫𑁆𑀧𑀺 𑀆𑀫𑀦𑁆𑀢𑀺𑀬𑀫𑀸𑀦𑁄 𑀅𑀲𑀼𑀡𑀦𑁆𑀢𑁄 𑀯𑀺𑀬 𑀕𑀘𑁆𑀙𑀢𑁂𑀯𑁇 𑀢𑀢𑁄 𑀲𑁄 𑀪𑀺𑀓𑁆𑀔𑀼 “𑀤𑀼𑀩𑁆𑀩𑀘𑁄 𑀯𑀢𑀸𑀬𑀁 𑀲𑀸𑀫𑀡𑁂𑀭𑁄”𑀢𑀺 𑀓𑀼𑀤𑁆𑀥𑁄 𑀲𑀫𑁆𑀫𑀚𑁆𑀚𑀦𑀺𑀤𑀡𑁆𑀟𑁂𑀦 𑀧𑀳𑀸𑀭𑀁 𑀅𑀤𑀸𑀲𑀺𑁇 𑀢𑀢𑁄 𑀲𑁄 𑀭𑁄𑀤𑀦𑁆𑀢𑁄 𑀪𑀬𑁂𑀦 𑀓𑀘𑀯𑀭𑀁 𑀙𑀟𑁆𑀟𑁂𑀦𑁆𑀢𑁄 “𑀇𑀫𑀺𑀦𑀸 𑀓𑀘𑀯𑀭𑀙𑀟𑁆𑀟𑀦𑀧𑀼𑀜𑁆𑀜𑀓𑀫𑁆𑀫𑁂𑀦 𑀬𑀸𑀯𑀸𑀳𑀁 𑀦𑀺𑀩𑁆𑀩𑀸𑀦𑀁 𑀧𑀸𑀧𑀼𑀡𑀸𑀫𑀺, 𑀏𑀢𑁆𑀣𑀦𑁆𑀢𑀭𑁂 𑀦𑀺𑀩𑁆𑀩𑀢𑁆𑀢𑀦𑀺𑀩𑁆𑀩𑀢𑁆𑀢𑀝𑁆𑀞𑀸𑀦𑁂 𑀫𑀚𑁆𑀛𑀦𑁆𑀳𑀺𑀓𑀲𑀽𑀭𑀺𑀬𑁄 𑀯𑀺𑀬 𑀫𑀳𑁂𑀲𑀓𑁆𑀔𑁄 𑀫𑀳𑀸𑀢𑁂𑀚𑁄 𑀪𑀯𑁂𑀬𑁆𑀬𑀦𑁆”𑀢𑀺—  𑀧𑀞𑀫𑀁 𑀧𑀢𑁆𑀣𑀦𑀁 𑀧𑀝𑁆𑀞𑀧𑁂𑀲𑀺𑁇 𑀓𑀘𑀯𑀭𑀁 𑀙𑀟𑁆𑀟𑁂𑀢𑁆𑀯𑀸 𑀦𑀳𑀸𑀦𑀢𑁆𑀣𑀸𑀬 𑀕𑀗𑁆𑀕𑀸𑀢𑀺𑀢𑁆𑀣𑀁 𑀕𑀢𑁄 𑀕𑀗𑁆𑀕𑀸𑀬 𑀊𑀫𑀺𑀯𑁂𑀕𑀁 𑀕𑀕𑁆𑀕𑀭𑀸𑀬𑀫𑀸𑀦𑀁 𑀤𑀺𑀲𑁆𑀯𑀸 “𑀬𑀸𑀯𑀸𑀳𑀁 𑀦𑀺𑀩𑁆𑀩𑀸𑀦𑀁 𑀧𑀸𑀧𑀼𑀡𑀸𑀫𑀺, 𑀏𑀢𑁆𑀣𑀦𑁆𑀢𑀭𑁂 𑀦𑀺𑀩𑁆𑀩𑀢𑁆𑀢𑀦𑀺𑀩𑁆𑀩𑀢𑁆𑀢𑀝𑁆𑀞𑀸𑀦𑁂 𑀅𑀬𑀁 𑀊𑀫𑀺𑀯𑁂𑀕𑁄 𑀯𑀺𑀬 𑀞𑀸𑀦𑀼𑀧𑁆𑀧𑀢𑁆𑀢𑀺𑀓𑀧𑀝𑀺𑀪𑀸𑀦𑁄 𑀪𑀯𑁂𑀬𑁆𑀬𑀁 𑀅𑀓𑁆𑀔𑀬𑀧𑀝𑀺𑀪𑀸𑀦𑁄”𑀢𑀺—  𑀤𑀼𑀢𑀺𑀬𑀫𑁆𑀧𑀺 𑀧𑀢𑁆𑀣𑀦𑀁 𑀧𑀝𑁆𑀞𑀧𑁂𑀲𑀺𑁇

11\. 𑀲𑁄𑀧𑀺 𑀪𑀺𑀓𑁆𑀔𑀼 𑀲𑀫𑁆𑀫𑀚𑁆𑀚𑀦𑀺𑀲𑀸𑀮𑀸𑀬 𑀲𑀫𑁆𑀫𑀚𑁆𑀚𑀦𑀺𑀁 𑀞𑀧𑁂𑀢𑁆𑀯𑀸 𑀦𑀳𑀸𑀦𑀢𑁆𑀣𑀸𑀬 𑀕𑀗𑁆𑀕𑀸𑀢𑀺𑀢𑁆𑀣𑀁 𑀕𑀘𑁆𑀙𑀦𑁆𑀢𑁄 𑀲𑀸𑀫𑀡𑁂𑀭𑀲𑁆𑀲 𑀧𑀢𑁆𑀣𑀦𑀁 𑀲𑀼𑀢𑁆𑀯𑀸 “𑀏𑀲 𑀫𑀬𑀸 𑀧𑀬𑁄𑀚𑀺𑀢𑁄𑀧𑀺 𑀢𑀸𑀯 𑀏𑀯𑀁 𑀧𑀢𑁆𑀣𑁂𑀢𑀺, 𑀫𑀬𑁆𑀳𑀁 𑀓𑀺𑀁 𑀦 𑀲𑀫𑀺𑀚𑁆𑀛𑀺𑀲𑁆𑀲𑀢𑀻”𑀢𑀺—  𑀘𑀺𑀦𑁆𑀢𑁂𑀢𑁆𑀯𑀸 “𑀬𑀸𑀯𑀸𑀳𑀁 𑀦𑀺𑀩𑁆𑀩𑀸𑀦𑀁 𑀧𑀸𑀧𑀼𑀡𑀸𑀫𑀺, 𑀏𑀢𑁆𑀣𑀦𑁆𑀢𑀭𑁂 𑀦𑀺𑀩𑁆𑀩𑀢𑁆𑀢𑀦𑀺𑀩𑁆𑀩𑀢𑁆𑀢𑀝𑁆𑀞𑀸𑀦𑁂 𑀅𑀬𑀁 𑀕𑀗𑁆𑀕𑀸𑀊𑀫𑀺𑀯𑁂𑀕𑁄 𑀯𑀺𑀬 𑀅𑀓𑁆𑀔𑀬𑀧𑀝𑀺𑀪𑀸𑀦𑁄 𑀪𑀯𑁂𑀬𑁆𑀬𑀁, 𑀇𑀫𑀺𑀦𑀸 𑀧𑀼𑀘𑁆𑀙𑀺𑀢𑀧𑀼𑀘𑁆𑀙𑀺𑀢𑀁 𑀲𑀩𑁆𑀩𑀁 𑀧𑀜𑁆𑀳𑀧𑀝𑀺𑀪𑀸𑀦𑀁 𑀯𑀺𑀚𑀝𑁂𑀢𑀼𑀁 𑀦𑀺𑀩𑁆𑀩𑁂𑀞𑁂𑀢𑀼𑀁 𑀲𑀫𑀢𑁆𑀣𑁄 𑀪𑀯𑁂𑀬𑁆𑀬𑀦𑁆”𑀢𑀺—  𑀧𑀢𑁆𑀣𑀦𑀁 𑀧𑀝𑁆𑀞𑀧𑁂𑀲𑀺𑁇

12\. 𑀢𑁂 𑀉𑀪𑁄𑀧𑀺 𑀤𑁂𑀯𑁂𑀲𑀼 𑀘 𑀫𑀦𑀼𑀲𑁆𑀲𑁂𑀲𑀼 𑀘 𑀲𑀁𑀲𑀭𑀦𑁆𑀢𑀸 𑀏𑀓𑀁 𑀩𑀼𑀤𑁆𑀥𑀦𑁆𑀢𑀭𑀁 𑀔𑁂𑀧𑁂𑀲𑀼𑀁𑁇 𑀅𑀣 𑀅𑀫𑁆𑀳𑀸𑀓𑀁 𑀪𑀕𑀯𑀢𑀸𑀧𑀺 𑀬𑀣𑀸 𑀫𑁄𑀕𑁆𑀕𑀮𑀺𑀧𑀼𑀢𑁆𑀢𑀢𑀺𑀲𑁆𑀲𑀢𑁆𑀣𑁂𑀭𑁄 𑀤𑀺𑀲𑁆𑀲𑀢𑀺, 𑀏𑀯𑀫𑁂𑀢𑁂𑀧𑀺 𑀤𑀺𑀲𑁆𑀲𑀦𑁆𑀢𑀺 𑀫𑀫 𑀧𑀭𑀺𑀦𑀺𑀩𑁆𑀩𑀸𑀦𑀢𑁄 𑀧𑀜𑁆𑀘𑀯𑀲𑁆𑀲𑀲𑀢𑁂 𑀅𑀢𑀺𑀓𑁆𑀓𑀦𑁆𑀢𑁂 𑀏𑀢𑁂 𑀉𑀧𑁆𑀧𑀚𑁆𑀚𑀺𑀲𑁆𑀲𑀦𑁆𑀢𑀺, 𑀬𑀁 𑀫𑀬𑀸 𑀲𑀼𑀔𑀼𑀫𑀁 𑀓𑀢𑁆𑀯𑀸 𑀤𑁂𑀲𑀺𑀢𑀁 𑀥𑀫𑁆𑀫𑀯𑀺𑀦𑀬𑀁, 𑀢𑀁 𑀏𑀢𑁂 𑀧𑀜𑁆𑀳𑀧𑀼𑀘𑁆𑀙𑀦𑀑𑀧𑀫𑁆𑀫𑀬𑀼𑀢𑁆𑀢𑀺𑀯𑀲𑁂𑀦 𑀦𑀺𑀚𑁆𑀚𑀝𑀁 𑀦𑀺𑀕𑁆𑀕𑀼𑀫𑁆𑀩𑀁 𑀓𑀢𑁆𑀯𑀸 𑀯𑀺𑀪𑀚𑀺𑀲𑁆𑀲𑀦𑁆𑀢𑀻𑀢𑀺 𑀦𑀺𑀤𑁆𑀤𑀺𑀝𑁆𑀞𑀸𑁇

(4.)

13\. 𑀢𑁂𑀲𑀼 𑀲𑀸𑀫𑀡𑁂𑀭𑁄 𑀚𑀫𑁆𑀩𑀼𑀤𑀻𑀧𑁂 𑀲𑀸𑀕𑀮𑀦𑀕𑀭𑁂 𑀫𑀺𑀮𑀺𑀦𑁆𑀤𑁄 𑀦𑀸𑀫 𑀭𑀸𑀚𑀸 𑀅𑀳𑁄𑀲𑀺𑁇 𑀧𑀡𑁆𑀟𑀺𑀢𑁄 𑀩𑁆𑀬𑀢𑁆𑀢𑁄 𑀫𑁂𑀥𑀸𑀯𑀻 𑀧𑀝𑀺𑀩𑀮𑁄 𑀅𑀢𑀻𑀢𑀸𑀦𑀸𑀕𑀢𑀧𑀘𑁆𑀘𑀼𑀧𑁆𑀧𑀦𑁆𑀦𑀸𑀦𑀁 𑀫𑀦𑁆𑀢𑀬𑁄𑀕𑀯𑀺𑀥𑀸𑀦𑀓𑀺𑀭𑀺𑀬𑀸𑀦𑀁, 𑀓𑀭𑀡𑀓𑀸𑀮𑁂 𑀦𑀺𑀲𑀫𑁆𑀫𑀓𑀸𑀭𑀻 𑀳𑁄𑀢𑀺, 𑀩𑀳𑀽𑀦𑀺 𑀘𑀲𑁆𑀲 𑀲𑀢𑁆𑀣𑀸𑀦𑀺 𑀉𑀕𑁆𑀕𑀳𑀺𑀢𑀸𑀦𑀺 𑀳𑁄𑀦𑁆𑀢𑀺𑁇 𑀲𑁂𑀬𑁆𑀬𑀣𑀺𑀤𑀁—  𑀲𑀼𑀢𑀺 𑀲𑀫𑁆𑀫𑀼𑀢𑀺 𑀲𑀗𑁆𑀔𑁆𑀬𑀸 𑀬𑁄𑀕𑀸 𑀦𑀻𑀢𑀺 𑀯𑀺𑀲𑁂𑀲𑀺𑀓𑀸 𑀕𑀡𑀺𑀓𑀸 𑀕𑀦𑁆𑀥𑀩𑁆𑀩𑀸 𑀢𑀺𑀓𑀺𑀘𑁆𑀙𑀸 𑀘𑀢𑀼𑀩𑁆𑀩𑁂𑀤𑀸 𑀧𑀼𑀭𑀸𑀡𑀸 𑀇𑀢𑀺𑀳𑀸𑀲𑀸 𑀚𑁄𑀢𑀺𑀲𑀸 𑀫𑀸𑀬𑀸 𑀓𑁂𑀢𑀼 𑀫𑀦𑁆𑀢𑀦𑀸 𑀬𑀼𑀤𑁆𑀥𑀸 𑀙𑀦𑁆𑀤𑀲𑀸 𑀩𑀼𑀤𑁆𑀥𑀯𑀘𑀦𑁂𑀦 𑀏𑀓𑀽𑀦𑀯𑀻𑀲𑀢𑀺, 𑀯𑀺𑀢𑀡𑁆𑀟𑀯𑀸𑀤𑀻 𑀤𑀼𑀭𑀸𑀲𑀤𑁄 𑀤𑀼𑀧𑁆𑀧𑀲𑀳𑁄 𑀧𑀼𑀣𑀼𑀢𑀺𑀢𑁆𑀣𑀓𑀭𑀸𑀦𑀁 𑀅𑀕𑁆𑀕𑀫𑀓𑁆𑀔𑀸𑀬𑀢𑀺, 𑀲𑀓𑀮𑀚𑀫𑁆𑀩𑀼𑀤𑀻𑀧𑁂 𑀫𑀺𑀮𑀺𑀦𑁆𑀤𑁂𑀦 𑀭𑀜𑁆𑀜𑀸 𑀲𑀫𑁄 𑀓𑁄𑀘𑀺 𑀦𑀸𑀳𑁄𑀲𑀺 𑀬𑀤𑀺𑀤𑀁 𑀣𑀸𑀫𑁂𑀦 𑀚𑀯𑁂𑀦 𑀲𑀽𑀭𑁂𑀦 𑀧𑀜𑁆𑀜𑀸𑀬, 𑀅𑀟𑁆𑀠𑁄 𑀫𑀳𑀤𑁆𑀥𑀦𑁄 𑀫𑀳𑀸𑀪𑁄𑀕𑁄 𑀅𑀦𑀦𑁆𑀢𑀩𑀮𑀯𑀸𑀳𑀦𑁄𑁇

(5.)

14\. 𑀅𑀣𑁂𑀓𑀤𑀺𑀯𑀲𑀁 𑀫𑀺𑀮𑀺𑀦𑁆𑀤𑁄 𑀭𑀸𑀚𑀸 𑀅𑀦𑀦𑁆𑀢𑀩𑀮𑀯𑀸𑀳𑀦𑀁 𑀘𑀢𑀼𑀭𑀗𑁆𑀕𑀺𑀦𑀺𑀁 𑀩𑀮𑀕𑁆𑀕𑀲𑁂𑀦𑀸𑀩𑁆𑀬𑀽𑀳𑀁 𑀤𑀲𑁆𑀲𑀦𑀓𑀫𑁆𑀬𑀢𑀸𑀬 𑀦𑀕𑀭𑀸 𑀦𑀺𑀓𑁆𑀔𑀫𑀺𑀢𑁆𑀯𑀸 𑀩𑀳𑀺𑀦𑀕𑀭𑁂 𑀲𑁂𑀦𑀗𑁆𑀕𑀤𑀲𑁆𑀲𑀦𑀁 𑀓𑀢𑁆𑀯𑀸 𑀲𑀸𑀭𑁂𑀢𑁆𑀯𑀸 𑀲𑁄 𑀭𑀸𑀚𑀸 𑀪𑀲𑁆𑀲𑀧𑁆𑀧𑀯𑀸𑀤𑀓𑁄 𑀮𑁄𑀓𑀸𑀬𑀢𑀯𑀺𑀢𑀡𑁆𑀟𑀚𑀦𑀲𑀮𑁆𑀮𑀸𑀧𑀧𑁆𑀮𑀯𑀘𑀺𑀢𑁆𑀢𑀓𑁄𑀢𑀽𑀳𑀮𑁄 𑀯𑀺𑀲𑀸𑀭𑀤𑁄 𑀯𑀺𑀚𑀫𑁆𑀪𑀓𑁄 𑀲𑀽𑀭𑀺𑀬𑀁 𑀑𑀮𑁄𑀓𑁂𑀢𑁆𑀯𑀸 𑀅𑀫𑀘𑁆𑀘𑁂 𑀆𑀫𑀦𑁆𑀢𑁂𑀲𑀺—  “𑀩𑀳𑀼 𑀪𑀡𑁂 𑀢𑀸𑀯 𑀤𑀺𑀯𑀲𑀸𑀯𑀲𑁂𑀲𑁄 𑀓𑀺𑀁 𑀓𑀭𑀺𑀲𑁆𑀲𑀸𑀫, 𑀇𑀤𑀸𑀦𑁂𑀯 𑀦𑀕𑀭𑀁 𑀧𑀯𑀺𑀲𑀺𑀢𑁆𑀯𑀸 𑀅𑀢𑁆𑀣𑀺 𑀓𑁄𑀘𑀺 𑀧𑀡𑁆𑀟𑀺𑀢𑁄 𑀲𑀫𑀡𑁄 𑀯𑀸 𑀩𑁆𑀭𑀸𑀳𑁆𑀫𑀡𑁄 𑀯𑀸 𑀲𑀁𑀖𑀻 𑀕𑀡𑀻 𑀕𑀡𑀸𑀘𑀭𑀺𑀬𑁄 𑀅𑀧𑀺 𑀅𑀭𑀳𑀦𑁆𑀢𑀁 𑀲𑀫𑁆𑀫𑀸𑀲𑀫𑁆𑀩𑀼𑀤𑁆𑀥𑀁 𑀧𑀝𑀺𑀚𑀸𑀦𑀫𑀸𑀦𑁄, 𑀬𑁄 𑀫𑀬𑀸 𑀲𑀤𑁆𑀥𑀺𑀁 𑀲𑀮𑁆𑀮𑀧𑀺𑀢𑀼𑀁 𑀲𑀓𑁆𑀓𑁄𑀢𑀺 𑀓𑀗𑁆𑀔𑀁 𑀧𑀝𑀺𑀯𑀺𑀦𑁂𑀢𑀼𑀁, 𑀢𑀁 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀧𑀜𑁆𑀳𑀁 𑀧𑀼𑀘𑁆𑀙𑀺𑀲𑁆𑀲𑀸𑀫, 𑀓𑀗𑁆𑀔𑀁 𑀧𑀝𑀺𑀯𑀺𑀦𑀬𑀺𑀲𑁆𑀲𑀸𑀫𑀸”𑀢𑀺𑁇

15\. 𑀏𑀯𑀁 𑀯𑀼𑀢𑁆𑀢𑁂, 𑀧𑀜𑁆𑀘𑀲𑀢𑀸 𑀬𑁄𑀦𑀓𑀸 𑀭𑀸𑀚𑀸𑀦𑀁 𑀫𑀺𑀮𑀺𑀦𑁆𑀤𑀁 𑀏𑀢𑀤𑀯𑁄𑀘𑀼𑀁—  “𑀅𑀢𑁆𑀣𑀺, 𑀫𑀳𑀸𑀭𑀸𑀚, 𑀙 𑀲𑀢𑁆𑀣𑀸𑀭𑁄 𑀧𑀽𑀭𑀡𑁄 𑀓𑀲𑁆𑀲𑀧𑁄 𑀫𑀓𑁆𑀔𑀮𑀺𑀕𑁄𑀲𑀸𑀮𑁄 𑀦𑀺𑀕𑀡𑁆𑀞𑁄 𑀦𑀸𑀝𑀧𑀼𑀢𑁆𑀢𑁄 𑀲𑀜𑁆𑀚𑀬𑁄 𑀩𑁂𑀮𑀝𑁆𑀞𑀧𑀼𑀢𑁆𑀢𑁄 𑀅𑀚𑀺𑀢𑁄 𑀓𑁂𑀲𑀓𑀫𑁆𑀩𑀮𑁄 𑀧𑀓𑀼𑀥𑁄 𑀓𑀘𑁆𑀘𑀸𑀬𑀦𑁄, 𑀢𑁂 𑀲𑀁𑀖𑀺𑀦𑁄 𑀕𑀡𑀺𑀦𑁄 𑀕𑀡𑀸𑀘𑀭𑀺𑀬𑀓𑀸 𑀜𑀸𑀢𑀸 𑀬𑀲𑀲𑁆𑀲𑀺𑀦𑁄 𑀢𑀺𑀢𑁆𑀣𑀓𑀭𑀸 𑀲𑀸𑀥𑀼𑀲𑀫𑁆𑀫𑀢𑀸 𑀩𑀳𑀼𑀚𑀦𑀲𑁆𑀲, 𑀕𑀘𑁆𑀙 𑀢𑁆𑀯𑀁, 𑀫𑀳𑀸𑀭𑀸𑀚, 𑀢𑁂 𑀧𑀜𑁆𑀳𑀁 𑀧𑀼𑀘𑁆𑀙𑀲𑁆𑀲𑀼, 𑀓𑀗𑁆𑀔𑀁 𑀧𑀝𑀺𑀯𑀺𑀦𑀬𑀲𑁆𑀲𑀽”𑀢𑀺𑁇

(6.)

16\. 𑀅𑀣 𑀔𑁄 𑀫𑀺𑀮𑀺𑀦𑁆𑀤𑁄 𑀭𑀸𑀚𑀸 𑀧𑀜𑁆𑀘𑀳𑀺 𑀬𑁄𑀦𑀓𑀲𑀢𑁂𑀳𑀺 𑀧𑀭𑀺𑀯𑀼𑀢𑁄 𑀪𑀤𑁆𑀭𑀯𑀸𑀳𑀦𑀁 𑀭𑀣𑀯𑀭𑀫𑀸𑀭𑀼𑀬𑁆𑀳 𑀬𑁂𑀦 𑀧𑀽𑀭𑀡𑁄 𑀓𑀲𑁆𑀲𑀧𑁄 𑀢𑁂𑀦𑀼𑀧𑀲𑀗𑁆𑀓𑀫𑀺, 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀧𑀽𑀭𑀡𑁂𑀦 𑀓𑀲𑁆𑀲𑀧𑁂𑀦 𑀲𑀤𑁆𑀥𑀺𑀁 𑀲𑀫𑁆𑀫𑁄𑀤𑀺, 𑀲𑀫𑁆𑀫𑁄𑀤𑀦𑀻𑀬𑀁 𑀓𑀣𑀁 𑀲𑀸𑀭𑀡𑀻𑀬𑀁 𑀯𑀻𑀢𑀺𑀲𑀸𑀭𑁂𑀢𑁆𑀯𑀸 𑀏𑀓𑀫𑀦𑁆𑀢𑀁 𑀦𑀺𑀲𑀻𑀤𑀺, 𑀏𑀓𑀫𑀦𑁆𑀢𑀁 𑀦𑀺𑀲𑀺𑀦𑁆𑀦𑁄 𑀔𑁄 𑀫𑀺𑀮𑀺𑀦𑁆𑀤𑁄 𑀭𑀸𑀚𑀸 𑀧𑀽𑀭𑀡𑀁 𑀓𑀲𑁆𑀲𑀧𑀁 𑀏𑀢𑀤𑀯𑁄𑀘—  “𑀓𑁄, 𑀪𑀦𑁆𑀢𑁂 𑀓𑀲𑁆𑀲𑀧, 𑀮𑁄𑀓𑀁 𑀧𑀸𑀮𑁂𑀢𑀻”𑀢𑀺? “𑀧𑀣𑀯𑀻, 𑀫𑀳𑀸𑀭𑀸𑀚, 𑀮𑁄𑀓𑀁 𑀧𑀸𑀮𑁂𑀢𑀻”𑀢𑀺𑁇 “𑀬𑀤𑀺, 𑀪𑀦𑁆𑀢𑁂 𑀓𑀲𑁆𑀲𑀧, 𑀧𑀣𑀯𑀻 𑀮𑁄𑀓𑀁 𑀧𑀸𑀮𑁂𑀢𑀺, 𑀅𑀣 𑀓𑀲𑁆𑀫𑀸 𑀅𑀯𑀻𑀘𑀺𑀦𑀺𑀭𑀬𑀁 𑀕𑀘𑁆𑀙𑀦𑁆𑀢𑀸 𑀲𑀢𑁆𑀢𑀸 𑀧𑀣𑀯𑀺𑀁 𑀅𑀢𑀺𑀓𑁆𑀓𑀫𑀺𑀢𑁆𑀯𑀸 𑀕𑀘𑁆𑀙𑀦𑁆𑀢𑀻”𑀢𑀺? 𑀏𑀯𑀁 𑀯𑀼𑀢𑁆𑀢𑁂, 𑀧𑀽𑀭𑀡𑁄 𑀓𑀲𑁆𑀲𑀧𑁄 𑀦𑁂𑀯 𑀲𑀓𑁆𑀔𑀺 𑀑𑀕𑀺𑀮𑀺𑀢𑀼𑀁, 𑀦𑁄 𑀲𑀓𑁆𑀔𑀺 𑀉𑀕𑁆𑀕𑀺𑀮𑀺𑀢𑀼𑀁, 𑀅𑀥𑁄𑀫𑀼𑀔𑁄 𑀧𑀢𑁆𑀢𑀓𑁆𑀔𑀦𑁆𑀥𑁄 𑀢𑀼𑀡𑁆𑀳𑀻𑀪𑀽𑀢𑁄 𑀧𑀚𑁆𑀛𑀸𑀬𑀦𑁆𑀢𑁄 𑀦𑀺𑀲𑀻𑀤𑀺𑁇

(7.)

17\. 𑀅𑀣 𑀔𑁄 𑀫𑀺𑀮𑀺𑀦𑁆𑀤𑁄 𑀭𑀸𑀚𑀸 𑀫𑀓𑁆𑀔𑀮𑀺𑀁 𑀕𑁄𑀲𑀸𑀮𑀁 𑀏𑀢𑀤𑀯𑁄𑀘—  “𑀅𑀢𑁆𑀣𑀺, 𑀪𑀦𑁆𑀢𑁂 𑀕𑁄𑀲𑀸𑀮, 𑀓𑀼𑀲𑀮𑀸𑀓𑀼𑀲𑀮𑀸𑀦𑀺 𑀓𑀫𑁆𑀫𑀸𑀦𑀺, 𑀅𑀢𑁆𑀣𑀺 𑀲𑀼𑀓𑀢𑀤𑀼𑀓𑁆𑀓𑀝𑀸𑀦𑀁 𑀓𑀫𑁆𑀫𑀸𑀦𑀁 𑀨𑀮𑀁 𑀯𑀺𑀧𑀸𑀓𑁄”𑀢𑀺? “𑀦𑀢𑁆𑀣𑀺, 𑀫𑀳𑀸𑀭𑀸𑀚, 𑀓𑀼𑀲𑀮𑀸𑀓𑀼𑀲𑀮𑀸𑀦𑀺 𑀓𑀫𑁆𑀫𑀸𑀦𑀺, 𑀦𑀢𑁆𑀣𑀺 𑀲𑀼𑀓𑀢𑀤𑀼𑀓𑁆𑀓𑀝𑀸𑀦𑀁 𑀓𑀫𑁆𑀫𑀸𑀦𑀁 𑀨𑀮𑀁 𑀯𑀺𑀧𑀸𑀓𑁄𑁇 𑀬𑁂 𑀢𑁂, 𑀫𑀳𑀸𑀭𑀸𑀚, 𑀇𑀥 𑀮𑁄𑀓𑁂 𑀔𑀢𑁆𑀢𑀺𑀬𑀸, 𑀢𑁂 𑀧𑀭𑀮𑁄𑀓𑀁 𑀕𑀦𑁆𑀢𑁆𑀯𑀸𑀧𑀺 𑀧𑀼𑀦 𑀔𑀢𑁆𑀢𑀺𑀬𑀸𑀯 𑀪𑀯𑀺𑀲𑁆𑀲𑀦𑁆𑀢𑀺, 𑀬𑁂 𑀢𑁂 𑀩𑁆𑀭𑀸𑀳𑁆𑀫𑀡𑀸 𑀯𑁂𑀲𑁆𑀲𑀸 𑀲𑀼𑀤𑁆𑀤𑀸 𑀘𑀡𑁆𑀟𑀸𑀮𑀸 𑀧𑀼𑀓𑁆𑀓𑀼𑀲𑀸, 𑀢𑁂 𑀧𑀭𑀮𑁄𑀓𑀁 𑀕𑀦𑁆𑀢𑁆𑀯𑀸𑀧𑀺 𑀧𑀼𑀦 𑀩𑁆𑀭𑀸𑀳𑁆𑀫𑀡𑀸 𑀯𑁂𑀲𑁆𑀲𑀸 𑀲𑀼𑀤𑁆𑀤𑀸 𑀘𑀡𑁆𑀟𑀸𑀮𑀸 𑀧𑀼𑀓𑁆𑀓𑀼𑀲𑀸𑀯 𑀪𑀯𑀺𑀲𑁆𑀲𑀦𑁆𑀢𑀺𑁇 𑀓𑀺𑀁 𑀓𑀼𑀲𑀮𑀸𑀓𑀼𑀲𑀮𑁂𑀳𑀺 𑀓𑀫𑁆𑀫𑁂𑀳𑀻”𑀢𑀺? “𑀬𑀤𑀺, 𑀪𑀦𑁆𑀢𑁂 𑀕𑁄𑀲𑀸𑀮, 𑀇𑀥 𑀮𑁄𑀓𑁂 𑀔𑀢𑁆𑀢𑀺𑀬𑀸 𑀩𑁆𑀭𑀸𑀳𑁆𑀫𑀡𑀸 𑀯𑁂𑀲𑁆𑀲𑀸 𑀲𑀼𑀤𑁆𑀤𑀸 𑀘𑀡𑁆𑀟𑀸𑀮𑀸 𑀧𑀼𑀓𑁆𑀓𑀼𑀲𑀸, 𑀢𑁂 𑀧𑀭𑀮𑁄𑀓𑀁 𑀕𑀦𑁆𑀢𑁆𑀯𑀸𑀧𑀺 𑀧𑀼𑀦 𑀔𑀢𑁆𑀢𑀺𑀬𑀸 𑀩𑁆𑀭𑀸𑀳𑁆𑀫𑀡𑀸 𑀯𑁂𑀲𑁆𑀲𑀸 𑀲𑀼𑀤𑁆𑀤𑀸 𑀘𑀡𑁆𑀟𑀸𑀮𑀸 𑀧𑀼𑀓𑁆𑀓𑀼𑀲𑀸𑀯 𑀪𑀯𑀺𑀲𑁆𑀲𑀦𑁆𑀢𑀺, 𑀦𑀢𑁆𑀣𑀺 𑀓𑀼𑀲𑀮𑀸𑀓𑀼𑀲𑀮𑁂𑀳𑀺 𑀓𑀫𑁆𑀫𑁂𑀳𑀺 𑀓𑀭𑀡𑀻𑀬𑀁𑁇 𑀢𑁂𑀦 𑀳𑀺, 𑀪𑀦𑁆𑀢𑁂 𑀕𑁄𑀲𑀸𑀮, 𑀬𑁂 𑀢𑁂 𑀇𑀥 𑀮𑁄𑀓𑁂 𑀳𑀢𑁆𑀣𑀘𑁆𑀙𑀺𑀦𑁆𑀦𑀸, 𑀢𑁂 𑀧𑀭𑀮𑁄𑀓𑀁 𑀕𑀦𑁆𑀢𑁆𑀯𑀸𑀧𑀺 𑀧𑀼𑀦 𑀳𑀢𑁆𑀣𑀘𑁆𑀙𑀺𑀦𑁆𑀦𑀸𑀯 𑀪𑀯𑀺𑀲𑁆𑀲𑀦𑁆𑀢𑀺𑁇 𑀬𑁂 𑀧𑀸𑀤𑀘𑁆𑀙𑀺𑀦𑁆𑀦𑀸, 𑀢𑁂 𑀧𑀸𑀤𑀘𑁆𑀙𑀺𑀦𑁆𑀦𑀸𑀯 𑀪𑀯𑀺𑀲𑁆𑀲𑀦𑁆𑀢𑀺𑁇 𑀬𑁂 𑀳𑀢𑁆𑀣𑀧𑀸𑀤𑀘𑁆𑀙𑀺𑀦𑁆𑀦𑀸, 𑀢𑁂 𑀳𑀢𑁆𑀣𑀧𑀸𑀤𑀘𑁆𑀙𑀺𑀦𑁆𑀦𑀸𑀯 𑀪𑀯𑀺𑀲𑁆𑀲𑀦𑁆𑀢𑀺𑁇 𑀬𑁂 𑀓𑀡𑁆𑀡𑀘𑁆𑀙𑀺𑀦𑁆𑀦𑀸, 𑀢𑁂 𑀓𑀡𑁆𑀡𑀘𑁆𑀙𑀺𑀦𑁆𑀦𑀸𑀯 𑀪𑀯𑀺𑀲𑁆𑀲𑀦𑁆𑀢𑀺𑁇 𑀬𑁂 𑀦𑀸𑀲𑀘𑁆𑀙𑀺𑀦𑁆𑀦𑀸, 𑀢𑁂 𑀦𑀸𑀲𑀘𑁆𑀙𑀺𑀦𑁆𑀦𑀸𑀯 𑀪𑀯𑀺𑀲𑁆𑀲𑀦𑁆𑀢𑀺𑁇 𑀬𑁂 𑀓𑀡𑁆𑀡𑀦𑀸𑀲𑀘𑁆𑀙𑀺𑀦𑁆𑀦𑀸, 𑀢𑁂 𑀓𑀡𑁆𑀡𑀦𑀸𑀲𑀘𑁆𑀙𑀺𑀦𑁆𑀦𑀸𑀯 𑀪𑀯𑀺𑀲𑁆𑀲𑀦𑁆𑀢𑀻”𑀢𑀺𑁇 𑀏𑀯𑀁 𑀯𑀼𑀢𑁆𑀢𑁂, 𑀕𑁄𑀲𑀸𑀮𑁄 𑀢𑀼𑀡𑁆𑀳𑀻 𑀅𑀳𑁄𑀲𑀺𑁇

18\. 𑀅𑀣 𑀔𑁄 𑀫𑀺𑀮𑀺𑀦𑁆𑀤𑀲𑁆𑀲 𑀭𑀜𑁆𑀜𑁄 𑀏𑀢𑀤𑀳𑁄𑀲𑀺—  “𑀢𑀼𑀘𑁆𑀙𑁄 𑀯𑀢 𑀪𑁄 𑀚𑀫𑁆𑀩𑀼𑀤𑀻𑀧𑁄, 𑀧𑀮𑀸𑀧𑁄 𑀯𑀢 𑀪𑁄 𑀚𑀫𑁆𑀩𑀼𑀤𑀻𑀧𑁄, 𑀦𑀢𑁆𑀣𑀺 𑀓𑁄𑀘𑀺 𑀲𑀫𑀡𑁄 𑀯𑀸 𑀩𑁆𑀭𑀸𑀳𑁆𑀫𑀡𑁄 𑀯𑀸, 𑀬𑁄 𑀫𑀬𑀸 𑀲𑀤𑁆𑀥𑀺𑀁 𑀲𑀮𑁆𑀮𑀧𑀺𑀢𑀼𑀁 𑀲𑀓𑁆𑀓𑁄𑀢𑀺 𑀓𑀗𑁆𑀔𑀁 𑀧𑀝𑀺𑀯𑀺𑀦𑁂𑀢𑀼𑀦𑁆”𑀢𑀺𑁇

19\. 𑀅𑀣 𑀔𑁄 𑀫𑀺𑀮𑀺𑀦𑁆𑀤𑁄 𑀭𑀸𑀚𑀸 𑀅𑀫𑀘𑁆𑀘𑁂 𑀆𑀫𑀦𑁆𑀢𑁂𑀲𑀺—  “𑀭𑀫𑀡𑀻𑀬𑀸 𑀯𑀢 𑀪𑁄 𑀤𑁄𑀲𑀺𑀦𑀸 𑀭𑀢𑁆𑀢𑀺, 𑀓𑀁 𑀦𑀼 𑀔𑁆𑀯𑀚𑁆𑀚 𑀲𑀫𑀡𑀁 𑀯𑀸 𑀩𑁆𑀭𑀸𑀳𑁆𑀫𑀡𑀁 𑀯𑀸 𑀉𑀧𑀲𑀗𑁆𑀓𑀫𑁂𑀬𑁆𑀬𑀸𑀫 𑀧𑀜𑁆𑀳𑀁 𑀧𑀼𑀘𑁆𑀙𑀺𑀢𑀼𑀁, 𑀓𑁄 𑀫𑀬𑀸 𑀲𑀤𑁆𑀥𑀺𑀁 𑀲𑀮𑁆𑀮𑀧𑀺𑀢𑀼𑀁 𑀲𑀓𑁆𑀓𑁄𑀢𑀺 𑀓𑀗𑁆𑀔𑀁 𑀧𑀝𑀺𑀯𑀺𑀦𑁂𑀢𑀼𑀦𑁆”𑀢𑀺? 𑀏𑀯𑀁 𑀯𑀼𑀢𑁆𑀢𑁂, 𑀅𑀫𑀘𑁆𑀘𑀸 𑀢𑀼𑀡𑁆𑀳𑀻𑀪𑀽𑀢𑀸 𑀭𑀜𑁆𑀜𑁄 𑀫𑀼𑀔𑀁 𑀑𑀮𑁄𑀓𑀬𑀫𑀸𑀦𑀸 𑀅𑀝𑁆𑀞𑀁𑀲𑀼𑁇

20\. 𑀢𑁂𑀦 𑀔𑁄 𑀧𑀦 𑀲𑀫𑀬𑁂𑀦 𑀲𑀸𑀕𑀮𑀦𑀕𑀭𑀁 𑀤𑁆𑀯𑀸𑀤𑀲 𑀯𑀲𑁆𑀲𑀸𑀦𑀺 𑀲𑀼𑀜𑁆𑀜𑀁 𑀅𑀳𑁄𑀲𑀺 𑀲𑀫𑀡𑀩𑁆𑀭𑀸𑀳𑁆𑀫𑀡𑀕𑀳𑀧𑀢𑀺𑀧𑀡𑁆𑀟𑀺𑀢𑁂𑀳𑀺, 𑀬𑀢𑁆𑀣 𑀲𑀫𑀡𑀩𑁆𑀭𑀸𑀳𑁆𑀫𑀡𑀕𑀳𑀧𑀢𑀺𑀧𑀡𑁆𑀟𑀺𑀢𑀸 𑀧𑀝𑀺𑀯𑀲𑀦𑁆𑀢𑀻𑀢𑀺 𑀲𑀼𑀡𑀸𑀢𑀺, 𑀢𑀢𑁆𑀣 𑀕𑀦𑁆𑀢𑁆𑀯𑀸 𑀭𑀸𑀚𑀸 𑀢𑁂 𑀧𑀜𑁆𑀳𑀁 𑀧𑀼𑀘𑁆𑀙𑀢𑀺, 𑀢𑁂 𑀲𑀩𑁆𑀩𑁂𑀧𑀺 𑀧𑀜𑁆𑀳𑀯𑀺𑀲𑀚𑁆𑀚𑀦𑁂𑀦 𑀭𑀸𑀚𑀸𑀦𑀁 𑀆𑀭𑀸𑀥𑁂𑀢𑀼𑀁 𑀅𑀲𑀓𑁆𑀓𑁄𑀦𑁆𑀢𑀸 𑀬𑁂𑀦 𑀯𑀸 𑀢𑁂𑀦 𑀯𑀸 𑀧𑀓𑁆𑀓𑀫𑀦𑁆𑀢𑀺𑁇 𑀬𑁂 𑀅𑀜𑁆𑀜𑀁 𑀤𑀺𑀲𑀁 𑀦 𑀧𑀓𑁆𑀓𑀫𑀦𑁆𑀢𑀺, 𑀢𑁂 𑀲𑀩𑁆𑀩𑁂 𑀢𑀼𑀡𑁆𑀳𑀻𑀪𑀽𑀢𑀸 𑀅𑀘𑁆𑀙𑀦𑁆𑀢𑀺𑁇 𑀪𑀺𑀓𑁆𑀔𑀽 𑀧𑀦 𑀬𑁂𑀪𑀼𑀬𑁆𑀬𑁂𑀦 𑀳𑀺𑀫𑀯𑀦𑁆𑀢𑀫𑁂𑀯 𑀕𑀘𑁆𑀙𑀦𑁆𑀢𑀺𑁇

(8.)

21\. 𑀢𑁂𑀦 𑀔𑁄 𑀧𑀦 𑀲𑀫𑀬𑁂𑀦 𑀓𑁄𑀝𑀺𑀲𑀢𑀸 𑀅𑀭𑀳𑀦𑁆𑀢𑁄 𑀳𑀺𑀫𑀯𑀦𑁆𑀢𑁂 𑀧𑀩𑁆𑀩𑀢𑁂 𑀭𑀓𑁆𑀔𑀺𑀢𑀢𑀮𑁂 𑀧𑀝𑀺𑀯𑀲𑀦𑁆𑀢𑀺𑁇 𑀅𑀣 𑀔𑁄 𑀆𑀬𑀲𑁆𑀫𑀸 𑀅𑀲𑁆𑀲𑀕𑀼𑀢𑁆𑀢𑁄 𑀤𑀺𑀩𑁆𑀩𑀸𑀬 𑀲𑁄𑀢𑀥𑀸𑀢𑀼𑀬𑀸 𑀫𑀺𑀮𑀺𑀦𑁆𑀤𑀲𑁆𑀲 𑀭𑀜𑁆𑀜𑁄 𑀯𑀘𑀦𑀁 𑀲𑀼𑀢𑁆𑀯𑀸 𑀬𑀼𑀕𑀦𑁆𑀥𑀭𑀫𑀢𑁆𑀣𑀓𑁂 𑀪𑀺𑀓𑁆𑀔𑀼𑀲𑀁𑀖𑀁 𑀲𑀦𑁆𑀦𑀺𑀧𑀸𑀢𑁂𑀢𑁆𑀯𑀸 𑀪𑀺𑀓𑁆𑀔𑀽 𑀧𑀼𑀘𑁆𑀙𑀺—  “𑀅𑀢𑁆𑀣𑀸𑀯𑀼𑀲𑁄 𑀓𑁄𑀘𑀺 𑀪𑀺𑀓𑁆𑀔𑀼 𑀧𑀝𑀺𑀩𑀮𑁄 𑀫𑀺𑀮𑀺𑀦𑁆𑀤𑁂𑀦 𑀭𑀜𑁆𑀜𑀸 𑀲𑀤𑁆𑀥𑀺𑀁 𑀲𑀮𑁆𑀮𑀧𑀺𑀢𑀼𑀁 𑀓𑀗𑁆𑀔𑀁 𑀧𑀝𑀺𑀯𑀺𑀦𑁂𑀢𑀼𑀦𑁆”𑀢𑀺?

22\. 𑀏𑀯𑀁 𑀯𑀼𑀢𑁆𑀢𑁂, 𑀓𑁄𑀝𑀺𑀲𑀢𑀸 𑀅𑀭𑀳𑀦𑁆𑀢𑁄 𑀢𑀼𑀡𑁆𑀳𑀻 𑀅𑀳𑁂𑀲𑀼𑀁𑁇 𑀤𑀼𑀢𑀺𑀬𑀫𑁆𑀧𑀺…  𑀢𑀢𑀺𑀬𑀫𑁆𑀧𑀺 𑀧𑀼𑀝𑁆𑀞𑀸 𑀢𑀼𑀡𑁆𑀳𑀻 𑀅𑀳𑁂𑀲𑀼𑀁𑁇 𑀅𑀣 𑀔𑁄 𑀆𑀬𑀲𑁆𑀫𑀸 𑀅𑀲𑁆𑀲𑀕𑀼𑀢𑁆𑀢𑁄 𑀪𑀺𑀓𑁆𑀔𑀼𑀲𑀁𑀖𑀁 𑀏𑀢𑀤𑀯𑁄𑀘—  “𑀅𑀢𑁆𑀣𑀸𑀯𑀼𑀲𑁄 𑀢𑀸𑀯𑀢𑀺𑀁𑀲𑀪𑀯𑀦𑁂 𑀯𑁂𑀚𑀬𑀦𑁆𑀢𑀲𑁆𑀲 𑀧𑀸𑀘𑀻𑀦𑀢𑁄 𑀓𑁂𑀢𑀼𑀫𑀢𑀻 𑀦𑀸𑀫 𑀯𑀺𑀫𑀸𑀦𑀁, 𑀢𑀢𑁆𑀣 𑀫𑀳𑀸𑀲𑁂𑀦𑁄 𑀦𑀸𑀫 𑀤𑁂𑀯𑀧𑀼𑀢𑁆𑀢𑁄 𑀧𑀝𑀺𑀯𑀲𑀢𑀺, 𑀲𑁄 𑀧𑀝𑀺𑀩𑀮𑁄 𑀢𑁂𑀦 𑀫𑀺𑀮𑀺𑀦𑁆𑀤𑁂𑀦 𑀭𑀜𑁆𑀜𑀸 𑀲𑀤𑁆𑀥𑀺𑀁 𑀲𑀮𑁆𑀮𑀧𑀺𑀢𑀼𑀁 𑀓𑀗𑁆𑀔𑀁 𑀧𑀝𑀺𑀯𑀺𑀦𑁂𑀢𑀼𑀦𑁆”𑀢𑀺𑁇

23\. 𑀅𑀣 𑀔𑁄 𑀓𑁄𑀝𑀺𑀲𑀢𑀸 𑀅𑀭𑀳𑀦𑁆𑀢𑁄 𑀬𑀼𑀕𑀦𑁆𑀥𑀭𑀧𑀩𑁆𑀩𑀢𑁂 𑀅𑀦𑁆𑀢𑀭𑀳𑀺𑀢𑀸 𑀢𑀸𑀯𑀢𑀺𑀁𑀲𑀪𑀯𑀦𑁂 𑀧𑀸𑀢𑀼𑀭𑀳𑁂𑀲𑀼𑀁𑁇 𑀅𑀤𑁆𑀤𑀲𑀸 𑀔𑁄 𑀲𑀓𑁆𑀓𑁄 𑀤𑁂𑀯𑀸𑀦𑀫𑀺𑀦𑁆𑀤𑁄 𑀢𑁂 𑀪𑀺𑀓𑁆𑀔𑀽 𑀤𑀽𑀭𑀢𑁄𑀯 𑀆𑀕𑀘𑁆𑀙𑀦𑁆𑀢𑁂, 𑀤𑀺𑀲𑁆𑀯𑀸𑀦 𑀬𑁂𑀦𑀸𑀬𑀲𑁆𑀫𑀸 𑀅𑀲𑁆𑀲𑀕𑀼𑀢𑁆𑀢𑁄 𑀢𑁂𑀦𑀼𑀧𑀲𑀗𑁆𑀓𑀫𑀺, 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀆𑀬𑀲𑁆𑀫𑀦𑁆𑀢𑀁 𑀅𑀲𑁆𑀲𑀕𑀼𑀢𑁆𑀢𑀁 𑀅𑀪𑀺𑀯𑀸𑀤𑁂𑀢𑁆𑀯𑀸 𑀏𑀓𑀫𑀦𑁆𑀢𑀁 𑀅𑀝𑁆𑀞𑀸𑀲𑀺, 𑀏𑀓𑀫𑀦𑁆𑀢𑀁 𑀞𑀺𑀢𑁄 𑀔𑁄 𑀲𑀓𑁆𑀓𑁄 𑀤𑁂𑀯𑀸𑀦𑀫𑀺𑀦𑁆𑀤𑁄 𑀆𑀬𑀲𑁆𑀫𑀦𑁆𑀢𑀁 𑀅𑀲𑁆𑀲𑀕𑀼𑀢𑁆𑀢𑀁 𑀏𑀢𑀤𑀯𑁄𑀘—  “𑀫𑀳𑀸 𑀔𑁄, 𑀪𑀦𑁆𑀢𑁂, 𑀪𑀺𑀓𑁆𑀔𑀼𑀲𑀁𑀖𑁄 𑀅𑀦𑀼𑀧𑁆𑀧𑀢𑁆𑀢𑁄, 𑀅𑀳𑀁 𑀲𑀁𑀖𑀲𑁆𑀲 𑀆𑀭𑀸𑀫𑀺𑀓𑁄, 𑀓𑁂𑀦𑀢𑁆𑀣𑁄, 𑀓𑀺𑀁 𑀫𑀬𑀸 𑀓𑀭𑀡𑀻𑀬𑀦𑁆”𑀢𑀺?

24\. 𑀅𑀣 𑀔𑁄 𑀆𑀬𑀲𑁆𑀫𑀸 𑀅𑀲𑁆𑀲𑀕𑀼𑀢𑁆𑀢𑁄 𑀲𑀓𑁆𑀓𑀁 𑀤𑁂𑀯𑀸𑀦𑀫𑀺𑀦𑁆𑀤𑀁 𑀏𑀢𑀤𑀯𑁄𑀘—  “𑀅𑀬𑀁 𑀔𑁄, 𑀫𑀳𑀸𑀭𑀸𑀚, 𑀚𑀫𑁆𑀩𑀼𑀤𑀻𑀧𑁂 𑀲𑀸𑀕𑀮𑀦𑀕𑀭𑁂 𑀫𑀺𑀮𑀺𑀦𑁆𑀤𑁄 𑀦𑀸𑀫 𑀭𑀸𑀚𑀸 𑀯𑀺𑀢𑀡𑁆𑀟𑀯𑀸𑀤𑀻 𑀤𑀼𑀭𑀸𑀲𑀤𑁄 𑀤𑀼𑀧𑁆𑀧𑀲𑀳𑁄 𑀧𑀼𑀣𑀼𑀢𑀺𑀢𑁆𑀣𑀓𑀭𑀸𑀦𑀁 𑀅𑀕𑁆𑀕𑀫𑀓𑁆𑀔𑀸𑀬𑀢𑀺, 𑀲𑁄 𑀪𑀺𑀓𑁆𑀔𑀼𑀲𑀁𑀖𑀁 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀤𑀺𑀝𑁆𑀞𑀺𑀯𑀸𑀤𑁂𑀦 𑀧𑀜𑁆𑀳𑀁 𑀧𑀼𑀘𑁆𑀙𑀺𑀢𑁆𑀯𑀸 𑀪𑀺𑀓𑁆𑀔𑀼𑀲𑀁𑀖𑀁 𑀯𑀺𑀳𑁂𑀞𑁂𑀢𑀻”𑀢𑀺𑁇

25\. 𑀅𑀣 𑀔𑁄 𑀲𑀓𑁆𑀓𑁄 𑀤𑁂𑀯𑀸𑀦𑀫𑀺𑀦𑁆𑀤𑁄 𑀆𑀬𑀲𑁆𑀫𑀦𑁆𑀢𑀁 𑀅𑀲𑁆𑀲𑀕𑀼𑀢𑁆𑀢𑀁 𑀏𑀢𑀤𑀯𑁄𑀘—  “𑀅𑀬𑀁 𑀔𑁄, 𑀪𑀦𑁆𑀢𑁂, 𑀫𑀺𑀮𑀺𑀦𑁆𑀤𑁄 𑀭𑀸𑀚𑀸 𑀇𑀢𑁄 𑀘𑀼𑀢𑁄 𑀫𑀦𑀼𑀲𑁆𑀲𑁂𑀲𑀼 𑀉𑀧𑁆𑀧𑀦𑁆𑀦𑁄, 𑀏𑀲𑁄 𑀔𑁄, 𑀪𑀦𑁆𑀢𑁂, 𑀓𑁂𑀢𑀼𑀫𑀢𑀺𑀯𑀺𑀫𑀸𑀦𑁂 𑀫𑀳𑀸𑀲𑁂𑀦𑁄 𑀦𑀸𑀫 𑀤𑁂𑀯𑀧𑀼𑀢𑁆𑀢𑁄 𑀧𑀝𑀺𑀯𑀲𑀢𑀺, 𑀲𑁄 𑀧𑀝𑀺𑀩𑀮𑁄 𑀢𑁂𑀦 𑀫𑀺𑀮𑀺𑀦𑁆𑀤𑁂𑀦 𑀭𑀜𑁆𑀜𑀸 𑀲𑀤𑁆𑀥𑀺𑀁 𑀲𑀮𑁆𑀮𑀧𑀺𑀢𑀼𑀁 𑀓𑀗𑁆𑀔𑀁 𑀧𑀝𑀺𑀯𑀺𑀦𑁂𑀢𑀼𑀁, 𑀢𑀁 𑀤𑁂𑀯𑀧𑀼𑀢𑁆𑀢𑀁 𑀬𑀸𑀘𑀺𑀲𑁆𑀲𑀸𑀫 𑀫𑀦𑀼𑀲𑁆𑀲𑀮𑁄𑀓𑀽𑀧𑀧𑀢𑁆𑀢𑀺𑀬𑀸”𑀢𑀺𑁇

26\. 𑀅𑀣 𑀔𑁄 𑀲𑀓𑁆𑀓𑁄 𑀤𑁂𑀯𑀸𑀦𑀫𑀺𑀦𑁆𑀤𑁄 𑀪𑀺𑀓𑁆𑀔𑀼𑀲𑀁𑀖𑀁 𑀧𑀼𑀭𑀓𑁆𑀔𑀢𑁆𑀯𑀸 𑀓𑁂𑀢𑀼𑀫𑀢𑀺𑀯𑀺𑀫𑀸𑀦𑀁 𑀧𑀯𑀺𑀲𑀺𑀢𑁆𑀯𑀸 𑀫𑀳𑀸𑀲𑁂𑀦𑀁 𑀤𑁂𑀯𑀧𑀼𑀢𑁆𑀢𑀁 𑀆𑀮𑀺𑀗𑁆𑀕𑀺𑀢𑁆𑀯𑀸 𑀏𑀢𑀤𑀯𑁄𑀘—  “𑀬𑀸𑀘𑀢𑀺 𑀢𑀁, 𑀫𑀸𑀭𑀺𑀲, 𑀪𑀺𑀓𑁆𑀔𑀼𑀲𑀁𑀖𑁄 𑀫𑀦𑀼𑀲𑁆𑀲𑀮𑁄𑀓𑀽𑀧𑀧𑀢𑁆𑀢𑀺𑀬𑀸”𑀢𑀺𑁇 “𑀦 𑀫𑁂, 𑀪𑀦𑁆𑀢𑁂, 𑀫𑀦𑀼𑀲𑁆𑀲𑀮𑁄𑀓𑁂𑀦𑀢𑁆𑀣𑁄 𑀓𑀫𑁆𑀫𑀩𑀳𑀼𑀮𑁂𑀦, 𑀢𑀺𑀩𑁆𑀩𑁄 𑀫𑀦𑀼𑀲𑁆𑀲𑀮𑁄𑀓𑁄, 𑀇𑀥𑁂𑀯𑀸𑀳𑀁, 𑀪𑀦𑁆𑀢𑁂, 𑀤𑁂𑀯𑀮𑁄𑀓𑁂 𑀉𑀧𑀭𑀽𑀧𑀭𑀽𑀧𑀧𑀢𑁆𑀢𑀺𑀓𑁄 𑀳𑀼𑀢𑁆𑀯𑀸 𑀧𑀭𑀺𑀦𑀺𑀩𑁆𑀩𑀸𑀬𑀺𑀲𑁆𑀲𑀸𑀫𑀻”𑀢𑀺𑁇 𑀤𑀼𑀢𑀺𑀬𑀫𑁆𑀧𑀺…  𑀢𑀢𑀺𑀬𑀫𑁆𑀧𑀺 𑀔𑁄 𑀲𑀓𑁆𑀓𑁂𑀦 𑀤𑁂𑀯𑀸𑀦𑀫𑀺𑀦𑁆𑀤𑁂𑀦 𑀬𑀸𑀘𑀺𑀢𑁄 𑀫𑀳𑀸𑀲𑁂𑀦𑁄 𑀤𑁂𑀯𑀧𑀼𑀢𑁆𑀢𑁄 𑀏𑀯𑀫𑀸𑀳—  “𑀦 𑀫𑁂, 𑀪𑀦𑁆𑀢𑁂, 𑀫𑀦𑀼𑀲𑁆𑀲𑀮𑁄𑀓𑁂𑀦𑀢𑁆𑀣𑁄 𑀓𑀫𑁆𑀫𑀩𑀳𑀼𑀮𑁂𑀦, 𑀢𑀺𑀩𑁆𑀩𑁄 𑀫𑀦𑀼𑀲𑁆𑀲𑀮𑁄𑀓𑁄, 𑀇𑀥𑁂𑀯𑀸𑀳𑀁, 𑀪𑀦𑁆𑀢𑁂, 𑀤𑁂𑀯𑀮𑁄𑀓𑁂 𑀉𑀧𑀭𑀽𑀧𑀭𑀽𑀧𑀧𑀢𑁆𑀢𑀺𑀓𑁄 𑀳𑀼𑀢𑁆𑀯𑀸 𑀧𑀭𑀺𑀦𑀺𑀩𑁆𑀩𑀸𑀬𑀺𑀲𑁆𑀲𑀸𑀫𑀻”𑀢𑀺𑁇

27\. 𑀅𑀣 𑀔𑁄 𑀆𑀬𑀲𑁆𑀫𑀸 𑀅𑀲𑁆𑀲𑀕𑀼𑀢𑁆𑀢𑁄 𑀫𑀳𑀸𑀲𑁂𑀦𑀁 𑀤𑁂𑀯𑀧𑀼𑀢𑁆𑀢𑀁 𑀏𑀢𑀤𑀯𑁄𑀘—  “𑀇𑀥 𑀫𑀬𑀁, 𑀫𑀸𑀭𑀺𑀲, 𑀲𑀤𑁂𑀯𑀓𑀁 𑀮𑁄𑀓𑀁 𑀅𑀦𑀼𑀯𑀺𑀮𑁄𑀓𑀬𑀫𑀸𑀦𑀸 𑀅𑀜𑁆𑀜𑀢𑁆𑀭 𑀢𑀬𑀸 𑀫𑀺𑀮𑀺𑀦𑁆𑀤𑀲𑁆𑀲 𑀭𑀜𑁆𑀜𑁄 𑀯𑀸𑀤𑀁 𑀪𑀺𑀦𑁆𑀤𑀺𑀢𑁆𑀯𑀸 𑀲𑀸𑀲𑀦𑀁 𑀧𑀕𑁆𑀕𑀳𑁂𑀢𑀼𑀁 𑀲𑀫𑀢𑁆𑀣𑀁 𑀅𑀜𑁆𑀜𑀁 𑀓𑀜𑁆𑀘𑀺 𑀦 𑀧𑀲𑁆𑀲𑀸𑀫, 𑀬𑀸𑀘𑀢𑀺 𑀢𑀁, 𑀫𑀸𑀭𑀺𑀲, 𑀪𑀺𑀓𑁆𑀔𑀼𑀲𑀁𑀖𑁄, 𑀲𑀸𑀥𑀼, 𑀲𑀧𑁆𑀧𑀼𑀭𑀺𑀲, 𑀫𑀦𑀼𑀲𑁆𑀲𑀮𑁄𑀓𑁂 𑀦𑀺𑀩𑁆𑀩𑀢𑁆𑀢𑀺𑀢𑁆𑀯𑀸 𑀤𑀲𑀩𑀮𑀲𑁆𑀲 𑀲𑀸𑀲𑀦𑀁 𑀧𑀕𑁆𑀕𑀡𑁆𑀳𑀸𑀳𑀻”𑀢𑀺𑁇 𑀏𑀯𑀁 𑀯𑀼𑀢𑁆𑀢𑁂, 𑀫𑀳𑀸𑀲𑁂𑀦𑁄 𑀤𑁂𑀯𑀧𑀼𑀢𑁆𑀢𑁄 “𑀅𑀳𑀁 𑀓𑀺𑀭 𑀫𑀺𑀮𑀺𑀦𑁆𑀤𑀲𑁆𑀲 𑀭𑀜𑁆𑀜𑁄 𑀯𑀸𑀤𑀁 𑀪𑀺𑀦𑁆𑀤𑀺𑀢𑁆𑀯𑀸 𑀩𑀼𑀤𑁆𑀥𑀲𑀸𑀲𑀦𑀁 𑀧𑀕𑁆𑀕𑀳𑁂𑀢𑀼𑀁 𑀲𑀫𑀢𑁆𑀣𑁄 𑀪𑀯𑀺𑀲𑁆𑀲𑀸𑀫𑀻”𑀢𑀺 𑀳𑀝𑁆𑀞𑀧𑀳𑀝𑁆𑀞𑁄 𑀉𑀤𑀕𑁆𑀕𑀼𑀤𑀕𑁆𑀕𑁄 𑀳𑀼𑀢𑁆𑀯𑀸 “𑀲𑀸𑀥𑀼, 𑀪𑀦𑁆𑀢𑁂, 𑀫𑀦𑀼𑀲𑁆𑀲𑀮𑁄𑀓𑁂 𑀉𑀧𑁆𑀧𑀚𑁆𑀚𑀺𑀲𑁆𑀲𑀸𑀫𑀻”𑀢𑀺 𑀧𑀝𑀺𑀜𑁆𑀜𑀁 𑀅𑀤𑀸𑀲𑀺𑁇

(9.)

28\. 𑀅𑀣 𑀔𑁄 𑀢𑁂 𑀪𑀺𑀓𑁆𑀔𑀽 𑀤𑁂𑀯𑀮𑁄𑀓𑁂 𑀢𑀁 𑀓𑀭𑀡𑀻𑀬𑀁 𑀢𑀻𑀭𑁂𑀢𑁆𑀯𑀸 𑀤𑁂𑀯𑁂𑀲𑀼 𑀢𑀸𑀯𑀢𑀺𑀁𑀲𑁂𑀲𑀼 𑀅𑀦𑁆𑀢𑀭𑀳𑀺𑀢𑀸 𑀳𑀺𑀫𑀯𑀦𑁆𑀢𑁂 𑀧𑀩𑁆𑀩𑀢𑁂 𑀭𑀓𑁆𑀔𑀺𑀢𑀢𑀮𑁂 𑀧𑀸𑀢𑀼𑀭𑀳𑁂𑀲𑀼𑀁𑁇

29\. 𑀅𑀣 𑀔𑁄 𑀆𑀬𑀲𑁆𑀫𑀸 𑀅𑀲𑁆𑀲𑀕𑀼𑀢𑁆𑀢𑁄 𑀪𑀺𑀓𑁆𑀔𑀼𑀲𑀁𑀖𑀁 𑀏𑀢𑀤𑀯𑁄𑀘—  “𑀅𑀢𑁆𑀣𑀸𑀯𑀼𑀲𑁄, 𑀇𑀫𑀲𑁆𑀫𑀺𑀁 𑀪𑀺𑀓𑁆𑀔𑀼𑀲𑀁𑀖𑁂 𑀓𑁄𑀘𑀺 𑀪𑀺𑀓𑁆𑀔𑀼 𑀲𑀦𑁆𑀦𑀺𑀧𑀸𑀢𑀁 𑀅𑀦𑀸𑀕𑀢𑁄”𑀢𑀺𑁇 𑀏𑀯𑀁 𑀯𑀼𑀢𑁆𑀢𑁂, 𑀅𑀜𑁆𑀜𑀢𑀭𑁄 𑀪𑀺𑀓𑁆𑀔𑀼 𑀆𑀬𑀲𑁆𑀫𑀦𑁆𑀢𑀁 𑀅𑀲𑁆𑀲𑀕𑀼𑀢𑁆𑀢𑀁 𑀏𑀢𑀤𑀯𑁄𑀘—  “𑀅𑀢𑁆𑀣𑀺, 𑀪𑀦𑁆𑀢𑁂, 𑀆𑀬𑀲𑁆𑀫𑀸 𑀭𑁄𑀳𑀡𑁄 𑀇𑀢𑁄 𑀲𑀢𑁆𑀢𑀫𑁂 𑀤𑀺𑀯𑀲𑁂 𑀳𑀺𑀫𑀯𑀦𑁆𑀢𑀁 𑀧𑀩𑁆𑀩𑀢𑀁 𑀧𑀯𑀺𑀲𑀺𑀢𑁆𑀯𑀸 𑀦𑀺𑀭𑁄𑀥𑀁 𑀲𑀫𑀸𑀧𑀦𑁆𑀦𑁄, 𑀢𑀲𑁆𑀲 𑀲𑀦𑁆𑀢𑀺𑀓𑁂 𑀤𑀽𑀢𑀁 𑀧𑀸𑀳𑁂𑀣𑀸”𑀢𑀺𑁇 𑀆𑀬𑀲𑁆𑀫𑀸𑀧𑀺 𑀭𑁄𑀳𑀡𑁄 𑀢𑀗𑁆𑀔𑀡𑀜𑁆𑀜𑁂𑀯 𑀦𑀺𑀭𑁄𑀥𑀸 𑀯𑀼𑀝𑁆𑀞𑀸𑀬 “𑀲𑀁𑀖𑁄 𑀫𑀁 𑀧𑀝𑀺𑀫𑀸𑀦𑁂𑀢𑀻”𑀢𑀺 𑀳𑀺𑀫𑀯𑀦𑁆𑀢𑁂 𑀧𑀩𑁆𑀩𑀢𑁂 𑀅𑀦𑁆𑀢𑀭𑀳𑀺𑀢𑁄 𑀭𑀓𑁆𑀔𑀺𑀢𑀢𑀮𑁂 𑀓𑁄𑀝𑀺𑀲𑀢𑀸𑀦𑀁 𑀅𑀭𑀳𑀦𑁆𑀢𑀸𑀦𑀁 𑀧𑀼𑀭𑀢𑁄 𑀧𑀸𑀢𑀼𑀭𑀳𑁄𑀲𑀺𑁇

30\. 𑀅𑀣 𑀔𑁄 𑀆𑀬𑀲𑁆𑀫𑀸 𑀅𑀲𑁆𑀲𑀕𑀼𑀢𑁆𑀢𑁄 𑀆𑀬𑀲𑁆𑀫𑀦𑁆𑀢𑀁 𑀭𑁄𑀳𑀡𑀁 𑀏𑀢𑀤𑀯𑁄𑀘—  “𑀓𑀺𑀁 𑀦𑀼 𑀔𑁄, 𑀆𑀯𑀼𑀲𑁄, 𑀭𑁄𑀳𑀡 𑀩𑀼𑀤𑁆𑀥𑀲𑀸𑀲𑀦𑁂 𑀪𑀺𑀚𑁆𑀚𑀦𑁆𑀢𑁂 𑀦 𑀧𑀲𑁆𑀲𑀲𑀺 𑀲𑀁𑀖𑀲𑁆𑀲 𑀓𑀭𑀡𑀻𑀬𑀸𑀦𑀻”𑀢𑀺𑁇 “𑀅𑀫𑀦𑀲𑀺𑀓𑀸𑀭𑁄 𑀫𑁂, 𑀪𑀦𑁆𑀢𑁂, 𑀅𑀳𑁄𑀲𑀻”𑀢𑀺𑁇

31\. “𑀢𑁂𑀦 𑀳𑀸𑀯𑀼𑀲𑁄 𑀭𑁄𑀳𑀡, 𑀤𑀡𑁆𑀟𑀓𑀫𑁆𑀫𑀁 𑀓𑀭𑁄𑀳𑀻”𑀢𑀺𑁇 “𑀓𑀺𑀁, 𑀪𑀦𑁆𑀢𑁂, 𑀓𑀭𑁄𑀫𑀻”𑀢𑀺? “𑀅𑀢𑁆𑀣𑀸𑀯𑀼𑀲𑁄 𑀭𑁄𑀳𑀡, 𑀳𑀺𑀫𑀯𑀦𑁆𑀢𑀧𑀩𑁆𑀩𑀢𑀧𑀲𑁆𑀲𑁂 𑀕𑀚𑀗𑁆𑀕𑀮𑀁 𑀦𑀸𑀫 𑀩𑁆𑀭𑀸𑀳𑁆𑀫𑀡𑀕𑀸𑀫𑁄, 𑀢𑀢𑁆𑀣 𑀲𑁄𑀡𑀼𑀢𑁆𑀢𑀭𑁄 𑀦𑀸𑀫 𑀩𑁆𑀭𑀸𑀳𑁆𑀫𑀡𑁄 𑀧𑀝𑀺𑀯𑀲𑀢𑀺, 𑀢𑀲𑁆𑀲 𑀧𑀼𑀢𑁆𑀢𑁄 𑀉𑀧𑁆𑀧𑀚𑁆𑀚𑀺𑀲𑁆𑀲𑀢𑀺 𑀦𑀸𑀕𑀲𑁂𑀦𑁄 𑀦𑀸𑀫 𑀤𑀸𑀭𑀓𑁄, 𑀢𑁂𑀦 𑀳𑀺 𑀢𑁆𑀯𑀁, 𑀆𑀯𑀼𑀲𑁄 𑀭𑁄𑀳𑀡, 𑀤𑀲𑀫𑀸𑀲𑀸𑀥𑀺𑀓𑀸𑀦𑀺 𑀲𑀢𑁆𑀢 𑀯𑀲𑁆𑀲𑀸𑀦𑀺 𑀢𑀁 𑀓𑀼𑀮𑀁 𑀧𑀺𑀡𑁆𑀟𑀸𑀬 𑀧𑀯𑀺𑀲𑀺𑀢𑁆𑀯𑀸 𑀦𑀸𑀕𑀲𑁂𑀦𑀁 𑀤𑀸𑀭𑀓𑀁 𑀦𑀻𑀳𑀭𑀺𑀢𑁆𑀯𑀸 𑀧𑀩𑁆𑀩𑀸𑀚𑁂𑀳𑀺, 𑀧𑀩𑁆𑀩𑀚𑀺𑀢𑁂𑀯 𑀢𑀲𑁆𑀫𑀺𑀁 𑀤𑀡𑁆𑀟𑀓𑀫𑁆𑀫𑀢𑁄 𑀫𑀼𑀘𑁆𑀘𑀺𑀲𑁆𑀲𑀲𑀻”𑀢𑀺𑁇 𑀆𑀬𑀲𑁆𑀫𑀸𑀧𑀺 𑀔𑁄 𑀭𑁄𑀳𑀡𑁄 “𑀲𑀸𑀥𑀽”𑀢𑀺—  𑀲𑀫𑁆𑀧𑀝𑀺𑀘𑁆𑀙𑀺𑁇

(10.)

32\. 𑀫𑀳𑀸𑀲𑁂𑀦𑁄𑀧𑀺 𑀔𑁄 𑀤𑁂𑀯𑀧𑀼𑀢𑁆𑀢𑁄 𑀤𑁂𑀯𑀮𑁄𑀓𑀸 𑀘𑀯𑀺𑀢𑁆𑀯𑀸 𑀲𑁄𑀡𑀼𑀢𑁆𑀢𑀭𑀩𑁆𑀭𑀸𑀳𑁆𑀫𑀡𑀲𑁆𑀲 𑀪𑀭𑀺𑀬𑀸𑀬 𑀓𑀼𑀘𑁆𑀙𑀺𑀲𑁆𑀫𑀺𑀁 𑀧𑀝𑀺𑀲𑀦𑁆𑀥𑀺𑀁 𑀅𑀕𑁆𑀕𑀳𑁂𑀲𑀺, 𑀲𑀳 𑀧𑀝𑀺𑀲𑀦𑁆𑀥𑀺𑀕𑁆𑀕𑀳𑀡𑀸 𑀢𑀬𑁄 𑀅𑀘𑁆𑀙𑀭𑀺𑀬𑀸 𑀅𑀩𑁆𑀪𑀼𑀢𑀸 𑀥𑀫𑁆𑀫𑀸 𑀧𑀸𑀢𑀼𑀭𑀳𑁂𑀲𑀼𑀁, 𑀆𑀯𑀼𑀥𑀪𑀡𑁆𑀟𑀸𑀦𑀺 𑀧𑀚𑁆𑀚𑀮𑀺𑀁𑀲𑀼, 𑀅𑀕𑁆𑀕𑀲𑀲𑁆𑀲𑀁 𑀅𑀪𑀺𑀦𑀺𑀧𑁆𑀨𑀦𑁆𑀦𑀁, 𑀫𑀳𑀸𑀫𑁂𑀖𑁄 𑀅𑀪𑀺𑀧𑁆𑀧𑀯𑀲𑁆𑀲𑀺𑁇 𑀆𑀬𑀲𑁆𑀫𑀸𑀧𑀺 𑀔𑁄 𑀭𑁄𑀳𑀡𑁄 𑀢𑀲𑁆𑀲 𑀧𑀝𑀺𑀲𑀦𑁆𑀥𑀺𑀕𑁆𑀕𑀳𑀡𑀢𑁄 𑀧𑀝𑁆𑀞𑀸𑀬 𑀤𑀲𑀫𑀸𑀲𑀸𑀥𑀺𑀓𑀸𑀦𑀺 𑀲𑀢𑁆𑀢 𑀯𑀲𑁆𑀲𑀸𑀦𑀺 𑀢𑀁 𑀓𑀼𑀮𑀁 𑀧𑀺𑀡𑁆𑀟𑀸𑀬 𑀧𑀯𑀺𑀲𑀦𑁆𑀢𑁄 𑀏𑀓𑀤𑀺𑀯𑀲𑀫𑁆𑀧𑀺 𑀓𑀝𑀘𑁆𑀙𑀼𑀫𑀢𑁆𑀢𑀁 𑀪𑀢𑁆𑀢𑀁 𑀯𑀸 𑀉𑀍𑀉𑀗𑁆𑀓𑀫𑀢𑁆𑀢𑀁 𑀬𑀸𑀕𑀼𑀁 𑀯𑀸 𑀅𑀪𑀺𑀯𑀸𑀤𑀦𑀁 𑀯𑀸 𑀅𑀜𑁆𑀚𑀮𑀺𑀓𑀫𑁆𑀫𑀁 𑀯𑀸 𑀲𑀸𑀫𑀻𑀘𑀺𑀓𑀫𑁆𑀫𑀁 𑀯𑀸 𑀦𑀸𑀮𑀢𑁆𑀣, 𑀅𑀣 𑀔𑁄 𑀅𑀓𑁆𑀓𑁄𑀲𑀜𑁆𑀜𑁂𑀯 𑀧𑀭𑀺𑀪𑀸𑀲𑀜𑁆𑀜𑁂𑀯 𑀧𑀝𑀺𑀮𑀪𑀢𑀺 “𑀅𑀢𑀺𑀘𑁆𑀙𑀣, 𑀪𑀦𑁆𑀢𑁂”𑀢𑀺 𑀯𑀘𑀦𑀫𑀢𑁆𑀢𑀫𑁆𑀧𑀺 𑀯𑀢𑁆𑀢𑀸 𑀦𑀸𑀫 𑀦𑀸𑀳𑁄𑀲𑀺, 𑀤𑀲𑀫𑀸𑀲𑀸𑀥𑀺𑀓𑀸𑀦𑀁 𑀧𑀦 𑀲𑀢𑁆𑀢𑀦𑁆𑀦𑀁 𑀯𑀲𑁆𑀲𑀸𑀦𑀁 𑀅𑀘𑁆𑀘𑀬𑁂𑀦 𑀏𑀓𑀤𑀺𑀯𑀲𑀁 “𑀅𑀢𑀺𑀘𑁆𑀙𑀣, 𑀪𑀦𑁆𑀢𑁂”𑀢𑀺 𑀯𑀘𑀦𑀫𑀢𑁆𑀢𑀁 𑀅𑀮𑀢𑁆𑀣𑁇 𑀢𑀁 𑀤𑀺𑀯𑀲𑀫𑁂𑀯 𑀩𑁆𑀭𑀸𑀳𑁆𑀫𑀡𑁄𑀧𑀺 𑀩𑀳𑀺 𑀓𑀫𑁆𑀫𑀦𑁆𑀢𑀸 𑀆𑀕𑀘𑁆𑀙𑀦𑁆𑀢𑁄 𑀧𑀝𑀺𑀧𑀣𑁂 𑀣𑁂𑀭𑀁 𑀤𑀺𑀲𑁆𑀯𑀸 “𑀓𑀺𑀁, 𑀪𑁄 𑀧𑀩𑁆𑀩𑀚𑀺𑀢, 𑀅𑀫𑁆𑀳𑀸𑀓𑀁 𑀕𑁂𑀳𑀁 𑀅𑀕𑀫𑀺𑀢𑁆𑀣𑀸”𑀢𑀺—  𑀆𑀳𑁇 “𑀆𑀫, 𑀩𑁆𑀭𑀸𑀳𑁆𑀫𑀡, 𑀅𑀕𑀫𑀫𑁆𑀳𑀸”𑀢𑀺𑁇 “𑀅𑀧𑀺 𑀓𑀺𑀜𑁆𑀘𑀺 𑀮𑀪𑀺𑀢𑁆𑀣𑀸”𑀢𑀺𑁇 “𑀆𑀫, 𑀩𑁆𑀭𑀸𑀳𑁆𑀫𑀡, 𑀮𑀪𑀺𑀫𑁆𑀳𑀸”𑀢𑀺𑁇 𑀲𑁄 𑀅𑀦𑀢𑁆𑀢𑀫𑀦𑁄 𑀕𑁂𑀳𑀁 𑀕𑀦𑁆𑀢𑁆𑀯𑀸 𑀧𑀼𑀘𑁆𑀙𑀺—  “𑀢𑀲𑁆𑀲 𑀧𑀩𑁆𑀩𑀚𑀺𑀢𑀲𑁆𑀲 𑀓𑀺𑀜𑁆𑀘𑀺 𑀅𑀤𑀢𑁆𑀣𑀸”𑀢𑀺𑁇 “𑀦 𑀓𑀺𑀜𑁆𑀘𑀺 𑀅𑀤𑀫𑁆𑀳𑀸”𑀢𑀺𑁇 𑀩𑁆𑀭𑀸𑀳𑁆𑀫𑀡𑁄 𑀤𑀼𑀢𑀺𑀬𑀤𑀺𑀯𑀲𑁂 𑀖𑀭𑀤𑁆𑀯𑀸𑀭𑁂𑀬𑁂𑀯 𑀦𑀺𑀲𑀻𑀤𑀺 “𑀅𑀚𑁆𑀚 𑀧𑀩𑁆𑀩𑀚𑀺𑀢𑀁 𑀫𑀼𑀲𑀸𑀯𑀸𑀤𑁂𑀦 𑀦𑀺𑀕𑁆𑀕𑀳𑁂𑀲𑁆𑀲𑀸𑀫𑀻”𑀢𑀺𑁇 𑀣𑁂𑀭𑁄 𑀤𑀼𑀢𑀺𑀬𑀤𑀺𑀯𑀲𑁂 𑀩𑁆𑀭𑀸𑀳𑁆𑀫𑀡𑀲𑁆𑀲 𑀖𑀭𑀤𑁆𑀯𑀸𑀭𑀁 𑀲𑀫𑁆𑀧𑀢𑁆𑀢𑁄𑁇

33\. 𑀩𑁆𑀭𑀸𑀳𑁆𑀫𑀡𑁄 𑀣𑁂𑀭𑀁 𑀤𑀺𑀲𑁆𑀯𑀸𑀯 𑀏𑀯𑀫𑀸𑀳—  “𑀢𑀼𑀫𑁆𑀳𑁂 𑀳𑀺𑀬𑁆𑀬𑁄 𑀅𑀫𑁆𑀳𑀸𑀓𑀁 𑀕𑁂𑀳𑁂 𑀓𑀺𑀜𑁆𑀘𑀺 𑀅𑀮𑀪𑀺𑀢𑁆𑀯𑀸𑀯 ‘𑀮𑀪𑀺𑀫𑁆𑀳𑀸’𑀢𑀺 𑀅𑀯𑁄𑀘𑀼𑀢𑁆𑀣, 𑀯𑀝𑁆𑀝𑀢𑀺 𑀦𑀼 𑀔𑁄 𑀢𑀼𑀫𑁆𑀳𑀸𑀓𑀁 𑀫𑀼𑀲𑀸𑀯𑀸𑀤𑁄”𑀢𑀺𑁇 𑀣𑁂𑀭𑁄 𑀆𑀳—  “𑀫𑀬𑀁, 𑀩𑁆𑀭𑀸𑀳𑁆𑀫𑀡, 𑀢𑀼𑀫𑁆𑀳𑀸𑀓𑀁 𑀕𑁂𑀳𑁂 ( ) 𑀤𑀲𑀫𑀸𑀲𑀸𑀥𑀺𑀓𑀸𑀦𑀺 𑀲𑀢𑁆𑀢 𑀯𑀲𑁆𑀲𑀸𑀦𑀺 ‘𑀅𑀢𑀺𑀘𑁆𑀙𑀣𑀸’𑀢𑀺 𑀯𑀘𑀦𑀫𑀢𑁆𑀢𑀫𑁆𑀧𑀺 𑀅𑀮𑀪𑀺𑀢𑁆𑀯𑀸 𑀳𑀺𑀬𑁆𑀬𑁄 ‘𑀅𑀢𑀺𑀘𑁆𑀙𑀣𑀸’𑀢𑀺 𑀯𑀘𑀦𑀫𑀢𑁆𑀢𑀁 𑀮𑀪𑀺𑀫𑁆𑀳𑀸, 𑀅𑀣𑁂𑀢𑀁 𑀯𑀸𑀘𑀸𑀧𑀝𑀺𑀲𑀦𑁆𑀥𑀸𑀭𑀁 𑀉𑀧𑀸𑀤𑀸𑀬 𑀏𑀯𑀫𑀯𑁄𑀘𑀼𑀫𑁆𑀳𑀸”𑀢𑀺𑁇

34\. 𑀩𑁆𑀭𑀸𑀳𑁆𑀫𑀡𑁄 𑀘𑀺𑀦𑁆𑀢𑁂𑀲𑀺—  “𑀇𑀫𑁂 𑀯𑀸𑀘𑀸𑀧𑀝𑀺𑀲𑀦𑁆𑀥𑀸𑀭𑀫𑀢𑁆𑀢𑀫𑁆𑀧𑀺 𑀮𑀪𑀺𑀢𑁆𑀯𑀸 𑀚𑀦𑀫𑀚𑁆𑀛𑁂 ‘𑀮𑀪𑀺𑀫𑁆𑀳𑀸’𑀢𑀺 𑀧𑀲𑀁𑀲𑀦𑁆𑀢𑀺, 𑀅𑀜𑁆𑀜𑀁 𑀓𑀺𑀜𑁆𑀘𑀺 𑀔𑀸𑀤𑀦𑀻𑀬𑀁 𑀯𑀸 𑀪𑁄𑀚𑀦𑀻𑀬𑀁 𑀯𑀸 𑀮𑀪𑀺𑀢𑁆𑀯𑀸 𑀓𑀲𑁆𑀫𑀸 𑀦𑀧𑁆𑀧𑀲𑀁𑀲𑀦𑁆𑀢𑀻”𑀢𑀺 𑀧𑀲𑀻𑀤𑀺𑀢𑁆𑀯𑀸 𑀅𑀢𑁆𑀢𑀦𑁄 𑀅𑀢𑁆𑀣𑀸𑀬 𑀧𑀝𑀺𑀬𑀸𑀤𑀺𑀢𑀪𑀢𑁆𑀢𑀢𑁄 𑀓𑀝𑀘𑁆𑀙𑀼𑀪𑀺𑀓𑁆𑀔𑀁, 𑀢𑀤𑀼𑀧𑀺𑀬𑀜𑁆𑀘 𑀩𑁆𑀬𑀜𑁆𑀚𑀦𑀁 𑀤𑀸𑀧𑁂𑀢𑁆𑀯𑀸 “𑀇𑀫𑀁 𑀪𑀺𑀓𑁆𑀔𑀁 𑀲𑀩𑁆𑀩𑀓𑀸𑀮𑀁 𑀢𑀼𑀫𑁆𑀳𑁂 𑀮𑀪𑀺𑀲𑁆𑀲𑀣𑀸”𑀢𑀺—  𑀆𑀳𑁇

35\. 𑀲𑁄 𑀧𑀼𑀦𑀤𑀺𑀯𑀲𑀢𑁄 𑀧𑀪𑀼𑀢𑀺 𑀉𑀧𑀲𑀗𑁆𑀓𑀫𑀦𑁆𑀢𑀲𑁆𑀲 𑀣𑁂𑀭𑀲𑁆𑀲 𑀉𑀧𑀲𑀫𑀁 𑀤𑀺𑀲𑁆𑀯𑀸 𑀪𑀺𑀬𑁆𑀬𑁄𑀲𑁄 𑀫𑀢𑁆𑀢𑀸𑀬 𑀧𑀲𑀻𑀤𑀺𑀢𑁆𑀯𑀸 𑀣𑁂𑀭𑀁 𑀦𑀺𑀘𑁆𑀘𑀓𑀸𑀮𑀁 𑀅𑀢𑁆𑀢𑀦𑁄 𑀖𑀭𑁂 𑀪𑀢𑁆𑀢𑀯𑀺𑀲𑁆𑀲𑀕𑁆𑀕𑀓𑀭𑀡𑀢𑁆𑀣𑀸𑀬 𑀬𑀸𑀘𑀺𑁇 𑀣𑁂𑀭𑁄 𑀢𑀼𑀡𑁆𑀳𑀻𑀪𑀸𑀯𑁂𑀦 𑀅𑀥𑀺𑀯𑀸𑀲𑁂𑀢𑁆𑀯𑀸 𑀤𑀺𑀯𑀲𑁂 𑀤𑀺𑀯𑀲𑁂 𑀪𑀢𑁆𑀢𑀓𑀺𑀘𑁆𑀘𑀁 𑀓𑀢𑁆𑀯𑀸 𑀕𑀘𑁆𑀙𑀦𑁆𑀢𑁄 𑀣𑁄𑀓𑀁 𑀣𑁄𑀓𑀁 𑀩𑀼𑀤𑁆𑀥𑀯𑀘𑀦𑀁 𑀓𑀣𑁂𑀢𑁆𑀯𑀸 𑀕𑀘𑁆𑀙𑀢𑀺𑁇 𑀲𑀸𑀧𑀺 𑀔𑁄 𑀩𑁆𑀭𑀸𑀳𑁆𑀫𑀡𑀻 𑀤𑀲𑀫𑀸𑀲𑀘𑁆𑀘𑀬𑁂𑀦 𑀧𑀼𑀢𑁆𑀢𑀁 𑀯𑀺𑀚𑀸𑀬𑀺, “𑀦𑀸𑀕𑀲𑁂𑀦𑁄”𑀢𑀺𑀲𑁆𑀲 𑀦𑀸𑀫𑀫𑀓𑀁𑀲𑀼, 𑀲𑁄 𑀅𑀦𑀼𑀓𑁆𑀓𑀫𑁂𑀦 𑀯𑀟𑁆𑀠𑀦𑁆𑀢𑁄 𑀲𑀢𑁆𑀢𑀯𑀲𑁆𑀲𑀺𑀓𑁄 𑀚𑀸𑀢𑁄𑁇

(11.)

36\. 𑀅𑀣 𑀔𑁄 𑀦𑀸𑀕𑀲𑁂𑀦𑀲𑁆𑀲 𑀤𑀸𑀭𑀓𑀲𑁆𑀲 𑀧𑀺𑀢𑀸 𑀦𑀸𑀕𑀲𑁂𑀦𑀁 𑀤𑀸𑀭𑀓𑀁 𑀏𑀢𑀤𑀯𑁄𑀘—  “𑀇𑀫𑀲𑁆𑀫𑀺𑀁 𑀔𑁄, 𑀢𑀸𑀢 𑀦𑀸𑀕𑀲𑁂𑀦, 𑀩𑁆𑀭𑀸𑀳𑁆𑀫𑀡𑀓𑀼𑀮𑁂 𑀲𑀺𑀓𑁆𑀔𑀸𑀦𑀺 𑀲𑀺𑀓𑁆𑀔𑁂𑀬𑁆𑀬𑀸𑀲𑀻”𑀢𑀺𑁇 “𑀓𑀢𑀫𑀸𑀦𑀺, 𑀢𑀸𑀢, 𑀇𑀫𑀲𑁆𑀫𑀺𑀁 𑀩𑁆𑀭𑀸𑀳𑁆𑀫𑀡𑀓𑀼𑀮𑁂 𑀲𑀺𑀓𑁆𑀔𑀸𑀦𑀺 𑀦𑀸𑀫𑀸”𑀢𑀺? “𑀢𑀬𑁄 𑀔𑁄, 𑀢𑀸𑀢 𑀦𑀸𑀕𑀲𑁂𑀦, 𑀯𑁂𑀤𑀸 𑀲𑀺𑀓𑁆𑀔𑀸𑀦𑀺 𑀦𑀸𑀫, 𑀅𑀯𑀲𑁂𑀲𑀸𑀦𑀺 𑀲𑀺𑀧𑁆𑀧𑀸𑀦𑀺 𑀲𑀺𑀧𑁆𑀧𑀁 𑀦𑀸𑀫𑀸”𑀢𑀺𑁇 “𑀢𑁂𑀦 𑀳𑀺, 𑀢𑀸𑀢, 𑀲𑀺𑀓𑁆𑀔𑀺𑀲𑁆𑀲𑀸𑀫𑀻”𑀢𑀺𑁇

37\. 𑀅𑀣 𑀔𑁄 𑀲𑁄𑀡𑀼𑀢𑁆𑀢𑀭𑁄 𑀩𑁆𑀭𑀸𑀳𑁆𑀫𑀡𑁄 𑀆𑀘𑀭𑀺𑀬𑀩𑁆𑀭𑀸𑀳𑁆𑀫𑀡𑀲𑁆𑀲 𑀆𑀘𑀭𑀺𑀬𑀪𑀸𑀕𑀁 𑀲𑀳𑀲𑁆𑀲𑀁 𑀤𑀢𑁆𑀯𑀸 𑀅𑀦𑁆𑀢𑁄𑀧𑀸𑀲𑀸𑀤𑁂 𑀏𑀓𑀲𑁆𑀫𑀺𑀁 𑀕𑀩𑁆𑀪𑁂 𑀏𑀓𑀢𑁄 𑀫𑀜𑁆𑀘𑀓𑀁 𑀧𑀜𑁆𑀜𑀧𑁂𑀢𑁆𑀯𑀸 𑀆𑀘𑀭𑀺𑀬𑀩𑁆𑀭𑀸𑀳𑁆𑀫𑀡𑀁 𑀏𑀢𑀤𑀯𑁄𑀘—  “𑀲𑀚𑁆𑀛𑀸𑀧𑁂𑀳𑀺 𑀔𑁄 𑀢𑁆𑀯𑀁, 𑀩𑁆𑀭𑀸𑀳𑁆𑀫𑀡, 𑀇𑀫𑀁 𑀤𑀸𑀭𑀓𑀁 𑀫𑀦𑁆𑀢𑀸𑀦𑀻”𑀢𑀺𑁇 “𑀢𑁂𑀦 𑀳𑀺, 𑀢𑀸𑀢 𑀤𑀸𑀭𑀓, 𑀉𑀕𑁆𑀕𑀡𑁆𑀳𑀸𑀳𑀺 𑀫𑀦𑁆𑀢𑀸𑀦𑀻”𑀢𑀺𑁇 𑀆𑀘𑀭𑀺𑀬𑀩𑁆𑀭𑀸𑀳𑁆𑀫𑀡𑁄 𑀲𑀚𑁆𑀛𑀸𑀬𑀢𑀺 𑀦𑀸𑀕𑀲𑁂𑀦𑀲𑁆𑀲 𑀤𑀸𑀭𑀓𑀲𑁆𑀲 𑀏𑀓𑁂𑀦𑁂𑀯 𑀉𑀤𑁆𑀤𑁂𑀲𑁂𑀦 𑀢𑀬𑁄 𑀯𑁂𑀤𑀸 𑀳𑀤𑀬𑀗𑁆𑀕𑀢𑀸 𑀯𑀸𑀘𑀼𑀕𑁆𑀕𑀢𑀸 𑀲𑀽𑀧𑀥𑀸𑀭𑀺𑀢𑀸 𑀲𑀼𑀯𑀯𑀢𑁆𑀣𑀸𑀧𑀺𑀢𑀸 𑀲𑀼𑀫𑀦𑀲𑀺𑀓𑀢𑀸 𑀅𑀳𑁂𑀲𑀼𑀁, 𑀲𑀓𑀺𑀫𑁂𑀯 𑀘𑀓𑁆𑀔𑀼𑀁 𑀉𑀤𑀧𑀸𑀤𑀺 𑀢𑀻𑀲𑀼 𑀯𑁂𑀤𑁂𑀲𑀼 𑀲𑀦𑀺𑀖𑀡𑁆𑀟𑀼𑀓𑁂𑀝𑀼𑀪𑁂𑀲𑀼 𑀲𑀸𑀓𑁆𑀔𑀭𑀧𑁆𑀧𑀪𑁂𑀤𑁂𑀲𑀼 𑀇𑀢𑀺𑀳𑀸𑀲𑀧𑀜𑁆𑀘𑀫𑁂𑀲𑀼 𑀧𑀤𑀓𑁄 𑀯𑁂𑀬𑁆𑀬𑀸𑀓𑀭𑀡𑁄 𑀮𑁄𑀓𑀸𑀬𑀢𑀫𑀳𑀸𑀧𑀼𑀭𑀺𑀲𑀮𑀓𑁆𑀔𑀡𑁂𑀲𑀼 𑀅𑀦𑀯𑀬𑁄 𑀅𑀳𑁄𑀲𑀺𑁇

38\. 𑀅𑀣 𑀔𑁄 𑀦𑀸𑀕𑀲𑁂𑀦𑁄 𑀤𑀸𑀭𑀓𑁄 𑀧𑀺𑀢𑀭𑀁 𑀏𑀢𑀤𑀯𑁄𑀘—  “𑀅𑀢𑁆𑀣𑀺 𑀦𑀼 𑀔𑁄, 𑀢𑀸𑀢, 𑀇𑀫𑀲𑁆𑀫𑀺𑀁 𑀩𑁆𑀭𑀸𑀳𑁆𑀫𑀡𑀓𑀼𑀮𑁂 𑀇𑀢𑁄 𑀉𑀢𑁆𑀢𑀭𑀺𑀫𑁆𑀧𑀺 𑀲𑀺𑀓𑁆𑀔𑀺𑀢𑀩𑁆𑀩𑀸𑀦𑀺, 𑀉𑀤𑀸𑀳𑀼 𑀏𑀢𑁆𑀢𑀓𑀸𑀦𑁂𑀯𑀸”𑀢𑀺𑁇 “𑀦𑀢𑁆𑀣𑀺, 𑀢𑀸𑀢 𑀦𑀸𑀕𑀲𑁂𑀦, 𑀇𑀫𑀲𑁆𑀫𑀺𑀁 𑀩𑁆𑀭𑀸𑀳𑁆𑀫𑀡𑀓𑀼𑀮𑁂 𑀇𑀢𑁄 𑀉𑀢𑁆𑀢𑀭𑀺𑀁 𑀲𑀺𑀓𑁆𑀔𑀺𑀢𑀩𑁆𑀩𑀸𑀦𑀺, 𑀏𑀢𑁆𑀢𑀓𑀸𑀦𑁂𑀯 𑀲𑀺𑀓𑁆𑀔𑀺𑀢𑀩𑁆𑀩𑀸𑀦𑀻”𑀢𑀺𑁇

39\. 𑀅𑀣 𑀔𑁄 𑀦𑀸𑀕𑀲𑁂𑀦𑁄 𑀤𑀸𑀭𑀓𑁄 𑀆𑀘𑀭𑀺𑀬𑀲𑁆𑀲 𑀅𑀦𑀼𑀬𑁄𑀕𑀁 𑀤𑀢𑁆𑀯𑀸 𑀧𑀸𑀲𑀸𑀤𑀸 𑀑𑀭𑀼𑀬𑁆𑀳 𑀧𑀼𑀩𑁆𑀩𑀯𑀸𑀲𑀦𑀸𑀬 𑀘𑁄𑀤𑀺𑀢𑀳𑀤𑀬𑁄 𑀭𑀳𑁄𑀕𑀢𑁄 𑀧𑀝𑀺𑀲𑀮𑁆𑀮𑀻𑀦𑁄 𑀅𑀢𑁆𑀢𑀦𑁄 𑀲𑀺𑀧𑁆𑀧𑀲𑁆𑀲 𑀆𑀤𑀺𑀫𑀚𑁆𑀛𑀧𑀭𑀺𑀬𑁄𑀲𑀸𑀦𑀁 𑀑𑀮𑁄𑀓𑁂𑀦𑁆𑀢𑁄 𑀆𑀤𑀺𑀫𑁆𑀳𑀺 𑀯𑀸 𑀫𑀚𑁆𑀛𑁂 𑀯𑀸 𑀧𑀭𑀺𑀬𑁄𑀲𑀸𑀦𑁂 𑀯𑀸 𑀅𑀧𑁆𑀧𑀫𑀢𑁆𑀢𑀓𑀫𑁆𑀧𑀺 𑀲𑀸𑀭𑀁 𑀅𑀤𑀺𑀲𑁆𑀯𑀸 “𑀢𑀼𑀘𑁆𑀙𑀸 𑀯𑀢 𑀪𑁄 𑀇𑀫𑁂 𑀯𑁂𑀤𑀸, 𑀧𑀮𑀸𑀧𑀸 𑀯𑀢 𑀪𑁄 𑀇𑀫𑁂 𑀯𑁂𑀤𑀸 𑀅𑀲𑀸𑀭𑀸 𑀦𑀺𑀲𑁆𑀲𑀸𑀭𑀸”𑀢𑀺—  𑀯𑀺𑀧𑁆𑀧𑀝𑀺𑀲𑀸𑀭𑀻 𑀅𑀦𑀢𑁆𑀢𑀫𑀦𑁄 𑀅𑀳𑁄𑀲𑀺𑁇

(12.)

40\. 𑀢𑁂𑀦 𑀔𑁄 𑀧𑀦 𑀲𑀫𑀬𑁂𑀦 𑀆𑀬𑀲𑁆𑀫𑀸 𑀭𑁄𑀳𑀡𑁄 𑀯𑀢𑁆𑀢𑀦𑀺𑀬𑁂 𑀲𑁂𑀦𑀸𑀲𑀦𑁂 𑀦𑀺𑀲𑀺𑀦𑁆𑀦𑁄 𑀦𑀸𑀕𑀲𑁂𑀦𑀲𑁆𑀲 𑀤𑀸𑀭𑀓𑀲𑁆𑀲 𑀘𑁂𑀢𑀲𑀸 𑀘𑁂𑀢𑁄𑀧𑀭𑀺𑀯𑀺𑀢𑀓𑁆𑀓𑀫𑀜𑁆𑀜𑀸𑀬 𑀦𑀺𑀯𑀸𑀲𑁂𑀢𑁆𑀯𑀸 𑀧𑀢𑁆𑀢𑀘𑀻𑀯𑀭𑀫𑀸𑀤𑀸𑀬 𑀯𑀢𑁆𑀢𑀦𑀺𑀬𑁂 𑀲𑁂𑀦𑀸𑀲𑀦𑁂 𑀅𑀦𑁆𑀢𑀭𑀳𑀺𑀢𑁄 𑀕𑀚𑀗𑁆𑀕𑀮𑀩𑁆𑀭𑀸𑀳𑁆𑀫𑀡𑀕𑀸𑀫𑀲𑁆𑀲 𑀧𑀼𑀭𑀢𑁄 𑀧𑀸𑀢𑀼𑀭𑀳𑁄𑀲𑀺𑁇 𑀅𑀤𑁆𑀤𑀲𑀸 𑀔𑁄 𑀦𑀸𑀕𑀲𑁂𑀦𑁄 𑀤𑀸𑀭𑀓𑁄 𑀅𑀢𑁆𑀢𑀦𑁄 𑀤𑁆𑀯𑀸𑀭𑀓𑁄𑀝𑁆𑀞𑀓𑁂 𑀞𑀺𑀢𑁄 𑀆𑀬𑀲𑁆𑀫𑀦𑁆𑀢𑀁 𑀭𑁄𑀳𑀡𑀁 𑀤𑀽𑀭𑀢𑁄𑀯 𑀆𑀕𑀘𑁆𑀙𑀦𑁆𑀢𑀁, 𑀤𑀺𑀲𑁆𑀯𑀸𑀦 𑀅𑀢𑁆𑀢𑀫𑀦𑁄 𑀉𑀤𑀕𑁆𑀕𑁄 𑀧𑀫𑀼𑀤𑀺𑀢𑁄 𑀧𑀻𑀢𑀺𑀲𑁄𑀫𑀦𑀲𑁆𑀲𑀚𑀸𑀢𑁄—  “𑀅𑀧𑁆𑀧𑁂𑀯 𑀦𑀸𑀫𑀸𑀬𑀁 𑀧𑀩𑁆𑀩𑀚𑀺𑀢𑁄 𑀓𑀜𑁆𑀘𑀺 𑀲𑀸𑀭𑀁 𑀚𑀸𑀦𑁂𑀬𑁆𑀬𑀸”𑀢𑀺—  𑀬𑁂𑀦𑀸𑀬𑀲𑁆𑀫𑀸 𑀭𑁄𑀳𑀡𑁄 𑀢𑁂𑀦𑀼𑀧𑀲𑀗𑁆𑀓𑀫𑀺, 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀆𑀬𑀲𑁆𑀫𑀦𑁆𑀢𑀁 𑀭𑁄𑀳𑀡𑀁 𑀏𑀢𑀤𑀯𑁄𑀘—  “𑀓𑁄 𑀦𑀼 𑀔𑁄 𑀢𑁆𑀯𑀁, 𑀫𑀸𑀭𑀺𑀲, 𑀏𑀤𑀺𑀲𑁄 𑀪𑀡𑁆𑀟𑀼𑀓𑀸𑀲𑀸𑀯𑀯𑀲𑀦𑁄”𑀢𑀺𑁇 “𑀧𑀩𑁆𑀩𑀚𑀺𑀢𑁄 𑀦𑀸𑀫𑀸𑀳𑀁 𑀤𑀸𑀭𑀓𑀸”𑀢𑀺𑁇 “𑀓𑁂𑀦 𑀢𑁆𑀯𑀁, 𑀫𑀸𑀭𑀺𑀲, 𑀧𑀩𑁆𑀩𑀚𑀺𑀢𑁄 𑀦𑀸𑀫𑀸𑀲𑀻”𑀢𑀺? “𑀧𑀸𑀧𑀓𑀸𑀦𑀺 𑀫𑀮𑀸𑀦𑀺 𑀧𑀩𑁆𑀩𑀸𑀚𑁂𑀢𑀺, 𑀢𑀲𑁆𑀫𑀸𑀳𑀁, 𑀤𑀸𑀭𑀓, 𑀧𑀩𑁆𑀩𑀚𑀺𑀢𑁄 𑀦𑀸𑀫𑀸”𑀢𑀺𑁇

41\. “𑀓𑀺𑀁𑀓𑀸𑀭𑀡𑀸, 𑀫𑀸𑀭𑀺𑀲, 𑀓𑁂𑀲𑀸 𑀢𑁂 𑀦 𑀬𑀣𑀸 𑀅𑀜𑁆𑀜𑁂𑀲𑀦𑁆”𑀢𑀺? “𑀲𑁄𑀍𑀅𑀲𑀺𑀫𑁂, 𑀤𑀸𑀭𑀓, 𑀧𑀮𑀺𑀩𑁄𑀥𑁂 𑀤𑀺𑀲𑁆𑀯𑀸 𑀓𑁂𑀲𑀫𑀲𑁆𑀲𑀼𑀁 𑀑𑀳𑀸𑀭𑁂𑀢𑁆𑀯𑀸 𑀧𑀩𑁆𑀩𑀚𑀺𑀢𑁄”𑁇 “𑀓𑀢𑀫𑁂 𑀲𑁄𑀍𑀅𑀲”? “𑀅𑀮𑀗𑁆𑀓𑀸𑀭𑀧𑀮𑀺𑀩𑁄𑀥𑁄 𑀫𑀡𑁆𑀟𑀦𑀧𑀮𑀺𑀩𑁄𑀥𑁄 𑀢𑁂𑀮𑀫𑀓𑁆𑀔𑀦𑀧𑀮𑀺𑀩𑁄𑀥𑁄 𑀥𑁄𑀯𑀦𑀧𑀮𑀺𑀩𑁄𑀥𑁄 𑀫𑀸𑀮𑀸𑀧𑀮𑀺𑀩𑁄𑀥𑁄 𑀕𑀦𑁆𑀥𑀧𑀮𑀺𑀩𑁄𑀥𑁄 𑀯𑀸𑀲𑀦𑀧𑀮𑀺𑀩𑁄𑀥𑁄 𑀳𑀭𑀻𑀝𑀓𑀧𑀮𑀺𑀩𑁄𑀥𑁄 𑀆𑀫𑀮𑀓𑀧𑀮𑀺𑀩𑁄𑀥𑁄 𑀭𑀗𑁆𑀕𑀧𑀮𑀺𑀩𑁄𑀥𑁄 𑀩𑀦𑁆𑀥𑀦𑀧𑀮𑀺𑀩𑁄𑀥𑁄 𑀓𑁄𑀘𑁆𑀙𑀧𑀮𑀺𑀩𑁄𑀥𑁄 𑀓𑀧𑁆𑀧𑀓𑀧𑀮𑀺𑀩𑁄𑀥𑁄 𑀯𑀺𑀚𑀝𑀦𑀧𑀮𑀺𑀩𑁄𑀥𑁄 𑀊𑀓𑀸𑀧𑀮𑀺𑀩𑁄𑀥𑁄, 𑀓𑁂𑀲𑁂𑀲𑀼 𑀯𑀺𑀮𑀽𑀦𑁂𑀲𑀼 𑀲𑁄𑀘𑀦𑁆𑀢𑀺 𑀓𑀺𑀮𑀫𑀦𑁆𑀢𑀺 𑀧𑀭𑀺𑀤𑁂𑀯𑀦𑁆𑀢𑀺 𑀉𑀭𑀢𑁆𑀢𑀸𑀍𑀇𑀁 𑀓𑀦𑁆𑀤𑀦𑁆𑀢𑀺 𑀲𑀫𑁆𑀫𑁄𑀳𑀁 𑀆𑀧𑀚𑁆𑀚𑀦𑁆𑀢𑀺, 𑀇𑀫𑁂𑀲𑀼 𑀔𑁄, 𑀤𑀸𑀭𑀓, 𑀲𑁄𑀍𑀅𑀲𑀲𑀼 𑀧𑀮𑀺𑀩𑁄𑀥𑁂𑀲𑀼 𑀧𑀮𑀺𑀕𑀼𑀡𑁆𑀞𑀺𑀢𑀸 𑀫𑀦𑀼𑀲𑁆𑀲𑀸 𑀲𑀩𑁆𑀩𑀸𑀦𑀺 𑀅𑀢𑀺𑀲𑀼𑀔𑀼𑀫𑀸𑀦𑀺 𑀲𑀺𑀧𑁆𑀧𑀸𑀦𑀺 𑀦𑀸𑀲𑁂𑀦𑁆𑀢𑀻”𑀢𑀺𑁇

42\. “𑀓𑀺𑀁𑀓𑀸𑀭𑀡𑀸, 𑀫𑀸𑀭𑀺𑀲, 𑀯𑀢𑁆𑀣𑀸𑀦𑀺𑀧𑀺 𑀢𑁂 𑀦 𑀬𑀣𑀸 𑀅𑀜𑁆𑀜𑁂𑀲𑀦𑁆”𑀢𑀺? “𑀓𑀸𑀫𑀦𑀺𑀲𑁆𑀲𑀺𑀢𑀸𑀦𑀺 𑀔𑁄, 𑀤𑀸𑀭𑀓, 𑀯𑀢𑁆𑀣𑀸𑀦𑀺, 𑀓𑀸𑀫𑀦𑀺𑀲𑁆𑀲𑀺𑀢𑀸𑀦𑀺 𑀕𑀺𑀳𑀺𑀩𑁆𑀬𑀜𑁆𑀚𑀦𑀪𑀡𑁆𑀟𑀸𑀦𑀺, 𑀬𑀸𑀦𑀺 𑀓𑀸𑀦𑀺𑀘𑀺 𑀔𑁄 𑀪𑀬𑀸𑀦𑀺 𑀯𑀢𑁆𑀣𑀢𑁄 𑀉𑀧𑁆𑀧𑀚𑁆𑀚𑀦𑁆𑀢𑀺, 𑀢𑀸𑀦𑀺 𑀓𑀸𑀲𑀸𑀯𑀯𑀲𑀦𑀲𑁆𑀲 𑀦 𑀳𑁄𑀦𑁆𑀢𑀺, 𑀢𑀲𑁆𑀫𑀸 𑀯𑀢𑁆𑀣𑀸𑀦𑀺𑀧𑀺 𑀫𑁂 𑀦 𑀬𑀣𑀸 𑀅𑀜𑁆𑀜𑁂𑀲𑀦𑁆”𑀢𑀺𑁇 “𑀚𑀸𑀦𑀸𑀲𑀺 𑀔𑁄 𑀢𑁆𑀯𑀁, 𑀫𑀸𑀭𑀺𑀲, 𑀲𑀺𑀧𑁆𑀧𑀸𑀦𑀺 𑀦𑀸𑀫𑀸”𑀢𑀺? “𑀆𑀫, 𑀤𑀸𑀭𑀓, 𑀚𑀸𑀦𑀸𑀫𑀳𑀁 𑀲𑀺𑀧𑁆𑀧𑀸𑀦𑀺, 𑀬𑀁 𑀮𑁄𑀓𑁂 𑀉𑀢𑁆𑀢𑀫𑀁 𑀫𑀦𑁆𑀢𑀁, 𑀢𑀫𑁆𑀧𑀺 𑀚𑀸𑀦𑀸𑀫𑀻”𑀢𑀺𑁇 “𑀫𑀬𑁆𑀳𑀫𑁆𑀧𑀺 𑀢𑀁, 𑀫𑀸𑀭𑀺𑀲, 𑀤𑀸𑀢𑀼𑀁 𑀲𑀓𑁆𑀓𑀸”𑀢𑀺? “𑀆𑀫, 𑀤𑀸𑀭𑀓, 𑀲𑀓𑁆𑀓𑀸”𑀢𑀺𑁇 “𑀢𑁂𑀦 𑀳𑀺 𑀫𑁂 𑀤𑁂𑀳𑀻”𑀢𑀺𑁇 “𑀅𑀓𑀸𑀮𑁄 𑀔𑁄, 𑀤𑀸𑀭𑀓, 𑀅𑀦𑁆𑀢𑀭𑀖𑀭𑀁 𑀧𑀺𑀡𑁆𑀟𑀸𑀬 𑀧𑀯𑀺𑀝𑁆𑀞𑀫𑁆𑀳𑀸”𑀢𑀺𑁇

43\. 𑀅𑀣 𑀔𑁄 𑀦𑀸𑀕𑀲𑁂𑀦𑁄 𑀤𑀸𑀭𑀓𑁄 𑀆𑀬𑀲𑁆𑀫𑀢𑁄 𑀭𑁄𑀳𑀡𑀲𑁆𑀲 𑀳𑀢𑁆𑀣𑀢𑁄 𑀧𑀢𑁆𑀢𑀁 𑀕𑀳𑁂𑀢𑁆𑀯𑀸 𑀖𑀭𑀁 𑀧𑀯𑁂𑀲𑁂𑀢𑁆𑀯𑀸 𑀧𑀡𑀻𑀢𑁂𑀦 𑀔𑀸𑀤𑀦𑀻𑀬𑁂𑀦 𑀪𑁄𑀚𑀦𑀻𑀬𑁂𑀦 𑀲𑀳𑀢𑁆𑀣𑀸 𑀲𑀦𑁆𑀢𑀧𑁆𑀧𑁂𑀢𑁆𑀯𑀸 𑀲𑀫𑁆𑀧𑀯𑀸𑀭𑁂𑀢𑁆𑀯𑀸 𑀆𑀬𑀲𑁆𑀫𑀦𑁆𑀢𑀁 𑀭𑁄𑀳𑀡𑀁 𑀪𑀼𑀢𑁆𑀢𑀸𑀯𑀺𑀁 𑀑𑀦𑀻𑀢𑀧𑀢𑁆𑀢𑀧𑀸𑀡𑀺𑀁 𑀏𑀢𑀤𑀯𑁄𑀘—  “𑀤𑁂𑀳𑀺 𑀫𑁂 𑀤𑀸𑀦𑀺, 𑀫𑀸𑀭𑀺𑀲, 𑀫𑀦𑁆𑀢𑀦𑁆”𑀢𑀺𑁇 “𑀬𑀤𑀸 𑀔𑁄 𑀢𑁆𑀯𑀁, 𑀤𑀸𑀭𑀓, 𑀦𑀺𑀧𑁆𑀧𑀮𑀺𑀩𑁄𑀥𑁄 𑀳𑀼𑀢𑁆𑀯𑀸 𑀫𑀸𑀢𑀸𑀧𑀺𑀢𑀭𑁄 𑀅𑀦𑀼𑀚𑀸𑀦𑀸𑀧𑁂𑀢𑁆𑀯𑀸 𑀫𑀬𑀸 𑀕𑀳𑀺𑀢𑀁 𑀧𑀩𑁆𑀩𑀚𑀺𑀢𑀯𑁂𑀲𑀁 𑀕𑀡𑁆𑀳𑀺𑀲𑁆𑀲𑀲𑀺, 𑀢𑀤𑀸 𑀤𑀲𑁆𑀲𑀸𑀫𑀻”𑀢𑀺—  𑀆𑀳𑁇

44\. 𑀅𑀣 𑀔𑁄 𑀦𑀸𑀕𑀲𑁂𑀦𑁄 𑀤𑀸𑀭𑀓𑁄 𑀫𑀸𑀢𑀸𑀧𑀺𑀢𑀭𑁄 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀆𑀳—  “𑀅𑀫𑁆𑀫𑀢𑀸𑀢𑀸, 𑀅𑀬𑀁 𑀧𑀩𑁆𑀩𑀚𑀺𑀢𑁄 ‘𑀬𑀁 𑀮𑁄𑀓𑁂 𑀉𑀢𑁆𑀢𑀫𑀁 𑀫𑀦𑁆𑀢𑀁, 𑀢𑀁 𑀚𑀸𑀦𑀸𑀫𑀻’𑀢𑀺 𑀯𑀤𑀢𑀺, 𑀦 𑀘 𑀅𑀢𑁆𑀢𑀦𑁄 𑀲𑀦𑁆𑀢𑀺𑀓𑁂 𑀅𑀧𑀩𑁆𑀩𑀚𑀺𑀢𑀲𑁆𑀲 𑀤𑁂𑀢𑀺, 𑀅𑀳𑀁 𑀏𑀢𑀲𑁆𑀲 𑀲𑀦𑁆𑀢𑀺𑀓𑁂 𑀧𑀩𑁆𑀩𑀚𑀺𑀢𑁆𑀯𑀸 𑀢𑀁 𑀉𑀢𑁆𑀢𑀫𑀁 𑀫𑀦𑁆𑀢𑀁 𑀉𑀕𑁆𑀕𑀡𑁆𑀳𑀺𑀲𑁆𑀲𑀸𑀫𑀻”𑀢𑀺𑁇 𑀅𑀣𑀲𑁆𑀲 𑀫𑀸𑀢𑀸𑀧𑀺𑀢𑀭𑁄 “𑀧𑀩𑁆𑀩𑀚𑀺𑀢𑁆𑀯𑀸𑀧𑀺 𑀦𑁄 𑀧𑀼𑀢𑁆𑀢𑁄 𑀫𑀦𑁆𑀢𑀁 𑀕𑀡𑁆𑀳𑀢𑀼, 𑀕𑀳𑁂𑀢𑁆𑀯𑀸 𑀧𑀼𑀦 𑀆𑀕𑀘𑁆𑀙𑀺𑀲𑁆𑀲𑀢𑀻”𑀢𑀺 𑀫𑀜𑁆𑀜𑀫𑀸𑀦𑀸 “𑀕𑀡𑁆𑀳, 𑀧𑀼𑀢𑁆𑀢𑀸”𑀢𑀺 𑀅𑀦𑀼𑀚𑀸𑀦𑀺𑀁𑀲𑀼𑁇

(13.)

45\. 𑀅𑀣 𑀔𑁄 𑀆𑀬𑀲𑁆𑀫𑀸 𑀭𑁄𑀳𑀡𑁄 𑀦𑀸𑀕𑀲𑁂𑀦𑀁 𑀤𑀸𑀭𑀓𑀁 𑀆𑀤𑀸𑀬 𑀬𑁂𑀦 𑀯𑀢𑁆𑀢𑀦𑀺𑀬𑀁 𑀲𑁂𑀦𑀸𑀲𑀦𑀁, 𑀬𑁂𑀦 𑀯𑀺𑀚𑀫𑁆𑀪𑀯𑀢𑁆𑀣𑀼 𑀢𑁂𑀦𑀼𑀧𑀲𑀗𑁆𑀓𑀫𑀺, 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀯𑀺𑀚𑀫𑁆𑀪𑀯𑀢𑁆𑀣𑀼𑀲𑁆𑀫𑀺𑀁 𑀲𑁂𑀦𑀸𑀲𑀦𑁂 𑀏𑀓𑀭𑀢𑁆𑀢𑀁 𑀯𑀲𑀺𑀢𑁆𑀯𑀸 𑀬𑁂𑀦 𑀭𑀓𑁆𑀔𑀺𑀢𑀢𑀮𑀁 𑀢𑁂𑀦𑀼𑀧𑀲𑀗𑁆𑀓𑀫𑀺, 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀓𑁄𑀝𑀺𑀲𑀢𑀸𑀦𑀁 𑀅𑀭𑀳𑀦𑁆𑀢𑀸𑀦𑀁 𑀫𑀚𑁆𑀛𑁂 𑀦𑀸𑀕𑀲𑁂𑀦𑀁 𑀤𑀸𑀭𑀓𑀁 𑀧𑀩𑁆𑀩𑀸𑀚𑁂𑀲𑀺𑁇 𑀧𑀩𑁆𑀩𑀚𑀺𑀢𑁄 𑀘 𑀧𑀦𑀸𑀬𑀲𑁆𑀫𑀸 𑀦𑀸𑀕𑀲𑁂𑀦𑁄 𑀆𑀬𑀲𑁆𑀫𑀦𑁆𑀢𑀁 𑀭𑁄𑀳𑀡𑀁 𑀏𑀢𑀤𑀯𑁄𑀘—  “𑀕𑀳𑀺𑀢𑁄 𑀫𑁂, 𑀪𑀦𑁆𑀢𑁂, 𑀢𑀯 𑀯𑁂𑀲𑁄, 𑀤𑁂𑀣 𑀫𑁂 𑀤𑀸𑀦𑀺 𑀫𑀦𑁆𑀢𑀦𑁆”𑀢𑀺𑁇 𑀅𑀣 𑀔𑁄 𑀆𑀬𑀲𑁆𑀫𑀸 𑀭𑁄𑀳𑀡𑁄 “𑀓𑀺𑀫𑁆𑀳𑀺 𑀦𑀼 𑀔𑁄𑀳𑀁 𑀦𑀸𑀕𑀲𑁂𑀦𑀁 𑀯𑀺𑀦𑁂𑀬𑁆𑀬𑀁 𑀧𑀞𑀫𑀁 𑀯𑀺𑀦𑀬𑁂 𑀯𑀸 𑀲𑀼𑀢𑁆𑀢𑀦𑁆𑀢𑁂 𑀯𑀸 𑀅𑀪𑀺𑀥𑀫𑁆𑀫𑁂 𑀯𑀸”𑀢𑀺—  𑀘𑀺𑀦𑁆𑀢𑁂𑀢𑁆𑀯𑀸 “𑀧𑀡𑁆𑀟𑀺𑀢𑁄 𑀔𑁄 𑀅𑀬𑀁 𑀦𑀸𑀕𑀲𑁂𑀦𑁄, 𑀲𑀓𑁆𑀓𑁄𑀢𑀺 𑀲𑀼𑀔𑁂𑀦𑁂𑀯 𑀅𑀪𑀺𑀥𑀫𑁆𑀫𑀁 𑀧𑀭𑀺𑀬𑀸𑀧𑀼𑀡𑀺𑀢𑀼𑀦𑁆”𑀢𑀺 𑀧𑀞𑀫𑀁 𑀅𑀪𑀺𑀥𑀫𑁆𑀫𑁂 𑀯𑀺𑀦𑁂𑀲𑀺𑁇

46\. 𑀆𑀬𑀲𑁆𑀫𑀸 𑀘 𑀦𑀸𑀕𑀲𑁂𑀦𑁄 “𑀓𑀼𑀲𑀮𑀸 𑀥𑀫𑁆𑀫𑀸, 𑀅𑀓𑀼𑀲𑀮𑀸 𑀥𑀫𑁆𑀫𑀸, 𑀅𑀩𑁆𑀬𑀸𑀓𑀢𑀸 𑀥𑀫𑁆𑀫𑀸”𑀢𑀺 𑀢𑀺𑀓𑀤𑀼𑀓𑀧𑀝𑀺𑀫𑀡𑁆𑀟𑀺𑀢𑀁 𑀥𑀫𑁆𑀫𑀲𑀗𑁆𑀕𑀡𑀻𑀧𑀓𑀭𑀡𑀁, 𑀔𑀦𑁆𑀥𑀯𑀺𑀪𑀗𑁆𑀕𑀸𑀤𑀺𑀅𑀝𑁆𑀞𑀸𑀭𑀲 𑀯𑀺𑀪𑀗𑁆𑀕𑀧𑀝𑀺𑀫𑀡𑁆𑀟𑀺𑀢𑀁 𑀯𑀺𑀪𑀗𑁆𑀕𑀧𑁆𑀧𑀓𑀭𑀡𑀁, “𑀲𑀗𑁆𑀕𑀳𑁄 𑀅𑀲𑀗𑁆𑀕𑀳𑁄”𑀢𑀺 𑀆𑀤𑀺𑀦𑀸 𑀘𑀼𑀤𑁆𑀤𑀲𑀯𑀺𑀥𑁂𑀦 𑀯𑀺𑀪𑀢𑁆𑀢𑀁 𑀥𑀸𑀢𑀼𑀓𑀣𑀸𑀧𑀓𑀭𑀡𑀁, “𑀔𑀦𑁆𑀥𑀧𑀜𑁆𑀜𑀢𑁆𑀢𑀺 𑀆𑀬𑀢𑀦𑀧𑀜𑁆𑀜𑀢𑁆𑀢𑀻”𑀢𑀺 𑀆𑀤𑀺𑀦𑀸 𑀙𑀩𑁆𑀩𑀺𑀥𑁂𑀦 𑀯𑀺𑀪𑀢𑁆𑀢𑀁 𑀧𑀼𑀕𑁆𑀕𑀮𑀧𑀜𑁆𑀜𑀢𑁆𑀢𑀺𑀧𑁆𑀧𑀓𑀭𑀡𑀁, 𑀲𑀓𑀯𑀸𑀤𑁂 𑀧𑀜𑁆𑀘𑀲𑀼𑀢𑁆𑀢𑀲𑀢𑀸𑀦𑀺 𑀧𑀭𑀯𑀸𑀤𑁂 𑀧𑀜𑁆𑀘𑀲𑀼𑀢𑁆𑀢𑀲𑀢𑀸𑀦𑀻𑀢𑀺 𑀲𑀼𑀢𑁆𑀢𑀲𑀳𑀲𑁆𑀲𑀁 𑀲𑀫𑁄𑀥𑀸𑀦𑁂𑀢𑁆𑀯𑀸 𑀯𑀺𑀪𑀢𑁆𑀢𑀁 𑀓𑀣𑀸𑀯𑀢𑁆𑀣𑀼𑀧𑁆𑀧𑀓𑀭𑀡𑀁, “𑀫𑀽𑀮𑀬𑀫𑀓𑀁 𑀔𑀦𑁆𑀥𑀬𑀫𑀓𑀦𑁆”𑀢𑀺 𑀆𑀤𑀺𑀦𑀸 𑀤𑀲𑀯𑀺𑀥𑁂𑀦 𑀯𑀺𑀪𑀢𑁆𑀢𑀁 𑀬𑀫𑀓𑀧𑁆𑀧𑀓𑀭𑀡𑀁, “𑀳𑁂𑀢𑀼𑀧𑀘𑁆𑀘𑀬𑁄 𑀆𑀭𑀫𑁆𑀫𑀡𑀧𑀘𑁆𑀘𑀬𑁄”𑀢𑀺 𑀆𑀤𑀺𑀦𑀸 𑀘𑀢𑀼𑀯𑀻𑀲𑀢𑀺𑀯𑀺𑀥𑁂𑀦 𑀯𑀺𑀪𑀢𑁆𑀢𑀁 𑀧𑀝𑁆𑀞𑀸𑀦𑀧𑁆𑀧𑀓𑀭𑀡𑀦𑁆𑀢𑀺 𑀲𑀩𑁆𑀩𑀁 𑀢𑀁 𑀅𑀪𑀺𑀥𑀫𑁆𑀫𑀧𑀺𑀝𑀓𑀁 𑀏𑀓𑁂𑀦𑁂𑀯 𑀲𑀚𑁆𑀛𑀸𑀬𑁂𑀦 𑀧𑀕𑀼𑀡𑀁 𑀓𑀢𑁆𑀯𑀸 “𑀢𑀺𑀝𑁆𑀞𑀣, 𑀪𑀦𑁆𑀢𑁂, 𑀦 𑀧𑀼𑀦 𑀑𑀲𑀸𑀭𑁂𑀣, 𑀏𑀢𑁆𑀢𑀓𑁂𑀦𑁂𑀯𑀸𑀳𑀁 𑀲𑀚𑁆𑀛𑀸𑀬𑀺𑀲𑁆𑀲𑀸𑀫𑀻”𑀢𑀺—  𑀆𑀳𑁇

(14.)

47\. 𑀅𑀣 𑀔𑁄 𑀆𑀬𑀲𑁆𑀫𑀸 𑀦𑀸𑀕𑀲𑁂𑀦𑁄 𑀬𑁂𑀦 𑀓𑁄𑀝𑀺𑀲𑀢𑀸 𑀅𑀭𑀳𑀦𑁆𑀢𑁄 𑀢𑁂𑀦𑀼𑀧𑀲𑀗𑁆𑀓𑀫𑀺, 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀓𑁄𑀝𑀺𑀲𑀢𑁂 𑀅𑀭𑀳𑀦𑁆𑀢𑁂 𑀏𑀢𑀤𑀯𑁄𑀘—  “𑀅𑀳𑀁 𑀔𑁄, 𑀪𑀦𑁆𑀢𑁂, ‘𑀓𑀼𑀲𑀮𑀸 𑀥𑀫𑁆𑀫𑀸, 𑀅𑀓𑀼𑀲𑀮𑀸 𑀥𑀫𑁆𑀫𑀸, 𑀅𑀩𑁆𑀬𑀸𑀓𑀢𑀸 𑀥𑀫𑁆𑀫𑀸’𑀢𑀺 𑀇𑀫𑁂𑀲𑀼 𑀢𑀻𑀲𑀼 𑀧𑀤𑁂𑀲𑀼 𑀧𑀓𑁆𑀔𑀺𑀧𑀺𑀢𑁆𑀯𑀸 𑀲𑀩𑁆𑀩𑀁 𑀢𑀁 𑀅𑀪𑀺𑀥𑀫𑁆𑀫𑀧𑀺𑀝𑀓𑀁 𑀯𑀺𑀢𑁆𑀣𑀸𑀭𑁂𑀦 𑀑𑀲𑀸𑀭𑁂𑀲𑁆𑀲𑀸𑀫𑀻”𑀢𑀺𑁇 “𑀲𑀸𑀥𑀼, 𑀦𑀸𑀕𑀲𑁂𑀦, 𑀑𑀲𑀸𑀭𑁂𑀳𑀻”𑀢𑀺𑁇

48\. 𑀅𑀣 𑀔𑁄 𑀆𑀬𑀲𑁆𑀫𑀸 𑀦𑀸𑀕𑀲𑁂𑀦𑁄 𑀲𑀢𑁆𑀢 𑀫𑀸𑀲𑀸𑀦𑀺 𑀲𑀢𑁆𑀢 𑀧𑀓𑀭𑀡𑀸𑀦𑀺 𑀯𑀺𑀢𑁆𑀣𑀸𑀭𑁂𑀦 𑀑𑀲𑀸𑀭𑁂𑀲𑀺, 𑀧𑀣𑀯𑀻 𑀉𑀦𑁆𑀦𑀤𑀺, 𑀤𑁂𑀯𑀢𑀸 𑀲𑀸𑀥𑀼𑀓𑀸𑀭𑀫𑀤𑀁𑀲𑀼, 𑀩𑁆𑀭𑀳𑁆𑀫𑀸𑀦𑁄 𑀅𑀧𑁆𑀨𑁄𑀝𑁂𑀲𑀼𑀁, 𑀤𑀺𑀩𑁆𑀩𑀸𑀦𑀺 𑀘𑀦𑁆𑀤𑀦𑀘𑀼𑀡𑁆𑀡𑀸𑀦𑀺 𑀤𑀺𑀩𑁆𑀩𑀸𑀦𑀺 𑀘 𑀫𑀦𑁆𑀤𑀸𑀭𑀯𑀧𑀼𑀧𑁆𑀨𑀸𑀦𑀺 𑀅𑀪𑀺𑀧𑁆𑀧𑀯𑀲𑁆𑀲𑀺𑀁𑀲𑀼𑁇

(15.)

49\. 𑀅𑀣 𑀔𑁄 𑀓𑁄𑀝𑀺𑀲𑀢𑀸 𑀅𑀭𑀳𑀦𑁆𑀢𑁄 𑀆𑀬𑀲𑁆𑀫𑀦𑁆𑀢𑀁 𑀦𑀸𑀕𑀲𑁂𑀦𑀁 𑀧𑀭𑀺𑀧𑀼𑀡𑁆𑀡𑀯𑀻𑀲𑀢𑀺𑀯𑀲𑁆𑀲𑀁 𑀭𑀓𑁆𑀔𑀺𑀢𑀢𑀮𑁂 𑀉𑀧𑀲𑀫𑁆𑀧𑀸𑀤𑁂𑀲𑀼𑀁𑁇 𑀉𑀧𑀲𑀫𑁆𑀧𑀦𑁆𑀦𑁄 𑀘 𑀧𑀦𑀸𑀬𑀲𑁆𑀫𑀸 𑀦𑀸𑀕𑀲𑁂𑀦𑁄 𑀢𑀲𑁆𑀲𑀸 𑀭𑀢𑁆𑀢𑀺𑀬𑀸 𑀅𑀘𑁆𑀘𑀬𑁂𑀦 𑀧𑀼𑀩𑁆𑀩𑀡𑁆𑀳𑀲𑀫𑀬𑀁 𑀦𑀺𑀯𑀸𑀲𑁂𑀢𑁆𑀯𑀸 𑀧𑀢𑁆𑀢𑀘𑀻𑀯𑀭𑀫𑀸𑀤𑀸𑀬 𑀉𑀧𑀚𑁆𑀛𑀸𑀬𑁂𑀦 𑀲𑀤𑁆𑀥𑀺𑀁 𑀕𑀸𑀫𑀁 𑀧𑀺𑀡𑁆𑀟𑀸𑀬 𑀧𑀯𑀺𑀲𑀦𑁆𑀢𑁄 𑀏𑀯𑀭𑀽𑀧𑀁 𑀧𑀭𑀺𑀯𑀺𑀢𑀓𑁆𑀓𑀁 𑀉𑀧𑁆𑀧𑀸𑀤𑁂𑀲𑀺 “𑀢𑀼𑀘𑁆𑀙𑁄 𑀯𑀢 𑀫𑁂 𑀉𑀧𑀚𑁆𑀛𑀸𑀬𑁄, 𑀩𑀸𑀮𑁄 𑀯𑀢 𑀫𑁂 𑀉𑀧𑀚𑁆𑀛𑀸𑀬𑁄, 𑀞𑀧𑁂𑀢𑁆𑀯𑀸 𑀅𑀯𑀲𑁂𑀲𑀁 𑀩𑀼𑀤𑁆𑀥𑀯𑀘𑀦𑀁 𑀧𑀞𑀫𑀁 𑀫𑀁 𑀅𑀪𑀺𑀥𑀫𑁆𑀫𑁂 𑀯𑀺𑀦𑁂𑀲𑀻”𑀢𑀺𑁇

50\. 𑀅𑀣 𑀔𑁄 𑀆𑀬𑀲𑁆𑀫𑀸 𑀭𑁄𑀳𑀡𑁄 𑀆𑀬𑀲𑁆𑀫𑀢𑁄 𑀦𑀸𑀕𑀲𑁂𑀦𑀲𑁆𑀲 𑀘𑁂𑀢𑀲𑀸 𑀘𑁂𑀢𑁄𑀧𑀭𑀺𑀯𑀺𑀢𑀓𑁆𑀓𑀫𑀜𑁆𑀜𑀸𑀬 𑀆𑀬𑀲𑁆𑀫𑀦𑁆𑀢𑀁 𑀦𑀸𑀕𑀲𑁂𑀦𑀁 𑀏𑀢𑀤𑀯𑁄𑀘—  “𑀅𑀦𑀦𑀼𑀘𑁆𑀙𑀯𑀺𑀓𑀁 𑀔𑁄 𑀦𑀸𑀕𑀲𑁂𑀦 𑀧𑀭𑀺𑀯𑀺𑀢𑀓𑁆𑀓𑀁 𑀯𑀺𑀢𑀓𑁆𑀓𑁂𑀲𑀺, 𑀦 𑀔𑁄 𑀧𑀦𑁂𑀢𑀁 𑀦𑀸𑀕𑀲𑁂𑀦 𑀢𑀯𑀸𑀦𑀼𑀘𑁆𑀙𑀯𑀺𑀓𑀦𑁆”𑀢𑀺𑁇

51\. 𑀅𑀣 𑀔𑁄 𑀆𑀬𑀲𑁆𑀫𑀢𑁄 𑀦𑀸𑀕𑀲𑁂𑀦𑀲𑁆𑀲 𑀏𑀢𑀤𑀳𑁄𑀲𑀺—  “𑀅𑀘𑁆𑀙𑀭𑀺𑀬𑀁 𑀯𑀢 𑀪𑁄, 𑀅𑀩𑁆𑀪𑀼𑀢𑀁 𑀯𑀢 𑀪𑁄, 𑀬𑀢𑁆𑀭 𑀳𑀺 𑀦𑀸𑀫 𑀫𑁂 𑀉𑀧𑀚𑁆𑀛𑀸𑀬𑁄 𑀘𑁂𑀢𑀲𑀸 𑀘𑁂𑀢𑁄𑀧𑀭𑀺𑀯𑀺𑀢𑀓𑁆𑀓𑀁 𑀚𑀸𑀦𑀺𑀲𑁆𑀲𑀢𑀺, 𑀧𑀡𑁆𑀟𑀺𑀢𑁄 𑀯𑀢 𑀫𑁂 𑀉𑀧𑀚𑁆𑀛𑀸𑀬𑁄, 𑀬𑀦𑁆𑀦𑀽𑀦𑀸𑀳𑀁 𑀉𑀧𑀚𑁆𑀛𑀸𑀬𑀁 𑀔𑀫𑀸𑀧𑁂𑀬𑁆𑀬𑀦𑁆”𑀢𑀺𑁇 𑀅𑀣 𑀔𑁄 𑀆𑀬𑀲𑁆𑀫𑀸 𑀦𑀸𑀕𑀲𑁂𑀦𑁄 𑀆𑀬𑀲𑁆𑀫𑀦𑁆𑀢𑀁 𑀭𑁄𑀳𑀡𑀁 𑀏𑀢𑀤𑀯𑁄𑀘—  “𑀔𑀫𑀣 𑀫𑁂, 𑀪𑀦𑁆𑀢𑁂, 𑀦 𑀧𑀼𑀦 𑀏𑀯𑀭𑀽𑀧𑀁 𑀯𑀺𑀢𑀓𑁆𑀓𑁂𑀲𑁆𑀲𑀸𑀫𑀻”𑀢𑀺𑁇

52\. 𑀅𑀣 𑀔𑁄 𑀆𑀬𑀲𑁆𑀫𑀸 𑀭𑁄𑀳𑀡𑁄 𑀆𑀬𑀲𑁆𑀫𑀦𑁆𑀢𑀁 𑀦𑀸𑀕𑀲𑁂𑀦𑀁 𑀏𑀢𑀤𑀯𑁄𑀘 “𑀦 𑀔𑁄 𑀢𑁆𑀬𑀸𑀳𑀁 𑀦𑀸𑀕𑀲𑁂𑀦 𑀏𑀢𑁆𑀢𑀸𑀯𑀢𑀸 𑀔𑀫𑀸𑀫𑀺, 𑀅𑀢𑁆𑀣𑀺 𑀔𑁄 𑀦𑀸𑀕𑀲𑁂𑀦 𑀲𑀸𑀕𑀮𑀁 𑀦𑀸𑀫 𑀦𑀕𑀭𑀁, 𑀢𑀢𑁆𑀣 𑀫𑀺𑀮𑀺𑀦𑁆𑀤𑁄 𑀦𑀸𑀫 𑀭𑀸𑀚𑀸 𑀭𑀚𑁆𑀚𑀁 𑀓𑀸𑀭𑁂𑀢𑀺, 𑀲𑁄 𑀤𑀺𑀝𑁆𑀞𑀺𑀯𑀸𑀤𑁂𑀦 𑀧𑀜𑁆𑀳𑀁 𑀧𑀼𑀘𑁆𑀙𑀺𑀢𑁆𑀯𑀸 𑀪𑀺𑀓𑁆𑀔𑀼𑀲𑀁𑀖𑀁 𑀯𑀺𑀳𑁂𑀞𑁂𑀢𑀺, 𑀲𑀘𑁂 𑀢𑁆𑀯𑀁 𑀢𑀢𑁆𑀣 𑀕𑀦𑁆𑀢𑁆𑀯𑀸 𑀢𑀁 𑀭𑀸𑀚𑀸𑀦𑀁 𑀤𑀫𑁂𑀢𑁆𑀯𑀸 𑀩𑀼𑀤𑁆𑀥𑀲𑀸𑀲𑀦𑁂 𑀧𑀲𑀸𑀤𑁂𑀲𑁆𑀲𑀲𑀺, 𑀏𑀯𑀸𑀳𑀁 𑀢𑀁 𑀔𑀫𑀺𑀲𑁆𑀲𑀸𑀫𑀻”𑀢𑀺𑁇

53\. “𑀢𑀺𑀝𑁆𑀞𑀢𑀼, 𑀪𑀦𑁆𑀢𑁂, 𑀏𑀓𑁄 𑀫𑀺𑀮𑀺𑀦𑁆𑀤𑁄 𑀭𑀸𑀚𑀸; 𑀲𑀘𑁂, 𑀪𑀦𑁆𑀢𑁂, 𑀲𑀓𑀮𑀚𑀫𑁆𑀩𑀼𑀤𑀻𑀧𑁂 𑀲𑀩𑁆𑀩𑁂 𑀭𑀸𑀚𑀸𑀦𑁄 𑀆𑀕𑀦𑁆𑀢𑁆𑀯𑀸 𑀫𑀁 𑀧𑀜𑁆𑀳𑀁 𑀧𑀼𑀘𑁆𑀙𑁂𑀬𑁆𑀬𑀼𑀁, 𑀲𑀩𑁆𑀩𑀁 𑀢𑀁 𑀯𑀺𑀲𑀚𑁆𑀚𑁂𑀢𑁆𑀯𑀸 𑀲𑀫𑁆𑀧𑀤𑀸𑀮𑁂𑀲𑁆𑀲𑀸𑀫𑀺, ‘𑀔𑀫𑀣 𑀫𑁂, 𑀪𑀦𑁆𑀢𑁂’𑀢𑀺 𑀯𑀢𑁆𑀯𑀸, ‘𑀦 𑀔𑀫𑀸𑀫𑀻’𑀢𑀺 𑀯𑀼𑀢𑁆𑀢𑁂 𑀢𑁂𑀦 𑀳𑀺, 𑀪𑀦𑁆𑀢𑁂, 𑀇𑀫𑀁 𑀢𑁂𑀫𑀸𑀲𑀁 𑀓𑀲𑁆𑀲 𑀲𑀦𑁆𑀢𑀺𑀓𑁂 𑀯𑀲𑀺𑀲𑁆𑀲𑀸𑀫𑀻”𑀢𑀺—  𑀆𑀳𑁇 “𑀅𑀬𑀁 𑀔𑁄, 𑀦𑀸𑀕𑀲𑁂𑀦, 𑀆𑀬𑀲𑁆𑀫𑀸 𑀅𑀲𑁆𑀲𑀕𑀼𑀢𑁆𑀢𑁄 𑀯𑀢𑁆𑀢𑀦𑀺𑀬𑁂 𑀲𑁂𑀦𑀸𑀲𑀦𑁂 𑀯𑀺𑀳𑀭𑀢𑀺, 𑀕𑀘𑁆𑀙 𑀢𑁆𑀯𑀁, 𑀦𑀸𑀕𑀲𑁂𑀦, 𑀬𑁂𑀦𑀸𑀬𑀲𑁆𑀫𑀸 𑀅𑀲𑁆𑀲𑀕𑀼𑀢𑁆𑀢𑁄 𑀢𑁂𑀦𑀼𑀧𑀲𑀗𑁆𑀓𑀫, 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀫𑀫 𑀯𑀘𑀦𑁂𑀦 𑀆𑀬𑀲𑁆𑀫𑀢𑁄 𑀅𑀲𑁆𑀲𑀕𑀼𑀢𑁆𑀢𑀲𑁆𑀲 𑀧𑀸𑀤𑁂 𑀲𑀺𑀭𑀲𑀸 𑀯𑀦𑁆𑀤, 𑀏𑀯𑀜𑁆𑀘 𑀦𑀁 𑀯𑀤𑁂𑀳𑀺 ‘𑀉𑀧𑀚𑁆𑀛𑀸𑀬𑁄 𑀫𑁂, 𑀪𑀦𑁆𑀢𑁂, 𑀢𑀼𑀫𑁆𑀳𑀸𑀓𑀁 𑀧𑀸𑀤𑁂 𑀲𑀺𑀭𑀲𑀸 𑀯𑀦𑁆𑀤𑀢𑀺, 𑀅𑀧𑁆𑀧𑀸𑀩𑀸𑀥𑀁 𑀅𑀧𑁆𑀧𑀸𑀢𑀗𑁆𑀓𑀁 𑀮𑀳𑀼𑀝𑁆𑀞𑀸𑀦𑀁 𑀩𑀮𑀁 𑀨𑀸𑀲𑀼𑀯𑀺𑀳𑀸𑀭𑀁 𑀧𑀼𑀘𑁆𑀙𑀢𑀺, 𑀉𑀧𑀚𑁆𑀛𑀸𑀬𑁄 𑀫𑁂, 𑀪𑀦𑁆𑀢𑁂, 𑀇𑀫𑀁 𑀢𑁂𑀫𑀸𑀲𑀁 𑀢𑀼𑀫𑁆𑀳𑀸𑀓𑀁 𑀲𑀦𑁆𑀢𑀺𑀓𑁂 𑀯𑀲𑀺𑀢𑀼𑀁 𑀫𑀁 𑀧𑀳𑀺𑀡𑀻’𑀢𑀺, ‘𑀓𑁄𑀦𑀸𑀫𑁄 𑀢𑁂 𑀉𑀧𑀚𑁆𑀛𑀸𑀬𑁄’𑀢𑀺 𑀘 𑀯𑀼𑀢𑁆𑀢𑁂 ‘𑀭𑁄𑀳𑀡𑀢𑁆𑀣𑁂𑀭𑁄 𑀦𑀸𑀫, 𑀪𑀦𑁆𑀢𑁂’𑀢𑀺 𑀯𑀤𑁂𑀬𑁆𑀬𑀸𑀲𑀺, ‘𑀅𑀳𑀁 𑀓𑁄𑀦𑀸𑀫𑁄’𑀢𑀺 𑀯𑀼𑀢𑁆𑀢𑁂 𑀏𑀯𑀁 𑀯𑀤𑁂𑀬𑁆𑀬𑀸𑀲𑀺 ‘𑀫𑀫 𑀉𑀧𑀚𑁆𑀛𑀸𑀬𑁄, 𑀪𑀦𑁆𑀢𑁂, 𑀢𑀼𑀫𑁆𑀳𑀸𑀓𑀁 𑀦𑀸𑀫𑀁 𑀚𑀸𑀦𑀸𑀢𑀻’”𑀢𑀺𑁇 “𑀏𑀯𑀁, 𑀪𑀦𑁆𑀢𑁂”𑀢𑀺 𑀔𑁄 𑀆𑀬𑀲𑁆𑀫𑀸 𑀦𑀸𑀕𑀲𑁂𑀦𑁄 𑀆𑀬𑀲𑁆𑀫𑀦𑁆𑀢𑀁 𑀭𑁄𑀳𑀡𑀁 𑀅𑀪𑀺𑀯𑀸𑀤𑁂𑀢𑁆𑀯𑀸 𑀧𑀤𑀓𑁆𑀔𑀺𑀡𑀁 𑀓𑀢𑁆𑀯𑀸 𑀧𑀢𑁆𑀢𑀘𑀻𑀯𑀭𑀫𑀸𑀤𑀸𑀬 𑀅𑀦𑀼𑀧𑀼𑀩𑁆𑀩𑁂𑀦 𑀘𑀸𑀭𑀺𑀓𑀁 𑀘𑀭𑀫𑀸𑀦𑁄 𑀬𑁂𑀦 𑀯𑀢𑁆𑀢𑀦𑀺𑀬𑀁 𑀲𑁂𑀦𑀸𑀲𑀦𑀁, 𑀬𑁂𑀦𑀸𑀬𑀲𑁆𑀫𑀸 𑀅𑀲𑁆𑀲𑀕𑀼𑀢𑁆𑀢𑁄 𑀢𑁂𑀦𑀼𑀧𑀲𑀗𑁆𑀓𑀫𑀺, 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀆𑀬𑀲𑁆𑀫𑀦𑁆𑀢𑀁 𑀅𑀲𑁆𑀲𑀕𑀼𑀢𑁆𑀢𑀁 𑀅𑀪𑀺𑀯𑀸𑀤𑁂𑀢𑁆𑀯𑀸 𑀏𑀓𑀫𑀦𑁆𑀢𑀁 𑀅𑀝𑁆𑀞𑀸𑀲𑀺, 𑀏𑀓𑀫𑀦𑁆𑀢𑀁 𑀞𑀺𑀢𑁄 𑀔𑁄 𑀆𑀬𑀲𑁆𑀫𑀸 𑀦𑀸𑀕𑀲𑁂𑀦𑁄 𑀆𑀬𑀲𑁆𑀫𑀦𑁆𑀢𑀁 𑀅𑀲𑁆𑀲𑀕𑀼𑀢𑁆𑀢𑀁 𑀏𑀢𑀤𑀯𑁄𑀘—  “𑀉𑀧𑀚𑁆𑀛𑀸𑀬𑁄 𑀫𑁂, 𑀪𑀦𑁆𑀢𑁂, 𑀢𑀼𑀫𑁆𑀳𑀸𑀓𑀁 𑀧𑀸𑀤𑁂 𑀲𑀺𑀭𑀲𑀸 𑀯𑀦𑁆𑀤𑀢𑀺, 𑀏𑀯𑀜𑁆𑀘 𑀯𑀤𑁂𑀢𑀺 𑀅𑀧𑁆𑀧𑀸𑀩𑀸𑀥𑀁 𑀅𑀧𑁆𑀧𑀸𑀢𑀗𑁆𑀓𑀁 𑀮𑀳𑀼𑀝𑁆𑀞𑀸𑀦𑀁 𑀩𑀮𑀁 𑀨𑀸𑀲𑀼𑀯𑀺𑀳𑀸𑀭𑀁 𑀧𑀼𑀘𑁆𑀙𑀢𑀺, 𑀉𑀧𑀚𑁆𑀛𑀸𑀬𑁄 𑀫𑁂, 𑀪𑀦𑁆𑀢𑁂, 𑀇𑀫𑀁 𑀢𑁂𑀫𑀸𑀲𑀁 𑀢𑀼𑀫𑁆𑀳𑀸𑀓𑀁 𑀲𑀦𑁆𑀢𑀺𑀓𑁂 𑀯𑀲𑀺𑀢𑀼𑀁 𑀫𑀁 𑀧𑀳𑀺𑀡𑀻”𑀢𑀺𑁇

54\. 𑀅𑀣 𑀔𑁄 𑀆𑀬𑀲𑁆𑀫𑀸 𑀅𑀲𑁆𑀲𑀕𑀼𑀢𑁆𑀢𑁄 𑀆𑀬𑀲𑁆𑀫𑀦𑁆𑀢𑀁 𑀦𑀸𑀕𑀲𑁂𑀦𑀁 𑀏𑀢𑀤𑀯𑁄𑀘—  “𑀢𑁆𑀯𑀁 𑀓𑀺𑀁𑀦𑀸𑀫𑁄𑀲𑀻”𑀢𑀺𑁇 “𑀅𑀳𑀁, 𑀪𑀦𑁆𑀢𑁂, 𑀦𑀸𑀕𑀲𑁂𑀦𑁄 𑀦𑀸𑀫𑀸”𑀢𑀺𑁇 “𑀓𑁄𑀦𑀸𑀫𑁄 𑀢𑁂 𑀉𑀧𑀚𑁆𑀛𑀸𑀬𑁄”𑀢𑀺? “𑀉𑀧𑀚𑁆𑀛𑀸𑀬𑁄 𑀫𑁂, 𑀪𑀦𑁆𑀢𑁂, 𑀭𑁄𑀳𑀡𑁄 𑀦𑀸𑀫𑀸”𑀢𑀺𑁇 “𑀅𑀳𑀁 𑀓𑁄𑀦𑀸𑀫𑁄”𑀢𑀺𑁇 “𑀉𑀧𑀚𑁆𑀛𑀸𑀬𑁄 𑀫𑁂, 𑀪𑀦𑁆𑀢𑁂, 𑀢𑀼𑀫𑁆𑀳𑀸𑀓𑀁 𑀦𑀸𑀫𑀁 𑀚𑀸𑀦𑀸𑀢𑀻”𑀢𑀺𑁇

55\. “𑀲𑀸𑀥𑀼, 𑀦𑀸𑀕𑀲𑁂𑀦, 𑀧𑀢𑁆𑀢𑀘𑀻𑀯𑀭𑀁 𑀧𑀝𑀺𑀲𑀸𑀫𑁂𑀳𑀻”𑀢𑀺𑁇 “𑀲𑀸𑀥𑀼, 𑀪𑀦𑁆𑀢𑁂”𑀢𑀺 𑀧𑀢𑁆𑀢𑀘𑀻𑀯𑀭𑀁 𑀧𑀝𑀺𑀲𑀸𑀫𑁂𑀢𑁆𑀯𑀸 𑀧𑀼𑀦𑀤𑀺𑀯𑀲𑁂 𑀧𑀭𑀺𑀯𑁂𑀡𑀁 𑀲𑀫𑁆𑀫𑀚𑁆𑀚𑀺𑀢𑁆𑀯𑀸 𑀫𑀼𑀔𑁄𑀤𑀓𑀁 𑀤𑀦𑁆𑀢𑀧𑁄𑀡𑀁 𑀉𑀧𑀝𑁆𑀞𑀧𑁂𑀲𑀺𑁇 𑀣𑁂𑀭𑁄 𑀲𑀫𑁆𑀫𑀚𑁆𑀚𑀺𑀢𑀝𑁆𑀞𑀸𑀦𑀁 𑀧𑀝𑀺𑀲𑀫𑁆𑀫𑀚𑁆𑀚𑀺, 𑀢𑀁 𑀉𑀤𑀓𑀁 𑀙𑀟𑁆𑀟𑁂𑀢𑁆𑀯𑀸 𑀅𑀜𑁆𑀜𑀁 𑀉𑀤𑀓𑀁 𑀆𑀳𑀭𑀺, 𑀢𑀜𑁆𑀘 𑀤𑀦𑁆𑀢𑀓𑀝𑁆𑀞𑀁 𑀅𑀧𑀦𑁂𑀢𑁆𑀯𑀸 𑀅𑀜𑁆𑀜𑀁 𑀤𑀦𑁆𑀢𑀓𑀝𑁆𑀞𑀁 𑀕𑀡𑁆𑀳𑀺, 𑀦 𑀆𑀮𑀸𑀧𑀲𑀮𑁆𑀮𑀸𑀧𑀁 𑀅𑀓𑀸𑀲𑀺, 𑀏𑀯𑀁 𑀲𑀢𑁆𑀢 𑀤𑀺𑀯𑀲𑀸𑀦𑀺 𑀓𑀢𑁆𑀯𑀸 𑀲𑀢𑁆𑀢𑀫𑁂 𑀤𑀺𑀯𑀲𑁂 𑀧𑀼𑀦 𑀧𑀼𑀘𑁆𑀙𑀺𑀢𑁆𑀯𑀸 𑀧𑀼𑀦 𑀢𑁂𑀦 𑀢𑀣𑁂𑀯 𑀯𑀼𑀢𑁆𑀢𑁂 𑀯𑀲𑁆𑀲𑀯𑀸𑀲𑀁 𑀅𑀦𑀼𑀚𑀸𑀦𑀺𑁇

(16.)

56\. 𑀢𑁂𑀦 𑀔𑁄 𑀧𑀦 𑀲𑀫𑀬𑁂𑀦 𑀏𑀓𑀸 𑀫𑀳𑀸𑀉𑀧𑀸𑀲𑀺𑀓𑀸 𑀆𑀬𑀲𑁆𑀫𑀦𑁆𑀢𑀁 𑀅𑀲𑁆𑀲𑀕𑀼𑀢𑁆𑀢𑀁 𑀢𑀺𑀁𑀲𑀫𑀢𑁆𑀢𑀸𑀦𑀺 𑀯𑀲𑁆𑀲𑀸𑀦𑀺 𑀉𑀧𑀝𑁆𑀞𑀸𑀲𑀺𑁇 𑀅𑀣 𑀔𑁄 𑀲𑀸 𑀫𑀳𑀸𑀉𑀧𑀸𑀲𑀺𑀓𑀸 𑀢𑁂𑀫𑀸𑀲𑀘𑁆𑀘𑀬𑁂𑀦 𑀬𑁂𑀦𑀸𑀬𑀲𑁆𑀫𑀸 𑀅𑀲𑁆𑀲𑀕𑀼𑀢𑁆𑀢𑁄 𑀢𑁂𑀦𑀼𑀧𑀲𑀗𑁆𑀓𑀫𑀺, 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀆𑀬𑀲𑁆𑀫𑀦𑁆𑀢𑀁 𑀅𑀲𑁆𑀲𑀕𑀼𑀢𑁆𑀢𑀁 𑀏𑀢𑀤𑀯𑁄𑀘—  “𑀅𑀢𑁆𑀣𑀺 𑀦𑀼 𑀔𑁄, 𑀢𑀸𑀢, 𑀢𑀼𑀫𑁆𑀳𑀸𑀓𑀁 𑀲𑀦𑁆𑀢𑀺𑀓𑁂 𑀅𑀜𑁆𑀜𑁄 𑀪𑀺𑀓𑁆𑀔𑀽”𑀢𑀺𑁇 “𑀅𑀢𑁆𑀣𑀺, 𑀫𑀳𑀸𑀉𑀧𑀸𑀲𑀺𑀓𑁂, 𑀅𑀫𑁆𑀳𑀸𑀓𑀁 𑀲𑀦𑁆𑀢𑀺𑀓𑁂 𑀦𑀸𑀕𑀲𑁂𑀦𑁄 𑀦𑀸𑀫 𑀪𑀺𑀓𑁆𑀔𑀽”𑀢𑀺𑁇 “𑀢𑁂𑀦 𑀳𑀺, 𑀢𑀸𑀢 𑀅𑀲𑁆𑀲𑀕𑀼𑀢𑁆𑀢, 𑀅𑀥𑀺𑀯𑀸𑀲𑁂𑀳𑀺 𑀦𑀸𑀕𑀲𑁂𑀦𑁂𑀦 𑀲𑀤𑁆𑀥𑀺𑀁 𑀲𑁆𑀯𑀸𑀢𑀦𑀸𑀬 𑀪𑀢𑁆𑀢𑀦𑁆”𑀢𑀺𑁇 𑀅𑀥𑀺𑀯𑀸𑀲𑁂𑀲𑀺 𑀔𑁄 𑀆𑀬𑀲𑁆𑀫𑀸 𑀅𑀲𑁆𑀲𑀕𑀼𑀢𑁆𑀢𑁄 𑀢𑀼𑀡𑁆𑀳𑀻𑀪𑀸𑀯𑁂𑀦𑁇

57\. 𑀅𑀣 𑀔𑁄 𑀆𑀬𑀲𑁆𑀫𑀸 𑀅𑀲𑁆𑀲𑀕𑀼𑀢𑁆𑀢𑁄 𑀢𑀲𑁆𑀲𑀸 𑀭𑀢𑁆𑀢𑀺𑀬𑀸 𑀅𑀘𑁆𑀘𑀬𑁂𑀦 𑀧𑀼𑀩𑁆𑀩𑀡𑁆𑀳𑀲𑀫𑀬𑀁 𑀦𑀺𑀯𑀸𑀲𑁂𑀢𑁆𑀯𑀸 𑀧𑀢𑁆𑀢𑀘𑀻𑀯𑀭𑀫𑀸𑀤𑀸𑀬 𑀆𑀬𑀲𑁆𑀫𑀢𑀸 𑀦𑀸𑀕𑀲𑁂𑀦𑁂𑀦 𑀲𑀤𑁆𑀥𑀺𑀁 𑀧𑀘𑁆𑀙𑀸𑀲𑀫𑀡𑁂𑀦 𑀬𑁂𑀦 𑀫𑀳𑀸𑀉𑀧𑀸𑀲𑀺𑀓𑀸𑀬 𑀦𑀺𑀯𑁂𑀲𑀦𑀁 𑀢𑁂𑀦𑀼𑀧𑀲𑀗𑁆𑀓𑀫𑀺, 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀧𑀜𑁆𑀜𑀢𑁆𑀢𑁂 𑀆𑀲𑀦𑁂 𑀦𑀺𑀲𑀻𑀤𑀺𑁇 𑀅𑀣 𑀔𑁄 𑀲𑀸 𑀫𑀳𑀸𑀉𑀧𑀸𑀲𑀺𑀓𑀸 𑀆𑀬𑀲𑁆𑀫𑀦𑁆𑀢𑀁 𑀅𑀲𑁆𑀲𑀕𑀼𑀢𑁆𑀢𑀁 𑀆𑀬𑀲𑁆𑀫𑀦𑁆𑀢𑀜𑁆𑀘 𑀦𑀸𑀕𑀲𑁂𑀦𑀁 𑀧𑀡𑀻𑀢𑁂𑀦 𑀔𑀸𑀤𑀦𑀻𑀬𑁂𑀦 𑀪𑁄𑀚𑀦𑀻𑀬𑁂𑀦 𑀲𑀳𑀢𑁆𑀣𑀸 𑀲𑀦𑁆𑀢𑀧𑁆𑀧𑁂𑀲𑀺 𑀲𑀫𑁆𑀧𑀯𑀸𑀭𑁂𑀲𑀺𑁇 𑀅𑀣 𑀔𑁄 𑀆𑀬𑀲𑁆𑀫𑀸 𑀅𑀲𑁆𑀲𑀕𑀼𑀢𑁆𑀢𑁄 𑀪𑀼𑀢𑁆𑀢𑀸𑀯𑀺𑀁 𑀑𑀦𑀻𑀢𑀧𑀢𑁆𑀢𑀧𑀸𑀡𑀺𑀁 𑀆𑀬𑀲𑁆𑀫𑀦𑁆𑀢𑀁 𑀦𑀸𑀕𑀲𑁂𑀦𑀁 𑀏𑀢𑀤𑀯𑁄𑀘—  “𑀢𑁆𑀯𑀁, 𑀦𑀸𑀕𑀲𑁂𑀦, 𑀫𑀳𑀸𑀉𑀧𑀸𑀲𑀺𑀓𑀸𑀬 𑀅𑀦𑀼𑀫𑁄𑀤𑀦𑀁 𑀓𑀭𑁄𑀳𑀻”𑀢𑀺 𑀇𑀤𑀁 𑀯𑀢𑁆𑀯𑀸 𑀉𑀝𑁆𑀞𑀸𑀬𑀸𑀲𑀦𑀸 𑀧𑀓𑁆𑀓𑀸𑀫𑀺𑁇

58\. 𑀅𑀣 𑀔𑁄 𑀲𑀸 𑀫𑀳𑀸𑀉𑀧𑀸𑀲𑀺𑀓𑀸 𑀆𑀬𑀲𑁆𑀫𑀦𑁆𑀢𑀁 𑀦𑀸𑀕𑀲𑁂𑀦𑀁 𑀏𑀢𑀤𑀯𑁄𑀘—  “𑀫𑀳𑀮𑁆𑀮𑀺𑀓𑀸 𑀔𑁄𑀳𑀁, 𑀢𑀸𑀢 𑀦𑀸𑀕𑀲𑁂𑀦, 𑀕𑀫𑁆𑀪𑀻𑀭𑀸𑀬 𑀥𑀫𑁆𑀫𑀓𑀣𑀸𑀬 𑀫𑀬𑁆𑀳𑀁 𑀅𑀦𑀼𑀫𑁄𑀤𑀦𑀁 𑀓𑀭𑁄𑀳𑀻”𑀢𑀺𑁇 𑀅𑀣 𑀔𑁄 𑀆𑀬𑀲𑁆𑀫𑀸 𑀦𑀸𑀕𑀲𑁂𑀦𑁄 𑀢𑀲𑁆𑀲𑀸 𑀫𑀳𑀸𑀉𑀧𑀸𑀲𑀺𑀓𑀸𑀬 𑀕𑀫𑁆𑀪𑀻𑀭𑀸𑀬 𑀥𑀫𑁆𑀫𑀓𑀣𑀸𑀬 𑀮𑁄𑀓𑀼𑀢𑁆𑀢𑀭𑀸𑀬 𑀲𑀼𑀜𑁆𑀜𑀢𑀧𑁆𑀧𑀝𑀺𑀲𑀁𑀬𑀼𑀢𑁆𑀢𑀸𑀬 𑀅𑀦𑀼𑀫𑁄𑀤𑀦𑀁 𑀅𑀓𑀸𑀲𑀺𑁇 𑀅𑀣 𑀔𑁄 𑀢𑀲𑁆𑀲𑀸 𑀫𑀳𑀸𑀉𑀧𑀸𑀲𑀺𑀓𑀸𑀬 𑀢𑀲𑁆𑀫𑀺𑀁𑀬𑁂𑀯 𑀆𑀲𑀦𑁂 𑀯𑀺𑀭𑀚𑀁 𑀯𑀻𑀢𑀫𑀮𑀁 𑀥𑀫𑁆𑀫𑀘𑀓𑁆𑀔𑀼𑀁 𑀉𑀤𑀧𑀸𑀤𑀺—  “𑀬𑀁 𑀓𑀺𑀜𑁆𑀘𑀺 𑀲𑀫𑀼𑀤𑀬𑀥𑀫𑁆𑀫𑀁 𑀲𑀩𑁆𑀩𑀁 𑀢𑀁 𑀦𑀺𑀭𑁄𑀥𑀥𑀫𑁆𑀫𑀦𑁆”𑀢𑀺𑁇 𑀆𑀬𑀲𑁆𑀫𑀸𑀧𑀺 𑀔𑁄 𑀦𑀸𑀕𑀲𑁂𑀦𑁄 𑀢𑀲𑁆𑀲𑀸 𑀫𑀳𑀸𑀉𑀧𑀸𑀲𑀺𑀓𑀸𑀬 𑀅𑀦𑀼𑀫𑁄𑀤𑀦𑀁 𑀓𑀢𑁆𑀯𑀸 𑀅𑀢𑁆𑀢𑀦𑀸 𑀤𑁂𑀲𑀺𑀢𑀁 𑀥𑀫𑁆𑀫𑀁 𑀧𑀘𑁆𑀘𑀯𑁂𑀓𑁆𑀔𑀦𑁆𑀢𑁄 𑀯𑀺𑀧𑀲𑁆𑀲𑀦𑀁 𑀧𑀝𑁆𑀞𑀧𑁂𑀢𑁆𑀯𑀸 𑀢𑀲𑁆𑀫𑀺𑀁𑀬𑁂𑀯 𑀆𑀲𑀦𑁂 𑀦𑀺𑀲𑀺𑀦𑁆𑀦𑁄 𑀲𑁄𑀢𑀸𑀧𑀢𑁆𑀢𑀺𑀨𑀮𑁂 𑀧𑀢𑀺𑀝𑁆𑀞𑀸𑀲𑀺𑁇

59\. 𑀅𑀣 𑀔𑁄 𑀆𑀬𑀲𑁆𑀫𑀸 𑀅𑀲𑁆𑀲𑀕𑀼𑀢𑁆𑀢𑁄 𑀫𑀡𑁆𑀟𑀮𑀫𑀸𑀍𑀏 𑀦𑀺𑀲𑀺𑀦𑁆𑀦𑁄 𑀤𑁆𑀯𑀺𑀦𑁆𑀦𑀫𑁆𑀧𑀺 𑀥𑀫𑁆𑀫𑀘𑀓𑁆𑀔𑀼𑀧𑀝𑀺𑀮𑀸𑀪𑀁 𑀜𑀢𑁆𑀯𑀸 𑀲𑀸𑀥𑀼𑀓𑀸𑀭𑀁 𑀧𑀯𑀢𑁆𑀢𑁂𑀲𑀺 “𑀲𑀸𑀥𑀼 𑀲𑀸𑀥𑀼, 𑀦𑀸𑀕𑀲𑁂𑀦, 𑀏𑀓𑁂𑀦 𑀓𑀡𑁆𑀟𑀧𑁆𑀧𑀳𑀸𑀭𑁂𑀦 𑀤𑁆𑀯𑁂 𑀫𑀳𑀸𑀓𑀸𑀬𑀸 𑀧𑀤𑀸𑀮𑀺𑀢𑀸”𑀢𑀺, 𑀅𑀦𑁂𑀓𑀸𑀦𑀺 𑀘 𑀤𑁂𑀯𑀢𑀸𑀲𑀳𑀲𑁆𑀲𑀸𑀦𑀺 𑀲𑀸𑀥𑀼𑀓𑀸𑀭𑀁 𑀧𑀯𑀢𑁆𑀢𑁂𑀲𑀼𑀁𑁇

(17.)

60\. 𑀅𑀣 𑀔𑁄 𑀆𑀬𑀲𑁆𑀫𑀸 𑀦𑀸𑀕𑀲𑁂𑀦𑁄 𑀉𑀝𑁆𑀞𑀸𑀬𑀸𑀲𑀦𑀸 𑀬𑁂𑀦𑀸𑀬𑀲𑁆𑀫𑀸 𑀅𑀲𑁆𑀲𑀕𑀼𑀢𑁆𑀢𑁄 𑀢𑁂𑀦𑀼𑀧𑀲𑀗𑁆𑀓𑀫𑀺, 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀆𑀬𑀲𑁆𑀫𑀦𑁆𑀢𑀁 𑀅𑀲𑁆𑀲𑀕𑀼𑀢𑁆𑀢𑀁 𑀅𑀪𑀺𑀯𑀸𑀤𑁂𑀢𑁆𑀯𑀸 𑀏𑀓𑀫𑀦𑁆𑀢𑀁 𑀦𑀺𑀲𑀻𑀤𑀺, 𑀏𑀓𑀫𑀦𑁆𑀢𑀁 𑀦𑀺𑀲𑀺𑀦𑁆𑀦𑀁 𑀔𑁄 𑀆𑀬𑀲𑁆𑀫𑀦𑁆𑀢𑀁 𑀦𑀸𑀕𑀲𑁂𑀦𑀁 𑀆𑀬𑀲𑁆𑀫𑀸 𑀅𑀲𑁆𑀲𑀕𑀼𑀢𑁆𑀢𑁄 𑀏𑀢𑀤𑀯𑁄𑀘—  “𑀕𑀘𑁆𑀙 𑀢𑁆𑀯𑀁, 𑀦𑀸𑀕𑀲𑁂𑀦, 𑀧𑀸𑀝𑀮𑀺𑀧𑀼𑀢𑁆𑀢𑀁, 𑀧𑀸𑀝𑀮𑀺𑀧𑀼𑀢𑁆𑀢𑀦𑀕𑀭𑁂 𑀅𑀲𑁄𑀓𑀸𑀭𑀸𑀫𑁂 𑀆𑀬𑀲𑁆𑀫𑀸 𑀥𑀫𑁆𑀫𑀭𑀓𑁆𑀔𑀺𑀢𑁄 𑀧𑀝𑀺𑀯𑀲𑀢𑀺, 𑀢𑀲𑁆𑀲 𑀲𑀦𑁆𑀢𑀺𑀓𑁂 𑀩𑀼𑀤𑁆𑀥𑀯𑀘𑀦𑀁 𑀧𑀭𑀺𑀬𑀸𑀧𑀼𑀡𑀸𑀳𑀻”𑀢𑀺𑁇 “𑀓𑀻𑀯 𑀤𑀽𑀭𑁄, 𑀪𑀦𑁆𑀢𑁂, 𑀇𑀢𑁄 𑀧𑀸𑀝𑀮𑀺𑀧𑀼𑀢𑁆𑀢𑀦𑀕𑀭𑀦𑁆”𑀢𑀺? “𑀬𑁄𑀚𑀦𑀲𑀢𑀸𑀦𑀺 𑀔𑁄, 𑀦𑀸𑀕𑀲𑁂𑀦𑀸”𑀢𑀺𑁇 “𑀤𑀽𑀭𑁄 𑀔𑁄, 𑀪𑀦𑁆𑀢𑁂, 𑀫𑀕𑁆𑀕𑁄𑁇 𑀅𑀦𑁆𑀢𑀭𑀸𑀫𑀕𑁆𑀕𑁂 𑀪𑀺𑀓𑁆𑀔𑀸 𑀤𑀼𑀮𑁆𑀮𑀪𑀸, 𑀓𑀣𑀸𑀳𑀁 𑀕𑀫𑀺𑀲𑁆𑀲𑀸𑀫𑀻”𑀢𑀺? “𑀕𑀘𑁆𑀙 𑀢𑁆𑀯𑀁, 𑀦𑀸𑀕𑀲𑁂𑀦, 𑀅𑀦𑁆𑀢𑀭𑀸𑀫𑀕𑁆𑀕𑁂 𑀧𑀺𑀡𑁆𑀟𑀧𑀸𑀢𑀁 𑀮𑀪𑀺𑀲𑁆𑀲𑀲𑀺 𑀲𑀸𑀮𑀻𑀦𑀁 𑀑𑀤𑀦𑀁 𑀯𑀺𑀕𑀢𑀓𑀸𑀍𑀅𑀓𑀁 𑀅𑀦𑁂𑀓𑀲𑀽𑀧𑀁 𑀅𑀦𑁂𑀓𑀩𑁆𑀬𑀜𑁆𑀚𑀦𑀦𑁆”𑀢𑀺𑁇 “𑀏𑀯𑀁, 𑀪𑀦𑁆𑀢𑁂”𑀢𑀺 𑀔𑁄 𑀆𑀬𑀲𑁆𑀫𑀸 𑀦𑀸𑀕𑀲𑁂𑀦𑁄 𑀆𑀬𑀲𑁆𑀫𑀦𑁆𑀢𑀁 𑀅𑀲𑁆𑀲𑀕𑀼𑀢𑁆𑀢𑀁 𑀅𑀪𑀺𑀯𑀸𑀤𑁂𑀢𑁆𑀯𑀸 𑀧𑀤𑀓𑁆𑀔𑀺𑀡𑀁 𑀓𑀢𑁆𑀯𑀸 𑀧𑀢𑁆𑀢𑀘𑀻𑀯𑀭𑀫𑀸𑀤𑀸𑀬 𑀬𑁂𑀦 𑀧𑀸𑀝𑀮𑀺𑀧𑀼𑀢𑁆𑀢𑀁 𑀢𑁂𑀦 𑀘𑀸𑀭𑀺𑀓𑀁 𑀧𑀓𑁆𑀓𑀸𑀫𑀺𑁇

(18.)

61\. 𑀢𑁂𑀦 𑀔𑁄 𑀧𑀦 𑀲𑀫𑀬𑁂𑀦 𑀧𑀸𑀝𑀮𑀺𑀧𑀼𑀢𑁆𑀢𑀓𑁄 𑀲𑁂𑀝𑁆𑀞𑀺 𑀧𑀜𑁆𑀘𑀳𑀺 𑀲𑀓𑀝𑀲𑀢𑁂𑀳𑀺 𑀧𑀸𑀝𑀮𑀺𑀧𑀼𑀢𑁆𑀢𑀕𑀸𑀫𑀺𑀫𑀕𑁆𑀕𑀁 𑀧𑀝𑀺𑀧𑀦𑁆𑀦𑁄 𑀳𑁄𑀢𑀺𑁇 𑀅𑀤𑁆𑀤𑀲𑀸 𑀔𑁄 𑀧𑀸𑀝𑀮𑀺𑀧𑀼𑀢𑁆𑀢𑀓𑁄 𑀲𑁂𑀝𑁆𑀞𑀺 𑀆𑀬𑀲𑁆𑀫𑀦𑁆𑀢𑀁 𑀦𑀸𑀕𑀲𑁂𑀦𑀁 𑀤𑀽𑀭𑀢𑁄𑀯 𑀆𑀕𑀘𑁆𑀙𑀦𑁆𑀢𑀁, 𑀤𑀺𑀲𑁆𑀯𑀸𑀦 𑀬𑁂𑀦𑀸𑀬𑀲𑁆𑀫𑀸 𑀦𑀸𑀕𑀲𑁂𑀦𑁄 𑀢𑁂𑀦𑀼𑀧𑀲𑀗𑁆𑀓𑀫𑀺, 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀆𑀬𑀲𑁆𑀫𑀦𑁆𑀢𑀁 𑀦𑀸𑀕𑀲𑁂𑀦𑀁 𑀅𑀪𑀺𑀯𑀸𑀤𑁂𑀢𑁆𑀯𑀸 “𑀓𑀼𑀳𑀺𑀁 𑀕𑀘𑁆𑀙𑀲𑀺, 𑀢𑀸𑀢𑀸”𑀢𑀺—  𑀆𑀳𑁇 “𑀧𑀸𑀝𑀮𑀺𑀧𑀼𑀢𑁆𑀢𑀁, 𑀕𑀳𑀧𑀢𑀻”𑀢𑀺𑁇 “𑀲𑀸𑀥𑀼, 𑀢𑀸𑀢, 𑀫𑀬𑀫𑁆𑀧𑀺 𑀧𑀸𑀝𑀮𑀺𑀧𑀼𑀢𑁆𑀢𑀁 𑀕𑀘𑁆𑀙𑀸𑀫𑁇 𑀅𑀫𑁆𑀳𑁂𑀳𑀺 𑀲𑀤𑁆𑀥𑀺𑀁 𑀲𑀼𑀔𑀁 𑀕𑀘𑁆𑀙𑀣𑀸”𑀢𑀺𑁇

62\. 𑀅𑀣 𑀔𑁄 𑀧𑀸𑀝𑀮𑀺𑀧𑀼𑀢𑁆𑀢𑀓𑁄 𑀲𑁂𑀝𑁆𑀞𑀺 𑀆𑀬𑀲𑁆𑀫𑀢𑁄 𑀦𑀸𑀕𑀲𑁂𑀦𑀲𑁆𑀲 𑀇𑀭𑀺𑀬𑀸𑀧𑀣𑁂 𑀧𑀲𑀻𑀤𑀺𑀢𑁆𑀯𑀸 𑀆𑀬𑀲𑁆𑀫𑀦𑁆𑀢𑀁 𑀦𑀸𑀕𑀲𑁂𑀦𑀁 𑀧𑀡𑀻𑀢𑁂𑀦 𑀔𑀸𑀤𑀦𑀻𑀬𑁂𑀦 𑀪𑁄𑀚𑀦𑀻𑀬𑁂𑀦 𑀲𑀳𑀢𑁆𑀣𑀸 𑀲𑀦𑁆𑀢𑀧𑁆𑀧𑁂𑀢𑁆𑀯𑀸 𑀲𑀫𑁆𑀧𑀯𑀸𑀭𑁂𑀢𑁆𑀯𑀸 𑀆𑀬𑀲𑁆𑀫𑀦𑁆𑀢𑀁 𑀦𑀸𑀕𑀲𑁂𑀦𑀁 𑀪𑀼𑀢𑁆𑀢𑀸𑀯𑀺𑀁 𑀑𑀦𑀻𑀢𑀧𑀢𑁆𑀢𑀧𑀸𑀡𑀺𑀁 𑀅𑀜𑁆𑀜𑀢𑀭𑀁 𑀦𑀻𑀘𑀁 𑀆𑀲𑀦𑀁 𑀕𑀳𑁂𑀢𑁆𑀯𑀸 𑀏𑀓𑀫𑀦𑁆𑀢𑀁 𑀦𑀺𑀲𑀻𑀤𑀺, 𑀏𑀓𑀫𑀦𑁆𑀢𑀁 𑀦𑀺𑀲𑀺𑀦𑁆𑀦𑁄 𑀔𑁄 𑀧𑀸𑀝𑀮𑀺𑀧𑀼𑀢𑁆𑀢𑀓𑁄 𑀲𑁂𑀝𑁆𑀞𑀺 𑀆𑀬𑀲𑁆𑀫𑀦𑁆𑀢𑀁 𑀦𑀸𑀕𑀲𑁂𑀦𑀁 𑀏𑀢𑀤𑀯𑁄𑀘—  “𑀓𑀺𑀦𑁆𑀦𑀸𑀫𑁄𑀲𑀺 𑀢𑁆𑀯𑀁, 𑀢𑀸𑀢𑀸”𑀢𑀺𑁇 “𑀅𑀳𑀁, 𑀕𑀳𑀧𑀢𑀺, 𑀦𑀸𑀕𑀲𑁂𑀦𑁄 𑀦𑀸𑀫𑀸”𑀢𑀺𑁇 “𑀚𑀸𑀦𑀸𑀲𑀺 𑀔𑁄 𑀢𑁆𑀯𑀁, 𑀢𑀸𑀢, 𑀩𑀼𑀤𑁆𑀥𑀯𑀘𑀦𑀁 𑀦𑀸𑀫𑀸”𑀢𑀺? “𑀚𑀸𑀦𑀸𑀫𑀺 𑀔𑁄𑀳𑀁, 𑀕𑀳𑀧𑀢𑀺, 𑀅𑀪𑀺𑀥𑀫𑁆𑀫𑀧𑀤𑀸𑀦𑀻”𑀢𑀺𑁇 “𑀮𑀸𑀪𑀸 𑀦𑁄, 𑀢𑀸𑀢, 𑀲𑀼𑀮𑀤𑁆𑀥𑀁 𑀦𑁄, 𑀢𑀸𑀢, 𑀅𑀳𑀫𑁆𑀧𑀺 𑀔𑁄, 𑀢𑀸𑀢, 𑀆𑀪𑀺𑀥𑀫𑁆𑀫𑀺𑀓𑁄, 𑀢𑁆𑀯𑀫𑁆𑀧𑀺 𑀆𑀪𑀺𑀥𑀫𑁆𑀫𑀺𑀓𑁄, 𑀪𑀡, 𑀢𑀸𑀢, 𑀅𑀪𑀺𑀥𑀫𑁆𑀫𑀧𑀤𑀸𑀦𑀻”𑀢𑀺𑁇 𑀅𑀣 𑀔𑁄 𑀆𑀬𑀲𑁆𑀫𑀸 𑀦𑀸𑀕𑀲𑁂𑀦𑁄 𑀧𑀸𑀝𑀮𑀺𑀧𑀼𑀢𑁆𑀢𑀓𑀲𑁆𑀲 𑀲𑁂𑀝𑁆𑀞𑀺𑀲𑁆𑀲 𑀅𑀪𑀺𑀥𑀫𑁆𑀫𑀁 𑀤𑁂𑀲𑁂𑀲𑀺, 𑀤𑁂𑀲𑁂𑀦𑁆𑀢𑁂𑀬𑁂𑀯 𑀧𑀸𑀝𑀮𑀺𑀧𑀼𑀢𑁆𑀢𑀓𑀲𑁆𑀲 𑀲𑁂𑀝𑁆𑀞𑀺𑀲𑁆𑀲 𑀯𑀺𑀭𑀚𑀁 𑀯𑀻𑀢𑀫𑀮𑀁 𑀥𑀫𑁆𑀫𑀘𑀓𑁆𑀔𑀼𑀁 𑀉𑀤𑀧𑀸𑀤𑀺—  “𑀬𑀁 𑀓𑀺𑀜𑁆𑀘𑀺 𑀲𑀫𑀼𑀤𑀬𑀥𑀫𑁆𑀫𑀁 𑀲𑀩𑁆𑀩𑀁 𑀢𑀁 𑀦𑀺𑀭𑁄𑀥𑀥𑀫𑁆𑀫𑀦𑁆”𑀢𑀺𑁇

63\. 𑀅𑀣 𑀔𑁄 𑀧𑀸𑀝𑀮𑀺𑀧𑀼𑀢𑁆𑀢𑀓𑁄 𑀲𑁂𑀝𑁆𑀞𑀺 𑀧𑀜𑁆𑀘𑀫𑀢𑁆𑀢𑀸𑀦𑀺 𑀲𑀓𑀝𑀲𑀢𑀸𑀦𑀺 𑀧𑀼𑀭𑀢𑁄 𑀉𑀬𑁆𑀬𑁄𑀚𑁂𑀢𑁆𑀯𑀸 𑀲𑀬𑀁 𑀧𑀘𑁆𑀙𑀢𑁄 𑀕𑀘𑁆𑀙𑀦𑁆𑀢𑁄 𑀧𑀸𑀝𑀮𑀺𑀧𑀼𑀢𑁆𑀢𑀲𑁆𑀲 𑀅𑀯𑀺𑀤𑀽𑀭𑁂 𑀤𑁆𑀯𑁂𑀥𑀸𑀧𑀣𑁂 𑀞𑀢𑁆𑀯𑀸 𑀆𑀬𑀲𑁆𑀫𑀦𑁆𑀢𑀁 𑀦𑀸𑀕𑀲𑁂𑀦𑀁 𑀏𑀢𑀤𑀯𑁄𑀘—  “𑀅𑀬𑀁 𑀔𑁄, 𑀢𑀸𑀢 𑀦𑀸𑀕𑀲𑁂𑀦, 𑀅𑀲𑁄𑀓𑀸𑀭𑀸𑀫𑀲𑁆𑀲 𑀫𑀕𑁆𑀕𑁄, 𑀇𑀤𑀁 𑀔𑁄, 𑀢𑀸𑀢, 𑀅𑀫𑁆𑀳𑀸𑀓𑀁 𑀓𑀫𑁆𑀩𑀮𑀭𑀢𑀦𑀁 𑀲𑁄𑀍𑀅𑀲𑀳𑀢𑁆𑀣𑀁 𑀆𑀬𑀸𑀫𑁂𑀦, 𑀅𑀝𑁆𑀞𑀳𑀢𑁆𑀣𑀁 𑀯𑀺𑀢𑁆𑀣𑀸𑀭𑁂𑀦, 𑀧𑀝𑀺𑀕𑁆𑀕𑀡𑁆𑀳𑀸𑀳𑀺 𑀔𑁄, 𑀢𑀸𑀢, 𑀇𑀤𑀁 𑀓𑀫𑁆𑀩𑀮𑀭𑀢𑀦𑀁 𑀅𑀦𑀼𑀓𑀫𑁆𑀧𑀁 𑀉𑀧𑀸𑀤𑀸𑀬𑀸”𑀢𑀺𑁇 𑀧𑀝𑀺𑀕𑁆𑀕𑀳𑁂𑀲𑀺 𑀔𑁄 𑀆𑀬𑀲𑁆𑀫𑀸 𑀦𑀸𑀕𑀲𑁂𑀦𑁄 𑀢𑀁 𑀓𑀫𑁆𑀩𑀮𑀭𑀢𑀦𑀁 𑀅𑀦𑀼𑀓𑀫𑁆𑀧𑀁 𑀉𑀧𑀸𑀤𑀸𑀬𑁇 𑀅𑀣 𑀔𑁄 𑀧𑀸𑀝𑀮𑀺𑀧𑀼𑀢𑁆𑀢𑀓𑁄 𑀲𑁂𑀝𑁆𑀞𑀺 𑀅𑀢𑁆𑀢𑀫𑀦𑁄 𑀉𑀤𑀕𑁆𑀕𑁄 𑀧𑀫𑀼𑀤𑀺𑀢𑁄 𑀧𑀻𑀢𑀺𑀲𑁄𑀫𑀦𑀲𑁆𑀲𑀚𑀸𑀢𑁄 𑀆𑀬𑀲𑁆𑀫𑀦𑁆𑀢𑀁 𑀦𑀸𑀕𑀲𑁂𑀦𑀁 𑀅𑀪𑀺𑀯𑀸𑀤𑁂𑀢𑁆𑀯𑀸 𑀧𑀤𑀓𑁆𑀔𑀺𑀡𑀁 𑀓𑀢𑁆𑀯𑀸 𑀧𑀓𑁆𑀓𑀸𑀫𑀺𑁇

(19.)

64\. 𑀅𑀣 𑀔𑁄 𑀆𑀬𑀲𑁆𑀫𑀸 𑀦𑀸𑀕𑀲𑁂𑀦𑁄 𑀬𑁂𑀦 𑀅𑀲𑁄𑀓𑀸𑀭𑀸𑀫𑁄 𑀬𑁂𑀦𑀸𑀬𑀲𑁆𑀫𑀸 𑀥𑀫𑁆𑀫𑀭𑀓𑁆𑀔𑀺𑀢𑁄 𑀢𑁂𑀦𑀼𑀧𑀲𑀗𑁆𑀓𑀫𑀺, 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀆𑀬𑀲𑁆𑀫𑀦𑁆𑀢𑀁 𑀥𑀫𑁆𑀫𑀭𑀓𑁆𑀔𑀺𑀢𑀁 𑀅𑀪𑀺𑀯𑀸𑀤𑁂𑀢𑁆𑀯𑀸 𑀅𑀢𑁆𑀢𑀦𑁄 𑀆𑀕𑀢𑀓𑀸𑀭𑀡𑀁 𑀓𑀣𑁂𑀢𑁆𑀯𑀸 𑀆𑀬𑀲𑁆𑀫𑀢𑁄 𑀥𑀫𑁆𑀫𑀭𑀓𑁆𑀔𑀺𑀢𑀲𑁆𑀲 𑀲𑀦𑁆𑀢𑀺𑀓𑁂 𑀢𑁂𑀧𑀺𑀝𑀓𑀁 𑀩𑀼𑀤𑁆𑀥𑀯𑀘𑀦𑀁 𑀏𑀓𑁂𑀦𑁂𑀯 𑀉𑀤𑁆𑀤𑁂𑀲𑁂𑀦 𑀢𑀻𑀳𑀺 𑀫𑀸𑀲𑁂𑀳𑀺 𑀩𑁆𑀬𑀜𑁆𑀚𑀦𑀲𑁄 𑀧𑀭𑀺𑀬𑀸𑀧𑀼𑀡𑀺𑀢𑁆𑀯𑀸 𑀧𑀼𑀦 𑀢𑀻𑀳𑀺 𑀫𑀸𑀲𑁂𑀳𑀺 𑀅𑀢𑁆𑀣𑀲𑁄 𑀫𑀦𑀲𑀸𑀓𑀸𑀲𑀺𑁇 ( )

65\. 𑀅𑀣 𑀔𑁄 𑀆𑀬𑀲𑁆𑀫𑀸 𑀥𑀫𑁆𑀫𑀭𑀓𑁆𑀔𑀺𑀢𑁄 𑀆𑀬𑀲𑁆𑀫𑀦𑁆𑀢𑀁 𑀦𑀸𑀕𑀲𑁂𑀦𑀁 𑀏𑀢𑀤𑀯𑁄𑀘—  “𑀲𑁂𑀬𑁆𑀬𑀣𑀸𑀧𑀺, 𑀦𑀸𑀕𑀲𑁂𑀦, 𑀕𑁄𑀧𑀸𑀮𑀓𑁄 𑀕𑀸𑀯𑁄 𑀭𑀓𑁆𑀔𑀢𑀺, 𑀅𑀜𑁆𑀜𑁂 𑀕𑁄𑀭𑀲𑀁 𑀧𑀭𑀺𑀪𑀼𑀜𑁆𑀚𑀦𑁆𑀢𑀺; 𑀏𑀯𑀫𑁂𑀯 𑀔𑁄 𑀢𑁆𑀯𑀁, 𑀦𑀸𑀕𑀲𑁂𑀦, 𑀢𑁂𑀧𑀺𑀝𑀓𑀁 𑀩𑀼𑀤𑁆𑀥𑀯𑀘𑀦𑀁 𑀥𑀸𑀭𑁂𑀦𑁆𑀢𑁄𑀧𑀺 𑀦 𑀪𑀸𑀕𑀻 𑀲𑀸𑀫𑀜𑁆𑀜𑀲𑁆𑀲𑀸”𑀢𑀺𑁇 “𑀳𑁄𑀢𑀼, 𑀪𑀦𑁆𑀢𑁂, 𑀅𑀮𑀁 𑀏𑀢𑁆𑀢𑀓𑁂𑀦𑀸”𑀢𑀺𑁇 𑀢𑁂𑀦𑁂𑀯 𑀤𑀺𑀯𑀲𑀪𑀸𑀕𑁂𑀦 𑀢𑁂𑀦 𑀭𑀢𑁆𑀢𑀺𑀪𑀸𑀕𑁂𑀦 𑀲𑀳 𑀧𑀝𑀺𑀲𑀫𑁆𑀪𑀺𑀤𑀸𑀳𑀺 𑀅𑀭𑀳𑀢𑁆𑀢𑀁 𑀧𑀸𑀧𑀼𑀡𑀺, 𑀲𑀳 𑀲𑀘𑁆𑀘𑀧𑁆𑀧𑀝𑀺𑀯𑁂𑀥𑁂𑀦 𑀆𑀬𑀲𑁆𑀫𑀢𑁄 𑀦𑀸𑀕𑀲𑁂𑀦𑀲𑁆𑀲 𑀲𑀩𑁆𑀩𑁂 𑀤𑁂𑀯𑀸 𑀲𑀸𑀥𑀼𑀓𑀸𑀭𑀫𑀤𑀁𑀲𑀼, 𑀧𑀣𑀯𑀻 𑀉𑀦𑁆𑀦𑀤𑀺, 𑀩𑁆𑀭𑀳𑁆𑀫𑀸𑀦𑁄 𑀅𑀧𑁆𑀨𑁄𑀝𑁂𑀲𑀼𑀁, 𑀤𑀺𑀩𑁆𑀩𑀸𑀦𑀺 𑀘𑀦𑁆𑀤𑀦𑀘𑀼𑀡𑁆𑀡𑀸𑀦𑀺 𑀤𑀺𑀩𑁆𑀩𑀸𑀦𑀺 𑀘 𑀫𑀦𑁆𑀤𑀸𑀭𑀯𑀧𑀼𑀧𑁆𑀨𑀸𑀦𑀺 𑀅𑀪𑀺𑀧𑁆𑀧𑀯𑀲𑁆𑀲𑀺𑀁𑀲𑀼𑁇

(20.)

66\. 𑀢𑁂𑀦 𑀔𑁄 𑀧𑀦 𑀲𑀫𑀬𑁂𑀦 𑀓𑁄𑀝𑀺𑀲𑀢𑀸 𑀅𑀭𑀳𑀦𑁆𑀢𑁄 𑀳𑀺𑀫𑀯𑀦𑁆𑀢𑁂 𑀧𑀩𑁆𑀩𑀢𑁂 𑀭𑀓𑁆𑀔𑀺𑀢𑀢𑀮𑁂 𑀲𑀦𑁆𑀦𑀺𑀧𑀢𑀺𑀢𑁆𑀯𑀸 𑀆𑀬𑀲𑁆𑀫𑀢𑁄 𑀦𑀸𑀕𑀲𑁂𑀦𑀲𑁆𑀲 𑀲𑀦𑁆𑀢𑀺𑀓𑁂 𑀤𑀽𑀢𑀁 𑀧𑀸𑀳𑁂𑀲𑀼𑀁 “𑀆𑀕𑀘𑁆𑀙𑀢𑀼 𑀦𑀸𑀕𑀲𑁂𑀦𑁄, 𑀤𑀲𑁆𑀲𑀦𑀓𑀸𑀫𑀸 𑀫𑀬𑀁 𑀦𑀸𑀕𑀲𑁂𑀦𑀦𑁆”𑀢𑀺𑁇 𑀅𑀣 𑀔𑁄 𑀆𑀬𑀲𑁆𑀫𑀸 𑀦𑀸𑀕𑀲𑁂𑀦𑁄 𑀤𑀽𑀢𑀲𑁆𑀲 𑀯𑀘𑀦𑀁 𑀲𑀼𑀢𑁆𑀯𑀸 𑀅𑀲𑁄𑀓𑀸𑀭𑀸𑀫𑁂 𑀅𑀦𑁆𑀢𑀭𑀳𑀺𑀢𑁄 𑀳𑀺𑀫𑀯𑀦𑁆𑀢𑁂 𑀧𑀩𑁆𑀩𑀢𑁂 𑀭𑀓𑁆𑀔𑀺𑀢𑀢𑀮𑁂 𑀓𑁄𑀝𑀺𑀲𑀢𑀸𑀦𑀁 𑀅𑀭𑀳𑀦𑁆𑀢𑀸𑀦𑀁 𑀧𑀼𑀭𑀢𑁄 𑀧𑀸𑀢𑀼𑀭𑀳𑁄𑀲𑀺𑁇

67\. 𑀅𑀣 𑀔𑁄 𑀓𑁄𑀝𑀺𑀲𑀢𑀸 𑀅𑀭𑀳𑀦𑁆𑀢𑁄 𑀆𑀬𑀲𑁆𑀫𑀦𑁆𑀢𑀁 𑀦𑀸𑀕𑀲𑁂𑀦𑀁 𑀏𑀢𑀤𑀯𑁄𑀘𑀼𑀁—  “𑀏𑀲𑁄 𑀔𑁄, 𑀦𑀸𑀕𑀲𑁂𑀦, 𑀫𑀺𑀮𑀺𑀦𑁆𑀤𑁄 𑀭𑀸𑀚𑀸 𑀪𑀺𑀓𑁆𑀔𑀼𑀲𑀁𑀖𑀁 𑀯𑀺𑀳𑁂𑀞𑁂𑀢𑀺 𑀯𑀸𑀤𑀧𑁆𑀧𑀝𑀺𑀯𑀸𑀤𑁂𑀦 𑀧𑀜𑁆𑀳𑀧𑀼𑀘𑁆𑀙𑀸𑀬𑁇 𑀲𑀸𑀥𑀼, 𑀦𑀸𑀕𑀲𑁂𑀦, 𑀕𑀘𑁆𑀙 𑀢𑁆𑀯𑀁 𑀫𑀺𑀮𑀺𑀦𑁆𑀤𑀁 𑀭𑀸𑀚𑀸𑀦𑀁 𑀤𑀫𑁂𑀳𑀻”𑀢𑀺𑁇 “𑀢𑀺𑀝𑁆𑀞𑀢𑀼, 𑀪𑀦𑁆𑀢𑁂, 𑀏𑀓𑁄 𑀫𑀺𑀮𑀺𑀦𑁆𑀤𑁄 𑀭𑀸𑀚𑀸; 𑀲𑀘𑁂, 𑀪𑀦𑁆𑀢𑁂, 𑀲𑀓𑀮𑀚𑀫𑁆𑀩𑀼𑀤𑀻𑀧𑁂 𑀭𑀸𑀚𑀸𑀦𑁄 𑀆𑀕𑀦𑁆𑀢𑁆𑀯𑀸 𑀫𑀁 𑀧𑀜𑁆𑀳𑀁 𑀧𑀼𑀘𑁆𑀙𑁂𑀬𑁆𑀬𑀼𑀁, 𑀲𑀩𑁆𑀩𑀁 𑀢𑀁 𑀯𑀺𑀲𑀚𑁆𑀚𑁂𑀢𑁆𑀯𑀸 𑀲𑀫𑁆𑀧𑀤𑀸𑀮𑁂𑀲𑁆𑀲𑀸𑀫𑀺, 𑀕𑀘𑁆𑀙𑀣 𑀯𑁄, 𑀪𑀦𑁆𑀢𑁂, 𑀅𑀘𑁆𑀙𑀫𑁆𑀪𑀺𑀢𑀸 𑀲𑀸𑀕𑀮𑀦𑀕𑀭𑀦𑁆”𑀢𑀺𑁇 𑀅𑀣 𑀔𑁄 𑀣𑁂𑀭𑀸 𑀪𑀺𑀓𑁆𑀔𑀽 𑀲𑀸𑀕𑀮𑀦𑀕𑀭𑀁 𑀓𑀸𑀲𑀸𑀯𑀧𑁆𑀧𑀚𑁆𑀚𑁄𑀢𑀁 𑀇𑀲𑀺𑀯𑀸𑀢𑀧𑀝𑀺𑀯𑀸𑀢𑀁 𑀅𑀓𑀁𑀲𑀼𑁇

(21.)

68\. 𑀢𑁂𑀦 𑀔𑁄 𑀧𑀦 𑀲𑀫𑀬𑁂𑀦 𑀆𑀬𑀲𑁆𑀫𑀸 𑀆𑀬𑀼𑀧𑀸𑀮𑁄 𑀲𑀗𑁆𑀔𑁆𑀬𑁂𑀬𑁆𑀬𑀧𑀭𑀺𑀯𑁂𑀡𑁂 𑀧𑀝𑀺𑀯𑀲𑀢𑀺𑁇 𑀅𑀣 𑀔𑁄 𑀫𑀺𑀮𑀺𑀦𑁆𑀤𑁄 𑀭𑀸𑀚𑀸 𑀅𑀫𑀘𑁆𑀘𑁂 𑀏𑀢𑀤𑀯𑁄𑀘—  “𑀭𑀫𑀡𑀻𑀬𑀸 𑀯𑀢 𑀪𑁄 𑀤𑁄𑀲𑀺𑀦𑀸 𑀭𑀢𑁆𑀢𑀺, 𑀓𑀁 𑀦𑀼 𑀔𑁆𑀯𑀚𑁆𑀚 𑀲𑀫𑀡𑀁 𑀯𑀸 𑀩𑁆𑀭𑀸𑀳𑁆𑀫𑀡𑀁 𑀯𑀸 𑀉𑀧𑀲𑀗𑁆𑀓𑀫𑁂𑀬𑁆𑀬𑀸𑀫 𑀲𑀸𑀓𑀘𑁆𑀙𑀸𑀬 𑀧𑀜𑁆𑀳𑀧𑀼𑀘𑁆𑀙𑀦𑀸𑀬, 𑀓𑁄 𑀫𑀬𑀸 𑀲𑀤𑁆𑀥𑀺𑀁 𑀲𑀮𑁆𑀮𑀧𑀺𑀢𑀼𑀁 𑀉𑀲𑁆𑀲𑀳𑀢𑀺 𑀓𑀗𑁆𑀔𑀁 𑀧𑀝𑀺𑀯𑀺𑀦𑁂𑀢𑀼𑀦𑁆”𑀢𑀺𑁇 𑀏𑀯𑀁 𑀯𑀼𑀢𑁆𑀢𑁂, 𑀧𑀜𑁆𑀘𑀲𑀢𑀸 𑀬𑁄𑀦𑀓𑀸 𑀭𑀸𑀚𑀸𑀦𑀁 𑀫𑀺𑀮𑀺𑀦𑁆𑀤𑀁 𑀏𑀢𑀤𑀯𑁄𑀘𑀼𑀁—  “𑀅𑀢𑁆𑀣𑀺, 𑀫𑀳𑀸𑀭𑀸𑀚, 𑀆𑀬𑀼𑀧𑀸𑀮𑁄 𑀦𑀸𑀫 𑀣𑁂𑀭𑁄 𑀢𑁂𑀧𑀺𑀝𑀓𑁄 𑀩𑀳𑀼𑀲𑁆𑀲𑀼𑀢𑁄 𑀆𑀕𑀢𑀸𑀕𑀫𑁄, 𑀲𑁄 𑀏𑀢𑀭𑀳𑀺 𑀲𑀗𑁆𑀔𑁆𑀬𑁂𑀬𑁆𑀬𑀧𑀭𑀺𑀯𑁂𑀡𑁂 𑀧𑀝𑀺𑀯𑀲𑀢𑀺; 𑀕𑀘𑁆𑀙 𑀢𑁆𑀯𑀁, 𑀫𑀳𑀸𑀭𑀸𑀚, 𑀆𑀬𑀲𑁆𑀫𑀦𑁆𑀢𑀁 𑀆𑀬𑀼𑀧𑀸𑀮𑀁 𑀧𑀜𑁆𑀳𑀁 𑀧𑀼𑀘𑁆𑀙𑀲𑁆𑀲𑀽”𑀢𑀺𑁇 “𑀢𑁂𑀦 𑀳𑀺, 𑀪𑀡𑁂, 𑀪𑀤𑀦𑁆𑀢𑀲𑁆𑀲 𑀆𑀭𑁄𑀘𑁂𑀣𑀸”𑀢𑀺𑁇

69\. 𑀅𑀣 𑀔𑁄 𑀦𑁂𑀫𑀺𑀢𑁆𑀢𑀺𑀓𑁄 𑀆𑀬𑀲𑁆𑀫𑀢𑁄 𑀆𑀬𑀼𑀧𑀸𑀮𑀲𑁆𑀲 𑀲𑀦𑁆𑀢𑀺𑀓𑁂 𑀤𑀽𑀢𑀁 𑀧𑀸𑀳𑁂𑀲𑀺 “𑀭𑀸𑀚𑀸, 𑀪𑀦𑁆𑀢𑁂, 𑀫𑀺𑀮𑀺𑀦𑁆𑀤𑁄 𑀆𑀬𑀲𑁆𑀫𑀦𑁆𑀢𑀁 𑀆𑀬𑀼𑀧𑀸𑀮𑀁 𑀤𑀲𑁆𑀲𑀦𑀓𑀸𑀫𑁄”𑀢𑀺𑁇 𑀆𑀬𑀲𑁆𑀫𑀸𑀧𑀺 𑀔𑁄 𑀆𑀬𑀼𑀧𑀸𑀮𑁄 𑀏𑀯𑀫𑀸𑀳—  “𑀢𑁂𑀦 𑀳𑀺 𑀆𑀕𑀘𑁆𑀙𑀢𑀽”𑀢𑀺𑁇 𑀅𑀣 𑀔𑁄 𑀫𑀺𑀮𑀺𑀦𑁆𑀤𑁄 𑀭𑀸𑀚𑀸 𑀧𑀜𑁆𑀘𑀫𑀢𑁆𑀢𑁂𑀳𑀺 𑀬𑁄𑀦𑀓𑀲𑀢𑁂𑀳𑀺 𑀧𑀭𑀺𑀯𑀼𑀢𑁄 𑀭𑀣𑀯𑀭𑀫𑀸𑀭𑀼𑀬𑁆𑀳 𑀬𑁂𑀦 𑀲𑀗𑁆𑀔𑁆𑀬𑁂𑀬𑁆𑀬𑀧𑀭𑀺𑀯𑁂𑀡𑀁 𑀬𑁂𑀦𑀸𑀬𑀲𑁆𑀫𑀸 𑀆𑀬𑀼𑀧𑀸𑀮𑁄 𑀢𑁂𑀦𑀼𑀧𑀲𑀗𑁆𑀓𑀫𑀺, 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀆𑀬𑀲𑁆𑀫𑀢𑀸 𑀆𑀬𑀼𑀧𑀸𑀮𑁂𑀦 𑀲𑀤𑁆𑀥𑀺𑀁 𑀲𑀫𑁆𑀫𑁄𑀤𑀺, 𑀲𑀫𑁆𑀫𑁄𑀤𑀦𑀻𑀬𑀁 𑀓𑀣𑀁 𑀲𑀸𑀭𑀡𑀻𑀬𑀁 𑀯𑀻𑀢𑀺𑀲𑀸𑀭𑁂𑀢𑁆𑀯𑀸 𑀏𑀓𑀫𑀦𑁆𑀢𑀁 𑀦𑀺𑀲𑀻𑀤𑀺, 𑀏𑀓𑀫𑀦𑁆𑀢𑀁 𑀦𑀺𑀲𑀺𑀦𑁆𑀦𑁄 𑀔𑁄 𑀫𑀺𑀮𑀺𑀦𑁆𑀤𑁄 𑀭𑀸𑀚𑀸 𑀆𑀬𑀲𑁆𑀫𑀦𑁆𑀢𑀁 𑀆𑀬𑀼𑀧𑀸𑀮𑀁 𑀏𑀢𑀤𑀯𑁄𑀘—  “𑀓𑀺𑀫𑀢𑁆𑀣𑀺𑀬𑀸, 𑀪𑀦𑁆𑀢𑁂 𑀆𑀬𑀼𑀧𑀸𑀮, 𑀢𑀼𑀫𑁆𑀳𑀸𑀓𑀁 𑀧𑀩𑁆𑀩𑀚𑁆𑀚𑀸, 𑀓𑁄 𑀘 𑀢𑀼𑀫𑁆𑀳𑀸𑀓𑀁 𑀧𑀭𑀫𑀢𑁆𑀣𑁄”𑀢𑀺𑁇 𑀣𑁂𑀭𑁄 𑀆𑀳—  “𑀥𑀫𑁆𑀫𑀘𑀭𑀺𑀬𑀲𑀫𑀘𑀭𑀺𑀬𑀢𑁆𑀣𑀸 𑀔𑁄, 𑀫𑀳𑀸𑀭𑀸𑀚, 𑀧𑀩𑁆𑀩𑀚𑁆𑀚𑀸, 𑀲𑀸𑀫𑀜𑁆𑀜𑀨𑀮𑀁 𑀔𑁄 𑀧𑀦 𑀅𑀫𑁆𑀳𑀸𑀓𑀁 𑀧𑀭𑀫𑀢𑁆𑀣𑁄”𑀢𑀺𑁇 “𑀅𑀢𑁆𑀣𑀺 𑀧𑀦, 𑀪𑀦𑁆𑀢𑁂, 𑀓𑁄𑀘𑀺 𑀕𑀺𑀳𑀻𑀧𑀺 𑀥𑀫𑁆𑀫𑀘𑀸𑀭𑀻 𑀲𑀫𑀘𑀸𑀭𑀻”𑀢𑀺? “𑀆𑀫, 𑀫𑀳𑀸𑀭𑀸𑀚, 𑀅𑀢𑁆𑀣𑀺 𑀕𑀺𑀳𑀻𑀧𑀺 𑀥𑀫𑁆𑀫𑀘𑀸𑀭𑀻 𑀲𑀫𑀘𑀸𑀭𑀻, 𑀪𑀕𑀯𑀢𑀺 𑀔𑁄, 𑀫𑀳𑀸𑀭𑀸𑀚, 𑀩𑀸𑀭𑀸𑀡𑀲𑀺𑀬𑀁 𑀇𑀲𑀺𑀧𑀢𑀦𑁂 𑀫𑀺𑀕𑀤𑀸𑀬𑁂 𑀥𑀫𑁆𑀫𑀘𑀓𑁆𑀓𑀁 𑀧𑀯𑀢𑁆𑀢𑁂𑀦𑁆𑀢𑁂 𑀅𑀝𑁆𑀞𑀸𑀭𑀲𑀦𑁆𑀦𑀁 𑀩𑁆𑀭𑀳𑁆𑀫𑀓𑁄𑀝𑀻𑀦𑀁 𑀥𑀫𑁆𑀫𑀸𑀪𑀺𑀲𑀫𑀬𑁄 𑀅𑀳𑁄𑀲𑀺, 𑀤𑁂𑀯𑀢𑀸𑀦𑀁 𑀧𑀦 𑀥𑀫𑁆𑀫𑀸𑀪𑀺𑀲𑀫𑀬𑁄 𑀕𑀡𑀦𑀧𑀣𑀁 𑀯𑀻𑀢𑀺𑀯𑀢𑁆𑀢𑁄, 𑀲𑀩𑁆𑀩𑁂𑀢𑁂 𑀕𑀺𑀳𑀺𑀪𑀽𑀢𑀸, 𑀦 𑀧𑀩𑁆𑀩𑀚𑀺𑀢𑀸𑁇

70\. 𑀧𑀼𑀦 𑀘𑀧𑀭𑀁, 𑀫𑀳𑀸𑀭𑀸𑀚, 𑀪𑀕𑀯𑀢𑀸 𑀔𑁄 𑀫𑀳𑀸𑀲𑀫𑀬𑀲𑀼𑀢𑁆𑀢𑀦𑁆𑀢𑁂 𑀤𑁂𑀲𑀺𑀬𑀫𑀸𑀦𑁂, 𑀫𑀳𑀸𑀫𑀗𑁆𑀕𑀮𑀲𑀼𑀢𑁆𑀢𑀦𑁆𑀢𑁂 𑀤𑁂𑀲𑀺𑀬𑀫𑀸𑀦𑁂, 𑀲𑀫𑀘𑀺𑀢𑁆𑀢𑀧𑀭𑀺𑀬𑀸𑀬𑀲𑀼𑀢𑁆𑀢𑀦𑁆𑀢𑁂 𑀤𑁂𑀲𑀺𑀬𑀫𑀸𑀦𑁂, 𑀭𑀸𑀳𑀼𑀮𑁄𑀯𑀸𑀤𑀲𑀼𑀢𑁆𑀢𑀦𑁆𑀢𑁂 𑀤𑁂𑀲𑀺𑀬𑀫𑀸𑀦𑁂, 𑀧𑀭𑀸𑀪𑀯𑀲𑀼𑀢𑁆𑀢𑀦𑁆𑀢𑁂 𑀤𑁂𑀲𑀺𑀬𑀫𑀸𑀦𑁂 𑀕𑀡𑀦𑀧𑀣𑀁 𑀯𑀻𑀢𑀺𑀯𑀢𑁆𑀢𑀸𑀦𑀁 𑀤𑁂𑀯𑀢𑀸𑀦𑀁 𑀥𑀫𑁆𑀫𑀸𑀪𑀺𑀲𑀫𑀬𑁄 𑀅𑀳𑁄𑀲𑀺, 𑀲𑀩𑁆𑀩𑁂𑀢𑁂 𑀕𑀺𑀳𑀺𑀪𑀽𑀢𑀸, 𑀦 𑀧𑀩𑁆𑀩𑀚𑀺𑀢𑀸”𑀢𑀺𑁇 “𑀢𑁂𑀦 𑀳𑀺, 𑀪𑀦𑁆𑀢𑁂 𑀆𑀬𑀼𑀧𑀸𑀮, 𑀦𑀺𑀭𑀢𑁆𑀣𑀺𑀓𑀸 𑀢𑀼𑀫𑁆𑀳𑀸𑀓𑀁 𑀧𑀩𑁆𑀩𑀚𑁆𑀚𑀸, 𑀧𑀼𑀩𑁆𑀩𑁂 𑀓𑀢𑀲𑁆𑀲 𑀧𑀸𑀧𑀓𑀫𑁆𑀫𑀲𑁆𑀲 𑀦𑀺𑀲𑁆𑀲𑀦𑁆𑀤𑁂𑀦 𑀲𑀫𑀡𑀸 𑀲𑀓𑁆𑀬𑀧𑀼𑀢𑁆𑀢𑀺𑀬𑀸 𑀧𑀩𑁆𑀩𑀚𑀦𑁆𑀢𑀺 𑀥𑀼𑀢𑀗𑁆𑀕𑀸𑀦𑀺 𑀘 𑀧𑀭𑀺𑀳𑀭𑀦𑁆𑀢𑀺𑁇 𑀬𑁂 𑀔𑁄 𑀢𑁂, 𑀪𑀦𑁆𑀢𑁂 𑀆𑀬𑀼𑀧𑀸𑀮, 𑀪𑀺𑀓𑁆𑀔𑀽 𑀏𑀓𑀸𑀲𑀦𑀺𑀓𑀸, 𑀦𑀽𑀦 𑀢𑁂 𑀧𑀼𑀩𑁆𑀩𑁂 𑀧𑀭𑁂𑀲𑀁 𑀪𑁄𑀕𑀳𑀸𑀭𑀓𑀸 𑀘𑁄𑀭𑀸, 𑀢𑁂 𑀧𑀭𑁂𑀲𑀁 𑀪𑁄𑀕𑁂 𑀅𑀘𑁆𑀙𑀺𑀦𑁆𑀤𑀺𑀢𑁆𑀯𑀸 𑀢𑀲𑁆𑀲 𑀓𑀫𑁆𑀫𑀲𑁆𑀲 𑀦𑀺𑀲𑁆𑀲𑀦𑁆𑀤𑁂𑀦 𑀏𑀢𑀭𑀳𑀺 𑀏𑀓𑀸𑀲𑀦𑀺𑀓𑀸 𑀪𑀯𑀦𑁆𑀢𑀺, 𑀦 𑀮𑀪𑀦𑁆𑀢𑀺 𑀓𑀸𑀮𑁂𑀦 𑀓𑀸𑀮𑀁 𑀧𑀭𑀺𑀪𑀼𑀜𑁆𑀚𑀺𑀢𑀼𑀁, 𑀦𑀢𑁆𑀣𑀺 𑀢𑁂𑀲𑀁 𑀲𑀻𑀮𑀁, 𑀦𑀢𑁆𑀣𑀺 𑀢𑀧𑁄, 𑀦𑀢𑁆𑀣𑀺 𑀩𑁆𑀭𑀳𑁆𑀫𑀘𑀭𑀺𑀬𑀁𑁇 𑀬𑁂 𑀔𑁄 𑀧𑀦 𑀢𑁂, 𑀪𑀦𑁆𑀢𑁂 𑀆𑀬𑀼𑀧𑀸𑀮, 𑀪𑀺𑀓𑁆𑀔𑀽 𑀅𑀩𑁆𑀪𑁄𑀓𑀸𑀲𑀺𑀓𑀸, 𑀦𑀽𑀦 𑀢𑁂 𑀧𑀼𑀩𑁆𑀩𑁂 𑀕𑀸𑀫𑀖𑀸𑀢𑀓𑀸 𑀘𑁄𑀭𑀸, 𑀢𑁂 𑀧𑀭𑁂𑀲𑀁 𑀕𑁂𑀳𑀸𑀦𑀺 𑀯𑀺𑀦𑀸𑀲𑁂𑀢𑁆𑀯𑀸 𑀢𑀲𑁆𑀲 𑀓𑀫𑁆𑀫𑀲𑁆𑀲 𑀦𑀺𑀲𑁆𑀲𑀦𑁆𑀤𑁂𑀦 𑀏𑀢𑀭𑀳𑀺 𑀅𑀩𑁆𑀪𑁄𑀓𑀸𑀲𑀺𑀓𑀸 𑀪𑀯𑀦𑁆𑀢𑀺, 𑀦 𑀮𑀪𑀦𑁆𑀢𑀺 𑀲𑁂𑀦𑀸𑀲𑀦𑀸𑀦𑀺 𑀧𑀭𑀺𑀪𑀼𑀜𑁆𑀚𑀺𑀢𑀼𑀁, 𑀦𑀢𑁆𑀣𑀺 𑀢𑁂𑀲𑀁 𑀲𑀻𑀮𑀁, 𑀦𑀢𑁆𑀣𑀺 𑀢𑀧𑁄, 𑀦𑀢𑁆𑀣𑀺 𑀩𑁆𑀭𑀳𑁆𑀫𑀘𑀭𑀺𑀬𑀁𑁇 𑀬𑁂 𑀔𑁄 𑀧𑀦 𑀢𑁂, 𑀪𑀦𑁆𑀢𑁂 𑀆𑀬𑀼𑀧𑀸𑀮, 𑀪𑀺𑀓𑁆𑀔𑀽 𑀦𑁂𑀲𑀚𑁆𑀚𑀺𑀓𑀸, 𑀦𑀽𑀦 𑀢𑁂 𑀧𑀼𑀩𑁆𑀩𑁂 𑀧𑀦𑁆𑀣𑀤𑀽𑀲𑀓𑀸 𑀘𑁄𑀭𑀸, 𑀢𑁂 𑀧𑀭𑁂𑀲𑀁 𑀧𑀣𑀺𑀓𑁂 𑀚𑀦𑁂 𑀕𑀳𑁂𑀢𑁆𑀯𑀸 𑀩𑀦𑁆𑀥𑀺𑀢𑁆𑀯𑀸 𑀦𑀺𑀲𑀻𑀤𑀸𑀧𑁂𑀢𑁆𑀯𑀸 𑀢𑀲𑁆𑀲 𑀓𑀫𑁆𑀫𑀲𑁆𑀲 𑀦𑀺𑀲𑁆𑀲𑀦𑁆𑀤𑁂𑀦 𑀏𑀢𑀭𑀳𑀺 𑀦𑁂𑀲𑀚𑁆𑀚𑀺𑀓𑀸 𑀪𑀯𑀦𑁆𑀢𑀺, 𑀦 𑀮𑀪𑀦𑁆𑀢𑀺 𑀲𑁂𑀬𑁆𑀬𑀁 𑀓𑀧𑁆𑀧𑁂𑀢𑀼𑀁, 𑀦𑀢𑁆𑀣𑀺 𑀢𑁂𑀲𑀁 𑀲𑀻𑀮𑀁, 𑀦𑀢𑁆𑀣𑀺 𑀢𑀧𑁄, 𑀦𑀢𑁆𑀣𑀺 𑀩𑁆𑀭𑀳𑁆𑀫𑀘𑀭𑀺𑀬𑀦𑁆”𑀢𑀺—  𑀆𑀳𑁇

71\. 𑀏𑀯𑀁 𑀯𑀼𑀢𑁆𑀢𑁂, 𑀆𑀬𑀲𑁆𑀫𑀸 𑀆𑀬𑀼𑀧𑀸𑀮𑁄 𑀢𑀼𑀡𑁆𑀳𑀻 𑀅𑀳𑁄𑀲𑀺, 𑀦 𑀓𑀺𑀜𑁆𑀘𑀺 𑀧𑀝𑀺𑀪𑀸𑀲𑀺𑁇 𑀅𑀣 𑀔𑁄 𑀧𑀜𑁆𑀘𑀲𑀢𑀸 𑀬𑁄𑀦𑀓𑀸 𑀭𑀸𑀚𑀸𑀦𑀁 𑀫𑀺𑀮𑀺𑀦𑁆𑀤𑀁 𑀏𑀢𑀤𑀯𑁄𑀘𑀼𑀁—  “𑀧𑀡𑁆𑀟𑀺𑀢𑁄, 𑀫𑀳𑀸𑀭𑀸𑀚, 𑀣𑁂𑀭𑁄, 𑀅𑀧𑀺 𑀘 𑀔𑁄 𑀅𑀯𑀺𑀲𑀸𑀭𑀤𑁄 𑀦 𑀓𑀺𑀜𑁆𑀘𑀺 𑀧𑀝𑀺𑀪𑀸𑀲𑀢𑀻”𑀢𑀺𑁇

72\. 𑀅𑀣 𑀔𑁄 𑀫𑀺𑀮𑀺𑀦𑁆𑀤𑁄 𑀭𑀸𑀚𑀸 𑀆𑀬𑀲𑁆𑀫𑀦𑁆𑀢𑀁 𑀆𑀬𑀼𑀧𑀸𑀮𑀁 𑀢𑀼𑀡𑁆𑀳𑀻𑀪𑀽𑀢𑀁 𑀤𑀺𑀲𑁆𑀯𑀸 𑀅𑀧𑁆𑀨𑁄𑀝𑁂𑀢𑁆𑀯𑀸 𑀉𑀓𑁆𑀓𑀼𑀝𑁆𑀞𑀺𑀁 𑀓𑀢𑁆𑀯𑀸 𑀬𑁄𑀦𑀓𑁂 𑀏𑀢𑀤𑀯𑁄𑀘—  “𑀢𑀼𑀘𑁆𑀙𑁄 𑀯𑀢 𑀪𑁄 𑀚𑀫𑁆𑀩𑀼𑀤𑀻𑀧𑁄, 𑀧𑀮𑀸𑀧𑁄 𑀯𑀢 𑀪𑁄 𑀚𑀫𑁆𑀩𑀼𑀤𑀻𑀧𑁄, 𑀦𑀢𑁆𑀣𑀺 𑀓𑁄𑀘𑀺 𑀲𑀫𑀡𑁄 𑀯𑀸 𑀩𑁆𑀭𑀸𑀳𑁆𑀫𑀡𑁄 𑀯𑀸, 𑀬𑁄 𑀫𑀬𑀸 𑀲𑀤𑁆𑀥𑀺𑀁 𑀲𑀮𑁆𑀮𑀧𑀺𑀢𑀼𑀁 𑀉𑀲𑁆𑀲𑀳𑀢𑀺 𑀓𑀗𑁆𑀔𑀁 𑀧𑀝𑀺𑀯𑀺𑀦𑁂𑀢𑀼𑀦𑁆”𑀢𑀺𑁇

(22.)

73\. 𑀅𑀣 𑀔𑁄 𑀫𑀺𑀮𑀺𑀦𑁆𑀤𑀲𑁆𑀲 𑀭𑀜𑁆𑀜𑁄 𑀲𑀩𑁆𑀩𑀁 𑀢𑀁 𑀧𑀭𑀺𑀲𑀁 𑀅𑀦𑀼𑀯𑀺𑀮𑁄𑀓𑁂𑀦𑁆𑀢𑀲𑁆𑀲 𑀅𑀪𑀻𑀢𑁂 𑀅𑀫𑀗𑁆𑀓𑀼𑀪𑀽𑀢𑁂 𑀬𑁄𑀦𑀓𑁂 𑀤𑀺𑀲𑁆𑀯𑀸 𑀏𑀢𑀤𑀳𑁄𑀲𑀺—  “𑀦𑀺𑀲𑁆𑀲𑀁𑀲𑀬𑀁 𑀅𑀢𑁆𑀣𑀺 𑀫𑀜𑁆𑀜𑁂 𑀅𑀜𑁆𑀜𑁄 𑀓𑁄𑀘𑀺 𑀧𑀡𑁆𑀟𑀺𑀢𑁄 𑀪𑀺𑀓𑁆𑀔𑀼, 𑀬𑁄 𑀫𑀬𑀸 𑀲𑀤𑁆𑀥𑀺𑀁 𑀲𑀮𑁆𑀮𑀧𑀺𑀢𑀼𑀁 𑀉𑀲𑁆𑀲𑀳𑀢𑀺, 𑀬𑁂𑀦𑀺𑀫𑁂 𑀬𑁄𑀦𑀓𑀸 𑀦 𑀫𑀗𑁆𑀓𑀼𑀪𑀽𑀢𑀸”𑀢𑀺𑁇 𑀅𑀣 𑀔𑁄 𑀫𑀺𑀮𑀺𑀦𑁆𑀤𑁄 𑀭𑀸𑀚𑀸 𑀬𑁄𑀦𑀓𑁂 𑀏𑀢𑀤𑀯𑁄𑀘—  “𑀅𑀢𑁆𑀣𑀺, 𑀪𑀡𑁂, 𑀅𑀜𑁆𑀜𑁄 𑀓𑁄𑀘𑀺 𑀧𑀡𑁆𑀟𑀺𑀢𑁄 𑀪𑀺𑀓𑁆𑀔𑀼, 𑀬𑁄 𑀫𑀬𑀸 𑀲𑀤𑁆𑀥𑀺𑀁 𑀲𑀮𑁆𑀮𑀧𑀺𑀢𑀼𑀁 𑀉𑀲𑁆𑀲𑀳𑀢𑀺 𑀓𑀗𑁆𑀔𑀁 𑀧𑀝𑀺𑀯𑀺𑀦𑁂𑀢𑀼𑀦𑁆”𑀢𑀺𑁇

74\. 𑀢𑁂𑀦 𑀔𑁄 𑀧𑀦 𑀲𑀫𑀬𑁂𑀦 𑀆𑀬𑀲𑁆𑀫𑀸 𑀦𑀸𑀕𑀲𑁂𑀦𑁄 𑀲𑀫𑀡𑀕𑀡𑀧𑀭𑀺𑀯𑀼𑀢𑁄 𑀲𑀁𑀖𑀻 𑀕𑀡𑀻 𑀕𑀡𑀸𑀘𑀭𑀺𑀬𑁄 𑀜𑀸𑀢𑁄 𑀬𑀲𑀲𑁆𑀲𑀻 𑀲𑀸𑀥𑀼𑀲𑀫𑁆𑀫𑀢𑁄 𑀩𑀳𑀼𑀚𑀦𑀲𑁆𑀲 𑀧𑀡𑁆𑀟𑀺𑀢𑁄 𑀩𑁆𑀬𑀢𑁆𑀢𑁄 𑀫𑁂𑀥𑀸𑀯𑀻 𑀦𑀺𑀧𑀼𑀡𑁄 𑀯𑀺𑀜𑁆𑀜𑀽 𑀯𑀺𑀪𑀸𑀯𑀻 𑀯𑀺𑀦𑀻𑀢𑁄 𑀯𑀺𑀲𑀸𑀭𑀤𑁄 𑀩𑀳𑀼𑀲𑁆𑀲𑀼𑀢𑁄 𑀢𑁂𑀧𑀺𑀝𑀓𑁄 𑀯𑁂𑀤𑀕𑀽 𑀧𑀪𑀺𑀦𑁆𑀦𑀩𑀼𑀤𑁆𑀥𑀺𑀫𑀸 𑀆𑀕𑀢𑀸𑀕𑀫𑁄 𑀧𑀪𑀺𑀦𑁆𑀦𑀧𑀝𑀺𑀲𑀫𑁆𑀪𑀺𑀤𑁄 𑀦𑀯𑀗𑁆𑀕𑀲𑀢𑁆𑀣𑀼𑀲𑀸𑀲𑀦𑁂 𑀧𑀭𑀺𑀬𑀢𑁆𑀢𑀺𑀥𑀭𑁄 𑀧𑀸𑀭𑀫𑀺𑀧𑁆𑀧𑀢𑁆𑀢𑁄 𑀚𑀺𑀦𑀯𑀘𑀦𑁂 𑀥𑀫𑁆𑀫𑀢𑁆𑀣𑀤𑁂𑀲𑀦𑀸𑀧𑀝𑀺𑀯𑁂𑀥𑀓𑀼𑀲𑀮𑁄 𑀅𑀓𑁆𑀔𑀬𑀯𑀺𑀘𑀺𑀢𑁆𑀭𑀧𑀝𑀺𑀪𑀸𑀦𑁄 𑀘𑀺𑀢𑁆𑀭𑀓𑀣𑀻 𑀓𑀮𑁆𑀬𑀸𑀡𑀯𑀸𑀓𑁆𑀓𑀭𑀡𑁄 𑀤𑀼𑀭𑀸𑀲𑀤𑁄 𑀤𑀼𑀧𑁆𑀧𑀲𑀳𑁄 𑀤𑀼𑀭𑀼𑀢𑁆𑀢𑀭𑁄 𑀤𑀼𑀭𑀸𑀯𑀭𑀡𑁄 𑀤𑀼𑀦𑁆𑀦𑀺𑀯𑀸𑀭𑀬𑁄, 𑀲𑀸𑀕𑀭𑁄 𑀯𑀺𑀬 𑀅𑀓𑁆𑀔𑁄𑀪𑁄, 𑀕𑀺𑀭𑀺𑀭𑀸𑀚𑀸 𑀯𑀺𑀬 𑀦𑀺𑀘𑁆𑀘𑀮𑁄, 𑀭𑀡𑀜𑁆𑀚𑀳𑁄 𑀢𑀫𑁄𑀦𑀼𑀤𑁄 𑀧𑀪𑀗𑁆𑀓𑀭𑁄 𑀫𑀳𑀸𑀓𑀣𑀻 𑀧𑀭𑀕𑀡𑀺𑀕𑀡𑀫𑀣𑀦𑁄 𑀧𑀭𑀢𑀺𑀢𑁆𑀣𑀺𑀬𑀫𑀤𑁆𑀤𑀦𑁄 𑀪𑀺𑀓𑁆𑀔𑀽𑀦𑀁 𑀪𑀺𑀓𑁆𑀔𑀼𑀦𑀻𑀦𑀁 𑀉𑀧𑀸𑀲𑀓𑀸𑀦𑀁 𑀉𑀧𑀸𑀲𑀺𑀓𑀸𑀦𑀁 𑀭𑀸𑀚𑀽𑀦𑀁 𑀭𑀸𑀚𑀫𑀳𑀸𑀫𑀢𑁆𑀢𑀸𑀦𑀁 𑀲𑀓𑁆𑀓𑀢𑁄 𑀕𑀭𑀼𑀓𑀢𑁄 𑀫𑀸𑀦𑀺𑀢𑁄 𑀧𑀽𑀚𑀺𑀢𑁄 𑀅𑀧𑀘𑀺𑀢𑁄 𑀮𑀸𑀪𑀻 𑀘𑀻𑀯𑀭𑀧𑀺𑀡𑁆𑀟𑀧𑀸𑀢𑀲𑁂𑀦𑀸𑀲𑀦𑀕𑀺𑀮𑀸𑀦𑀧𑁆𑀧𑀘𑁆𑀘𑀬𑀪𑁂𑀲𑀚𑁆𑀚𑀧𑀭𑀺𑀓𑁆𑀔𑀸𑀭𑀸𑀦𑀁 𑀮𑀸𑀪𑀕𑁆𑀕𑀬𑀲𑀕𑁆𑀕𑀧𑁆𑀧𑀢𑁆𑀢𑁄 𑀯𑀼𑀤𑁆𑀥𑀸𑀦𑀁 𑀯𑀺𑀜𑁆𑀜𑀽𑀦𑀁 𑀲𑁄𑀢𑀸𑀯𑀥𑀸𑀦𑁂𑀦 𑀲𑀫𑀦𑁆𑀦𑀸𑀕𑀢𑀸𑀦𑀁 𑀲𑀦𑁆𑀤𑀲𑁆𑀲𑁂𑀦𑁆𑀢𑁄 𑀦𑀯𑀗𑁆𑀕𑀁 𑀚𑀺𑀦𑀲𑀸𑀲𑀦𑀭𑀢𑀦𑀁, 𑀉𑀧𑀤𑀺𑀲𑀦𑁆𑀢𑁄 𑀥𑀫𑁆𑀫𑀫𑀕𑁆𑀕𑀁, 𑀥𑀸𑀭𑁂𑀦𑁆𑀢𑁄 𑀥𑀫𑁆𑀫𑀧𑁆𑀧𑀚𑁆𑀚𑁄𑀢𑀁, 𑀉𑀲𑁆𑀲𑀸𑀧𑁂𑀦𑁆𑀢𑁄 𑀥𑀫𑁆𑀫𑀬𑀽𑀧𑀁, 𑀬𑀚𑀦𑁆𑀢𑁄 𑀥𑀫𑁆𑀫𑀬𑀸𑀕𑀁, 𑀧𑀕𑁆𑀕𑀡𑁆𑀳𑀦𑁆𑀢𑁄 𑀥𑀫𑁆𑀫𑀤𑁆𑀥𑀚𑀁, 𑀉𑀲𑁆𑀲𑀸𑀧𑁂𑀦𑁆𑀢𑁄 𑀥𑀫𑁆𑀫𑀓𑁂𑀢𑀼𑀁, 𑀥𑀫𑁂𑀦𑁆𑀢𑁄 𑀥𑀫𑁆𑀫𑀲𑀗𑁆𑀔𑀁, 𑀆𑀳𑀦𑀦𑁆𑀢𑁄 𑀥𑀫𑁆𑀫𑀪𑁂𑀭𑀺𑀁, 𑀦𑀤𑀦𑁆𑀢𑁄 𑀲𑀻𑀳𑀦𑀸𑀤𑀁, 𑀕𑀚𑁆𑀚𑀦𑁆𑀢𑁄 𑀇𑀦𑁆𑀤𑀕𑀚𑁆𑀚𑀺𑀢𑀁, 𑀫𑀥𑀼𑀭𑀕𑀺𑀭𑀕𑀚𑁆𑀚𑀺𑀢𑁂𑀦 𑀜𑀸𑀡𑀯𑀭𑀯𑀺𑀚𑁆𑀚𑀼𑀚𑀸𑀮𑀧𑀭𑀺𑀯𑁂𑀞𑀺𑀢𑁂𑀦 𑀓𑀭𑀼𑀡𑀸𑀚𑀮𑀪𑀭𑀺𑀢𑁂𑀦 𑀫𑀳𑀢𑀸 𑀥𑀫𑁆𑀫𑀸𑀫𑀢𑀫𑁂𑀖𑁂𑀦 𑀲𑀓𑀮𑀮𑁄𑀓𑀫𑀪𑀺𑀢𑀧𑁆𑀧𑀬𑀦𑁆𑀢𑁄 𑀕𑀸𑀫𑀦𑀺𑀕𑀫𑀭𑀸𑀚𑀥𑀸𑀦𑀻𑀲𑀼 𑀘𑀸𑀭𑀺𑀓𑀁 𑀘𑀭𑀫𑀸𑀦𑁄 𑀅𑀦𑀼𑀧𑀼𑀩𑁆𑀩𑁂𑀦 𑀲𑀸𑀕𑀮𑀦𑀕𑀭𑀁 𑀅𑀦𑀼𑀧𑁆𑀧𑀢𑁆𑀢𑁄 𑀳𑁄𑀢𑀺𑁇 𑀢𑀢𑁆𑀭 𑀲𑀼𑀤𑀁 𑀆𑀬𑀲𑁆𑀫𑀸 𑀦𑀸𑀕𑀲𑁂𑀦𑁄 𑀅𑀲𑀻𑀢𑀺𑀬𑀸 𑀪𑀺𑀓𑁆𑀔𑀼𑀲𑀳𑀲𑁆𑀲𑁂𑀳𑀺 𑀲𑀤𑁆𑀥𑀺𑀁 𑀲𑀗𑁆𑀔𑁆𑀬𑁂𑀬𑁆𑀬𑀧𑀭𑀺𑀯𑁂𑀡𑁂 𑀧𑀝𑀺𑀯𑀲𑀢𑀺𑁇 𑀢𑁂𑀦𑀸𑀳𑀼 𑀧𑁄𑀭𑀸𑀡𑀸—

75\. _“𑀩𑀳𑀼𑀲𑁆𑀲𑀼𑀢𑁄 𑀘𑀺𑀢𑁆𑀭𑀓𑀣𑀻,_  
_𑀦𑀺𑀧𑀼𑀡𑁄 𑀘 𑀯𑀺𑀲𑀸𑀭𑀤𑁄;_  
_𑀲𑀸𑀫𑀬𑀺𑀓𑁄 𑀘 𑀓𑀼𑀲𑀮𑁄,_  
_𑀧𑀝𑀺𑀪𑀸𑀦𑁂 𑀘 𑀓𑁄𑀯𑀺𑀤𑁄𑁇_  


76\. _𑀢𑁂 𑀘 𑀢𑁂𑀧𑀺𑀝𑀓𑀸 𑀪𑀺𑀓𑁆𑀔𑀽,_  
_𑀧𑀜𑁆𑀘𑀦𑁂𑀓𑀸𑀬𑀺𑀓𑀸𑀧𑀺 𑀘;_  
_𑀘𑀢𑀼𑀦𑁂𑀓𑀸𑀬𑀺𑀓𑀸 𑀘𑁂𑀯,_  
_𑀦𑀸𑀕𑀲𑁂𑀦𑀁 𑀧𑀼𑀭𑀓𑁆𑀔𑀭𑀼𑀁𑁇_  


77\. _𑀕𑀫𑁆𑀪𑀻𑀭𑀧𑀜𑁆𑀜𑁄 𑀫𑁂𑀥𑀸𑀯𑀻,_  
_𑀫𑀕𑁆𑀕𑀸𑀫𑀕𑁆𑀕𑀲𑁆𑀲 𑀓𑁄𑀯𑀺𑀤𑁄;_  
_𑀉𑀢𑁆𑀢𑀫𑀢𑁆𑀣𑀁 𑀅𑀦𑀼𑀧𑁆𑀧𑀢𑁆𑀢𑁄,_  
_𑀦𑀸𑀕𑀲𑁂𑀦𑁄 𑀯𑀺𑀲𑀸𑀭𑀤𑁄𑁇_  


78\. _𑀢𑁂𑀳𑀺 𑀪𑀺𑀓𑁆𑀔𑀽𑀳𑀺 𑀧𑀭𑀺𑀯𑀼𑀢𑁄,_  
_𑀦𑀺𑀧𑀼𑀡𑁂𑀳𑀺 𑀲𑀘𑁆𑀘𑀯𑀸𑀤𑀺𑀪𑀺;_  
_𑀘𑀭𑀦𑁆𑀢𑁄 𑀕𑀸𑀫𑀦𑀺𑀕𑀫𑀁,_  
_𑀲𑀸𑀕𑀮𑀁 𑀉𑀧𑀲𑀗𑁆𑀓𑀫𑀺𑁇_  


79\. _𑀲𑀗𑁆𑀔𑁆𑀬𑁂𑀬𑁆𑀬𑀧𑀭𑀺𑀯𑁂𑀡𑀲𑁆𑀫𑀺𑀁,_  
_𑀦𑀸𑀕𑀲𑁂𑀦𑁄 𑀢𑀤𑀸 𑀯𑀲𑀺;_  
_𑀓𑀣𑁂𑀢𑀺 𑀲𑁄 𑀫𑀦𑀼𑀲𑁆𑀲𑁂𑀳𑀺,_  
_𑀧𑀩𑁆𑀩𑀢𑁂 𑀓𑁂𑀲𑀭𑀻 𑀬𑀣𑀸”𑀢𑀺𑁇_  


(23.)

80\. 𑀅𑀣 𑀔𑁄 𑀤𑁂𑀯𑀫𑀦𑁆𑀢𑀺𑀬𑁄 𑀭𑀸𑀚𑀸𑀦𑀁 𑀫𑀺𑀮𑀺𑀦𑁆𑀤𑀁 𑀏𑀢𑀤𑀯𑁄𑀘—  “𑀆𑀕𑀫𑁂𑀳𑀺 𑀢𑁆𑀯𑀁, 𑀫𑀳𑀸𑀭𑀸𑀚; 𑀅𑀢𑁆𑀣𑀺, 𑀫𑀳𑀸𑀭𑀸𑀚, 𑀦𑀸𑀕𑀲𑁂𑀦𑁄 𑀦𑀸𑀫 𑀣𑁂𑀭𑁄 𑀧𑀡𑁆𑀟𑀺𑀢𑁄 𑀩𑁆𑀬𑀢𑁆𑀢𑁄 𑀫𑁂𑀥𑀸𑀯𑀻 𑀯𑀺𑀦𑀻𑀢𑁄 𑀯𑀺𑀲𑀸𑀭𑀤𑁄 𑀩𑀳𑀼𑀲𑁆𑀲𑀼𑀢𑁄 𑀘𑀺𑀢𑁆𑀭𑀓𑀣𑀻 𑀓𑀮𑁆𑀬𑀸𑀡𑀧𑀝𑀺𑀪𑀸𑀦𑁄 𑀅𑀢𑁆𑀣𑀥𑀫𑁆𑀫𑀦𑀺𑀭𑀼𑀢𑁆𑀢𑀺𑀧𑀝𑀺𑀪𑀸𑀦𑀧𑀝𑀺𑀲𑀫𑁆𑀪𑀺𑀤𑀸𑀲𑀼 𑀧𑀸𑀭𑀫𑀺𑀧𑁆𑀧𑀢𑁆𑀢𑁄, 𑀲𑁄 𑀏𑀢𑀭𑀳𑀺 𑀲𑀗𑁆𑀔𑁆𑀬𑁂𑀬𑁆𑀬𑀧𑀭𑀺𑀯𑁂𑀡𑁂 𑀧𑀝𑀺𑀯𑀲𑀢𑀺, 𑀕𑀘𑁆𑀙 𑀢𑁆𑀯𑀁, 𑀫𑀳𑀸𑀭𑀸𑀚, 𑀆𑀬𑀲𑁆𑀫𑀦𑁆𑀢𑀁 𑀦𑀸𑀕𑀲𑁂𑀦𑀁 𑀧𑀜𑁆𑀳𑀁 𑀧𑀼𑀘𑁆𑀙𑀲𑁆𑀲𑀼, 𑀉𑀲𑁆𑀲𑀳𑀢𑀺 𑀲𑁄 𑀢𑀬𑀸 𑀲𑀤𑁆𑀥𑀺𑀁 𑀲𑀮𑁆𑀮𑀧𑀺𑀢𑀼𑀁 𑀓𑀗𑁆𑀔𑀁 𑀧𑀝𑀺𑀯𑀺𑀦𑁂𑀢𑀼𑀦𑁆”𑀢𑀺𑁇 𑀅𑀣 𑀔𑁄 𑀫𑀺𑀮𑀺𑀦𑁆𑀤𑀲𑁆𑀲 𑀭𑀜𑁆𑀜𑁄 𑀲𑀳𑀲𑀸 “𑀦𑀸𑀕𑀲𑁂𑀦𑁄”𑀢𑀺 𑀲𑀤𑁆𑀤𑀁 𑀲𑀼𑀢𑁆𑀯𑀸𑀯 𑀅𑀳𑀼𑀤𑁂𑀯 𑀪𑀬𑀁, 𑀅𑀳𑀼𑀤𑁂𑀯 𑀙𑀫𑁆𑀪𑀺𑀢𑀢𑁆𑀢𑀁, 𑀅𑀳𑀼𑀤𑁂𑀯 𑀮𑁄𑀫𑀳𑀁𑀲𑁄𑁇 𑀅𑀣 𑀔𑁄 𑀫𑀺𑀮𑀺𑀦𑁆𑀤𑁄 𑀭𑀸𑀚𑀸 𑀤𑁂𑀯𑀫𑀦𑁆𑀢𑀺𑀬𑀁 𑀏𑀢𑀤𑀯𑁄𑀘—  “𑀉𑀲𑁆𑀲𑀳𑀢𑀺 𑀪𑁄 𑀦𑀸𑀕𑀲𑁂𑀦𑁄 𑀪𑀺𑀓𑁆𑀔𑀼 𑀫𑀬𑀸 𑀲𑀤𑁆𑀥𑀺𑀁 𑀲𑀮𑁆𑀮𑀧𑀺𑀢𑀼𑀦𑁆”𑀢𑀺? “𑀉𑀲𑁆𑀲𑀳𑀢𑀺, 𑀫𑀳𑀸𑀭𑀸𑀚, 𑀅𑀧𑀺 𑀇𑀦𑁆𑀤𑀬𑀫𑀯𑀭𑀼𑀡𑀓𑀼𑀯𑁂𑀭𑀧𑀚𑀸𑀧𑀢𑀺𑀲𑀼𑀬𑀸𑀫𑀲𑀦𑁆𑀢𑀼𑀲𑀺𑀢𑀮𑁄𑀓𑀧𑀸𑀮𑁂𑀳𑀺𑀧𑀺 𑀧𑀺𑀢𑀼𑀧𑀺𑀢𑀸𑀫𑀳𑁂𑀦 𑀫𑀳𑀸𑀩𑁆𑀭𑀳𑁆𑀫𑀼𑀦𑀸𑀧𑀺 𑀲𑀤𑁆𑀥𑀺𑀁 𑀲𑀮𑁆𑀮𑀧𑀺𑀢𑀼𑀁, 𑀓𑀺𑀫𑀗𑁆𑀕𑀁 𑀧𑀦 𑀫𑀦𑀼𑀲𑁆𑀲𑀪𑀽𑀢𑁂𑀦𑀸”𑀢𑀺𑁇

81\. 𑀅𑀣 𑀔𑁄 𑀫𑀺𑀮𑀺𑀦𑁆𑀤𑁄 𑀭𑀸𑀚𑀸 𑀤𑁂𑀯𑀫𑀦𑁆𑀢𑀺𑀬𑀁 𑀏𑀢𑀤𑀯𑁄𑀘—  “𑀢𑁂𑀦 𑀳𑀺 𑀢𑁆𑀯𑀁, 𑀤𑁂𑀯𑀫𑀦𑁆𑀢𑀺𑀬, 𑀪𑀤𑀦𑁆𑀢𑀲𑁆𑀲 𑀲𑀦𑁆𑀢𑀺𑀓𑁂 𑀤𑀽𑀢𑀁 𑀧𑁂𑀲𑁂𑀳𑀻”𑀢𑀺𑁇 “𑀏𑀯𑀁, 𑀤𑁂𑀯𑀸”𑀢𑀺 𑀔𑁄 𑀤𑁂𑀯𑀫𑀦𑁆𑀢𑀺𑀬𑁄 𑀆𑀬𑀲𑁆𑀫𑀢𑁄 𑀦𑀸𑀕𑀲𑁂𑀦𑀲𑁆𑀲 𑀲𑀦𑁆𑀢𑀺𑀓𑁂 𑀤𑀽𑀢𑀁 𑀧𑀸𑀳𑁂𑀲𑀺 “𑀭𑀸𑀚𑀸, 𑀪𑀦𑁆𑀢𑁂, 𑀫𑀺𑀮𑀺𑀦𑁆𑀤𑁄 𑀆𑀬𑀲𑁆𑀫𑀦𑁆𑀢𑀁 𑀤𑀲𑁆𑀲𑀦𑀓𑀸𑀫𑁄”𑀢𑀺𑁇 𑀆𑀬𑀲𑁆𑀫𑀸𑀧𑀺 𑀔𑁄 𑀦𑀸𑀕𑀲𑁂𑀦𑁄 𑀏𑀯𑀫𑀸𑀳—  “𑀢𑁂𑀦 𑀳𑀺 𑀆𑀕𑀘𑁆𑀙𑀢𑀽”𑀢𑀺𑁇

82\. 𑀅𑀣 𑀔𑁄 𑀫𑀺𑀮𑀺𑀦𑁆𑀤𑁄 𑀭𑀸𑀚𑀸 𑀧𑀜𑁆𑀘𑀫𑀢𑁆𑀢𑁂𑀳𑀺 𑀬𑁄𑀦𑀓𑀲𑀢𑁂𑀳𑀺 𑀧𑀭𑀺𑀯𑀼𑀢𑁄 𑀭𑀣𑀯𑀭𑀫𑀸𑀭𑀼𑀬𑁆𑀳 𑀫𑀳𑀢𑀸 𑀩𑀮𑀓𑀸𑀬𑁂𑀦 𑀲𑀤𑁆𑀥𑀺𑀁 𑀬𑁂𑀦 𑀲𑀗𑁆𑀔𑁆𑀬𑁂𑀬𑁆𑀬𑀧𑀭𑀺𑀯𑁂𑀡𑀁 𑀬𑁂𑀦𑀸𑀬𑀲𑁆𑀫𑀸 𑀦𑀸𑀕𑀲𑁂𑀦𑁄 𑀢𑁂𑀦𑀼𑀧𑀲𑀗𑁆𑀓𑀫𑀺𑁇 𑀢𑁂𑀦 𑀔𑁄 𑀧𑀦 𑀲𑀫𑀬𑁂𑀦 𑀆𑀬𑀲𑁆𑀫𑀸 𑀦𑀸𑀕𑀲𑁂𑀦𑁄 𑀅𑀲𑀻𑀢𑀺𑀬𑀸 𑀪𑀺𑀓𑁆𑀔𑀼𑀲𑀳𑀲𑁆𑀲𑁂𑀳𑀺 𑀲𑀤𑁆𑀥𑀺𑀁 𑀫𑀡𑁆𑀟𑀮𑀫𑀸𑀍𑀏 𑀦𑀺𑀲𑀺𑀦𑁆𑀦𑁄 𑀳𑁄𑀢𑀺𑁇 𑀅𑀤𑁆𑀤𑀲𑀸 𑀔𑁄 𑀫𑀺𑀮𑀺𑀦𑁆𑀤𑁄 𑀭𑀸𑀚𑀸 𑀆𑀬𑀲𑁆𑀫𑀢𑁄 𑀦𑀸𑀕𑀲𑁂𑀦𑀲𑁆𑀲 𑀧𑀭𑀺𑀲𑀁 𑀤𑀽𑀭𑀢𑁄𑀯, 𑀤𑀺𑀲𑁆𑀯𑀸𑀦 𑀤𑁂𑀯𑀫𑀦𑁆𑀢𑀺𑀬𑀁 𑀏𑀢𑀤𑀯𑁄𑀘—  “𑀓𑀲𑁆𑀲𑁂𑀲𑀸, 𑀤𑁂𑀯𑀫𑀦𑁆𑀢𑀺𑀬, 𑀫𑀳𑀢𑀻 𑀧𑀭𑀺𑀲𑀸”𑀢𑀺? “𑀆𑀬𑀲𑁆𑀫𑀢𑁄 𑀔𑁄, 𑀫𑀳𑀸𑀭𑀸𑀚, 𑀦𑀸𑀕𑀲𑁂𑀦𑀲𑁆𑀲 𑀧𑀭𑀺𑀲𑀸”𑀢𑀺𑁇

83\. 𑀅𑀣 𑀔𑁄 𑀫𑀺𑀮𑀺𑀦𑁆𑀤𑀲𑁆𑀲 𑀭𑀜𑁆𑀜𑁄 𑀆𑀬𑀲𑁆𑀫𑀢𑁄 𑀦𑀸𑀕𑀲𑁂𑀦𑀲𑁆𑀲 𑀧𑀭𑀺𑀲𑀁 𑀤𑀽𑀭𑀢𑁄𑀯 𑀤𑀺𑀲𑁆𑀯𑀸 𑀅𑀳𑀼𑀤𑁂𑀯 𑀪𑀬𑀁, 𑀅𑀳𑀼𑀤𑁂𑀯 𑀙𑀫𑁆𑀪𑀺𑀢𑀢𑁆𑀢𑀁, 𑀅𑀳𑀼𑀤𑁂𑀯 𑀮𑁄𑀫𑀳𑀁𑀲𑁄𑁇 𑀅𑀣 𑀔𑁄 𑀫𑀺𑀮𑀺𑀦𑁆𑀤𑁄 𑀭𑀸𑀚𑀸 𑀔𑀕𑁆𑀕𑀧𑀭𑀺𑀯𑀸𑀭𑀺𑀢𑁄 𑀯𑀺𑀬 𑀕𑀚𑁄, 𑀕𑀭𑀼𑀍𑀅𑀧𑀭𑀺𑀯𑀸𑀭𑀺𑀢𑁄 𑀯𑀺𑀬 𑀦𑀸𑀕𑁄, 𑀅𑀚𑀕𑀭𑀧𑀭𑀺𑀯𑀸𑀭𑀺𑀢𑁄 𑀯𑀺𑀬 𑀓𑁄𑀢𑁆𑀣𑀼𑀓𑁄, 𑀫𑀳𑀺𑀁𑀲𑀧𑀭𑀺𑀯𑀼𑀢𑁄 𑀯𑀺𑀬 𑀅𑀘𑁆𑀙𑁄, 𑀦𑀸𑀕𑀸𑀦𑀼𑀩𑀤𑁆𑀥𑁄 𑀯𑀺𑀬 𑀫𑀡𑁆𑀟𑀽𑀓𑁄, 𑀲𑀤𑁆𑀤𑀽𑀮𑀸𑀦𑀼𑀩𑀤𑁆𑀥𑁄 𑀯𑀺𑀬 𑀫𑀺𑀕𑁄, 𑀅𑀳𑀺𑀢𑀼𑀡𑁆𑀟𑀺𑀓𑀲𑀫𑀸𑀕𑀢𑁄 𑀯𑀺𑀬 𑀧𑀦𑁆𑀦𑀕𑁄, 𑀫𑀚𑁆𑀚𑀸𑀭𑀲𑀫𑀸𑀕𑀢𑁄 𑀯𑀺𑀬 𑀉𑀦𑁆𑀤𑀽𑀭𑁄, 𑀪𑀽𑀢𑀯𑁂𑀚𑁆𑀚𑀲𑀫𑀸𑀕𑀢𑁄 𑀯𑀺𑀬 𑀧𑀺𑀲𑀸𑀘𑁄, 𑀭𑀸𑀳𑀼𑀫𑀔𑀕𑀢𑁄 𑀯𑀺𑀬 𑀘𑀦𑁆𑀤𑁄, 𑀧𑀦𑁆𑀦𑀕𑁄 𑀯𑀺𑀬 𑀧𑁂𑀍𑀅𑀦𑁆𑀢𑀭𑀕𑀢𑁄, 𑀲𑀓𑀼𑀡𑁄 𑀯𑀺𑀬 𑀧𑀜𑁆𑀚𑀭𑀦𑁆𑀢𑀭𑀕𑀢𑁄, 𑀫𑀘𑁆𑀙𑁄 𑀯𑀺𑀬 𑀚𑀸𑀮𑀦𑁆𑀢𑀭𑀕𑀢𑁄, 𑀯𑀸𑀍𑀅𑀯𑀦𑀫𑀦𑀼𑀧𑁆𑀧𑀯𑀺𑀝𑁆𑀞𑁄 𑀯𑀺𑀬 𑀧𑀼𑀭𑀺𑀲𑁄, 𑀯𑁂𑀲𑁆𑀲𑀯𑀡𑀸𑀧𑀭𑀸𑀥𑀺𑀓𑁄 𑀯𑀺𑀬 𑀬𑀓𑁆𑀔𑁄, 𑀧𑀭𑀺𑀓𑁆𑀔𑀻𑀡𑀸𑀬𑀼𑀓𑁄 𑀯𑀺𑀬 𑀤𑁂𑀯𑀧𑀼𑀢𑁆𑀢𑁄 𑀪𑀻𑀢𑁄 𑀉𑀩𑁆𑀩𑀺𑀕𑁆𑀕𑁄 𑀉𑀢𑁆𑀭𑀲𑁆𑀢𑁄 𑀲𑀁𑀯𑀺𑀕𑁆𑀕𑁄 𑀮𑁄𑀫𑀳𑀝𑁆𑀞𑀚𑀸𑀢𑁄 𑀯𑀺𑀫𑀦𑁄 𑀤𑀼𑀫𑁆𑀫𑀦𑁄 𑀪𑀦𑁆𑀢𑀘𑀺𑀢𑁆𑀢𑁄 𑀯𑀺𑀧𑀭𑀺𑀡𑀢𑀫𑀸𑀦𑀲𑁄 “𑀫𑀸 𑀫𑀁 𑀅𑀬𑀁 𑀧𑀭𑀺𑀚𑀦𑁄 𑀧𑀭𑀺𑀪𑀯𑀻”𑀢𑀺 𑀲𑀢𑀺𑀁 𑀉𑀧𑀝𑁆𑀞𑀧𑁂𑀢𑁆𑀯𑀸 𑀤𑁂𑀯𑀫𑀦𑁆𑀢𑀺𑀬𑀁 𑀏𑀢𑀤𑀯𑁄𑀘—  “𑀫𑀸 𑀔𑁄, 𑀢𑁆𑀯𑀁 𑀤𑁂𑀯𑀫𑀦𑁆𑀢𑀺𑀬, 𑀆𑀬𑀲𑁆𑀫𑀦𑁆𑀢𑀁 𑀦𑀸𑀕𑀲𑁂𑀦𑀁 𑀫𑀬𑁆𑀳𑀁 𑀆𑀘𑀺𑀓𑁆𑀔𑁂𑀬𑁆𑀬𑀸𑀲𑀺, 𑀅𑀦𑀓𑁆𑀔𑀸𑀢𑀜𑁆𑀜𑁂𑀯𑀸𑀳𑀁 𑀦𑀸𑀕𑀲𑁂𑀦𑀁 𑀚𑀸𑀦𑀺𑀲𑁆𑀲𑀸𑀫𑀻”𑀢𑀺𑁇 “𑀲𑀸𑀥𑀼, 𑀫𑀳𑀸𑀭𑀸𑀚, 𑀢𑁆𑀯𑀜𑁆𑀜𑁂𑀯 𑀚𑀸𑀦𑀸𑀳𑀻”𑀢𑀺𑁇

84\. 𑀢𑁂𑀦 𑀔𑁄 𑀧𑀦 𑀲𑀫𑀬𑁂𑀦 𑀆𑀬𑀲𑁆𑀫𑀸 𑀦𑀸𑀕𑀲𑁂𑀦𑁄 𑀢𑀲𑁆𑀲𑀸 𑀪𑀺𑀓𑁆𑀔𑀼𑀧𑀭𑀺𑀲𑀸𑀬 𑀧𑀼𑀭𑀢𑁄 𑀘𑀢𑁆𑀢𑀸𑀮𑀻𑀲𑀸𑀬 𑀪𑀺𑀓𑁆𑀔𑀼𑀲𑀳𑀲𑁆𑀲𑀸𑀦𑀁 𑀦𑀯𑀓𑀢𑀭𑁄 𑀳𑁄𑀢𑀺 𑀧𑀘𑁆𑀙𑀢𑁄 𑀘𑀢𑁆𑀢𑀸𑀮𑀻𑀲𑀸𑀬 𑀪𑀺𑀓𑁆𑀔𑀼𑀲𑀳𑀲𑁆𑀲𑀸𑀦𑀁 𑀯𑀼𑀟𑁆𑀠𑀢𑀭𑁄𑁇

85\. 𑀅𑀣 𑀔𑁄 𑀫𑀺𑀮𑀺𑀦𑁆𑀤𑁄 𑀭𑀸𑀚𑀸 𑀲𑀩𑁆𑀩𑀁 𑀢𑀁 𑀪𑀺𑀓𑁆𑀔𑀼𑀲𑀁𑀖𑀁 𑀧𑀼𑀭𑀢𑁄 𑀘 𑀧𑀘𑁆𑀙𑀢𑁄 𑀘 𑀫𑀚𑁆𑀛𑀢𑁄 𑀘 𑀅𑀦𑀼𑀯𑀺𑀮𑁄𑀓𑁂𑀦𑁆𑀢𑁄 𑀅𑀤𑁆𑀤𑀲𑀸 𑀔𑁄 𑀆𑀬𑀲𑁆𑀫𑀦𑁆𑀢𑀁 𑀦𑀸𑀕𑀲𑁂𑀦𑀁 𑀤𑀽𑀭𑀢𑁄𑀯 𑀪𑀺𑀓𑁆𑀔𑀼𑀲𑀁𑀖𑀲𑁆𑀲 𑀫𑀚𑁆𑀛𑁂 𑀦𑀺𑀲𑀺𑀦𑁆𑀦𑀁 𑀓𑁂𑀲𑀭𑀲𑀻𑀳𑀁 𑀯𑀺𑀬 𑀯𑀺𑀕𑀢𑀪𑀬𑀪𑁂𑀭𑀯𑀁 𑀯𑀺𑀕𑀢𑀮𑁄𑀫𑀳𑀁𑀲𑀁 𑀯𑀺𑀕𑀢𑀪𑀬𑀲𑀸𑀭𑀚𑁆𑀚𑀁, 𑀤𑀺𑀲𑁆𑀯𑀸𑀦 𑀆𑀓𑀸𑀭𑁂𑀦𑁂𑀯 𑀅𑀜𑁆𑀜𑀸𑀲𑀺 “𑀏𑀲𑁄 𑀔𑁄 𑀏𑀢𑁆𑀣 𑀦𑀸𑀕𑀲𑁂𑀦𑁄”𑀢𑀺𑁇

86\. 𑀅𑀣 𑀔𑁄 𑀫𑀺𑀮𑀺𑀦𑁆𑀤𑁄 𑀭𑀸𑀚𑀸 𑀤𑁂𑀯𑀫𑀦𑁆𑀢𑀺𑀬𑀁 𑀏𑀢𑀤𑀯𑁄𑀘—  “𑀏𑀲𑁄 𑀔𑁄, 𑀤𑁂𑀯𑀫𑀦𑁆𑀢𑀺𑀬, 𑀆𑀬𑀲𑁆𑀫𑀸 𑀦𑀸𑀕𑀲𑁂𑀦𑁄”𑀢𑀺𑁇 “𑀆𑀫, 𑀫𑀳𑀸𑀭𑀸𑀚, 𑀏𑀲𑁄 𑀔𑁄 𑀦𑀸𑀕𑀲𑁂𑀦𑁄, 𑀲𑀼𑀝𑁆𑀞𑀼 𑀔𑁄 𑀢𑁆𑀯𑀁, 𑀫𑀳𑀸𑀭𑀸𑀚, 𑀦𑀸𑀕𑀲𑁂𑀦𑀁 𑀅𑀜𑁆𑀜𑀸𑀲𑀻”𑀢𑀺𑁇 𑀢𑀢𑁄 𑀭𑀸𑀚𑀸 𑀢𑀼𑀝𑁆𑀞𑁄 𑀅𑀳𑁄𑀲𑀺 “𑀅𑀦𑀓𑁆𑀔𑀸𑀢𑁄𑀯 𑀫𑀬𑀸 𑀦𑀸𑀕𑀲𑁂𑀦𑁄 𑀅𑀜𑁆𑀜𑀸𑀢𑁄”𑀢𑀺𑁇 𑀅𑀣 𑀔𑁄 𑀫𑀺𑀮𑀺𑀦𑁆𑀤𑀲𑁆𑀲 𑀭𑀜𑁆𑀜𑁄 𑀆𑀬𑀲𑁆𑀫𑀦𑁆𑀢𑀁 𑀦𑀸𑀕𑀲𑁂𑀦𑀁 𑀤𑀺𑀲𑁆𑀯𑀸𑀯 𑀅𑀳𑀼𑀤𑁂𑀯 𑀪𑀬𑀁, 𑀅𑀳𑀼𑀤𑁂𑀯 𑀙𑀫𑁆𑀪𑀺𑀢𑀢𑁆𑀢𑀁, 𑀅𑀳𑀼𑀤𑁂𑀯 𑀮𑁄𑀫𑀳𑀁𑀲𑁄𑁇

87\. 𑀢𑁂𑀦𑀸𑀳𑀼—

88\. _“𑀘𑀭𑀡𑁂𑀦 𑀘 𑀲𑀫𑁆𑀧𑀦𑁆𑀦𑀁,_  
_𑀲𑀼𑀤𑀦𑁆𑀢𑀁 𑀉𑀢𑁆𑀢𑀫𑁂 𑀤𑀫𑁂;_  
_𑀤𑀺𑀲𑁆𑀯𑀸 𑀭𑀸𑀚𑀸 𑀦𑀸𑀕𑀲𑁂𑀦𑀁,_  
_𑀇𑀤𑀁 𑀯𑀘𑀦𑀫𑀩𑁆𑀭𑀯𑀺𑁇_  


89\. _𑀓𑀣𑀺𑀢𑀸 𑀫𑀬𑀸 𑀩𑀳𑀽 𑀤𑀺𑀝𑁆𑀞𑀸,_  
_𑀲𑀸𑀓𑀘𑁆𑀙𑀸 𑀑𑀲𑀝𑀸 𑀩𑀳𑀽;_  
_𑀦 𑀢𑀸𑀤𑀺𑀲𑀁 𑀪𑀬𑀁 𑀆𑀲𑀺,_  
_𑀅𑀚𑁆𑀚 𑀢𑀸𑀲𑁄 𑀬𑀣𑀸 𑀫𑀫𑁇_  


90\. _𑀦𑀺𑀲𑁆𑀲𑀁𑀲𑀬𑀁 𑀧𑀭𑀸𑀚𑀬𑁄,_  
_𑀫𑀫 𑀅𑀚𑁆𑀚 𑀪𑀯𑀺𑀲𑁆𑀲𑀢𑀺;_  
_𑀚𑀬𑁄 𑀘 𑀦𑀸𑀕𑀲𑁂𑀦𑀲𑁆𑀲,_  
_𑀬𑀣𑀸 𑀘𑀺𑀢𑁆𑀢𑀁 𑀦 𑀲𑀡𑁆𑀞𑀺𑀢𑀦𑁆”𑀢𑀺𑁇_  


---

91\. 𑀩𑀸𑀳𑀺𑀭𑀓𑀣𑀸 𑀦𑀺𑀝𑁆𑀞𑀺𑀢𑀸𑁇



[Go to previous page (2 Bāhirakathā)](/tipitaka/28Mi/2.md) / [Go to parent page (2 Bāhirakathā)](/tipitaka/28Mi/2.md) / [Go to next page (3 Milindapañha)](/tipitaka/28Mi/3.md)


