
[Home](/) / [28Mi Milindapañhapāḷi](../../../28Mi.md) / [6 Anumānapañha](../../6.md) / [6.1 Buddhavagga](../6.1.md)

# 𑁬𑁇𑁧𑁇𑁨 𑀕𑁄𑀢𑀫𑀺𑀯𑀢𑁆𑀣𑀤𑀸𑀦𑀧𑀜𑁆𑀳

* 𑀅𑀦𑀼𑀫𑀸𑀦𑀧𑀜𑁆𑀳

* 𑀩𑀼𑀤𑁆𑀥𑀯𑀕𑁆𑀕

* 𑀕𑁄𑀢𑀫𑀺𑀯𑀢𑁆𑀣𑀤𑀸𑀦𑀧𑀜𑁆𑀳

(172.)

1072\. “𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀪𑀸𑀲𑀺𑀢𑀫𑁆𑀧𑁂𑀢𑀁 𑀪𑀕𑀯𑀢𑀸 𑀫𑀸𑀢𑀼𑀘𑁆𑀙𑀸𑀬 𑀫𑀳𑀸𑀧𑀚𑀸𑀧𑀢𑀺𑀬𑀸 𑀕𑁄𑀢𑀫𑀺𑀬𑀸 𑀯𑀲𑁆𑀲𑀺𑀓𑀲𑀸𑀝𑀺𑀓𑀸𑀬 𑀤𑀻𑀬𑀫𑀸𑀦𑀸𑀬 ‘𑀲𑀁𑀖𑁂, 𑀕𑁄𑀢𑀫𑀺, 𑀤𑁂𑀳𑀺, 𑀲𑀁𑀖𑁂 𑀢𑁂 𑀤𑀺𑀦𑁆𑀦𑁂 𑀅𑀳𑀜𑁆𑀘𑁂𑀯 𑀧𑀽𑀚𑀺𑀢𑁄 𑀪𑀯𑀺𑀲𑁆𑀲𑀸𑀫𑀺 𑀲𑀁𑀖𑁄 𑀘𑀸’𑀢𑀺𑁇 𑀓𑀺𑀁 𑀦𑀼 𑀔𑁄, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀢𑀣𑀸𑀕𑀢𑁄 𑀲𑀁𑀖𑀭𑀢𑀦𑀢𑁄 𑀦 𑀪𑀸𑀭𑀺𑀓𑁄 𑀦 𑀕𑀭𑀼𑀓𑁄 𑀦 𑀤𑀓𑁆𑀔𑀺𑀡𑁂𑀬𑁆𑀬𑁄, 𑀬𑀁 𑀢𑀣𑀸𑀕𑀢𑁄 𑀲𑀓𑀸𑀬 𑀫𑀸𑀢𑀼𑀘𑁆𑀙𑀸𑀬 𑀲𑀬𑀁 𑀧𑀺𑀜𑁆𑀚𑀺𑀢𑀁 𑀲𑀬𑀁 𑀮𑀼𑀜𑁆𑀘𑀺𑀢𑀁 𑀲𑀬𑀁 𑀧𑁄𑀣𑀺𑀢𑀁 𑀲𑀬𑀁 𑀓𑀦𑁆𑀢𑀺𑀢𑀁 𑀲𑀬𑀁 𑀯𑀸𑀬𑀺𑀢𑀁 𑀯𑀲𑁆𑀲𑀺𑀓𑀲𑀸𑀝𑀺𑀓𑀁 𑀅𑀢𑁆𑀢𑀦𑁄 𑀤𑀻𑀬𑀫𑀸𑀦𑀁 𑀲𑀁𑀖𑀲𑁆𑀲 𑀤𑀸𑀧𑁂𑀲𑀺𑁇 𑀬𑀤𑀺, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀢𑀣𑀸𑀕𑀢𑁄 𑀲𑀁𑀖𑀭𑀢𑀦𑀢𑁄 𑀉𑀢𑁆𑀢𑀭𑁄 𑀪𑀯𑁂𑀬𑁆𑀬 𑀅𑀥𑀺𑀓𑁄 𑀯𑀸 𑀯𑀺𑀲𑀺𑀝𑁆𑀞𑁄 𑀯𑀸, ‘𑀫𑀬𑀺 𑀤𑀺𑀦𑁆𑀦𑁂 𑀫𑀳𑀧𑁆𑀨𑀮𑀁 𑀪𑀯𑀺𑀲𑁆𑀲𑀢𑀻’𑀢𑀺 𑀦 𑀢𑀣𑀸𑀕𑀢𑁄 𑀫𑀸𑀢𑀼𑀘𑁆𑀙𑀸𑀬 𑀲𑀬𑀁 𑀧𑀺𑀜𑁆𑀚𑀺𑀢𑀁 𑀲𑀬𑀁 𑀮𑀼𑀜𑁆𑀘𑀺𑀢𑀁 𑀲𑀬𑀁 𑀧𑁄𑀣𑀺𑀢𑀁 𑀯𑀲𑁆𑀲𑀺𑀓𑀲𑀸𑀝𑀺𑀓𑀁 𑀲𑀁𑀖𑁂 𑀤𑀸𑀧𑁂𑀬𑁆𑀬, 𑀬𑀲𑁆𑀫𑀸 𑀘 𑀔𑁄, 𑀪𑀦𑁆𑀢𑁂 𑀦𑀸𑀕𑀲𑁂𑀦 𑀢𑀣𑀸𑀕𑀢𑁄 𑀅𑀢𑁆𑀢𑀸𑀦𑀁 𑀦 𑀧𑀢𑁆𑀣𑀬𑀢𑀺 𑀦 𑀉𑀧𑀦𑀺𑀲𑁆𑀲𑀬𑀢𑀺, 𑀢𑀲𑁆𑀫𑀸 𑀢𑀣𑀸𑀕𑀢𑁄 𑀫𑀸𑀢𑀼𑀘𑁆𑀙𑀸𑀬 𑀢𑀁 𑀯𑀲𑁆𑀲𑀺𑀓𑀲𑀸𑀝𑀺𑀓𑀁 𑀲𑀁𑀖𑀲𑁆𑀲 𑀤𑀸𑀧𑁂𑀲𑀻”𑀢𑀺𑁇

1073\. “𑀪𑀸𑀲𑀺𑀢𑀫𑁆𑀧𑁂𑀢𑀁, 𑀫𑀳𑀸𑀭𑀸𑀚, 𑀪𑀕𑀯𑀢𑀸 𑀫𑀸𑀢𑀼𑀘𑁆𑀙𑀸𑀬 𑀫𑀳𑀸𑀧𑀚𑀸𑀧𑀢𑀺𑀬𑀸 𑀕𑁄𑀢𑀫𑀺𑀬𑀸 𑀯𑀲𑁆𑀲𑀺𑀓𑀲𑀸𑀝𑀺𑀓𑀸𑀬 𑀤𑀻𑀬𑀫𑀸𑀦𑀸𑀬 ‘𑀲𑀁𑀖𑁂, 𑀕𑁄𑀢𑀫𑀺, 𑀤𑁂𑀳𑀺, 𑀲𑀁𑀖𑁂 𑀢𑁂 𑀤𑀺𑀦𑁆𑀦𑁂 𑀅𑀳𑀜𑁆𑀘𑁂𑀯 𑀧𑀽𑀚𑀺𑀢𑁄 𑀪𑀯𑀺𑀲𑁆𑀲𑀸𑀫𑀺 𑀲𑀁𑀖𑁄 𑀘𑀸’𑀢𑀺𑁇 𑀢𑀁 𑀧𑀦 𑀦 𑀅𑀢𑁆𑀢𑀦𑁄 𑀧𑀢𑀺𑀫𑀸𑀦𑀦𑀲𑁆𑀲 𑀅𑀯𑀺𑀧𑀸𑀓𑀢𑀸𑀬 𑀦 𑀅𑀤𑀓𑁆𑀔𑀺𑀡𑁂𑀬𑁆𑀬𑀢𑀸𑀬, 𑀅𑀧𑀺 𑀘 𑀔𑁄, 𑀫𑀳𑀸𑀭𑀸𑀚, 𑀳𑀺𑀢𑀢𑁆𑀣𑀸𑀬 𑀅𑀦𑀼𑀓𑀫𑁆𑀧𑀸𑀬 𑀅𑀦𑀸𑀕𑀢𑀫𑀤𑁆𑀥𑀸𑀦𑀁 𑀲𑀁𑀖𑁄 𑀫𑀫𑀘𑁆𑀘𑀬𑁂𑀦 𑀘𑀺𑀢𑁆𑀢𑀻𑀓𑀢𑁄 𑀪𑀯𑀺𑀲𑁆𑀲𑀢𑀻𑀢𑀺 𑀯𑀺𑀚𑁆𑀚𑀫𑀸𑀦𑁂𑀬𑁂𑀯 𑀕𑀼𑀡𑁂 𑀧𑀭𑀺𑀓𑀺𑀢𑁆𑀢𑀬𑀦𑁆𑀢𑁄 𑀏𑀯𑀫𑀸𑀳—  ‘𑀲𑀁𑀖𑁂, 𑀕𑁄𑀢𑀫𑀺, 𑀤𑁂𑀳𑀺, 𑀲𑀁𑀖𑁂 𑀢𑁂 𑀤𑀺𑀦𑁆𑀦𑁂 𑀅𑀳𑀜𑁆𑀘𑁂𑀯 𑀧𑀽𑀚𑀺𑀢𑁄 𑀪𑀯𑀺𑀲𑁆𑀲𑀸𑀫𑀺 𑀲𑀁𑀖𑁄 𑀘𑀸’𑀢𑀺𑁇

1074\. 𑀬𑀣𑀸, 𑀫𑀳𑀸𑀭𑀸𑀚, 𑀧𑀺𑀢𑀸 𑀥𑀭𑀫𑀸𑀦𑁄𑀬𑁂𑀯 𑀅𑀫𑀘𑁆𑀘𑀪𑀝𑀩𑀮𑀤𑁄𑀯𑀸𑀭𑀺𑀓𑀅𑀦𑀻𑀓𑀝𑁆𑀞𑀧𑀸𑀭𑀺𑀲𑀚𑁆𑀚𑀚𑀦𑀫𑀚𑁆𑀛𑁂 𑀭𑀜𑁆𑀜𑁄 𑀲𑀦𑁆𑀢𑀺𑀓𑁂 𑀧𑀼𑀢𑁆𑀢𑀲𑁆𑀲 𑀯𑀺𑀚𑁆𑀚𑀫𑀸𑀦𑀁𑀬𑁂𑀯 𑀕𑀼𑀡𑀁 𑀧𑀓𑀺𑀢𑁆𑀢𑁂𑀢𑀺 ‘𑀇𑀥 𑀞𑀧𑀺𑀢𑁄 𑀅𑀦𑀸𑀕𑀢𑀫𑀤𑁆𑀥𑀸𑀦𑀁 𑀚𑀦𑀫𑀚𑁆𑀛𑁂 𑀧𑀽𑀚𑀺𑀢𑁄 𑀪𑀯𑀺𑀲𑁆𑀲𑀢𑀻’𑀢𑀺𑁇 𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀢𑀣𑀸𑀕𑀢𑁄 𑀳𑀺𑀢𑀢𑁆𑀣𑀸𑀬 𑀅𑀦𑀼𑀓𑀫𑁆𑀧𑀸𑀬 𑀅𑀦𑀸𑀕𑀢𑀫𑀤𑁆𑀥𑀸𑀦𑀁 𑀲𑀁𑀖𑁄 𑀫𑀫𑀘𑁆𑀘𑀬𑁂𑀦 𑀘𑀺𑀢𑁆𑀢𑀻𑀓𑀢𑁄 𑀪𑀯𑀺𑀲𑁆𑀲𑀢𑀻𑀢𑀺 𑀯𑀺𑀚𑁆𑀚𑀫𑀸𑀦𑁂𑀬𑁂𑀯 𑀕𑀼𑀡𑁂 𑀧𑀓𑀺𑀢𑁆𑀢𑀬𑀦𑁆𑀢𑁄 𑀏𑀯𑀫𑀸𑀳—  ‘𑀲𑀁𑀖𑁂, 𑀕𑁄𑀢𑀫𑀺, 𑀤𑁂𑀳𑀺, 𑀲𑀁𑀖𑁂 𑀢𑁂 𑀤𑀺𑀦𑁆𑀦𑁂 𑀅𑀳𑀜𑁆𑀘𑁂𑀯 𑀧𑀽𑀚𑀺𑀢𑁄 𑀪𑀯𑀺𑀲𑁆𑀲𑀸𑀫𑀺 𑀲𑀁𑀖𑁄 𑀘𑀸’𑀢𑀺𑁇

1075\. 𑀦 𑀔𑁄, 𑀫𑀳𑀸𑀭𑀸𑀚, 𑀢𑀸𑀯𑀢𑀓𑁂𑀦 𑀯𑀲𑁆𑀲𑀺𑀓𑀲𑀸𑀝𑀺𑀓𑀸𑀦𑀼𑀧𑁆𑀧𑀤𑀸𑀦𑀫𑀢𑁆𑀢𑀓𑁂𑀦 𑀲𑀁𑀖𑁄 𑀢𑀣𑀸𑀕𑀢𑀢𑁄 𑀅𑀥𑀺𑀓𑁄 𑀦𑀸𑀫 𑀳𑁄𑀢𑀺 𑀯𑀺𑀲𑀺𑀝𑁆𑀞𑁄 𑀯𑀸𑁇 𑀬𑀣𑀸, 𑀫𑀳𑀸𑀭𑀸𑀚, 𑀫𑀸𑀢𑀸𑀧𑀺𑀢𑀭𑁄 𑀧𑀼𑀢𑁆𑀢𑀸𑀦𑀁 𑀉𑀘𑁆𑀙𑀸𑀤𑁂𑀦𑁆𑀢𑀺 𑀧𑀭𑀺𑀫𑀤𑁆𑀤𑀦𑁆𑀢𑀺 𑀦𑀳𑀸𑀧𑁂𑀦𑁆𑀢𑀺 𑀲𑀫𑁆𑀩𑀸𑀳𑁂𑀦𑁆𑀢𑀺, 𑀅𑀧𑀺 𑀦𑀼 𑀔𑁄, 𑀫𑀳𑀸𑀭𑀸𑀚, 𑀢𑀸𑀯𑀢𑀓𑁂𑀦 𑀉𑀘𑁆𑀙𑀸𑀤𑀦𑀧𑀭𑀺𑀫𑀤𑁆𑀤𑀦𑀦𑀳𑀸𑀧𑀦𑀲𑀫𑁆𑀩𑀸𑀳𑀦𑀫𑀢𑁆𑀢𑀓𑁂𑀦 ‘𑀧𑀼𑀢𑁆𑀢𑁄 𑀫𑀸𑀢𑀸𑀧𑀺𑀢𑀽𑀳𑀺 𑀅𑀥𑀺𑀓𑁄 𑀦𑀸𑀫 𑀳𑁄𑀢𑀺 𑀯𑀺𑀲𑀺𑀝𑁆𑀞𑁄 𑀯𑀸’”𑀢𑀺? “𑀦 𑀳𑀺, 𑀪𑀦𑁆𑀢𑁂, 𑀅𑀓𑀸𑀫𑀓𑀭𑀡𑀻𑀬𑀸, 𑀪𑀦𑁆𑀢𑁂, 𑀧𑀼𑀢𑁆𑀢𑀸 𑀫𑀸𑀢𑀸𑀧𑀺𑀢𑀽𑀦𑀁, 𑀢𑀲𑁆𑀫𑀸 𑀫𑀸𑀢𑀸𑀧𑀺𑀢𑀭𑁄 𑀧𑀼𑀢𑁆𑀢𑀸𑀦𑀁 𑀉𑀘𑁆𑀙𑀸𑀤𑀦𑀧𑀭𑀺𑀫𑀤𑁆𑀤𑀦𑀦𑀳𑀸𑀧𑀦𑀲𑀫𑁆𑀩𑀸𑀳𑀦𑀁 𑀓𑀭𑁄𑀦𑁆𑀢𑀻”𑀢𑀺𑁇 “𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀦 𑀢𑀸𑀯𑀢𑀓𑁂𑀦 𑀯𑀲𑁆𑀲𑀺𑀓𑀲𑀸𑀝𑀺𑀓𑀸𑀦𑀼𑀧𑁆𑀧𑀤𑀸𑀦𑀫𑀢𑁆𑀢𑀓𑁂𑀦 𑀲𑀁𑀖𑁄 𑀢𑀣𑀸𑀕𑀢𑀢𑁄 𑀅𑀥𑀺𑀓𑁄 𑀦𑀸𑀫 𑀳𑁄𑀢𑀺 𑀯𑀺𑀲𑀺𑀝𑁆𑀞𑁄 𑀯𑀸𑀢𑀺𑁇 𑀅𑀧𑀺 𑀘 𑀢𑀣𑀸𑀕𑀢𑁄 𑀅𑀓𑀸𑀫𑀓𑀭𑀡𑀻𑀬𑀁 𑀓𑀭𑁄𑀦𑁆𑀢𑁄 𑀫𑀸𑀢𑀼𑀘𑁆𑀙𑀸𑀬 𑀢𑀁 𑀯𑀲𑁆𑀲𑀺𑀓𑀲𑀸𑀝𑀺𑀓𑀁 𑀲𑀁𑀖𑀲𑁆𑀲 𑀤𑀸𑀧𑁂𑀲𑀺𑁇

1076\. 𑀬𑀣𑀸 𑀯𑀸 𑀧𑀦, 𑀫𑀳𑀸𑀭𑀸𑀚, 𑀓𑁄𑀘𑀺𑀤𑁂𑀯 𑀧𑀼𑀭𑀺𑀲𑁄 𑀭𑀜𑁆𑀜𑁄 𑀉𑀧𑀸𑀬𑀦𑀁 𑀆𑀳𑀭𑁂𑀬𑁆𑀬, 𑀢𑀁 𑀭𑀸𑀚𑀸 𑀉𑀧𑀸𑀬𑀦𑀁 𑀅𑀜𑁆𑀜𑀢𑀭𑀲𑁆𑀲 𑀪𑀝𑀲𑁆𑀲 𑀯𑀸 𑀩𑀮𑀲𑁆𑀲 𑀯𑀸 𑀲𑁂𑀦𑀸𑀧𑀢𑀺𑀲𑁆𑀲 𑀯𑀸 𑀧𑀼𑀭𑁄𑀳𑀺𑀢𑀲𑁆𑀲 𑀯𑀸 𑀤𑀤𑁂𑀬𑁆𑀬𑁇 𑀅𑀧𑀺 𑀦𑀼 𑀔𑁄 𑀲𑁄, 𑀫𑀳𑀸𑀭𑀸𑀚, 𑀧𑀼𑀭𑀺𑀲𑁄 𑀢𑀸𑀯𑀢𑀓𑁂𑀦 𑀉𑀧𑀸𑀬𑀦𑀧𑀝𑀺𑀮𑀸𑀪𑀫𑀢𑁆𑀢𑀓𑁂𑀦 𑀭𑀜𑁆𑀜𑀸 𑀅𑀥𑀺𑀓𑁄 𑀦𑀸𑀫 𑀳𑁄𑀢𑀺 𑀯𑀺𑀲𑀺𑀝𑁆𑀞𑁄 𑀯𑀸”𑀢𑀺? “𑀦 𑀳𑀺, 𑀪𑀦𑁆𑀢𑁂, 𑀭𑀸𑀚𑀪𑀢𑁆𑀢𑀺𑀓𑁄, 𑀪𑀦𑁆𑀢𑁂, 𑀲𑁄 𑀧𑀼𑀭𑀺𑀲𑁄 𑀭𑀸𑀚𑀽𑀧𑀚𑀻𑀯𑀻, 𑀢𑀝𑁆𑀞𑀸𑀦𑁂 𑀞𑀧𑁂𑀦𑁆𑀢𑁄 𑀭𑀸𑀚𑀸 𑀉𑀧𑀸𑀬𑀦𑀁 𑀤𑁂𑀢𑀻”𑀢𑀺𑁇 “𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀦 𑀢𑀸𑀯𑀢𑀓𑁂𑀦 𑀯𑀲𑁆𑀲𑀺𑀓𑀲𑀸𑀝𑀺𑀓𑀸𑀦𑀼𑀧𑁆𑀧𑀤𑀸𑀦𑀫𑀢𑁆𑀢𑀓𑁂𑀦 𑀲𑀁𑀖𑁄 𑀢𑀣𑀸𑀕𑀢𑀢𑁄 𑀅𑀥𑀺𑀓𑁄 𑀦𑀸𑀫 𑀳𑁄𑀢𑀺 𑀯𑀺𑀲𑀺𑀝𑁆𑀞𑁄 𑀯𑀸, 𑀅𑀣 𑀔𑁄 𑀢𑀣𑀸𑀕𑀢𑀪𑀢𑁆𑀢𑀺𑀓𑁄 𑀢𑀣𑀸𑀕𑀢𑀽𑀧𑀚𑀻𑀯𑀻𑁇 𑀢𑀝𑁆𑀞𑀸𑀦𑁂 𑀞𑀧𑁂𑀦𑁆𑀢𑁄 𑀢𑀣𑀸𑀕𑀢𑁄 𑀲𑀁𑀖𑀲𑁆𑀲 𑀯𑀲𑁆𑀲𑀺𑀓𑀲𑀸𑀝𑀺𑀓𑀁 𑀤𑀸𑀧𑁂𑀲𑀺𑁇

1077\. 𑀅𑀧𑀺 𑀘, 𑀫𑀳𑀸𑀭𑀸𑀚, 𑀢𑀣𑀸𑀕𑀢𑀲𑁆𑀲 𑀏𑀯𑀁 𑀅𑀳𑁄𑀲𑀺 ‘𑀲𑀪𑀸𑀯𑀧𑀝𑀺𑀧𑀽𑀚𑀦𑀻𑀬𑁄 𑀲𑀁𑀖𑁄, 𑀫𑀫 𑀲𑀦𑁆𑀢𑀓𑁂𑀦 𑀲𑀁𑀖𑀁 𑀧𑀝𑀺𑀧𑀽𑀚𑁂𑀲𑁆𑀲𑀸𑀫𑀻’𑀢𑀺 𑀲𑀁𑀖𑀲𑁆𑀲 𑀯𑀲𑁆𑀲𑀺𑀓𑀲𑀸𑀝𑀺𑀓𑀁 𑀤𑀸𑀧𑁂𑀲𑀺, 𑀦, 𑀫𑀳𑀸𑀭𑀸𑀚, 𑀢𑀣𑀸𑀕𑀢𑁄 𑀅𑀢𑁆𑀢𑀦𑁄 𑀬𑁂𑀯 𑀧𑀝𑀺𑀧𑀽𑀚𑀦𑀁 𑀯𑀡𑁆𑀡𑁂𑀢𑀺, 𑀅𑀣 𑀔𑁄 𑀬𑁂 𑀮𑁄𑀓𑁂 𑀧𑀝𑀺𑀧𑀽𑀚𑀦𑀸𑀭𑀳𑀸, 𑀢𑁂𑀲𑀫𑁆𑀧𑀺 𑀢𑀣𑀸𑀕𑀢𑁄 𑀧𑀝𑀺𑀧𑀽𑀚𑀦𑀁 𑀯𑀡𑁆𑀡𑁂𑀢𑀺𑁇

1078\. 𑀪𑀸𑀲𑀺𑀢𑀫𑁆𑀧𑁂𑀢𑀁, 𑀫𑀳𑀸𑀭𑀸𑀚, 𑀪𑀕𑀯𑀢𑀸 𑀤𑁂𑀯𑀸𑀢𑀺𑀤𑁂𑀯𑁂𑀦 𑀫𑀚𑁆𑀛𑀺𑀫𑀦𑀺𑀓𑀸𑀬𑀯𑀭𑀮𑀜𑁆𑀙𑀓𑁂 𑀥𑀫𑁆𑀫𑀤𑀸𑀬𑀸𑀤𑀥𑀫𑁆𑀫𑀧𑀭𑀺𑀬𑀸𑀬𑁂 𑀅𑀧𑁆𑀧𑀺𑀘𑁆𑀙𑀧𑁆𑀧𑀝𑀺𑀧𑀢𑁆𑀢𑀺𑀁 𑀧𑀓𑀺𑀢𑁆𑀢𑀬𑀫𑀸𑀦𑁂𑀦 ‘𑀅𑀲𑀼𑀬𑁂𑀯 𑀫𑁂 𑀧𑀼𑀭𑀺𑀫𑁄 𑀪𑀺𑀓𑁆𑀔𑀼 𑀧𑀼𑀚𑁆𑀚𑀢𑀭𑁄 𑀘 𑀧𑀸𑀲𑀁𑀲𑀢𑀭𑁄 𑀘𑀸’𑀢𑀺𑁇 𑀦𑀢𑁆𑀣𑀺, 𑀫𑀳𑀸𑀭𑀸𑀚, 𑀪𑀯𑁂𑀲𑀼 𑀓𑁄𑀘𑀺 𑀲𑀢𑁆𑀢𑁄 𑀢𑀣𑀸𑀕𑀢𑀢𑁄 𑀤𑀓𑁆𑀔𑀺𑀡𑁂𑀬𑁆𑀬𑁄 𑀯𑀸 𑀉𑀢𑁆𑀢𑀭𑁄 𑀯𑀸 𑀅𑀥𑀺𑀓𑁄 𑀯𑀸 𑀯𑀺𑀲𑀺𑀝𑁆𑀞𑁄 𑀯𑀸, 𑀢𑀣𑀸𑀕𑀢𑁄𑀯 𑀉𑀢𑁆𑀢𑀭𑁄 𑀅𑀥𑀺𑀓𑁄 𑀯𑀺𑀲𑀺𑀝𑁆𑀞𑁄𑁇

1079\. 𑀪𑀸𑀲𑀺𑀢𑀫𑁆𑀧𑁂𑀢𑀁, 𑀫𑀳𑀸𑀭𑀸𑀚, 𑀲𑀁𑀬𑀼𑀢𑁆𑀢𑀦𑀺𑀓𑀸𑀬𑀯𑀭𑁂 𑀫𑀸𑀡𑀯𑀕𑀸𑀫𑀺𑀓𑁂𑀦 𑀤𑁂𑀯𑀧𑀼𑀢𑁆𑀢𑁂𑀦 𑀪𑀕𑀯𑀢𑁄 𑀧𑀼𑀭𑀢𑁄 𑀞𑀢𑁆𑀯𑀸 𑀤𑁂𑀯𑀫𑀦𑀼𑀲𑁆𑀲𑀫𑀚𑁆𑀛𑁂—

1080\. _‘𑀯𑀺𑀧𑀼𑀮𑁄 𑀭𑀸𑀚𑀕𑀳𑀻𑀬𑀸𑀦𑀁,_  
_𑀕𑀺𑀭𑀺 𑀲𑁂𑀝𑁆𑀞𑁄 𑀧𑀯𑀼𑀘𑁆𑀘𑀢𑀺;_  
_𑀲𑁂𑀢𑁄 𑀳𑀺𑀫𑀯𑀢𑀁 𑀲𑁂𑀝𑁆𑀞𑁄,_  
_𑀆𑀤𑀺𑀘𑁆𑀘𑁄 𑀅𑀖𑀕𑀸𑀫𑀺𑀦𑀁𑁇_  


1081\. _𑀲𑀫𑀼𑀤𑁆𑀤𑁄 𑀉𑀤𑀥𑀺𑀦𑀁 𑀲𑁂𑀝𑁆𑀞𑁄,_  
_𑀦𑀓𑁆𑀔𑀢𑁆𑀢𑀸𑀦𑀜𑁆𑀘 𑀘𑀦𑁆𑀤𑀺𑀫𑀸;_  
_𑀲𑀤𑁂𑀯𑀓𑀲𑁆𑀲 𑀮𑁄𑀓𑀲𑁆𑀲,_  
_𑀩𑀼𑀤𑁆𑀥𑁄 𑀅𑀕𑁆𑀕𑁄 𑀧𑀯𑀼𑀘𑁆𑀘𑀢𑀻’𑀢𑀺𑁇_  


1082\. 𑀢𑀸 𑀔𑁄 𑀧𑀦𑁂𑀢𑀸, 𑀫𑀳𑀸𑀭𑀸𑀚, 𑀫𑀸𑀡𑀯𑀕𑀸𑀫𑀺𑀓𑁂𑀦 𑀤𑁂𑀯𑀧𑀼𑀢𑁆𑀢𑁂𑀦 𑀕𑀸𑀣𑀸 𑀲𑀼𑀕𑀻𑀢𑀸 𑀦 𑀤𑀼𑀕𑁆𑀕𑀻𑀢𑀸, 𑀲𑀼𑀪𑀸𑀲𑀺𑀢𑀸 𑀦 𑀤𑀼𑀩𑁆𑀪𑀸𑀲𑀺𑀢𑀸, 𑀅𑀦𑀼𑀫𑀢𑀸 𑀘 𑀪𑀕𑀯𑀢𑀸, 𑀦𑀦𑀼, 𑀫𑀳𑀸𑀭𑀸𑀚, 𑀣𑁂𑀭𑁂𑀦𑀧𑀺 𑀲𑀸𑀭𑀺𑀧𑀼𑀢𑁆𑀢𑁂𑀦 𑀥𑀫𑁆𑀫𑀲𑁂𑀦𑀸𑀧𑀢𑀺𑀦𑀸 𑀪𑀡𑀺𑀢𑀁—

1083\. _‘𑀏𑀓𑁄 𑀫𑀦𑁄𑀧𑀲𑀸𑀤𑁄,_  
_𑀲𑀭𑀡𑀕𑀫𑀦𑀫𑀜𑁆𑀚𑀮𑀺𑀧𑀡𑀸𑀫𑁄 𑀯𑀸;_  
_𑀉𑀲𑁆𑀲𑀳𑀢𑁂 𑀢𑀸𑀭𑀬𑀺𑀢𑀼𑀁,_  
_𑀫𑀸𑀭𑀩𑀮𑀦𑀺𑀲𑀽𑀤𑀦𑁂 𑀩𑀼𑀤𑁆𑀥𑁂’𑀢𑀺𑁇_  


1084\. 𑀪𑀕𑀯𑀢𑀸 𑀘 𑀪𑀡𑀺𑀢𑀁 𑀤𑁂𑀯𑀸𑀢𑀺𑀤𑁂𑀯𑁂𑀦 ‘𑀏𑀓𑀧𑀼𑀕𑁆𑀕𑀮𑁄, 𑀪𑀺𑀓𑁆𑀔𑀯𑁂, 𑀮𑁄𑀓𑁂 𑀉𑀧𑁆𑀧𑀚𑁆𑀚𑀫𑀸𑀦𑁄 𑀉𑀧𑁆𑀧𑀚𑁆𑀚𑀢𑀺 𑀩𑀳𑀼𑀚𑀦𑀳𑀺𑀢𑀸𑀬 𑀩𑀳𑀼𑀚𑀦𑀲𑀼𑀔𑀸𑀬 𑀮𑁄𑀓𑀸𑀦𑀼𑀓𑀫𑁆𑀧𑀸𑀬 𑀅𑀢𑁆𑀣𑀸𑀬 𑀳𑀺𑀢𑀸𑀬 𑀲𑀼𑀔𑀸𑀬 𑀤𑁂𑀯𑀫𑀦𑀼𑀲𑁆𑀲𑀸𑀦𑀁𑁇 𑀓𑀢𑀫𑁄 𑀏𑀓𑀧𑀼𑀕𑁆𑀕𑀮𑁄? 𑀢𑀣𑀸𑀕𑀢𑁄 𑀅𑀭𑀳𑀁 𑀲𑀫𑁆𑀫𑀸𑀲𑀫𑁆𑀩𑀼𑀤𑁆𑀥𑁄…𑀧𑁂…  𑀤𑁂𑀯𑀫𑀦𑀼𑀲𑁆𑀲𑀸𑀦𑀦𑁆’”𑀢𑀺𑁇 “𑀲𑀸𑀥𑀼, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀏𑀯𑀫𑁂𑀢𑀁 𑀢𑀣𑀸 𑀲𑀫𑁆𑀧𑀝𑀺𑀘𑁆𑀙𑀸𑀫𑀻”𑀢𑀺𑁇

---

1085\. 𑀕𑁄𑀢𑀫𑀺𑀯𑀢𑁆𑀣𑀤𑀸𑀦𑀧𑀜𑁆𑀳𑁄 𑀤𑀼𑀢𑀺𑀬𑁄𑁇



[Go to previous page (6.1.1 Dvinnaṃbuddhānaṃanuppajjamānapañha)](6.1.1.md) / [Go to parent page (6.1 Buddhavagga)](../6.1.md) / [Go to next page (6.1.3 Gihipabbajitasammāpaṭipattipañha)](6.1.3.md)


