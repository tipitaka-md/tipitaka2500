
[Home](/) / [28Mi Milindapañhapāḷi](../...md) / [6 Anumānapañha](...md) / [6.1 Buddhavagga](../28Mi/6/6.1.md)

# 𑁬𑁇𑁧𑁇𑁩 𑀕𑀺𑀳𑀺𑀧𑀩𑁆𑀩𑀚𑀺𑀢𑀲𑀫𑁆𑀫𑀸𑀧𑀝𑀺𑀧𑀢𑁆𑀢𑀺𑀧𑀜𑁆𑀳

* 𑀅𑀦𑀼𑀫𑀸𑀦𑀧𑀜𑁆𑀳

* 𑀩𑀼𑀤𑁆𑀥𑀯𑀕𑁆𑀕

* 𑀕𑀺𑀳𑀺𑀧𑀩𑁆𑀩𑀚𑀺𑀢𑀲𑀫𑁆𑀫𑀸𑀧𑀝𑀺𑀧𑀢𑁆𑀢𑀺𑀧𑀜𑁆𑀳

(173.)

1086\. “𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀪𑀸𑀲𑀺𑀢𑀫𑁆𑀧𑁂𑀢𑀁 𑀪𑀕𑀯𑀢𑀸—  ‘𑀕𑀺𑀳𑀺𑀦𑁄 𑀯𑀸𑀳𑀁, 𑀪𑀺𑀓𑁆𑀔𑀯𑁂, 𑀧𑀩𑁆𑀩𑀚𑀺𑀢𑀲𑁆𑀲 𑀯𑀸 𑀲𑀫𑁆𑀫𑀸𑀧𑀝𑀺𑀧𑀢𑁆𑀢𑀺𑀁 𑀯𑀡𑁆𑀡𑁂𑀫𑀺, 𑀕𑀺𑀳𑀻 𑀯𑀸, 𑀪𑀺𑀓𑁆𑀔𑀯𑁂, 𑀧𑀩𑁆𑀩𑀚𑀺𑀢𑁄 𑀯𑀸 𑀲𑀫𑁆𑀫𑀸𑀧𑀝𑀺𑀧𑀦𑁆𑀦𑁄 𑀲𑀫𑁆𑀫𑀸𑀧𑀝𑀺𑀧𑀢𑁆𑀢𑀸𑀥𑀺𑀓𑀭𑀡𑀳𑁂𑀢𑀼 𑀆𑀭𑀸𑀥𑀓𑁄 𑀳𑁄𑀢𑀺 𑀜𑀸𑀬𑀁 𑀥𑀫𑁆𑀫𑀁 𑀓𑀼𑀲𑀮𑀦𑁆’𑀢𑀺𑁇 𑀬𑀤𑀺, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀕𑀺𑀳𑀻 𑀑𑀤𑀸𑀢𑀯𑀲𑀦𑁄 𑀓𑀸𑀫𑀪𑁄𑀕𑀻 𑀧𑀼𑀢𑁆𑀢𑀤𑀸𑀭𑀲𑀫𑁆𑀩𑀸𑀥𑀲𑀬𑀦𑀁 𑀅𑀚𑁆𑀛𑀸𑀯𑀲𑀦𑁆𑀢𑁄 𑀓𑀸𑀲𑀺𑀓𑀘𑀦𑁆𑀤𑀦𑀁 𑀧𑀘𑁆𑀘𑀦𑀼𑀪𑁄𑀦𑁆𑀢𑁄 𑀫𑀸𑀮𑀸𑀕𑀦𑁆𑀥𑀯𑀺𑀮𑁂𑀧𑀦𑀁 𑀥𑀸𑀭𑁂𑀦𑁆𑀢𑁄 𑀚𑀸𑀢𑀭𑀽𑀧𑀭𑀚𑀢𑀁 𑀲𑀸𑀤𑀺𑀬𑀦𑁆𑀢𑁄 𑀫𑀡𑀺𑀓𑀼𑀡𑁆𑀟𑀮𑀯𑀺𑀘𑀺𑀢𑁆𑀢𑀫𑁄𑀍𑀇𑀩𑀤𑁆𑀥𑁄 𑀲𑀫𑁆𑀫𑀸𑀧𑀝𑀺𑀧𑀦𑁆𑀦𑁄 𑀆𑀭𑀸𑀥𑀓𑁄 𑀳𑁄𑀢𑀺 𑀜𑀸𑀬𑀁 𑀥𑀫𑁆𑀫𑀁 𑀓𑀼𑀲𑀮𑀁, 𑀧𑀩𑁆𑀩𑀚𑀺𑀢𑁄𑀧𑀺 𑀪𑀡𑁆𑀟𑀼𑀓𑀸𑀲𑀸𑀯𑀯𑀢𑁆𑀣𑀯𑀲𑀦𑁄 𑀧𑀭𑀧𑀺𑀡𑁆𑀟𑀫𑀚𑁆𑀛𑀼𑀧𑀕𑀢𑁄 𑀘𑀢𑀽𑀲𑀼 𑀲𑀻𑀮𑀓𑁆𑀔𑀦𑁆𑀥𑁂𑀲𑀼 𑀲𑀫𑁆𑀫𑀸𑀧𑀭𑀺𑀧𑀽𑀭𑀓𑀸𑀭𑀻 𑀤𑀺𑀬𑀟𑁆𑀠𑁂𑀲𑀼 𑀲𑀺𑀓𑁆𑀔𑀸𑀧𑀤𑀲𑀢𑁂𑀲𑀼 𑀲𑀫𑀸𑀤𑀸𑀬 𑀯𑀢𑁆𑀢𑀦𑁆𑀢𑁄 𑀢𑁂𑀭𑀲𑀲𑀼 𑀥𑀼𑀢𑀕𑀼𑀡𑁂𑀲𑀼 𑀅𑀦𑀯𑀲𑁂𑀲𑀁 𑀯𑀢𑁆𑀢𑀦𑁆𑀢𑁄 𑀲𑀫𑁆𑀫𑀸𑀧𑀝𑀺𑀧𑀦𑁆𑀦𑁄 𑀆𑀭𑀸𑀥𑀓𑁄 𑀳𑁄𑀢𑀺 𑀜𑀸𑀬𑀁 𑀥𑀫𑁆𑀫𑀁 𑀓𑀼𑀲𑀮𑀁𑁇 𑀢𑀢𑁆𑀣, 𑀪𑀦𑁆𑀢𑁂, 𑀓𑁄 𑀯𑀺𑀲𑁂𑀲𑁄 𑀕𑀺𑀳𑀺𑀦𑁄 𑀯𑀸 𑀧𑀩𑁆𑀩𑀚𑀺𑀢𑀲𑁆𑀲 𑀯𑀸? 𑀅𑀨𑀮𑀁 𑀳𑁄𑀢𑀺 𑀢𑀧𑁄𑀓𑀫𑁆𑀫𑀁, 𑀦𑀺𑀭𑀢𑁆𑀣𑀓𑀸 𑀧𑀩𑁆𑀩𑀚𑁆𑀚𑀸𑁇 𑀯𑀜𑁆𑀛𑀸 𑀲𑀺𑀓𑁆𑀔𑀸𑀧𑀤𑀕𑁄𑀧𑀦𑀸, 𑀫𑁄𑀖𑀁 𑀥𑀼𑀢𑀕𑀼𑀡𑀲𑀫𑀸𑀤𑀸𑀦𑀁, 𑀓𑀺𑀁 𑀢𑀢𑁆𑀣 𑀤𑀼𑀓𑁆𑀔𑀫𑀦𑀼𑀘𑀺𑀡𑁆𑀡𑁂𑀦, 𑀦𑀦𑀼 𑀦𑀸𑀫 𑀲𑀼𑀔𑁂𑀦𑁂𑀯 𑀲𑀼𑀔𑀁 𑀅𑀥𑀺𑀕𑀦𑁆𑀢𑀩𑁆𑀩𑀦𑁆”𑀢𑀺𑁇

1087\. “𑀪𑀸𑀲𑀺𑀢𑀫𑁆𑀧𑁂𑀢𑀁, 𑀫𑀳𑀸𑀭𑀸𑀚, 𑀪𑀕𑀯𑀢𑀸—  ‘𑀕𑀺𑀳𑀺𑀦𑁄 𑀯𑀸𑀳𑀁, 𑀪𑀺𑀓𑁆𑀔𑀯𑁂, 𑀧𑀩𑁆𑀩𑀚𑀺𑀢𑀲𑁆𑀲 𑀯𑀸 𑀲𑀫𑁆𑀫𑀸𑀧𑀝𑀺𑀧𑀢𑁆𑀢𑀺𑀁 𑀯𑀡𑁆𑀡𑁂𑀫𑀺, 𑀕𑀺𑀳𑀻 𑀯𑀸, 𑀪𑀺𑀓𑁆𑀔𑀯𑁂, 𑀧𑀩𑁆𑀩𑀚𑀺𑀢𑁄 𑀯𑀸 𑀲𑀫𑁆𑀫𑀸𑀧𑀝𑀺𑀧𑀦𑁆𑀦𑁄 𑀲𑀫𑁆𑀫𑀸𑀧𑀝𑀺𑀧𑀢𑁆𑀢𑀸𑀥𑀺𑀓𑀭𑀡𑀳𑁂𑀢𑀼 𑀆𑀭𑀸𑀥𑀓𑁄 𑀳𑁄𑀢𑀺 𑀜𑀸𑀬𑀁 𑀥𑀫𑁆𑀫𑀁 𑀓𑀼𑀲𑀮𑀦𑁆’𑀢𑀺𑁇 𑀏𑀯𑀫𑁂𑀢𑀁, 𑀫𑀳𑀸𑀭𑀸𑀚, 𑀲𑀫𑁆𑀫𑀸𑀧𑀝𑀺𑀧𑀦𑁆𑀦𑁄𑀯 𑀲𑁂𑀝𑁆𑀞𑁄, 𑀧𑀩𑁆𑀩𑀚𑀺𑀢𑁄𑀧𑀺, 𑀫𑀳𑀸𑀭𑀸𑀚, ‘𑀧𑀩𑁆𑀩𑀚𑀺𑀢𑁄𑀫𑁆𑀳𑀻’𑀢𑀺 𑀦 𑀲𑀫𑁆𑀫𑀸 𑀧𑀝𑀺𑀧𑀚𑁆𑀚𑁂𑀬𑁆𑀬, 𑀅𑀣 𑀔𑁄 𑀲𑁄 𑀆𑀭𑀓𑀸𑀯 𑀲𑀸𑀫𑀜𑁆𑀜𑀸, 𑀆𑀭𑀓𑀸𑀯 𑀩𑁆𑀭𑀳𑁆𑀫𑀜𑁆𑀜𑀸, 𑀧𑀕𑁂𑀯 𑀕𑀺𑀳𑀻 𑀑𑀤𑀸𑀢𑀯𑀲𑀦𑁄𑁇 𑀕𑀺𑀳𑀻𑀧𑀺, 𑀫𑀳𑀸𑀭𑀸𑀚, 𑀲𑀫𑁆𑀫𑀸𑀧𑀝𑀺𑀧𑀦𑁆𑀦𑁄 𑀆𑀭𑀸𑀥𑀓𑁄 𑀳𑁄𑀢𑀺 𑀜𑀸𑀬𑀁 𑀥𑀫𑁆𑀫𑀁 𑀓𑀼𑀲𑀮𑀁, 𑀧𑀩𑁆𑀩𑀚𑀺𑀢𑁄𑀧𑀺, 𑀫𑀳𑀸𑀭𑀸𑀚, 𑀲𑀫𑁆𑀫𑀸𑀧𑀝𑀺𑀧𑀦𑁆𑀦𑁄 𑀆𑀭𑀸𑀥𑀓𑁄 𑀳𑁄𑀢𑀺 𑀜𑀸𑀬𑀁 𑀥𑀫𑁆𑀫𑀁 𑀓𑀼𑀲𑀮𑀁𑁇

1088\. 𑀅𑀧𑀺 𑀘 𑀔𑁄, 𑀫𑀳𑀸𑀭𑀸𑀚, 𑀧𑀩𑁆𑀩𑀚𑀺𑀢𑁄𑀯 𑀲𑀸𑀫𑀜𑁆𑀜𑀲𑁆𑀲 𑀇𑀲𑁆𑀲𑀭𑁄 𑀅𑀥𑀺𑀧𑀢𑀺; 𑀧𑀩𑁆𑀩𑀚𑁆𑀚𑀸, 𑀫𑀳𑀸𑀭𑀸𑀚, 𑀩𑀳𑀼𑀕𑀼𑀡𑀸 𑀅𑀦𑁂𑀓𑀕𑀼𑀡𑀸 𑀅𑀧𑁆𑀧𑀫𑀸𑀡𑀕𑀼𑀡𑀸, 𑀦 𑀲𑀓𑁆𑀓𑀸 𑀧𑀩𑁆𑀩𑀚𑁆𑀚𑀸𑀬 𑀕𑀼𑀡𑀁 𑀧𑀭𑀺𑀫𑀸𑀡𑀁 𑀓𑀸𑀢𑀼𑀁𑁇

1089\. 𑀬𑀣𑀸, 𑀫𑀳𑀸𑀭𑀸𑀚, 𑀓𑀸𑀫𑀤𑀤𑀲𑁆𑀲 𑀫𑀡𑀺𑀭𑀢𑀦𑀲𑁆𑀲 𑀦 𑀲𑀓𑁆𑀓𑀸 𑀥𑀦𑁂𑀦 𑀅𑀕𑁆𑀖𑁄 𑀧𑀭𑀺𑀫𑀸𑀡𑀁 𑀓𑀸𑀢𑀼𑀁 ‘𑀏𑀢𑁆𑀢𑀓𑀁 𑀫𑀡𑀺𑀭𑀢𑀦𑀲𑁆𑀲 𑀫𑀽𑀮𑀦𑁆’𑀢𑀺; 𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀧𑀩𑁆𑀩𑀚𑁆𑀚𑀸 𑀩𑀳𑀼𑀕𑀼𑀡𑀸 𑀅𑀦𑁂𑀓𑀕𑀼𑀡𑀸 𑀅𑀧𑁆𑀧𑀫𑀸𑀡𑀕𑀼𑀡𑀸, 𑀦 𑀲𑀓𑁆𑀓𑀸 𑀧𑀩𑁆𑀩𑀚𑁆𑀚𑀸𑀬 𑀕𑀼𑀡𑀁 𑀧𑀭𑀺𑀫𑀸𑀡𑀁 𑀓𑀸𑀢𑀼𑀁𑁇

1090\. 𑀬𑀣𑀸 𑀯𑀸 𑀧𑀦, 𑀫𑀳𑀸𑀭𑀸𑀚, 𑀫𑀳𑀸𑀲𑀫𑀼𑀤𑁆𑀤𑁂 𑀊𑀫𑀺𑀬𑁄 𑀦 𑀲𑀓𑁆𑀓𑀸 𑀧𑀭𑀺𑀫𑀸𑀡𑀁 𑀓𑀸𑀢𑀼𑀁 ‘𑀏𑀢𑁆𑀢𑀓𑀸 𑀫𑀳𑀸𑀲𑀫𑀼𑀤𑁆𑀤𑁂 𑀊𑀫𑀺𑀬𑁄’𑀢𑀺; 𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀧𑀩𑁆𑀩𑀚𑁆𑀚𑀸 𑀩𑀳𑀼𑀕𑀼𑀡𑀸 𑀅𑀦𑁂𑀓𑀕𑀼𑀡𑀸 𑀅𑀧𑁆𑀧𑀫𑀸𑀡𑀕𑀼𑀡𑀸, 𑀦 𑀲𑀓𑁆𑀓𑀸 𑀧𑀩𑁆𑀩𑀚𑁆𑀚𑀸𑀬 𑀕𑀼𑀡𑀁 𑀧𑀭𑀺𑀫𑀸𑀡𑀁 𑀓𑀸𑀢𑀼𑀁𑁇

1091\. 𑀧𑀩𑁆𑀩𑀚𑀺𑀢𑀲𑁆𑀲, 𑀫𑀳𑀸𑀭𑀸𑀚, 𑀬𑀁 𑀓𑀺𑀜𑁆𑀘𑀺 𑀓𑀭𑀡𑀻𑀬𑀁, 𑀲𑀩𑁆𑀩𑀁 𑀢𑀁 𑀔𑀺𑀧𑁆𑀧𑀫𑁂𑀯 𑀲𑀫𑀺𑀚𑁆𑀛𑀢𑀺 𑀦𑁄 𑀘𑀺𑀭𑀭𑀢𑁆𑀢𑀸𑀬𑁇 𑀓𑀺𑀁 𑀓𑀸𑀭𑀡𑀸? 𑀧𑀩𑁆𑀩𑀚𑀺𑀢𑁄, 𑀫𑀳𑀸𑀭𑀸𑀚, 𑀅𑀧𑁆𑀧𑀺𑀘𑁆𑀙𑁄 𑀳𑁄𑀢𑀺 𑀲𑀦𑁆𑀢𑀼𑀝𑁆𑀞𑁄 𑀧𑀯𑀺𑀯𑀺𑀢𑁆𑀢𑁄 𑀅𑀲𑀁𑀲𑀝𑁆𑀞𑁄 𑀆𑀭𑀤𑁆𑀥𑀯𑀻𑀭𑀺𑀬𑁄 𑀦𑀺𑀭𑀸𑀮𑀬𑁄 𑀅𑀦𑀺𑀓𑁂𑀢𑁄 𑀧𑀭𑀺𑀧𑀼𑀡𑁆𑀡𑀲𑀻𑀮𑁄 𑀲𑀮𑁆𑀮𑁂𑀔𑀺𑀢𑀸𑀘𑀸𑀭𑁄 𑀥𑀼𑀢𑀧𑁆𑀧𑀝𑀺𑀧𑀢𑁆𑀢𑀺𑀓𑀼𑀲𑀮𑁄 𑀳𑁄𑀢𑀺, 𑀢𑀁 𑀓𑀸𑀭𑀡𑀸 𑀧𑀩𑁆𑀩𑀚𑀺𑀢𑀲𑁆𑀲 𑀬𑀁 𑀓𑀺𑀜𑁆𑀘𑀺 𑀓𑀭𑀡𑀻𑀬𑀁, 𑀲𑀩𑁆𑀩𑀁 𑀢𑀁 𑀔𑀺𑀧𑁆𑀧𑀫𑁂𑀯 𑀲𑀫𑀺𑀚𑁆𑀛𑀢𑀺 𑀦𑁄 𑀘𑀺𑀭𑀭𑀢𑁆𑀢𑀸𑀬𑁇 𑀬𑀣𑀸, 𑀫𑀳𑀸𑀭𑀸𑀚, 𑀦𑀺𑀕𑁆𑀕𑀡𑁆𑀞𑀺𑀲𑀫𑀲𑀼𑀥𑁄𑀢𑁅𑀚𑀼𑀯𑀺𑀫𑀮𑀦𑀸𑀭𑀸𑀘𑁄 𑀲𑀼𑀲𑀚𑁆𑀚𑀺𑀢𑁄 𑀲𑀫𑁆𑀫𑀸 𑀯𑀳𑀢𑀺; 𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀧𑀩𑁆𑀩𑀚𑀺𑀢𑀲𑁆𑀲 𑀬𑀁 𑀓𑀺𑀜𑁆𑀘𑀺 𑀓𑀭𑀡𑀻𑀬𑀁, 𑀲𑀩𑁆𑀩𑀁 𑀢𑀁 𑀔𑀺𑀧𑁆𑀧𑀫𑁂𑀯 𑀲𑀫𑀺𑀚𑁆𑀛𑀢𑀺 𑀦𑁄 𑀘𑀺𑀭𑀭𑀢𑁆𑀢𑀸𑀬𑀸”𑀢𑀺𑁇 “𑀲𑀸𑀥𑀼, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀏𑀯𑀫𑁂𑀢𑀁 𑀢𑀣𑀸 𑀲𑀫𑁆𑀧𑀝𑀺𑀘𑁆𑀙𑀸𑀫𑀻”𑀢𑀺𑁇

---

1092\. 𑀕𑀺𑀳𑀺𑀧𑀩𑁆𑀩𑀚𑀺𑀢𑀲𑀫𑁆𑀫𑀸𑀧𑀝𑀺𑀧𑀢𑁆𑀢𑀺𑀧𑀜𑁆𑀳𑁄 𑀢𑀢𑀺𑀬𑁄𑁇



[Go to previous page (6.1.2 Gotamivatthadānapañha)](6.1.2.md) / [Go to parent page (6.1 Buddhavagga)](../28Mi/6/6.1.md) / [Go to next page (6.1.4 Paṭipadādosapañha)](6.1.4.md)


