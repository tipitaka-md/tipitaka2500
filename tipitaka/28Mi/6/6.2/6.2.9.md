
[Home](/) / [28Mi Milindapañhapāḷi](/tipitaka/28Mi.md) / [6 Anumānapañha](/tipitaka/28Mi/6.md) / [6.2 Nippapañcavagga](/tipitaka/28Mi/6/6.2.md)

# 6.2.9 Sūriyatapanapañha

### Anumānapañha

### Nippapañcavagga

### Sūriyatapanapañha

(188.)

1202. “Bhante nāgasena, ayaṃ sūriyo sabbakālaṃ kaṭhinaṃ tapati, udāhu kiñcikālaṃ mandaṃ tapatī”ti? “Sabbakālaṃ, mahārāja, sūriyo kaṭhinaṃ tapati, na kiñcikālaṃ mandaṃ tapatī”ti. “Yadi, bhante nāgasena, sūriyo sabbakālaṃ kaṭhinaṃ tapati, kissa pana appekadā sūriyo kaṭhinaṃ tapati, appekadā mandaṃ tapatī”ti? “Cattārome, mahārāja, sūriyassa rogā, yesaṃ aññatarena rogena paṭipīḷito sūriyo mandaṃ tapati. Katame cattāro? Abbhaṃ, mahārāja, sūriyassa rogo, tena rogena paṭipīḷito sūriyo mandaṃ tapati. Mahikā, mahārāja, sūriyassa rogo, tena rogena paṭipīḷito sūriyo mandaṃ tapati. Megho, mahārāja, sūriyassa rogo, tena rogena paṭipīḷito sūriyo mandaṃ tapati. Rāhu, mahārāja, sūriyassa rogo, tena rogena paṭipīḷito sūriyo mandaṃ tapati. Ime kho, mahārāja, cattāro sūriyassa rogā, yesaṃ aññatarena rogena paṭipīḷito sūriyo mandaṃ tapatī”ti. “Acchariyaṃ, bhante nāgasena, abbhutaṃ, bhante nāgasena, sūriyassapi tāva tejosampannassa rogo uppajjissati, kimaṅgaṃ pana aññesaṃ sattānaṃ, natthi, bhante, esā vibhatti aññassa aññatra tavādisena buddhimatā”ti.

---

1203. Sūriyatapanapañho navamo.



[Go to previous page (6.2.8 Anavasesasikkhāpadapañha)](/tipitaka/28Mi/6/6.2/6.2.8.md) / [Go to parent page (6.2 Nippapañcavagga)](/tipitaka/28Mi/6/6.2.md) / [Go to next page (6.2.10 Kaṭhinatapanapañha)](/tipitaka/28Mi/6/6.2/6.2.10.md)


