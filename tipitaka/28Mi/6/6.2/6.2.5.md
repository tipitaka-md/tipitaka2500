
[Home](/) / [28Mi Milindapañhapāḷi](/tipitaka/28Mi.md) / [6 Anumānapañha](/tipitaka/28Mi/6.md) / [6.2 Nippapañcavagga](/tipitaka/28Mi/6/6.2.md)

# 𑁬𑁇𑁨𑁇𑁫 𑀅𑀓𑀫𑁆𑀫𑀚𑀸𑀤𑀺𑀧𑀜𑁆𑀳

### 𑀅𑀦𑀼𑀫𑀸𑀦𑀧𑀜𑁆𑀳

### 𑀦𑀺𑀧𑁆𑀧𑀧𑀜𑁆𑀘𑀯𑀕𑁆𑀕

### 𑀅𑀓𑀫𑁆𑀫𑀚𑀸𑀤𑀺𑀧𑀜𑁆𑀳

(184.)

1183\. “𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀤𑀺𑀲𑁆𑀲𑀦𑁆𑀢𑀺 𑀮𑁄𑀓𑁂 𑀓𑀫𑁆𑀫𑀦𑀺𑀩𑁆𑀩𑀢𑁆𑀢𑀸, 𑀤𑀺𑀲𑁆𑀲𑀦𑁆𑀢𑀺 𑀳𑁂𑀢𑀼𑀦𑀺𑀩𑁆𑀩𑀢𑁆𑀢𑀸, 𑀤𑀺𑀲𑁆𑀲𑀦𑁆𑀢𑀺 𑀉𑀢𑀼𑀦𑀺𑀩𑁆𑀩𑀢𑁆𑀢𑀸, 𑀬𑀁 𑀮𑁄𑀓𑁂 𑀅𑀓𑀫𑁆𑀫𑀚𑀁 𑀅𑀳𑁂𑀢𑀼𑀚𑀁 𑀅𑀦𑀼𑀢𑀼𑀚𑀁, 𑀢𑀁 𑀫𑁂 𑀓𑀣𑁂𑀳𑀻”𑀢𑀺𑁇 “𑀤𑁆𑀯𑁂𑀫𑁂, 𑀫𑀳𑀸𑀭𑀸𑀚, 𑀮𑁄𑀓𑀲𑁆𑀫𑀺𑀁 𑀅𑀓𑀫𑁆𑀫𑀚𑀸 𑀅𑀳𑁂𑀢𑀼𑀚𑀸 𑀅𑀦𑀼𑀢𑀼𑀚𑀸𑁇 𑀓𑀢𑀫𑁂 𑀤𑁆𑀯𑁂? 𑀆𑀓𑀸𑀲𑁄, 𑀫𑀳𑀸𑀭𑀸𑀚, 𑀅𑀓𑀫𑁆𑀫𑀚𑁄 𑀅𑀳𑁂𑀢𑀼𑀚𑁄 𑀅𑀦𑀼𑀢𑀼𑀚𑁄; 𑀦𑀺𑀩𑁆𑀩𑀸𑀦𑀁, 𑀫𑀳𑀸𑀭𑀸𑀚, 𑀅𑀓𑀫𑁆𑀫𑀚𑀁 𑀅𑀳𑁂𑀢𑀼𑀚𑀁 𑀅𑀦𑀼𑀢𑀼𑀚𑀁𑁇 𑀇𑀫𑁂 𑀔𑁄, 𑀫𑀳𑀸𑀭𑀸𑀚, 𑀤𑁆𑀯𑁂 𑀅𑀓𑀫𑁆𑀫𑀚𑀸 𑀅𑀳𑁂𑀢𑀼𑀚𑀸 𑀅𑀦𑀼𑀢𑀼𑀚𑀸”𑀢𑀺𑁇

1184\. “𑀫𑀸, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀚𑀺𑀦𑀯𑀘𑀦𑀁 𑀫𑀓𑁆𑀔𑁂𑀳𑀺, 𑀫𑀸 𑀅𑀚𑀸𑀦𑀺𑀢𑁆𑀯𑀸 𑀧𑀜𑁆𑀳𑀁 𑀩𑁆𑀬𑀸𑀓𑀭𑁄𑀳𑀻”𑀢𑀺𑁇 “𑀓𑀺𑀁 𑀔𑁄, 𑀫𑀳𑀸𑀭𑀸𑀚, 𑀅𑀳𑀁 𑀯𑀤𑀸𑀫𑀺, 𑀬𑀁 𑀫𑀁 𑀢𑁆𑀯𑀁 𑀏𑀯𑀁 𑀯𑀤𑁂𑀲𑀺 ‘𑀫𑀸, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀚𑀺𑀦𑀯𑀘𑀦𑀁 𑀫𑀓𑁆𑀔𑁂𑀳𑀺, 𑀫𑀸 𑀅𑀚𑀸𑀦𑀺𑀢𑁆𑀯𑀸 𑀧𑀜𑁆𑀳𑀁 𑀩𑁆𑀬𑀸𑀓𑀭𑁄𑀳𑀻’”𑀢𑀺? “𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀬𑀼𑀢𑁆𑀢𑀫𑀺𑀤𑀁 𑀢𑀸𑀯 𑀯𑀢𑁆𑀢𑀼𑀁 ‘𑀆𑀓𑀸𑀲𑁄 𑀅𑀓𑀫𑁆𑀫𑀚𑁄 𑀅𑀳𑁂𑀢𑀼𑀚𑁄 𑀅𑀦𑀼𑀢𑀼𑀚𑁄’𑀢𑀺𑁇 𑀅𑀦𑁂𑀓𑀲𑀢𑁂𑀳𑀺 𑀧𑀦, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀓𑀸𑀭𑀡𑁂𑀳𑀺 𑀪𑀕𑀯𑀢𑀸 𑀲𑀸𑀯𑀓𑀸𑀦𑀁 𑀦𑀺𑀩𑁆𑀩𑀸𑀦𑀲𑁆𑀲 𑀲𑀘𑁆𑀙𑀺𑀓𑀺𑀭𑀺𑀬𑀸𑀬 𑀫𑀕𑁆𑀕𑁄 𑀅𑀓𑁆𑀔𑀸𑀢𑁄, 𑀅𑀣 𑀘 𑀧𑀦 𑀢𑁆𑀯𑀁 𑀏𑀯𑀁 𑀯𑀤𑁂𑀲𑀺 ‘𑀅𑀳𑁂𑀢𑀼𑀚𑀁 𑀦𑀺𑀩𑁆𑀩𑀸𑀦𑀦𑁆’”𑀢𑀺𑁇 “𑀲𑀘𑁆𑀘𑀁, 𑀫𑀳𑀸𑀭𑀸𑀚, 𑀪𑀕𑀯𑀢𑀸 𑀅𑀦𑁂𑀓𑀲𑀢𑁂𑀳𑀺 𑀓𑀸𑀭𑀡𑁂𑀳𑀺 𑀲𑀸𑀯𑀓𑀸𑀦𑀁 𑀦𑀺𑀩𑁆𑀩𑀸𑀦𑀲𑁆𑀲 𑀲𑀘𑁆𑀙𑀺𑀓𑀺𑀭𑀺𑀬𑀸𑀬 𑀫𑀕𑁆𑀕𑁄 𑀅𑀓𑁆𑀔𑀸𑀢𑁄, 𑀦 𑀘 𑀧𑀦 𑀦𑀺𑀩𑁆𑀩𑀸𑀦𑀲𑁆𑀲 𑀉𑀧𑁆𑀧𑀸𑀤𑀸𑀬 𑀳𑁂𑀢𑀼 𑀅𑀓𑁆𑀔𑀸𑀢𑁄”𑀢𑀺𑁇

1185\. “𑀏𑀢𑁆𑀣 𑀫𑀬𑀁, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀅𑀦𑁆𑀥𑀓𑀸𑀭𑀢𑁄 𑀅𑀦𑁆𑀥𑀓𑀸𑀭𑀢𑀭𑀁 𑀧𑀯𑀺𑀲𑀸𑀫, 𑀯𑀦𑀢𑁄 𑀯𑀦𑀢𑀭𑀁 𑀧𑀯𑀺𑀲𑀸𑀫, 𑀕𑀳𑀦𑀢𑁄 𑀕𑀳𑀦𑀢𑀭𑀁 𑀧𑀯𑀺𑀲𑀸𑀫, 𑀬𑀢𑁆𑀭 𑀳𑀺 𑀦𑀸𑀫 𑀦𑀺𑀩𑁆𑀩𑀸𑀦𑀲𑁆𑀲 𑀲𑀘𑁆𑀙𑀺𑀓𑀺𑀭𑀺𑀬𑀸𑀬 𑀳𑁂𑀢𑀼 𑀅𑀢𑁆𑀣𑀺, 𑀢𑀲𑁆𑀲 𑀧𑀦 𑀥𑀫𑁆𑀫𑀲𑁆𑀲 𑀉𑀧𑁆𑀧𑀸𑀤𑀸𑀬 𑀳𑁂𑀢𑀼 𑀦𑀢𑁆𑀣𑀺𑁇 𑀬𑀤𑀺, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀦𑀺𑀩𑁆𑀩𑀸𑀦𑀲𑁆𑀲 𑀲𑀘𑁆𑀙𑀺𑀓𑀺𑀭𑀺𑀬𑀸𑀬 𑀳𑁂𑀢𑀼 𑀅𑀢𑁆𑀣𑀺, 𑀢𑁂𑀦 𑀳𑀺 𑀦𑀺𑀩𑁆𑀩𑀸𑀦𑀲𑁆𑀲 𑀉𑀧𑁆𑀧𑀸𑀤𑀸𑀬𑀧𑀺 𑀳𑁂𑀢𑀼 𑀇𑀘𑁆𑀙𑀺𑀢𑀩𑁆𑀩𑁄𑁇

1186\. 𑀬𑀣𑀸 𑀧𑀦, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀧𑀼𑀢𑁆𑀢𑀲𑁆𑀲 𑀧𑀺𑀢𑀸 𑀅𑀢𑁆𑀣𑀺, 𑀢𑁂𑀦 𑀓𑀸𑀭𑀡𑁂𑀦 𑀧𑀺𑀢𑀼𑀦𑁄𑀧𑀺 𑀧𑀺𑀢𑀸 𑀇𑀘𑁆𑀙𑀺𑀢𑀩𑁆𑀩𑁄𑁇 𑀬𑀣𑀸 𑀅𑀦𑁆𑀢𑁂𑀯𑀸𑀲𑀺𑀓𑀲𑁆𑀲 𑀆𑀘𑀭𑀺𑀬𑁄 𑀅𑀢𑁆𑀣𑀺, 𑀢𑁂𑀦 𑀓𑀸𑀭𑀡𑁂𑀦 𑀆𑀘𑀭𑀺𑀬𑀲𑁆𑀲𑀧𑀺 𑀆𑀘𑀭𑀺𑀬𑁄 𑀇𑀘𑁆𑀙𑀺𑀢𑀩𑁆𑀩𑁄𑁇 𑀬𑀣𑀸 𑀅𑀗𑁆𑀓𑀼𑀭𑀲𑁆𑀲 𑀩𑀻𑀚𑀁 𑀅𑀢𑁆𑀣𑀺, 𑀢𑁂𑀦 𑀓𑀸𑀭𑀡𑁂𑀦 𑀩𑀻𑀚𑀲𑁆𑀲𑀧𑀺 𑀩𑀻𑀚𑀁 𑀇𑀘𑁆𑀙𑀺𑀢𑀩𑁆𑀩𑀁𑁇 𑀏𑀯𑀫𑁂𑀯 𑀔𑁄, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀬𑀤𑀺 𑀦𑀺𑀩𑁆𑀩𑀸𑀦𑀲𑁆𑀲 𑀲𑀘𑁆𑀙𑀺𑀓𑀺𑀭𑀺𑀬𑀸𑀬 𑀳𑁂𑀢𑀼 𑀅𑀢𑁆𑀣𑀺, 𑀢𑁂𑀦 𑀓𑀸𑀭𑀡𑁂𑀦 𑀦𑀺𑀩𑁆𑀩𑀸𑀦𑀲𑁆𑀲 𑀉𑀧𑁆𑀧𑀸𑀤𑀸𑀬𑀧𑀺 𑀳𑁂𑀢𑀼 𑀇𑀘𑁆𑀙𑀺𑀢𑀩𑁆𑀩𑁄𑁇

1187\. 𑀬𑀣𑀸 𑀭𑀼𑀓𑁆𑀔𑀲𑁆𑀲 𑀯𑀸 𑀮𑀢𑀸𑀬 𑀯𑀸 𑀅𑀕𑁆𑀕𑁂 𑀲𑀢𑀺 𑀢𑁂𑀦 𑀓𑀸𑀭𑀡𑁂𑀦 𑀫𑀚𑁆𑀛𑀫𑁆𑀧𑀺 𑀅𑀢𑁆𑀣𑀺, 𑀫𑀽𑀮𑀫𑁆𑀧𑀺 𑀅𑀢𑁆𑀣𑀺𑁇 𑀏𑀯𑀫𑁂𑀯 𑀔𑁄, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀬𑀤𑀺 𑀦𑀺𑀩𑁆𑀩𑀸𑀦𑀲𑁆𑀲 𑀲𑀘𑁆𑀙𑀺𑀓𑀺𑀭𑀺𑀬𑀸𑀬 𑀳𑁂𑀢𑀼 𑀅𑀢𑁆𑀣𑀺, 𑀢𑁂𑀦 𑀓𑀸𑀭𑀡𑁂𑀦 𑀦𑀺𑀩𑁆𑀩𑀸𑀦𑀲𑁆𑀲 𑀉𑀧𑁆𑀧𑀸𑀤𑀸𑀬𑀧𑀺 𑀳𑁂𑀢𑀼 𑀇𑀘𑁆𑀙𑀺𑀢𑀩𑁆𑀩𑁄”𑀢𑀺𑁇

1188\. “𑀅𑀦𑀼𑀧𑁆𑀧𑀸𑀤𑀦𑀻𑀬𑀁, 𑀫𑀳𑀸𑀭𑀸𑀚, 𑀦𑀺𑀩𑁆𑀩𑀸𑀦𑀁, 𑀢𑀲𑁆𑀫𑀸 𑀦 𑀦𑀺𑀩𑁆𑀩𑀸𑀦𑀲𑁆𑀲 𑀉𑀧𑁆𑀧𑀸𑀤𑀸𑀬 𑀳𑁂𑀢𑀼 𑀅𑀓𑁆𑀔𑀸𑀢𑁄”𑀢𑀺𑁇 “𑀇𑀗𑁆𑀖, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀓𑀸𑀭𑀡𑀁 𑀤𑀲𑁆𑀲𑁂𑀢𑁆𑀯𑀸 𑀓𑀸𑀭𑀡𑁂𑀦 𑀫𑀁 𑀲𑀜𑁆𑀜𑀸𑀧𑁂𑀳𑀺, 𑀬𑀣𑀸𑀳𑀁 𑀚𑀸𑀦𑁂𑀬𑁆𑀬𑀁 𑀦𑀺𑀩𑁆𑀩𑀸𑀦𑀲𑁆𑀲 𑀲𑀘𑁆𑀙𑀺𑀓𑀺𑀭𑀺𑀬𑀸𑀬 𑀳𑁂𑀢𑀼 𑀅𑀢𑁆𑀣𑀺, 𑀦𑀺𑀩𑁆𑀩𑀸𑀦𑀲𑁆𑀲 𑀉𑀧𑁆𑀧𑀸𑀤𑀸𑀬 𑀳𑁂𑀢𑀼 𑀦𑀢𑁆𑀣𑀻”𑀢𑀺𑁇

1189\. “𑀢𑁂𑀦 𑀳𑀺, 𑀫𑀳𑀸𑀭𑀸𑀚, 𑀲𑀓𑁆𑀓𑀘𑁆𑀘𑀁 𑀲𑁄𑀢𑀁 𑀑𑀤𑀳, 𑀲𑀸𑀥𑀼𑀓𑀁 𑀲𑀼𑀡𑁄𑀳𑀺, 𑀯𑀓𑁆𑀔𑀸𑀫𑀺 𑀢𑀢𑁆𑀣 𑀓𑀸𑀭𑀡𑀁, 𑀲𑀓𑁆𑀓𑀼𑀡𑁂𑀬𑁆𑀬, 𑀫𑀳𑀸𑀭𑀸𑀚, 𑀧𑀼𑀭𑀺𑀲𑁄 𑀧𑀸𑀓𑀢𑀺𑀓𑁂𑀦 𑀩𑀮𑁂𑀦 𑀇𑀢𑁄 𑀳𑀺𑀫𑀯𑀦𑁆𑀢𑀁 𑀧𑀩𑁆𑀩𑀢𑀭𑀸𑀚𑀁 𑀉𑀧𑀕𑀦𑁆𑀢𑀼𑀦𑁆”𑀢𑀺? “𑀆𑀫, 𑀪𑀦𑁆𑀢𑁂”𑀢𑀺𑁇 “𑀲𑀓𑁆𑀓𑀼𑀡𑁂𑀬𑁆𑀬 𑀧𑀦 𑀲𑁄, 𑀫𑀳𑀸𑀭𑀸𑀚, 𑀧𑀼𑀭𑀺𑀲𑁄 𑀧𑀸𑀓𑀢𑀺𑀓𑁂𑀦 𑀩𑀮𑁂𑀦 𑀳𑀺𑀫𑀯𑀦𑁆𑀢𑀁 𑀧𑀩𑁆𑀩𑀢𑀭𑀸𑀚𑀁 𑀇𑀥 𑀆𑀳𑀭𑀺𑀢𑀼𑀦𑁆”𑀢𑀺? “𑀦 𑀳𑀺, 𑀪𑀦𑁆𑀢𑁂”𑀢𑀺𑁇 “𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀲𑀓𑁆𑀓𑀸 𑀦𑀺𑀩𑁆𑀩𑀸𑀦𑀲𑁆𑀲 𑀲𑀘𑁆𑀙𑀺𑀓𑀺𑀭𑀺𑀬𑀸𑀬 𑀫𑀕𑁆𑀕𑁄 𑀅𑀓𑁆𑀔𑀸𑀢𑀼𑀁, 𑀦 𑀲𑀓𑁆𑀓𑀸 𑀦𑀺𑀩𑁆𑀩𑀸𑀦𑀲𑁆𑀲 𑀉𑀧𑁆𑀧𑀸𑀤𑀸𑀬 𑀳𑁂𑀢𑀼 𑀤𑀲𑁆𑀲𑁂𑀢𑀼𑀁𑁇

1190\. 𑀲𑀓𑁆𑀓𑀼𑀡𑁂𑀬𑁆𑀬, 𑀫𑀳𑀸𑀭𑀸𑀚, 𑀧𑀼𑀭𑀺𑀲𑁄 𑀧𑀸𑀓𑀢𑀺𑀓𑁂𑀦 𑀩𑀮𑁂𑀦 𑀫𑀳𑀸𑀲𑀫𑀼𑀤𑁆𑀤𑀁 𑀦𑀸𑀯𑀸𑀬 𑀉𑀢𑁆𑀢𑀭𑀺𑀢𑁆𑀯𑀸 𑀧𑀸𑀭𑀺𑀫𑀢𑀻𑀭𑀁 𑀕𑀦𑁆𑀢𑀼𑀦𑁆”𑀢𑀺? “𑀆𑀫, 𑀪𑀦𑁆𑀢𑁂”𑀢𑀺? “𑀲𑀓𑁆𑀓𑀼𑀡𑁂𑀬𑁆𑀬 𑀧𑀦 𑀲𑁄, 𑀫𑀳𑀸𑀭𑀸𑀚, 𑀧𑀼𑀭𑀺𑀲𑁄 𑀧𑀸𑀓𑀢𑀺𑀓𑁂𑀦 𑀩𑀮𑁂𑀦 𑀫𑀳𑀸𑀲𑀫𑀼𑀤𑁆𑀤𑀲𑁆𑀲 𑀧𑀸𑀭𑀺𑀫𑀢𑀻𑀭𑀁 𑀇𑀥 𑀆𑀳𑀭𑀺𑀢𑀼𑀦𑁆”𑀢𑀺? “𑀦 𑀳𑀺, 𑀪𑀦𑁆𑀢𑁂”𑀢𑀺𑁇 “𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀲𑀓𑁆𑀓𑀸 𑀦𑀺𑀩𑁆𑀩𑀸𑀦𑀲𑁆𑀲 𑀲𑀘𑁆𑀙𑀺𑀓𑀺𑀭𑀺𑀬𑀸𑀬 𑀫𑀕𑁆𑀕𑁄 𑀅𑀓𑁆𑀔𑀸𑀢𑀼𑀁, 𑀦 𑀲𑀓𑁆𑀓𑀸 𑀦𑀺𑀩𑁆𑀩𑀸𑀦𑀲𑁆𑀲 𑀉𑀧𑁆𑀧𑀸𑀤𑀸𑀬 𑀳𑁂𑀢𑀼 𑀤𑀲𑁆𑀲𑁂𑀢𑀼𑀁𑁇 𑀓𑀺𑀁 𑀓𑀸𑀭𑀡𑀸? 𑀅𑀲𑀗𑁆𑀔𑀢𑀢𑁆𑀢𑀸 𑀥𑀫𑁆𑀫𑀲𑁆𑀲𑀸”𑀢𑀺𑁇

1191\. “𑀅𑀲𑀗𑁆𑀔𑀢𑀁, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀦𑀺𑀩𑁆𑀩𑀸𑀦𑀦𑁆”𑀢𑀺? “𑀆𑀫, 𑀫𑀳𑀸𑀭𑀸𑀚, 𑀅𑀲𑀗𑁆𑀔𑀢𑀁 𑀦𑀺𑀩𑁆𑀩𑀸𑀦𑀁 𑀦 𑀓𑁂𑀳𑀺𑀘𑀺 𑀓𑀢𑀁, 𑀦𑀺𑀩𑁆𑀩𑀸𑀦𑀁, 𑀫𑀳𑀸𑀭𑀸𑀚, 𑀦 𑀯𑀢𑁆𑀢𑀩𑁆𑀩𑀁 𑀉𑀧𑁆𑀧𑀦𑁆𑀦𑀦𑁆𑀢𑀺 𑀯𑀸 𑀅𑀦𑀼𑀧𑁆𑀧𑀦𑁆𑀦𑀦𑁆𑀢𑀺 𑀯𑀸 𑀉𑀧𑁆𑀧𑀸𑀤𑀦𑀻𑀬𑀦𑁆𑀢𑀺 𑀯𑀸 𑀅𑀢𑀻𑀢𑀦𑁆𑀢𑀺 𑀯𑀸 𑀅𑀦𑀸𑀕𑀢𑀦𑁆𑀢𑀺 𑀯𑀸 𑀧𑀘𑁆𑀘𑀼𑀧𑁆𑀧𑀦𑁆𑀦𑀦𑁆𑀢𑀺 𑀯𑀸 𑀘𑀓𑁆𑀔𑀼𑀯𑀺𑀜𑁆𑀜𑁂𑀬𑁆𑀬𑀦𑁆𑀢𑀺 𑀯𑀸 𑀲𑁄𑀢𑀯𑀺𑀜𑁆𑀜𑁂𑀬𑁆𑀬𑀦𑁆𑀢𑀺 𑀯𑀸 𑀖𑀸𑀦𑀯𑀺𑀜𑁆𑀜𑁂𑀬𑁆𑀬𑀦𑁆𑀢𑀺 𑀯𑀸 𑀚𑀺𑀯𑁆𑀳𑀸𑀯𑀺𑀜𑁆𑀜𑁂𑀬𑁆𑀬𑀦𑁆𑀢𑀺 𑀯𑀸 𑀓𑀸𑀬𑀯𑀺𑀜𑁆𑀜𑁂𑀬𑁆𑀬𑀦𑁆𑀢𑀺 𑀯𑀸”𑀢𑀺𑁇 “𑀬𑀤𑀺, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀦𑀺𑀩𑁆𑀩𑀸𑀦𑀁 𑀦 𑀉𑀧𑁆𑀧𑀦𑁆𑀦𑀁 𑀦 𑀅𑀦𑀼𑀧𑁆𑀧𑀦𑁆𑀦𑀁 𑀦 𑀉𑀧𑁆𑀧𑀸𑀤𑀦𑀻𑀬𑀁 𑀦 𑀅𑀢𑀻𑀢𑀁 𑀦 𑀅𑀦𑀸𑀕𑀢𑀁 𑀦 𑀧𑀘𑁆𑀘𑀼𑀧𑁆𑀧𑀦𑁆𑀦𑀁 𑀦 𑀘𑀓𑁆𑀔𑀼𑀯𑀺𑀜𑁆𑀜𑁂𑀬𑁆𑀬𑀁 𑀦 𑀲𑁄𑀢𑀯𑀺𑀜𑁆𑀜𑁂𑀬𑁆𑀬𑀁 𑀦 𑀖𑀸𑀦𑀯𑀺𑀜𑁆𑀜𑁂𑀬𑁆𑀬𑀁 𑀦 𑀚𑀺𑀯𑁆𑀳𑀸𑀯𑀺𑀜𑁆𑀜𑁂𑀬𑁆𑀬𑀁 𑀦 𑀓𑀸𑀬𑀯𑀺𑀜𑁆𑀜𑁂𑀬𑁆𑀬𑀁, 𑀢𑁂𑀦 𑀳𑀺, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀢𑀼𑀫𑁆𑀳𑁂 𑀦𑀢𑁆𑀣𑀺𑀥𑀫𑁆𑀫𑀁 𑀦𑀺𑀩𑁆𑀩𑀸𑀦𑀁 𑀅𑀧𑀤𑀺𑀲𑀣 ‘𑀦𑀢𑁆𑀣𑀺 𑀦𑀺𑀩𑁆𑀩𑀸𑀦𑀦𑁆’”𑀢𑀺𑁇 “𑀅𑀢𑁆𑀣𑀺, 𑀫𑀳𑀸𑀭𑀸𑀚, 𑀦𑀺𑀩𑁆𑀩𑀸𑀦𑀁, 𑀫𑀦𑁄𑀯𑀺𑀜𑁆𑀜𑁂𑀬𑁆𑀬𑀁 𑀦𑀺𑀩𑁆𑀩𑀸𑀦𑀁, 𑀯𑀺𑀲𑀼𑀤𑁆𑀥𑁂𑀦 𑀫𑀸𑀦𑀲𑁂𑀦 𑀧𑀡𑀻𑀢𑁂𑀦 𑀉𑀚𑀼𑀓𑁂𑀦 𑀅𑀦𑀸𑀯𑀭𑀡𑁂𑀦 𑀦𑀺𑀭𑀸𑀫𑀺𑀲𑁂𑀦 𑀲𑀫𑁆𑀫𑀸𑀧𑀝𑀺𑀧𑀦𑁆𑀦𑁄 𑀅𑀭𑀺𑀬𑀲𑀸𑀯𑀓𑁄 𑀦𑀺𑀩𑁆𑀩𑀸𑀦𑀁 𑀧𑀲𑁆𑀲𑀢𑀻”𑀢𑀺𑁇

1192\. “𑀓𑀻𑀤𑀺𑀲𑀁 𑀧𑀦 𑀢𑀁, 𑀪𑀦𑁆𑀢𑁂, 𑀦𑀺𑀩𑁆𑀩𑀸𑀦𑀁, 𑀬𑀁 𑀢𑀁 𑀑𑀧𑀫𑁆𑀫𑁂𑀳𑀺 𑀆𑀤𑀻𑀧𑀦𑀻𑀬𑀁 𑀓𑀸𑀭𑀡𑁂𑀳𑀺 𑀫𑀁 𑀲𑀜𑁆𑀜𑀸𑀧𑁂𑀳𑀺, 𑀬𑀣𑀸 𑀅𑀢𑁆𑀣𑀺𑀥𑀫𑁆𑀫𑀁 𑀑𑀧𑀫𑁆𑀫𑁂𑀳𑀺 𑀆𑀤𑀻𑀧𑀦𑀻𑀬𑀦𑁆”𑀢𑀺𑁇 “𑀅𑀢𑁆𑀣𑀺, 𑀫𑀳𑀸𑀭𑀸𑀚, 𑀯𑀸𑀢𑁄 𑀦𑀸𑀫𑀸”𑀢𑀺? “𑀆𑀫, 𑀪𑀦𑁆𑀢𑁂”𑀢𑀺𑁇 “𑀇𑀗𑁆𑀖, 𑀫𑀳𑀸𑀭𑀸𑀚, 𑀯𑀸𑀢𑀁 𑀤𑀲𑁆𑀲𑁂𑀳𑀺 𑀯𑀡𑁆𑀡𑀢𑁄 𑀯𑀸 𑀲𑀡𑁆𑀞𑀸𑀦𑀢𑁄 𑀯𑀸 𑀅𑀡𑀼𑀁 𑀯𑀸 𑀣𑀽𑀮𑀁 𑀯𑀸 𑀤𑀻𑀖𑀁 𑀯𑀸 𑀭𑀲𑁆𑀲𑀁 𑀯𑀸”𑀢𑀺𑁇 “𑀦 𑀲𑀓𑁆𑀓𑀸, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀯𑀸𑀢𑁄 𑀉𑀧𑀤𑀲𑁆𑀲𑀬𑀺𑀢𑀼𑀁, 𑀦 𑀲𑁄 𑀯𑀸𑀢𑁄 𑀳𑀢𑁆𑀣𑀕𑁆𑀕𑀳𑀡𑀁 𑀯𑀸 𑀦𑀺𑀫𑁆𑀫𑀤𑁆𑀤𑀦𑀁 𑀯𑀸 𑀉𑀧𑁂𑀢𑀺, 𑀅𑀧𑀺 𑀘 𑀅𑀢𑁆𑀣𑀺 𑀲𑁄 𑀯𑀸𑀢𑁄”𑀢𑀺𑁇 “𑀬𑀤𑀺, 𑀫𑀳𑀸𑀭𑀸𑀚, 𑀦 𑀲𑀓𑁆𑀓𑀸 𑀯𑀸𑀢𑁄 𑀉𑀧𑀤𑀲𑁆𑀲𑀬𑀺𑀢𑀼𑀁, 𑀢𑁂𑀦 𑀳𑀺 𑀦𑀢𑁆𑀣𑀺 𑀯𑀸𑀢𑁄”𑀢𑀺? “𑀚𑀸𑀦𑀸𑀫𑀳𑀁, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀯𑀸𑀢𑁄 𑀅𑀢𑁆𑀣𑀻𑀢𑀺 𑀫𑁂 𑀳𑀤𑀬𑁂 𑀅𑀦𑀼𑀧𑀯𑀺𑀝𑁆𑀞𑀁, 𑀦 𑀘𑀸𑀳𑀁 𑀲𑀓𑁆𑀓𑁄𑀫𑀺 𑀯𑀸𑀢𑀁 𑀉𑀧𑀤𑀲𑁆𑀲𑀬𑀺𑀢𑀼𑀦𑁆”𑀢𑀺𑁇 “𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀅𑀢𑁆𑀣𑀺 𑀦𑀺𑀩𑁆𑀩𑀸𑀦𑀁, 𑀦 𑀘 𑀲𑀓𑁆𑀓𑀸 𑀦𑀺𑀩𑁆𑀩𑀸𑀦𑀁 𑀉𑀧𑀤𑀲𑁆𑀲𑀬𑀺𑀢𑀼𑀁 𑀯𑀡𑁆𑀡𑁂𑀦 𑀯𑀸 𑀲𑀡𑁆𑀞𑀸𑀦𑁂𑀦 𑀯𑀸”𑀢𑀺𑁇 “𑀲𑀸𑀥𑀼, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀲𑀽𑀧𑀤𑀲𑁆𑀲𑀺𑀢𑀁 𑀑𑀧𑀫𑁆𑀫𑀁, 𑀲𑀼𑀦𑀺𑀤𑁆𑀤𑀺𑀝𑁆𑀞𑀁 𑀓𑀸𑀭𑀡𑀁, 𑀏𑀯𑀫𑁂𑀢𑀁 𑀢𑀣𑀸 𑀲𑀫𑁆𑀧𑀝𑀺𑀘𑁆𑀙𑀸𑀫𑀺 ‘𑀅𑀢𑁆𑀣𑀺 𑀦𑀺𑀩𑁆𑀩𑀸𑀦𑀦𑁆’”𑀢𑀺𑁇

---

1193\. 𑀅𑀓𑀫𑁆𑀫𑀚𑀸𑀤𑀺𑀧𑀜𑁆𑀳𑁄 𑀧𑀜𑁆𑀘𑀫𑁄𑁇



[Go to previous page (6.2.4 Lokenatthibhāvapañha)](/tipitaka/28Mi/6/6.2/6.2.4.md) / [Go to parent page (6.2 Nippapañcavagga)](/tipitaka/28Mi/6/6.2.md) / [Go to next page (6.2.6 Kammajādipañha)](/tipitaka/28Mi/6/6.2/6.2.6.md)


