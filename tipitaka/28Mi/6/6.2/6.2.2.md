
[Home](/) / [28Mi Milindapañhapāḷi](../../../28Mi.md) / [6 Anumānapañha](../../6.md) / [6.2 Nippapañcavagga](../6.2.md)

# 𑁬𑁇𑁨𑁇𑁨 𑀔𑀻𑀡𑀸𑀲𑀯𑀪𑀸𑀯𑀧𑀜𑁆𑀳

* 𑀅𑀦𑀼𑀫𑀸𑀦𑀧𑀜𑁆𑀳

* 𑀦𑀺𑀧𑁆𑀧𑀧𑀜𑁆𑀘𑀯𑀕𑁆𑀕

* 𑀔𑀻𑀡𑀸𑀲𑀯𑀪𑀸𑀯𑀧𑀜𑁆𑀳

(181.)

1168\. “𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀢𑀼𑀫𑁆𑀳𑁂 𑀪𑀡𑀣—  ‘𑀬𑁄 𑀕𑀺𑀳𑀻 𑀅𑀭𑀳𑀢𑁆𑀢𑀁 𑀧𑀢𑁆𑀢𑁄, 𑀤𑁆𑀯𑁂 𑀯𑀸𑀲𑁆𑀲 𑀕𑀢𑀺𑀬𑁄 𑀪𑀯𑀦𑁆𑀢𑀺 𑀅𑀦𑀜𑁆𑀜𑀸, 𑀢𑀲𑁆𑀫𑀺𑀁𑀬𑁂𑀯 𑀤𑀺𑀯𑀲𑁂 𑀧𑀩𑁆𑀩𑀚𑀢𑀺 𑀯𑀸 𑀧𑀭𑀺𑀦𑀺𑀩𑁆𑀩𑀸𑀬𑀢𑀺 𑀯𑀸𑁇 𑀦 𑀲𑁄 𑀤𑀺𑀯𑀲𑁄 𑀲𑀓𑁆𑀓𑀸 𑀅𑀢𑀺𑀓𑁆𑀓𑀫𑁂𑀢𑀼𑀦𑁆’𑀢𑀺𑁇 𑀲𑀘𑁂 𑀲𑁄, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀢𑀲𑁆𑀫𑀺𑀁 𑀤𑀺𑀯𑀲𑁂 𑀆𑀘𑀭𑀺𑀬𑀁 𑀯𑀸 𑀉𑀧𑀚𑁆𑀛𑀸𑀬𑀁 𑀯𑀸 𑀧𑀢𑁆𑀢𑀘𑀻𑀯𑀭𑀁 𑀯𑀸 𑀦 𑀮𑀪𑁂𑀣, 𑀅𑀧𑀺 𑀦𑀼 𑀔𑁄 𑀲𑁄 𑀅𑀭𑀳𑀸 𑀲𑀬𑀁 𑀯𑀸 𑀧𑀩𑁆𑀩𑀚𑁂𑀬𑁆𑀬 𑀤𑀺𑀯𑀲𑀁 𑀯𑀸 𑀅𑀢𑀺𑀓𑁆𑀓𑀫𑁂𑀬𑁆𑀬, 𑀅𑀜𑁆𑀜𑁄 𑀓𑁄𑀘𑀺 𑀅𑀭𑀳𑀸 𑀇𑀤𑁆𑀥𑀺𑀫𑀸 𑀆𑀕𑀦𑁆𑀢𑁆𑀯𑀸 𑀢𑀁 𑀧𑀩𑁆𑀩𑀸𑀚𑁂𑀬𑁆𑀬 𑀯𑀸 𑀧𑀭𑀺𑀦𑀺𑀩𑁆𑀩𑀸𑀬𑁂𑀬𑁆𑀬 𑀯𑀸”𑀢𑀺? “𑀦 𑀲𑁄, 𑀫𑀳𑀸𑀭𑀸𑀚, 𑀅𑀭𑀳𑀸 𑀲𑀬𑀁 𑀧𑀩𑁆𑀩𑀚𑁂𑀬𑁆𑀬, 𑀲𑀬𑀁 𑀧𑀩𑁆𑀩𑀚𑀦𑁆𑀢𑁄 𑀣𑁂𑀬𑁆𑀬𑀁 𑀆𑀧𑀚𑁆𑀚𑀢𑀺, 𑀦 𑀘 𑀤𑀺𑀯𑀲𑀁 𑀅𑀢𑀺𑀓𑁆𑀓𑀫𑁂𑀬𑁆𑀬, 𑀅𑀜𑁆𑀜𑀲𑁆𑀲 𑀅𑀭𑀳𑀦𑁆𑀢𑀲𑁆𑀲 𑀆𑀕𑀫𑀦𑀁 𑀪𑀯𑁂𑀬𑁆𑀬 𑀯𑀸 𑀦 𑀯𑀸 𑀪𑀯𑁂𑀬𑁆𑀬, 𑀢𑀲𑁆𑀫𑀺𑀁𑀬𑁂𑀯 𑀤𑀺𑀯𑀲𑁂 𑀧𑀭𑀺𑀦𑀺𑀩𑁆𑀩𑀸𑀬𑁂𑀬𑁆𑀬𑀸”𑀢𑀺𑁇 “𑀢𑁂𑀦 𑀳𑀺, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀅𑀭𑀳𑀢𑁆𑀢𑀲𑁆𑀲 𑀲𑀦𑁆𑀢𑀪𑀸𑀯𑁄 𑀯𑀺𑀚𑀳𑀺𑀢𑁄 𑀳𑁄𑀢𑀺, 𑀬𑁂𑀦 𑀅𑀥𑀺𑀕𑀢𑀲𑁆𑀲 𑀚𑀻𑀯𑀺𑀢𑀳𑀸𑀭𑁄 𑀪𑀯𑀢𑀻”𑀢𑀺𑁇

1169\. “𑀯𑀺𑀲𑀫𑀁, 𑀫𑀳𑀸𑀭𑀸𑀚, 𑀕𑀺𑀳𑀺𑀮𑀺𑀗𑁆𑀕𑀁, 𑀯𑀺𑀲𑀫𑁂 𑀮𑀺𑀗𑁆𑀕𑁂 𑀮𑀺𑀗𑁆𑀕𑀤𑀼𑀩𑁆𑀩𑀮𑀢𑀸𑀬 𑀅𑀭𑀳𑀢𑁆𑀢𑀁 𑀧𑀢𑁆𑀢𑁄 𑀕𑀺𑀳𑀻 𑀢𑀲𑁆𑀫𑀺𑀁𑀬𑁂𑀯 𑀤𑀺𑀯𑀲𑁂 𑀧𑀩𑁆𑀩𑀚𑀢𑀺 𑀯𑀸 𑀧𑀭𑀺𑀦𑀺𑀩𑁆𑀩𑀸𑀬𑀢𑀺 𑀯𑀸𑁇 𑀦𑁂𑀲𑁄, 𑀫𑀳𑀸𑀭𑀸𑀚, 𑀤𑁄𑀲𑁄 𑀅𑀭𑀳𑀢𑁆𑀢𑀲𑁆𑀲, 𑀕𑀺𑀳𑀺𑀮𑀺𑀗𑁆𑀕𑀲𑁆𑀲𑁂𑀯𑁂𑀲𑁄 𑀤𑁄𑀲𑁄 𑀬𑀤𑀺𑀤𑀁 𑀮𑀺𑀗𑁆𑀕𑀤𑀼𑀩𑁆𑀩𑀮𑀢𑀸𑁇

1170\. 𑀬𑀣𑀸, 𑀫𑀳𑀸𑀭𑀸𑀚, 𑀪𑁄𑀚𑀦𑀁 𑀲𑀩𑁆𑀩𑀲𑀢𑁆𑀢𑀸𑀦𑀁 𑀆𑀬𑀼𑀧𑀸𑀮𑀓𑀁 𑀚𑀻𑀯𑀺𑀢𑀭𑀓𑁆𑀔𑀓𑀁 𑀯𑀺𑀲𑀫𑀓𑁄𑀝𑁆𑀞𑀲𑁆𑀲 𑀫𑀦𑁆𑀤𑀤𑀼𑀩𑁆𑀩𑀮𑀕𑀳𑀡𑀺𑀓𑀲𑁆𑀲 𑀅𑀯𑀺𑀧𑀸𑀓𑁂𑀦 𑀚𑀻𑀯𑀺𑀢𑀁 𑀳𑀭𑀢𑀺𑁇 𑀦𑁂𑀲𑁄, 𑀫𑀳𑀸𑀭𑀸𑀚, 𑀤𑁄𑀲𑁄 𑀪𑁄𑀚𑀦𑀲𑁆𑀲, 𑀓𑁄𑀝𑁆𑀞𑀲𑁆𑀲𑁂𑀯𑁂𑀲𑁄 𑀤𑁄𑀲𑁄 𑀬𑀤𑀺𑀤𑀁 𑀅𑀕𑁆𑀕𑀺𑀤𑀼𑀩𑁆𑀩𑀮𑀢𑀸𑁇 𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀯𑀺𑀲𑀫𑁂 𑀮𑀺𑀗𑁆𑀕𑁂 𑀮𑀺𑀗𑁆𑀕𑀤𑀼𑀩𑁆𑀩𑀮𑀢𑀸𑀬 𑀅𑀭𑀳𑀢𑁆𑀢𑀁 𑀧𑀢𑁆𑀢𑁄 𑀕𑀺𑀳𑀻 𑀢𑀲𑁆𑀫𑀺𑀁𑀬𑁂𑀯 𑀤𑀺𑀯𑀲𑁂 𑀧𑀩𑁆𑀩𑀚𑀢𑀺 𑀯𑀸 𑀧𑀭𑀺𑀦𑀺𑀩𑁆𑀩𑀸𑀬𑀢𑀺 𑀯𑀸𑁇 𑀦𑁂𑀲𑁄, 𑀫𑀳𑀸𑀭𑀸𑀚, 𑀤𑁄𑀲𑁄 𑀅𑀭𑀳𑀢𑁆𑀢𑀲𑁆𑀲, 𑀕𑀺𑀳𑀺𑀮𑀺𑀗𑁆𑀕𑀲𑁆𑀲𑁂𑀯𑁂𑀲𑁄 𑀤𑁄𑀲𑁄 𑀬𑀤𑀺𑀤𑀁 𑀮𑀺𑀗𑁆𑀕𑀤𑀼𑀩𑁆𑀩𑀮𑀢𑀸𑁇

1171\. 𑀬𑀣𑀸 𑀯𑀸 𑀧𑀦, 𑀫𑀳𑀸𑀭𑀸𑀚, 𑀧𑀭𑀺𑀢𑁆𑀢𑀁 𑀢𑀺𑀡𑀲𑀮𑀸𑀓𑀁 𑀉𑀧𑀭𑀺 𑀕𑀭𑀼𑀓𑁂 𑀧𑀸𑀲𑀸𑀡𑁂 𑀞𑀧𑀺𑀢𑁂 𑀤𑀼𑀩𑁆𑀩𑀮𑀢𑀸𑀬 𑀪𑀺𑀚𑁆𑀚𑀺𑀢𑁆𑀯𑀸 𑀧𑀢𑀢𑀺; 𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀅𑀭𑀳𑀢𑁆𑀢𑀁 𑀧𑀢𑁆𑀢𑁄 𑀕𑀺𑀳𑀻 𑀢𑁂𑀦 𑀮𑀺𑀗𑁆𑀕𑁂𑀦 𑀅𑀭𑀳𑀢𑁆𑀢𑀁 𑀥𑀸𑀭𑁂𑀢𑀼𑀁 𑀅𑀲𑀓𑁆𑀓𑁄𑀦𑁆𑀢𑁄 𑀢𑀲𑁆𑀫𑀺𑀁𑀬𑁂𑀯 𑀤𑀺𑀯𑀲𑁂 𑀧𑀩𑁆𑀩𑀚𑀢𑀺 𑀯𑀸 𑀧𑀭𑀺𑀦𑀺𑀩𑁆𑀩𑀸𑀬𑀢𑀺 𑀯𑀸𑁇

1172\. 𑀬𑀣𑀸 𑀯𑀸 𑀧𑀦, 𑀫𑀳𑀸𑀭𑀸𑀚, 𑀧𑀼𑀭𑀺𑀲𑁄 𑀅𑀩𑀮𑁄 𑀤𑀼𑀩𑁆𑀩𑀮𑁄 𑀦𑀺𑀳𑀻𑀦𑀚𑀘𑁆𑀘𑁄 𑀧𑀭𑀺𑀢𑁆𑀢𑀧𑀼𑀜𑁆𑀜𑁄 𑀫𑀳𑀢𑀺𑀫𑀳𑀸𑀭𑀚𑁆𑀚𑀁 𑀮𑀪𑀺𑀢𑁆𑀯𑀸 𑀔𑀡𑁂𑀦 𑀧𑀭𑀺𑀧𑀢𑀢𑀺 𑀧𑀭𑀺𑀥𑀁𑀲𑀢𑀺 𑀑𑀲𑀓𑁆𑀓𑀢𑀺, 𑀦 𑀲𑀓𑁆𑀓𑁄𑀢𑀺 𑀇𑀲𑁆𑀲𑀭𑀺𑀬𑀁 𑀥𑀸𑀭𑁂𑀢𑀼𑀁; 𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀅𑀭𑀳𑀢𑁆𑀢𑀁 𑀧𑀢𑁆𑀢𑁄 𑀕𑀺𑀳𑀻 𑀢𑁂𑀦 𑀮𑀺𑀗𑁆𑀕𑁂𑀦 𑀅𑀭𑀳𑀢𑁆𑀢𑀁 𑀥𑀸𑀭𑁂𑀢𑀼𑀁 𑀦 𑀲𑀓𑁆𑀓𑁄𑀢𑀺, 𑀢𑁂𑀦 𑀓𑀸𑀭𑀡𑁂𑀦 𑀢𑀲𑁆𑀫𑀺𑀁𑀬𑁂𑀯 𑀤𑀺𑀯𑀲𑁂 𑀧𑀩𑁆𑀩𑀚𑀢𑀺 𑀯𑀸 𑀧𑀭𑀺𑀦𑀺𑀩𑁆𑀩𑀸𑀬𑀢𑀺 𑀯𑀸”𑀢𑀺𑁇 “𑀲𑀸𑀥𑀼, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀏𑀯𑀫𑁂𑀢𑀁 𑀢𑀣𑀸 𑀲𑀫𑁆𑀧𑀝𑀺𑀘𑁆𑀙𑀸𑀫𑀻”𑀢𑀺𑁇

---

1173\. 𑀔𑀻𑀡𑀸𑀲𑀯𑀪𑀸𑀯𑀧𑀜𑁆𑀳𑁄 𑀤𑀼𑀢𑀺𑀬𑁄𑁇



[Go to previous page (6.2.1 Nippapañcapañha)](6.2.1.md) / [Go to parent page (6.2 Nippapañcavagga)](../6.2.md) / [Go to next page (6.2.3 Khīṇāsavasatisammosapañha)](6.2.3.md)


