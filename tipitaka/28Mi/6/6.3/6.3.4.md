
[Home](/) / [28Mi Milindapañhapāḷi](../../../28Mi.md) / [6 Anumānapañha](../../6.md) / [6.3 Vessantaravagga](../6.3.md)

# 𑁬𑁇𑁩𑁇𑁪 𑀧𑀼𑀩𑁆𑀩𑀧𑁂𑀢𑀸𑀤𑀺𑀲𑀧𑀜𑁆𑀳

### 𑀅𑀦𑀼𑀫𑀸𑀦𑀧𑀜𑁆𑀳

### 𑀯𑁂𑀲𑁆𑀲𑀦𑁆𑀢𑀭𑀯𑀕𑁆𑀕

### 𑀧𑀼𑀩𑁆𑀩𑀧𑁂𑀢𑀸𑀤𑀺𑀲𑀧𑀜𑁆𑀳

(193.)

1272\. “𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀇𑀫𑁂 𑀤𑀸𑀬𑀓𑀸 𑀤𑀸𑀦𑀁 𑀤𑀢𑁆𑀯𑀸 𑀧𑀼𑀩𑁆𑀩𑀧𑁂𑀢𑀸𑀦𑀁 𑀆𑀤𑀺𑀲𑀦𑁆𑀢𑀺 ‘𑀇𑀤𑀁 𑀢𑁂𑀲𑀁 𑀧𑀸𑀧𑀼𑀡𑀸𑀢𑀽’𑀢𑀺, 𑀅𑀧𑀺 𑀦𑀼 𑀢𑁂 𑀓𑀺𑀜𑁆𑀘𑀺 𑀢𑀢𑁄𑀦𑀺𑀤𑀸𑀦𑀁 𑀯𑀺𑀧𑀸𑀓𑀁 𑀧𑀝𑀺𑀮𑀪𑀦𑁆𑀢𑀻”𑀢𑀺? “𑀓𑁂𑀘𑀺, 𑀫𑀳𑀸𑀭𑀸𑀚, 𑀧𑀝𑀺𑀮𑀪𑀦𑁆𑀢𑀺, 𑀓𑁂𑀘𑀺 𑀦𑀧𑁆𑀧𑀝𑀺𑀮𑀪𑀦𑁆𑀢𑀻”𑀢𑀺𑁇 “𑀓𑁂, 𑀪𑀦𑁆𑀢𑁂, 𑀧𑀝𑀺𑀮𑀪𑀦𑁆𑀢𑀺, 𑀓𑁂 𑀦𑀧𑁆𑀧𑀝𑀺𑀮𑀪𑀦𑁆𑀢𑀻”𑀢𑀺? “𑀦𑀺𑀭𑀬𑀽𑀧𑀧𑀦𑁆𑀦𑀸, 𑀫𑀳𑀸𑀭𑀸𑀚, 𑀦𑀧𑁆𑀧𑀝𑀺𑀮𑀪𑀦𑁆𑀢𑀺, 𑀲𑀕𑁆𑀕𑀕𑀢𑀸 𑀦𑀧𑁆𑀧𑀝𑀺𑀮𑀪𑀦𑁆𑀢𑀺, 𑀢𑀺𑀭𑀘𑁆𑀙𑀸𑀦𑀬𑁄𑀦𑀺𑀕𑀢𑀸 𑀦𑀧𑁆𑀧𑀝𑀺𑀮𑀪𑀦𑁆𑀢𑀺, 𑀘𑀢𑀼𑀦𑁆𑀦𑀁 𑀧𑁂𑀢𑀸𑀦𑀁 𑀢𑀬𑁄 𑀧𑁂𑀢𑀸 𑀦𑀧𑁆𑀧𑀝𑀺𑀮𑀪𑀦𑁆𑀢𑀺 𑀯𑀦𑁆𑀢𑀸𑀲𑀺𑀓𑀸 𑀔𑀼𑀧𑁆𑀧𑀺𑀧𑀸𑀲𑀺𑀦𑁄 𑀦𑀺𑀚𑁆𑀛𑀸𑀫𑀢𑀡𑁆𑀳𑀺𑀓𑀸, 𑀮𑀪𑀦𑁆𑀢𑀺 𑀧𑁂𑀢𑀸 𑀧𑀭𑀤𑀢𑁆𑀢𑀽𑀧𑀚𑀻𑀯𑀺𑀦𑁄, 𑀢𑁂𑀧𑀺 𑀲𑀭𑀫𑀸𑀦𑀸𑀬𑁂𑀯 𑀮𑀪𑀦𑁆𑀢𑀻”𑀢𑀺𑁇

1273\. “𑀢𑁂𑀦 𑀳𑀺, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀤𑀸𑀬𑀓𑀸𑀦𑀁 𑀤𑀸𑀦𑀁 𑀯𑀺𑀲𑁄𑀲𑀺𑀢𑀁 𑀳𑁄𑀢𑀺 𑀅𑀨𑀮𑀁, 𑀬𑁂𑀲𑀁 𑀉𑀤𑁆𑀤𑀺𑀲𑁆𑀲 𑀓𑀢𑀁 𑀬𑀤𑀺 𑀢𑁂 𑀦𑀧𑁆𑀧𑀝𑀺𑀮𑀪𑀦𑁆𑀢𑀻”𑀢𑀺? “𑀦 𑀳𑀺 𑀢𑀁, 𑀫𑀳𑀸𑀭𑀸𑀚, 𑀤𑀸𑀦𑀁 𑀅𑀨𑀮𑀁 𑀳𑁄𑀢𑀺 𑀅𑀯𑀺𑀧𑀸𑀓𑀁, 𑀤𑀸𑀬𑀓𑀸𑀬𑁂𑀯 𑀢𑀲𑁆𑀲 𑀨𑀮𑀁 𑀅𑀦𑀼𑀪𑀯𑀦𑁆𑀢𑀻”𑀢𑀺𑁇 “𑀢𑁂𑀦 𑀳𑀺, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀓𑀸𑀭𑀡𑁂𑀦 𑀫𑀁 𑀲𑀜𑁆𑀜𑀸𑀧𑁂𑀳𑀻”𑀢𑀺𑁇 “𑀇𑀥, 𑀫𑀳𑀸𑀭𑀸𑀚, 𑀓𑁂𑀘𑀺 𑀫𑀦𑀼𑀲𑁆𑀲𑀸 𑀫𑀘𑁆𑀙𑀫𑀁𑀲𑀲𑀼𑀭𑀸𑀪𑀢𑁆𑀢𑀔𑀚𑁆𑀚𑀓𑀸𑀦𑀺 𑀧𑀝𑀺𑀬𑀸𑀤𑁂𑀢𑁆𑀯𑀸 𑀜𑀸𑀢𑀺𑀓𑀼𑀮𑀁 𑀕𑀘𑁆𑀙𑀦𑁆𑀢𑀺, 𑀬𑀤𑀺 𑀢𑁂 𑀜𑀸𑀢𑀓𑀸 𑀢𑀁 𑀉𑀧𑀸𑀬𑀦𑀁 𑀦 𑀲𑀫𑁆𑀧𑀝𑀺𑀘𑁆𑀙𑁂𑀬𑁆𑀬𑀼𑀁, 𑀅𑀧𑀺 𑀦𑀼 𑀢𑀁 𑀉𑀧𑀸𑀬𑀦𑀁 𑀯𑀺𑀲𑁄𑀲𑀺𑀢𑀁 𑀕𑀘𑁆𑀙𑁂𑀬𑁆𑀬 𑀯𑀺𑀦𑀲𑁆𑀲𑁂𑀬𑁆𑀬 𑀯𑀸”𑀢𑀺? “𑀦 𑀳𑀺, 𑀪𑀦𑁆𑀢𑁂, 𑀲𑀸𑀫𑀺𑀓𑀸𑀦𑀁𑀬𑁂𑀯 𑀢𑀁 𑀳𑁄𑀢𑀻”𑀢𑀺𑁇 “𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀤𑀸𑀬𑀓𑀸𑀬𑁂𑀯 𑀢𑀲𑁆𑀲 𑀨𑀮𑀁 𑀅𑀦𑀼𑀪𑀯𑀦𑁆𑀢𑀺𑁇 𑀬𑀣𑀸 𑀧𑀦, 𑀫𑀳𑀸𑀭𑀸𑀚, 𑀧𑀼𑀭𑀺𑀲𑁄 𑀕𑀩𑁆𑀪𑀁 𑀧𑀯𑀺𑀝𑁆𑀞𑁄 𑀅𑀲𑀢𑀺 𑀧𑀼𑀭𑀢𑁄 𑀦𑀺𑀓𑁆𑀔𑀫𑀦𑀫𑀼𑀔𑁂 𑀓𑁂𑀦 𑀦𑀺𑀓𑁆𑀔𑀫𑁂𑀬𑁆𑀬𑀸”𑀢𑀺𑁇 “𑀧𑀯𑀺𑀝𑁆𑀞𑁂𑀦𑁂𑀯, 𑀪𑀦𑁆𑀢𑁂”𑀢𑀺𑁇 “𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀤𑀸𑀬𑀓𑀸𑀬𑁂𑀯 𑀢𑀲𑁆𑀲 𑀨𑀮𑀁 𑀅𑀦𑀼𑀪𑀯𑀦𑁆𑀢𑀻”𑀢𑀺𑁇 “𑀳𑁄𑀢𑀼, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀏𑀯𑀫𑁂𑀢𑀁 𑀢𑀣𑀸 𑀲𑀫𑁆𑀧𑀝𑀺𑀘𑁆𑀙𑀸𑀫𑀺, 𑀤𑀸𑀬𑀓𑀸𑀬𑁂𑀯 𑀢𑀲𑁆𑀲 𑀨𑀮𑀁 𑀅𑀦𑀼𑀪𑀯𑀦𑁆𑀢𑀺, 𑀦 𑀫𑀬𑀁 𑀢𑀁 𑀓𑀸𑀭𑀡𑀁 𑀯𑀺𑀮𑁄𑀫𑁂𑀫𑀸𑀢𑀺𑁇 ( )

1274\. 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀬𑀤𑀺 𑀇𑀫𑁂𑀲𑀁 𑀤𑀸𑀬𑀓𑀸𑀦𑀁 𑀤𑀺𑀦𑁆𑀦𑀤𑀸𑀦𑀁 𑀧𑀼𑀩𑁆𑀩𑀧𑁂𑀢𑀸𑀦𑀁 𑀧𑀸𑀧𑀼𑀡𑀸𑀢𑀺, 𑀢𑁂 𑀘 𑀢𑀲𑁆𑀲 𑀯𑀺𑀧𑀸𑀓𑀁 𑀅𑀦𑀼𑀪𑀯𑀦𑁆𑀢𑀺𑁇 𑀢𑁂𑀦 𑀳𑀺 𑀬𑁄 𑀧𑀸𑀡𑀸𑀢𑀺𑀧𑀸𑀢𑀻 𑀮𑀼𑀤𑁆𑀤𑁄 𑀮𑁄𑀳𑀺𑀢𑀧𑀸𑀡𑀻 𑀧𑀤𑀼𑀝𑁆𑀞𑀫𑀦𑀲𑀗𑁆𑀓𑀧𑁆𑀧𑁄 𑀫𑀦𑀼𑀲𑁆𑀲𑁂 𑀖𑀸𑀢𑁂𑀢𑁆𑀯𑀸 𑀤𑀸𑀭𑀼𑀡𑀁 𑀓𑀫𑁆𑀫𑀁 𑀓𑀢𑁆𑀯𑀸 𑀧𑀼𑀩𑁆𑀩𑀧𑁂𑀢𑀸𑀦𑀁 𑀆𑀤𑀺𑀲𑁂𑀬𑁆𑀬 ‘𑀇𑀫𑀲𑁆𑀲 𑀫𑁂 𑀓𑀫𑁆𑀫𑀲𑁆𑀲 𑀯𑀺𑀧𑀸𑀓𑁄 𑀧𑀼𑀩𑁆𑀩𑀧𑁂𑀢𑀸𑀦𑀁 𑀧𑀸𑀧𑀼𑀡𑀸𑀢𑀽’𑀢𑀺, 𑀅𑀧𑀺 𑀦𑀼 𑀢𑀲𑁆𑀲 𑀯𑀺𑀧𑀸𑀓𑁄 𑀧𑀼𑀩𑁆𑀩𑀧𑁂𑀢𑀸𑀦𑀁 𑀧𑀸𑀧𑀼𑀡𑀸𑀢𑀻”𑀢𑀺? “𑀦 𑀳𑀺, 𑀫𑀳𑀸𑀭𑀸𑀚𑀸”𑀢𑀺𑁇

1275\. “𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀓𑁄 𑀢𑀢𑁆𑀣 𑀳𑁂𑀢𑀼 𑀓𑀺𑀁𑀓𑀸𑀭𑀡𑀁, 𑀬𑁂𑀦 𑀓𑀼𑀲𑀮𑀁 𑀧𑀸𑀧𑀼𑀡𑀸𑀢𑀺 𑀅𑀓𑀼𑀲𑀮𑀁 𑀦 𑀧𑀸𑀧𑀼𑀡𑀸𑀢𑀻”𑀢𑀺? “𑀦𑁂𑀲𑁄, 𑀫𑀳𑀸𑀭𑀸𑀚, 𑀧𑀜𑁆𑀳𑁄 𑀧𑀼𑀘𑁆𑀙𑀺𑀢𑀩𑁆𑀩𑁄, 𑀫𑀸 𑀘 𑀢𑁆𑀯𑀁, 𑀫𑀳𑀸𑀭𑀸𑀚, ‘𑀯𑀺𑀲𑀚𑁆𑀚𑀓𑁄 𑀅𑀢𑁆𑀣𑀻’𑀢𑀺 𑀅𑀧𑀼𑀘𑁆𑀙𑀺𑀢𑀩𑁆𑀩𑀁 𑀧𑀼𑀘𑁆𑀙𑀺, ‘𑀓𑀺𑀲𑁆𑀲 𑀆𑀓𑀸𑀲𑁄 𑀦𑀺𑀭𑀸𑀮𑀫𑁆𑀩𑁄, 𑀓𑀺𑀲𑁆𑀲 𑀕𑀗𑁆𑀕𑀸 𑀉𑀤𑁆𑀥𑀫𑁆𑀫𑀼𑀔𑀸 𑀦 𑀲𑀦𑁆𑀤𑀢𑀺, 𑀓𑀺𑀲𑁆𑀲 𑀇𑀫𑁂 𑀫𑀦𑀼𑀲𑁆𑀲𑀸 𑀘 𑀤𑀺𑀚𑀸 𑀘 𑀤𑁆𑀯𑀺𑀧𑀤𑀸 𑀫𑀺𑀕𑀸 𑀘𑀢𑀼𑀧𑁆𑀧𑀤𑀸’𑀢𑀺 𑀢𑀫𑁆𑀧𑀺 𑀫𑀁 𑀢𑁆𑀯𑀁 𑀧𑀼𑀘𑁆𑀙𑀺𑀲𑁆𑀲𑀲𑀻”𑀢𑀺𑁇 “𑀦𑀸𑀳𑀁 𑀢𑀁, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀯𑀺𑀳𑁂𑀲𑀸𑀧𑁂𑀓𑁆𑀔𑁄 𑀧𑀼𑀘𑁆𑀙𑀸𑀫𑀺, 𑀅𑀧𑀺 𑀘 𑀦𑀺𑀩𑁆𑀩𑀸𑀳𑀦𑀢𑁆𑀣𑀸𑀬 𑀲𑀦𑁆𑀤𑁂𑀳𑀲𑁆𑀲 𑀧𑀼𑀘𑁆𑀙𑀸𑀫𑀺, 𑀩𑀳𑀽 𑀫𑀦𑀼𑀲𑁆𑀲𑀸 𑀮𑁄𑀓𑁂 𑀯𑀸𑀫𑀕𑀸𑀫𑀺𑀦𑁄 𑀯𑀺𑀘𑀓𑁆𑀔𑀼𑀓𑀸, ‘𑀓𑀺𑀦𑁆𑀢𑀺 𑀢𑁂 𑀑𑀢𑀸𑀭𑀁 𑀦 𑀮𑀪𑁂𑀬𑁆𑀬𑀼𑀦𑁆’𑀢𑀺 𑀏𑀯𑀸𑀳𑀁 𑀢𑀁 𑀧𑀼𑀘𑁆𑀙𑀸𑀫𑀻”𑀢𑀺𑁇 “𑀦 𑀲𑀓𑁆𑀓𑀸, 𑀫𑀳𑀸𑀭𑀸𑀚, 𑀲𑀳 𑀅𑀓𑀢𑁂𑀦 𑀅𑀦𑀦𑀼𑀫𑀢𑁂𑀦 𑀲𑀳 𑀧𑀸𑀧𑀁 𑀓𑀫𑁆𑀫𑀁 𑀲𑀁𑀯𑀺𑀪𑀚𑀺𑀢𑀼𑀁𑁇

1276\. 𑀬𑀣𑀸, 𑀫𑀳𑀸𑀭𑀸𑀚, 𑀫𑀦𑀼𑀲𑁆𑀲𑀸 𑀉𑀤𑀓𑀦𑀺𑀩𑁆𑀩𑀸𑀳𑀦𑁂𑀦 𑀉𑀤𑀓𑀁 𑀲𑀼𑀯𑀺𑀤𑀽𑀭𑀫𑁆𑀧𑀺 𑀳𑀭𑀦𑁆𑀢𑀺, 𑀅𑀧𑀺 𑀦𑀼, 𑀫𑀳𑀸𑀭𑀸𑀚, 𑀲𑀓𑁆𑀓𑀸 𑀖𑀦𑀫𑀳𑀸𑀲𑁂𑀮𑀧𑀩𑁆𑀩𑀢𑁄 𑀦𑀺𑀩𑁆𑀩𑀸𑀳𑀦𑁂𑀦 𑀬𑀣𑀺𑀘𑁆𑀙𑀺𑀢𑀁 𑀳𑀭𑀺𑀢𑀼𑀦𑁆”𑀢𑀺? “𑀦 𑀳𑀺, 𑀪𑀦𑁆𑀢𑁂”𑀢𑀺𑁇 “𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀲𑀓𑁆𑀓𑀸 𑀓𑀼𑀲𑀮𑀁 𑀲𑀁𑀯𑀺𑀪𑀚𑀺𑀢𑀼𑀁, 𑀦 𑀲𑀓𑁆𑀓𑀸 𑀅𑀓𑀼𑀲𑀮𑀁 𑀲𑀁𑀯𑀺𑀪𑀚𑀺𑀢𑀼𑀁𑁇 𑀬𑀣𑀸 𑀯𑀸 𑀧𑀦, 𑀫𑀳𑀸𑀭𑀸𑀚, 𑀲𑀓𑁆𑀓𑀸 𑀢𑁂𑀮𑁂𑀦 𑀧𑀤𑀻𑀧𑁄 𑀚𑀸𑀮𑁂𑀢𑀼𑀁, 𑀅𑀧𑀺 𑀦𑀼, 𑀫𑀳𑀸𑀭𑀸𑀚, 𑀲𑀓𑁆𑀓𑀸 𑀉𑀤𑀓𑁂𑀦 𑀧𑀤𑀻𑀧𑁄 𑀚𑀸𑀮𑁂𑀢𑀼𑀦𑁆”𑀢𑀺? “𑀦 𑀳𑀺, 𑀪𑀦𑁆𑀢𑁂”𑀢𑀺𑁇 “𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀲𑀓𑁆𑀓𑀸 𑀓𑀼𑀲𑀮𑀁 𑀲𑀁𑀯𑀺𑀪𑀚𑀺𑀢𑀼𑀁, 𑀦 𑀲𑀓𑁆𑀓𑀸 𑀅𑀓𑀼𑀲𑀮𑀁 𑀲𑀁𑀯𑀺𑀪𑀚𑀺𑀢𑀼𑀁𑁇 𑀬𑀣𑀸 𑀯𑀸 𑀧𑀦, 𑀫𑀳𑀸𑀭𑀸𑀚, 𑀓𑀲𑁆𑀲𑀓𑀸 𑀢𑀍𑀆𑀓𑀢𑁄 𑀉𑀤𑀓𑀁 𑀦𑀻𑀳𑀭𑀺𑀢𑁆𑀯𑀸 𑀥𑀜𑁆𑀜𑀁 𑀧𑀭𑀺𑀧𑀸𑀘𑁂𑀦𑁆𑀢𑀺, 𑀅𑀧𑀺 𑀦𑀼 𑀔𑁄, 𑀫𑀳𑀸𑀭𑀸𑀚, 𑀲𑀓𑁆𑀓𑀸 𑀫𑀳𑀸𑀲𑀫𑀼𑀤𑁆𑀤𑀢𑁄 𑀉𑀤𑀓𑀁 𑀦𑀻𑀳𑀭𑀺𑀢𑁆𑀯𑀸 𑀥𑀜𑁆𑀜𑀁 𑀧𑀭𑀺𑀧𑀸𑀘𑁂𑀢𑀼𑀦𑁆”𑀢𑀺? “𑀦 𑀳𑀺, 𑀪𑀦𑁆𑀢𑁂”𑀢𑀺𑁇 “𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀲𑀓𑁆𑀓𑀸 𑀓𑀼𑀲𑀮𑀁 𑀲𑀁𑀯𑀺𑀪𑀚𑀺𑀢𑀼𑀁, 𑀦 𑀲𑀓𑁆𑀓𑀸 𑀅𑀓𑀼𑀲𑀮𑀁 𑀲𑀁𑀯𑀺𑀪𑀚𑀺𑀢𑀼𑀦𑁆”𑀢𑀺𑁇

1277\. “𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀓𑁂𑀦 𑀓𑀸𑀭𑀡𑁂𑀦 𑀲𑀓𑁆𑀓𑀸 𑀓𑀼𑀲𑀮𑀁 𑀲𑀁𑀯𑀺𑀪𑀚𑀺𑀢𑀼𑀁, 𑀦 𑀲𑀓𑁆𑀓𑀸 𑀅𑀓𑀼𑀲𑀮𑀁 𑀲𑀁𑀯𑀺𑀪𑀚𑀺𑀢𑀼𑀁? 𑀓𑀸𑀭𑀡𑁂𑀦 𑀫𑀁 𑀲𑀜𑁆𑀜𑀸𑀧𑁂𑀳𑀺, 𑀦𑀸𑀳𑀁 𑀅𑀦𑁆𑀥𑁄 𑀅𑀦𑀸𑀮𑁄𑀓𑁄 𑀲𑀼𑀢𑁆𑀯𑀸 𑀯𑁂𑀤𑀺𑀲𑁆𑀲𑀸𑀫𑀻”𑀢𑀺𑁇 “𑀅𑀓𑀼𑀲𑀮𑀁, 𑀫𑀳𑀸𑀭𑀸𑀚, 𑀣𑁄𑀓𑀁, 𑀓𑀼𑀲𑀮𑀁 𑀩𑀳𑀼𑀓𑀁, 𑀣𑁄𑀓𑀢𑁆𑀢𑀸 𑀅𑀓𑀼𑀲𑀮𑀁 𑀓𑀢𑁆𑀢𑀸𑀭𑀁𑀬𑁂𑀯 𑀧𑀭𑀺𑀬𑀸𑀤𑀺𑀬𑀢𑀺, 𑀩𑀳𑀼𑀓𑀢𑁆𑀢𑀸 𑀓𑀼𑀲𑀮𑀁 𑀲𑀤𑁂𑀯𑀓𑀁 𑀮𑁄𑀓𑀁 𑀅𑀚𑁆𑀛𑁄𑀢𑁆𑀣𑀭𑀢𑀻”𑀢𑀺𑁇

1278\. “𑀑𑀧𑀫𑁆𑀫𑀁 𑀓𑀭𑁄𑀳𑀻”𑀢𑀺𑁇 “𑀬𑀣𑀸, 𑀫𑀳𑀸𑀭𑀸𑀚, 𑀧𑀭𑀺𑀢𑁆𑀢𑀁 𑀏𑀓𑀁 𑀉𑀤𑀓𑀩𑀺𑀦𑁆𑀤𑀼 𑀧𑀣𑀯𑀺𑀬𑀁 𑀦𑀺𑀧𑀢𑁂𑀬𑁆𑀬, 𑀅𑀧𑀺 𑀦𑀼 𑀔𑁄 𑀢𑀁, 𑀫𑀳𑀸𑀭𑀸𑀚, 𑀉𑀤𑀓𑀩𑀺𑀦𑁆𑀤𑀼 𑀤𑀲𑀧𑀺 𑀤𑁆𑀯𑀸𑀤𑀲𑀧𑀺 𑀬𑁄𑀚𑀦𑀸𑀦𑀺 𑀅𑀚𑁆𑀛𑁄𑀢𑁆𑀣𑀭𑁂𑀬𑁆𑀬𑀸”𑀢𑀺? “𑀦 𑀳𑀺, 𑀪𑀦𑁆𑀢𑁂, 𑀬𑀢𑁆𑀣 𑀢𑀁 𑀉𑀤𑀓𑀩𑀺𑀦𑁆𑀤𑀼 𑀦𑀺𑀧𑀢𑀺𑀢𑀁, 𑀢𑀢𑁆𑀣𑁂𑀯 𑀧𑀭𑀺𑀬𑀸𑀤𑀺𑀬𑀢𑀻”𑀢𑀺𑁇 “𑀓𑁂𑀦 𑀓𑀸𑀭𑀡𑁂𑀦, 𑀫𑀳𑀸𑀭𑀸𑀚𑀸”𑀢𑀺? “𑀧𑀭𑀺𑀢𑁆𑀢𑀢𑁆𑀢𑀸, 𑀪𑀦𑁆𑀢𑁂, 𑀉𑀤𑀓𑀩𑀺𑀦𑁆𑀤𑀼𑀲𑁆𑀲𑀸”𑀢𑀺𑁇 “𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀧𑀭𑀺𑀢𑁆𑀢𑀁 𑀅𑀓𑀼𑀲𑀮𑀁 𑀧𑀭𑀺𑀢𑁆𑀢𑀢𑁆𑀢𑀸 𑀓𑀢𑁆𑀢𑀸𑀭𑀁𑀬𑁂𑀯 𑀧𑀭𑀺𑀬𑀸𑀤𑀺𑀬𑀢𑀺, 𑀦 𑀲𑀓𑁆𑀓𑀸 𑀲𑀁𑀯𑀺𑀪𑀚𑀺𑀢𑀼𑀁𑁇

1279\. 𑀬𑀣𑀸 𑀯𑀸 𑀧𑀦, 𑀫𑀳𑀸𑀭𑀸𑀚, 𑀫𑀳𑀢𑀺𑀫𑀳𑀸𑀫𑁂𑀖𑁄 𑀅𑀪𑀺𑀯𑀲𑁆𑀲𑁂𑀬𑁆𑀬 𑀢𑀧𑁆𑀧𑀬𑀦𑁆𑀢𑁄 𑀥𑀭𑀡𑀺𑀢𑀮𑀁, 𑀅𑀧𑀺 𑀦𑀼 𑀔𑁄 𑀲𑁄, 𑀫𑀳𑀸𑀭𑀸𑀚, 𑀫𑀳𑀸𑀫𑁂𑀖𑁄 𑀲𑀫𑀦𑁆𑀢𑀢𑁄 𑀑𑀢𑁆𑀣𑀭𑁂𑀬𑁆𑀬𑀸”𑀢𑀺? “𑀆𑀫, 𑀪𑀦𑁆𑀢𑁂, 𑀧𑀽𑀭𑀬𑀺𑀢𑁆𑀯𑀸 𑀲𑁄 𑀫𑀳𑀸𑀫𑁂𑀖𑁄 𑀲𑁄𑀩𑁆𑀪𑀲𑀭𑀲𑀭𑀺𑀢𑀲𑀸𑀔𑀸𑀓𑀦𑁆𑀤𑀭𑀧𑀤𑀭𑀤𑀳𑀢𑀍𑀆𑀓𑁅𑀤𑀧𑀸𑀦𑀧𑁄𑀓𑁆𑀔𑀭𑀡𑀺𑀬𑁄 𑀤𑀲𑀧𑀺 𑀤𑁆𑀯𑀸𑀤𑀲𑀧𑀺 𑀬𑁄𑀚𑀦𑀸𑀦𑀺 𑀅𑀚𑁆𑀛𑁄𑀢𑁆𑀣𑀭𑁂𑀬𑁆𑀬𑀸”𑀢𑀺𑁇 “𑀓𑁂𑀦 𑀓𑀸𑀭𑀡𑁂𑀦, 𑀫𑀳𑀸𑀭𑀸𑀚𑀸”𑀢𑀺? “𑀫𑀳𑀦𑁆𑀢𑀢𑁆𑀢𑀸, 𑀪𑀦𑁆𑀢𑁂, 𑀫𑁂𑀖𑀲𑁆𑀲𑀸”𑀢𑀺𑁇 “𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀓𑀼𑀲𑀮𑀁 𑀩𑀳𑀼𑀓𑀁, 𑀩𑀳𑀼𑀓𑀢𑁆𑀢𑀸 𑀲𑀓𑁆𑀓𑀸 𑀤𑁂𑀯𑀫𑀦𑀼𑀲𑁆𑀲𑁂𑀳𑀺𑀧𑀺 𑀲𑀁𑀯𑀺𑀪𑀚𑀺𑀢𑀼𑀦𑁆”𑀢𑀺𑁇

1280\. “𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀓𑁂𑀦 𑀓𑀸𑀭𑀡𑁂𑀦 𑀅𑀓𑀼𑀲𑀮𑀁 𑀣𑁄𑀓𑀁 𑀓𑀼𑀲𑀮𑀁 𑀩𑀳𑀼𑀢𑀭𑀦𑁆”𑀢𑀺? “𑀇𑀥, 𑀫𑀳𑀸𑀭𑀸𑀚, 𑀬𑁄 𑀓𑁄𑀘𑀺 𑀤𑀸𑀦𑀁 𑀤𑁂𑀢𑀺, 𑀲𑀻𑀮𑀁 𑀲𑀫𑀸𑀤𑀺𑀬𑀢𑀺, 𑀉𑀧𑁄𑀲𑀣𑀓𑀫𑁆𑀫𑀁 𑀓𑀭𑁄𑀢𑀺, 𑀲𑁄 𑀳𑀝𑁆𑀞𑁄 𑀧𑀳𑀝𑁆𑀞𑁄 𑀳𑀲𑀺𑀢𑁄 𑀧𑀫𑀼𑀤𑀺𑀢𑁄 𑀧𑀲𑀦𑁆𑀦𑀫𑀸𑀦𑀲𑁄 𑀯𑁂𑀤𑀚𑀸𑀢𑁄 𑀳𑁄𑀢𑀺, 𑀢𑀲𑁆𑀲 𑀅𑀧𑀭𑀸𑀧𑀭𑀁 𑀧𑀻𑀢𑀺 𑀉𑀧𑁆𑀧𑀚𑁆𑀚𑀢𑀺, 𑀧𑀻𑀢𑀺𑀫𑀦𑀲𑁆𑀲 𑀪𑀺𑀬𑁆𑀬𑁄 𑀪𑀺𑀬𑁆𑀬𑁄 𑀓𑀼𑀲𑀮𑀁 𑀧𑀯𑀟𑁆𑀠𑀢𑀺𑁇

1281\. 𑀬𑀣𑀸, 𑀫𑀳𑀸𑀭𑀸𑀚, 𑀉𑀤𑀧𑀸𑀦𑁂 𑀩𑀳𑀼𑀲𑀮𑀺𑀮𑀲𑀫𑁆𑀧𑀼𑀡𑁆𑀡𑁂 𑀏𑀓𑁂𑀦 𑀤𑁂𑀲𑁂𑀦 𑀉𑀤𑀓𑀁 𑀧𑀯𑀺𑀲𑁂𑀬𑁆𑀬, 𑀏𑀓𑁂𑀦 𑀦𑀺𑀓𑁆𑀔𑀫𑁂𑀬𑁆𑀬, 𑀦𑀺𑀓𑁆𑀔𑀫𑀦𑁆𑀢𑁂𑀧𑀺 𑀅𑀧𑀭𑀸𑀧𑀭𑀁 𑀉𑀧𑁆𑀧𑀚𑁆𑀚𑀢𑀺, 𑀦 𑀲𑀓𑁆𑀓𑀸 𑀳𑁄𑀢𑀺 𑀔𑀬𑀁 𑀧𑀸𑀧𑁂𑀢𑀼𑀁; 𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀓𑀼𑀲𑀮𑀁 𑀪𑀺𑀬𑁆𑀬𑁄 𑀪𑀺𑀬𑁆𑀬𑁄 𑀧𑀯𑀟𑁆𑀠𑀢𑀺𑁇 𑀯𑀲𑁆𑀲𑀲𑀢𑁂𑀧𑀺 𑀘𑁂, 𑀫𑀳𑀸𑀭𑀸𑀚, 𑀧𑀼𑀭𑀺𑀲𑁄 𑀓𑀢𑀁 𑀓𑀼𑀲𑀮𑀁 𑀆𑀯𑀚𑁆𑀚𑁂𑀬𑁆𑀬, 𑀆𑀯𑀚𑁆𑀚𑀺𑀢𑁂 𑀆𑀯𑀚𑁆𑀚𑀺𑀢𑁂 𑀪𑀺𑀬𑁆𑀬𑁄 𑀪𑀺𑀬𑁆𑀬𑁄 𑀓𑀼𑀲𑀮𑀁 𑀧𑀯𑀟𑁆𑀠𑀢𑀺𑁇 𑀢𑀲𑁆𑀲 𑀢𑀁 𑀓𑀼𑀲𑀮𑀁 𑀲𑀓𑁆𑀓𑀸 𑀳𑁄𑀢𑀺 𑀬𑀣𑀺𑀘𑁆𑀙𑀓𑁂𑀳𑀺 𑀲𑀤𑁆𑀥𑀺𑀁 𑀲𑀁𑀯𑀺𑀪𑀚𑀺𑀢𑀼𑀁, 𑀇𑀤𑀫𑁂𑀢𑁆𑀣, 𑀫𑀳𑀸𑀭𑀸𑀚, 𑀓𑀸𑀭𑀡𑀁, 𑀬𑁂𑀦 𑀓𑀸𑀭𑀡𑁂𑀦 𑀓𑀼𑀲𑀮𑀁 𑀩𑀳𑀼𑀢𑀭𑀁𑁇

1282\. 𑀅𑀓𑀼𑀲𑀮𑀁 𑀧𑀦, 𑀫𑀳𑀸𑀭𑀸𑀚, 𑀓𑀭𑁄𑀦𑁆𑀢𑁄 𑀧𑀘𑁆𑀙𑀸 𑀯𑀺𑀧𑁆𑀧𑀝𑀺𑀲𑀸𑀭𑀻 𑀳𑁄𑀢𑀺, 𑀯𑀺𑀧𑁆𑀧𑀝𑀺𑀲𑀸𑀭𑀺𑀦𑁄 𑀘𑀺𑀢𑁆𑀢𑀁 𑀧𑀝𑀺𑀮𑀻𑀬𑀢𑀺 𑀧𑀝𑀺𑀓𑀼𑀝𑀢𑀺 𑀧𑀝𑀺𑀯𑀢𑁆𑀢𑀢𑀺 𑀦 𑀲𑀫𑁆𑀧𑀲𑀸𑀭𑀻𑀬𑀢𑀺 𑀲𑁄𑀘𑀢𑀺 𑀢𑀧𑁆𑀧𑀢𑀺 𑀳𑀸𑀬𑀢𑀺 𑀔𑀻𑀬𑀢𑀺 𑀦 𑀧𑀭𑀺𑀯𑀟𑁆𑀠𑀢𑀺 𑀢𑀢𑁆𑀣𑁂𑀯 𑀧𑀭𑀺𑀬𑀸𑀤𑀺𑀬𑀢𑀺𑁇 𑀬𑀣𑀸, 𑀫𑀳𑀸𑀭𑀸𑀚, 𑀲𑀼𑀓𑁆𑀔𑀸𑀬 𑀦𑀤𑀺𑀬𑀸 𑀫𑀳𑀸𑀧𑀼𑀍𑀇𑀦𑀸𑀬 𑀉𑀦𑁆𑀦𑀢𑀸𑀯𑀦𑀢𑀸𑀬 𑀓𑀼𑀝𑀺𑀮𑀲𑀗𑁆𑀓𑀼𑀝𑀺𑀮𑀸𑀬 𑀉𑀧𑀭𑀺𑀢𑁄 𑀧𑀭𑀺𑀢𑁆𑀢𑀁 𑀉𑀤𑀓𑀁 𑀆𑀕𑀘𑁆𑀙𑀦𑁆𑀢𑀁 𑀳𑀸𑀬𑀢𑀺 𑀔𑀻𑀬𑀢𑀺 𑀦 𑀧𑀭𑀺𑀯𑀟𑁆𑀠𑀢𑀺 𑀢𑀢𑁆𑀣𑁂𑀯 𑀧𑀭𑀺𑀬𑀸𑀤𑀺𑀬𑀢𑀺𑁇 𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀅𑀓𑀼𑀲𑀮𑀁 𑀓𑀭𑁄𑀦𑁆𑀢𑀲𑁆𑀲 𑀘𑀺𑀢𑁆𑀢𑀁 𑀧𑀝𑀺𑀮𑀻𑀬𑀢𑀺 𑀧𑀝𑀺𑀓𑀼𑀝𑀢𑀺 𑀧𑀝𑀺𑀯𑀢𑁆𑀢𑀢𑀺 𑀦 𑀲𑀫𑁆𑀧𑀲𑀸𑀭𑀻𑀬𑀢𑀺 𑀲𑁄𑀘𑀢𑀺 𑀢𑀧𑁆𑀧𑀢𑀺 𑀳𑀸𑀬𑀢𑀺 𑀔𑀻𑀬𑀢𑀺 𑀦 𑀧𑀭𑀺𑀯𑀟𑁆𑀠𑀢𑀺 𑀢𑀢𑁆𑀣𑁂𑀯 𑀧𑀭𑀺𑀬𑀸𑀤𑀺𑀬𑀢𑀺, 𑀇𑀤𑀫𑁂𑀢𑁆𑀣, 𑀫𑀳𑀸𑀭𑀸𑀚, 𑀓𑀸𑀭𑀡𑀁, 𑀬𑁂𑀦 𑀓𑀸𑀭𑀡𑁂𑀦 𑀅𑀓𑀼𑀲𑀮𑀁 𑀣𑁄𑀓𑀦𑁆”𑀢𑀺𑁇 “𑀲𑀸𑀥𑀼, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀏𑀯𑀫𑁂𑀢𑀁 𑀢𑀣𑀸 𑀲𑀫𑁆𑀧𑀝𑀺𑀘𑁆𑀙𑀸𑀫𑀻”𑀢𑀺𑁇

---

1283\. 𑀧𑀼𑀩𑁆𑀩𑀧𑁂𑀢𑀸𑀤𑀺𑀲𑀧𑀜𑁆𑀳𑁄 𑀘𑀢𑀼𑀢𑁆𑀣𑁄𑁇



[Go to previous page (6.3.3 Kusalākusalabalavatarapañha)](6.3.3.md) / [Go to parent page (6.3 Vessantaravagga)](../6.3.md) / [Go to next page (6.3.5 Supinapañha)](6.3.5.md)


