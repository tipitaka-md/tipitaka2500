
[Home](/) / [28Mi Milindapañhapāḷi](../...md) / [6 Anumānapañha](...md) / [6.3 Vessantaravagga](../28Mi/6/6.3.md)

# 𑁬𑁇𑁩𑁇𑁧 𑀯𑁂𑀲𑁆𑀲𑀦𑁆𑀢𑀭𑀧𑀜𑁆𑀳

* 𑀅𑀦𑀼𑀫𑀸𑀦𑀧𑀜𑁆𑀳

* 𑀯𑁂𑀲𑁆𑀲𑀦𑁆𑀢𑀭𑀯𑀕𑁆𑀕

* 𑀯𑁂𑀲𑁆𑀲𑀦𑁆𑀢𑀭𑀧𑀜𑁆𑀳

(190.)

1209\. “𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀲𑀩𑁆𑀩𑁂𑀯 𑀩𑁄𑀥𑀺𑀲𑀢𑁆𑀢𑀸 𑀧𑀼𑀢𑁆𑀢𑀤𑀸𑀭𑀁 𑀤𑁂𑀦𑁆𑀢𑀺, 𑀉𑀤𑀸𑀳𑀼 𑀯𑁂𑀲𑁆𑀲𑀦𑁆𑀢𑀭𑁂𑀦𑁂𑀯 𑀭𑀜𑁆𑀜𑀸 𑀧𑀼𑀢𑁆𑀢𑀤𑀸𑀭𑀁 𑀤𑀺𑀦𑁆𑀦𑀦𑁆”𑀢𑀺? “𑀲𑀩𑁆𑀩𑁂𑀧𑀺, 𑀫𑀳𑀸𑀭𑀸𑀚, 𑀩𑁄𑀥𑀺𑀲𑀢𑁆𑀢𑀸 𑀧𑀼𑀢𑁆𑀢𑀤𑀸𑀭𑀁 𑀤𑁂𑀦𑁆𑀢𑀺, 𑀦 𑀯𑁂𑀲𑁆𑀲𑀦𑁆𑀢𑀭𑁂𑀦𑁂𑀯 𑀭𑀜𑁆𑀜𑀸 𑀧𑀼𑀢𑁆𑀢𑀤𑀸𑀭𑀁 𑀤𑀺𑀦𑁆𑀦𑀦𑁆”𑀢𑀺𑁇 “𑀅𑀧𑀺 𑀘 𑀔𑁄, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀢𑁂𑀲𑀁 𑀅𑀦𑀼𑀫𑀢𑁂𑀦 𑀤𑁂𑀦𑁆𑀢𑀻”𑀢𑀺𑁇 “𑀪𑀭𑀺𑀬𑀸, 𑀫𑀳𑀸𑀭𑀸𑀚, 𑀅𑀦𑀼𑀫𑀢𑀸, 𑀤𑀸𑀭𑀓𑀸 𑀧𑀦 𑀩𑀸𑀮𑀢𑀸𑀬 𑀯𑀺𑀮𑀧𑀺𑀁𑀲𑀼, 𑀬𑀤𑀺 𑀢𑁂 𑀅𑀢𑁆𑀣𑀢𑁄 𑀚𑀸𑀦𑁂𑀬𑁆𑀬𑀼𑀁, 𑀢𑁂𑀧𑀺 𑀅𑀦𑀼𑀫𑁄𑀤𑁂𑀬𑁆𑀬𑀼𑀁, 𑀦 𑀢𑁂 𑀯𑀺𑀮𑀧𑁂𑀬𑁆𑀬𑀼𑀦𑁆”𑀢𑀺𑁇

1210\. “𑀤𑀼𑀓𑁆𑀓𑀭𑀁, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀩𑁄𑀥𑀺𑀲𑀢𑁆𑀢𑁂𑀦 𑀓𑀢𑀁, 𑀬𑀁 𑀲𑁄 𑀅𑀢𑁆𑀢𑀦𑁄 𑀑𑀭𑀲𑁂 𑀧𑀺𑀬𑁂 𑀧𑀼𑀢𑁆𑀢𑁂 𑀩𑁆𑀭𑀸𑀳𑁆𑀫𑀡𑀲𑁆𑀲 𑀤𑀸𑀲𑀢𑁆𑀣𑀸𑀬 𑀅𑀤𑀸𑀲𑀺𑁇

1211\. 𑀇𑀤𑀫𑁆𑀧𑀺 𑀤𑀼𑀢𑀺𑀬𑀁 𑀤𑀼𑀓𑁆𑀓𑀭𑀢𑁄 𑀤𑀼𑀓𑁆𑀓𑀭𑀢𑀭𑀁, 𑀬𑀁 𑀲𑁄 𑀅𑀢𑁆𑀢𑀦𑁄 𑀑𑀭𑀲𑁂 𑀧𑀺𑀬𑁂 𑀧𑀼𑀢𑁆𑀢𑁂 𑀩𑀸𑀮𑀓𑁂 𑀢𑀭𑀼𑀡𑀓𑁂 𑀮𑀢𑀸𑀬 𑀩𑀦𑁆𑀥𑀺𑀢𑁆𑀯𑀸 𑀢𑁂𑀦 𑀩𑁆𑀭𑀸𑀳𑁆𑀫𑀡𑁂𑀦 𑀮𑀢𑀸𑀬 𑀅𑀦𑀼𑀫𑀚𑁆𑀚𑀻𑀬𑀦𑁆𑀢𑁂 𑀤𑀺𑀲𑁆𑀯𑀸 𑀅𑀚𑁆𑀛𑀼𑀧𑁂𑀓𑁆𑀔𑀺𑁇

1212\. 𑀇𑀤𑀫𑁆𑀧𑀺 𑀢𑀢𑀺𑀬𑀁 𑀤𑀼𑀓𑁆𑀓𑀭𑀢𑁄 𑀤𑀼𑀓𑁆𑀓𑀭𑀢𑀭𑀁, 𑀬𑀁 𑀲𑁄 𑀲𑀓𑁂𑀦 𑀩𑀮𑁂𑀦 𑀩𑀦𑁆𑀥𑀦𑀸 𑀫𑀼𑀘𑁆𑀘𑀺𑀢𑁆𑀯𑀸 𑀆𑀕𑀢𑁂 𑀤𑀸𑀭𑀓𑁂 𑀲𑀸𑀭𑀚𑁆𑀚𑀫𑀼𑀧𑀕𑀢𑁂 𑀧𑀼𑀦𑀤𑁂𑀯 𑀮𑀢𑀸𑀬 𑀩𑀦𑁆𑀥𑀺𑀢𑁆𑀯𑀸 𑀅𑀤𑀸𑀲𑀺𑁇

1213\. 𑀇𑀤𑀫𑁆𑀧𑀺 𑀘𑀢𑀼𑀢𑁆𑀣𑀁 𑀤𑀼𑀓𑁆𑀓𑀭𑀢𑁄 𑀤𑀼𑀓𑁆𑀓𑀭𑀢𑀭𑀁, 𑀬𑀁 𑀲𑁄 𑀤𑀸𑀭𑀓𑁂 ‘𑀅𑀬𑀁 𑀔𑁄, 𑀢𑀸𑀢, 𑀬𑀓𑁆𑀔𑁄 𑀔𑀸𑀤𑀺𑀢𑀼𑀁 𑀦𑁂𑀢𑀺 𑀅𑀫𑁆𑀳𑁂’𑀢𑀺 𑀯𑀺𑀮𑀧𑀦𑁆𑀢𑁂 ‘𑀫𑀸 𑀪𑀸𑀬𑀺𑀢𑁆𑀣𑀸’𑀢𑀺 𑀦 𑀅𑀲𑁆𑀲𑀸𑀲𑁂𑀲𑀺𑁇

1214\. 𑀇𑀤𑀫𑁆𑀧𑀺 𑀧𑀜𑁆𑀘𑀫𑀁 𑀤𑀼𑀓𑁆𑀓𑀭𑀢𑁄 𑀤𑀼𑀓𑁆𑀓𑀭𑀢𑀭𑀁, 𑀬𑀁 𑀲𑁄 𑀚𑀸𑀮𑀺𑀲𑁆𑀲 𑀓𑀼𑀫𑀸𑀭𑀲𑁆𑀲 𑀭𑀼𑀤𑀫𑀸𑀦𑀲𑁆𑀲 𑀧𑀸𑀤𑁂𑀲𑀼 𑀦𑀺𑀧𑀢𑀺𑀢𑁆𑀯𑀸 ‘𑀅𑀮𑀁, 𑀢𑀸𑀢, 𑀓𑀡𑁆𑀳𑀸𑀚𑀺𑀦𑀁 𑀦𑀺𑀯𑀢𑁆𑀢𑁂𑀳𑀺, 𑀅𑀳𑀫𑁂𑀯 𑀕𑀘𑁆𑀙𑀸𑀫𑀺 𑀬𑀓𑁆𑀔𑁂𑀦 𑀲𑀳, 𑀔𑀸𑀤𑀢𑀼 𑀫𑀁 𑀬𑀓𑁆𑀔𑁄’𑀢𑀺 𑀬𑀸𑀘𑀫𑀸𑀦𑀲𑁆𑀲 𑀏𑀯𑀁 𑀦 𑀲𑀫𑁆𑀧𑀝𑀺𑀘𑁆𑀙𑀺𑁇

1215\. 𑀇𑀤𑀫𑁆𑀧𑀺 𑀙𑀝𑁆𑀞𑀁 𑀤𑀼𑀓𑁆𑀓𑀭𑀢𑁄 𑀤𑀼𑀓𑁆𑀓𑀭𑀢𑀭𑀁, 𑀬𑀁 𑀲𑁄 𑀚𑀸𑀮𑀺𑀲𑁆𑀲 𑀓𑀼𑀫𑀸𑀭𑀲𑁆𑀲 ‘𑀧𑀸𑀲𑀸𑀡𑀲𑀫𑀁 𑀦𑀽𑀦 𑀢𑁂, 𑀢𑀸𑀢, 𑀳𑀤𑀬𑀁, 𑀬𑀁 𑀢𑁆𑀯𑀁 𑀅𑀫𑁆𑀳𑀸𑀓𑀁 𑀤𑀼𑀓𑁆𑀔𑀺𑀢𑀸𑀦𑀁 𑀧𑁂𑀓𑁆𑀔𑀫𑀸𑀦𑁄 𑀦𑀺𑀫𑁆𑀫𑀦𑀼𑀲𑁆𑀲𑀓𑁂 𑀩𑁆𑀭𑀳𑀸𑀭𑀜𑁆𑀜𑁂 𑀬𑀓𑁆𑀔𑁂𑀦 𑀦𑀻𑀬𑀫𑀸𑀦𑁂 𑀦 𑀦𑀺𑀯𑀸𑀭𑁂𑀲𑀻’𑀢𑀺 𑀯𑀺𑀮𑀧𑀫𑀸𑀦𑀲𑁆𑀲 𑀓𑀸𑀭𑀼𑀜𑁆𑀜𑀁 𑀦𑀸𑀓𑀸𑀲𑀺𑁇

1216\. 𑀇𑀤𑀫𑁆𑀧𑀺 𑀲𑀢𑁆𑀢𑀫𑀁 𑀤𑀼𑀓𑁆𑀓𑀭𑀢𑁄 𑀤𑀼𑀓𑁆𑀓𑀭𑀢𑀭𑀁, 𑀬𑀁 𑀢𑀲𑁆𑀲 𑀭𑀼𑀍𑀅𑀭𑀼𑀍𑀅𑀲𑁆𑀲 𑀪𑀻𑀫𑀪𑀻𑀫𑀲𑁆𑀲 𑀦𑀻𑀢𑁂 𑀤𑀸𑀭𑀓𑁂 𑀅𑀤𑀲𑁆𑀲𑀦𑀁 𑀕𑀫𑀺𑀢𑁂 𑀦 𑀨𑀮𑀺 𑀳𑀤𑀬𑀁 𑀲𑀢𑀥𑀸 𑀯𑀸 𑀲𑀳𑀲𑁆𑀲𑀥𑀸 𑀯𑀸, 𑀧𑀼𑀜𑁆𑀜𑀓𑀸𑀫𑁂𑀦 𑀫𑀦𑀼𑀚𑁂𑀦 𑀓𑀺𑀁 𑀧𑀭𑀤𑀼𑀓𑁆𑀔𑀸𑀧𑀦𑁂𑀦, 𑀦𑀦𑀼 𑀦𑀸𑀫 𑀲𑀓𑀤𑀸𑀦𑀁 𑀤𑀸𑀢𑀩𑁆𑀩𑀁 𑀳𑁄𑀢𑀻”𑀢𑀺?

1217\. “𑀤𑀼𑀓𑁆𑀓𑀭𑀲𑁆𑀲, 𑀫𑀳𑀸𑀭𑀸𑀚, 𑀓𑀢𑀢𑁆𑀢𑀸 𑀩𑁄𑀥𑀺𑀲𑀢𑁆𑀢𑀲𑁆𑀲 𑀓𑀺𑀢𑁆𑀢𑀺𑀲𑀤𑁆𑀤𑁄 𑀤𑀲𑀲𑀳𑀲𑁆𑀲𑀺𑀬𑀸 𑀮𑁄𑀓𑀥𑀸𑀢𑀼𑀬𑀸 𑀲𑀤𑁂𑀯𑀫𑀦𑀼𑀲𑁆𑀲𑁂𑀲𑀼 𑀅𑀩𑁆𑀪𑀼𑀕𑁆𑀕𑀢𑁄, 𑀤𑁂𑀯𑀸 𑀤𑁂𑀯𑀪𑀯𑀦𑁂 𑀧𑀓𑀺𑀢𑁆𑀢𑁂𑀦𑁆𑀢𑀺, 𑀅𑀲𑀼𑀭𑀸 𑀅𑀲𑀼𑀭𑀪𑀯𑀦𑁂 𑀧𑀓𑀺𑀢𑁆𑀢𑁂𑀦𑁆𑀢𑀺, 𑀕𑀭𑀼𑀍𑀆 𑀕𑀭𑀼𑀍𑀅𑀪𑀯𑀦𑁂 𑀧𑀓𑀺𑀢𑁆𑀢𑁂𑀦𑁆𑀢𑀺, 𑀦𑀸𑀕𑀸 𑀦𑀸𑀕𑀪𑀯𑀦𑁂 𑀧𑀓𑀺𑀢𑁆𑀢𑁂𑀦𑁆𑀢𑀺, 𑀬𑀓𑁆𑀔𑀸 𑀬𑀓𑁆𑀔𑀪𑀯𑀦𑁂 𑀧𑀓𑀺𑀢𑁆𑀢𑁂𑀦𑁆𑀢𑀺, 𑀅𑀦𑀼𑀧𑀼𑀩𑁆𑀩𑁂𑀦 𑀢𑀲𑁆𑀲 𑀓𑀺𑀢𑁆𑀢𑀺𑀲𑀤𑁆𑀤𑁄 𑀧𑀭𑀫𑁆𑀧𑀭𑀸𑀬 𑀅𑀚𑁆𑀚𑁂𑀢𑀭𑀳𑀺 𑀇𑀥 𑀅𑀫𑁆𑀳𑀸𑀓𑀁 𑀲𑀫𑀬𑀁 𑀅𑀦𑀼𑀧𑁆𑀧𑀢𑁆𑀢𑁄, 𑀢𑀁 𑀫𑀬𑀁 𑀤𑀸𑀦𑀁 𑀧𑀓𑀺𑀢𑁆𑀢𑁂𑀦𑁆𑀢𑀸 𑀯𑀺𑀓𑁄𑀧𑁂𑀦𑁆𑀢𑀸 𑀦𑀺𑀲𑀺𑀦𑁆𑀦𑀸 𑀲𑀼𑀤𑀺𑀦𑁆𑀦𑀁, 𑀉𑀤𑀸𑀳𑀼 𑀤𑀼𑀤𑁆𑀤𑀺𑀦𑁆𑀦𑀦𑁆𑀢𑀺𑁇 𑀲𑁄 𑀔𑁄 𑀧𑀦𑀸𑀬𑀁, 𑀫𑀳𑀸𑀭𑀸𑀚, 𑀓𑀺𑀢𑁆𑀢𑀺𑀲𑀤𑁆𑀤𑁄 𑀦𑀺𑀧𑀼𑀡𑀸𑀦𑀁 𑀯𑀺𑀜𑁆𑀜𑀽𑀦𑀁 𑀯𑀺𑀤𑀽𑀦𑀁 𑀯𑀺𑀪𑀸𑀯𑀻𑀦𑀁 𑀩𑁄𑀥𑀺𑀲𑀢𑁆𑀢𑀸𑀦𑀁 𑀤𑀲 𑀕𑀼𑀡𑁂 𑀅𑀦𑀼𑀤𑀲𑁆𑀲𑀢𑀺𑁇 𑀓𑀢𑀫𑁂 𑀤𑀲? 𑀅𑀕𑁂𑀥𑀢𑀸 𑀦𑀺𑀭𑀸𑀮𑀬𑀢𑀸 𑀘𑀸𑀕𑁄 𑀧𑀳𑀸𑀦𑀁 𑀅𑀧𑀼𑀦𑀭𑀸𑀯𑀢𑁆𑀢𑀺𑀢𑀸 𑀲𑀼𑀔𑀼𑀫𑀢𑀸 𑀫𑀳𑀦𑁆𑀢𑀢𑀸 𑀤𑀼𑀭𑀦𑀼𑀩𑁄𑀥𑀢𑀸 𑀤𑀼𑀮𑁆𑀮𑀪𑀢𑀸 𑀅𑀲𑀤𑀺𑀲𑀢𑀸 𑀩𑀼𑀤𑁆𑀥𑀥𑀫𑁆𑀫𑀲𑁆𑀲, 𑀲𑁄 𑀔𑁄 𑀧𑀦𑀸𑀬𑀁, 𑀫𑀳𑀸𑀭𑀸𑀚, 𑀓𑀺𑀢𑁆𑀢𑀺𑀲𑀤𑁆𑀤𑁄 𑀦𑀺𑀧𑀼𑀡𑀸𑀦𑀁 𑀯𑀺𑀜𑁆𑀜𑀽𑀦𑀁 𑀯𑀺𑀤𑀽𑀦𑀁 𑀯𑀺𑀪𑀸𑀯𑀻𑀦𑀁 𑀩𑁄𑀥𑀺𑀲𑀢𑁆𑀢𑀸𑀦𑀁 𑀇𑀫𑁂 𑀤𑀲 𑀕𑀼𑀡𑁂 𑀅𑀦𑀼𑀤𑀲𑁆𑀲𑀢𑀻”𑀢𑀺𑁇

1218\. “𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀬𑁄 𑀧𑀭𑀁 𑀤𑀼𑀓𑁆𑀔𑀸𑀧𑁂𑀢𑁆𑀯𑀸 𑀤𑀸𑀦𑀁 𑀤𑁂𑀢𑀺, 𑀅𑀧𑀺 𑀦𑀼 𑀢𑀁 𑀤𑀸𑀦𑀁 𑀲𑀼𑀔𑀯𑀺𑀧𑀸𑀓𑀁 𑀳𑁄𑀢𑀺 𑀲𑀕𑁆𑀕𑀲𑀁𑀯𑀢𑁆𑀢𑀦𑀺𑀓𑀦𑁆”𑀢𑀺? “𑀆𑀫, 𑀫𑀳𑀸𑀭𑀸𑀚, 𑀓𑀺𑀁 𑀯𑀢𑁆𑀢𑀩𑁆𑀩𑀦𑁆”𑀢𑀺𑁇 “𑀇𑀗𑁆𑀖, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀓𑀸𑀭𑀡𑀁 𑀉𑀧𑀤𑀲𑁆𑀲𑁂𑀳𑀻”𑀢𑀺𑁇 “𑀇𑀥, 𑀫𑀳𑀸𑀭𑀸𑀚, 𑀓𑁄𑀘𑀺 𑀲𑀫𑀡𑁄 𑀯𑀸 𑀩𑁆𑀭𑀸𑀳𑁆𑀫𑀡𑁄 𑀯𑀸 𑀲𑀻𑀮𑀯𑀸 𑀳𑁄𑀢𑀺 𑀓𑀮𑁆𑀬𑀸𑀡𑀥𑀫𑁆𑀫𑁄, 𑀲𑁄 𑀪𑀯𑁂𑀬𑁆𑀬 𑀧𑀓𑁆𑀔𑀳𑀢𑁄 𑀯𑀸 𑀧𑀻𑀞𑀲𑀧𑁆𑀧𑀻 𑀯𑀸 𑀅𑀜𑁆𑀜𑀢𑀭𑀁 𑀯𑀸 𑀩𑁆𑀬𑀸𑀥𑀺𑀁 𑀆𑀧𑀦𑁆𑀦𑁄, 𑀢𑀫𑁂𑀦𑀁 𑀬𑁄 𑀓𑁄𑀘𑀺 𑀧𑀼𑀜𑁆𑀜𑀓𑀸𑀫𑁄 𑀬𑀸𑀦𑀁 𑀆𑀭𑁄𑀧𑁂𑀢𑁆𑀯𑀸 𑀧𑀢𑁆𑀣𑀺𑀢𑀁 𑀤𑁂𑀲𑀫𑀦𑀼𑀧𑀸𑀧𑁂𑀬𑁆𑀬, 𑀅𑀧𑀺 𑀦𑀼 𑀔𑁄, 𑀫𑀳𑀸𑀭𑀸𑀚, 𑀢𑀲𑁆𑀲 𑀧𑀼𑀭𑀺𑀲𑀲𑁆𑀲 𑀢𑀢𑁄𑀦𑀺𑀤𑀸𑀦𑀁 𑀓𑀺𑀜𑁆𑀘𑀺 𑀲𑀼𑀔𑀁 𑀦𑀺𑀩𑁆𑀩𑀢𑁆𑀢𑁂𑀬𑁆𑀬 𑀲𑀕𑁆𑀕𑀲𑀁𑀯𑀢𑁆𑀢𑀦𑀺𑀓𑀁 𑀢𑀁 𑀓𑀫𑁆𑀫𑀦𑁆”𑀢𑀺? “𑀆𑀫, 𑀪𑀦𑁆𑀢𑁂, 𑀓𑀺𑀁 𑀯𑀢𑁆𑀢𑀩𑁆𑀩𑀁? 𑀳𑀢𑁆𑀣𑀺𑀬𑀸𑀦𑀁 𑀯𑀸 𑀲𑁄, 𑀪𑀦𑁆𑀢𑁂, 𑀧𑀼𑀭𑀺𑀲𑁄 𑀮𑀪𑁂𑀬𑁆𑀬 𑀅𑀲𑁆𑀲𑀬𑀸𑀦𑀁 𑀯𑀸 𑀭𑀣𑀬𑀸𑀦𑀁 𑀯𑀸, 𑀣𑀮𑁂 𑀣𑀮𑀬𑀸𑀦𑀁 𑀚𑀮𑁂 𑀚𑀮𑀬𑀸𑀦𑀁 𑀤𑁂𑀯𑁂𑀲𑀼 𑀤𑁂𑀯𑀬𑀸𑀦𑀁 𑀫𑀦𑀼𑀲𑁆𑀲𑁂𑀲𑀼 𑀫𑀦𑀼𑀲𑁆𑀲𑀬𑀸𑀦𑀁, 𑀢𑀤𑀦𑀼𑀘𑁆𑀙𑀯𑀺𑀓𑀁 𑀢𑀤𑀦𑀼𑀮𑁄𑀫𑀺𑀓𑀁 𑀪𑀯𑁂 𑀪𑀯𑁂 𑀦𑀺𑀩𑁆𑀩𑀢𑁆𑀢𑁂𑀬𑁆𑀬, 𑀢𑀤𑀦𑀼𑀘𑁆𑀙𑀯𑀺𑀓𑀸𑀦𑀺 𑀢𑀤𑀦𑀼𑀮𑁄𑀫𑀺𑀓𑀸𑀦𑀺 𑀘𑀲𑁆𑀲 𑀲𑀼𑀔𑀸𑀦𑀺 𑀦𑀺𑀩𑁆𑀩𑀢𑁆𑀢𑁂𑀬𑁆𑀬𑀼𑀁, 𑀲𑀼𑀕𑀢𑀺𑀢𑁄 𑀲𑀼𑀕𑀢𑀺𑀁 𑀕𑀘𑁆𑀙𑁂𑀬𑁆𑀬, 𑀢𑁂𑀦𑁂𑀯 𑀓𑀫𑁆𑀫𑀸𑀪𑀺𑀲𑀦𑁆𑀤𑁂𑀦 𑀇𑀤𑁆𑀥𑀺𑀬𑀸𑀦𑀁 𑀅𑀪𑀺𑀭𑀼𑀬𑁆𑀳 𑀧𑀢𑁆𑀣𑀺𑀢𑀁 𑀦𑀺𑀩𑁆𑀩𑀸𑀦𑀦𑀕𑀭𑀁 𑀧𑀸𑀧𑀼𑀡𑁂𑀬𑁆𑀬𑀸”𑀢𑀺𑁇 “𑀢𑁂𑀦 𑀳𑀺, 𑀫𑀳𑀸𑀭𑀸𑀚, 𑀧𑀭𑀤𑀼𑀓𑁆𑀔𑀸𑀧𑀦𑁂𑀦 𑀤𑀺𑀦𑁆𑀦𑀤𑀸𑀦𑀁 𑀲𑀼𑀔𑀯𑀺𑀧𑀸𑀓𑀁 𑀳𑁄𑀢𑀺 𑀲𑀕𑁆𑀕𑀲𑀁𑀯𑀢𑁆𑀢𑀦𑀺𑀓𑀁, 𑀬𑀁 𑀲𑁄 𑀧𑀼𑀭𑀺𑀲𑁄 𑀩𑀮𑀻𑀩𑀤𑁆𑀤𑁂 𑀤𑀼𑀓𑁆𑀔𑀸𑀧𑁂𑀢𑁆𑀯𑀸 𑀏𑀯𑀭𑀽𑀧𑀁 𑀲𑀼𑀔𑀁 𑀅𑀦𑀼𑀪𑀯𑀢𑀺𑁇

1219\. 𑀅𑀧𑀭𑀫𑁆𑀧𑀺, 𑀫𑀳𑀸𑀭𑀸𑀚, 𑀉𑀢𑁆𑀢𑀭𑀺𑀁 𑀓𑀸𑀭𑀡𑀁 𑀲𑀼𑀡𑁄𑀳𑀺, 𑀬𑀣𑀸 𑀧𑀭𑀤𑀼𑀓𑁆𑀔𑀸𑀧𑀦𑁂𑀦 𑀤𑀺𑀦𑁆𑀦𑀤𑀸𑀦𑀁 𑀲𑀼𑀔𑀯𑀺𑀧𑀸𑀓𑀁 𑀳𑁄𑀢𑀺 𑀲𑀕𑁆𑀕𑀲𑀁𑀯𑀢𑁆𑀢𑀦𑀺𑀓𑀁𑁇 𑀇𑀥, 𑀫𑀳𑀸𑀭𑀸𑀚, 𑀬𑁄 𑀓𑁄𑀘𑀺 𑀭𑀸𑀚𑀸 𑀚𑀦𑀧𑀤𑀢𑁄 𑀥𑀫𑁆𑀫𑀺𑀓𑀁 𑀩𑀮𑀺𑀁 𑀉𑀤𑁆𑀥𑀭𑀸𑀧𑁂𑀢𑁆𑀯𑀸 𑀆𑀡𑀸𑀧𑀯𑀢𑁆𑀢𑀦𑁂𑀦 𑀤𑀸𑀦𑀁 𑀤𑀤𑁂𑀬𑁆𑀬, 𑀅𑀧𑀺 𑀦𑀼 𑀔𑁄 𑀲𑁄, 𑀫𑀳𑀸𑀭𑀸𑀚, 𑀭𑀸𑀚𑀸 𑀢𑀢𑁄𑀦𑀺𑀤𑀸𑀦𑀁 𑀓𑀺𑀜𑁆𑀘𑀺 𑀲𑀼𑀔𑀁 𑀅𑀦𑀼𑀪𑀯𑁂𑀬𑁆𑀬 𑀲𑀕𑁆𑀕𑀲𑀁𑀯𑀢𑁆𑀢𑀦𑀺𑀓𑀁 𑀢𑀁 𑀤𑀸𑀦𑀦𑁆”𑀢𑀺? “𑀆𑀫, 𑀪𑀦𑁆𑀢𑁂, 𑀓𑀺𑀁 𑀯𑀢𑁆𑀢𑀩𑁆𑀩𑀁, 𑀢𑀢𑁄𑀦𑀺𑀤𑀸𑀦𑀁 𑀲𑁄, 𑀪𑀦𑁆𑀢𑁂, 𑀭𑀸𑀚𑀸 𑀉𑀢𑁆𑀢𑀭𑀺𑀁 𑀅𑀦𑁂𑀓𑀲𑀢𑀲𑀳𑀲𑁆𑀲𑀕𑀼𑀡𑀁 𑀮𑀪𑁂𑀬𑁆𑀬𑁇 𑀭𑀸𑀚𑀽𑀦𑀁 𑀅𑀢𑀺𑀭𑀸𑀚𑀸 𑀪𑀯𑁂𑀬𑁆𑀬, 𑀤𑁂𑀯𑀸𑀦𑀁 𑀅𑀢𑀺𑀤𑁂𑀯𑁄 𑀪𑀯𑁂𑀬𑁆𑀬, 𑀩𑁆𑀭𑀳𑁆𑀫𑀸𑀦𑀁 𑀅𑀢𑀺𑀩𑁆𑀭𑀳𑁆𑀫𑀸 𑀪𑀯𑁂𑀬𑁆𑀬, 𑀲𑀫𑀡𑀸𑀦𑀁 𑀅𑀢𑀺𑀲𑀫𑀡𑁄 𑀪𑀯𑁂𑀬𑁆𑀬, 𑀩𑁆𑀭𑀸𑀳𑁆𑀫𑀡𑀸𑀦𑀁 𑀅𑀢𑀺𑀩𑁆𑀭𑀸𑀳𑁆𑀫𑀡𑁄 𑀪𑀯𑁂𑀬𑁆𑀬, 𑀅𑀭𑀳𑀦𑁆𑀢𑀸𑀦𑀁 𑀅𑀢𑀺𑀅𑀭𑀳𑀸 𑀪𑀯𑁂𑀬𑁆𑀬𑀸”𑀢𑀺𑁇 “𑀢𑁂𑀦 𑀳𑀺, 𑀫𑀳𑀸𑀭𑀸𑀚, 𑀧𑀭𑀤𑀼𑀓𑁆𑀔𑀸𑀧𑀦𑁂𑀦 𑀤𑀺𑀦𑁆𑀦𑀤𑀸𑀦𑀁 𑀲𑀼𑀔𑀯𑀺𑀧𑀸𑀓𑀁 𑀳𑁄𑀢𑀺 𑀲𑀕𑁆𑀕𑀲𑀁𑀯𑀢𑁆𑀢𑀦𑀺𑀓𑀁, 𑀬𑀁 𑀲𑁄 𑀭𑀸𑀚𑀸 𑀩𑀮𑀺𑀦𑀸 𑀚𑀦𑀁 𑀧𑀻𑀍𑀏𑀢𑁆𑀯𑀸 𑀤𑀺𑀦𑁆𑀦𑀤𑀸𑀦𑁂𑀦 𑀏𑀯𑀭𑀽𑀧𑀁 𑀉𑀢𑁆𑀢𑀭𑀺𑀁 𑀬𑀲𑀲𑀼𑀔𑀁 𑀅𑀦𑀼𑀪𑀯𑀢𑀻”𑀢𑀺𑁇

1220\. “𑀅𑀢𑀺𑀤𑀸𑀦𑀁, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀯𑁂𑀲𑁆𑀲𑀦𑁆𑀢𑀭𑁂𑀦 𑀭𑀜𑁆𑀜𑀸 𑀤𑀺𑀦𑁆𑀦𑀁, 𑀬𑀁 𑀲𑁄 𑀲𑀓𑀁 𑀪𑀭𑀺𑀬𑀁 𑀧𑀭𑀲𑁆𑀲 𑀪𑀭𑀺𑀬𑀢𑁆𑀣𑀸𑀬 𑀅𑀤𑀸𑀲𑀺, 𑀲𑀓𑁂 𑀑𑀭𑀲𑁂 𑀧𑀼𑀢𑁆𑀢𑁂 𑀩𑁆𑀭𑀸𑀳𑁆𑀫𑀡𑀲𑁆𑀲 𑀤𑀸𑀲𑀢𑁆𑀣𑀸𑀬 𑀅𑀤𑀸𑀲𑀺, 𑀅𑀢𑀺𑀤𑀸𑀦𑀁 𑀦𑀸𑀫, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀮𑁄𑀓𑁂 𑀯𑀺𑀤𑀽𑀳𑀺 𑀦𑀺𑀦𑁆𑀤𑀺𑀢𑀁 𑀕𑀭𑀳𑀺𑀢𑀁, 𑀬𑀣𑀸 𑀦𑀸𑀫, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀅𑀢𑀺𑀪𑀸𑀭𑁂𑀦 𑀲𑀓𑀝𑀲𑁆𑀲 𑀅𑀓𑁆𑀔𑁄 𑀪𑀺𑀚𑁆𑀚𑀢𑀺, 𑀅𑀢𑀺𑀪𑀸𑀭𑁂𑀦 𑀦𑀸𑀯𑀸 𑀑𑀲𑀻𑀤𑀢𑀺, 𑀅𑀢𑀺𑀪𑀼𑀢𑁆𑀢𑁂𑀦 𑀪𑁄𑀚𑀦𑀁 𑀯𑀺𑀲𑀫𑀁 𑀧𑀭𑀺𑀡𑀫𑀢𑀺, 𑀅𑀢𑀺𑀯𑀲𑁆𑀲𑁂𑀦 𑀥𑀜𑁆𑀜𑀁 𑀯𑀺𑀦𑀲𑁆𑀲𑀢𑀺, 𑀅𑀢𑀺𑀤𑀸𑀦𑁂𑀦 𑀪𑁄𑀕𑀓𑁆𑀔𑀬𑀁 𑀉𑀧𑁂𑀢𑀺, 𑀅𑀢𑀺𑀢𑀸𑀧𑁂𑀦 𑀧𑀣𑀯𑀻 𑀉𑀧𑀟𑀬𑁆𑀳𑀢𑀺, 𑀅𑀢𑀺𑀭𑀸𑀕𑁂𑀦 𑀉𑀫𑁆𑀫𑀢𑁆𑀢𑀓𑁄 𑀳𑁄𑀢𑀺, 𑀅𑀢𑀺𑀤𑁄𑀲𑁂𑀦 𑀯𑀚𑁆𑀛𑁄 𑀳𑁄𑀢𑀺, 𑀅𑀢𑀺𑀫𑁄𑀳𑁂𑀦 𑀅𑀦𑀬𑀁 𑀆𑀧𑀚𑁆𑀚𑀢𑀺, 𑀅𑀢𑀺𑀮𑁄𑀪𑁂𑀦 𑀘𑁄𑀭𑀕𑁆𑀕𑀳𑀡𑀫𑀼𑀧𑀕𑀘𑁆𑀙𑀢𑀺, 𑀅𑀢𑀺𑀪𑀬𑁂𑀦 𑀦𑀺𑀭𑀼𑀚𑁆𑀛𑀢𑀺, 𑀅𑀢𑀺𑀧𑀽𑀭𑁂𑀦 𑀦𑀤𑀻 𑀉𑀢𑁆𑀢𑀭𑀢𑀺, 𑀅𑀢𑀺𑀯𑀸𑀢𑁂𑀦 𑀅𑀲𑀦𑀺 𑀧𑀢𑀢𑀺, 𑀅𑀢𑀺𑀅𑀕𑁆𑀕𑀺𑀦𑀸 𑀑𑀤𑀦𑀁 𑀉𑀢𑁆𑀢𑀭𑀢𑀺, 𑀅𑀢𑀺𑀲𑀜𑁆𑀘𑀭𑀡𑁂𑀦 𑀦 𑀘𑀺𑀭𑀁 𑀚𑀻𑀯𑀢𑀺𑁇 𑀏𑀯𑀫𑁂𑀯 𑀔𑁄, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀅𑀢𑀺𑀤𑀸𑀦𑀁 𑀦𑀸𑀫 𑀮𑁄𑀓𑁂 𑀯𑀺𑀤𑀽𑀳𑀺 𑀦𑀺𑀦𑁆𑀤𑀺𑀢𑀁 𑀕𑀭𑀳𑀺𑀢𑀁, 𑀅𑀢𑀺𑀤𑀸𑀦𑀁, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀯𑁂𑀲𑁆𑀲𑀦𑁆𑀢𑀭𑁂𑀦 𑀭𑀜𑁆𑀜𑀸 𑀤𑀺𑀦𑁆𑀦𑀁, 𑀦 𑀢𑀢𑁆𑀣 𑀓𑀺𑀜𑁆𑀘𑀺 𑀨𑀮𑀁 𑀇𑀘𑁆𑀙𑀺𑀢𑀩𑁆𑀩𑀦𑁆”𑀢𑀺𑁇

1221\. “𑀅𑀢𑀺𑀤𑀸𑀦𑀁, 𑀫𑀳𑀸𑀭𑀸𑀚, 𑀮𑁄𑀓𑁂 𑀯𑀺𑀤𑀽𑀳𑀺 𑀯𑀡𑁆𑀡𑀺𑀢𑀁 𑀣𑀼𑀢𑀁 𑀧𑀲𑀢𑁆𑀣𑀁, 𑀬𑁂 𑀓𑁂𑀘𑀺 𑀬𑀸𑀤𑀺𑀲𑀁 𑀓𑀻𑀤𑀺𑀲𑀁 𑀤𑀸𑀦𑀁 𑀤𑁂𑀦𑁆𑀢𑀺, 𑀅𑀢𑀺𑀤𑀸𑀦𑀤𑀸𑀬𑀻 𑀮𑁄𑀓𑁂 𑀓𑀺𑀢𑁆𑀢𑀺𑀁 𑀧𑀸𑀧𑀼𑀡𑀸𑀢𑀺𑁇 𑀬𑀣𑀸, 𑀫𑀳𑀸𑀭𑀸𑀚, 𑀅𑀢𑀺𑀧𑀯𑀭𑀢𑀸𑀬 𑀤𑀺𑀩𑁆𑀩𑀁 𑀯𑀦𑀫𑀽𑀮𑀁 𑀕𑀳𑀺𑀢𑀫𑁆𑀧𑀺 𑀳𑀢𑁆𑀣𑀧𑀸𑀲𑁂 𑀞𑀺𑀢𑀸𑀦𑀁 𑀧𑀭𑀚𑀦𑀸𑀦𑀁 𑀦 𑀤𑀲𑁆𑀲𑀬𑀢𑀺, 𑀅𑀕𑀤𑁄 𑀅𑀢𑀺𑀚𑀘𑁆𑀘𑀢𑀸𑀬 𑀧𑀻𑀍𑀆𑀬 𑀲𑀫𑀼𑀕𑁆𑀖𑀸𑀢𑀓𑁄 𑀭𑁄𑀕𑀸𑀦𑀁 𑀅𑀦𑁆𑀢𑀓𑀭𑁄, 𑀅𑀕𑁆𑀕𑀺 𑀅𑀢𑀺𑀚𑁄𑀢𑀺𑀢𑀸𑀬 𑀟𑀳𑀢𑀺, 𑀉𑀤𑀓𑀁 𑀅𑀢𑀺𑀲𑀻𑀢𑀢𑀸𑀬 𑀦𑀺𑀩𑁆𑀩𑀸𑀧𑁂𑀢𑀺, 𑀧𑀤𑀼𑀫𑀁 𑀧𑀭𑀺𑀲𑀼𑀤𑁆𑀥𑀢𑀸𑀬 𑀦 𑀉𑀧𑀮𑀺𑀫𑁆𑀧𑀢𑀺 𑀯𑀸𑀭𑀺𑀓𑀤𑁆𑀤𑀫𑁂𑀦, 𑀫𑀡𑀺 𑀅𑀢𑀺𑀕𑀼𑀡𑀢𑀸𑀬 𑀓𑀸𑀫𑀤𑀤𑁄, 𑀯𑀚𑀺𑀭𑀁 𑀅𑀢𑀺𑀢𑀺𑀔𑀺𑀡𑀢𑀸𑀬 𑀯𑀺𑀚𑁆𑀛𑀢𑀺 𑀫𑀡𑀺𑀫𑀼𑀢𑁆𑀢𑀸𑀨𑀮𑀺𑀓𑀁, 𑀧𑀣𑀯𑀻 𑀅𑀢𑀺𑀫𑀳𑀦𑁆𑀢𑀢𑀸𑀬 𑀦𑀭𑁄𑀭𑀕𑀫𑀺𑀕𑀧𑀓𑁆𑀔𑀺𑀚𑀮𑀲𑁂𑀮𑀧𑀩𑁆𑀩𑀢𑀤𑀼𑀫𑁂 𑀥𑀸𑀭𑁂𑀢𑀺, 𑀲𑀫𑀼𑀤𑁆𑀤𑁄 𑀅𑀢𑀺𑀫𑀳𑀦𑁆𑀢𑀢𑀸𑀬 𑀅𑀧𑀭𑀺𑀧𑀽𑀭𑀡𑁄, 𑀲𑀺𑀦𑁂𑀭𑀼 𑀅𑀢𑀺𑀪𑀸𑀭𑀢𑀸𑀬 𑀅𑀘𑀮𑁄, 𑀆𑀓𑀸𑀲𑁄 𑀅𑀢𑀺𑀯𑀺𑀢𑁆𑀣𑀸𑀭𑀢𑀸𑀬 𑀅𑀦𑀦𑁆𑀢𑁄, 𑀲𑀽𑀭𑀺𑀬𑁄 𑀅𑀢𑀺𑀧𑁆𑀧𑀪𑀢𑀸𑀬 𑀢𑀺𑀫𑀺𑀭𑀁 𑀖𑀸𑀢𑁂𑀢𑀺, 𑀲𑀻𑀳𑁄 𑀅𑀢𑀺𑀚𑀸𑀢𑀺𑀢𑀸𑀬 𑀯𑀺𑀕𑀢𑀪𑀬𑁄, 𑀫𑀮𑁆𑀮𑁄 𑀅𑀢𑀺𑀩𑀮𑀯𑀢𑀸𑀬 𑀧𑀝𑀺𑀫𑀮𑁆𑀮𑀁 𑀔𑀺𑀧𑁆𑀧𑀁 𑀉𑀓𑁆𑀔𑀺𑀧𑀢𑀺, 𑀭𑀸𑀚𑀸 𑀅𑀢𑀺𑀧𑀼𑀜𑁆𑀜𑀢𑀸𑀬 𑀅𑀥𑀺𑀧𑀢𑀺, 𑀪𑀺𑀓𑁆𑀔𑀼 𑀅𑀢𑀺𑀲𑀻𑀮𑀯𑀦𑁆𑀢𑀢𑀸𑀬 𑀦𑀸𑀕𑀬𑀓𑁆𑀔𑀦𑀭𑀫𑀭𑀽𑀳𑀺 𑀦𑀫𑀲𑁆𑀲𑀦𑀻𑀬𑁄, 𑀩𑀼𑀤𑁆𑀥𑁄 𑀅𑀢𑀺𑀅𑀕𑁆𑀕𑀢𑀸𑀬 𑀅𑀦𑀼𑀧𑀫𑁄𑁇 𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀅𑀢𑀺𑀤𑀸𑀦𑀁 𑀦𑀸𑀫 𑀮𑁄𑀓𑁂 𑀯𑀺𑀤𑀽𑀳𑀺 𑀯𑀡𑁆𑀡𑀺𑀢𑀁 𑀣𑀼𑀢𑀁 𑀧𑀲𑀢𑁆𑀣𑀁, 𑀬𑁂 𑀓𑁂𑀘𑀺 𑀬𑀸𑀤𑀺𑀲𑀁 𑀓𑀻𑀤𑀺𑀲𑀁 𑀤𑀸𑀦𑀁 𑀤𑁂𑀦𑁆𑀢𑀺, 𑀅𑀢𑀺𑀤𑀸𑀦𑀤𑀸𑀬𑀻 𑀮𑁄𑀓𑁂 𑀓𑀺𑀢𑁆𑀢𑀺𑀁 𑀧𑀸𑀧𑀼𑀡𑀸𑀢𑀺, 𑀅𑀢𑀺𑀤𑀸𑀦𑁂𑀦 𑀯𑁂𑀲𑁆𑀲𑀦𑁆𑀢𑀭𑁄 𑀭𑀸𑀚𑀸 𑀤𑀲𑀲𑀳𑀲𑁆𑀲𑀺𑀬𑀸 𑀮𑁄𑀓𑀥𑀸𑀢𑀼𑀬𑀸 𑀯𑀡𑁆𑀡𑀺𑀢𑁄 𑀣𑀼𑀢𑁄 𑀧𑀲𑀢𑁆𑀣𑁄 𑀫𑀳𑀺𑀢𑁄 𑀓𑀺𑀢𑁆𑀢𑀺𑀢𑁄, 𑀢𑁂𑀦𑁂𑀯 𑀅𑀢𑀺𑀤𑀸𑀦𑁂𑀦 𑀯𑁂𑀲𑁆𑀲𑀦𑁆𑀢𑀭𑁄 𑀭𑀸𑀚𑀸 𑀅𑀚𑁆𑀚𑁂𑀢𑀭𑀳𑀺 𑀩𑀼𑀤𑁆𑀥𑁄 𑀚𑀸𑀢𑁄 𑀅𑀕𑁆𑀕𑁄 𑀲𑀤𑁂𑀯𑀓𑁂 𑀮𑁄𑀓𑁂𑁇

1222\. 𑀅𑀢𑁆𑀣𑀺 𑀧𑀦, 𑀫𑀳𑀸𑀭𑀸𑀚, 𑀮𑁄𑀓𑁂 𑀞𑀧𑀦𑀻𑀬𑀁 𑀤𑀸𑀦𑀁, 𑀬𑀁 𑀤𑀓𑁆𑀔𑀺𑀡𑁂𑀬𑁆𑀬𑁂 𑀅𑀦𑀼𑀧𑁆𑀧𑀢𑁆𑀢𑁂 𑀦 𑀤𑀸𑀢𑀩𑁆𑀩𑀦𑁆”𑀢𑀺? “𑀤𑀲 𑀔𑁄 𑀧𑀦𑀺𑀫𑀸𑀦𑀺, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀤𑀸𑀦𑀸𑀦𑀺, 𑀬𑀸𑀦𑀺 𑀮𑁄𑀓𑁂 𑀅𑀤𑀸𑀦𑀲𑀫𑁆𑀫𑀢𑀸𑀦𑀺, 𑀬𑁄 𑀢𑀸𑀦𑀺 𑀤𑀸𑀦𑀸𑀦𑀺 𑀤𑁂𑀢𑀺, 𑀲𑁄 𑀅𑀧𑀸𑀬𑀕𑀸𑀫𑀻 𑀳𑁄𑀢𑀺𑁇 𑀓𑀢𑀫𑀸𑀦𑀺 𑀤𑀲? 𑀫𑀚𑁆𑀚𑀤𑀸𑀦𑀁, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀮𑁄𑀓𑁂 𑀅𑀤𑀸𑀦𑀲𑀫𑁆𑀫𑀢𑀁, 𑀬𑁄 𑀢𑀁 𑀤𑀸𑀦𑀁 𑀤𑁂𑀢𑀺, 𑀲𑁄 𑀅𑀧𑀸𑀬𑀕𑀸𑀫𑀻 𑀳𑁄𑀢𑀺𑁇 𑀲𑀫𑀚𑁆𑀚𑀤𑀸𑀦𑀁…𑀧𑁂…  𑀇𑀢𑁆𑀣𑀺𑀤𑀸𑀦𑀁…  𑀉𑀲𑀪𑀤𑀸𑀦𑀁…  𑀘𑀺𑀢𑁆𑀢𑀓𑀫𑁆𑀫𑀤𑀸𑀦𑀁…  𑀲𑀢𑁆𑀣𑀤𑀸𑀦𑀁…  𑀯𑀺𑀲𑀤𑀸𑀦𑀁…  𑀲𑀗𑁆𑀔𑀮𑀺𑀓𑀤𑀸𑀦𑀁…  𑀓𑀼𑀓𑁆𑀓𑀼𑀝𑀲𑀽𑀓𑀭𑀤𑀸𑀦𑀁…  𑀢𑀼𑀮𑀸𑀓𑀽𑀝𑀫𑀸𑀦𑀓𑀽𑀝𑀤𑀸𑀦𑀁, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀮𑁄𑀓𑁂 𑀅𑀤𑀸𑀦𑀲𑀫𑁆𑀫𑀢𑀁 𑀳𑁄𑀢𑀺, 𑀬𑁄 𑀢𑀁 𑀤𑀸𑀦𑀁 𑀤𑁂𑀢𑀺, 𑀲𑁄 𑀅𑀧𑀸𑀬𑀕𑀸𑀫𑀻 𑀳𑁄𑀢𑀺𑁇 𑀇𑀫𑀸𑀦𑀺 𑀔𑁄, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀤𑀲 𑀤𑀸𑀦𑀸𑀦𑀺 𑀮𑁄𑀓𑁂 𑀅𑀤𑀸𑀦𑀲𑀫𑁆𑀫𑀢𑀸𑀦𑀺, 𑀬𑁄 𑀢𑀸𑀦𑀺 𑀤𑀸𑀦𑀸𑀦𑀺 𑀤𑁂𑀢𑀺, 𑀲𑁄 𑀅𑀧𑀸𑀬𑀕𑀸𑀫𑀻 𑀳𑁄𑀢𑀻”𑀢𑀺𑁇

1223\. “𑀦𑀸𑀳𑀁 𑀢𑀁, 𑀫𑀳𑀸𑀭𑀸𑀚, 𑀅𑀤𑀸𑀦𑀲𑀫𑁆𑀫𑀢𑀁 𑀧𑀼𑀘𑁆𑀙𑀸𑀫𑀺, 𑀇𑀫𑀁 𑀔𑁆𑀯𑀸𑀳𑀁, 𑀫𑀳𑀸𑀭𑀸𑀚, 𑀢𑀁 𑀧𑀼𑀘𑁆𑀙𑀸𑀫𑀺 ‘𑀅𑀢𑁆𑀣𑀺 𑀧𑀦, 𑀫𑀳𑀸𑀭𑀸𑀚, 𑀮𑁄𑀓𑁂 𑀞𑀧𑀦𑀻𑀬𑀁 𑀤𑀸𑀦𑀁, 𑀬𑀁 𑀤𑀓𑁆𑀔𑀺𑀡𑁂𑀬𑁆𑀬𑁂 𑀅𑀦𑀼𑀧𑁆𑀧𑀢𑁆𑀢𑁂 𑀦 𑀤𑀸𑀢𑀩𑁆𑀩𑀦𑁆’”𑀢𑀺𑁇 “𑀦𑀢𑁆𑀣𑀺, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀮𑁄𑀓𑁂 𑀞𑀧𑀦𑀻𑀬𑀁 𑀤𑀸𑀦𑀁𑁇 𑀬𑀁 𑀤𑀓𑁆𑀔𑀺𑀡𑁂𑀬𑁆𑀬𑁂 𑀅𑀦𑀼𑀧𑁆𑀧𑀢𑁆𑀢𑁂 𑀦 𑀤𑀸𑀢𑀩𑁆𑀩𑀁, 𑀘𑀺𑀢𑁆𑀢𑀧𑁆𑀧𑀲𑀸𑀤𑁂 𑀉𑀧𑁆𑀧𑀦𑁆𑀦𑁂 𑀓𑁂𑀘𑀺 𑀤𑀓𑁆𑀔𑀺𑀡𑁂𑀬𑁆𑀬𑀸𑀦𑀁 𑀪𑁄𑀚𑀦𑀁 𑀤𑁂𑀦𑁆𑀢𑀺, 𑀓𑁂𑀘𑀺 𑀅𑀘𑁆𑀙𑀸𑀤𑀦𑀁, 𑀓𑁂𑀘𑀺 𑀲𑀬𑀦𑀁, 𑀓𑁂𑀘𑀺 𑀆𑀯𑀲𑀣𑀁, 𑀓𑁂𑀘𑀺 𑀅𑀢𑁆𑀣𑀭𑀡𑀧𑀸𑀯𑀼𑀭𑀡𑀁, 𑀓𑁂𑀘𑀺 𑀤𑀸𑀲𑀺𑀤𑀸𑀲𑀁, 𑀓𑁂𑀘𑀺 𑀔𑁂𑀢𑁆𑀢𑀯𑀢𑁆𑀣𑀼𑀁, 𑀓𑁂𑀘𑀺 𑀤𑁆𑀯𑀺𑀧𑀤𑀘𑀢𑀼𑀧𑁆𑀧𑀤𑀁, 𑀓𑁂𑀘𑀺 𑀲𑀢𑀁 𑀲𑀳𑀲𑁆𑀲𑀁 𑀲𑀢𑀲𑀳𑀲𑁆𑀲𑀁, 𑀓𑁂𑀘𑀺 𑀫𑀳𑀸𑀭𑀚𑁆𑀚𑀁, 𑀓𑁂𑀘𑀺 𑀚𑀻𑀯𑀺𑀢𑀫𑁆𑀧𑀺 𑀤𑁂𑀦𑁆𑀢𑀻”𑀢𑀺𑁇 “𑀬𑀤𑀺 𑀧𑀦, 𑀫𑀳𑀸𑀭𑀸𑀚, 𑀓𑁂𑀘𑀺 𑀚𑀻𑀯𑀺𑀢𑀫𑁆𑀧𑀺 𑀤𑁂𑀦𑁆𑀢𑀺, 𑀓𑀺𑀁 𑀓𑀸𑀭𑀡𑀸 𑀯𑁂𑀲𑁆𑀲𑀦𑁆𑀢𑀭𑀁 𑀤𑀸𑀦𑀧𑀢𑀺𑀁 𑀅𑀢𑀺𑀩𑀸𑀍𑀳𑀁 𑀧𑀭𑀺𑀧𑀸𑀢𑁂𑀲𑀺 𑀲𑀼𑀤𑀺𑀦𑁆𑀦𑁂 𑀧𑀼𑀢𑁆𑀢𑁂 𑀘 𑀤𑀸𑀭𑁂 𑀘?

1224\. 𑀅𑀧𑀺 𑀦𑀼 𑀔𑁄, 𑀫𑀳𑀸𑀭𑀸𑀚, 𑀅𑀢𑁆𑀣𑀺 𑀮𑁄𑀓𑀧𑀓𑀢𑀺 𑀮𑁄𑀓𑀸𑀘𑀺𑀡𑁆𑀡𑀁, 𑀮𑀪𑀢𑀺 𑀧𑀺𑀢𑀸 𑀧𑀼𑀢𑁆𑀢𑀁 𑀇𑀡𑀝𑁆𑀝𑁄 𑀯𑀸 𑀆𑀚𑀻𑀯𑀺𑀓𑀧𑀓𑀢𑁄 𑀯𑀸 𑀆𑀯𑀧𑀺𑀢𑀼𑀁 𑀯𑀸 𑀯𑀺𑀓𑁆𑀓𑀺𑀡𑀺𑀢𑀼𑀁 𑀯𑀸”𑀢𑀺? “𑀆𑀫, 𑀪𑀦𑁆𑀢𑁂, 𑀮𑀪𑀢𑀺 𑀧𑀺𑀢𑀸 𑀧𑀼𑀢𑁆𑀢𑀁 𑀇𑀡𑀝𑁆𑀝𑁄 𑀯𑀸 𑀆𑀚𑀻𑀯𑀺𑀓𑀧𑀓𑀢𑁄 𑀯𑀸 𑀆𑀯𑀧𑀺𑀢𑀼𑀁 𑀯𑀸 𑀯𑀺𑀓𑁆𑀓𑀺𑀡𑀺𑀢𑀼𑀁 𑀯𑀸”𑀢𑀺𑁇 “𑀬𑀤𑀺, 𑀫𑀳𑀸𑀭𑀸𑀚, 𑀮𑀪𑀢𑀺 𑀧𑀺𑀢𑀸 𑀧𑀼𑀢𑁆𑀢𑀁 𑀇𑀡𑀝𑁆𑀝𑁄 𑀯𑀸 𑀆𑀚𑀻𑀯𑀺𑀓𑀧𑀓𑀢𑁄 𑀯𑀸 𑀆𑀯𑀧𑀺𑀢𑀼𑀁 𑀯𑀸 𑀯𑀺𑀓𑁆𑀓𑀺𑀡𑀺𑀢𑀼𑀁 𑀯𑀸, 𑀯𑁂𑀲𑁆𑀲𑀦𑁆𑀢𑀭𑁄𑀧𑀺, 𑀫𑀳𑀸𑀭𑀸𑀚, 𑀭𑀸𑀚𑀸 𑀅𑀮𑀪𑀫𑀸𑀦𑁄 𑀲𑀩𑁆𑀩𑀜𑁆𑀜𑀼𑀢𑀜𑀸𑀡𑀁 𑀉𑀧𑀤𑁆𑀤𑀼𑀢𑁄 𑀤𑀼𑀓𑁆𑀔𑀺𑀢𑁄 𑀢𑀲𑁆𑀲 𑀥𑀫𑁆𑀫𑀥𑀦𑀲𑁆𑀲 𑀧𑀝𑀺𑀮𑀸𑀪𑀸𑀬 𑀧𑀼𑀢𑁆𑀢𑀤𑀸𑀭𑀁 𑀆𑀯𑀧𑁂𑀲𑀺 𑀘 𑀯𑀺𑀓𑁆𑀓𑀺𑀡𑀺 𑀘𑁇 𑀇𑀢𑀺, 𑀫𑀳𑀸𑀭𑀸𑀚, 𑀯𑁂𑀲𑁆𑀲𑀦𑁆𑀢𑀭𑁂𑀦 𑀭𑀜𑁆𑀜𑀸 𑀅𑀜𑁆𑀜𑁂𑀲𑀁 𑀤𑀺𑀦𑁆𑀦𑀁𑀬𑁂𑀯 𑀤𑀺𑀦𑁆𑀦𑀁, 𑀓𑀢𑀁𑀬𑁂𑀯 𑀓𑀢𑀁𑁇 𑀓𑀺𑀲𑁆𑀲 𑀧𑀦 𑀢𑁆𑀯𑀁, 𑀫𑀳𑀸𑀭𑀸𑀚, 𑀢𑁂𑀦 𑀤𑀸𑀦𑁂𑀦 𑀯𑁂𑀲𑁆𑀲𑀦𑁆𑀢𑀭𑀁 𑀤𑀸𑀦𑀧𑀢𑀺𑀁 𑀅𑀢𑀺𑀩𑀸𑀍𑀳𑀁 𑀅𑀧𑀲𑀸𑀤𑁂𑀲𑀻”𑀢𑀺?

1225\. “𑀦𑀸𑀳𑀁, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀯𑁂𑀲𑁆𑀲𑀦𑁆𑀢𑀭𑀲𑁆𑀲 𑀤𑀸𑀦𑀧𑀢𑀺𑀦𑁄 𑀤𑀸𑀦𑀁 𑀕𑀭𑀳𑀸𑀫𑀺, 𑀅𑀧𑀺 𑀘 𑀧𑀼𑀢𑁆𑀢𑀤𑀸𑀭𑀁 𑀬𑀸𑀘𑀦𑁆𑀢𑁂 𑀦𑀺𑀫𑀺𑀦𑀺𑀢𑁆𑀯𑀸 𑀅𑀢𑁆𑀢𑀸𑀦𑀁 𑀤𑀸𑀢𑀩𑁆𑀩𑀦𑁆”𑀢𑀺𑁇 “𑀏𑀢𑀁 𑀔𑁄, 𑀫𑀳𑀸𑀭𑀸𑀚, 𑀅𑀲𑀩𑁆𑀪𑀺𑀓𑀸𑀭𑀡𑀁, 𑀬𑀁 𑀧𑀼𑀢𑁆𑀢𑀤𑀸𑀭𑀁 𑀬𑀸𑀘𑀦𑁆𑀢𑁂 𑀅𑀢𑁆𑀢𑀸𑀦𑀁 𑀤𑀤𑁂𑀬𑁆𑀬, 𑀬𑀁 𑀬𑀁 𑀳𑀺 𑀬𑀸𑀘𑀦𑁆𑀢𑁂 𑀢𑀁 𑀢𑀤𑁂𑀯 𑀤𑀸𑀢𑀩𑁆𑀩𑀁, 𑀏𑀢𑀁 𑀲𑀧𑁆𑀧𑀼𑀭𑀺𑀲𑀸𑀦𑀁 𑀓𑀫𑁆𑀫𑀁𑁇 𑀬𑀣𑀸, 𑀫𑀳𑀸𑀭𑀸𑀚, 𑀓𑁄𑀘𑀺 𑀧𑀼𑀭𑀺𑀲𑁄 𑀧𑀸𑀦𑀻𑀬𑀁 𑀆𑀳𑀭𑀸𑀧𑁂𑀬𑁆𑀬, 𑀢𑀲𑁆𑀲 𑀬𑁄 𑀪𑁄𑀚𑀦𑀁 𑀤𑀤𑁂𑀬𑁆𑀬, 𑀅𑀧𑀺 𑀦𑀼 𑀲𑁄, 𑀫𑀳𑀸𑀭𑀸𑀚, 𑀧𑀼𑀭𑀺𑀲𑁄 𑀢𑀲𑁆𑀲 𑀓𑀺𑀘𑁆𑀘𑀓𑀸𑀭𑀻 𑀅𑀲𑁆𑀲𑀸”𑀢𑀺? “𑀦 𑀳𑀺, 𑀪𑀦𑁆𑀢𑁂, 𑀬𑀁 𑀲𑁄 𑀆𑀳𑀭𑀸𑀧𑁂𑀢𑀺, 𑀢𑀫𑁂𑀯 𑀢𑀲𑁆𑀲 𑀤𑁂𑀦𑁆𑀢𑁄 𑀓𑀺𑀘𑁆𑀘𑀓𑀸𑀭𑀻 𑀅𑀲𑁆𑀲𑀸”𑀢𑀺𑁇 “𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀯𑁂𑀲𑁆𑀲𑀦𑁆𑀢𑀭𑁄 𑀭𑀸𑀚𑀸 𑀩𑁆𑀭𑀸𑀳𑁆𑀫𑀡𑁂 𑀧𑀼𑀢𑁆𑀢𑀤𑀸𑀭𑀁 𑀬𑀸𑀘𑀦𑁆𑀢𑁂 𑀧𑀼𑀢𑁆𑀢𑀤𑀸𑀭𑀁 𑀬𑁂𑀯 𑀅𑀤𑀸𑀲𑀺𑁇 𑀲𑀘𑁂, 𑀫𑀳𑀸𑀭𑀸𑀚, 𑀩𑁆𑀭𑀸𑀳𑁆𑀫𑀡𑁄 𑀯𑁂𑀲𑁆𑀲𑀦𑁆𑀢𑀭𑀲𑁆𑀲 𑀲𑀭𑀻𑀭𑀁 𑀬𑀸𑀘𑁂𑀬𑁆𑀬, 𑀦 𑀲𑁄, 𑀫𑀳𑀸𑀭𑀸𑀚, 𑀅𑀢𑁆𑀢𑀸𑀦𑀁 𑀭𑀓𑁆𑀔𑁂𑀬𑁆𑀬 𑀦 𑀓𑀫𑁆𑀧𑁂𑀬𑁆𑀬 𑀦 𑀭𑀚𑁆𑀚𑁂𑀬𑁆𑀬, 𑀢𑀲𑁆𑀲 𑀤𑀺𑀦𑁆𑀦𑀁 𑀧𑀭𑀺𑀘𑁆𑀘𑀢𑁆𑀢𑀁𑀬𑁂𑀯 𑀲𑀭𑀻𑀭𑀁 𑀪𑀯𑁂𑀬𑁆𑀬𑁇 𑀲𑀘𑁂, 𑀫𑀳𑀸𑀭𑀸𑀚, 𑀓𑁄𑀘𑀺 𑀯𑁂𑀲𑁆𑀲𑀦𑁆𑀢𑀭𑀁 𑀤𑀸𑀦𑀧𑀢𑀺𑀁 𑀉𑀧𑀕𑀦𑁆𑀢𑁆𑀯𑀸 𑀬𑀸𑀘𑁂𑀬𑁆𑀬 ‘𑀤𑀸𑀲𑀢𑁆𑀢𑀁 𑀫𑁂 𑀉𑀧𑁂𑀳𑀻’𑀢𑀺, 𑀤𑀺𑀦𑁆𑀦𑀁 𑀧𑀭𑀺𑀘𑁆𑀘𑀢𑁆𑀢𑀁𑀬𑁂𑀯𑀲𑁆𑀲 𑀲𑀭𑀻𑀭𑀁 𑀪𑀯𑁂𑀬𑁆𑀬, 𑀦 𑀲𑁄 𑀤𑀢𑁆𑀯𑀸 𑀢𑀧𑁂𑀬𑁆𑀬, 𑀭𑀜𑁆𑀜𑁄, 𑀫𑀳𑀸𑀭𑀸𑀚, 𑀯𑁂𑀲𑁆𑀲𑀦𑁆𑀢𑀭𑀲𑁆𑀲 𑀓𑀸𑀬𑁄 𑀩𑀳𑀼𑀲𑀸𑀥𑀸𑀭𑀡𑁄𑁇

1226\. 𑀬𑀣𑀸, 𑀫𑀳𑀸𑀭𑀸𑀚, 𑀧𑀓𑁆𑀓𑀸 𑀫𑀁𑀲𑀧𑁂𑀲𑀺 𑀩𑀳𑀼𑀲𑀸𑀥𑀸𑀭𑀡𑀸; 𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀭𑀜𑁆𑀜𑁄 𑀯𑁂𑀲𑁆𑀲𑀦𑁆𑀢𑀭𑀲𑁆𑀲 𑀓𑀸𑀬𑁄 𑀩𑀳𑀼𑀲𑀸𑀥𑀸𑀭𑀡𑁄𑁇 𑀬𑀣𑀸 𑀯𑀸 𑀧𑀦, 𑀫𑀳𑀸𑀭𑀸𑀚, 𑀨𑀮𑀺𑀢𑁄 𑀭𑀼𑀓𑁆𑀔𑁄 𑀦𑀸𑀦𑀸𑀤𑀺𑀚𑀕𑀡𑀲𑀸𑀥𑀸𑀭𑀡𑁄; 𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀭𑀜𑁆𑀜𑁄 𑀯𑁂𑀲𑁆𑀲𑀦𑁆𑀢𑀭𑀲𑁆𑀲 𑀓𑀸𑀬𑁄 𑀩𑀳𑀼𑀲𑀸𑀥𑀸𑀭𑀡𑁄𑁇 𑀓𑀺𑀁 𑀓𑀸𑀭𑀡𑀸? ‘𑀏𑀯𑀸𑀳𑀁 𑀧𑀝𑀺𑀧𑀚𑁆𑀚𑀦𑁆𑀢𑁄 𑀲𑀫𑁆𑀫𑀸𑀲𑀫𑁆𑀩𑁄𑀥𑀺𑀁 𑀧𑀸𑀧𑀼𑀡𑀺𑀲𑁆𑀲𑀸𑀫𑀻’𑀢𑀺𑁇

1227\. 𑀬𑀣𑀸, 𑀫𑀳𑀸𑀭𑀸𑀚, 𑀧𑀼𑀭𑀺𑀲𑁄 𑀅𑀥𑀦𑁄 𑀥𑀦𑀢𑁆𑀣𑀺𑀓𑁄 𑀥𑀦𑀧𑀭𑀺𑀬𑁂𑀲𑀦𑀁 𑀘𑀭𑀫𑀸𑀦𑁄 𑀅𑀚𑀧𑀣𑀁 𑀲𑀗𑁆𑀓𑀼𑀧𑀣𑀁 𑀯𑁂𑀢𑁆𑀢𑀧𑀣𑀁 𑀕𑀘𑁆𑀙𑀢𑀺, 𑀚𑀮𑀣𑀮𑀯𑀸𑀡𑀺𑀚𑁆𑀚𑀁 𑀓𑀭𑁄𑀢𑀺, 𑀓𑀸𑀬𑁂𑀦 𑀯𑀸𑀘𑀸𑀬 𑀫𑀦𑀲𑀸 𑀥𑀦𑀁 𑀆𑀭𑀸𑀥𑁂𑀢𑀺, 𑀥𑀦𑀧𑁆𑀧𑀝𑀺𑀮𑀸𑀪𑀸𑀬 𑀯𑀸𑀬𑀫𑀢𑀺; 𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀯𑁂𑀲𑁆𑀲𑀦𑁆𑀢𑀭𑁄 𑀤𑀸𑀦𑀧𑀢𑀺 𑀅𑀥𑀦𑁄 𑀩𑀼𑀤𑁆𑀥𑀥𑀦𑁂𑀦 𑀲𑀩𑁆𑀩𑀜𑁆𑀜𑀼𑀢𑀜𑀸𑀡𑀭𑀢𑀦𑀧𑁆𑀧𑀝𑀺𑀮𑀸𑀪𑀸𑀬 𑀬𑀸𑀘𑀓𑀸𑀦𑀁 𑀥𑀦𑀥𑀜𑁆𑀜𑀁 𑀤𑀸𑀲𑀺𑀤𑀸𑀲𑀁 𑀬𑀸𑀦𑀯𑀸𑀳𑀦𑀁 𑀲𑀓𑀮𑀲𑀸𑀧𑀢𑁂𑀬𑁆𑀬𑀁 𑀲𑀓𑀁 𑀧𑀼𑀢𑁆𑀢𑀤𑀸𑀭𑀁 𑀅𑀢𑁆𑀢𑀸𑀦𑀜𑁆𑀘 𑀘𑀚𑀺𑀢𑁆𑀯𑀸 𑀲𑀫𑁆𑀫𑀸𑀲𑀫𑁆𑀩𑁄𑀥𑀺𑀁𑀬𑁂𑀯 𑀧𑀭𑀺𑀬𑁂𑀲𑀢𑀺𑁇

1228\. 𑀬𑀣𑀸 𑀯𑀸 𑀧𑀦, 𑀫𑀳𑀸𑀭𑀸𑀚, 𑀅𑀫𑀘𑁆𑀘𑁄 𑀫𑀼𑀤𑁆𑀤𑀓𑀸𑀫𑁄 𑀫𑀼𑀤𑁆𑀤𑀸𑀥𑀺𑀓𑀭𑀡𑀁 𑀬𑀁 𑀓𑀺𑀜𑁆𑀘𑀺 𑀕𑁂𑀳𑁂 𑀥𑀦𑀥𑀜𑁆𑀜𑀁 𑀳𑀺𑀭𑀜𑁆𑀜𑀲𑀼𑀯𑀡𑁆𑀡𑀁, 𑀢𑀁 𑀲𑀩𑁆𑀩𑀁 𑀤𑀢𑁆𑀯𑀸𑀧𑀺 𑀫𑀼𑀤𑁆𑀤𑀧𑁆𑀧𑀝𑀺𑀮𑀸𑀪𑀸𑀬 𑀯𑀸𑀬𑀫𑀢𑀺; 𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀯𑁂𑀲𑁆𑀲𑀦𑁆𑀢𑀭𑁄 𑀤𑀸𑀦𑀧𑀢𑀺 𑀲𑀩𑁆𑀩𑀁 𑀢𑀁 𑀩𑀸𑀳𑀺𑀭𑀩𑁆𑀪𑀦𑁆𑀢𑀭𑀥𑀦𑀁 𑀤𑀢𑁆𑀯𑀸 𑀚𑀻𑀯𑀺𑀢𑀫𑁆𑀧𑀺 𑀧𑀭𑁂𑀲𑀁 𑀤𑀢𑁆𑀯𑀸 𑀲𑀫𑁆𑀫𑀸𑀲𑀫𑁆𑀩𑁄𑀥𑀺𑀁𑀬𑁂𑀯 𑀧𑀭𑀺𑀬𑁂𑀲𑀢𑀺𑁇

1229\. 𑀅𑀧𑀺 𑀘, 𑀫𑀳𑀸𑀭𑀸𑀚, 𑀯𑁂𑀲𑁆𑀲𑀦𑁆𑀢𑀭𑀲𑁆𑀲 𑀤𑀸𑀦𑀧𑀢𑀺𑀦𑁄 𑀏𑀯𑀁 𑀅𑀳𑁄𑀲𑀺 ‘𑀬𑀁 𑀲𑁄 𑀩𑁆𑀭𑀸𑀳𑁆𑀫𑀡𑁄 𑀬𑀸𑀘𑀢𑀺, 𑀢𑀫𑁂𑀯𑀸𑀳𑀁 𑀢𑀲𑁆𑀲 𑀤𑁂𑀦𑁆𑀢𑁄 𑀓𑀺𑀘𑁆𑀘𑀓𑀸𑀭𑀻 𑀦𑀸𑀫 𑀳𑁄𑀫𑀻’𑀢𑀺, 𑀏𑀯𑀁 𑀲𑁄 𑀢𑀲𑁆𑀲 𑀧𑀼𑀢𑁆𑀢𑀤𑀸𑀭𑀫𑀤𑀸𑀲𑀺𑁇 𑀦 𑀔𑁄, 𑀫𑀳𑀸𑀭𑀸𑀚, 𑀯𑁂𑀲𑁆𑀲𑀦𑁆𑀢𑀭𑁄 𑀤𑀸𑀦𑀧𑀢𑀺 𑀤𑁂𑀲𑁆𑀲𑀢𑀸𑀬 𑀩𑁆𑀭𑀸𑀳𑁆𑀫𑀡𑀲𑁆𑀲 𑀧𑀼𑀢𑁆𑀢𑀤𑀸𑀭𑀫𑀤𑀸𑀲𑀺, 𑀦 𑀅𑀤𑀲𑁆𑀲𑀦𑀓𑀸𑀫𑀢𑀸𑀬 𑀧𑀼𑀢𑁆𑀢𑀤𑀸𑀭𑀫𑀤𑀸𑀲𑀺, 𑀦 𑀅𑀢𑀺𑀩𑀳𑀼𑀓𑀸 𑀫𑁂 𑀧𑀼𑀢𑁆𑀢𑀤𑀸𑀭𑀸, ‘𑀦 𑀲𑀓𑁆𑀓𑁄𑀫𑀺 𑀢𑁂 𑀧𑁄𑀲𑁂𑀢𑀼𑀦𑁆’𑀢𑀺 𑀧𑀼𑀢𑁆𑀢𑀤𑀸𑀭𑀫𑀤𑀸𑀲𑀺, 𑀦 𑀉𑀓𑁆𑀓𑀡𑁆𑀞𑀺𑀢𑁄 ‘𑀅𑀧𑁆𑀧𑀺𑀬𑀸 𑀫𑁂’𑀢𑀺 𑀦𑀻𑀳𑀭𑀺𑀢𑀼𑀓𑀸𑀫𑀢𑀸𑀬 𑀧𑀼𑀢𑁆𑀢𑀤𑀸𑀭𑀫𑀤𑀸𑀲𑀺𑁇 𑀅𑀣 𑀔𑁄 𑀲𑀩𑁆𑀩𑀜𑁆𑀜𑀼𑀢𑀜𑀸𑀡𑀭𑀢𑀦𑀲𑁆𑀲𑁂𑀯 𑀧𑀺𑀬𑀢𑁆𑀢𑀸 𑀲𑀩𑁆𑀩𑀜𑁆𑀜𑀼𑀢𑀜𑀸𑀡𑀲𑁆𑀲 𑀓𑀸𑀭𑀡𑀸 𑀯𑁂𑀲𑁆𑀲𑀦𑁆𑀢𑀭𑁄 𑀭𑀸𑀚𑀸 𑀏𑀯𑀭𑀽𑀧𑀁 𑀅𑀢𑀼𑀮𑀁 𑀯𑀺𑀧𑀼𑀮𑀫𑀦𑀼𑀢𑁆𑀢𑀭𑀁 𑀧𑀺𑀬𑀁 𑀫𑀦𑀸𑀧𑀁 𑀤𑀬𑀺𑀢𑀁 𑀧𑀸𑀡𑀲𑀫𑀁 𑀧𑀼𑀢𑁆𑀢𑀤𑀸𑀭𑀤𑀸𑀦𑀯𑀭𑀁 𑀩𑁆𑀭𑀸𑀳𑁆𑀫𑀡𑀲𑁆𑀲 𑀅𑀤𑀸𑀲𑀺𑁇

1230\. 𑀪𑀸𑀲𑀺𑀢𑀫𑁆𑀧𑁂𑀢𑀁, 𑀫𑀳𑀸𑀭𑀸𑀚, 𑀪𑀕𑀯𑀢𑀸 𑀤𑁂𑀯𑀸𑀢𑀺𑀤𑁂𑀯𑁂𑀦 𑀘𑀭𑀺𑀬𑀸𑀧𑀺𑀝𑀓𑁂—

1231\. _‘𑀦 𑀫𑁂 𑀤𑁂𑀲𑁆𑀲𑀸 𑀉𑀪𑁄 𑀧𑀼𑀢𑁆𑀢𑀸,_  
_𑀫𑀤𑁆𑀤𑀻 𑀤𑁂𑀯𑀻 𑀦 𑀤𑁂𑀲𑁆𑀲𑀺𑀬𑀸;_  
_𑀲𑀩𑁆𑀩𑀜𑁆𑀜𑀼𑀢𑀁 𑀧𑀺𑀬𑀁 𑀫𑀬𑁆𑀳𑀁,_  
_𑀢𑀲𑁆𑀫𑀸 𑀧𑀺𑀬𑁂 𑀅𑀤𑀸𑀲𑀳𑀦𑁆’𑀢𑀺𑁇_  


1232\. 𑀢𑀲𑁆𑀫𑀸, 𑀫𑀳𑀸𑀭𑀸𑀚, 𑀯𑁂𑀲𑁆𑀲𑀦𑁆𑀢𑀭𑁄 𑀭𑀸𑀚𑀸 𑀧𑀼𑀢𑁆𑀢𑀤𑀸𑀦𑀁 𑀤𑀢𑁆𑀯𑀸 𑀧𑀡𑁆𑀡𑀲𑀸𑀮𑀁 𑀧𑀯𑀺𑀲𑀺𑀢𑁆𑀯𑀸 𑀦𑀺𑀧𑀚𑁆𑀚𑀺𑁇 𑀢𑀲𑁆𑀲 𑀅𑀢𑀺𑀧𑁂𑀫𑁂𑀦 𑀤𑀼𑀓𑁆𑀔𑀺𑀢𑀲𑁆𑀲 𑀩𑀮𑀯𑀲𑁄𑀓𑁄 𑀉𑀧𑁆𑀧𑀚𑁆𑀚𑀺, 𑀳𑀤𑀬𑀯𑀢𑁆𑀣𑀼 𑀉𑀡𑁆𑀳𑀫𑀳𑁄𑀲𑀺𑁇 𑀦𑀸𑀲𑀺𑀓𑀸𑀬 𑀅𑀧𑁆𑀧𑀳𑁄𑀦𑁆𑀢𑀺𑀬𑀸 𑀫𑀼𑀔𑁂𑀦 𑀉𑀡𑁆𑀳𑁂 𑀅𑀲𑁆𑀲𑀸𑀲𑀧𑀲𑁆𑀲𑀸𑀲𑁂 𑀯𑀺𑀲𑁆𑀲𑀚𑁆𑀚𑁂𑀲𑀺, 𑀅𑀲𑁆𑀲𑀽𑀦𑀺 𑀧𑀭𑀺𑀯𑀢𑁆𑀢𑀺𑀢𑁆𑀯𑀸 𑀮𑁄𑀳𑀺𑀢𑀩𑀺𑀦𑁆𑀤𑀽𑀦𑀺 𑀳𑀼𑀢𑁆𑀯𑀸 𑀦𑁂𑀢𑁆𑀢𑁂𑀳𑀺 𑀦𑀺𑀓𑁆𑀔𑀫𑀺𑀁𑀲𑀼𑁇 𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀤𑀼𑀓𑁆𑀔𑁂𑀦 𑀯𑁂𑀲𑁆𑀲𑀦𑁆𑀢𑀭𑁄 𑀭𑀸𑀚𑀸 𑀩𑁆𑀭𑀸𑀳𑁆𑀫𑀡𑀲𑁆𑀲 𑀧𑀼𑀢𑁆𑀢𑀤𑀸𑀭𑀫𑀤𑀸𑀲𑀺 ‘𑀫𑀸 𑀫𑁂 𑀤𑀸𑀦𑀧𑀣𑁄 𑀧𑀭𑀺𑀳𑀸𑀬𑀻’𑀢𑀺𑁇

1233\. 𑀅𑀧𑀺 𑀘, 𑀫𑀳𑀸𑀭𑀸𑀚, 𑀯𑁂𑀲𑁆𑀲𑀦𑁆𑀢𑀭𑁄 𑀭𑀸𑀚𑀸 𑀤𑁆𑀯𑁂 𑀅𑀢𑁆𑀣𑀯𑀲𑁂 𑀧𑀝𑀺𑀘𑁆𑀘 𑀩𑁆𑀭𑀸𑀳𑁆𑀫𑀡𑀲𑁆𑀲 𑀤𑁆𑀯𑁂 𑀤𑀸𑀭𑀓𑁂 𑀅𑀤𑀸𑀲𑀺𑁇 𑀓𑀢𑀫𑁂 𑀤𑁆𑀯𑁂? 𑀤𑀸𑀦𑀧𑀣𑁄 𑀘 𑀫𑁂 𑀅𑀧𑀭𑀺𑀳𑀻𑀦𑁄 𑀪𑀯𑀺𑀲𑁆𑀲𑀢𑀺, 𑀤𑀼𑀓𑁆𑀔𑀺𑀢𑁂 𑀘 𑀫𑁂 𑀧𑀼𑀢𑁆𑀢𑀓𑁂 𑀯𑀦𑀫𑀽𑀮𑀨𑀮𑁂𑀳𑀺 𑀇𑀢𑁄𑀦𑀺𑀤𑀸𑀦𑀁 𑀅𑀬𑁆𑀬𑀓𑁄 𑀫𑁄𑀘𑁂𑀲𑁆𑀲𑀢𑀻𑀢𑀺𑁇 𑀚𑀸𑀦𑀸𑀢𑀺 𑀳𑀺, 𑀫𑀳𑀸𑀭𑀸𑀚, 𑀯𑁂𑀲𑁆𑀲𑀦𑁆𑀢𑀭𑁄 𑀭𑀸𑀚𑀸 ‘𑀦 𑀫𑁂 𑀤𑀸𑀭𑀓𑀸 𑀲𑀓𑁆𑀓𑀸 𑀓𑁂𑀦𑀘𑀺 𑀤𑀸𑀲𑀪𑁄𑀕𑁂𑀦 𑀪𑀼𑀜𑁆𑀚𑀺𑀢𑀼𑀁, 𑀇𑀫𑁂 𑀘 𑀤𑀸𑀭𑀓𑁂 𑀅𑀬𑁆𑀬𑀓𑁄 𑀦𑀺𑀓𑁆𑀓𑀺𑀡𑀺𑀲𑁆𑀲𑀢𑀺, 𑀏𑀯𑀁 𑀅𑀫𑁆𑀳𑀸𑀓𑀫𑁆𑀧𑀺 𑀕𑀫𑀦𑀁 𑀪𑀯𑀺𑀲𑁆𑀲𑀢𑀻’𑀢𑀺𑁇 𑀇𑀫𑁂 𑀔𑁄, 𑀫𑀳𑀸𑀭𑀸𑀚, 𑀤𑁆𑀯𑁂 𑀅𑀢𑁆𑀣𑀯𑀲𑁂 𑀧𑀝𑀺𑀘𑁆𑀘 𑀩𑁆𑀭𑀸𑀳𑁆𑀫𑀡𑀲𑁆𑀲 𑀤𑁆𑀯𑁂 𑀤𑀸𑀭𑀓𑁂 𑀅𑀤𑀸𑀲𑀺𑁇

1234\. 𑀅𑀧𑀺 𑀘, 𑀫𑀳𑀸𑀭𑀸𑀚, 𑀯𑁂𑀲𑁆𑀲𑀦𑁆𑀢𑀭𑁄 𑀭𑀸𑀚𑀸 𑀚𑀸𑀦𑀸𑀢𑀺 ‘𑀅𑀬𑀁 𑀔𑁄 𑀩𑁆𑀭𑀸𑀳𑁆𑀫𑀡𑁄 𑀚𑀺𑀡𑁆𑀡𑁄 𑀯𑀼𑀟𑁆𑀠𑁄 𑀫𑀳𑀮𑁆𑀮𑀓𑁄 𑀤𑀼𑀩𑁆𑀩𑀮𑁄 𑀪𑀕𑁆𑀕𑁄 𑀤𑀡𑁆𑀟𑀧𑀭𑀸𑀬𑀡𑁄 𑀔𑀻𑀡𑀸𑀬𑀼𑀓𑁄 𑀧𑀭𑀺𑀢𑁆𑀢𑀧𑀼𑀜𑁆𑀜𑁄, 𑀦𑁂𑀲𑁄 𑀲𑀫𑀢𑁆𑀣𑁄 𑀇𑀫𑁂 𑀤𑀸𑀭𑀓𑁂 𑀤𑀸𑀲𑀪𑁄𑀕𑁂𑀦 𑀪𑀼𑀜𑁆𑀚𑀺𑀢𑀼𑀦𑁆’𑀢𑀺𑁇 𑀲𑀓𑁆𑀓𑀼𑀡𑁂𑀬𑁆𑀬 𑀧𑀦, 𑀫𑀳𑀸𑀭𑀸𑀚, 𑀧𑀼𑀭𑀺𑀲𑁄 𑀧𑀸𑀓𑀢𑀺𑀓𑁂𑀦 𑀩𑀮𑁂𑀦 𑀇𑀫𑁂 𑀘𑀦𑁆𑀤𑀺𑀫𑀲𑀽𑀭𑀺𑀬𑁂 𑀏𑀯𑀁𑀫𑀳𑀺𑀤𑁆𑀥𑀺𑀓𑁂 𑀏𑀯𑀁𑀫𑀳𑀸𑀦𑀼𑀪𑀸𑀯𑁂 𑀕𑀳𑁂𑀢𑁆𑀯𑀸 𑀧𑁂𑀍𑀆𑀬 𑀯𑀸 𑀲𑀫𑀼𑀕𑁆𑀕𑁂 𑀯𑀸 𑀧𑀓𑁆𑀔𑀺𑀧𑀺𑀢𑁆𑀯𑀸 𑀦𑀺𑀧𑁆𑀧𑀪𑁂 𑀓𑀢𑁆𑀯𑀸 𑀣𑀸𑀮𑀓𑀧𑀭𑀺𑀪𑁄𑀕𑁂𑀦 𑀧𑀭𑀺𑀪𑀼𑀜𑁆𑀚𑀺𑀢𑀼𑀦𑁆”𑀢𑀺? “𑀦 𑀳𑀺, 𑀪𑀦𑁆𑀢𑁂”𑀢𑀺𑁇 “𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀇𑀫𑀲𑁆𑀫𑀺𑀁 𑀮𑁄𑀓𑁂 𑀘𑀦𑁆𑀤𑀺𑀫𑀲𑀽𑀭𑀺𑀬𑀧𑁆𑀧𑀝𑀺𑀪𑀸𑀕𑀲𑁆𑀲 𑀯𑁂𑀲𑁆𑀲𑀦𑁆𑀢𑀭𑀲𑁆𑀲 𑀤𑀸𑀭𑀓𑀸 𑀦 𑀲𑀓𑁆𑀓𑀸 𑀓𑁂𑀦𑀘𑀺 𑀤𑀸𑀲𑀪𑁄𑀕𑁂𑀦 𑀪𑀼𑀜𑁆𑀚𑀺𑀢𑀼𑀦𑁆𑀢𑀺𑁇

1235\. 𑀅𑀧𑀭𑀫𑁆𑀧𑀺, 𑀫𑀳𑀸𑀭𑀸𑀚, 𑀉𑀢𑁆𑀢𑀭𑀺𑀁 𑀓𑀸𑀭𑀡𑀁 𑀲𑀼𑀡𑁄𑀳𑀺, 𑀬𑁂𑀦 𑀓𑀸𑀭𑀡𑁂𑀦 𑀯𑁂𑀲𑁆𑀲𑀦𑁆𑀢𑀭𑀲𑁆𑀲 𑀤𑀸𑀭𑀓𑀸 𑀦 𑀲𑀓𑁆𑀓𑀸 𑀓𑁂𑀦𑀘𑀺 𑀤𑀸𑀲𑀪𑁄𑀕𑁂𑀦 𑀪𑀼𑀜𑁆𑀚𑀺𑀢𑀼𑀁𑁇 𑀬𑀣𑀸, 𑀫𑀳𑀸𑀭𑀸𑀚, 𑀭𑀜𑁆𑀜𑁄 𑀘𑀓𑁆𑀓𑀯𑀢𑁆𑀢𑀺𑀲𑁆𑀲 𑀫𑀡𑀺𑀭𑀢𑀦𑀁 𑀲𑀼𑀪𑀁 𑀚𑀸𑀢𑀺𑀫𑀦𑁆𑀢𑀁 𑀅𑀝𑁆𑀞𑀁𑀲𑀁 𑀲𑀼𑀧𑀭𑀺𑀓𑀫𑁆𑀫𑀓𑀢𑀁 𑀘𑀢𑀼𑀳𑀢𑁆𑀣𑀸𑀬𑀸𑀫𑀁 𑀲𑀓𑀝𑀦𑀸𑀪𑀺𑀧𑀭𑀺𑀡𑀸𑀳𑀁 𑀦 𑀲𑀓𑁆𑀓𑀸 𑀓𑁂𑀦𑀘𑀺 𑀧𑀺𑀮𑁄𑀢𑀺𑀓𑀸𑀬 𑀯𑁂𑀞𑁂𑀢𑁆𑀯𑀸 𑀧𑁂𑀍𑀆𑀬 𑀧𑀓𑁆𑀔𑀺𑀧𑀺𑀢𑁆𑀯𑀸 𑀲𑀢𑁆𑀣𑀓𑀦𑀺𑀲𑀸𑀦𑀧𑀭𑀺𑀪𑁄𑀕𑁂𑀦 𑀧𑀭𑀺𑀪𑀼𑀜𑁆𑀚𑀺𑀢𑀼𑀁; 𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀮𑁄𑀓𑁂 𑀘𑀓𑁆𑀓𑀯𑀢𑁆𑀢𑀺𑀭𑀜𑁆𑀜𑁄 𑀫𑀡𑀺𑀭𑀢𑀦𑀧𑁆𑀧𑀝𑀺𑀪𑀸𑀕𑀲𑁆𑀲 𑀯𑁂𑀲𑁆𑀲𑀦𑁆𑀢𑀭𑀲𑁆𑀲 𑀤𑀸𑀭𑀓𑀸 𑀦 𑀲𑀓𑁆𑀓𑀸 𑀓𑁂𑀦𑀘𑀺 𑀤𑀸𑀲𑀪𑁄𑀕𑁂𑀦 𑀪𑀼𑀜𑁆𑀚𑀺𑀢𑀼𑀁𑁇

1236\. 𑀅𑀧𑀭𑀫𑁆𑀧𑀺, 𑀫𑀳𑀸𑀭𑀸𑀚, 𑀉𑀢𑁆𑀢𑀭𑀺𑀁 𑀓𑀸𑀭𑀡𑀁 𑀲𑀼𑀡𑁄𑀳𑀺, 𑀬𑁂𑀦 𑀓𑀸𑀭𑀡𑁂𑀦 𑀯𑁂𑀲𑁆𑀲𑀦𑁆𑀢𑀭𑀲𑁆𑀲 𑀤𑀸𑀭𑀓𑀸 𑀦 𑀲𑀓𑁆𑀓𑀸 𑀓𑁂𑀦𑀘𑀺 𑀤𑀸𑀲𑀪𑁄𑀕𑁂𑀦 𑀪𑀼𑀜𑁆𑀚𑀺𑀢𑀼𑀁𑁇 𑀬𑀣𑀸, 𑀫𑀳𑀸𑀭𑀸𑀚, 𑀢𑀺𑀥𑀸 𑀧𑀪𑀺𑀦𑁆𑀦𑁄 𑀲𑀩𑁆𑀩𑀲𑁂𑀢𑁄 𑀲𑀢𑁆𑀢𑀧𑁆𑀧𑀢𑀺𑀝𑁆𑀞𑀺𑀢𑁄 𑀅𑀝𑁆𑀞𑀭𑀢𑀦𑀼𑀩𑁆𑀩𑁂𑀥𑁄 𑀦𑀯𑀭𑀢𑀦𑀸𑀬𑀸𑀫𑀧𑀭𑀺𑀡𑀸𑀳𑁄 𑀧𑀸𑀲𑀸𑀤𑀺𑀓𑁄 𑀤𑀲𑁆𑀲𑀦𑀻𑀬𑁄 𑀉𑀧𑁄𑀲𑀣𑁄 𑀦𑀸𑀕𑀭𑀸𑀚𑀸 𑀦 𑀲𑀓𑁆𑀓𑀸 𑀓𑁂𑀦𑀘𑀺 𑀲𑀼𑀧𑁆𑀧𑁂𑀦 𑀯𑀸 𑀲𑀭𑀸𑀯𑁂𑀦 𑀯𑀸 𑀧𑀺𑀤𑀳𑀺𑀢𑀼𑀁, 𑀕𑁄𑀯𑀘𑁆𑀙𑀓𑁄 𑀯𑀺𑀬 𑀯𑀘𑁆𑀙𑀓𑀲𑀸𑀮𑀸𑀬 𑀧𑀓𑁆𑀔𑀺𑀧𑀺𑀢𑁆𑀯𑀸 𑀧𑀭𑀺𑀳𑀭𑀺𑀢𑀼𑀁 𑀯𑀸; 𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀮𑁄𑀓𑁂 𑀉𑀧𑁄𑀲𑀣𑀦𑀸𑀕𑀭𑀸𑀚𑀧𑁆𑀧𑀝𑀺𑀪𑀸𑀕𑀲𑁆𑀲 𑀯𑁂𑀲𑁆𑀲𑀦𑁆𑀢𑀭𑀲𑁆𑀲 𑀤𑀸𑀭𑀓𑀸 𑀦 𑀲𑀓𑁆𑀓𑀸 𑀓𑁂𑀦𑀘𑀺 𑀤𑀸𑀲𑀪𑁄𑀕𑁂𑀦 𑀪𑀼𑀜𑁆𑀚𑀺𑀢𑀼𑀁𑁇

1237\. 𑀅𑀧𑀭𑀫𑁆𑀧𑀺, 𑀫𑀳𑀸𑀭𑀸𑀚, 𑀉𑀢𑁆𑀢𑀭𑀺𑀁 𑀓𑀸𑀭𑀡𑀁 𑀲𑀼𑀡𑁄𑀳𑀺, 𑀬𑁂𑀦 𑀓𑀸𑀭𑀡𑁂𑀦 𑀯𑁂𑀲𑁆𑀲𑀦𑁆𑀢𑀭𑀲𑁆𑀲 𑀤𑀸𑀭𑀓𑀸 𑀦 𑀲𑀓𑁆𑀓𑀸 𑀓𑁂𑀦𑀘𑀺 𑀤𑀸𑀲𑀪𑁄𑀕𑁂𑀦 𑀪𑀼𑀜𑁆𑀚𑀺𑀢𑀼𑀁𑁇 𑀬𑀣𑀸, 𑀫𑀳𑀸𑀭𑀸𑀚, 𑀫𑀳𑀸𑀲𑀫𑀼𑀤𑁆𑀤𑁄 𑀤𑀻𑀖𑀧𑀼𑀣𑀼𑀮𑀯𑀺𑀢𑁆𑀣𑀺𑀡𑁆𑀡𑁄 𑀕𑀫𑁆𑀪𑀻𑀭𑁄 𑀅𑀧𑁆𑀧𑀫𑁂𑀬𑁆𑀬𑁄 𑀤𑀼𑀭𑀼𑀢𑁆𑀢𑀭𑁄 𑀅𑀧𑀭𑀺𑀬𑁄𑀕𑀸𑀍𑀳𑁄 𑀅𑀦𑀸𑀯𑀝𑁄 𑀦 𑀲𑀓𑁆𑀓𑀸 𑀓𑁂𑀦𑀘𑀺 𑀲𑀩𑁆𑀩𑀢𑁆𑀣 𑀧𑀺𑀤𑀳𑀺𑀢𑁆𑀯𑀸 𑀏𑀓𑀢𑀺𑀢𑁆𑀣𑁂𑀦 𑀧𑀭𑀺𑀪𑁄𑀕𑀁 𑀓𑀸𑀢𑀼𑀁; 𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀮𑁄𑀓𑁂 𑀫𑀳𑀸𑀲𑀫𑀼𑀤𑁆𑀤𑀧𑁆𑀧𑀝𑀺𑀪𑀸𑀕𑀲𑁆𑀲 𑀯𑁂𑀲𑁆𑀲𑀦𑁆𑀢𑀭𑀲𑁆𑀲 𑀤𑀸𑀭𑀓𑀸 𑀦 𑀲𑀓𑁆𑀓𑀸 𑀓𑁂𑀦𑀘𑀺 𑀤𑀸𑀲𑀪𑁄𑀕𑁂𑀦 𑀪𑀼𑀜𑁆𑀚𑀺𑀢𑀼𑀁𑁇

1238\. 𑀅𑀧𑀭𑀫𑁆𑀧𑀺, 𑀫𑀳𑀸𑀭𑀸𑀚, 𑀉𑀢𑁆𑀢𑀭𑀺𑀁 𑀓𑀸𑀭𑀡𑀁 𑀲𑀼𑀡𑁄𑀳𑀺, 𑀬𑁂𑀦 𑀓𑀸𑀭𑀡𑁂𑀦 𑀯𑁂𑀲𑁆𑀲𑀦𑁆𑀢𑀭𑀲𑁆𑀲 𑀤𑀸𑀭𑀓𑀸 𑀦 𑀲𑀓𑁆𑀓𑀸 𑀓𑁂𑀦𑀘𑀺 𑀤𑀸𑀲𑀪𑁄𑀕𑁂𑀦 𑀪𑀼𑀜𑁆𑀚𑀺𑀢𑀼𑀁𑁇 𑀬𑀣𑀸, 𑀫𑀳𑀸𑀭𑀸𑀚, 𑀳𑀺𑀫𑀯𑀦𑁆𑀢𑁄 𑀧𑀩𑁆𑀩𑀢𑀭𑀸𑀚𑀸 𑀧𑀜𑁆𑀘𑀬𑁄𑀚𑀦𑀲𑀢𑀁 𑀅𑀘𑁆𑀘𑀼𑀕𑁆𑀕𑀢𑁄 𑀦𑀪𑁂 𑀢𑀺𑀲𑀳𑀲𑁆𑀲𑀬𑁄𑀚𑀦𑀸𑀬𑀸𑀫𑀯𑀺𑀢𑁆𑀣𑀸𑀭𑁄 𑀘𑀢𑀼𑀭𑀸𑀲𑀻𑀢𑀺𑀓𑀽𑀝𑀲𑀳𑀲𑁆𑀲𑀧𑁆𑀧𑀝𑀺𑀫𑀡𑁆𑀟𑀺𑀢𑁄 𑀧𑀜𑁆𑀘𑀦𑁆𑀦𑀁 𑀫𑀳𑀸𑀦𑀤𑀻𑀲𑀢𑀸𑀦𑀁 𑀧𑀪𑀯𑁄 𑀫𑀳𑀸𑀪𑀽𑀢𑀕𑀡𑀸𑀮𑀬𑁄 𑀦𑀸𑀦𑀸𑀯𑀺𑀥𑀕𑀦𑁆𑀥𑀥𑀭𑁄 𑀤𑀺𑀩𑁆𑀩𑁄𑀲𑀥𑀲𑀢𑀲𑀫𑀮𑀗𑁆𑀓𑀢𑁄 𑀦𑀪𑁂 𑀯𑀮𑀸𑀳𑀓𑁄 𑀯𑀺𑀬 𑀅𑀘𑁆𑀘𑀼𑀕𑁆𑀕𑀢𑁄 𑀤𑀺𑀲𑁆𑀲𑀢𑀺; 𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀮𑁄𑀓𑁂 𑀳𑀺𑀫𑀯𑀦𑁆𑀢𑀧𑀩𑁆𑀩𑀢𑀭𑀸𑀚𑀧𑁆𑀧𑀝𑀺𑀪𑀸𑀕𑀲𑁆𑀲 𑀯𑁂𑀲𑁆𑀲𑀦𑁆𑀢𑀭𑀲𑁆𑀲 𑀤𑀸𑀭𑀓𑀸 𑀦 𑀲𑀓𑁆𑀓𑀸 𑀓𑁂𑀦𑀘𑀺 𑀤𑀸𑀲𑀪𑁄𑀕𑁂𑀦 𑀪𑀼𑀜𑁆𑀚𑀺𑀢𑀼𑀁𑁇

1239\. 𑀅𑀧𑀭𑀫𑁆𑀧𑀺, 𑀫𑀳𑀸𑀭𑀸𑀚, 𑀉𑀢𑁆𑀢𑀭𑀺𑀁 𑀓𑀸𑀭𑀡𑀁 𑀲𑀼𑀡𑁄𑀳𑀺, 𑀬𑁂𑀦 𑀓𑀸𑀭𑀡𑁂𑀦 𑀯𑁂𑀲𑁆𑀲𑀦𑁆𑀢𑀭𑀲𑁆𑀲 𑀤𑀸𑀭𑀓𑀸 𑀦 𑀲𑀓𑁆𑀓𑀸 𑀓𑁂𑀦𑀘𑀺 𑀤𑀸𑀲𑀪𑁄𑀕𑁂𑀦 𑀪𑀼𑀜𑁆𑀚𑀺𑀢𑀼𑀁𑁇 𑀬𑀣𑀸, 𑀫𑀳𑀸𑀭𑀸𑀚, 𑀭𑀢𑁆𑀢𑀦𑁆𑀥𑀓𑀸𑀭𑀢𑀺𑀫𑀺𑀲𑀸𑀬𑀁 𑀉𑀧𑀭𑀺𑀧𑀩𑁆𑀩𑀢𑀕𑁆𑀕𑁂 𑀚𑀮𑀫𑀸𑀦𑁄 𑀫𑀳𑀸𑀅𑀕𑁆𑀕𑀺𑀓𑁆𑀔𑀦𑁆𑀥𑁄 𑀲𑀼𑀯𑀺𑀤𑀽𑀭𑁂𑀧𑀺 𑀧𑀜𑁆𑀜𑀸𑀬𑀢𑀺; 𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀯𑁂𑀲𑁆𑀲𑀦𑁆𑀢𑀭𑁄 𑀭𑀸𑀚𑀸 𑀧𑀩𑁆𑀩𑀢𑀕𑁆𑀕𑁂 𑀚𑀮𑀫𑀸𑀦𑁄 𑀫𑀳𑀸𑀅𑀕𑁆𑀕𑀺𑀓𑁆𑀔𑀦𑁆𑀥𑁄 𑀯𑀺𑀬 𑀲𑀼𑀯𑀺𑀤𑀽𑀭𑁂𑀧𑀺 𑀧𑀸𑀓𑀝𑁄 𑀧𑀜𑁆𑀜𑀸𑀬𑀢𑀺, 𑀢𑀲𑁆𑀲 𑀤𑀸𑀭𑀓𑀸 𑀦 𑀲𑀓𑁆𑀓𑀸 𑀓𑁂𑀦𑀘𑀺 𑀤𑀸𑀲𑀪𑁄𑀕𑁂𑀦 𑀪𑀼𑀜𑁆𑀚𑀺𑀢𑀼𑀁𑁇

1240\. 𑀅𑀧𑀭𑀫𑁆𑀧𑀺, 𑀫𑀳𑀸𑀭𑀸𑀚, 𑀉𑀢𑁆𑀢𑀭𑀺𑀁 𑀓𑀸𑀭𑀡𑀁 𑀲𑀼𑀡𑁄𑀳𑀺, 𑀬𑁂𑀦 𑀓𑀸𑀭𑀡𑁂𑀦 𑀯𑁂𑀲𑁆𑀲𑀦𑁆𑀢𑀭𑀲𑁆𑀲 𑀤𑀸𑀭𑀓𑀸 𑀦 𑀲𑀓𑁆𑀓𑀸 𑀓𑁂𑀦𑀘𑀺 𑀤𑀸𑀲𑀪𑁄𑀕𑁂𑀦 𑀪𑀼𑀜𑁆𑀚𑀺𑀢𑀼𑀁𑁇 𑀬𑀣𑀸, 𑀫𑀳𑀸𑀭𑀸𑀚, 𑀳𑀺𑀫𑀯𑀦𑁆𑀢𑁂 𑀧𑀩𑁆𑀩𑀢𑁂 𑀦𑀸𑀕𑀧𑀼𑀧𑁆𑀨𑀲𑀫𑀬𑁂 𑀉𑀚𑀼𑀯𑀸𑀢𑁂 𑀯𑀸𑀬𑀦𑁆𑀢𑁂 𑀤𑀲 𑀤𑁆𑀯𑀸𑀤𑀲 𑀬𑁄𑀚𑀦𑀸𑀦𑀺 𑀧𑀼𑀧𑁆𑀨𑀕𑀦𑁆𑀥𑁄 𑀯𑀸𑀬𑀢𑀺; 𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀯𑁂𑀲𑁆𑀲𑀦𑁆𑀢𑀭𑀲𑁆𑀲 𑀭𑀜𑁆𑀜𑁄 𑀅𑀧𑀺 𑀬𑁄𑀚𑀦𑀲𑀳𑀲𑁆𑀲𑁂𑀳𑀺𑀧𑀺 𑀬𑀸𑀯 𑀅𑀓𑀦𑀺𑀝𑁆𑀞𑀪𑀯𑀦𑀁 𑀏𑀢𑁆𑀣𑀦𑁆𑀢𑀭𑁂 𑀲𑀼𑀭𑀸𑀲𑀼𑀭𑀕𑀭𑀼𑀍𑀅𑀕𑀦𑁆𑀥𑀩𑁆𑀩𑀬𑀓𑁆𑀔𑀭𑀓𑁆𑀔𑀲𑀫𑀳𑁄𑀭𑀕𑀓𑀺𑀦𑁆𑀦𑀭𑁃𑀦𑁆𑀤𑀪𑀯𑀦𑁂𑀲𑀼 𑀓𑀺𑀢𑁆𑀢𑀺𑀲𑀤𑁆𑀤𑁄 𑀅𑀩𑁆𑀪𑀼𑀕𑁆𑀕𑀢𑁄, 𑀲𑀻𑀮𑀯𑀭𑀕𑀦𑁆𑀥𑁄 𑀘𑀲𑁆𑀲 𑀲𑀫𑁆𑀧𑀯𑀸𑀬𑀢𑀺, 𑀢𑁂𑀦 𑀢𑀲𑁆𑀲 𑀤𑀸𑀭𑀓𑀸 𑀦 𑀲𑀓𑁆𑀓𑀸 𑀓𑁂𑀦𑀘𑀺 𑀤𑀸𑀲𑀪𑁄𑀕𑁂𑀦 𑀪𑀼𑀜𑁆𑀚𑀺𑀢𑀼𑀁𑁇 𑀅𑀦𑀼𑀲𑀺𑀝𑁆𑀞𑁄, 𑀫𑀳𑀸𑀭𑀸𑀚, 𑀚𑀸𑀮𑀻 𑀓𑀼𑀫𑀸𑀭𑁄 𑀧𑀺𑀢𑀭𑀸 𑀯𑁂𑀲𑁆𑀲𑀦𑁆𑀢𑀭𑁂𑀦 𑀭𑀜𑁆𑀜𑀸 ‘𑀅𑀬𑁆𑀬𑀓𑁄 𑀢𑁂, 𑀢𑀸𑀢, 𑀢𑀼𑀫𑁆𑀳𑁂 𑀩𑁆𑀭𑀸𑀳𑁆𑀫𑀡𑀲𑁆𑀲 𑀥𑀦𑀁 𑀤𑀢𑁆𑀯𑀸 𑀦𑀺𑀓𑁆𑀓𑀺𑀡𑀦𑁆𑀢𑁄 𑀢𑀁 𑀦𑀺𑀓𑁆𑀔𑀲𑀳𑀲𑁆𑀲𑀁 𑀤𑀢𑁆𑀯𑀸 𑀦𑀺𑀓𑁆𑀓𑀺𑀡𑀸𑀢𑀼, 𑀓𑀡𑁆𑀳𑀸𑀚𑀺𑀦𑀁 𑀦𑀺𑀓𑁆𑀓𑀺𑀡𑀦𑁆𑀢𑁄 𑀤𑀸𑀲𑀲𑀢𑀁 𑀤𑀸𑀲𑀺𑀲𑀢𑀁 𑀳𑀢𑁆𑀣𑀺𑀲𑀢𑀁 𑀅𑀲𑁆𑀲𑀲𑀢𑀁 𑀥𑁂𑀦𑀼𑀲𑀢𑀁 𑀉𑀲𑀪𑀲𑀢𑀁 𑀦𑀺𑀓𑁆𑀔𑀲𑀢𑀦𑁆𑀢𑀺 𑀲𑀩𑁆𑀩𑀲𑀢𑀁 𑀤𑀢𑁆𑀯𑀸 𑀦𑀺𑀓𑁆𑀓𑀺𑀡𑀸𑀢𑀼, 𑀬𑀤𑀺 𑀢𑁂, 𑀢𑀸𑀢, 𑀅𑀬𑁆𑀬𑀓𑁄 𑀢𑀼𑀫𑁆𑀳𑁂 𑀩𑁆𑀭𑀸𑀳𑁆𑀫𑀡𑀲𑁆𑀲 𑀳𑀢𑁆𑀣𑀢𑁄 𑀆𑀡𑀸𑀬 𑀩𑀮𑀲𑀸 𑀫𑀼𑀥𑀸 𑀕𑀡𑁆𑀳𑀸𑀢𑀺, 𑀫𑀸 𑀢𑀼𑀫𑁆𑀳𑁂 𑀅𑀬𑁆𑀬𑀓𑀲𑁆𑀲 𑀯𑀘𑀦𑀁 𑀓𑀭𑀺𑀢𑁆𑀣, 𑀩𑁆𑀭𑀸𑀳𑁆𑀫𑀡𑀲𑁆𑀲𑁂𑀯 𑀅𑀦𑀼𑀬𑀸𑀬𑀺𑀦𑁄 𑀳𑁄𑀣𑀸’𑀢𑀺, 𑀏𑀯𑀫𑀦𑀼𑀲𑀸𑀲𑀺𑀢𑁆𑀯𑀸 𑀧𑀼𑀢𑁆𑀢𑁂 𑀧𑁂𑀲𑁂𑀲𑀺, 𑀢𑀢𑁄 𑀚𑀸𑀮𑀻𑀓𑀼𑀫𑀸𑀭𑁄 𑀕𑀦𑁆𑀢𑁆𑀯𑀸 𑀅𑀬𑁆𑀬𑀓𑁂𑀦 𑀧𑀼𑀝𑁆𑀞𑁄 𑀓𑀣𑁂𑀲𑀺—

1241\. _‘𑀲𑀳𑀲𑁆𑀲𑀕𑁆𑀖𑀜𑁆𑀳𑀺 𑀫𑀁 𑀢𑀸𑀢,_  
_𑀩𑁆𑀭𑀸𑀳𑁆𑀫𑀡𑀲𑁆𑀲 𑀧𑀺𑀢𑀸 𑀅𑀤𑀸;_  
_𑀅𑀣𑁄 𑀓𑀡𑁆𑀳𑀸𑀚𑀺𑀦𑀁 𑀓𑀜𑁆𑀜𑀁,_  
_𑀳𑀢𑁆𑀣𑀻𑀦𑀜𑁆𑀘 𑀲𑀢𑁂𑀦 𑀘𑀸’”𑀢𑀺𑁇_  


1242\. “𑀲𑀼𑀦𑀺𑀩𑁆𑀩𑁂𑀞𑀺𑀢𑁄, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀧𑀜𑁆𑀳𑁄; 𑀲𑀼𑀪𑀺𑀦𑁆𑀦𑀁 𑀤𑀺𑀝𑁆𑀞𑀺𑀚𑀸𑀮𑀁; 𑀲𑀼𑀫𑀤𑁆𑀤𑀺𑀢𑁄 𑀧𑀭𑀯𑀸𑀤𑁄; 𑀲𑀓𑀲𑀫𑀬𑁄 𑀲𑀼𑀤𑀻𑀧𑀺𑀢𑁄; 𑀩𑁆𑀬𑀜𑁆𑀚𑀦𑀁 𑀲𑀼𑀧𑀭𑀺𑀲𑁄𑀥𑀺𑀢𑀁; 𑀲𑀼𑀯𑀺𑀪𑀢𑁆𑀢𑁄 𑀅𑀢𑁆𑀣𑁄; 𑀏𑀯𑀫𑁂𑀢𑀁 𑀢𑀣𑀸 𑀲𑀫𑁆𑀧𑀝𑀺𑀘𑁆𑀙𑀸𑀫𑀻”𑀢𑀺𑁇

---

1243\. 𑀯𑁂𑀲𑁆𑀲𑀦𑁆𑀢𑀭𑀧𑀜𑁆𑀳𑁄 𑀧𑀞𑀫𑁄𑁇



[Go to previous page (6.3 Vessantaravagga)](../28Mi/6/6.3.md) / [Go to parent page (6.3 Vessantaravagga)](../28Mi/6/6.3.md) / [Go to next page (6.3.2 Dukkarakārikapañha)](6.3.2.md)


