
[Home](/) / [28Mi Milindapañhapāḷi](../28Mi.md)

# 1 Ārambhakathā

* Ārambhakathā

(1.)

2\. _Milindo nāma so rājā,_  
_sāgalāyaṃ puruttame;_  
_Upagañchi nāgasenaṃ,_  
_gaṅgā ca yathā sāgaraṃ._  


3\. _Āsajja rājā citrakathiṃ,_  
_ukkādhāraṃ tamonudaṃ;_  
_Apucchi nipuṇe pañhe,_  
_ṭhānāṭṭhānagate puthū._  


4\. _Pucchā visajjanā ceva,_  
_gambhīratthūpanissitā;_  
_Hadayaṅgamā kaṇṇasukhā,_  
_abbhutā lomahaṃsanā._  


5\. _Abhidhammavinayogāḷhā,_  
_suttajālasamattitā;_  
_Nāgasenakathā citrā,_  
_opammehi nayehi ca._  


6\. _Tattha ñāṇaṃ paṇidhāya,_  
_hāsayitvāna mānasaṃ;_  
_Suṇātha nipuṇe pañhe,_  
_kaṅkhāṭṭhānavidālaneti._  


(2.)

7\. Taṃ yathānusūyate—  atthi yonakānaṃ nānāpuṭabhedanaṃ sāgalaṃ nāma nagaraṃ nadīpabbatasobhitaṃ ramaṇīyabhūmippadesabhāgaṃ ārāmuyyānopavanataḷākapokkharaṇisampannaṃ nadīpabbatavanarāmaṇeyyakaṃ sutavantanimmitaṃ nihatapaccatthikaṃ paccāmittānupapīḷitaṃ vividhavicitradaḷhamaṭṭālakoṭṭhakaṃ varapavaragopuratoraṇaṃ gambhīraparikhāpaṇḍarapākāraparikkhittantepuraṃ. Suvibhattavīthicaccaracatukkasiṅghāṭakaṃ suppasāritānekavidhavarabhaṇḍaparipūritantarāpaṇaṃ vividhadānaggasatasamupasobhitaṃ himagirisikharasaṅkāsavarabhavanasatasahassappaṭimaṇḍitaṃ gajahayarathapattisamākulaṃ abhirūpanaranārigaṇānucaritaṃ ākiṇṇajanamanussaṃ puthukhattiyabrāhmaṇavessasuddaṃ vividhasamaṇabrāhmaṇasabhājanasaṅghaṭitaṃ bahuvidhavijjāvanta naraciranisevitaṃ kāsikakoṭumbarikādinānāvidhavatthāpaṇasampannaṃ suppasāritarucirabahuvidhapupphagandhāpaṇaṃ gandhagandhitaṃ āsīsanīyabahuratanaparipūritaṃ disāmukhasuppasāritāpaṇaṃ siṅgāravāṇijagaṇānucaritaṃ kahāpaṇarajatasuvaṇṇakaṃsapattharaparipūraṃ pajjotamānanidhiniketaṃ pahūtadhanadhaññavittūpakaraṇaṃ paripuṇṇakosakoṭṭhāgāraṃ bahvannapānaṃ bahuvidhakhajjabhojjaleyyapeyyasāyanīyaṃ uttarakurusaṅkāsaṃ sampannasassaṃ āḷakamandā viya devapuraṃ.

8\. Ettha ṭhatvā tesaṃ pubbakammaṃ kathetabbaṃ, kathentena ca chadhā vibhajitvā kathetabbaṃ. Seyyathidaṃ—  pubbayogo milindapañhaṃ lakkhaṇapañhaṃ meṇḍakapañhaṃ anumānapañhaṃ opammakathāpañhanti.

9\. Tattha milindapañho lakkhaṇapañho, vimaticchedanapañhoti duvidho. Meṇḍakapañhopi mahāvaggo, yogikathāpañhoti duvidho.

[Go to previous page (28Mi Milindapañhapāḷi)](0.md) / [Go to parent page (28Mi Milindapañhapāḷi)](0.md) / [Go to next page (2 Bāhirakathā)](2.md)


