
[Home](/) / [28Mi Milindapañhapāḷi](/tipitaka/28Mi.md) / [4 Meṇḍakapañhārambhakathā](/tipitaka/28Mi/4.md) / [4.1 Upāsakaguṇavagga](/tipitaka/28Mi/4/4.1.md)

# 𑁪𑁇𑁧𑁇𑁧 𑀅𑀝𑁆𑀞𑀫𑀦𑁆𑀢𑀧𑀭𑀺𑀯𑀚𑁆𑀚𑀦𑀻𑀬𑀝𑁆𑀞𑀸𑀦

### 𑀫𑁂𑀡𑁆𑀟𑀓𑀧𑀜𑁆𑀳𑀸𑀭𑀫𑁆𑀪𑀓𑀣𑀸

### 𑀉𑀧𑀸𑀲𑀓𑀕𑀼𑀡𑀯𑀕𑁆𑀕

### 𑀅𑀝𑁆𑀞𑀫𑀦𑁆𑀢𑀧𑀭𑀺𑀯𑀚𑁆𑀚𑀦𑀻𑀬𑀝𑁆𑀞𑀸𑀦

(113.)

519. _𑀪𑀲𑁆𑀲𑀧𑁆𑀧𑀯𑀸𑀤𑁄 𑀯𑁂𑀢𑀡𑁆𑀟𑀻,_  
_𑀅𑀢𑀺𑀩𑀼𑀤𑁆𑀥𑀺 𑀯𑀺𑀘𑀓𑁆𑀔𑀡𑁄;_  
_𑀫𑀺𑀮𑀺𑀦𑁆𑀤𑁄 𑀜𑀸𑀡𑀪𑁂𑀤𑀸𑀬,_  
_𑀦𑀸𑀕𑀲𑁂𑀦𑀫𑀼𑀧𑀸𑀕𑀫𑀺𑁇_  


520. _𑀯𑀲𑀦𑁆𑀢𑁄 𑀢𑀲𑁆𑀲 𑀙𑀸𑀬𑀸𑀬,_  
_𑀧𑀭𑀺𑀧𑀼𑀘𑁆𑀙𑀁 𑀧𑀼𑀦𑀧𑁆𑀧𑀼𑀦𑀁;_  
_𑀧𑀪𑀺𑀦𑁆𑀦𑀩𑀼𑀤𑁆𑀥𑀺 𑀳𑀼𑀢𑁆𑀯𑀸𑀦,_  
_𑀲𑁄𑀧𑀺 𑀆𑀲𑀺 𑀢𑀺𑀧𑁂𑀝𑀓𑁄𑁇_  


521. _𑀦𑀯𑀗𑁆𑀕𑀁 𑀅𑀦𑀼𑀫𑀚𑁆𑀚𑀦𑁆𑀢𑁄,_  
_𑀭𑀢𑁆𑀢𑀺𑀪𑀸𑀕𑁂 𑀭𑀳𑁄𑀕𑀢𑁄;_  
_𑀅𑀤𑁆𑀤𑀓𑁆𑀔𑀺 𑀫𑁂𑀡𑁆𑀟𑀓𑁂 𑀧𑀜𑁆𑀳𑁂,_  
_𑀤𑀼𑀦𑁆𑀦𑀺𑀯𑁂𑀞𑁂 𑀲𑀦𑀺𑀕𑁆𑀕𑀳𑁂𑁇_  


522. _“𑀧𑀭𑀺𑀬𑀸𑀬𑀪𑀸𑀲𑀺𑀢𑀁 𑀅𑀢𑁆𑀣𑀺,_  
_𑀅𑀢𑁆𑀣𑀺 𑀲𑀦𑁆𑀥𑀸𑀬𑀪𑀸𑀲𑀺𑀢𑀁;_  
_𑀲𑀪𑀸𑀯𑀪𑀸𑀲𑀺𑀢𑀁 𑀅𑀢𑁆𑀣𑀺,_  
_𑀥𑀫𑁆𑀫𑀭𑀸𑀚𑀲𑁆𑀲 𑀲𑀸𑀲𑀦𑁂𑁇_  


523. _𑀢𑁂𑀲𑀫𑀢𑁆𑀣𑀁 𑀅𑀯𑀺𑀜𑁆𑀜𑀸𑀬,_  
_𑀫𑁂𑀡𑁆𑀟𑀓𑁂 𑀚𑀺𑀦𑀪𑀸𑀲𑀺𑀢𑁂;_  
_𑀅𑀦𑀸𑀕𑀢𑀫𑁆𑀳𑀺 𑀅𑀤𑁆𑀥𑀸𑀦𑁂,_  
_𑀯𑀺𑀕𑁆𑀕𑀳𑁄 𑀢𑀢𑁆𑀣 𑀳𑁂𑀲𑁆𑀲𑀢𑀺𑁇_  


524. _𑀳𑀦𑁆𑀤 𑀓𑀣𑀺𑀁 𑀧𑀲𑀸𑀤𑁂𑀢𑁆𑀯𑀸,_  
_𑀙𑁂𑀚𑁆𑀚𑀸𑀧𑁂𑀲𑁆𑀲𑀸𑀫𑀺 𑀫𑁂𑀡𑁆𑀟𑀓𑁂;_  
_𑀢𑀲𑁆𑀲 𑀦𑀺𑀤𑁆𑀤𑀺𑀝𑁆𑀞𑀫𑀕𑁆𑀕𑁂𑀦,_  
_𑀦𑀺𑀤𑁆𑀤𑀺𑀲𑀺𑀲𑁆𑀲𑀦𑁆𑀢𑁆𑀬𑀦𑀸𑀕𑀢𑁂”𑀢𑀺𑁇_  


(114.)

525. 𑀅𑀣 𑀔𑁄 𑀫𑀺𑀮𑀺𑀦𑁆𑀤𑁄 𑀭𑀸𑀚𑀸 𑀧𑀪𑀸𑀢𑀸𑀬 𑀭𑀢𑁆𑀢𑀺𑀬𑀸 𑀉𑀤𑁆𑀥𑀲𑁆𑀢𑁂 𑀅𑀭𑀼𑀡𑁂 𑀲𑀻𑀲𑀁 𑀦𑁆𑀳𑀢𑁆𑀯𑀸 𑀲𑀺𑀭𑀲𑀺 𑀅𑀜𑁆𑀚𑀮𑀺𑀁 𑀧𑀕𑁆𑀕𑀳𑁂𑀢𑁆𑀯𑀸 𑀅𑀢𑀻𑀢𑀸𑀦𑀸𑀕𑀢𑀧𑀘𑁆𑀘𑀼𑀧𑁆𑀧𑀦𑁆𑀦𑁂 𑀲𑀫𑁆𑀫𑀸𑀲𑀫𑁆𑀩𑀼𑀤𑁆𑀥𑁂 𑀅𑀦𑀼𑀲𑁆𑀲𑀭𑀺𑀢𑁆𑀯𑀸 𑀅𑀝𑁆𑀞 𑀯𑀢𑁆𑀢𑀧𑀤𑀸𑀦𑀺 𑀲𑀫𑀸𑀤𑀺𑀬𑀺 “𑀇𑀢𑁄 𑀫𑁂 𑀅𑀦𑀸𑀕𑀢𑀸𑀦𑀺 𑀲𑀢𑁆𑀢 𑀤𑀺𑀯𑀲𑀸𑀦𑀺 𑀅𑀝𑁆𑀞 𑀕𑀼𑀡𑁂 𑀲𑀫𑀸𑀤𑀺𑀬𑀺𑀢𑁆𑀯𑀸 𑀢𑀧𑁄 𑀘𑀭𑀺𑀢𑀩𑁆𑀩𑁄 𑀪𑀯𑀺𑀲𑁆𑀲𑀢𑀺, 𑀲𑁄𑀳𑀁 𑀘𑀺𑀡𑁆𑀡𑀢𑀧𑁄 𑀲𑀫𑀸𑀦𑁄 𑀆𑀘𑀭𑀺𑀬𑀁 𑀆𑀭𑀸𑀥𑁂𑀢𑁆𑀯𑀸 𑀫𑁂𑀡𑁆𑀟𑀓𑁂 𑀧𑀜𑁆𑀳𑁂 𑀧𑀼𑀘𑁆𑀙𑀺𑀲𑁆𑀲𑀸𑀫𑀻”𑀢𑀺𑁇 𑀅𑀣 𑀔𑁄 𑀫𑀺𑀮𑀺𑀦𑁆𑀤𑁄 𑀭𑀸𑀚𑀸 𑀧𑀓𑀢𑀺𑀤𑀼𑀲𑁆𑀲𑀬𑀼𑀕𑀁 𑀅𑀧𑀦𑁂𑀢𑁆𑀯𑀸 𑀆𑀪𑀭𑀡𑀸𑀦𑀺 𑀘 𑀑𑀫𑀼𑀜𑁆𑀘𑀺𑀢𑁆𑀯𑀸 𑀓𑀸𑀲𑀸𑀯𑀁 𑀦𑀺𑀯𑀸𑀲𑁂𑀢𑁆𑀯𑀸 𑀫𑀼𑀡𑁆𑀟𑀓𑀧𑀝𑀺𑀲𑀻𑀲𑀓𑀁 𑀲𑀻𑀲𑁂 𑀧𑀝𑀺𑀫𑀼𑀜𑁆𑀘𑀺𑀢𑁆𑀯𑀸 𑀫𑀼𑀦𑀺𑀪𑀸𑀯𑀫𑀼𑀧𑀕𑀦𑁆𑀢𑁆𑀯𑀸 𑀅𑀝𑁆𑀞 𑀕𑀼𑀡𑁂 𑀲𑀫𑀸𑀤𑀺𑀬𑀺 “𑀇𑀫𑀁 𑀲𑀢𑁆𑀢𑀸𑀳𑀁 𑀫𑀬𑀸 𑀦 𑀭𑀸𑀚𑀢𑁆𑀣𑁄 𑀅𑀦𑀼𑀲𑀸𑀲𑀺𑀢𑀩𑁆𑀩𑁄, 𑀦 𑀭𑀸𑀕𑀽𑀧𑀲𑀜𑁆𑀳𑀺𑀢𑀁 𑀘𑀺𑀢𑁆𑀢𑀁 𑀉𑀧𑁆𑀧𑀸𑀤𑁂𑀢𑀩𑁆𑀩𑀁, 𑀦 𑀤𑁄𑀲𑀽𑀧𑀲𑀜𑁆𑀳𑀺𑀢𑀁 𑀘𑀺𑀢𑁆𑀢𑀁 𑀉𑀧𑁆𑀧𑀸𑀤𑁂𑀢𑀩𑁆𑀩𑀁, 𑀦 𑀫𑁄𑀳𑀽𑀧𑀲𑀜𑁆𑀳𑀺𑀢𑀁 𑀘𑀺𑀢𑁆𑀢𑀁 𑀉𑀧𑁆𑀧𑀸𑀤𑁂𑀢𑀩𑁆𑀩𑀁, 𑀤𑀸𑀲𑀓𑀫𑁆𑀫𑀓𑀭𑀧𑁄𑀭𑀺𑀲𑁂 𑀚𑀦𑁂𑀧𑀺 𑀦𑀺𑀯𑀸𑀢𑀯𑀼𑀢𑁆𑀢𑀺𑀦𑀸 𑀪𑀯𑀺𑀢𑀩𑁆𑀩𑀁, 𑀓𑀸𑀬𑀺𑀓𑀁 𑀯𑀸𑀘𑀲𑀺𑀓𑀁 𑀅𑀦𑀼𑀭𑀓𑁆𑀔𑀺𑀢𑀩𑁆𑀩𑀁, 𑀙𑀧𑀺 𑀆𑀬𑀢𑀦𑀸𑀦𑀺 𑀦𑀺𑀭𑀯𑀲𑁂𑀲𑀢𑁄 𑀅𑀦𑀼𑀭𑀓𑁆𑀔𑀺𑀢𑀩𑁆𑀩𑀸𑀦𑀺, 𑀫𑁂𑀢𑁆𑀢𑀸𑀪𑀸𑀯𑀦𑀸𑀬 𑀫𑀸𑀦𑀲𑀁 𑀧𑀓𑁆𑀔𑀺𑀧𑀺𑀢𑀩𑁆𑀩𑀦𑁆”𑀢𑀺𑁇 𑀇𑀫𑁂 𑀅𑀝𑁆𑀞 𑀕𑀼𑀡𑁂 𑀲𑀫𑀸𑀤𑀺𑀬𑀺𑀢𑁆𑀯𑀸 𑀢𑁂𑀲𑁆𑀯𑁂𑀯 𑀅𑀝𑁆𑀞𑀲𑀼 𑀕𑀼𑀡𑁂𑀲𑀼 𑀫𑀸𑀦𑀲𑀁 𑀧𑀢𑀺𑀝𑁆𑀞𑀧𑁂𑀢𑁆𑀯𑀸 𑀩𑀳𑀺 𑀅𑀦𑀺𑀓𑁆𑀔𑀫𑀺𑀢𑁆𑀯𑀸 𑀲𑀢𑁆𑀢𑀸𑀳𑀁 𑀯𑀻𑀢𑀺𑀦𑀸𑀫𑁂𑀢𑁆𑀯𑀸 𑀅𑀝𑁆𑀞𑀫𑁂 𑀤𑀺𑀯𑀲𑁂 𑀧𑀪𑀸𑀢𑀸𑀬 𑀭𑀢𑁆𑀢𑀺𑀬𑀸 𑀧𑀕𑁂𑀯 𑀧𑀸𑀢𑀭𑀸𑀲𑀁 𑀓𑀢𑁆𑀯𑀸 𑀑𑀓𑁆𑀔𑀺𑀢𑁆𑀢𑀘𑀓𑁆𑀔𑀼 𑀫𑀺𑀢𑀪𑀸𑀡𑀻 𑀲𑀼𑀲𑀡𑁆𑀞𑀺𑀢𑁂𑀦 𑀇𑀭𑀺𑀬𑀸𑀧𑀣𑁂𑀦 𑀅𑀯𑀺𑀓𑁆𑀔𑀺𑀢𑁆𑀢𑁂𑀦 𑀘𑀺𑀢𑁆𑀢𑁂𑀦 𑀳𑀝𑁆𑀞𑁂𑀦 𑀉𑀤𑀕𑁆𑀕𑁂𑀦 𑀯𑀺𑀧𑁆𑀧𑀲𑀦𑁆𑀦𑁂𑀦 𑀣𑁂𑀭𑀁 𑀦𑀸𑀕𑀲𑁂𑀦𑀁 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀣𑁂𑀭𑀲𑁆𑀲 𑀧𑀸𑀤𑁂 𑀲𑀺𑀭𑀲𑀸 𑀯𑀦𑁆𑀤𑀺𑀢𑁆𑀯𑀸 𑀏𑀓𑀫𑀦𑁆𑀢𑀁 𑀞𑀺𑀢𑁄 𑀇𑀤𑀫𑀯𑁄𑀘—

526. “𑀅𑀢𑁆𑀣𑀺 𑀫𑁂, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀓𑁄𑀘𑀺 𑀅𑀢𑁆𑀣𑁄 𑀢𑀼𑀫𑁆𑀳𑁂𑀳𑀺 𑀲𑀤𑁆𑀥𑀺𑀁 𑀫𑀦𑁆𑀢𑀬𑀺𑀢𑀩𑁆𑀩𑁄, 𑀦 𑀢𑀢𑁆𑀣 𑀅𑀜𑁆𑀜𑁄 𑀓𑁄𑀘𑀺 𑀢𑀢𑀺𑀬𑁄 𑀇𑀘𑁆𑀙𑀺𑀢𑀩𑁆𑀩𑁄, 𑀲𑀼𑀜𑁆𑀜𑁂 𑀑𑀓𑀸𑀲𑁂 𑀧𑀯𑀺𑀯𑀺𑀢𑁆𑀢𑁂 𑀅𑀭𑀜𑁆𑀜𑁂 𑀅𑀝𑁆𑀞𑀗𑁆𑀕𑀼𑀧𑀸𑀕𑀢𑁂 𑀲𑀫𑀡𑀲𑀸𑀭𑀼𑀧𑁆𑀧𑁂𑁇 𑀢𑀢𑁆𑀣 𑀲𑁄 𑀧𑀜𑁆𑀳𑁄 𑀧𑀼𑀘𑁆𑀙𑀺𑀢𑀩𑁆𑀩𑁄 𑀪𑀯𑀺𑀲𑁆𑀲𑀢𑀺, 𑀢𑀢𑁆𑀣 𑀫𑁂 𑀕𑀼𑀬𑁆𑀳𑀁 𑀦 𑀓𑀸𑀢𑀩𑁆𑀩𑀁 𑀦 𑀭𑀳𑀲𑁆𑀲𑀓𑀁, 𑀅𑀭𑀳𑀸𑀫𑀳𑀁 𑀭𑀳𑀲𑁆𑀲𑀓𑀁 𑀲𑀼𑀡𑀺𑀢𑀼𑀁 𑀲𑀼𑀫𑀦𑁆𑀢𑀦𑁂 𑀉𑀧𑀕𑀢𑁂, 𑀉𑀧𑀫𑀸𑀬𑀧𑀺 𑀲𑁄 𑀅𑀢𑁆𑀣𑁄 𑀉𑀧𑀧𑀭𑀺𑀓𑁆𑀔𑀺𑀢𑀩𑁆𑀩𑁄, 𑀬𑀣𑀸 𑀓𑀺𑀁 𑀯𑀺𑀬, 𑀬𑀣𑀸 𑀦𑀸𑀫, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀫𑀳𑀸𑀧𑀣𑀯𑀻 𑀦𑀺𑀓𑁆𑀔𑁂𑀧𑀁 𑀅𑀭𑀳𑀢𑀺 𑀦𑀺𑀓𑁆𑀔𑁂𑀧𑁂 𑀉𑀧𑀕𑀢𑁂𑁇 𑀏𑀯𑀫𑁂𑀯 𑀔𑁄, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀅𑀭𑀳𑀸𑀫𑀳𑀁 𑀭𑀳𑀲𑁆𑀲𑀓𑀁 𑀲𑀼𑀡𑀺𑀢𑀼𑀁 𑀲𑀼𑀫𑀦𑁆𑀢𑀦𑁂 𑀉𑀧𑀕𑀢𑁂”𑀢𑀺𑁇

527. 𑀕𑀭𑀼𑀦𑀸 𑀲𑀳 𑀧𑀯𑀺𑀯𑀺𑀢𑁆𑀢𑀧𑀯𑀦𑀁 𑀧𑀯𑀺𑀲𑀺𑀢𑁆𑀯𑀸 𑀇𑀤𑀫𑀯𑁄𑀘—  “𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀇𑀥 𑀧𑀼𑀭𑀺𑀲𑁂𑀦 𑀫𑀦𑁆𑀢𑀬𑀺𑀢𑀼𑀓𑀸𑀫𑁂𑀦 𑀅𑀝𑁆𑀞 𑀞𑀸𑀦𑀸𑀦𑀺 𑀧𑀭𑀺𑀯𑀚𑁆𑀚𑀬𑀺𑀢𑀩𑁆𑀩𑀸𑀦𑀺 𑀪𑀯𑀦𑁆𑀢𑀺, 𑀦 𑀢𑁂𑀲𑀼 𑀞𑀸𑀦𑁂𑀲𑀼 𑀯𑀺𑀜𑁆𑀜𑀽 𑀧𑀼𑀭𑀺𑀲𑁄 𑀅𑀢𑁆𑀣𑀁 𑀫𑀦𑁆𑀢𑁂𑀢𑀺, 𑀫𑀦𑁆𑀢𑀺𑀢𑁄𑀧𑀺 𑀅𑀢𑁆𑀣𑁄 𑀧𑀭𑀺𑀧𑀢𑀢𑀺 𑀦 𑀲𑀫𑁆𑀪𑀯𑀢𑀺𑁇 𑀓𑀢𑀫𑀸𑀦𑀺 𑀅𑀝𑁆𑀞 𑀞𑀸𑀦𑀸𑀦𑀺? 𑀯𑀺𑀲𑀫𑀝𑁆𑀞𑀸𑀦𑀁 𑀧𑀭𑀺𑀯𑀚𑁆𑀚𑀦𑀻𑀬𑀁, 𑀲𑀪𑀬𑀁 𑀧𑀭𑀺𑀯𑀚𑁆𑀚𑀦𑀻𑀬𑀁, 𑀅𑀢𑀺𑀯𑀸𑀢𑀝𑁆𑀞𑀸𑀦𑀁 𑀧𑀭𑀺𑀯𑀚𑁆𑀚𑀦𑀻𑀬𑀁, 𑀧𑀝𑀺𑀘𑁆𑀙𑀦𑁆𑀦𑀝𑁆𑀞𑀸𑀦𑀁 𑀧𑀭𑀺𑀯𑀚𑁆𑀚𑀦𑀻𑀬𑀁, 𑀤𑁂𑀯𑀝𑁆𑀞𑀸𑀦𑀁 𑀧𑀭𑀺𑀯𑀚𑁆𑀚𑀦𑀻𑀬𑀁, 𑀧𑀦𑁆𑀣𑁄 𑀧𑀭𑀺𑀯𑀚𑁆𑀚𑀦𑀻𑀬𑁄, 𑀲𑀗𑁆𑀕𑀸𑀫𑁄 𑀧𑀭𑀺𑀯𑀚𑁆𑀚𑀦𑀻𑀬𑁄, 𑀉𑀤𑀓𑀢𑀺𑀢𑁆𑀣𑀁 𑀧𑀭𑀺𑀯𑀚𑁆𑀚𑀦𑀻𑀬𑀁𑁇 𑀇𑀫𑀸𑀦𑀺 𑀅𑀝𑁆𑀞 𑀞𑀸𑀦𑀸𑀦𑀺 𑀧𑀭𑀺𑀯𑀚𑁆𑀚𑀦𑀻𑀬𑀸𑀦𑀻”𑀢𑀺𑁇

528. 𑀣𑁂𑀭𑁄 𑀆𑀳—  “𑀓𑁄 𑀤𑁄𑀲𑁄 𑀯𑀺𑀲𑀫𑀝𑁆𑀞𑀸𑀦𑁂, 𑀲𑀪𑀬𑁂, 𑀅𑀢𑀺𑀯𑀸𑀢𑁂, 𑀧𑀝𑀺𑀘𑁆𑀙𑀦𑁆𑀦𑁂, 𑀤𑁂𑀯𑀝𑁆𑀞𑀸𑀦𑁂, 𑀧𑀦𑁆𑀣𑁂, 𑀲𑀗𑁆𑀕𑀸𑀫𑁂, 𑀉𑀤𑀓𑀢𑀺𑀢𑁆𑀣𑁂”𑀢𑀺? “𑀯𑀺𑀲𑀫𑁂, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀫𑀦𑁆𑀢𑀺𑀢𑁄 𑀅𑀢𑁆𑀣𑁄 𑀯𑀺𑀓𑀺𑀭𑀢𑀺 𑀯𑀺𑀥𑀫𑀢𑀺 𑀧𑀕𑁆𑀖𑀭𑀢𑀺 𑀦 𑀲𑀫𑁆𑀪𑀯𑀢𑀺, 𑀲𑀪𑀬𑁂 𑀫𑀦𑁄 𑀲𑀦𑁆𑀢𑀲𑁆𑀲𑀢𑀺, 𑀲𑀦𑁆𑀢𑀲𑁆𑀲𑀺𑀢𑁄 𑀦 𑀲𑀫𑁆𑀫𑀸 𑀅𑀢𑁆𑀣𑀁 𑀲𑀫𑀦𑀼𑀧𑀲𑁆𑀲𑀢𑀺, 𑀅𑀢𑀺𑀯𑀸𑀢𑁂 𑀲𑀤𑁆𑀤𑁄 𑀅𑀯𑀺𑀪𑀽𑀢𑁄 𑀳𑁄𑀢𑀺, 𑀧𑀝𑀺𑀘𑁆𑀙𑀦𑁆𑀦𑁂 𑀉𑀧𑀲𑁆𑀲𑀼𑀢𑀺𑀁 𑀢𑀺𑀝𑁆𑀞𑀦𑁆𑀢𑀺, 𑀤𑁂𑀯𑀝𑁆𑀞𑀸𑀦𑁂 𑀫𑀦𑁆𑀢𑀺𑀢𑁄 𑀅𑀢𑁆𑀣𑁄 𑀕𑀭𑀼𑀓𑀁 𑀧𑀭𑀺𑀡𑀫𑀢𑀺, 𑀧𑀦𑁆𑀣𑁂 𑀫𑀦𑁆𑀢𑀺𑀢𑁄 𑀅𑀢𑁆𑀣𑁄 𑀢𑀼𑀘𑁆𑀙𑁄 𑀪𑀯𑀢𑀺, 𑀲𑀗𑁆𑀕𑀸𑀫𑁂 𑀘𑀜𑁆𑀘𑀮𑁄 𑀪𑀯𑀢𑀺, 𑀉𑀤𑀓𑀢𑀺𑀢𑁆𑀣𑁂 𑀧𑀸𑀓𑀝𑁄 𑀪𑀯𑀢𑀺𑁇 𑀪𑀯𑀢𑀻𑀳—

529. _‘𑀯𑀺𑀲𑀫𑀁 𑀲𑀪𑀬𑀁 𑀅𑀢𑀺𑀯𑀸𑀢𑁄,_  
_𑀧𑀝𑀺𑀘𑁆𑀙𑀦𑁆𑀦𑀁 𑀤𑁂𑀯𑀦𑀺𑀲𑁆𑀲𑀺𑀢𑀁;_  
_𑀧𑀦𑁆𑀣𑁄 𑀘 𑀲𑀗𑁆𑀕𑀸𑀫𑁄 𑀢𑀺𑀢𑁆𑀣𑀁,_  
_𑀅𑀝𑁆𑀞𑁂𑀢𑁂 𑀧𑀭𑀺𑀯𑀚𑁆𑀚𑀺𑀬𑀸’”𑀢𑀺𑁇_  


---

530. 𑀅𑀝𑁆𑀞 𑀫𑀦𑁆𑀢𑀦𑀲𑁆𑀲 𑀧𑀭𑀺𑀯𑀚𑁆𑀚𑀦𑀻𑀬𑀝𑁆𑀞𑀸𑀦𑀸𑀦𑀺𑁇



[Go to previous page (4.1 Upāsakaguṇavagga)](/tipitaka/28Mi/4/4.1.md) / [Go to parent page (4.1 Upāsakaguṇavagga)](/tipitaka/28Mi/4/4.1.md) / [Go to next page (4.1.2 Aṭṭhamantavināsakapuggala)](/tipitaka/28Mi/4/4.1/4.1.2.md)


