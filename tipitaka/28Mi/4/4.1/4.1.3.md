---
title: 4.1.3 Navaguyhamantavidhaṃsaka
path: /tipitaka/28Mi/4/4.1/4.1.3
ref: 269699
breadcrumbs:
  - name: Home
    link: /
  - name: 28Mi Milindapañhapāḷi
    link: /tipitaka/28Mi
  - name: 4 Meṇḍakapañhārambhakathā
    link: /tipitaka/28Mi/4
  - name: 4.1 Upāsakaguṇavagga
    link: /tipitaka/28Mi/4/4.1
prevL: /tipitaka/28Mi/4/4.1/4.1.2
upL: /tipitaka/28Mi/4/4.1
nextL: /tipitaka/28Mi/4/4.1/4.1.4
---

# 4.1.3 Navaguyhamantavidhaṃsaka

### Meṇḍakapañhārambhakathā

### Upāsakaguṇavagga

### Navaguyhamantavidhaṃsaka

(116.)

535. “Bhante nāgasena, navime puggalā mantitaṃ guyhaṃ vivaranti na dhārenti. Katame nava? Rāgacarito dosacarito mohacarito bhīruko āmisagaruko itthī soṇḍo paṇḍako dārako”ti.

536. Thero āha—  “tesaṃ ko doso”ti? “Rāgacarito, bhante nāgasena, rāgavasena mantitaṃ guyhaṃ vivarati na dhāreti, dosacarito, bhante, dosavasena mantitaṃ guyhaṃ vivarati na dhāreti, mūḷho mohavasena mantitaṃ guyhaṃ vivarati na dhāreti, bhīruko bhayavasena mantitaṃ guyhaṃ vivarati na dhāreti, āmisagaruko āmisahetu mantitaṃ guyhaṃ vivarati na dhāreti, itthī paññāya ittaratāya mantitaṃ guyhaṃ vivarati na dhāreti, soṇḍiko surālolatāya mantitaṃ guyhaṃ vivarati na dhāreti, paṇḍako anekaṃsikatāya mantitaṃ guyhaṃ vivarati na dhāreti, dārako capalatāya mantitaṃ guyhaṃ vivarati na dhāreti. Bhavatīha—

537. _‘Ratto duṭṭho ca mūḷho ca,_  
_bhīru āmisagaruko;_  
_Itthī soṇḍo paṇḍako ca,_  
_navamo bhavati dārako._  


538. _Navete puggalā loke,_  
_ittarā calitā calā;_  
_Etehi mantitaṃ guyhaṃ,_  
_khippaṃ bhavati pākaṭan’”ti._  


===

539. Nava guyhamantavidhaṃsakā puggalā.




