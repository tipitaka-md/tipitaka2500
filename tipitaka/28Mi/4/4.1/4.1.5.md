
[Home](/) / [28Mi Milindapañhapāḷi](/tipitaka/28Mi.md) / [4 Meṇḍakapañhārambhakathā](/tipitaka/28Mi/4.md) / [4.1 Upāsakaguṇavagga](/tipitaka/28Mi/4/4.1.md)

# 𑁪𑁇𑁧𑁇𑁫 𑀆𑀘𑀭𑀺𑀬𑀕𑀼𑀡

### 𑀫𑁂𑀡𑁆𑀟𑀓𑀧𑀜𑁆𑀳𑀸𑀭𑀫𑁆𑀪𑀓𑀣𑀸

### 𑀉𑀧𑀸𑀲𑀓𑀕𑀼𑀡𑀯𑀕𑁆𑀕

### 𑀆𑀘𑀭𑀺𑀬𑀕𑀼𑀡

(118.)

544\. “𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀅𑀬𑀁 𑀪𑀽𑀫𑀺𑀪𑀸𑀕𑁄 𑀅𑀝𑁆𑀞 𑀫𑀦𑁆𑀢𑀤𑁄𑀲𑀯𑀺𑀯𑀚𑁆𑀚𑀺𑀢𑁄, 𑀅𑀳𑀜𑁆𑀘 𑀮𑁄𑀓𑁂 𑀧𑀭𑀫𑁄 𑀫𑀦𑁆𑀢𑀺𑀲𑀳𑀸𑀬𑁄, 𑀕𑀼𑀬𑁆𑀳𑀫𑀦𑀼𑀭𑀓𑁆𑀔𑀻 𑀘𑀸𑀳𑀁 𑀬𑀸𑀯𑀸𑀳𑀁 𑀚𑀻𑀯𑀺𑀲𑁆𑀲𑀸𑀫𑀺 𑀢𑀸𑀯 𑀕𑀼𑀬𑁆𑀳𑀫𑀦𑀼𑀭𑀓𑁆𑀔𑀺𑀲𑁆𑀲𑀸𑀫𑀺, 𑀅𑀝𑁆𑀞𑀳𑀺 𑀘 𑀫𑁂 𑀓𑀸𑀭𑀡𑁂𑀳𑀺 𑀩𑀼𑀤𑁆𑀥𑀺 𑀧𑀭𑀺𑀡𑀸𑀫𑀁 𑀕𑀢𑀸, 𑀤𑀼𑀮𑁆𑀮𑀪𑁄 𑀏𑀢𑀭𑀳𑀺 𑀫𑀸𑀤𑀺𑀲𑁄 𑀅𑀦𑁆𑀢𑁂𑀯𑀸𑀲𑀻, 𑀲𑀫𑁆𑀫𑀸 𑀧𑀝𑀺𑀧𑀦𑁆𑀦𑁂 𑀅𑀦𑁆𑀢𑁂𑀯𑀸𑀲𑀺𑀓𑁂 𑀬𑁂 𑀆𑀘𑀭𑀺𑀬𑀸𑀦𑀁 𑀧𑀜𑁆𑀘𑀯𑀻𑀲𑀢𑀺 𑀆𑀘𑀭𑀺𑀬𑀕𑀼𑀡𑀸, 𑀢𑁂𑀳𑀺 𑀕𑀼𑀡𑁂𑀳𑀺 𑀆𑀘𑀭𑀺𑀬𑁂𑀦 𑀲𑀫𑁆𑀫𑀸 𑀧𑀝𑀺𑀧𑀚𑁆𑀚𑀺𑀢𑀩𑁆𑀩𑀁𑁇 𑀓𑀢𑀫𑁂 𑀧𑀜𑁆𑀘𑀯𑀻𑀲𑀢𑀺 𑀕𑀼𑀡𑀸?

545\. 𑀇𑀥, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀆𑀘𑀭𑀺𑀬𑁂𑀦 𑀅𑀦𑁆𑀢𑁂𑀯𑀸𑀲𑀺𑀫𑁆𑀳𑀺 𑀲𑀢𑀢𑀁 𑀲𑀫𑀺𑀢𑀁 𑀆𑀭𑀓𑁆𑀔𑀸 𑀉𑀧𑀝𑁆𑀞𑀧𑁂𑀢𑀩𑁆𑀩𑀸, 𑀅𑀲𑁂𑀯𑀦𑀲𑁂𑀯𑀦𑀸 𑀚𑀸𑀦𑀺𑀢𑀩𑁆𑀩𑀸, 𑀧𑀫𑀢𑁆𑀢𑀸𑀧𑁆𑀧𑀫𑀢𑁆𑀢𑀸 𑀚𑀸𑀦𑀺𑀢𑀩𑁆𑀩𑀸, 𑀲𑁂𑀬𑁆𑀬𑀸𑀯𑀓𑀸𑀲𑁄 𑀚𑀸𑀦𑀺𑀢𑀩𑁆𑀩𑁄, 𑀕𑁂𑀮𑀜𑁆𑀜𑀁 𑀚𑀸𑀦𑀺𑀢𑀩𑁆𑀩𑀁, 𑀪𑁄𑀚𑀦𑀲𑁆𑀲 𑀮𑀤𑁆𑀥𑀸𑀮𑀤𑁆𑀥𑀁 𑀚𑀸𑀦𑀺𑀢𑀩𑁆𑀩𑀁, 𑀯𑀺𑀲𑁂𑀲𑁄 𑀚𑀸𑀦𑀺𑀢𑀩𑁆𑀩𑁄, 𑀧𑀢𑁆𑀢𑀕𑀢𑀁 𑀲𑀁𑀯𑀺𑀪𑀚𑀺𑀢𑀩𑁆𑀩𑀁, 𑀅𑀲𑁆𑀲𑀸𑀲𑀺𑀢𑀩𑁆𑀩𑁄 ‘𑀫𑀸 𑀪𑀸𑀬𑀺, 𑀅𑀢𑁆𑀣𑁄 𑀢𑁂 𑀅𑀪𑀺𑀓𑁆𑀓𑀫𑀢𑀻’𑀢𑀺, ‘𑀇𑀫𑀺𑀦𑀸 𑀧𑀼𑀕𑁆𑀕𑀮𑁂𑀦 𑀧𑀝𑀺𑀘𑀭𑀢𑀻’𑀢𑀺 𑀧𑀝𑀺𑀘𑀸𑀭𑁄 𑀚𑀸𑀦𑀺𑀢𑀩𑁆𑀩𑁄, 𑀕𑀸𑀫𑁂 𑀧𑀝𑀺𑀘𑀸𑀭𑁄 𑀚𑀸𑀦𑀺𑀢𑀩𑁆𑀩𑁄, 𑀯𑀺𑀳𑀸𑀭𑁂 𑀧𑀝𑀺𑀘𑀸𑀭𑁄 𑀚𑀸𑀦𑀺𑀢𑀩𑁆𑀩𑁄, 𑀦 𑀢𑁂𑀦 𑀳𑀸𑀲𑁄 𑀤𑀯𑁄 𑀓𑀸𑀢𑀩𑁆𑀩𑁄, 𑀢𑁂𑀦 𑀲𑀳 𑀆𑀮𑀸𑀧𑁄 𑀓𑀸𑀢𑀩𑁆𑀩𑁄, 𑀙𑀺𑀤𑁆𑀤𑀁 𑀤𑀺𑀲𑁆𑀯𑀸 𑀅𑀥𑀺𑀯𑀸𑀲𑁂𑀢𑀩𑁆𑀩𑀁, 𑀲𑀓𑁆𑀓𑀘𑁆𑀘𑀓𑀸𑀭𑀺𑀦𑀸 𑀪𑀯𑀺𑀢𑀩𑁆𑀩𑀁, 𑀅𑀔𑀡𑁆𑀟𑀓𑀸𑀭𑀺𑀦𑀸 𑀪𑀯𑀺𑀢𑀩𑁆𑀩𑀁, 𑀅𑀭𑀳𑀲𑁆𑀲𑀓𑀸𑀭𑀺𑀦𑀸 𑀪𑀯𑀺𑀢𑀩𑁆𑀩𑀁, 𑀦𑀺𑀭𑀯𑀲𑁂𑀲𑀓𑀸𑀭𑀺𑀦𑀸 𑀪𑀯𑀺𑀢𑀩𑁆𑀩𑀁, ‘𑀚𑀦𑁂𑀫𑀺𑀫𑀁 𑀲𑀺𑀧𑁆𑀧𑁂𑀲𑀽’𑀢𑀺 𑀚𑀦𑀓𑀘𑀺𑀢𑁆𑀢𑀁 𑀉𑀧𑀝𑁆𑀞𑀧𑁂𑀢𑀩𑁆𑀩𑀁, ‘𑀓𑀣𑀁 𑀅𑀬𑀁 𑀦 𑀧𑀭𑀺𑀳𑀸𑀬𑁂𑀬𑁆𑀬𑀸’𑀢𑀺 𑀯𑀟𑁆𑀠𑀺𑀘𑀺𑀢𑁆𑀢𑀁 𑀉𑀧𑀝𑁆𑀞𑀧𑁂𑀢𑀩𑁆𑀩𑀁, ‘𑀩𑀮𑀯𑀁 𑀇𑀫𑀁 𑀓𑀭𑁄𑀫𑀺 𑀲𑀺𑀓𑁆𑀔𑀸𑀩𑀮𑁂𑀦𑀸’𑀢𑀺 𑀘𑀺𑀢𑁆𑀢𑀁 𑀉𑀧𑀝𑁆𑀞𑀧𑁂𑀢𑀩𑁆𑀩𑀁, 𑀫𑁂𑀢𑁆𑀢𑀘𑀺𑀢𑁆𑀢𑀁 𑀉𑀧𑀝𑁆𑀞𑀧𑁂𑀢𑀩𑁆𑀩𑀁, 𑀆𑀧𑀤𑀸𑀲𑀼 𑀦 𑀯𑀺𑀚𑀳𑀺𑀢𑀩𑁆𑀩𑀁, 𑀓𑀭𑀡𑀻𑀬𑁂 𑀦𑀧𑁆𑀧𑀫𑀚𑁆𑀚𑀺𑀢𑀩𑁆𑀩𑀁, 𑀔𑀮𑀺𑀢𑁂 𑀥𑀫𑁆𑀫𑁂𑀦 𑀧𑀕𑁆𑀕𑀳𑁂𑀢𑀩𑁆𑀩𑁄𑀢𑀺𑁇 𑀇𑀫𑁂 𑀔𑁄, 𑀪𑀦𑁆𑀢𑁂, 𑀧𑀜𑁆𑀘𑀯𑀻𑀲𑀢𑀺 𑀆𑀘𑀭𑀺𑀬𑀲𑁆𑀲 𑀆𑀘𑀭𑀺𑀬𑀕𑀼𑀡𑀸, 𑀢𑁂𑀳𑀺 𑀕𑀼𑀡𑁂𑀳𑀺 𑀫𑀬𑀺 𑀲𑀫𑁆𑀫𑀸 𑀧𑀝𑀺𑀧𑀚𑁆𑀚𑀲𑁆𑀲𑀼, 𑀲𑀁𑀲𑀬𑁄 𑀫𑁂, 𑀪𑀦𑁆𑀢𑁂, 𑀉𑀧𑁆𑀧𑀦𑁆𑀦𑁄, 𑀅𑀢𑁆𑀣𑀺 𑀫𑁂𑀡𑁆𑀟𑀓𑀧𑀜𑁆𑀳𑀸 𑀚𑀺𑀦𑀪𑀸𑀲𑀺𑀢𑀸, 𑀅𑀦𑀸𑀕𑀢𑁂 𑀅𑀤𑁆𑀥𑀸𑀦𑁂 𑀢𑀢𑁆𑀣 𑀯𑀺𑀕𑁆𑀕𑀳𑁄 𑀉𑀧𑁆𑀧𑀚𑁆𑀚𑀺𑀲𑁆𑀲𑀢𑀺, 𑀅𑀦𑀸𑀕𑀢𑁂 𑀘 𑀅𑀤𑁆𑀥𑀸𑀦𑁂 𑀤𑀼𑀮𑁆𑀮𑀪𑀸 𑀪𑀯𑀺𑀲𑁆𑀲𑀦𑁆𑀢𑀺 𑀢𑀼𑀫𑁆𑀳𑀸𑀤𑀺𑀲𑀸 𑀩𑀼𑀤𑁆𑀥𑀺𑀫𑀦𑁆𑀢𑁄, 𑀢𑁂𑀲𑀼 𑀫𑁂 𑀧𑀜𑁆𑀳𑁂𑀲𑀼 𑀘𑀓𑁆𑀔𑀼𑀁 𑀤𑁂𑀳𑀺 𑀧𑀭𑀯𑀸𑀤𑀸𑀦𑀁 𑀦𑀺𑀕𑁆𑀕𑀳𑀸𑀬𑀸”𑀢𑀺𑁇

[Go to previous page (4.1.4 Aṭṭhapaññāpaṭilābhakāraṇa)](/tipitaka/28Mi/4/4.1/4.1.4.md) / [Go to parent page (4.1 Upāsakaguṇavagga)](/tipitaka/28Mi/4/4.1.md) / [Go to next page (4.1.6 Upāsakaguṇa)](/tipitaka/28Mi/4/4.1/4.1.6.md)


