---
title: 4.1.4 Aṭṭhapaññāpaṭilābhakāraṇa
path: /tipitaka/28Mi/4/4.1/4.1.4
ref: 269700
breadcrumbs:
  - name: Home
    link: /
  - name: 28Mi Milindapañhapāḷi
    link: /tipitaka/28Mi
  - name: 4 Meṇḍakapañhārambhakathā
    link: /tipitaka/28Mi/4
  - name: 4.1 Upāsakaguṇavagga
    link: /tipitaka/28Mi/4/4.1
prevL: /tipitaka/28Mi/4/4.1/4.1.3
upL: /tipitaka/28Mi/4/4.1
nextL: /tipitaka/28Mi/4/4.1/4.1.5
---

# 4.1.4 Aṭṭhapaññāpaṭilābhakāraṇa

### Meṇḍakapañhārambhakathā

### Upāsakaguṇavagga

### Aṭṭhapaññāpaṭilābhakāraṇa

(117.)

540. “Bhante nāgasena, aṭṭhahi kāraṇehi buddhi pariṇamati paripākaṃ gacchati. Katamehi aṭṭhahi? Vayapariṇāmena buddhi pariṇamati paripākaṃ gacchati, yasapariṇāmena buddhi pariṇamati paripākaṃ gacchati, paripucchāya buddhi pariṇamati paripākaṃ gacchati, titthasaṃvāsena buddhi pariṇamati paripākaṃ gacchati, yoniso manasikārena buddhi pariṇamati paripākaṃ gacchati, sākacchāya buddhi pariṇamati paripākaṃ gacchati, snehūpasevanena buddhi pariṇamati paripākaṃ gacchati, patirūpadesavāsena buddhi pariṇamati paripākaṃ gacchati. Bhavatīha—

541. _‘Vayena yasapucchāhi,_  
_titthavāsena yoniso;_  
_Sākacchā snehasaṃsevā,_  
_patirūpavasena ca._  


542. _Etāni aṭṭha ṭhānāni,_  
_buddhivisadakāraṇā;_  
_Yesaṃ etāni sambhonti,_  
_tesaṃ buddhi pabhijjatī’”ti._  


===

543. Aṭṭha paññāpaṭilābhakāraṇāni.




