
[Home](/) / [28Mi Milindapañhapāḷi](../../../28Mi.md) / [5 Meṇḍakapañha](../../5.md) / [5.3 Paṇāmitavagga](../5.3.md)

# 𑁫𑁇𑁩𑁇𑁨 𑀲𑀩𑁆𑀩𑀲𑀢𑁆𑀢𑀳𑀺𑀢𑀨𑀭𑀡𑀧𑀜𑁆𑀳

### 𑀫𑁂𑀡𑁆𑀟𑀓𑀧𑀜𑁆𑀳

### 𑀧𑀡𑀸𑀫𑀺𑀢𑀯𑀕𑁆𑀕

### 𑀲𑀩𑁆𑀩𑀲𑀢𑁆𑀢𑀳𑀺𑀢𑀨𑀭𑀡𑀧𑀜𑁆𑀳

(139.)

759\. “𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀢𑀼𑀫𑁆𑀳𑁂 𑀪𑀡𑀣—  ‘𑀢𑀣𑀸𑀕𑀢𑁄 𑀲𑀩𑁆𑀩𑀲𑀢𑁆𑀢𑀸𑀦𑀁 𑀅𑀳𑀺𑀢𑀫𑀧𑀦𑁂𑀢𑁆𑀯𑀸 𑀳𑀺𑀢𑀫𑀼𑀧𑀤𑀳𑀢𑀻’𑀢𑀺𑁇 𑀧𑀼𑀦 𑀘 𑀪𑀡𑀣 𑀅𑀕𑁆𑀕𑀺𑀓𑁆𑀔𑀦𑁆𑀥𑀽𑀧𑀫𑁂 𑀥𑀫𑁆𑀫𑀧𑀭𑀺𑀬𑀸𑀬𑁂 𑀪𑀜𑁆𑀜𑀫𑀸𑀦𑁂 ‘𑀲𑀝𑁆𑀞𑀺𑀫𑀢𑁆𑀢𑀸𑀦𑀁 𑀪𑀺𑀓𑁆𑀔𑀽𑀦𑀁 𑀉𑀡𑁆𑀳𑀁 𑀮𑁄𑀳𑀺𑀢𑀁 𑀫𑀼𑀔𑀢𑁄 𑀉𑀕𑁆𑀕𑀢𑀦𑁆’𑀢𑀺𑁇 𑀅𑀕𑁆𑀕𑀺𑀓𑁆𑀔𑀦𑁆𑀥𑀽𑀧𑀫𑀁, 𑀪𑀦𑁆𑀢𑁂, 𑀥𑀫𑁆𑀫𑀧𑀭𑀺𑀬𑀸𑀬𑀁 𑀤𑁂𑀲𑁂𑀦𑁆𑀢𑁂𑀦 𑀢𑀣𑀸𑀕𑀢𑁂𑀦 𑀲𑀝𑁆𑀞𑀺𑀫𑀢𑁆𑀢𑀸𑀦𑀁 𑀪𑀺𑀓𑁆𑀔𑀽𑀦𑀁 𑀳𑀺𑀢𑀫𑀧𑀦𑁂𑀢𑁆𑀯𑀸 𑀅𑀳𑀺𑀢𑀫𑀼𑀧𑀤𑀳𑀺𑀢𑀁𑁇 𑀬𑀤𑀺, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀢𑀣𑀸𑀕𑀢𑁄 𑀲𑀩𑁆𑀩𑀲𑀢𑁆𑀢𑀸𑀦𑀁 𑀅𑀳𑀺𑀢𑀫𑀧𑀦𑁂𑀢𑁆𑀯𑀸 𑀳𑀺𑀢𑀫𑀼𑀧𑀤𑀳𑀢𑀺, 𑀢𑁂𑀦 𑀳𑀺 𑀅𑀕𑁆𑀕𑀺𑀓𑁆𑀔𑀦𑁆𑀥𑀽𑀧𑀫𑁂 𑀥𑀫𑁆𑀫𑀧𑀭𑀺𑀬𑀸𑀬𑁂 𑀪𑀜𑁆𑀜𑀫𑀸𑀦𑁂 𑀲𑀝𑁆𑀞𑀺𑀫𑀢𑁆𑀢𑀸𑀦𑀁 𑀪𑀺𑀓𑁆𑀔𑀽𑀦𑀁 𑀉𑀡𑁆𑀳𑀁 𑀮𑁄𑀳𑀺𑀢𑀁 𑀫𑀼𑀔𑀢𑁄 𑀉𑀕𑁆𑀕𑀢𑀦𑁆𑀢𑀺 𑀬𑀁 𑀯𑀘𑀦𑀁, 𑀢𑀁 𑀫𑀺𑀘𑁆𑀙𑀸𑁇 𑀬𑀤𑀺 𑀅𑀕𑁆𑀕𑀺𑀓𑁆𑀔𑀦𑁆𑀥𑀽𑀧𑀫𑁂 𑀥𑀫𑁆𑀫𑀧𑀭𑀺𑀬𑀸𑀬𑁂 𑀪𑀜𑁆𑀜𑀫𑀸𑀦𑁂 𑀲𑀝𑁆𑀞𑀺𑀫𑀢𑁆𑀢𑀸𑀦𑀁 𑀪𑀺𑀓𑁆𑀔𑀽𑀦𑀁 𑀉𑀡𑁆𑀳𑀁 𑀮𑁄𑀳𑀺𑀢𑀁 𑀫𑀼𑀔𑀢𑁄 𑀉𑀕𑁆𑀕𑀢𑀁, 𑀢𑁂𑀦 𑀳𑀺 𑀢𑀣𑀸𑀕𑀢𑁄 𑀲𑀩𑁆𑀩𑀲𑀢𑁆𑀢𑀸𑀦𑀁 𑀅𑀳𑀺𑀢𑀫𑀧𑀦𑁂𑀢𑁆𑀯𑀸 𑀳𑀺𑀢𑀫𑀼𑀧𑀤𑀳𑀢𑀻𑀢𑀺 𑀢𑀫𑁆𑀧𑀺 𑀯𑀘𑀦𑀁 𑀫𑀺𑀘𑁆𑀙𑀸𑁇 𑀅𑀬𑀫𑁆𑀧𑀺 𑀉𑀪𑀢𑁄 𑀓𑁄𑀝𑀺𑀓𑁄 𑀧𑀜𑁆𑀳𑁄 𑀢𑀯𑀸𑀦𑀼𑀧𑁆𑀧𑀢𑁆𑀢𑁄, 𑀲𑁄 𑀢𑀬𑀸 𑀦𑀺𑀩𑁆𑀩𑀸𑀳𑀺𑀢𑀩𑁆𑀩𑁄”𑀢𑀺𑁇

760\. “𑀢𑀣𑀸𑀕𑀢𑁄, 𑀫𑀳𑀸𑀭𑀸𑀚, 𑀲𑀩𑁆𑀩𑀲𑀢𑁆𑀢𑀸𑀦𑀁 𑀅𑀳𑀺𑀢𑀫𑀧𑀦𑁂𑀢𑁆𑀯𑀸 𑀳𑀺𑀢𑀫𑀼𑀧𑀤𑀳𑀢𑀺, 𑀅𑀕𑁆𑀕𑀺𑀓𑁆𑀔𑀦𑁆𑀥𑀽𑀧𑀫𑁂 𑀥𑀫𑁆𑀫𑀧𑀭𑀺𑀬𑀸𑀬𑁂 𑀪𑀜𑁆𑀜𑀫𑀸𑀦𑁂 𑀲𑀝𑁆𑀞𑀺𑀫𑀢𑁆𑀢𑀸𑀦𑀁 𑀪𑀺𑀓𑁆𑀔𑀽𑀦𑀁 𑀉𑀡𑁆𑀳𑀁 𑀮𑁄𑀳𑀺𑀢𑀁 𑀫𑀼𑀔𑀢𑁄 𑀉𑀕𑁆𑀕𑀢𑀁, 𑀢𑀜𑁆𑀘 𑀧𑀦 𑀦 𑀢𑀣𑀸𑀕𑀢𑀲𑁆𑀲 𑀓𑀢𑁂𑀦, 𑀢𑁂𑀲𑀁𑀬𑁂𑀯 𑀅𑀢𑁆𑀢𑀦𑁄 𑀓𑀢𑁂𑀦𑀸”𑀢𑀺𑁇

761\. “𑀬𑀤𑀺, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀢𑀣𑀸𑀕𑀢𑁄 𑀅𑀕𑁆𑀕𑀺𑀓𑁆𑀔𑀦𑁆𑀥𑀽𑀧𑀫𑀁 𑀥𑀫𑁆𑀫𑀧𑀭𑀺𑀬𑀸𑀬𑀁 𑀦 𑀪𑀸𑀲𑁂𑀬𑁆𑀬, 𑀅𑀧𑀺 𑀦𑀼 𑀢𑁂𑀲𑀁 𑀉𑀡𑁆𑀳𑀁 𑀮𑁄𑀳𑀺𑀢𑀁 𑀫𑀼𑀔𑀢𑁄 𑀉𑀕𑁆𑀕𑀘𑁆𑀙𑁂𑀬𑁆𑀬𑀸”𑀢𑀺𑁇 “𑀦 𑀳𑀺, 𑀫𑀳𑀸𑀭𑀸𑀚, 𑀫𑀺𑀘𑁆𑀙𑀸𑀧𑀝𑀺𑀧𑀦𑁆𑀦𑀸𑀦𑀁 𑀢𑁂𑀲𑀁 𑀪𑀕𑀯𑀢𑁄 𑀥𑀫𑁆𑀫𑀧𑀭𑀺𑀬𑀸𑀬𑀁 𑀲𑀼𑀢𑁆𑀯𑀸 𑀧𑀭𑀺𑀍𑀆𑀳𑁄 𑀓𑀸𑀬𑁂 𑀉𑀧𑁆𑀧𑀚𑁆𑀚𑀺, 𑀢𑁂𑀦 𑀢𑁂𑀲𑀁 𑀧𑀭𑀺𑀍𑀆𑀳𑁂𑀦 𑀉𑀡𑁆𑀳𑀁 𑀮𑁄𑀳𑀺𑀢𑀁 𑀫𑀼𑀔𑀢𑁄 𑀉𑀕𑁆𑀕𑀢𑀦𑁆”𑀢𑀺𑁇 “𑀢𑁂𑀦 𑀳𑀺, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀢𑀣𑀸𑀕𑀢𑀲𑁆𑀲𑁂𑀯 𑀓𑀢𑁂𑀦 𑀢𑁂𑀲𑀁 𑀉𑀡𑁆𑀳𑀁 𑀮𑁄𑀳𑀺𑀢𑀁 𑀫𑀼𑀔𑀢𑁄 𑀉𑀕𑁆𑀕𑀢𑀁, 𑀢𑀣𑀸𑀕𑀢𑁄𑀬𑁂𑀯 𑀢𑀢𑁆𑀣 𑀅𑀥𑀺𑀓𑀸𑀭𑁄 𑀢𑁂𑀲𑀁 𑀦𑀸𑀲𑀦𑀸𑀬, 𑀬𑀣𑀸 𑀦𑀸𑀫, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀅𑀳𑀺 𑀯𑀫𑁆𑀫𑀺𑀓𑀁 𑀧𑀯𑀺𑀲𑁂𑀬𑁆𑀬, 𑀅𑀣𑀜𑁆𑀜𑀢𑀭𑁄 𑀧𑀁𑀲𑀼𑀓𑀸𑀫𑁄 𑀧𑀼𑀭𑀺𑀲𑁄 𑀯𑀫𑁆𑀫𑀺𑀓𑀁 𑀪𑀺𑀦𑁆𑀤𑀺𑀢𑁆𑀯𑀸 𑀧𑀁𑀲𑀼𑀁 𑀳𑀭𑁂𑀬𑁆𑀬, 𑀢𑀲𑁆𑀲 𑀧𑀁𑀲𑀼𑀳𑀭𑀡𑁂𑀦 𑀯𑀫𑁆𑀫𑀺𑀓𑀲𑁆𑀲 𑀲𑀼𑀲𑀺𑀭𑀁 𑀧𑀺𑀤𑀳𑁂𑀬𑁆𑀬, 𑀅𑀣 𑀢𑀢𑁆𑀣𑁂𑀯 𑀲𑁄 𑀅𑀲𑁆𑀲𑀸𑀲𑀁 𑀅𑀮𑀪𑀫𑀸𑀦𑁄 𑀫𑀭𑁂𑀬𑁆𑀬, 𑀦𑀦𑀼 𑀲𑁄, 𑀪𑀦𑁆𑀢𑁂, 𑀅𑀳𑀺 𑀢𑀲𑁆𑀲 𑀧𑀼𑀭𑀺𑀲𑀲𑁆𑀲 𑀓𑀢𑁂𑀦 𑀫𑀭𑀡𑀧𑁆𑀧𑀢𑁆𑀢𑁄”𑀢𑀺𑁇 “𑀆𑀫, 𑀫𑀳𑀸𑀭𑀸𑀚𑀸”𑀢𑀺𑁇 “𑀏𑀯𑀫𑁂𑀯 𑀔𑁄, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀢𑀣𑀸𑀕𑀢𑁄𑀬𑁂𑀯 𑀢𑀢𑁆𑀣 𑀅𑀥𑀺𑀓𑀸𑀭𑁄 𑀢𑁂𑀲𑀁 𑀦𑀸𑀲𑀦𑀸𑀬𑀸”𑀢𑀺𑁇

762\. “𑀢𑀣𑀸𑀕𑀢𑁄, 𑀫𑀳𑀸𑀭𑀸𑀚, 𑀥𑀫𑁆𑀫𑀁 𑀤𑁂𑀲𑀬𑀫𑀸𑀦𑁄 𑀅𑀦𑀼𑀦𑀬𑀧𑁆𑀧𑀝𑀺𑀖𑀁 𑀦 𑀓𑀭𑁄𑀢𑀺, 𑀅𑀦𑀼𑀦𑀬𑀧𑁆𑀧𑀝𑀺𑀖𑀯𑀺𑀧𑁆𑀧𑀫𑀼𑀢𑁆𑀢𑁄 𑀥𑀫𑁆𑀫𑀁 𑀤𑁂𑀲𑁂𑀢𑀺, 𑀏𑀯𑀁 𑀥𑀫𑁆𑀫𑁂 𑀤𑁂𑀲𑀻𑀬𑀫𑀸𑀦𑁂 𑀬𑁂 𑀢𑀢𑁆𑀣 𑀲𑀫𑁆𑀫𑀸𑀧𑀝𑀺𑀧𑀦𑁆𑀦𑀸, 𑀢𑁂 𑀩𑀼𑀚𑁆𑀛𑀦𑁆𑀢𑀺𑁇 𑀬𑁂 𑀧𑀦 𑀫𑀺𑀘𑁆𑀙𑀸𑀧𑀝𑀺𑀧𑀦𑁆𑀦𑀸, 𑀢𑁂 𑀧𑀢𑀦𑁆𑀢𑀺𑁇 𑀬𑀣𑀸, 𑀫𑀳𑀸𑀭𑀸𑀚, 𑀧𑀼𑀭𑀺𑀲𑀲𑁆𑀲 𑀅𑀫𑁆𑀩𑀁 𑀯𑀸 𑀚𑀫𑁆𑀩𑀼𑀁 𑀯𑀸 𑀫𑀥𑀼𑀓𑀁 𑀯𑀸 𑀘𑀸𑀮𑀬𑀫𑀸𑀦𑀲𑁆𑀲 𑀬𑀸𑀦𑀺 𑀢𑀢𑁆𑀣 𑀨𑀮𑀸𑀦𑀺 𑀲𑀸𑀭𑀸𑀦𑀺 𑀤𑀍𑀳𑀩𑀦𑁆𑀥𑀦𑀸𑀦𑀺, 𑀢𑀸𑀦𑀺 𑀢𑀢𑁆𑀣𑁂𑀯 𑀅𑀘𑁆𑀘𑀼𑀢𑀸𑀦𑀺 𑀢𑀺𑀝𑁆𑀞𑀦𑁆𑀢𑀺, 𑀬𑀸𑀦𑀺 𑀢𑀢𑁆𑀣 𑀨𑀮𑀸𑀦𑀺 𑀧𑀽𑀢𑀺𑀯𑀡𑁆𑀝𑀫𑀽𑀮𑀸𑀦𑀺 𑀤𑀼𑀩𑁆𑀩𑀮𑀩𑀦𑁆𑀥𑀦𑀸𑀦𑀺, 𑀢𑀸𑀦𑀺 𑀧𑀢𑀦𑁆𑀢𑀺; 𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀢𑀣𑀸𑀕𑀢𑁄 𑀥𑀫𑁆𑀫𑀁 𑀤𑁂𑀲𑀬𑀫𑀸𑀦𑁄 𑀅𑀦𑀼𑀦𑀬𑀧𑁆𑀧𑀝𑀺𑀖𑀁 𑀦 𑀓𑀭𑁄𑀢𑀺, 𑀅𑀦𑀼𑀦𑀬𑀧𑁆𑀧𑀝𑀺𑀖𑀯𑀺𑀧𑁆𑀧𑀫𑀼𑀢𑁆𑀢𑁄 𑀥𑀫𑁆𑀫𑀁 𑀤𑁂𑀲𑁂𑀢𑀺, 𑀏𑀯𑀁 𑀥𑀫𑁆𑀫𑁂 𑀤𑁂𑀲𑀻𑀬𑀫𑀸𑀦𑁂 𑀬𑁂 𑀢𑀢𑁆𑀣 𑀲𑀫𑁆𑀫𑀸𑀧𑀝𑀺𑀧𑀦𑁆𑀦𑀸, 𑀢𑁂 𑀩𑀼𑀚𑁆𑀛𑀦𑁆𑀢𑀺𑁇 𑀬𑁂 𑀧𑀦 𑀫𑀺𑀘𑁆𑀙𑀸𑀧𑀝𑀺𑀧𑀦𑁆𑀦𑀸, 𑀢𑁂 𑀧𑀢𑀦𑁆𑀢𑀺𑁇

763\. 𑀬𑀣𑀸 𑀯𑀸 𑀧𑀦, 𑀫𑀳𑀸𑀭𑀸𑀚, 𑀓𑀲𑁆𑀲𑀓𑁄 𑀥𑀜𑁆𑀜𑀁 𑀭𑁄𑀧𑁂𑀢𑀼𑀓𑀸𑀫𑁄 𑀔𑁂𑀢𑁆𑀢𑀁 𑀓𑀲𑀢𑀺, 𑀢𑀲𑁆𑀲 𑀓𑀲𑀦𑁆𑀢𑀲𑁆𑀲 𑀅𑀦𑁂𑀓𑀲𑀢𑀲𑀳𑀲𑁆𑀲𑀸𑀦𑀺 𑀢𑀺𑀡𑀸𑀦𑀺 𑀫𑀭𑀦𑁆𑀢𑀺; 𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀢𑀣𑀸𑀕𑀢𑁄 𑀧𑀭𑀺𑀧𑀓𑁆𑀓𑀫𑀸𑀦𑀲𑁂 𑀲𑀢𑁆𑀢𑁂 𑀩𑁄𑀥𑁂𑀦𑁆𑀢𑁄 𑀅𑀦𑀼𑀦𑀬𑀧𑁆𑀧𑀝𑀺𑀖𑀯𑀺𑀧𑁆𑀧𑀫𑀼𑀢𑁆𑀢𑁄 𑀥𑀫𑁆𑀫𑀁 𑀤𑁂𑀲𑁂𑀢𑀺, 𑀏𑀯𑀁 𑀥𑀫𑁆𑀫𑁂 𑀤𑁂𑀲𑀻𑀬𑀫𑀸𑀦𑁂 𑀬𑁂 𑀢𑀢𑁆𑀣 𑀲𑀫𑁆𑀫𑀸𑀧𑀝𑀺𑀧𑀦𑁆𑀦𑀸, 𑀢𑁂 𑀩𑀼𑀚𑁆𑀛𑀦𑁆𑀢𑀺𑁇 𑀬𑁂 𑀧𑀦 𑀫𑀺𑀘𑁆𑀙𑀸𑀧𑀝𑀺𑀧𑀦𑁆𑀦𑀸, 𑀢𑁂 𑀢𑀺𑀡𑀸𑀦𑀺 𑀯𑀺𑀬 𑀫𑀭𑀦𑁆𑀢𑀺𑁇

764\. 𑀬𑀣𑀸 𑀯𑀸 𑀧𑀦, 𑀫𑀳𑀸𑀭𑀸𑀚, 𑀫𑀦𑀼𑀲𑁆𑀲𑀸 𑀭𑀲𑀳𑁂𑀢𑀼 𑀬𑀦𑁆𑀢𑁂𑀦 𑀉𑀘𑁆𑀙𑀼𑀁 𑀧𑀻𑀍𑀅𑀬𑀦𑁆𑀢𑀺, 𑀢𑁂𑀲𑀁 𑀉𑀘𑁆𑀙𑀼𑀁 𑀧𑀻𑀍𑀅𑀬𑀫𑀸𑀦𑀸𑀦𑀁 𑀬𑁂 𑀢𑀢𑁆𑀣 𑀬𑀦𑁆𑀢𑀫𑀼𑀔𑀕𑀢𑀸 𑀓𑀺𑀫𑀬𑁄, 𑀢𑁂 𑀧𑀻𑀍𑀇𑀬𑀦𑁆𑀢𑀺; 𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀢𑀣𑀸𑀕𑀢𑁄 𑀧𑀭𑀺𑀧𑀓𑁆𑀓𑀫𑀸𑀦𑀲𑁂 𑀲𑀢𑁆𑀢𑁂 𑀩𑁄𑀥𑁂𑀦𑁆𑀢𑁄 𑀥𑀫𑁆𑀫𑀬𑀦𑁆𑀢𑀫𑀪𑀺𑀧𑀻𑀍𑀅𑀬𑀢𑀺, 𑀬𑁂 𑀢𑀢𑁆𑀣 𑀫𑀺𑀘𑁆𑀙𑀸𑀧𑀝𑀺𑀧𑀦𑁆𑀦𑀸, 𑀢𑁂 𑀓𑀺𑀫𑀻 𑀯𑀺𑀬 𑀫𑀭𑀦𑁆𑀢𑀻”𑀢𑀺𑁇

765\. “𑀦𑀦𑀼, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀢𑁂 𑀪𑀺𑀓𑁆𑀔𑀽 𑀢𑀸𑀬 𑀥𑀫𑁆𑀫𑀤𑁂𑀲𑀦𑀸𑀬 𑀧𑀢𑀺𑀢𑀸”𑀢𑀺? “𑀅𑀧𑀺 𑀦𑀼 𑀔𑁄, 𑀫𑀳𑀸𑀭𑀸𑀚, 𑀢𑀘𑁆𑀙𑀓𑁄 𑀭𑀼𑀓𑁆𑀔𑀁 𑀢𑀘𑁆𑀙𑀦𑁆𑀢𑁄 𑀉𑀚𑀼𑀓𑀁 𑀧𑀭𑀺𑀲𑀼𑀤𑁆𑀥𑀁 𑀓𑀭𑁄𑀢𑀻”𑀢𑀺? “𑀦 𑀳𑀺, 𑀪𑀦𑁆𑀢𑁂, 𑀯𑀚𑁆𑀚𑀦𑀻𑀬𑀁 𑀅𑀧𑀦𑁂𑀢𑁆𑀯𑀸 𑀢𑀘𑁆𑀙𑀓𑁄 𑀭𑀼𑀓𑁆𑀔𑀁 𑀉𑀚𑀼𑀓𑀁 𑀧𑀭𑀺𑀲𑀼𑀤𑁆𑀥𑀁 𑀓𑀭𑁄𑀢𑀻”𑀢𑀺𑁇 “𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀢𑀣𑀸𑀕𑀢𑁄 𑀧𑀭𑀺𑀲𑀁 𑀭𑀓𑁆𑀔𑀦𑁆𑀢𑁄 𑀦 𑀲𑀓𑁆𑀓𑁄𑀢𑀺 𑀩𑁄𑀥𑀦𑁂𑀬𑁆𑀬𑁂 𑀲𑀢𑁆𑀢𑁂 𑀩𑁄𑀥𑁂𑀢𑀼𑀁, 𑀫𑀺𑀘𑁆𑀙𑀸𑀧𑀝𑀺𑀧𑀦𑁆𑀦𑁂 𑀧𑀦 𑀲𑀢𑁆𑀢𑁂 𑀅𑀧𑀦𑁂𑀢𑁆𑀯𑀸 𑀩𑁄𑀥𑀦𑁂𑀬𑁆𑀬𑁂 𑀲𑀢𑁆𑀢𑁂 𑀩𑁄𑀥𑁂𑀢𑀺, 𑀅𑀢𑁆𑀢𑀓𑀢𑁂𑀦 𑀧𑀦 𑀢𑁂, 𑀫𑀳𑀸𑀭𑀸𑀚, 𑀫𑀺𑀘𑁆𑀙𑀸𑀧𑀝𑀺𑀧𑀦𑁆𑀦𑀸 𑀧𑀢𑀦𑁆𑀢𑀺𑁇

766\. 𑀬𑀣𑀸, 𑀫𑀳𑀸𑀭𑀸𑀚, 𑀓𑀤𑀮𑀻 𑀯𑁂𑀍𑀉 𑀅𑀲𑁆𑀲𑀢𑀭𑀻 𑀅𑀢𑁆𑀢𑀚𑁂𑀦 𑀳𑀜𑁆𑀜𑀢𑀺; 𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀬𑁂 𑀢𑁂 𑀫𑀺𑀘𑁆𑀙𑀸𑀧𑀝𑀺𑀧𑀦𑁆𑀦𑀸, 𑀢𑁂 𑀅𑀢𑁆𑀢𑀓𑀢𑁂𑀦 𑀳𑀜𑁆𑀜𑀦𑁆𑀢𑀺 𑀧𑀢𑀦𑁆𑀢𑀺𑁇

767\. 𑀬𑀣𑀸, 𑀫𑀳𑀸𑀭𑀸𑀚, 𑀘𑁄𑀭𑀸 𑀅𑀢𑁆𑀢𑀓𑀢𑁂𑀦 𑀘𑀓𑁆𑀔𑀼𑀧𑁆𑀧𑀸𑀝𑀦𑀁 𑀲𑀽𑀮𑀸𑀭𑁄𑀧𑀦𑀁 𑀲𑀻𑀲𑀘𑁆𑀙𑁂𑀤𑀦𑀁 𑀧𑀸𑀧𑀼𑀡𑀦𑁆𑀢𑀺; 𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀬𑁂 𑀢𑁂 𑀫𑀺𑀘𑁆𑀙𑀸𑀧𑀝𑀺𑀧𑀦𑁆𑀦𑀸, 𑀢𑁂 𑀅𑀢𑁆𑀢𑀓𑀢𑁂𑀦 𑀳𑀜𑁆𑀜𑀦𑁆𑀢𑀺 𑀧𑀢𑀦𑁆𑀢𑀺𑁇 𑀬𑁂𑀲𑀁, 𑀫𑀳𑀸𑀭𑀸𑀚, 𑀲𑀝𑁆𑀞𑀺𑀫𑀢𑁆𑀢𑀸𑀦𑀁 𑀪𑀺𑀓𑁆𑀔𑀽𑀦𑀁 𑀉𑀡𑁆𑀳𑀁 𑀮𑁄𑀳𑀺𑀢𑀁 𑀫𑀼𑀔𑀢𑁄 𑀉𑀕𑁆𑀕𑀢𑀁, 𑀢𑁂𑀲𑀁 𑀢𑀁 𑀦𑁂𑀯 𑀪𑀕𑀯𑀢𑁄 𑀓𑀢𑁂𑀦, 𑀦 𑀧𑀭𑁂𑀲𑀁 𑀓𑀢𑁂𑀦, 𑀅𑀣 𑀔𑁄 𑀅𑀢𑁆𑀢𑀦𑁄𑀬𑁂𑀯 𑀓𑀢𑁂𑀦𑁇

768\. 𑀬𑀣𑀸, 𑀫𑀳𑀸𑀭𑀸𑀚, 𑀧𑀼𑀭𑀺𑀲𑁄 𑀲𑀩𑁆𑀩𑀚𑀦𑀲𑁆𑀲 𑀅𑀫𑀢𑀁 𑀤𑀤𑁂𑀬𑁆𑀬, 𑀢𑁂 𑀢𑀁 𑀅𑀫𑀢𑀁 𑀅𑀲𑀺𑀢𑁆𑀯𑀸 𑀅𑀭𑁄𑀕𑀸 𑀤𑀻𑀖𑀸𑀬𑀼𑀓𑀸 𑀲𑀩𑁆𑀩𑀻𑀢𑀺𑀢𑁄 𑀧𑀭𑀺𑀫𑀼𑀘𑁆𑀘𑁂𑀬𑁆𑀬𑀼𑀁, 𑀅𑀣𑀜𑁆𑀜𑀢𑀭𑁄 𑀧𑀼𑀭𑀺𑀲𑁄 𑀤𑀼𑀭𑀼𑀧𑀘𑀸𑀭𑁂𑀦 𑀢𑀁 𑀅𑀲𑀺𑀢𑁆𑀯𑀸 𑀫𑀭𑀡𑀁 𑀧𑀸𑀧𑀼𑀡𑁂𑀬𑁆𑀬, 𑀅𑀧𑀺 𑀦𑀼 𑀔𑁄 𑀲𑁄, 𑀫𑀳𑀸𑀭𑀸𑀚, 𑀅𑀫𑀢𑀤𑀸𑀬𑀓𑁄 𑀧𑀼𑀭𑀺𑀲𑁄 𑀢𑀢𑁄𑀦𑀺𑀤𑀸𑀦𑀁 𑀓𑀺𑀜𑁆𑀘𑀺 𑀅𑀧𑀼𑀜𑁆𑀜𑀁 𑀆𑀧𑀚𑁆𑀚𑁂𑀬𑁆𑀬𑀸”𑀢𑀺? “𑀦 𑀳𑀺, 𑀪𑀦𑁆𑀢𑁂”𑀢𑀺𑁇 “𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀢𑀣𑀸𑀕𑀢𑁄 𑀤𑀲𑀲𑀳𑀲𑁆𑀲𑀺𑀬𑀸 𑀮𑁄𑀓𑀥𑀸𑀢𑀼𑀬𑀸 𑀤𑁂𑀯𑀫𑀦𑀼𑀲𑁆𑀲𑀸𑀦𑀁 𑀅𑀫𑀢𑀁 𑀥𑀫𑁆𑀫𑀤𑀸𑀦𑀁 𑀤𑁂𑀢𑀺, 𑀬𑁂 𑀢𑁂 𑀲𑀢𑁆𑀢𑀸 𑀪𑀩𑁆𑀩𑀸, 𑀢𑁂 𑀥𑀫𑁆𑀫𑀸𑀫𑀢𑁂𑀦 𑀩𑀼𑀚𑁆𑀛𑀦𑁆𑀢𑀺𑁇 𑀬𑁂 𑀧𑀦 𑀢𑁂 𑀲𑀢𑁆𑀢𑀸 𑀅𑀪𑀩𑁆𑀩𑀸, 𑀢𑁂 𑀥𑀫𑁆𑀫𑀸𑀫𑀢𑁂𑀦 𑀳𑀜𑁆𑀜𑀦𑁆𑀢𑀺 𑀧𑀢𑀦𑁆𑀢𑀺𑁇 𑀪𑁄𑀚𑀦𑀁, 𑀫𑀳𑀸𑀭𑀸𑀚, 𑀲𑀩𑁆𑀩𑀲𑀢𑁆𑀢𑀸𑀦𑀁 𑀚𑀻𑀯𑀺𑀢𑀁 𑀭𑀓𑁆𑀔𑀢𑀺, 𑀢𑀫𑁂𑀓𑀘𑁆𑀘𑁂 𑀪𑀼𑀜𑁆𑀚𑀺𑀢𑁆𑀯𑀸 𑀯𑀺𑀲𑀽𑀘𑀺𑀓𑀸𑀬 𑀫𑀭𑀦𑁆𑀢𑀺, 𑀅𑀧𑀺 𑀦𑀼 𑀔𑁄 𑀲𑁄, 𑀫𑀳𑀸𑀭𑀸𑀚, 𑀪𑁄𑀚𑀦𑀤𑀸𑀬𑀓𑁄 𑀧𑀼𑀭𑀺𑀲𑁄 𑀢𑀢𑁄𑀦𑀺𑀤𑀸𑀦𑀁 𑀓𑀺𑀜𑁆𑀘𑀺 𑀅𑀧𑀼𑀜𑁆𑀜𑀁 𑀆𑀧𑀚𑁆𑀚𑁂𑀬𑁆𑀬𑀸”𑀢𑀺? “𑀦 𑀳𑀺, 𑀪𑀦𑁆𑀢𑁂”𑀢𑀺𑁇 “𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀢𑀣𑀸𑀕𑀢𑁄 𑀤𑀲𑀲𑀳𑀲𑁆𑀲𑀺𑀬𑀸 𑀮𑁄𑀓𑀥𑀸𑀢𑀼𑀬𑀸 𑀤𑁂𑀯𑀫𑀦𑀼𑀲𑁆𑀲𑀸𑀦𑀁 𑀅𑀫𑀢𑀁 𑀥𑀫𑁆𑀫𑀤𑀸𑀦𑀁 𑀤𑁂𑀢𑀺, 𑀬𑁂 𑀢𑁂 𑀲𑀢𑁆𑀢𑀸 𑀪𑀩𑁆𑀩𑀸, 𑀢𑁂 𑀥𑀫𑁆𑀫𑀸𑀫𑀢𑁂𑀦 𑀩𑀼𑀚𑁆𑀛𑀦𑁆𑀢𑀺𑁇 𑀬𑁂 𑀧𑀦 𑀢𑁂 𑀲𑀢𑁆𑀢𑀸 𑀅𑀪𑀩𑁆𑀩𑀸, 𑀢𑁂 𑀥𑀫𑁆𑀫𑀸𑀫𑀢𑁂𑀦 𑀳𑀜𑁆𑀜𑀦𑁆𑀢𑀺 𑀧𑀢𑀦𑁆𑀢𑀻”𑀢𑀺𑁇 “𑀲𑀸𑀥𑀼, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀏𑀯𑀫𑁂𑀢𑀁 𑀢𑀣𑀸 𑀲𑀫𑁆𑀧𑀝𑀺𑀘𑁆𑀙𑀸𑀫𑀻”𑀢𑀺𑁇

---

769\. 𑀲𑀩𑁆𑀩𑀲𑀢𑁆𑀢𑀳𑀺𑀢𑀨𑀭𑀡𑀧𑀜𑁆𑀳𑁄 𑀤𑀼𑀢𑀺𑀬𑁄𑁇



[Go to previous page (5.3.1 Seṭṭhadhammapañha)](5.3.1.md) / [Go to parent page (5.3 Paṇāmitavagga)](../5.3.md) / [Go to next page (5.3.3 Vatthaguyhanidassanapañha)](5.3.3.md)


