
[Home](/) / [28Mi Milindapañhapāḷi](../../../28Mi.md) / [5 Meṇḍakapañha](../../5.md) / [5.3 Paṇāmitavagga](../5.3.md)

# 𑁫𑁇𑁩𑁇𑁯 𑀅𑀕𑁆𑀕𑀕𑁆𑀕𑀲𑀫𑀡𑀧𑀜𑁆𑀳

### 𑀫𑁂𑀡𑁆𑀟𑀓𑀧𑀜𑁆𑀳

### 𑀧𑀡𑀸𑀫𑀺𑀢𑀯𑀕𑁆𑀕

### 𑀅𑀕𑁆𑀕𑀕𑁆𑀕𑀲𑀫𑀡𑀧𑀜𑁆𑀳

(146.)

829\. “𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀪𑀸𑀲𑀺𑀢𑀫𑁆𑀧𑁂𑀢𑀁 𑀪𑀕𑀯𑀢𑀸—  ‘𑀆𑀲𑀯𑀸𑀦𑀁 𑀔𑀬𑀸 𑀲𑀫𑀡𑁄 𑀳𑁄𑀢𑀻’𑀢𑀺𑁇 𑀧𑀼𑀦 𑀘 𑀪𑀡𑀺𑀢𑀁—

830\. _‘𑀘𑀢𑀼𑀩𑁆𑀪𑀺 𑀥𑀫𑁆𑀫𑁂𑀳𑀺 𑀲𑀫𑀗𑁆𑀕𑀺𑀪𑀽𑀢𑀁,_  
_𑀢𑀁 𑀯𑁂 𑀦𑀭𑀁 𑀲𑀫𑀡𑀁 𑀆𑀳𑀼 𑀮𑁄𑀓𑁂’𑀢𑀺𑁇_  


831\. 𑀢𑀢𑁆𑀭𑀺𑀫𑁂 𑀘𑀢𑁆𑀢𑀸𑀭𑁄 𑀥𑀫𑁆𑀫𑀸 𑀔𑀦𑁆𑀢𑀺 𑀅𑀧𑁆𑀧𑀸𑀳𑀸𑀭𑀢𑀸 𑀭𑀢𑀺𑀯𑀺𑀧𑁆𑀧𑀳𑀸𑀦𑀁 𑀆𑀓𑀺𑀜𑁆𑀘𑀜𑁆𑀜𑀁𑁇 𑀲𑀩𑁆𑀩𑀸𑀦𑀺 𑀧𑀦𑁂𑀢𑀸𑀦𑀺 𑀅𑀧𑀭𑀺𑀓𑁆𑀔𑀻𑀡𑀸𑀲𑀯𑀲𑁆𑀲 𑀲𑀓𑀺𑀮𑁂𑀲𑀲𑁆𑀲𑁂𑀯 𑀳𑁄𑀦𑁆𑀢𑀺𑁇 𑀬𑀤𑀺, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀆𑀲𑀯𑀸𑀦𑀁 𑀔𑀬𑀸 𑀲𑀫𑀡𑁄 𑀳𑁄𑀢𑀺, 𑀢𑁂𑀦 𑀳𑀺 ‘𑀘𑀢𑀼𑀩𑁆𑀪𑀺 𑀥𑀫𑁆𑀫𑁂𑀳𑀺 𑀲𑀫𑀗𑁆𑀕𑀺𑀪𑀽𑀢𑀁, 𑀢𑀁 𑀯𑁂 𑀦𑀭𑀁 𑀲𑀫𑀡𑀁 𑀆𑀳𑀼 𑀮𑁄𑀓𑁂’𑀢𑀺 𑀬𑀁 𑀯𑀘𑀦𑀁, 𑀢𑀁 𑀫𑀺𑀘𑁆𑀙𑀸𑁇 𑀬𑀤𑀺 𑀘𑀢𑀼𑀩𑁆𑀪𑀺 𑀥𑀫𑁆𑀫𑁂𑀳𑀺 𑀲𑀫𑀗𑁆𑀕𑀺𑀪𑀽𑀢𑁄 𑀲𑀫𑀡𑁄 𑀳𑁄𑀢𑀺, 𑀢𑁂𑀦 𑀳𑀺 ‘𑀆𑀲𑀯𑀸𑀦𑀁 𑀔𑀬𑀸 𑀲𑀫𑀡𑁄 𑀳𑁄𑀢𑀻’𑀢𑀺 𑀢𑀫𑁆𑀧𑀺 𑀯𑀘𑀦𑀁 𑀫𑀺𑀘𑁆𑀙𑀸, 𑀅𑀬𑀫𑁆𑀧𑀺 𑀉𑀪𑀢𑁄 𑀓𑁄𑀝𑀺𑀓𑁄 𑀧𑀜𑁆𑀳𑁄 𑀢𑀯𑀸𑀦𑀼𑀧𑁆𑀧𑀢𑁆𑀢𑁄, 𑀲𑁄 𑀢𑀬𑀸 𑀦𑀺𑀩𑁆𑀩𑀸𑀳𑀺𑀢𑀩𑁆𑀩𑁄”𑀢𑀺𑁇

832\. “𑀪𑀸𑀲𑀺𑀢𑀫𑁆𑀧𑁂𑀢𑀁, 𑀫𑀳𑀸𑀭𑀸𑀚, 𑀪𑀕𑀯𑀢𑀸 ‘𑀆𑀲𑀯𑀸𑀦𑀁 𑀔𑀬𑀸 𑀲𑀫𑀡𑁄 𑀳𑁄𑀢𑀻’𑀢𑀺𑁇 𑀧𑀼𑀦 𑀘 𑀪𑀡𑀺𑀢𑀁—  ‘𑀘𑀢𑀼𑀩𑁆𑀪𑀺 𑀥𑀫𑁆𑀫𑁂𑀳𑀺 𑀲𑀫𑀗𑁆𑀕𑀺𑀪𑀽𑀢𑀁, 𑀢𑀁 𑀯𑁂 𑀦𑀭𑀁 𑀲𑀫𑀡𑀁 𑀆𑀳𑀼 𑀮𑁄𑀓𑁂’𑀢𑀺𑁇 𑀢𑀤𑀺𑀤𑀁, 𑀫𑀳𑀸𑀭𑀸𑀚, 𑀯𑀘𑀦𑀁 𑀢𑁂𑀲𑀁 𑀢𑁂𑀲𑀁 𑀧𑀼𑀕𑁆𑀕𑀮𑀸𑀦𑀁 𑀕𑀼𑀡𑀯𑀲𑁂𑀦 𑀪𑀡𑀺𑀢𑀁—  ‘𑀘𑀢𑀼𑀩𑁆𑀪𑀺 𑀥𑀫𑁆𑀫𑁂𑀳𑀺 𑀲𑀫𑀗𑁆𑀕𑀺𑀪𑀽𑀢𑀁, 𑀢𑀁 𑀯𑁂 𑀦𑀭𑀁 𑀲𑀫𑀡𑀁 𑀆𑀳𑀼 𑀮𑁄𑀓𑁂’𑀢𑀺, 𑀇𑀤𑀁 𑀧𑀦 𑀦𑀺𑀭𑀯𑀲𑁂𑀲𑀯𑀘𑀦𑀁 ‘𑀆𑀲𑀯𑀸𑀦𑀁 𑀔𑀬𑀸 𑀲𑀫𑀡𑁄 𑀳𑁄𑀢𑀻’𑀢𑀺𑁇

833\. 𑀅𑀧𑀺 𑀘, 𑀫𑀳𑀸𑀭𑀸𑀚, 𑀬𑁂 𑀓𑁂𑀘𑀺 𑀓𑀺𑀮𑁂𑀲𑀽𑀧𑀲𑀫𑀸𑀬 𑀧𑀝𑀺𑀧𑀦𑁆𑀦𑀸, 𑀢𑁂 𑀲𑀩𑁆𑀩𑁂 𑀉𑀧𑀸𑀤𑀸𑀬𑀼𑀧𑀸𑀤𑀸𑀬 𑀲𑀫𑀡𑁄 𑀔𑀻𑀡𑀸𑀲𑀯𑁄 𑀅𑀕𑁆𑀕𑀫𑀓𑁆𑀔𑀸𑀬𑀢𑀺𑁇 𑀬𑀣𑀸, 𑀫𑀳𑀸𑀭𑀸𑀚, 𑀬𑀸𑀦𑀺 𑀓𑀸𑀦𑀺𑀘𑀺 𑀚𑀮𑀚𑀣𑀮𑀚𑀧𑀼𑀧𑁆𑀨𑀸𑀦𑀺, 𑀯𑀲𑁆𑀲𑀺𑀓𑀁 𑀢𑁂𑀲𑀁 𑀅𑀕𑁆𑀕𑀫𑀓𑁆𑀔𑀸𑀬𑀢𑀺, 𑀅𑀯𑀲𑁂𑀲𑀸𑀦𑀺 𑀬𑀸𑀦𑀺 𑀓𑀸𑀦𑀺𑀘𑀺 𑀯𑀺𑀯𑀺𑀥𑀸𑀦𑀺 𑀧𑀼𑀧𑁆𑀨𑀚𑀸𑀢𑀸𑀦𑀺, 𑀲𑀩𑁆𑀩𑀸𑀦𑀺 𑀢𑀸𑀦𑀺 𑀧𑀼𑀧𑁆𑀨𑀸𑀦𑀺𑀬𑁂𑀯, 𑀉𑀧𑀸𑀤𑀸𑀬𑀼𑀧𑀸𑀤𑀸𑀬 𑀧𑀦 𑀯𑀲𑁆𑀲𑀺𑀓𑀁𑀬𑁂𑀯 𑀧𑀼𑀧𑁆𑀨𑀁 𑀚𑀦𑀲𑁆𑀲 𑀧𑀢𑁆𑀣𑀺𑀢𑀁 𑀧𑀺𑀳𑀬𑀺𑀢𑀁; 𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀬𑁂 𑀓𑁂𑀘𑀺 𑀓𑀺𑀮𑁂𑀲𑀽𑀧𑀲𑀫𑀸𑀬 𑀧𑀝𑀺𑀧𑀦𑁆𑀦𑀸, 𑀢𑁂 𑀲𑀩𑁆𑀩𑁂 𑀉𑀧𑀸𑀤𑀸𑀬𑀼𑀧𑀸𑀤𑀸𑀬 𑀲𑀫𑀡𑁄 𑀔𑀻𑀡𑀸𑀲𑀯𑁄 𑀅𑀕𑁆𑀕𑀫𑀓𑁆𑀔𑀸𑀬𑀢𑀺𑁇

834\. 𑀬𑀣𑀸 𑀯𑀸 𑀧𑀦, 𑀫𑀳𑀸𑀭𑀸𑀚, 𑀲𑀩𑁆𑀩𑀥𑀜𑁆𑀜𑀸𑀦𑀁 𑀲𑀸𑀮𑀺 𑀅𑀕𑁆𑀕𑀫𑀓𑁆𑀔𑀸𑀬𑀢𑀺, 𑀬𑀸 𑀓𑀸𑀘𑀺 𑀅𑀯𑀲𑁂𑀲𑀸 𑀯𑀺𑀯𑀺𑀥𑀸 𑀥𑀜𑁆𑀜𑀚𑀸𑀢𑀺𑀬𑁄, 𑀢𑀸 𑀲𑀩𑁆𑀩𑀸 𑀉𑀧𑀸𑀤𑀸𑀬𑀼𑀧𑀸𑀤𑀸𑀬 𑀪𑁄𑀚𑀦𑀸𑀦𑀺 𑀲𑀭𑀻𑀭𑀬𑀸𑀧𑀦𑀸𑀬, 𑀲𑀸𑀮𑀺𑀬𑁂𑀯 𑀢𑁂𑀲𑀁 𑀅𑀕𑁆𑀕𑀫𑀓𑁆𑀔𑀸𑀬𑀢𑀺; 𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀬𑁂 𑀓𑁂𑀘𑀺 𑀓𑀺𑀮𑁂𑀲𑀽𑀧𑀲𑀫𑀸𑀬 𑀧𑀝𑀺𑀧𑀦𑁆𑀦𑀸, 𑀢𑁂 𑀲𑀩𑁆𑀩𑁂 𑀉𑀧𑀸𑀤𑀸𑀬𑀼𑀧𑀸𑀤𑀸𑀬 𑀲𑀫𑀡𑁄 𑀔𑀻𑀡𑀸𑀲𑀯𑁄 𑀅𑀕𑁆𑀕𑀫𑀓𑁆𑀔𑀸𑀬𑀢𑀻”𑀢𑀺𑁇 “𑀲𑀸𑀥𑀼, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀏𑀯𑀫𑁂𑀢𑀁 𑀢𑀣𑀸 𑀲𑀫𑁆𑀧𑀝𑀺𑀘𑁆𑀙𑀸𑀫𑀻”𑀢𑀺𑁇

---

835\. 𑀅𑀕𑁆𑀕𑀕𑁆𑀕𑀲𑀫𑀡𑀧𑀜𑁆𑀳𑁄 𑀦𑀯𑀫𑁄𑁇



[Go to previous page (5.3.8 Pādasakalikāhatapañha)](5.3.8.md) / [Go to parent page (5.3 Paṇāmitavagga)](../5.3.md) / [Go to next page (5.3.10 Vaṇṇabhaṇanapañha)](5.3.10.md)


