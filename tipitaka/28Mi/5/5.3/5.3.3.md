
[Home](/) / [28Mi Milindapañhapāḷi](/tipitaka/28Mi.md) / [5 Meṇḍakapañha](/tipitaka/28Mi/5.md) / [5.3 Paṇāmitavagga](/tipitaka/28Mi/5/5.3.md)

# 𑁫𑁇𑁩𑁇𑁩 𑀯𑀢𑁆𑀣𑀕𑀼𑀬𑁆𑀳𑀦𑀺𑀤𑀲𑁆𑀲𑀦𑀧𑀜𑁆𑀳

### 𑀫𑁂𑀡𑁆𑀟𑀓𑀧𑀜𑁆𑀳

### 𑀧𑀡𑀸𑀫𑀺𑀢𑀯𑀕𑁆𑀕

### 𑀯𑀢𑁆𑀣𑀕𑀼𑀬𑁆𑀳𑀦𑀺𑀤𑀲𑁆𑀲𑀦𑀧𑀜𑁆𑀳

(140.)

770\. “𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀪𑀸𑀲𑀺𑀢𑀫𑁆𑀧𑁂𑀢𑀁 𑀢𑀣𑀸𑀕𑀢𑁂𑀦—

771\. _‘𑀓𑀸𑀬𑁂𑀦 𑀲𑀁𑀯𑀭𑁄 𑀲𑀸𑀥𑀼,_  
_𑀲𑀸𑀥𑀼 𑀯𑀸𑀘𑀸𑀬 𑀲𑀁𑀯𑀭𑁄;_  
_𑀫𑀦𑀲𑀸 𑀲𑀁𑀯𑀭𑁄 𑀲𑀸𑀥𑀼,_  
_𑀲𑀸𑀥𑀼 𑀲𑀩𑁆𑀩𑀢𑁆𑀣 𑀲𑀁𑀯𑀭𑁄’𑀢𑀺𑁇_  


772\. 𑀧𑀼𑀦 𑀘 𑀢𑀣𑀸𑀕𑀢𑁄 𑀘𑀢𑀼𑀦𑁆𑀦𑀁 𑀧𑀭𑀺𑀲𑀸𑀦𑀁 𑀫𑀚𑁆𑀛𑁂 𑀦𑀺𑀲𑀻𑀤𑀺𑀢𑁆𑀯𑀸 𑀧𑀼𑀭𑀢𑁄 𑀤𑁂𑀯𑀫𑀦𑀼𑀲𑁆𑀲𑀸𑀦𑀁 𑀲𑁂𑀮𑀲𑁆𑀲 𑀩𑁆𑀭𑀸𑀳𑁆𑀫𑀡𑀲𑁆𑀲 𑀓𑁄𑀲𑁄𑀳𑀺𑀢𑀁 𑀯𑀢𑁆𑀣𑀕𑀼𑀬𑁆𑀳𑀁 𑀤𑀲𑁆𑀲𑁂𑀲𑀺𑁇 𑀬𑀤𑀺, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀪𑀕𑀯𑀢𑀸 𑀪𑀡𑀺𑀢𑀁—  ‘𑀓𑀸𑀬𑁂𑀦 𑀲𑀁𑀯𑀭𑁄 𑀲𑀸𑀥𑀽’𑀢𑀺, 𑀢𑁂𑀦 𑀳𑀺 𑀲𑁂𑀮𑀲𑁆𑀲 𑀩𑁆𑀭𑀸𑀳𑁆𑀫𑀡𑀲𑁆𑀲 𑀓𑁄𑀲𑁄𑀳𑀺𑀢𑀁 𑀯𑀢𑁆𑀣𑀕𑀼𑀬𑁆𑀳𑀁 𑀤𑀲𑁆𑀲𑁂𑀲𑀻𑀢𑀺 𑀬𑀁 𑀯𑀘𑀦𑀁, 𑀢𑀁 𑀫𑀺𑀘𑁆𑀙𑀸𑁇 𑀬𑀤𑀺 𑀲𑁂𑀮𑀲𑁆𑀲 𑀩𑁆𑀭𑀸𑀳𑁆𑀫𑀡𑀲𑁆𑀲 𑀓𑁄𑀲𑁄𑀳𑀺𑀢𑀁 𑀯𑀢𑁆𑀣𑀕𑀼𑀬𑁆𑀳𑀁 𑀤𑀲𑁆𑀲𑁂𑀲𑀺, 𑀢𑁂𑀦 𑀳𑀺 ‘𑀓𑀸𑀬𑁂𑀦 𑀲𑀁𑀯𑀭𑁄 𑀲𑀸𑀥𑀽’𑀢𑀺 𑀢𑀫𑁆𑀧𑀺 𑀯𑀘𑀦𑀁 𑀫𑀺𑀘𑁆𑀙𑀸𑁇 𑀅𑀬𑀫𑁆𑀧𑀺 𑀉𑀪𑀢𑁄 𑀓𑁄𑀝𑀺𑀓𑁄 𑀧𑀜𑁆𑀳𑁄 𑀢𑀯𑀸𑀦𑀼𑀧𑁆𑀧𑀢𑁆𑀢𑁄, 𑀲𑁄 𑀢𑀬𑀸 𑀦𑀺𑀩𑁆𑀩𑀸𑀳𑀺𑀢𑀩𑁆𑀩𑁄”𑀢𑀺𑁇

773\. “𑀪𑀸𑀲𑀺𑀢𑀫𑁆𑀧𑁂𑀢𑀁, 𑀫𑀳𑀸𑀭𑀸𑀚, 𑀪𑀕𑀯𑀢𑀸 ‘𑀓𑀸𑀬𑁂𑀦 𑀲𑀁𑀯𑀭𑁄 𑀲𑀸𑀥𑀽’𑀢𑀺, 𑀲𑁂𑀮𑀲𑁆𑀲 𑀘 𑀩𑁆𑀭𑀸𑀳𑁆𑀫𑀡𑀲𑁆𑀲 𑀓𑁄𑀲𑁄𑀳𑀺𑀢𑀁 𑀯𑀢𑁆𑀣𑀕𑀼𑀬𑁆𑀳𑀁 𑀤𑀲𑁆𑀲𑀺𑀢𑀁𑁇 𑀬𑀲𑁆𑀲 𑀔𑁄, 𑀫𑀳𑀸𑀭𑀸𑀚, 𑀢𑀣𑀸𑀕𑀢𑁂 𑀓𑀗𑁆𑀔𑀸 𑀉𑀧𑁆𑀧𑀦𑁆𑀦𑀸, 𑀢𑀲𑁆𑀲 𑀩𑁄𑀥𑀦𑀢𑁆𑀣𑀸𑀬 𑀪𑀕𑀯𑀸 𑀇𑀤𑁆𑀥𑀺𑀬𑀸 𑀢𑀧𑁆𑀧𑀝𑀺𑀪𑀸𑀕𑀁 𑀓𑀸𑀬𑀁 𑀤𑀲𑁆𑀲𑁂𑀢𑀺, 𑀲𑁄𑀬𑁂𑀯 𑀢𑀁 𑀧𑀸𑀝𑀺𑀳𑀸𑀭𑀺𑀬𑀁 𑀧𑀲𑁆𑀲𑀢𑀻”𑀢𑀺𑁇

774\. “𑀓𑁄 𑀧𑀦𑁂𑀢𑀁, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀲𑀤𑁆𑀤𑀳𑀺𑀲𑁆𑀲𑀢𑀺, 𑀬𑀁 𑀧𑀭𑀺𑀲𑀕𑀢𑁄 𑀏𑀓𑁄𑀬𑁂𑀯 𑀢𑀁 𑀕𑀼𑀬𑁆𑀳𑀁 𑀧𑀲𑁆𑀲𑀢𑀺, 𑀅𑀯𑀲𑁂𑀲𑀸 𑀢𑀢𑁆𑀣𑁂𑀯 𑀯𑀲𑀦𑁆𑀢𑀸 𑀦 𑀧𑀲𑁆𑀲𑀦𑁆𑀢𑀻𑀢𑀺𑁇 𑀇𑀗𑁆𑀖 𑀫𑁂 𑀢𑁆𑀯𑀁 𑀢𑀢𑁆𑀣 𑀓𑀸𑀭𑀡𑀁 𑀉𑀧𑀤𑀺𑀲, 𑀓𑀸𑀭𑀡𑁂𑀦 𑀫𑀁 𑀲𑀜𑁆𑀜𑀸𑀧𑁂𑀳𑀻”𑀢𑀺𑁇 “𑀤𑀺𑀝𑁆𑀞𑀧𑀼𑀩𑁆𑀩𑁄 𑀧𑀦 𑀢𑀬𑀸, 𑀫𑀳𑀸𑀭𑀸𑀚, 𑀓𑁄𑀘𑀺 𑀩𑁆𑀬𑀸𑀥𑀺𑀢𑁄 𑀧𑀼𑀭𑀺𑀲𑁄 𑀧𑀭𑀺𑀓𑀺𑀡𑁆𑀡𑁄 𑀜𑀸𑀢𑀺𑀫𑀺𑀢𑁆𑀢𑁂𑀳𑀻”𑀢𑀺𑁇 “𑀆𑀫, 𑀪𑀦𑁆𑀢𑁂”𑀢𑀺𑁇 “𑀅𑀧𑀺 𑀦𑀼 𑀔𑁄 𑀲𑀸, 𑀫𑀳𑀸𑀭𑀸𑀚, 𑀧𑀭𑀺𑀲𑀸 𑀧𑀲𑁆𑀲𑀢𑁂𑀢𑀁 𑀯𑁂𑀤𑀦𑀁, 𑀬𑀸𑀬 𑀲𑁄 𑀧𑀼𑀭𑀺𑀲𑁄 𑀯𑁂𑀤𑀦𑀸𑀬 𑀯𑁂𑀤𑀬𑀢𑀻”𑀢𑀺𑁇 “𑀦 𑀳𑀺, 𑀪𑀦𑁆𑀢𑁂, 𑀅𑀢𑁆𑀢𑀦𑀸 𑀬𑁂𑀯 𑀲𑁄, 𑀪𑀦𑁆𑀢𑁂, 𑀧𑀼𑀭𑀺𑀲𑁄 𑀯𑁂𑀤𑀬𑀢𑀻”𑀢𑀺𑁇 “𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀬𑀲𑁆𑀲𑁂𑀯 𑀢𑀣𑀸𑀕𑀢𑁂 𑀓𑀗𑁆𑀔𑀸 𑀉𑀧𑁆𑀧𑀦𑁆𑀦𑀸, 𑀢𑀲𑁆𑀲𑁂𑀯 𑀢𑀣𑀸𑀕𑀢𑁄 𑀩𑁄𑀥𑀦𑀢𑁆𑀣𑀸𑀬 𑀇𑀤𑁆𑀥𑀺𑀬𑀸 𑀢𑀧𑁆𑀧𑀝𑀺𑀪𑀸𑀕𑀁 𑀓𑀸𑀬𑀁 𑀤𑀲𑁆𑀲𑁂𑀢𑀺, 𑀲𑁄𑀬𑁂𑀯 𑀢𑀁 𑀧𑀸𑀝𑀺𑀳𑀸𑀭𑀺𑀬𑀁 𑀧𑀲𑁆𑀲𑀢𑀺𑁇

775\. 𑀬𑀣𑀸 𑀯𑀸 𑀧𑀦, 𑀫𑀳𑀸𑀭𑀸𑀚, 𑀓𑀜𑁆𑀘𑀺𑀤𑁂𑀯 𑀧𑀼𑀭𑀺𑀲𑀁 𑀪𑀽𑀢𑁄 𑀆𑀯𑀺𑀲𑁂𑀬𑁆𑀬, 𑀅𑀧𑀺 𑀦𑀼 𑀔𑁄 𑀲𑀸, 𑀫𑀳𑀸𑀭𑀸𑀚, 𑀧𑀭𑀺𑀲𑀸 𑀧𑀲𑁆𑀲𑀢𑀺 𑀢𑀁 𑀪𑀽𑀢𑀸𑀕𑀫𑀦𑀦𑁆”𑀢𑀺? “𑀦 𑀳𑀺, 𑀪𑀦𑁆𑀢𑁂, 𑀲𑁄𑀬𑁂𑀯 𑀆𑀢𑀼𑀭𑁄 𑀢𑀲𑁆𑀲 𑀪𑀽𑀢𑀲𑁆𑀲 𑀆𑀕𑀫𑀦𑀁 𑀧𑀲𑁆𑀲𑀢𑀻”𑀢𑀺𑁇 “𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀬𑀲𑁆𑀲𑁂𑀯 𑀢𑀣𑀸𑀕𑀢𑁂 𑀓𑀗𑁆𑀔𑀸 𑀉𑀧𑁆𑀧𑀦𑁆𑀦𑀸, 𑀢𑀲𑁆𑀲𑁂𑀯 𑀢𑀣𑀸𑀕𑀢𑁄 𑀩𑁄𑀥𑀦𑀢𑁆𑀣𑀸𑀬 𑀇𑀤𑁆𑀥𑀺𑀬𑀸 𑀢𑀧𑁆𑀧𑀝𑀺𑀪𑀸𑀕𑀁 𑀓𑀸𑀬𑀁 𑀤𑀲𑁆𑀲𑁂𑀢𑀺, 𑀲𑁄 𑀬𑁂𑀯 𑀢𑀁 𑀧𑀸𑀝𑀺𑀳𑀸𑀭𑀺𑀬𑀁 𑀧𑀲𑁆𑀲𑀢𑀻”𑀢𑀺𑁇

776\. “𑀤𑀼𑀓𑁆𑀓𑀭𑀁, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀪𑀕𑀯𑀢𑀸 𑀓𑀢𑀁, 𑀬𑀁 𑀏𑀓𑀲𑁆𑀲𑀧𑀺 𑀅𑀤𑀲𑁆𑀲𑀦𑀻𑀬𑀁, 𑀢𑀁 𑀤𑀲𑁆𑀲𑁂𑀦𑁆𑀢𑁂𑀦𑀸”𑀢𑀺𑁇 “𑀦, 𑀫𑀳𑀸𑀭𑀸𑀚, 𑀪𑀕𑀯𑀸 𑀕𑀼𑀬𑁆𑀳𑀁 𑀤𑀲𑁆𑀲𑁂𑀲𑀺, 𑀇𑀤𑁆𑀥𑀺𑀬𑀸 𑀧𑀦 𑀙𑀸𑀬𑀁 𑀤𑀲𑁆𑀲𑁂𑀲𑀻”𑀢𑀺𑁇 “𑀙𑀸𑀬𑀸𑀬𑀧𑀺, 𑀪𑀦𑁆𑀢𑁂, 𑀤𑀺𑀝𑁆𑀞𑀸𑀬 𑀤𑀺𑀝𑁆𑀞𑀁𑀬𑁂𑀯 𑀳𑁄𑀢𑀺 𑀕𑀼𑀬𑁆𑀳𑀁, 𑀬𑀁 𑀤𑀺𑀲𑁆𑀯𑀸 𑀦𑀺𑀝𑁆𑀞𑀁 𑀕𑀢𑁄”𑀢𑀺𑁇 “𑀤𑀼𑀓𑁆𑀓𑀭𑀜𑁆𑀘𑀸𑀧𑀺, 𑀫𑀳𑀸𑀭𑀸𑀚, 𑀢𑀣𑀸𑀕𑀢𑁄 𑀓𑀭𑁄𑀢𑀺 𑀩𑁄𑀥𑀦𑁂𑀬𑁆𑀬𑁂 𑀲𑀢𑁆𑀢𑁂 𑀩𑁄𑀥𑁂𑀢𑀼𑀁𑁇 𑀬𑀤𑀺, 𑀫𑀳𑀸𑀭𑀸𑀚, 𑀢𑀣𑀸𑀕𑀢𑁄 𑀓𑀺𑀭𑀺𑀬𑀁 𑀳𑀸𑀧𑁂𑀬𑁆𑀬, 𑀩𑁄𑀥𑀦𑁂𑀬𑁆𑀬𑀸 𑀲𑀢𑁆𑀢𑀸 𑀦 𑀩𑀼𑀚𑁆𑀛𑁂𑀬𑁆𑀬𑀼𑀁𑁇 𑀬𑀲𑁆𑀫𑀸 𑀘 𑀔𑁄, 𑀫𑀳𑀸𑀭𑀸𑀚, 𑀬𑁄𑀕𑀜𑁆𑀜𑀽 𑀢𑀣𑀸𑀕𑀢𑁄 𑀩𑁄𑀥𑀦𑁂𑀬𑁆𑀬𑁂 𑀲𑀢𑁆𑀢𑁂 𑀩𑁄𑀥𑁂𑀢𑀼𑀁, 𑀢𑀲𑁆𑀫𑀸 𑀢𑀣𑀸𑀕𑀢𑁄 𑀬𑁂𑀦 𑀬𑁂𑀦 𑀬𑁄𑀕𑁂𑀦 𑀩𑁄𑀥𑀦𑁂𑀬𑁆𑀬𑀸 𑀩𑀼𑀚𑁆𑀛𑀦𑁆𑀢𑀺, 𑀢𑁂𑀦 𑀢𑁂𑀦 𑀬𑁄𑀕𑁂𑀦 𑀩𑁄𑀥𑀦𑁂𑀬𑁆𑀬𑁂 𑀩𑁄𑀥𑁂𑀢𑀺𑁇

777\. 𑀬𑀣𑀸, 𑀫𑀳𑀸𑀭𑀸𑀚, 𑀪𑀺𑀲𑀓𑁆𑀓𑁄 𑀲𑀮𑁆𑀮𑀓𑀢𑁆𑀢𑁄 𑀬𑁂𑀦 𑀬𑁂𑀦 𑀪𑁂𑀲𑀚𑁆𑀚𑁂𑀦 𑀆𑀢𑀼𑀭𑁄 𑀅𑀭𑁄𑀕𑁄 𑀳𑁄𑀢𑀺, 𑀢𑁂𑀦 𑀢𑁂𑀦 𑀪𑁂𑀲𑀚𑁆𑀚𑁂𑀦 𑀆𑀢𑀼𑀭𑀁 𑀉𑀧𑀲𑀗𑁆𑀓𑀫𑀢𑀺, 𑀯𑀫𑀦𑀻𑀬𑀁 𑀯𑀫𑁂𑀢𑀺, 𑀯𑀺𑀭𑁂𑀘𑀦𑀻𑀬𑀁 𑀯𑀺𑀭𑁂𑀘𑁂𑀢𑀺, 𑀅𑀦𑀼𑀮𑁂𑀧𑀦𑀻𑀬𑀁 𑀅𑀦𑀼𑀮𑀺𑀫𑁆𑀧𑁂𑀢𑀺, 𑀅𑀦𑀼𑀯𑀸𑀲𑀦𑀻𑀬𑀁 𑀅𑀦𑀼𑀯𑀸𑀲𑁂𑀢𑀺; 𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀢𑀣𑀸𑀕𑀢𑁄 𑀬𑁂𑀦 𑀬𑁂𑀦 𑀬𑁄𑀕𑁂𑀦 𑀩𑁄𑀥𑀦𑁂𑀬𑁆𑀬𑀸 𑀲𑀢𑁆𑀢𑀸 𑀩𑀼𑀚𑁆𑀛𑀦𑁆𑀢𑀺, 𑀢𑁂𑀦 𑀢𑁂𑀦 𑀬𑁄𑀕𑁂𑀦 𑀩𑁄𑀥𑁂𑀢𑀺𑁇

778\. 𑀬𑀣𑀸 𑀯𑀸 𑀧𑀦, 𑀫𑀳𑀸𑀭𑀸𑀚, 𑀇𑀢𑁆𑀣𑀻 𑀫𑀽𑀍𑀳𑀕𑀩𑁆𑀪𑀸 𑀪𑀺𑀲𑀓𑁆𑀓𑀲𑁆𑀲 𑀅𑀤𑀲𑁆𑀲𑀦𑀻𑀬𑀁 𑀕𑀼𑀬𑁆𑀳𑀁 𑀤𑀲𑁆𑀲𑁂𑀢𑀺; 𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀢𑀣𑀸𑀕𑀢𑁄 𑀩𑁄𑀥𑀦𑁂𑀬𑁆𑀬𑁂 𑀲𑀢𑁆𑀢𑁂 𑀩𑁄𑀥𑁂𑀢𑀼𑀁 𑀅𑀤𑀲𑁆𑀲𑀦𑀻𑀬𑀁 𑀕𑀼𑀬𑁆𑀳𑀁 𑀇𑀤𑁆𑀥𑀺𑀬𑀸 𑀙𑀸𑀬𑀁 𑀤𑀲𑁆𑀲𑁂𑀲𑀺𑁇 𑀦𑀢𑁆𑀣𑀺, 𑀫𑀳𑀸𑀭𑀸𑀚, 𑀅𑀤𑀲𑁆𑀲𑀦𑀻𑀬𑁄 𑀦𑀸𑀫 𑀑𑀓𑀸𑀲𑁄 𑀧𑀼𑀕𑁆𑀕𑀮𑀁 𑀉𑀧𑀸𑀤𑀸𑀬𑁇 𑀬𑀤𑀺, 𑀫𑀳𑀸𑀭𑀸𑀚, 𑀓𑁄𑀘𑀺 𑀪𑀕𑀯𑀢𑁄 𑀳𑀤𑀬𑀁 𑀤𑀺𑀲𑁆𑀯𑀸 𑀩𑀼𑀚𑁆𑀛𑁂𑀬𑁆𑀬, 𑀢𑀲𑁆𑀲𑀧𑀺 𑀪𑀕𑀯𑀸 𑀬𑁄𑀕𑁂𑀦 𑀳𑀤𑀬𑀁 𑀤𑀲𑁆𑀲𑁂𑀬𑁆𑀬, 𑀬𑁄𑀕𑀜𑁆𑀜𑀽, 𑀫𑀳𑀸𑀭𑀸𑀚, 𑀢𑀣𑀸𑀕𑀢𑁄 𑀤𑁂𑀲𑀦𑀸𑀓𑀼𑀲𑀮𑁄𑁇

779\. 𑀦𑀦𑀼, 𑀫𑀳𑀸𑀭𑀸𑀚, 𑀢𑀣𑀸𑀕𑀢𑁄 𑀣𑁂𑀭𑀲𑁆𑀲 𑀦𑀦𑁆𑀤𑀲𑁆𑀲 𑀅𑀥𑀺𑀫𑀼𑀢𑁆𑀢𑀺𑀁 𑀚𑀸𑀦𑀺𑀢𑁆𑀯𑀸 𑀢𑀁 𑀤𑁂𑀯𑀪𑀯𑀦𑀁 𑀦𑁂𑀢𑁆𑀯𑀸 𑀤𑁂𑀯𑀓𑀜𑁆𑀜𑀸𑀬𑁄 𑀤𑀲𑁆𑀲𑁂𑀲𑀺 ‘𑀇𑀫𑀺𑀦𑀸𑀬𑀁 𑀓𑀼𑀮𑀧𑀼𑀢𑁆𑀢𑁄 𑀩𑀼𑀚𑁆𑀛𑀺𑀲𑁆𑀲𑀢𑀻’𑀢𑀺, 𑀢𑁂𑀦 𑀘 𑀲𑁄 𑀓𑀼𑀮𑀧𑀼𑀢𑁆𑀢𑁄 𑀩𑀼𑀚𑁆𑀛𑀺𑁇 𑀇𑀢𑀺 𑀔𑁄, 𑀫𑀳𑀸𑀭𑀸𑀚, 𑀢𑀣𑀸𑀕𑀢𑁄 𑀅𑀦𑁂𑀓𑀧𑀭𑀺𑀬𑀸𑀬𑁂𑀦 𑀲𑀼𑀪𑀦𑀺𑀫𑀺𑀢𑁆𑀢𑀁 𑀳𑀻𑀍𑀏𑀦𑁆𑀢𑁄 𑀕𑀭𑀳𑀦𑁆𑀢𑁄 𑀚𑀺𑀕𑀼𑀘𑁆𑀙𑀦𑁆𑀢𑁄 𑀢𑀲𑁆𑀲 𑀩𑁄𑀥𑀦𑀳𑁂𑀢𑀼 𑀓𑀓𑀼𑀝𑀧𑀸𑀤𑀺𑀦𑀺𑀬𑁄 𑀅𑀘𑁆𑀙𑀭𑀸𑀬𑁄 𑀤𑀲𑁆𑀲𑁂𑀲𑀺𑁇 𑀏𑀯𑀫𑁆𑀧𑀺 𑀢𑀣𑀸𑀕𑀢𑁄 𑀬𑁄𑀕𑀜𑁆𑀜𑀽 𑀤𑁂𑀲𑀦𑀸𑀓𑀼𑀲𑀮𑁄𑁇

780\. 𑀧𑀼𑀦 𑀘𑀧𑀭𑀁, 𑀫𑀳𑀸𑀭𑀸𑀚, 𑀢𑀣𑀸𑀕𑀢𑁄 𑀣𑁂𑀭𑀲𑁆𑀲 𑀘𑀽𑀍𑀅𑀧𑀦𑁆𑀣𑀓𑀲𑁆𑀲 𑀪𑀸𑀢𑀭𑀸 𑀦𑀺𑀓𑁆𑀓𑀟𑁆𑀠𑀺𑀢𑀲𑁆𑀲 𑀤𑀼𑀓𑁆𑀔𑀺𑀢𑀲𑁆𑀲 𑀤𑀼𑀫𑁆𑀫𑀦𑀲𑁆𑀲 𑀉𑀧𑀕𑀦𑁆𑀢𑁆𑀯𑀸 𑀲𑀼𑀔𑀼𑀫𑀁 𑀘𑁄𑀍𑀅𑀔𑀡𑁆𑀟𑀁 𑀅𑀤𑀸𑀲𑀺 ‘𑀇𑀫𑀺𑀦𑀸𑀬𑀁 𑀓𑀼𑀮𑀧𑀼𑀢𑁆𑀢𑁄 𑀩𑀼𑀚𑁆𑀛𑀺𑀲𑁆𑀲𑀢𑀻’𑀢𑀺, 𑀲𑁄 𑀘 𑀓𑀼𑀮𑀧𑀼𑀢𑁆𑀢𑁄 𑀢𑁂𑀦 𑀓𑀸𑀭𑀡𑁂𑀦 𑀚𑀺𑀦𑀲𑀸𑀲𑀦𑁂 𑀯𑀲𑀻𑀪𑀸𑀯𑀁 𑀧𑀸𑀧𑀼𑀡𑀺𑁇 𑀏𑀯𑀫𑁆𑀧𑀺, 𑀫𑀳𑀸𑀭𑀸𑀚, 𑀢𑀣𑀸𑀕𑀢𑁄 𑀬𑁄𑀕𑀜𑁆𑀜𑀽 𑀤𑁂𑀲𑀦𑀸𑀓𑀼𑀲𑀮𑁄𑁇

781\. 𑀧𑀼𑀦 𑀘𑀧𑀭𑀁, 𑀫𑀳𑀸𑀭𑀸𑀚, 𑀢𑀣𑀸𑀕𑀢𑁄 𑀩𑁆𑀭𑀸𑀳𑁆𑀫𑀡𑀲𑁆𑀲 𑀫𑁄𑀖𑀭𑀸𑀚𑀲𑁆𑀲 𑀬𑀸𑀯 𑀢𑀢𑀺𑀬𑀁 𑀧𑀜𑁆𑀳𑀁 𑀧𑀼𑀝𑁆𑀞𑁄 𑀦 𑀩𑁆𑀬𑀸𑀓𑀸𑀲𑀺 ‘𑀏𑀯𑀫𑀺𑀫𑀲𑁆𑀲 𑀓𑀼𑀮𑀧𑀼𑀢𑁆𑀢𑀲𑁆𑀲 𑀫𑀸𑀦𑁄 𑀉𑀧𑀲𑀫𑀺𑀲𑁆𑀲𑀢𑀺, 𑀫𑀸𑀦𑀽𑀧𑀲𑀫𑀸 𑀅𑀪𑀺𑀲𑀫𑀬𑁄 𑀪𑀯𑀺𑀲𑁆𑀲𑀢𑀻’𑀢𑀺, 𑀢𑁂𑀦 𑀘 𑀢𑀲𑁆𑀲 𑀓𑀼𑀮𑀧𑀼𑀢𑁆𑀢𑀲𑁆𑀲 𑀫𑀸𑀦𑁄 𑀉𑀧𑀲𑀫𑀺, 𑀫𑀸𑀦𑀽𑀧𑀲𑀫𑀸 𑀲𑁄 𑀩𑁆𑀭𑀸𑀳𑁆𑀫𑀡𑁄 𑀙𑀲𑀼 𑀅𑀪𑀺𑀜𑁆𑀜𑀸𑀲𑀼 𑀯𑀲𑀻𑀪𑀸𑀯𑀁 𑀧𑀸𑀧𑀼𑀡𑀺𑁇 𑀏𑀯𑀫𑁆𑀧𑀺, 𑀫𑀳𑀸𑀭𑀸𑀚, 𑀢𑀣𑀸𑀕𑀢𑁄 𑀬𑁄𑀕𑀜𑁆𑀜𑀽 𑀤𑁂𑀲𑀦𑀸𑀓𑀼𑀲𑀮𑁄”𑀢𑀺𑁇

782\. “𑀲𑀸𑀥𑀼, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀲𑀼𑀦𑀺𑀩𑁆𑀩𑁂𑀞𑀺𑀢𑁄 𑀧𑀜𑁆𑀳𑁄 𑀩𑀳𑀼𑀯𑀺𑀥𑁂𑀳𑀺 𑀓𑀸𑀭𑀡𑁂𑀳𑀺, 𑀕𑀳𑀦𑀁 𑀅𑀕𑀳𑀦𑀁 𑀓𑀢𑀁, 𑀅𑀦𑁆𑀥𑀓𑀸𑀭𑁄 𑀆𑀮𑁄𑀓𑁄 𑀓𑀢𑁄, 𑀕𑀡𑁆𑀞𑀺 𑀪𑀺𑀦𑁆𑀦𑁄, 𑀪𑀕𑁆𑀕𑀸 𑀧𑀭𑀯𑀸𑀤𑀸, 𑀚𑀺𑀦𑀧𑀼𑀢𑁆𑀢𑀸𑀦𑀁 𑀘𑀓𑁆𑀔𑀼𑀁 𑀢𑀬𑀸 𑀉𑀧𑁆𑀧𑀸𑀤𑀺𑀢𑀁, 𑀦𑀺𑀧𑁆𑀧𑀝𑀺𑀪𑀸𑀦𑀸 𑀢𑀺𑀢𑁆𑀣𑀺𑀬𑀸, 𑀢𑁆𑀯𑀁 𑀕𑀡𑀺𑀯𑀭𑀧𑀯𑀭𑀫𑀸𑀲𑀚𑁆𑀚𑀸”𑀢𑀺𑁇

---

783\. 𑀯𑀢𑁆𑀣𑀕𑀼𑀬𑁆𑀳𑀦𑀺𑀤𑀲𑁆𑀲𑀦𑀧𑀜𑁆𑀳𑁄 𑀢𑀢𑀺𑀬𑁄𑁇



[Go to previous page (5.3.2 Sabbasattahitapharaṇapañha)](/tipitaka/28Mi/5/5.3/5.3.2.md) / [Go to parent page (5.3 Paṇāmitavagga)](/tipitaka/28Mi/5/5.3.md) / [Go to next page (5.3.4 Pharusavācābhāvapañha)](/tipitaka/28Mi/5/5.3/5.3.4.md)


