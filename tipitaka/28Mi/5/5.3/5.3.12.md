
[Home](/) / [28Mi Milindapañhapāḷi](/tipitaka/28Mi.md) / [5 Meṇḍakapañha](/tipitaka/28Mi/5.md) / [5.3 Paṇāmitavagga](/tipitaka/28Mi/5/5.3.md)

# 𑁫𑁇𑁩𑁇𑁧𑁨 𑀪𑀺𑀓𑁆𑀔𑀼𑀧𑀡𑀸𑀫𑀺𑀢𑀧𑀜𑁆𑀳

### 𑀫𑁂𑀡𑁆𑀟𑀓𑀧𑀜𑁆𑀳

### 𑀧𑀡𑀸𑀫𑀺𑀢𑀯𑀕𑁆𑀕

### 𑀪𑀺𑀓𑁆𑀔𑀼𑀧𑀡𑀸𑀫𑀺𑀢𑀧𑀜𑁆𑀳

(149.)

847. “𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀪𑀸𑀲𑀺𑀢𑀫𑁆𑀧𑁂𑀢𑀁 𑀪𑀕𑀯𑀢𑀸—  ‘𑀅𑀓𑁆𑀓𑁄𑀥𑀦𑁄 𑀯𑀺𑀕𑀢𑀔𑀺𑀮𑁄𑀳𑀫𑀲𑁆𑀫𑀻’𑀢𑀺, 𑀧𑀼𑀦 𑀘 𑀢𑀣𑀸𑀕𑀢𑁄 𑀣𑁂𑀭𑁂 𑀲𑀸𑀭𑀺𑀧𑀼𑀢𑁆𑀢𑀫𑁄𑀕𑁆𑀕𑀮𑁆𑀮𑀸𑀦𑁂 𑀲𑀧𑀭𑀺𑀲𑁂 𑀧𑀡𑀸𑀫𑁂𑀲𑀺, 𑀓𑀺𑀁 𑀦𑀼 𑀔𑁄, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀢𑀣𑀸𑀕𑀢𑁄 𑀓𑀼𑀧𑀺𑀢𑁄 𑀧𑀭𑀺𑀲𑀁 𑀧𑀡𑀸𑀫𑁂𑀲𑀺, 𑀉𑀤𑀸𑀳𑀼 𑀢𑀼𑀝𑁆𑀞𑁄 𑀧𑀡𑀸𑀫𑁂𑀲𑀺, 𑀏𑀢𑀁 𑀢𑀸𑀯 𑀚𑀸𑀦𑀸𑀳𑀺 𑀇𑀫𑀁 𑀦𑀸𑀫𑀸𑀢𑀺? 𑀬𑀤𑀺, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀓𑀼𑀧𑀺𑀢𑁄 𑀧𑀭𑀺𑀲𑀁 𑀧𑀡𑀸𑀫𑁂𑀲𑀺, 𑀢𑁂𑀦 𑀳𑀺 𑀢𑀣𑀸𑀕𑀢𑀲𑁆𑀲 𑀓𑁄𑀥𑁄 𑀅𑀧𑁆𑀧𑀝𑀺𑀯𑀢𑁆𑀢𑀺𑀢𑁄, 𑀬𑀤𑀺 𑀢𑀼𑀝𑁆𑀞𑁄 𑀧𑀡𑀸𑀫𑁂𑀲𑀺, 𑀢𑁂𑀦 𑀳𑀺 𑀅𑀯𑀢𑁆𑀣𑀼𑀲𑁆𑀫𑀺𑀁 𑀅𑀚𑀸𑀦𑀦𑁆𑀢𑁂𑀦 𑀧𑀡𑀸𑀫𑀺𑀢𑀸𑁇 𑀅𑀬𑀫𑁆𑀧𑀺 𑀉𑀪𑀢𑁄 𑀓𑁄𑀝𑀺𑀓𑁄 𑀧𑀜𑁆𑀳𑁄 𑀢𑀯𑀸𑀦𑀼𑀧𑁆𑀧𑀢𑁆𑀢𑁄, 𑀲𑁄 𑀢𑀬𑀸 𑀦𑀺𑀩𑁆𑀩𑀸𑀳𑀺𑀢𑀩𑁆𑀩𑁄”𑀢𑀺𑁇

848. “𑀪𑀸𑀲𑀺𑀢𑀫𑁆𑀧𑁂𑀢𑀁, 𑀫𑀳𑀸𑀭𑀸𑀚, 𑀪𑀕𑀯𑀢𑀸—  ‘𑀅𑀓𑁆𑀓𑁄𑀥𑀦𑁄 𑀯𑀺𑀕𑀢𑀔𑀺𑀮𑁄𑀳𑀫𑀲𑁆𑀫𑀻’𑀢𑀺, 𑀧𑀡𑀸𑀫𑀺𑀢𑀸 𑀘 𑀣𑁂𑀭𑀸 𑀲𑀸𑀭𑀺𑀧𑀼𑀢𑁆𑀢𑀫𑁄𑀕𑁆𑀕𑀮𑁆𑀮𑀸𑀦𑀸 𑀲𑀧𑀭𑀺𑀲𑀸, 𑀢𑀜𑁆𑀘 𑀧𑀦 𑀦 𑀓𑁄𑀧𑁂𑀦𑁇 𑀇𑀥, 𑀫𑀳𑀸𑀭𑀸𑀚, 𑀓𑁄𑀘𑀺𑀤𑁂𑀯 𑀧𑀼𑀭𑀺𑀲𑁄 𑀫𑀳𑀸𑀧𑀣𑀯𑀺𑀬𑀸 𑀫𑀽𑀮𑁂 𑀯𑀸 𑀔𑀸𑀡𑀼𑀓𑁂 𑀯𑀸 𑀧𑀸𑀲𑀸𑀡𑁂 𑀯𑀸 𑀓𑀞𑀮𑁂 𑀯𑀸 𑀯𑀺𑀲𑀫𑁂 𑀯𑀸 𑀪𑀽𑀫𑀺𑀪𑀸𑀕𑁂 𑀔𑀮𑀺𑀢𑁆𑀯𑀸 𑀧𑀢𑀢𑀺, 𑀅𑀧𑀺 𑀦𑀼 𑀔𑁄, 𑀫𑀳𑀸𑀭𑀸𑀚, 𑀫𑀳𑀸𑀧𑀣𑀯𑀻 𑀓𑀼𑀧𑀺𑀢𑀸 𑀢𑀁 𑀧𑀸𑀢𑁂𑀢𑀻”𑀢𑀺? “𑀦 𑀳𑀺, 𑀪𑀦𑁆𑀢𑁂, 𑀦𑀢𑁆𑀣𑀺 𑀫𑀳𑀸𑀧𑀣𑀯𑀺𑀬𑀸 𑀓𑁄𑀧𑁄 𑀯𑀸 𑀧𑀲𑀸𑀤𑁄 𑀯𑀸, 𑀅𑀦𑀼𑀦𑀬𑀧𑁆𑀧𑀝𑀺𑀖𑀯𑀺𑀧𑁆𑀧𑀫𑀼𑀢𑁆𑀢𑀸 𑀫𑀳𑀸𑀧𑀣𑀯𑀻, 𑀲𑀬𑀫𑁂𑀯 𑀲𑁄 𑀅𑀮𑀲𑁄 𑀔𑀮𑀺𑀢𑁆𑀯𑀸 𑀧𑀢𑀺𑀢𑁄”𑀢𑀺𑁇 “𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀦𑀢𑁆𑀣𑀺 𑀢𑀣𑀸𑀕𑀢𑀸𑀦𑀁 𑀓𑁄𑀧𑁄 𑀯𑀸 𑀧𑀲𑀸𑀤𑁄 𑀯𑀸, 𑀅𑀦𑀼𑀦𑀬𑀧𑁆𑀧𑀝𑀺𑀖𑀯𑀺𑀧𑁆𑀧𑀫𑀼𑀢𑁆𑀢𑀸 𑀢𑀣𑀸𑀕𑀢𑀸 𑀅𑀭𑀳𑀦𑁆𑀢𑁄 𑀲𑀫𑁆𑀫𑀸𑀲𑀫𑁆𑀩𑀼𑀤𑁆𑀥𑀸, 𑀅𑀣 𑀔𑁄 𑀲𑀬𑀁 𑀓𑀢𑁂𑀦𑁂𑀯 𑀢𑁂 𑀅𑀢𑁆𑀢𑀦𑁄 𑀅𑀧𑀭𑀸𑀥𑁂𑀦 𑀧𑀡𑀸𑀫𑀺𑀢𑀸𑁇

849. 𑀇𑀥 𑀧𑀦, 𑀫𑀳𑀸𑀭𑀸𑀚, 𑀫𑀳𑀸𑀲𑀫𑀼𑀤𑁆𑀤𑁄 𑀦 𑀫𑀢𑁂𑀦 𑀓𑀼𑀡𑀧𑁂𑀦 𑀲𑀁𑀯𑀲𑀢𑀺, 𑀬𑀁 𑀳𑁄𑀢𑀺 𑀫𑀳𑀸𑀲𑀫𑀼𑀤𑁆𑀤𑁂 𑀫𑀢𑀁 𑀓𑀼𑀡𑀧𑀁, 𑀢𑀁 𑀔𑀺𑀧𑁆𑀧𑀫𑁂𑀯 𑀦𑀺𑀘𑁆𑀙𑀼𑀪𑀢𑀺 𑀣𑀮𑀁 𑀉𑀲𑁆𑀲𑀸𑀭𑁂𑀢𑀺𑁇 𑀅𑀧𑀺 𑀦𑀼 𑀔𑁄, 𑀫𑀳𑀸𑀭𑀸𑀚, 𑀫𑀳𑀸𑀲𑀫𑀼𑀤𑁆𑀤𑁄 𑀓𑀼𑀧𑀺𑀢𑁄 𑀢𑀁 𑀓𑀼𑀡𑀧𑀁 𑀦𑀺𑀘𑁆𑀙𑀼𑀪𑀢𑀻”𑀢𑀺? “𑀦 𑀳𑀺, 𑀪𑀦𑁆𑀢𑁂, 𑀦𑀢𑁆𑀣𑀺 𑀫𑀳𑀸𑀲𑀫𑀼𑀤𑁆𑀤𑀲𑁆𑀲 𑀓𑁄𑀧𑁄 𑀯𑀸 𑀧𑀲𑀸𑀤𑁄 𑀯𑀸, 𑀅𑀦𑀼𑀦𑀬𑀧𑁆𑀧𑀝𑀺𑀖𑀯𑀺𑀧𑁆𑀧𑀫𑀼𑀢𑁆𑀢𑁄 𑀫𑀳𑀸𑀲𑀫𑀼𑀤𑁆𑀤𑁄”𑀢𑀺𑁇 “𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀦𑀢𑁆𑀣𑀺 𑀢𑀣𑀸𑀕𑀢𑀸𑀦𑀁 𑀓𑁄𑀧𑁄 𑀯𑀸 𑀧𑀲𑀸𑀤𑁄 𑀯𑀸, 𑀅𑀦𑀼𑀦𑀬𑀧𑁆𑀧𑀝𑀺𑀖𑀯𑀺𑀧𑁆𑀧𑀫𑀼𑀢𑁆𑀢𑀸 𑀢𑀣𑀸𑀕𑀢𑀸 𑀅𑀭𑀳𑀦𑁆𑀢𑁄 𑀲𑀫𑁆𑀫𑀸𑀲𑀫𑁆𑀩𑀼𑀤𑁆𑀥𑀸, 𑀅𑀣 𑀔𑁄 𑀲𑀬𑀁 𑀓𑀢𑁂𑀦𑁂𑀯 𑀢𑁂 𑀅𑀢𑁆𑀢𑀦𑁄 𑀅𑀧𑀭𑀸𑀥𑁂𑀦 𑀧𑀡𑀸𑀫𑀺𑀢𑀸𑁇

850. 𑀬𑀣𑀸, 𑀫𑀳𑀸𑀭𑀸𑀚, 𑀧𑀣𑀯𑀺𑀬𑀸 𑀔𑀮𑀺𑀢𑁄 𑀧𑀢𑀻𑀬𑀢𑀺, 𑀏𑀯𑀁 𑀚𑀺𑀦𑀲𑀸𑀲𑀦𑀯𑀭𑁂 𑀔𑀮𑀺𑀢𑁄 𑀧𑀡𑀸𑀫𑀻𑀬𑀢𑀺𑁇 𑀬𑀣𑀸, 𑀫𑀳𑀸𑀭𑀸𑀚, 𑀲𑀫𑀼𑀤𑁆𑀤𑁂 𑀫𑀢𑀁 𑀓𑀼𑀡𑀧𑀁 𑀦𑀺𑀘𑁆𑀙𑀼𑀪𑀻𑀬𑀢𑀺, 𑀏𑀯𑀁 𑀚𑀺𑀦𑀲𑀸𑀲𑀦𑀯𑀭𑁂 𑀔𑀮𑀺𑀢𑁄 𑀧𑀡𑀸𑀫𑀻𑀬𑀢𑀺𑁇 𑀬𑀁 𑀧𑀦 𑀢𑁂, 𑀫𑀳𑀸𑀭𑀸𑀚, 𑀢𑀣𑀸𑀕𑀢𑁄 𑀧𑀡𑀸𑀫𑁂𑀲𑀺, 𑀢𑁂𑀲𑀁 𑀅𑀢𑁆𑀣𑀓𑀸𑀫𑁄 𑀳𑀺𑀢𑀓𑀸𑀫𑁄 𑀲𑀼𑀔𑀓𑀸𑀫𑁄 𑀯𑀺𑀲𑀼𑀤𑁆𑀥𑀺𑀓𑀸𑀫𑁄 ‘𑀏𑀯𑀁 𑀇𑀫𑁂 𑀚𑀸𑀢𑀺𑀚𑀭𑀸𑀩𑁆𑀬𑀸𑀥𑀺𑀫𑀭𑀡𑁂𑀳𑀺 𑀧𑀭𑀺𑀫𑀼𑀘𑁆𑀘𑀺𑀲𑁆𑀲𑀦𑁆𑀢𑀻’𑀢𑀺—  𑀧𑀡𑀸𑀫𑁂𑀲𑀻”𑀢𑀺𑁇 “𑀲𑀸𑀥𑀼, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀏𑀯𑀫𑁂𑀢𑀁 𑀢𑀣𑀸 𑀲𑀫𑁆𑀧𑀝𑀺𑀘𑁆𑀙𑀸𑀫𑀻”𑀢𑀺𑁇

---

851. 𑀪𑀺𑀓𑁆𑀔𑀼𑀧𑀡𑀸𑀫𑀺𑀢𑀧𑀜𑁆𑀳𑁄 𑀤𑁆𑀯𑀸𑀤𑀲𑀫𑁄𑁇



---

852. 𑀧𑀡𑀸𑀫𑀺𑀢𑀯𑀕𑁆𑀕𑁄 𑀢𑀢𑀺𑀬𑁄𑁇



---

853. 𑀇𑀫𑀲𑁆𑀫𑀺𑀁 𑀯𑀕𑁆𑀕𑁂 𑀤𑁆𑀯𑀸𑀤𑀲 𑀧𑀜𑁆𑀳𑀸𑁇



[Go to previous page (5.3.11 Ahiṃsāniggahapañha)](/tipitaka/28Mi/5/5.3/5.3.11.md) / [Go to parent page (5.3 Paṇāmitavagga)](/tipitaka/28Mi/5/5.3.md) / [Go to next page (5.4 Sabbaññutañāṇavagga)](/tipitaka/28Mi/5/5.4.md)


