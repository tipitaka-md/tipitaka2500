
[Home](/) / [28Mi Milindapañhapāḷi](/tipitaka/28Mi.md) / [5 Meṇḍakapañha](/tipitaka/28Mi/5.md) / [5.3 Paṇāmitavagga](/tipitaka/28Mi/5/5.3.md)

# 𑁫𑁇𑁩𑁇𑁬 𑀧𑀺𑀡𑁆𑀟𑀧𑀸𑀢𑀫𑀳𑀧𑁆𑀨𑀮𑀧𑀜𑁆𑀳

### 𑀫𑁂𑀡𑁆𑀟𑀓𑀧𑀜𑁆𑀳

### 𑀧𑀡𑀸𑀫𑀺𑀢𑀯𑀕𑁆𑀕

### 𑀧𑀺𑀡𑁆𑀟𑀧𑀸𑀢𑀫𑀳𑀧𑁆𑀨𑀮𑀧𑀜𑁆𑀳

(143.)

798. “𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀪𑀸𑀲𑀺𑀢𑀫𑁆𑀧𑁂𑀢𑀁 𑀥𑀫𑁆𑀫𑀲𑀗𑁆𑀕𑀻𑀢𑀺𑀓𑀸𑀭𑀓𑁂𑀳𑀺 𑀣𑁂𑀭𑁂𑀳𑀺—

799. _‘𑀘𑀼𑀦𑁆𑀤𑀲𑁆𑀲 𑀪𑀢𑁆𑀢𑀁 𑀪𑀼𑀜𑁆𑀚𑀺𑀢𑁆𑀯𑀸,_  
_𑀓𑀫𑁆𑀫𑀸𑀭𑀲𑁆𑀲𑀸𑀢𑀺 𑀫𑁂 𑀲𑀼𑀢𑀁;_  
_𑀆𑀩𑀸𑀥𑀁 𑀲𑀫𑁆𑀨𑀼𑀲𑀻 𑀥𑀻𑀭𑁄,_  
_𑀧𑀩𑀸𑀍𑀳𑀁 𑀫𑀸𑀭𑀡𑀦𑁆𑀢𑀺𑀓𑀦𑁆’𑀢𑀺𑁇_  


800. 𑀧𑀼𑀦 𑀘 𑀪𑀕𑀯𑀢𑀸 𑀪𑀡𑀺𑀢𑀁—  ‘𑀤𑁆𑀯𑁂𑀫𑁂, 𑀆𑀦𑀦𑁆𑀤, 𑀧𑀺𑀡𑁆𑀟𑀧𑀸𑀢𑀸 𑀲𑀫𑀲𑀫𑀨𑀮𑀸 𑀲𑀫𑀯𑀺𑀧𑀸𑀓𑀸 𑀅𑀢𑀺𑀯𑀺𑀬 𑀅𑀜𑁆𑀜𑁂𑀳𑀺 𑀧𑀺𑀡𑁆𑀟𑀧𑀸𑀢𑁂𑀳𑀺 𑀫𑀳𑀧𑁆𑀨𑀮𑀢𑀭𑀸 𑀘 𑀫𑀳𑀸𑀦𑀺𑀲𑀁𑀲𑀢𑀭𑀸 𑀘𑁇 𑀓𑀢𑀫𑁂 𑀤𑁆𑀯𑁂? 𑀬𑀜𑁆𑀘 𑀧𑀺𑀡𑁆𑀟𑀧𑀸𑀢𑀁 𑀧𑀭𑀺𑀪𑀼𑀜𑁆𑀚𑀺𑀢𑁆𑀯𑀸 𑀢𑀣𑀸𑀕𑀢𑁄 𑀅𑀦𑀼𑀢𑁆𑀢𑀭𑀁 𑀲𑀫𑁆𑀫𑀸𑀲𑀫𑁆𑀩𑁄𑀥𑀺𑀁 𑀅𑀪𑀺𑀲𑀫𑁆𑀩𑀼𑀚𑁆𑀛𑀺, 𑀬𑀜𑁆𑀘 𑀧𑀺𑀡𑁆𑀟𑀧𑀸𑀢𑀁 𑀧𑀭𑀺𑀪𑀼𑀜𑁆𑀚𑀺𑀢𑁆𑀯𑀸 𑀢𑀣𑀸𑀕𑀢𑁄 𑀅𑀦𑀼𑀧𑀸𑀤𑀺𑀲𑁂𑀲𑀸𑀬 𑀦𑀺𑀩𑁆𑀩𑀸𑀦𑀥𑀸𑀢𑀼𑀬𑀸 𑀧𑀭𑀺𑀦𑀺𑀩𑁆𑀩𑀸𑀬𑀢𑀺𑁇 𑀇𑀫𑁂 𑀤𑁆𑀯𑁂 𑀧𑀺𑀡𑁆𑀟𑀧𑀸𑀢𑀸 𑀲𑀫𑀲𑀫𑀨𑀮𑀸 𑀲𑀫𑀯𑀺𑀧𑀸𑀓𑀸, 𑀅𑀢𑀺𑀯𑀺𑀬 𑀅𑀜𑁆𑀜𑁂𑀳𑀺 𑀧𑀺𑀡𑁆𑀟𑀧𑀸𑀢𑁂𑀳𑀺 𑀫𑀳𑀧𑁆𑀨𑀮𑀢𑀭𑀸 𑀘 𑀫𑀳𑀸𑀦𑀺𑀲𑀁𑀲𑀢𑀭𑀸 𑀘𑀸’𑀢𑀺𑁇 𑀬𑀤𑀺, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀪𑀕𑀯𑀢𑁄 𑀘𑀼𑀦𑁆𑀤𑀲𑁆𑀲 𑀪𑀢𑁆𑀢𑀁 𑀪𑀼𑀢𑁆𑀢𑀸𑀯𑀺𑀲𑁆𑀲 𑀔𑀭𑁄 𑀆𑀩𑀸𑀥𑁄 𑀉𑀧𑁆𑀧𑀦𑁆𑀦𑁄, 𑀧𑀩𑀸𑀍𑀳𑀸 𑀘 𑀯𑁂𑀤𑀦𑀸 𑀧𑀯𑀢𑁆𑀢𑀸 𑀫𑀸𑀭𑀡𑀦𑁆𑀢𑀺𑀓𑀸, 𑀢𑁂𑀦 𑀳𑀺 ‘𑀤𑁆𑀯𑁂𑀫𑁂, 𑀆𑀦𑀦𑁆𑀤, 𑀧𑀺𑀡𑁆𑀟𑀧𑀸𑀢𑀸 𑀲𑀫𑀲𑀫𑀨𑀮𑀸 𑀲𑀫𑀯𑀺𑀧𑀸𑀓𑀸 𑀅𑀢𑀺𑀯𑀺𑀬 𑀅𑀜𑁆𑀜𑁂𑀳𑀺 𑀧𑀺𑀡𑁆𑀟𑀧𑀸𑀢𑁂𑀳𑀺 𑀫𑀳𑀧𑁆𑀨𑀮𑀢𑀭𑀸 𑀘 𑀫𑀳𑀸𑀦𑀺𑀲𑀁𑀲𑀢𑀭𑀸 𑀘𑀸’𑀢𑀺 𑀬𑀁 𑀯𑀘𑀦𑀁, 𑀢𑀁 𑀫𑀺𑀘𑁆𑀙𑀸𑁇 𑀬𑀤𑀺 𑀤𑁆𑀯𑁂𑀫𑁂 𑀧𑀺𑀡𑁆𑀟𑀧𑀸𑀢𑀸 𑀲𑀫𑀲𑀫𑀨𑀮𑀸 𑀲𑀫𑀯𑀺𑀧𑀸𑀓𑀸 𑀅𑀢𑀺𑀯𑀺𑀬 𑀅𑀜𑁆𑀜𑁂𑀳𑀺 𑀧𑀺𑀡𑁆𑀟𑀧𑀸𑀢𑁂𑀳𑀺 𑀫𑀳𑀧𑁆𑀨𑀮𑀢𑀭𑀸 𑀘 𑀫𑀳𑀸𑀦𑀺𑀲𑀁𑀲𑀢𑀭𑀸 𑀘, 𑀢𑁂𑀦 𑀳𑀺 𑀪𑀕𑀯𑀢𑁄 𑀘𑀼𑀦𑁆𑀤𑀲𑁆𑀲 𑀪𑀢𑁆𑀢𑀁 𑀪𑀼𑀢𑁆𑀢𑀸𑀯𑀺𑀲𑁆𑀲 𑀔𑀭𑁄 𑀆𑀩𑀸𑀥𑁄 𑀉𑀧𑁆𑀧𑀦𑁆𑀦𑁄, 𑀧𑀩𑀸𑀍𑀳𑀸 𑀘 𑀯𑁂𑀤𑀦𑀸 𑀧𑀯𑀢𑁆𑀢𑀸 𑀫𑀸𑀭𑀡𑀦𑁆𑀢𑀺𑀓𑀸𑀢𑀺 𑀢𑀫𑁆𑀧𑀺 𑀯𑀘𑀦𑀁 𑀫𑀺𑀘𑁆𑀙𑀸𑁇 𑀓𑀺𑀁 𑀦𑀼 𑀔𑁄, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀲𑁄 𑀧𑀺𑀡𑁆𑀟𑀧𑀸𑀢𑁄 𑀯𑀺𑀲𑀕𑀢𑀢𑀸𑀬 𑀫𑀳𑀧𑁆𑀨𑀮𑁄, 𑀭𑁄𑀕𑀼𑀧𑁆𑀧𑀸𑀤𑀓𑀢𑀸𑀬 𑀫𑀳𑀧𑁆𑀨𑀮𑁄, 𑀆𑀬𑀼𑀯𑀺𑀦𑀸𑀲𑀓𑀢𑀸𑀬 𑀫𑀳𑀧𑁆𑀨𑀮𑁄, 𑀪𑀕𑀯𑀢𑁄 𑀚𑀻𑀯𑀺𑀢𑀳𑀭𑀡𑀢𑀸𑀬 𑀫𑀳𑀧𑁆𑀨𑀮𑁄? 𑀢𑀢𑁆𑀣 𑀫𑁂 𑀓𑀸𑀭𑀡𑀁 𑀩𑁆𑀭𑀽𑀳𑀺 𑀧𑀭𑀯𑀸𑀤𑀸𑀦𑀁 𑀦𑀺𑀕𑁆𑀕𑀳𑀸𑀬, 𑀏𑀢𑁆𑀣𑀸𑀬𑀁 𑀚𑀦𑁄 𑀲𑀫𑁆𑀫𑀽𑀍𑀳𑁄 𑀮𑁄𑀪𑀯𑀲𑁂𑀦 𑀅𑀢𑀺𑀩𑀳𑀼𑀁 𑀔𑀸𑀬𑀺𑀢𑁂𑀦 𑀮𑁄𑀳𑀺𑀢𑀧𑀓𑁆𑀔𑀦𑁆𑀤𑀺𑀓𑀸 𑀉𑀧𑁆𑀧𑀦𑁆𑀦𑀸𑀢𑀺𑁇 𑀅𑀬𑀫𑁆𑀧𑀺 𑀉𑀪𑀢𑁄 𑀓𑁄𑀝𑀺𑀓𑁄 𑀧𑀜𑁆𑀳𑁄 𑀢𑀯𑀸𑀦𑀼𑀧𑁆𑀧𑀢𑁆𑀢𑁄, 𑀲𑁄 𑀢𑀬𑀸 𑀦𑀺𑀩𑁆𑀩𑀸𑀳𑀺𑀢𑀩𑁆𑀩𑁄”𑀢𑀺𑁇

801. “𑀪𑀸𑀲𑀺𑀢𑀫𑁆𑀧𑁂𑀢𑀁, 𑀫𑀳𑀸𑀭𑀸𑀚, 𑀥𑀫𑁆𑀫𑀲𑀗𑁆𑀕𑀻𑀢𑀺𑀓𑀸𑀭𑀓𑁂𑀳𑀺 𑀣𑁂𑀭𑁂𑀳𑀺—

802. _‘𑀘𑀼𑀦𑁆𑀤𑀲𑁆𑀲 𑀪𑀢𑁆𑀢𑀁 𑀪𑀼𑀜𑁆𑀚𑀺𑀢𑁆𑀯𑀸,_  
_𑀓𑀫𑁆𑀫𑀸𑀭𑀲𑁆𑀲𑀸𑀢𑀺 𑀫𑁂 𑀲𑀼𑀢𑀁;_  
_𑀆𑀩𑀸𑀥𑀁 𑀲𑀫𑁆𑀨𑀼𑀲𑀻 𑀥𑀻𑀭𑁄,_  
_𑀧𑀩𑀸𑀍𑀳𑀁 𑀫𑀸𑀭𑀡𑀦𑁆𑀢𑀺𑀓𑀦𑁆’𑀢𑀺𑁇_  


803. 𑀪𑀕𑀯𑀢𑀸 𑀘 𑀪𑀡𑀺𑀢𑀁—  ‘𑀤𑁆𑀯𑁂𑀫𑁂, 𑀆𑀦𑀦𑁆𑀤, 𑀧𑀺𑀡𑁆𑀟𑀧𑀸𑀢𑀸 𑀲𑀫𑀲𑀫𑀨𑀮𑀸 𑀲𑀫𑀯𑀺𑀧𑀸𑀓𑀸 𑀅𑀢𑀺𑀯𑀺𑀬 𑀅𑀜𑁆𑀜𑁂𑀳𑀺 𑀧𑀺𑀡𑁆𑀟𑀧𑀸𑀢𑁂𑀳𑀺 𑀫𑀳𑀧𑁆𑀨𑀮𑀢𑀭𑀸 𑀘 𑀫𑀳𑀸𑀦𑀺𑀲𑀁𑀲𑀢𑀭𑀸 𑀘𑁇 𑀓𑀢𑀫𑁂 𑀤𑁆𑀯𑁂? 𑀬𑀜𑁆𑀘 𑀧𑀺𑀡𑁆𑀟𑀧𑀸𑀢𑀁 𑀧𑀭𑀺𑀪𑀼𑀜𑁆𑀚𑀺𑀢𑁆𑀯𑀸 𑀢𑀣𑀸𑀕𑀢𑁄 𑀅𑀦𑀼𑀢𑁆𑀢𑀭𑀁 𑀲𑀫𑁆𑀫𑀸𑀲𑀫𑁆𑀩𑁄𑀥𑀺𑀁 𑀅𑀪𑀺𑀲𑀫𑁆𑀩𑀼𑀚𑁆𑀛𑀺, 𑀬𑀜𑁆𑀘 𑀧𑀺𑀡𑁆𑀟𑀧𑀸𑀢𑀁 𑀧𑀭𑀺𑀪𑀼𑀜𑁆𑀚𑀺𑀢𑁆𑀯𑀸 𑀢𑀣𑀸𑀕𑀢𑁄 𑀅𑀦𑀼𑀧𑀸𑀤𑀺𑀲𑁂𑀲𑀸𑀬 𑀦𑀺𑀩𑁆𑀩𑀸𑀦𑀥𑀸𑀢𑀼𑀬𑀸 𑀧𑀭𑀺𑀦𑀺𑀩𑁆𑀩𑀸𑀬𑀢𑀺, 𑀇𑀫𑁂 𑀤𑁆𑀯𑁂 𑀧𑀺𑀡𑁆𑀟𑀧𑀸𑀢𑀸 𑀲𑀫𑀲𑀫𑀨𑀮𑀸 𑀲𑀫𑀯𑀺𑀧𑀸𑀓𑀸, 𑀅𑀢𑀺𑀯𑀺𑀬 𑀅𑀜𑁆𑀜𑁂𑀳𑀺 𑀧𑀺𑀡𑁆𑀟𑀧𑀸𑀢𑁂𑀳𑀺 𑀫𑀳𑀧𑁆𑀨𑀮𑀢𑀭𑀸 𑀘 𑀫𑀳𑀸𑀦𑀺𑀲𑀁𑀲𑀢𑀭𑀸 𑀘𑀸’𑀢𑀺𑁇

804. 𑀲𑁄 𑀧𑀦 𑀧𑀺𑀡𑁆𑀟𑀧𑀸𑀢𑁄 𑀩𑀳𑀼𑀕𑀼𑀡𑁄 𑀅𑀦𑁂𑀓𑀸𑀦𑀺𑀲𑀁𑀲𑁄𑁇 𑀤𑁂𑀯𑀢𑀸, 𑀫𑀳𑀸𑀭𑀸𑀚, 𑀳𑀝𑁆𑀞𑀸 𑀧𑀲𑀦𑁆𑀦𑀫𑀸𑀦𑀲𑀸 ‘𑀅𑀬𑀁 𑀪𑀕𑀯𑀢𑁄 𑀧𑀘𑁆𑀙𑀺𑀫𑁄 𑀧𑀺𑀡𑁆𑀟𑀧𑀸𑀢𑁄’𑀢𑀺 𑀤𑀺𑀩𑁆𑀩𑀁 𑀑𑀚𑀁 𑀲𑀽𑀓𑀭𑀫𑀤𑁆𑀤𑀯𑁂 𑀆𑀓𑀺𑀭𑀺𑀁𑀲𑀼𑁇 𑀢𑀜𑁆𑀘 𑀧𑀦 𑀲𑀫𑁆𑀫𑀸𑀧𑀸𑀓𑀁 𑀮𑀳𑀼𑀧𑀸𑀓𑀁 𑀫𑀦𑀼𑀜𑁆𑀜𑀁 𑀩𑀳𑀼𑀭𑀲𑀁 𑀚𑀝𑁆𑀞𑀭𑀕𑁆𑀕𑀺𑀢𑁂𑀚𑀲𑁆𑀲 𑀳𑀺𑀢𑀁𑁇 𑀦, 𑀫𑀳𑀸𑀭𑀸𑀚, 𑀢𑀢𑁄𑀦𑀺𑀤𑀸𑀦𑀁 𑀪𑀕𑀯𑀢𑁄 𑀓𑁄𑀘𑀺 𑀅𑀦𑀼𑀧𑁆𑀧𑀦𑁆𑀦𑁄 𑀭𑁄𑀕𑁄 𑀉𑀧𑁆𑀧𑀦𑁆𑀦𑁄, 𑀅𑀧𑀺 𑀘, 𑀫𑀳𑀸𑀭𑀸𑀚, 𑀪𑀕𑀯𑀢𑁄 𑀧𑀓𑀢𑀺𑀤𑀼𑀩𑁆𑀩𑀮𑁂 𑀲𑀭𑀻𑀭𑁂 𑀔𑀻𑀡𑁂 𑀆𑀬𑀼𑀲𑀗𑁆𑀔𑀸𑀭𑁂 𑀉𑀧𑁆𑀧𑀦𑁆𑀦𑁄 𑀭𑁄𑀕𑁄 𑀪𑀺𑀬𑁆𑀬𑁄 𑀅𑀪𑀺𑀯𑀟𑁆𑀠𑀺𑁇

805. 𑀬𑀣𑀸, 𑀫𑀳𑀸𑀭𑀸𑀚, 𑀧𑀓𑀢𑀺𑀬𑀸 𑀚𑀮𑀫𑀸𑀦𑁄 𑀅𑀕𑁆𑀕𑀺 𑀅𑀜𑁆𑀜𑀲𑁆𑀫𑀺𑀁 𑀉𑀧𑀸𑀤𑀸𑀦𑁂 𑀤𑀺𑀦𑁆𑀦𑁂 𑀪𑀺𑀬𑁆𑀬𑁄 𑀧𑀚𑁆𑀚𑀮𑀢𑀺; 𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀪𑀕𑀯𑀢𑁄 𑀧𑀓𑀢𑀺𑀤𑀼𑀩𑁆𑀩𑀮𑁂 𑀲𑀭𑀻𑀭𑁂 𑀔𑀻𑀡𑁂 𑀆𑀬𑀼𑀲𑀗𑁆𑀔𑀸𑀭𑁂 𑀉𑀧𑁆𑀧𑀦𑁆𑀦𑁄 𑀭𑁄𑀕𑁄 𑀪𑀺𑀬𑁆𑀬𑁄 𑀅𑀪𑀺𑀯𑀟𑁆𑀠𑀺𑁇

806. 𑀬𑀣𑀸 𑀯𑀸 𑀧𑀦, 𑀫𑀳𑀸𑀭𑀸𑀚, 𑀲𑁄𑀢𑁄 𑀧𑀓𑀢𑀺𑀬𑀸 𑀲𑀦𑁆𑀤𑀫𑀸𑀦𑁄 𑀅𑀪𑀺𑀯𑀼𑀝𑁆𑀞𑁂 𑀫𑀳𑀸𑀫𑁂𑀖𑁂 𑀪𑀺𑀬𑁆𑀬𑁄 𑀫𑀳𑁄𑀖𑁄 𑀉𑀤𑀓𑀯𑀸𑀳𑀓𑁄 𑀳𑁄𑀢𑀺; 𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀪𑀕𑀯𑀢𑁄 𑀧𑀓𑀢𑀺𑀤𑀼𑀩𑁆𑀩𑀮𑁂 𑀲𑀭𑀻𑀭𑁂 𑀔𑀻𑀡𑁂 𑀆𑀬𑀼𑀲𑀗𑁆𑀔𑀸𑀭𑁂 𑀉𑀧𑁆𑀧𑀦𑁆𑀦𑁄 𑀭𑁄𑀕𑁄 𑀪𑀺𑀬𑁆𑀬𑁄 𑀅𑀪𑀺𑀯𑀟𑁆𑀠𑀺𑁇

807. 𑀬𑀣𑀸 𑀯𑀸 𑀧𑀦, 𑀫𑀳𑀸𑀭𑀸𑀚, 𑀧𑀓𑀢𑀺𑀬𑀸 𑀅𑀪𑀺𑀲𑀦𑁆𑀦𑀥𑀸𑀢𑀼 𑀓𑀼𑀘𑁆𑀙𑀺 𑀅𑀜𑁆𑀜𑀲𑁆𑀫𑀺𑀁 𑀅𑀚𑁆𑀛𑁄𑀳𑀭𑀺𑀢𑁂 𑀪𑀺𑀬𑁆𑀬𑁄 𑀆𑀬𑀫𑁂𑀬𑁆𑀬; 𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀪𑀕𑀯𑀢𑁄 𑀧𑀓𑀢𑀺𑀤𑀼𑀩𑁆𑀩𑀮𑁂 𑀲𑀭𑀻𑀭𑁂 𑀔𑀻𑀡𑁂 𑀆𑀬𑀼𑀲𑀗𑁆𑀔𑀸𑀭𑁂 𑀉𑀧𑁆𑀧𑀦𑁆𑀦𑁄 𑀭𑁄𑀕𑁄 𑀪𑀺𑀬𑁆𑀬𑁄 𑀅𑀪𑀺𑀯𑀟𑁆𑀠𑀺, 𑀦𑀢𑁆𑀣𑀺, 𑀫𑀳𑀸𑀭𑀸𑀚, 𑀢𑀲𑁆𑀫𑀺𑀁 𑀧𑀺𑀡𑁆𑀟𑀧𑀸𑀢𑁂 𑀤𑁄𑀲𑁄, 𑀦 𑀘 𑀢𑀲𑁆𑀲 𑀲𑀓𑁆𑀓𑀸 𑀤𑁄𑀲𑀁 𑀆𑀭𑁄𑀧𑁂𑀢𑀼𑀦𑁆”𑀢𑀺𑁇

808. “𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀓𑁂𑀦 𑀓𑀸𑀭𑀡𑁂𑀦 𑀢𑁂 𑀤𑁆𑀯𑁂 𑀧𑀺𑀡𑁆𑀟𑀧𑀸𑀢𑀸 𑀲𑀫𑀲𑀫𑀨𑀮𑀸 𑀲𑀫𑀯𑀺𑀧𑀸𑀓𑀸 𑀅𑀢𑀺𑀯𑀺𑀬 𑀅𑀜𑁆𑀜𑁂𑀳𑀺 𑀧𑀺𑀡𑁆𑀟𑀧𑀸𑀢𑁂𑀳𑀺 𑀫𑀳𑀧𑁆𑀨𑀮𑀢𑀭𑀸 𑀘 𑀫𑀳𑀸𑀦𑀺𑀲𑀁𑀲𑀢𑀭𑀸 𑀘𑀸”𑀢𑀺? “𑀥𑀫𑁆𑀫𑀸𑀦𑀼𑀫𑀚𑁆𑀚𑀦𑀲𑀫𑀸𑀧𑀢𑁆𑀢𑀺𑀯𑀲𑁂𑀦, 𑀫𑀳𑀸𑀭𑀸𑀚, 𑀢𑁂 𑀤𑁆𑀯𑁂 𑀧𑀺𑀡𑁆𑀟𑀧𑀸𑀢𑀸 𑀲𑀫𑀲𑀫𑀨𑀮𑀸 𑀲𑀫𑀯𑀺𑀧𑀸𑀓𑀸 𑀅𑀢𑀺𑀯𑀺𑀬 𑀅𑀜𑁆𑀜𑁂𑀳𑀺 𑀧𑀺𑀡𑁆𑀟𑀧𑀸𑀢𑁂𑀳𑀺 𑀫𑀳𑀧𑁆𑀨𑀮𑀢𑀭𑀸 𑀘 𑀫𑀳𑀸𑀦𑀺𑀲𑀁𑀲𑀢𑀭𑀸 𑀘𑀸”𑀢𑀺𑁇

809. “𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀓𑀢𑀫𑁂𑀲𑀁 𑀥𑀫𑁆𑀫𑀸𑀦𑀁 𑀅𑀦𑀼𑀫𑀚𑁆𑀚𑀦𑀲𑀫𑀸𑀧𑀢𑁆𑀢𑀺𑀯𑀲𑁂𑀦 𑀢𑁂 𑀤𑁆𑀯𑁂 𑀧𑀺𑀡𑁆𑀟𑀧𑀸𑀢𑀸 𑀲𑀫𑀲𑀫𑀨𑀮𑀸 𑀲𑀫𑀯𑀺𑀧𑀸𑀓𑀸 𑀅𑀢𑀺𑀯𑀺𑀬 𑀅𑀜𑁆𑀜𑁂𑀳𑀺 𑀧𑀺𑀡𑁆𑀟𑀧𑀸𑀢𑁂𑀳𑀺 𑀫𑀳𑀧𑁆𑀨𑀮𑀢𑀭𑀸 𑀘 𑀫𑀳𑀸𑀦𑀺𑀲𑀁𑀲𑀢𑀭𑀸 𑀘𑀸”𑀢𑀺? “𑀦𑀯𑀦𑁆𑀦𑀁, 𑀫𑀳𑀸𑀭𑀸𑀚, 𑀅𑀦𑀼𑀧𑀼𑀩𑁆𑀩𑀯𑀺𑀳𑀸𑀭𑀲𑀫𑀸𑀧𑀢𑁆𑀢𑀻𑀦𑀁 𑀅𑀦𑀼𑀮𑁄𑀫𑀧𑁆𑀧𑀝𑀺𑀮𑁄𑀫𑀲𑀫𑀸𑀧𑀚𑁆𑀚𑀦𑀯𑀲𑁂𑀦 𑀢𑁂 𑀤𑁆𑀯𑁂 𑀧𑀺𑀡𑁆𑀟𑀧𑀸𑀢𑀸 𑀲𑀫𑀲𑀫𑀨𑀮𑀸 𑀲𑀫𑀯𑀺𑀧𑀸𑀓𑀸 𑀅𑀢𑀺𑀯𑀺𑀬 𑀅𑀜𑁆𑀜𑁂𑀳𑀺 𑀧𑀺𑀡𑁆𑀟𑀧𑀸𑀢𑁂𑀳𑀺 𑀫𑀳𑀧𑁆𑀨𑀮𑀢𑀭𑀸 𑀘 𑀫𑀳𑀸𑀦𑀺𑀲𑀁𑀲𑀢𑀭𑀸 𑀘𑀸”𑀢𑀺𑁇

810. “𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀤𑁆𑀯𑀻𑀲𑀼𑀬𑁂𑀯 𑀤𑀺𑀯𑀲𑁂𑀲𑀼 𑀅𑀥𑀺𑀫𑀢𑁆𑀢𑀁 𑀢𑀣𑀸𑀕𑀢𑁄 𑀦𑀯𑀸𑀦𑀼𑀧𑀼𑀩𑁆𑀩𑀯𑀺𑀳𑀸𑀭𑀲𑀫𑀸𑀧𑀢𑁆𑀢𑀺𑀬𑁄 𑀅𑀦𑀼𑀮𑁄𑀫𑀧𑁆𑀧𑀝𑀺𑀮𑁄𑀫𑀁 𑀲𑀫𑀸𑀧𑀚𑁆𑀚𑀻”𑀢𑀺? “𑀆𑀫, 𑀫𑀳𑀸𑀭𑀸𑀚𑀸”𑀢𑀺𑁇

811. “𑀅𑀘𑁆𑀙𑀭𑀺𑀬𑀁, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀅𑀩𑁆𑀪𑀼𑀢𑀁, 𑀪𑀦𑁆𑀢𑁂 𑀦𑀸𑀕𑀲𑁂𑀦𑁇 𑀬𑀁 𑀇𑀫𑀲𑁆𑀫𑀺𑀁 𑀩𑀼𑀤𑁆𑀥𑀓𑁆𑀔𑁂𑀢𑁆𑀢𑁂 𑀅𑀲𑀤𑀺𑀲𑀁 𑀧𑀭𑀫𑀤𑀸𑀦𑀁, 𑀢𑀫𑁆𑀧𑀺 𑀇𑀫𑁂𑀳𑀺 𑀤𑁆𑀯𑀻𑀳𑀺 𑀧𑀺𑀡𑁆𑀟𑀧𑀸𑀢𑁂𑀳𑀺 𑀅𑀕𑀡𑀺𑀢𑀁𑁇 𑀅𑀘𑁆𑀙𑀭𑀺𑀬𑀁, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀅𑀩𑁆𑀪𑀼𑀢𑀁, 𑀪𑀦𑁆𑀢𑁂 𑀦𑀸𑀕𑀲𑁂𑀦𑁇 𑀬𑀸𑀯 𑀫𑀳𑀦𑁆𑀢𑀸 𑀦𑀯𑀸𑀦𑀼𑀧𑀼𑀩𑁆𑀩𑀯𑀺𑀳𑀸𑀭𑀲𑀫𑀸𑀧𑀢𑁆𑀢𑀺𑀬𑁄, 𑀬𑀢𑁆𑀭 𑀳𑀺 𑀦𑀸𑀫 𑀦𑀯𑀸𑀦𑀼𑀧𑀼𑀩𑁆𑀩𑀯𑀺𑀳𑀸𑀭𑀲𑀫𑀸𑀧𑀢𑁆𑀢𑀺𑀯𑀲𑁂𑀦 𑀤𑀸𑀦𑀁 𑀫𑀳𑀧𑁆𑀨𑀮𑀢𑀭𑀁 𑀳𑁄𑀢𑀺 𑀫𑀳𑀸𑀦𑀺𑀲𑀁𑀲𑀢𑀭𑀜𑁆𑀘𑁇 𑀲𑀸𑀥𑀼, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀏𑀯𑀫𑁂𑀢𑀁 𑀢𑀣𑀸 𑀲𑀫𑁆𑀧𑀝𑀺𑀘𑁆𑀙𑀸𑀫𑀻”𑀢𑀺𑁇

---

812. 𑀧𑀺𑀡𑁆𑀟𑀧𑀸𑀢𑀫𑀳𑀧𑁆𑀨𑀮𑀧𑀜𑁆𑀳𑁄 𑀙𑀝𑁆𑀞𑁄𑁇



[Go to previous page (5.3.5 Rukkhaacetanābhāvapañha)](/tipitaka/28Mi/5/5.3/5.3.5.md) / [Go to parent page (5.3 Paṇāmitavagga)](/tipitaka/28Mi/5/5.3.md) / [Go to next page (5.3.7 Buddhapūjanapañha)](/tipitaka/28Mi/5/5.3/5.3.7.md)


