
[Home](/) / [28Mi Milindapañhapāḷi](../../../28Mi.md) / [5 Meṇḍakapañha](../../5.md) / [5.3 Paṇāmitavagga](../5.3.md)

# 𑁫𑁇𑁩𑁇𑁭 𑀩𑀼𑀤𑁆𑀥𑀧𑀽𑀚𑀦𑀧𑀜𑁆𑀳

* 𑀫𑁂𑀡𑁆𑀟𑀓𑀧𑀜𑁆𑀳

* 𑀧𑀡𑀸𑀫𑀺𑀢𑀯𑀕𑁆𑀕

* 𑀩𑀼𑀤𑁆𑀥𑀧𑀽𑀚𑀦𑀧𑀜𑁆𑀳

(144.)

813\. “𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀪𑀸𑀲𑀺𑀢𑀫𑁆𑀧𑁂𑀢𑀁 𑀢𑀣𑀸𑀕𑀢𑁂𑀦 ‘𑀅𑀩𑁆𑀬𑀸𑀯𑀝𑀸 𑀢𑀼𑀫𑁆𑀳𑁂, 𑀆𑀦𑀦𑁆𑀤, 𑀳𑁄𑀣 𑀢𑀣𑀸𑀕𑀢𑀲𑁆𑀲 𑀲𑀭𑀻𑀭𑀧𑀽𑀚𑀸𑀬𑀸’𑀢𑀺𑁇 𑀧𑀼𑀦 𑀘 𑀪𑀡𑀺𑀢𑀁—

814\. _‘𑀧𑀽𑀚𑁂𑀣 𑀦𑀁 𑀧𑀽𑀚𑀦𑀺𑀬𑀲𑁆𑀲 𑀥𑀸𑀢𑀼𑀁,_  
_𑀏𑀯𑀁 𑀓𑀺𑀭 𑀲𑀕𑁆𑀕𑀫𑀺𑀢𑁄 𑀕𑀫𑀺𑀲𑁆𑀲𑀣𑀸’𑀢𑀺𑁇_  


815\. 𑀬𑀤𑀺, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀢𑀣𑀸𑀕𑀢𑁂𑀦 𑀪𑀡𑀺𑀢𑀁—  ‘𑀅𑀩𑁆𑀬𑀸𑀯𑀝𑀸 𑀢𑀼𑀫𑁆𑀳𑁂, 𑀆𑀦𑀦𑁆𑀤, 𑀳𑁄𑀣 𑀢𑀣𑀸𑀕𑀢𑀲𑁆𑀲 𑀲𑀭𑀻𑀭𑀧𑀽𑀚𑀸𑀬𑀸’𑀢𑀺, 𑀢𑁂𑀦 𑀳𑀺 ‘𑀧𑀽𑀚𑁂𑀣 𑀦𑀁 𑀧𑀽𑀚𑀦𑀺𑀬𑀲𑁆𑀲 𑀥𑀸𑀢𑀼𑀁, 𑀏𑀯𑀁 𑀓𑀭𑀸 𑀲𑀕𑁆𑀕𑀫𑀺𑀢𑁄 𑀕𑀫𑀺𑀲𑁆𑀲𑀣𑀸’𑀢𑀺 𑀬𑀁 𑀯𑀘𑀦𑀁, 𑀢𑀁 𑀫𑀺𑀘𑁆𑀙𑀸𑁇 𑀬𑀤𑀺 𑀢𑀣𑀸𑀕𑀢𑁂𑀦 𑀪𑀡𑀺𑀢𑀁—  ‘𑀧𑀽𑀚𑁂𑀣 𑀦𑀁 𑀧𑀽𑀚𑀦𑀺𑀬𑀲𑁆𑀲 𑀥𑀸𑀢𑀼𑀁, 𑀏𑀯𑀁 𑀓𑀭𑀸 𑀲𑀕𑁆𑀕𑀫𑀺𑀢𑁄 𑀕𑀫𑀺𑀲𑁆𑀲𑀣𑀸’𑀢𑀺, 𑀢𑁂𑀦 𑀳𑀺 ‘𑀅𑀩𑁆𑀬𑀸𑀯𑀝𑀸 𑀢𑀼𑀫𑁆𑀳𑁂, 𑀆𑀦𑀦𑁆𑀤, 𑀳𑁄𑀣 𑀢𑀣𑀸𑀕𑀢𑀲𑁆𑀲 𑀲𑀭𑀻𑀭𑀧𑀽𑀚𑀸𑀬𑀸’𑀢𑀺 𑀢𑀫𑁆𑀧𑀺 𑀯𑀘𑀦𑀁 𑀫𑀺𑀘𑁆𑀙𑀸𑁇 𑀅𑀬𑀫𑁆𑀧𑀺 𑀉𑀪𑀢𑁄 𑀓𑁄𑀝𑀺𑀓𑁄 𑀧𑀜𑁆𑀳𑁄 𑀢𑀯𑀸𑀦𑀼𑀧𑁆𑀧𑀢𑁆𑀢𑁄, 𑀲𑁄 𑀢𑀬𑀸 𑀦𑀺𑀩𑁆𑀩𑀸𑀳𑀺𑀢𑀩𑁆𑀩𑁄”𑀢𑀺𑁇

816\. “𑀪𑀸𑀲𑀺𑀢𑀫𑁆𑀧𑁂𑀢𑀁, 𑀫𑀳𑀸𑀭𑀸𑀚, 𑀪𑀕𑀯𑀢𑀸 ‘𑀅𑀩𑁆𑀬𑀸𑀯𑀝𑀸 𑀢𑀼𑀫𑁆𑀳𑁂, 𑀆𑀦𑀦𑁆𑀤, 𑀳𑁄𑀣 𑀢𑀣𑀸𑀕𑀢𑀲𑁆𑀲 𑀲𑀭𑀻𑀭𑀧𑀽𑀚𑀸𑀬𑀸’𑀢𑀺, 𑀧𑀼𑀦 𑀘 𑀪𑀡𑀺𑀢𑀁—  ‘𑀧𑀽𑀚𑁂𑀣 𑀦𑀁 𑀧𑀽𑀚𑀦𑀺𑀬𑀲𑁆𑀲 𑀥𑀸𑀢𑀼𑀁, 𑀏𑀯𑀁 𑀓𑀭𑀸 𑀲𑀕𑁆𑀕𑀫𑀺𑀢𑁄 𑀕𑀫𑀺𑀲𑁆𑀲𑀣𑀸’𑀢𑀺, 𑀢𑀜𑁆𑀘 𑀧𑀦 𑀦 𑀲𑀩𑁆𑀩𑁂𑀲𑀁 𑀚𑀺𑀦𑀧𑀼𑀢𑁆𑀢𑀸𑀦𑀁𑀬𑁂𑀯 𑀆𑀭𑀩𑁆𑀪 𑀪𑀡𑀺𑀢𑀁—  ‘𑀅𑀩𑁆𑀬𑀸𑀯𑀝𑀸 𑀢𑀼𑀫𑁆𑀳𑁂, 𑀆𑀦𑀦𑁆𑀤, 𑀳𑁄𑀣 𑀢𑀣𑀸𑀕𑀢𑀲𑁆𑀲 𑀲𑀭𑀻𑀭𑀧𑀽𑀚𑀸𑀬𑀸’𑀢𑀺𑁇 𑀅𑀓𑀫𑁆𑀫𑀁 𑀳𑁂𑀢𑀁, 𑀫𑀳𑀸𑀭𑀸𑀚, 𑀚𑀺𑀦𑀧𑀼𑀢𑁆𑀢𑀸𑀦𑀁 𑀬𑀤𑀺𑀤𑀁 𑀧𑀽𑀚𑀸, 𑀲𑀫𑁆𑀫𑀲𑀦𑀁 𑀲𑀗𑁆𑀔𑀸𑀭𑀸𑀦𑀁, 𑀬𑁄𑀦𑀺𑀲𑁄 𑀫𑀦𑀲𑀺𑀓𑀸𑀭𑁄, 𑀲𑀢𑀺𑀧𑀝𑁆𑀞𑀸𑀦𑀸𑀦𑀼𑀧𑀲𑁆𑀲𑀦𑀸, 𑀆𑀭𑀫𑁆𑀫𑀡𑀲𑀸𑀭𑀕𑁆𑀕𑀸𑀳𑁄, 𑀓𑀺𑀮𑁂𑀲𑀬𑀼𑀤𑁆𑀥𑀁, 𑀲𑀤𑀢𑁆𑀣𑀫𑀦𑀼𑀬𑀼𑀜𑁆𑀚𑀦𑀸, 𑀏𑀢𑀁 𑀚𑀺𑀦𑀧𑀼𑀢𑁆𑀢𑀸𑀦𑀁 𑀓𑀭𑀡𑀻𑀬𑀁, 𑀅𑀯𑀲𑁂𑀲𑀸𑀦𑀁 𑀤𑁂𑀯𑀫𑀦𑀼𑀲𑁆𑀲𑀸𑀦𑀁 𑀧𑀽𑀚𑀸 𑀓𑀭𑀡𑀻𑀬𑀸𑁇

817\. 𑀬𑀣𑀸, 𑀫𑀳𑀸𑀭𑀸𑀚, 𑀫𑀳𑀺𑀬𑀸 𑀭𑀸𑀚𑀧𑀼𑀢𑁆𑀢𑀸𑀦𑀁 𑀳𑀢𑁆𑀣𑀺𑀅𑀲𑁆𑀲𑀭𑀣𑀥𑀦𑀼𑀣𑀭𑀼𑀮𑁂𑀔𑀫𑀼𑀤𑁆𑀤𑀸𑀲𑀺𑀓𑁆𑀔𑀸𑀔𑀕𑁆𑀕𑀫𑀦𑁆𑀢𑀲𑀼𑀢𑀺𑀲𑀫𑁆𑀫𑀼𑀢𑀺𑀬𑀼𑀤𑁆𑀥𑀬𑀼𑀚𑁆𑀛𑀸𑀧𑀦𑀓𑀺𑀭𑀺𑀬𑀸 𑀓𑀭𑀡𑀻𑀬𑀸, 𑀅𑀯𑀲𑁂𑀲𑀸𑀦𑀁 𑀧𑀼𑀣𑀼𑀯𑁂𑀲𑁆𑀲𑀲𑀼𑀤𑁆𑀤𑀸𑀦𑀁 𑀓𑀲𑀺 𑀯𑀡𑀺𑀚𑁆𑀚𑀸 𑀕𑁄𑀭𑀓𑁆𑀔𑀸 𑀓𑀭𑀡𑀻𑀬𑀸; 𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀅𑀓𑀫𑁆𑀫𑀁 𑀳𑁂𑀢𑀁 𑀚𑀺𑀦𑀧𑀼𑀢𑁆𑀢𑀸𑀦𑀁 𑀬𑀤𑀺𑀤𑀁 𑀧𑀽𑀚𑀸, 𑀲𑀫𑁆𑀫𑀲𑀦𑀁 𑀲𑀗𑁆𑀔𑀸𑀭𑀸𑀦𑀁, 𑀬𑁄𑀦𑀺𑀲𑁄 𑀫𑀦𑀲𑀺𑀓𑀸𑀭𑁄, 𑀲𑀢𑀺𑀧𑀝𑁆𑀞𑀸𑀦𑀸𑀦𑀼𑀧𑀲𑁆𑀲𑀦𑀸, 𑀆𑀭𑀫𑁆𑀫𑀡𑀲𑀸𑀭𑀕𑁆𑀕𑀸𑀳𑁄, 𑀓𑀺𑀮𑁂𑀲𑀬𑀼𑀤𑁆𑀥𑀁, 𑀲𑀤𑀢𑁆𑀣𑀫𑀦𑀼𑀬𑀼𑀜𑁆𑀚𑀦𑀸, 𑀏𑀢𑀁 𑀚𑀺𑀦𑀧𑀼𑀢𑁆𑀢𑀸𑀦𑀁 𑀓𑀭𑀡𑀻𑀬𑀁, 𑀅𑀯𑀲𑁂𑀲𑀸𑀦𑀁 𑀤𑁂𑀯𑀫𑀦𑀼𑀲𑁆𑀲𑀸𑀦𑀁 𑀧𑀽𑀚𑀸 𑀓𑀭𑀡𑀻𑀬𑀸𑁇

818\. 𑀬𑀣𑀸 𑀯𑀸 𑀧𑀦, 𑀫𑀳𑀸𑀭𑀸𑀚, 𑀩𑁆𑀭𑀸𑀳𑁆𑀫𑀡𑀫𑀸𑀡𑀯𑀓𑀸𑀦𑀁 𑀇𑀭𑀼𑀯𑁂𑀤𑀁 𑀬𑀚𑀼𑀯𑁂𑀤𑀁 𑀲𑀸𑀫𑀯𑁂𑀤𑀁 𑀅𑀣𑀩𑁆𑀩𑀡𑀯𑁂𑀤𑀁 𑀮𑀓𑁆𑀔𑀡𑀁 𑀇𑀢𑀺𑀳𑀸𑀲𑀁 𑀧𑀼𑀭𑀸𑀡𑀁 𑀦𑀺𑀖𑀡𑁆𑀟𑀼 𑀓𑁂𑀝𑀼𑀪𑀁 𑀅𑀓𑁆𑀔𑀭𑀧𑁆𑀧𑀪𑁂𑀤𑀁 𑀧𑀤𑀁 𑀯𑁂𑀬𑁆𑀬𑀸𑀓𑀭𑀡𑀁 𑀪𑀸𑀲𑀫𑀕𑁆𑀕𑀁 𑀉𑀧𑁆𑀧𑀸𑀢𑀁 𑀲𑀼𑀧𑀺𑀦𑀁 𑀦𑀺𑀫𑀺𑀢𑁆𑀢𑀁 𑀙𑀍𑀅𑀗𑁆𑀕𑀁 𑀘𑀦𑁆𑀤𑀕𑁆𑀕𑀸𑀳𑀁 𑀲𑀽𑀭𑀺𑀬𑀕𑁆𑀕𑀸𑀳𑀁 𑀲𑀼𑀓𑁆𑀓𑀭𑀸𑀳𑀼𑀘𑀭𑀺𑀢𑀁 𑀉𑀍𑀉𑀕𑁆𑀕𑀳𑀬𑀼𑀤𑁆𑀥𑀁 𑀤𑁂𑀯𑀤𑀼𑀦𑁆𑀤𑀼𑀪𑀺𑀲𑁆𑀲𑀭𑀁 𑀑𑀓𑁆𑀓𑀦𑁆𑀢𑀺 𑀉𑀓𑁆𑀓𑀸𑀧𑀸𑀢𑀁 𑀪𑀽𑀫𑀺𑀓𑀫𑁆𑀫𑀁 𑀤𑀺𑀲𑀸𑀤𑀸𑀳𑀁 𑀪𑀼𑀫𑁆𑀫𑀦𑁆𑀢𑀮𑀺𑀓𑁆𑀔𑀁 𑀚𑁄𑀢𑀺𑀲𑀁 𑀮𑁄𑀓𑀸𑀬𑀢𑀺𑀓𑀁 𑀲𑀸𑀘𑀓𑁆𑀓𑀁 𑀫𑀺𑀕𑀘𑀓𑁆𑀓𑀁 𑀅𑀦𑁆𑀢𑀭𑀘𑀓𑁆𑀓𑀁 𑀫𑀺𑀲𑁆𑀲𑀓𑀼𑀧𑁆𑀧𑀸𑀤𑀁 𑀲𑀓𑀼𑀡𑀭𑀼𑀢𑀭𑀯𑀺𑀢𑀁 𑀲𑀺𑀓𑁆𑀔𑀸 𑀓𑀭𑀡𑀻𑀬𑀸, 𑀅𑀯𑀲𑁂𑀲𑀸𑀦𑀁 𑀧𑀼𑀣𑀼𑀯𑁂𑀲𑁆𑀲𑀲𑀼𑀤𑁆𑀤𑀸𑀦𑀁 𑀓𑀲𑀺 𑀯𑀡𑀺𑀚𑁆𑀚𑀸 𑀕𑁄𑀭𑀓𑁆𑀔𑀸 𑀓𑀭𑀡𑀻𑀬𑀸; 𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀅𑀓𑀫𑁆𑀫𑀁 𑀳𑁂𑀢𑀁 𑀚𑀺𑀦𑀧𑀼𑀢𑁆𑀢𑀸𑀦𑀁 𑀬𑀤𑀺𑀤𑀁 𑀧𑀽𑀚𑀸, 𑀲𑀫𑁆𑀫𑀲𑀦𑀁 𑀲𑀗𑁆𑀔𑀸𑀭𑀸𑀦𑀁, 𑀬𑁄𑀦𑀺𑀲𑁄 𑀫𑀦𑀲𑀺𑀓𑀸𑀭𑁄, 𑀲𑀢𑀺𑀧𑀝𑁆𑀞𑀸𑀦𑀸𑀦𑀼𑀧𑀲𑁆𑀲𑀦𑀸, 𑀆𑀭𑀫𑁆𑀫𑀡𑀲𑀸𑀭𑀕𑁆𑀕𑀸𑀳𑁄, 𑀓𑀺𑀮𑁂𑀲𑀬𑀼𑀤𑁆𑀥𑀁, 𑀲𑀤𑀢𑁆𑀣𑀫𑀦𑀼𑀬𑀼𑀜𑁆𑀚𑀦𑀸, 𑀏𑀢𑀁 𑀚𑀺𑀦𑀧𑀼𑀢𑁆𑀢𑀸𑀦𑀁 𑀓𑀭𑀡𑀻𑀬𑀁, 𑀅𑀯𑀲𑁂𑀲𑀸𑀦𑀁 𑀤𑁂𑀯𑀫𑀦𑀼𑀲𑁆𑀲𑀸𑀦𑀁 𑀧𑀽𑀚𑀸 𑀓𑀭𑀡𑀻𑀬𑀸, 𑀢𑀲𑁆𑀫𑀸, 𑀫𑀳𑀸𑀭𑀸𑀚, 𑀢𑀣𑀸𑀕𑀢𑁄 ‘𑀫𑀸 𑀇𑀫𑁂 𑀅𑀓𑀫𑁆𑀫𑁂 𑀬𑀼𑀜𑁆𑀚𑀦𑁆𑀢𑀼, 𑀓𑀫𑁆𑀫𑁂 𑀇𑀫𑁂 𑀬𑀼𑀜𑁆𑀚𑀦𑁆𑀢𑀽’𑀢𑀺—  𑀆𑀳—  ‘𑀅𑀩𑁆𑀬𑀸𑀯𑀝𑀸 𑀢𑀼𑀫𑁆𑀳𑁂, 𑀆𑀦𑀦𑁆𑀤, 𑀳𑁄𑀣 𑀢𑀣𑀸𑀕𑀢𑀲𑁆𑀲 𑀲𑀭𑀻𑀭𑀧𑀽𑀚𑀸𑀬𑀸’𑀢𑀺𑁇 𑀬𑀤𑁂𑀢𑀁, 𑀫𑀳𑀸𑀭𑀸𑀚, 𑀢𑀣𑀸𑀕𑀢𑁄 𑀦 𑀪𑀡𑁂𑀬𑁆𑀬, 𑀧𑀢𑁆𑀢𑀘𑀻𑀯𑀭𑀫𑁆𑀧𑀺 𑀅𑀢𑁆𑀢𑀦𑁄 𑀧𑀭𑀺𑀬𑀸𑀤𑀸𑀧𑁂𑀢𑁆𑀯𑀸 𑀪𑀺𑀓𑁆𑀔𑀽 𑀩𑀼𑀤𑁆𑀥𑀧𑀽𑀚𑀁𑀬𑁂𑀯 𑀓𑀭𑁂𑀬𑁆𑀬𑀼𑀦𑁆”𑀢𑀺𑁇 “𑀲𑀸𑀥𑀼, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀏𑀯𑀫𑁂𑀢𑀁 𑀢𑀣𑀸 𑀲𑀫𑁆𑀧𑀝𑀺𑀘𑁆𑀙𑀸𑀫𑀻”𑀢𑀺𑁇

---

819\. 𑀩𑀼𑀤𑁆𑀥𑀧𑀽𑀚𑀦𑀧𑀜𑁆𑀳𑁄 𑀲𑀢𑁆𑀢𑀫𑁄𑁇



[Go to previous page (5.3.6 Piṇḍapātamahapphalapañha)](5.3.6.md) / [Go to parent page (5.3 Paṇāmitavagga)](../5.3.md) / [Go to next page (5.3.8 Pādasakalikāhatapañha)](5.3.8.md)


