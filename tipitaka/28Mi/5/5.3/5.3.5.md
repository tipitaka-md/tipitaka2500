
[Home](/) / [28Mi Milindapañhapāḷi](/tipitaka/28Mi.md) / [5 Meṇḍakapañha](/tipitaka/28Mi/5.md) / [5.3 Paṇāmitavagga](/tipitaka/28Mi/5/5.3.md)

# 𑁫𑁇𑁩𑁇𑁫 𑀭𑀼𑀓𑁆𑀔𑀅𑀘𑁂𑀢𑀦𑀸𑀪𑀸𑀯𑀧𑀜𑁆𑀳

### 𑀫𑁂𑀡𑁆𑀟𑀓𑀧𑀜𑁆𑀳

### 𑀧𑀡𑀸𑀫𑀺𑀢𑀯𑀕𑁆𑀕

### 𑀭𑀼𑀓𑁆𑀔𑀅𑀘𑁂𑀢𑀦𑀸𑀪𑀸𑀯𑀧𑀜𑁆𑀳

(142.)

789. “𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀪𑀸𑀲𑀺𑀢𑀫𑁆𑀧𑁂𑀢𑀁 𑀢𑀣𑀸𑀕𑀢𑁂𑀦—

790. _‘𑀅𑀘𑁂𑀢𑀦𑀁 𑀩𑁆𑀭𑀸𑀳𑁆𑀫𑀡 𑀅𑀲𑁆𑀲𑀼𑀡𑀦𑁆𑀢𑀁,_  
_𑀚𑀸𑀦𑁄 𑀅𑀚𑀸𑀦𑀦𑁆𑀢𑀫𑀺𑀫𑀁 𑀧𑀮𑀸𑀲𑀁;_  
_𑀆𑀭𑀤𑁆𑀥𑀯𑀻𑀭𑀺𑀬𑁄 𑀥𑀼𑀯𑀁 𑀅𑀧𑁆𑀧𑀫𑀢𑁆𑀢𑁄,_  
_𑀲𑀼𑀔𑀲𑁂𑀬𑁆𑀬𑀁 𑀧𑀼𑀘𑁆𑀙𑀲𑀺 𑀓𑀺𑀲𑁆𑀲 𑀳𑁂𑀢𑀽𑀢𑀺𑁇_  


791. 𑀧𑀼𑀦 𑀘 𑀪𑀡𑀺𑀢𑀁—

792. _𑀇𑀢𑀺 𑀨𑀦𑁆𑀤𑀦𑀭𑀼𑀓𑁆𑀔𑁄𑀧𑀺,_  
_𑀢𑀸𑀯𑀤𑁂 𑀅𑀚𑁆𑀛𑀪𑀸𑀲𑀣;_  
_𑀫𑀬𑁆𑀳𑀫𑁆𑀧𑀺 𑀯𑀘𑀦𑀁 𑀅𑀢𑁆𑀣𑀺,_  
_𑀪𑀸𑀭𑀤𑁆𑀯𑀸𑀚 𑀲𑀼𑀡𑁄𑀳𑀺 𑀫𑁂’𑀢𑀺𑁇_  


793. 𑀬𑀤𑀺, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀭𑀼𑀓𑁆𑀔𑁄 𑀅𑀘𑁂𑀢𑀦𑁄, 𑀢𑁂𑀦 𑀳𑀺 𑀨𑀦𑁆𑀤𑀦𑁂𑀦 𑀭𑀼𑀓𑁆𑀔𑁂𑀦 𑀪𑀸𑀭𑀤𑁆𑀯𑀸𑀚𑁂𑀦 𑀲𑀳 𑀲𑀮𑁆𑀮𑀧𑀺𑀢𑀦𑁆𑀢𑀺 𑀬𑀁 𑀯𑀘𑀦𑀁, 𑀢𑀁 𑀫𑀺𑀘𑁆𑀙𑀸𑁇 𑀬𑀤𑀺 𑀨𑀦𑁆𑀤𑀦𑁂𑀦 𑀭𑀼𑀓𑁆𑀔𑁂𑀦 𑀪𑀸𑀭𑀤𑁆𑀯𑀸𑀚𑁂𑀦 𑀲𑀤𑁆𑀥𑀺𑀁 𑀲𑀮𑁆𑀮𑀧𑀺𑀢𑀁, 𑀢𑁂𑀦 𑀳𑀺 𑀭𑀼𑀓𑁆𑀔𑁄 𑀅𑀘𑁂𑀢𑀦𑁄𑀢𑀺 𑀢𑀫𑁆𑀧𑀺 𑀯𑀘𑀦𑀁 𑀫𑀺𑀘𑁆𑀙𑀸𑁇 𑀅𑀬𑀫𑁆𑀧𑀺 𑀉𑀪𑀢𑁄 𑀓𑁄𑀝𑀺𑀓𑁄 𑀧𑀜𑁆𑀳𑁄 𑀢𑀯𑀸𑀦𑀼𑀧𑁆𑀧𑀢𑁆𑀢𑁄, 𑀲𑁄 𑀢𑀬𑀸 𑀦𑀺𑀩𑁆𑀩𑀸𑀳𑀺𑀢𑀩𑁆𑀩𑁄”𑀢𑀺𑁇

794. “𑀪𑀸𑀲𑀺𑀢𑀫𑁆𑀧𑁂𑀢𑀁, 𑀫𑀳𑀸𑀭𑀸𑀚, 𑀪𑀕𑀯𑀢𑀸 ‘𑀭𑀼𑀓𑁆𑀔𑁄 𑀅𑀘𑁂𑀢𑀦𑁄’𑀢𑀺, 𑀨𑀦𑁆𑀤𑀦𑁂𑀦 𑀘 𑀭𑀼𑀓𑁆𑀔𑁂𑀦 𑀪𑀸𑀭𑀤𑁆𑀯𑀸𑀚𑁂𑀦 𑀲𑀤𑁆𑀥𑀺𑀁 𑀲𑀮𑁆𑀮𑀧𑀺𑀢𑀁, 𑀢𑀜𑁆𑀘 𑀧𑀦 𑀯𑀘𑀦𑀁 𑀮𑁄𑀓𑀲𑀫𑀜𑁆𑀜𑀸𑀬 𑀪𑀡𑀺𑀢𑀁𑁇 𑀦𑀢𑁆𑀣𑀺, 𑀫𑀳𑀸𑀭𑀸𑀚, 𑀅𑀘𑁂𑀢𑀦𑀲𑁆𑀲 𑀭𑀼𑀓𑁆𑀔𑀲𑁆𑀲 𑀲𑀮𑁆𑀮𑀸𑀧𑁄 𑀦𑀸𑀫, 𑀅𑀧𑀺 𑀘, 𑀫𑀳𑀸𑀭𑀸𑀚, 𑀢𑀲𑁆𑀫𑀺𑀁 𑀭𑀼𑀓𑁆𑀔𑁂 𑀅𑀥𑀺𑀯𑀢𑁆𑀣𑀸𑀬 𑀤𑁂𑀯𑀢𑀸𑀬𑁂𑀢𑀁 𑀅𑀥𑀺𑀯𑀘𑀦𑀁 𑀭𑀼𑀓𑁆𑀔𑁄𑀢𑀺, 𑀭𑀼𑀓𑁆𑀔𑁄 𑀲𑀮𑁆𑀮𑀧𑀢𑀻𑀢𑀺 𑀘𑁂𑀲𑀸 𑀮𑁄𑀓𑀧𑀡𑁆𑀡𑀢𑁆𑀢𑀺, 𑀬𑀣𑀸, 𑀫𑀳𑀸𑀭𑀸𑀚, 𑀲𑀓𑀝𑀁 𑀥𑀜𑁆𑀜𑀲𑁆𑀲 𑀧𑀭𑀺𑀧𑀽𑀭𑀺𑀢𑀁 𑀥𑀜𑁆𑀜𑀲𑀓𑀝𑀦𑁆𑀢𑀺 𑀚𑀦𑁄 𑀯𑁄𑀳𑀭𑀢𑀺, 𑀦 𑀘 𑀢𑀁 𑀥𑀜𑁆𑀜𑀫𑀬𑀁 𑀲𑀓𑀝𑀁, 𑀭𑀼𑀓𑁆𑀔𑀫𑀬𑀁 𑀲𑀓𑀝𑀁, 𑀢𑀲𑁆𑀫𑀺𑀁 𑀲𑀓𑀝𑁂 𑀥𑀜𑁆𑀜𑀲𑁆𑀲 𑀧𑀦 𑀆𑀓𑀺𑀭𑀺𑀢𑀢𑁆𑀢𑀸 𑀥𑀜𑁆𑀜𑀲𑀓𑀝𑀦𑁆𑀢𑀺 𑀚𑀦𑁄 𑀯𑁄𑀳𑀭𑀢𑀺; 𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀦 𑀭𑀼𑀓𑁆𑀔𑁄 𑀲𑀮𑁆𑀮𑀧𑀢𑀺, 𑀭𑀼𑀓𑁆𑀔𑁄 𑀅𑀘𑁂𑀢𑀦𑁄, 𑀬𑀸 𑀧𑀦 𑀢𑀲𑁆𑀫𑀺𑀁 𑀭𑀼𑀓𑁆𑀔𑁂 𑀅𑀥𑀺𑀯𑀢𑁆𑀣𑀸 𑀤𑁂𑀯𑀢𑀸, 𑀢𑀲𑁆𑀲𑀸𑀬𑁂𑀯 𑀢𑀁 𑀅𑀥𑀺𑀯𑀘𑀦𑀁 𑀭𑀼𑀓𑁆𑀔𑁄𑀢𑀺, 𑀭𑀼𑀓𑁆𑀔𑁄 𑀲𑀮𑁆𑀮𑀧𑀢𑀻𑀢𑀺 𑀘𑁂𑀲𑀸 𑀮𑁄𑀓𑀧𑀡𑁆𑀡𑀢𑁆𑀢𑀺𑁇

795. 𑀬𑀣𑀸 𑀯𑀸 𑀧𑀦, 𑀫𑀳𑀸𑀭𑀸𑀚, 𑀤𑀥𑀺𑀁 𑀫𑀦𑁆𑀣𑀬𑀫𑀸𑀦𑁄 𑀢𑀓𑁆𑀓𑀁 𑀫𑀦𑁆𑀣𑁂𑀫𑀻𑀢𑀺 𑀯𑁄𑀳𑀭𑀢𑀺, 𑀦 𑀢𑀁 𑀢𑀓𑁆𑀓𑀁, 𑀬𑀁 𑀲𑁄 𑀫𑀦𑁆𑀣𑁂𑀢𑀺, 𑀤𑀥𑀺𑀁𑀬𑁂𑀯 𑀲𑁄 𑀫𑀦𑁆𑀣𑁂𑀦𑁆𑀢𑁄 𑀢𑀓𑁆𑀓𑀁 𑀫𑀦𑁆𑀣𑁂𑀫𑀻𑀢𑀺 𑀯𑁄𑀳𑀭𑀢𑀺; 𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀦 𑀭𑀼𑀓𑁆𑀔𑁄 𑀲𑀮𑁆𑀮𑀧𑀢𑀺, 𑀭𑀼𑀓𑁆𑀔𑁄 𑀅𑀘𑁂𑀢𑀦𑁄𑁇 𑀬𑀸 𑀧𑀦 𑀢𑀲𑁆𑀫𑀺𑀁 𑀭𑀼𑀓𑁆𑀔𑁂 𑀅𑀥𑀺𑀯𑀢𑁆𑀣𑀸 𑀤𑁂𑀯𑀢𑀸, 𑀢𑀲𑁆𑀲𑀸𑀬𑁂𑀯 𑀢𑀁 𑀅𑀥𑀺𑀯𑀘𑀦𑀁 𑀭𑀼𑀓𑁆𑀔𑁄𑀢𑀺, 𑀭𑀼𑀓𑁆𑀔𑁄 𑀲𑀮𑁆𑀮𑀧𑀢𑀻𑀢𑀺 𑀘𑁂𑀲𑀸 𑀮𑁄𑀓𑀧𑀡𑁆𑀡𑀢𑁆𑀢𑀺𑁇

796. 𑀬𑀣𑀸 𑀯𑀸 𑀧𑀦, 𑀫𑀳𑀸𑀭𑀸𑀚, 𑀅𑀲𑀦𑁆𑀢𑀁 𑀲𑀸𑀥𑁂𑀢𑀼𑀓𑀸𑀫𑁄 𑀲𑀦𑁆𑀢𑀁 𑀲𑀸𑀥𑁂𑀫𑀻𑀢𑀺 𑀯𑁄𑀳𑀭𑀢𑀺, 𑀅𑀲𑀺𑀤𑁆𑀥𑀁 𑀲𑀺𑀤𑁆𑀥𑀦𑁆𑀢𑀺 𑀯𑁄𑀳𑀭𑀢𑀺, 𑀏𑀯𑀫𑁂𑀲𑀸 𑀮𑁄𑀓𑀲𑀫𑀜𑁆𑀜𑀸; 𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀦 𑀭𑀼𑀓𑁆𑀔𑁄 𑀲𑀮𑁆𑀮𑀧𑀢𑀺, 𑀭𑀼𑀓𑁆𑀔𑁄 𑀅𑀘𑁂𑀢𑀦𑁄𑁇 𑀬𑀸 𑀧𑀦 𑀢𑀲𑁆𑀫𑀺𑀁 𑀭𑀼𑀓𑁆𑀔𑁂 𑀅𑀥𑀺𑀯𑀢𑁆𑀣𑀸 𑀤𑁂𑀯𑀢𑀸, 𑀢𑀲𑁆𑀲𑀸𑀬𑁂𑀯 𑀢𑀁 𑀅𑀥𑀺𑀯𑀘𑀦𑀁 𑀭𑀼𑀓𑁆𑀔𑁄𑀢𑀺, 𑀭𑀼𑀓𑁆𑀔𑁄 𑀲𑀮𑁆𑀮𑀧𑀢𑀻𑀢𑀺 𑀘𑁂𑀲𑀸 𑀮𑁄𑀓𑀧𑀡𑁆𑀡𑀢𑁆𑀢𑀺, 𑀬𑀸𑀬, 𑀫𑀳𑀸𑀭𑀸𑀚, 𑀮𑁄𑀓𑀲𑀫𑀜𑁆𑀜𑀸𑀬 𑀚𑀦𑁄 𑀯𑁄𑀳𑀭𑀢𑀺, 𑀢𑀣𑀸𑀕𑀢𑁄𑀧𑀺 𑀢𑀸𑀬𑁂𑀯 𑀮𑁄𑀓𑀲𑀫𑀜𑁆𑀜𑀸𑀬 𑀲𑀢𑁆𑀢𑀸𑀦𑀁 𑀥𑀫𑁆𑀫𑀁 𑀤𑁂𑀲𑁂𑀢𑀻”𑀢𑀺𑁇 “𑀲𑀸𑀥𑀼, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀏𑀯𑀫𑁂𑀢𑀁 𑀢𑀣𑀸 𑀲𑀫𑁆𑀧𑀝𑀺𑀘𑁆𑀙𑀸𑀫𑀻”𑀢𑀺𑁇

---

797. 𑀭𑀼𑀓𑁆𑀔𑀅𑀘𑁂𑀢𑀦𑀸𑀪𑀸𑀯𑀧𑀜𑁆𑀳𑁄 𑀧𑀜𑁆𑀘𑀫𑁄𑁇



[Go to previous page (5.3.4 Pharusavācābhāvapañha)](/tipitaka/28Mi/5/5.3/5.3.4.md) / [Go to parent page (5.3 Paṇāmitavagga)](/tipitaka/28Mi/5/5.3.md) / [Go to next page (5.3.6 Piṇḍapātamahapphalapañha)](/tipitaka/28Mi/5/5.3/5.3.6.md)


