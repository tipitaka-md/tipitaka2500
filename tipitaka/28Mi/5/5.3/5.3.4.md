
[Home](/) / [28Mi Milindapañhapāḷi](/tipitaka/28Mi.md) / [5 Meṇḍakapañha](/tipitaka/28Mi/5.md) / [5.3 Paṇāmitavagga](/tipitaka/28Mi/5/5.3.md)

# 𑁫𑁇𑁩𑁇𑁪 𑀨𑀭𑀼𑀲𑀯𑀸𑀘𑀸𑀪𑀸𑀯𑀧𑀜𑁆𑀳

### 𑀫𑁂𑀡𑁆𑀟𑀓𑀧𑀜𑁆𑀳

### 𑀧𑀡𑀸𑀫𑀺𑀢𑀯𑀕𑁆𑀕

### 𑀨𑀭𑀼𑀲𑀯𑀸𑀘𑀸𑀪𑀸𑀯𑀧𑀜𑁆𑀳

(141.)

784. “𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀪𑀸𑀲𑀺𑀢𑀫𑁆𑀧𑁂𑀢𑀁 𑀣𑁂𑀭𑁂𑀦 𑀲𑀸𑀭𑀺𑀧𑀼𑀢𑁆𑀢𑁂𑀦 𑀥𑀫𑁆𑀫𑀲𑁂𑀦𑀸𑀧𑀢𑀺𑀦𑀸 𑀧𑀭𑀺𑀲𑀼𑀤𑁆𑀥𑀯𑀘𑀻𑀲𑀫𑀸𑀘𑀸𑀭𑁄 𑀆𑀯𑀼𑀲𑁄 𑀢𑀣𑀸𑀕𑀢𑁄, 𑀦𑀢𑁆𑀣𑀺 𑀢𑀣𑀸𑀕𑀢𑀲𑁆𑀲 𑀯𑀘𑀻𑀤𑀼𑀘𑁆𑀘𑀭𑀺𑀢𑀁, 𑀬𑀁 𑀢𑀣𑀸𑀕𑀢𑁄 𑀭𑀓𑁆𑀔𑁂𑀬𑁆𑀬 ‘𑀫𑀸 𑀫𑁂 𑀇𑀤𑀁 𑀧𑀭𑁄 𑀅𑀜𑁆𑀜𑀸𑀲𑀻’𑀢𑀺𑁇 𑀧𑀼𑀦 𑀘 𑀢𑀣𑀸𑀕𑀢𑁄 𑀣𑁂𑀭𑀲𑁆𑀲 𑀲𑀼𑀤𑀺𑀦𑁆𑀦𑀲𑁆𑀲 𑀓𑀮𑀦𑁆𑀤𑀧𑀼𑀢𑁆𑀢𑀲𑁆𑀲 𑀅𑀧𑀭𑀸𑀥𑁂 𑀧𑀸𑀭𑀸𑀚𑀺𑀓𑀁 𑀧𑀜𑁆𑀜𑀧𑁂𑀦𑁆𑀢𑁄 𑀨𑀭𑀼𑀲𑀸𑀳𑀺 𑀯𑀸𑀘𑀸𑀳𑀺 𑀫𑁄𑀖𑀧𑀼𑀭𑀺𑀲𑀯𑀸𑀤𑁂𑀦 𑀲𑀫𑀼𑀤𑀸𑀘𑀭𑀺, 𑀢𑁂𑀦 𑀘 𑀲𑁄 𑀣𑁂𑀭𑁄 𑀫𑁄𑀖𑀧𑀼𑀭𑀺𑀲𑀯𑀸𑀤𑁂𑀦 𑀫𑀗𑁆𑀓𑀼𑀘𑀺𑀢𑁆𑀢𑀯𑀲𑁂𑀦 𑀭𑀼𑀦𑁆𑀥𑀺𑀢𑀢𑁆𑀢𑀸 𑀯𑀺𑀧𑁆𑀧𑀝𑀺𑀲𑀸𑀭𑀻 𑀦𑀸𑀲𑀓𑁆𑀔𑀺 𑀅𑀭𑀺𑀬𑀫𑀕𑁆𑀕𑀁 𑀧𑀝𑀺𑀯𑀺𑀚𑁆𑀛𑀺𑀢𑀼𑀁𑁇 𑀬𑀤𑀺, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀧𑀭𑀺𑀲𑀼𑀤𑁆𑀥𑀯𑀘𑀻𑀲𑀫𑀸𑀘𑀸𑀭𑁄 𑀢𑀣𑀸𑀕𑀢𑁄, 𑀦𑀢𑁆𑀣𑀺 𑀢𑀣𑀸𑀕𑀢𑀲𑁆𑀲 𑀯𑀘𑀻𑀤𑀼𑀘𑁆𑀘𑀭𑀺𑀢𑀁, 𑀢𑁂𑀦 𑀳𑀺 𑀢𑀣𑀸𑀕𑀢𑁂𑀦 𑀣𑁂𑀭𑀲𑁆𑀲 𑀲𑀼𑀤𑀺𑀦𑁆𑀦𑀲𑁆𑀲 𑀓𑀮𑀦𑁆𑀤𑀧𑀼𑀢𑁆𑀢𑀲𑁆𑀲 𑀅𑀧𑀭𑀸𑀥𑁂 𑀫𑁄𑀖𑀧𑀼𑀭𑀺𑀲𑀯𑀸𑀤𑁂𑀦 𑀲𑀫𑀼𑀤𑀸𑀘𑀺𑀡𑁆𑀡𑀦𑁆𑀢𑀺 𑀬𑀁 𑀯𑀘𑀦𑀁, 𑀢𑀁 𑀫𑀺𑀘𑁆𑀙𑀸𑁇 𑀬𑀤𑀺 𑀪𑀕𑀯𑀢𑀸 𑀣𑁂𑀭𑀲𑁆𑀲 𑀲𑀼𑀤𑀺𑀦𑁆𑀦𑀲𑁆𑀲 𑀓𑀮𑀦𑁆𑀤𑀧𑀼𑀢𑁆𑀢𑀲𑁆𑀲 𑀅𑀧𑀭𑀸𑀥𑁂 𑀫𑁄𑀖𑀧𑀼𑀭𑀺𑀲𑀯𑀸𑀤𑁂𑀦 𑀲𑀫𑀼𑀤𑀸𑀘𑀺𑀡𑁆𑀡𑀁, 𑀢𑁂𑀦 𑀳𑀺 𑀧𑀭𑀺𑀲𑀼𑀤𑁆𑀥𑀯𑀘𑀻𑀲𑀫𑀸𑀘𑀸𑀭𑁄 𑀢𑀣𑀸𑀕𑀢𑁄, 𑀦𑀢𑁆𑀣𑀺 𑀢𑀣𑀸𑀕𑀢𑀲𑁆𑀲 𑀯𑀘𑀻𑀤𑀼𑀘𑁆𑀘𑀭𑀺𑀢𑀦𑁆𑀢𑀺 𑀢𑀫𑁆𑀧𑀺 𑀯𑀘𑀦𑀁 𑀫𑀺𑀘𑁆𑀙𑀸𑁇 𑀅𑀬𑀫𑁆𑀧𑀺 𑀉𑀪𑀢𑁄 𑀓𑁄𑀝𑀺𑀓𑁄 𑀧𑀜𑁆𑀳𑁄 𑀢𑀯𑀸𑀦𑀼𑀧𑁆𑀧𑀢𑁆𑀢𑁄, 𑀲𑁄 𑀢𑀬𑀸 𑀦𑀺𑀩𑁆𑀩𑀸𑀳𑀺𑀢𑀩𑁆𑀩𑁄”𑀢𑀺𑁇

785. “𑀪𑀸𑀲𑀺𑀢𑀫𑁆𑀧𑁂𑀢𑀁, 𑀫𑀳𑀸𑀭𑀸𑀚, 𑀣𑁂𑀭𑁂𑀦 𑀲𑀸𑀭𑀺𑀧𑀼𑀢𑁆𑀢𑁂𑀦 𑀥𑀫𑁆𑀫𑀲𑁂𑀦𑀸𑀧𑀢𑀺𑀦𑀸—  ‘𑀧𑀭𑀺𑀲𑀼𑀤𑁆𑀥𑀯𑀘𑀻𑀲𑀫𑀸𑀘𑀸𑀭𑁄 𑀆𑀯𑀼𑀲𑁄 𑀢𑀣𑀸𑀕𑀢𑁄, 𑀦𑀢𑁆𑀣𑀺 𑀢𑀣𑀸𑀕𑀢𑀲𑁆𑀲 𑀯𑀘𑀻𑀤𑀼𑀘𑁆𑀘𑀭𑀺𑀢𑀁, 𑀬𑀁 𑀢𑀣𑀸𑀕𑀢𑁄 𑀭𑀓𑁆𑀔𑁂𑀬𑁆𑀬 “𑀫𑀸 𑀫𑁂 𑀇𑀤𑀁 𑀧𑀭𑁄 𑀅𑀜𑁆𑀜𑀸𑀲𑀻”’𑀢𑀺𑁇 𑀆𑀬𑀲𑁆𑀫𑀢𑁄 𑀘 𑀲𑀼𑀤𑀺𑀦𑁆𑀦𑀲𑁆𑀲 𑀓𑀮𑀦𑁆𑀤𑀧𑀼𑀢𑁆𑀢𑀲𑁆𑀲 𑀅𑀧𑀭𑀸𑀥𑁂 𑀧𑀸𑀭𑀸𑀚𑀺𑀓𑀁 𑀧𑀜𑁆𑀜𑀧𑁂𑀦𑁆𑀢𑁂𑀦 𑀪𑀕𑀯𑀢𑀸 𑀫𑁄𑀖𑀧𑀼𑀭𑀺𑀲𑀯𑀸𑀤𑁂𑀦 𑀲𑀫𑀼𑀤𑀸𑀘𑀺𑀡𑁆𑀡𑀁, 𑀢𑀜𑁆𑀘 𑀧𑀦 𑀅𑀤𑀼𑀝𑁆𑀞𑀘𑀺𑀢𑁆𑀢𑁂𑀦 𑀅𑀲𑀸𑀭𑀫𑁆𑀪𑁂𑀦 𑀬𑀸𑀣𑀸𑀯𑀮𑀓𑁆𑀔𑀡𑁂𑀦𑁇 𑀓𑀺𑀜𑁆𑀘 𑀢𑀢𑁆𑀣 𑀬𑀸𑀣𑀸𑀯𑀮𑀓𑁆𑀔𑀡𑀁, 𑀬𑀲𑁆𑀲, 𑀫𑀳𑀸𑀭𑀸𑀚, 𑀧𑀼𑀕𑁆𑀕𑀮𑀲𑁆𑀲 𑀇𑀫𑀲𑁆𑀫𑀺𑀁 𑀅𑀢𑁆𑀢𑀪𑀸𑀯𑁂 𑀘𑀢𑀼𑀲𑀘𑁆𑀘𑀸𑀪𑀺𑀲𑀫𑀬𑁄 𑀦 𑀳𑁄𑀢𑀺, 𑀢𑀲𑁆𑀲 𑀧𑀼𑀭𑀺𑀲𑀢𑁆𑀢𑀦𑀁 𑀫𑁄𑀖𑀁 𑀅𑀜𑁆𑀜𑀁 𑀓𑀬𑀺𑀭𑀫𑀸𑀦𑀁 𑀅𑀜𑁆𑀜𑁂𑀦 𑀲𑀫𑁆𑀪𑀯𑀢𑀺, 𑀢𑁂𑀦 𑀯𑀼𑀘𑁆𑀘𑀢𑀺 ‘𑀫𑁄𑀖𑀧𑀼𑀭𑀺𑀲𑁄’𑀢𑀺𑁇 𑀇𑀢𑀺, 𑀫𑀳𑀸𑀭𑀸𑀚, 𑀪𑀕𑀯𑀢𑀸 𑀆𑀬𑀲𑁆𑀫𑀢𑁄 𑀲𑀼𑀤𑀺𑀦𑁆𑀦𑀲𑁆𑀲 𑀓𑀮𑀦𑁆𑀤𑀧𑀼𑀢𑁆𑀢𑀲𑁆𑀲 𑀲𑀪𑀸𑀯𑀯𑀘𑀦𑁂𑀦 𑀲𑀫𑀼𑀤𑀸𑀘𑀺𑀡𑁆𑀡𑀁, 𑀦𑁄 𑀅𑀪𑀽𑀢𑀯𑀸𑀤𑁂𑀦𑀸”𑀢𑀺𑁇

786. “𑀲𑀪𑀸𑀯𑀫𑁆𑀧𑀺, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀬𑁄 𑀅𑀓𑁆𑀓𑁄𑀲𑀦𑁆𑀢𑁄 𑀪𑀡𑀢𑀺, 𑀢𑀲𑁆𑀲 𑀫𑀬𑀁 𑀓𑀳𑀸𑀧𑀡𑀁 𑀤𑀡𑁆𑀟𑀁 𑀥𑀸𑀭𑁂𑀫, 𑀅𑀧𑀭𑀸𑀥𑁄𑀬𑁂𑀯 𑀲𑁄 𑀯𑀢𑁆𑀣𑀼𑀁 𑀦𑀺𑀲𑁆𑀲𑀸𑀬 𑀯𑀺𑀲𑀼𑀁 𑀯𑁄𑀳𑀸𑀭𑀁 𑀆𑀘𑀭𑀦𑁆𑀢𑁄 𑀅𑀓𑁆𑀓𑁄𑀲𑀢𑀻”𑀢𑀺𑁇 “𑀅𑀢𑁆𑀣𑀺 𑀧𑀦, 𑀫𑀳𑀸𑀭𑀸𑀚, 𑀲𑀼𑀢𑀧𑀼𑀩𑁆𑀩𑀁 𑀢𑀬𑀸 𑀔𑀮𑀺𑀢𑀲𑁆𑀲 𑀅𑀪𑀺𑀯𑀸𑀤𑀦𑀁 𑀯𑀸 𑀧𑀘𑁆𑀘𑀼𑀝𑁆𑀞𑀸𑀦𑀁 𑀯𑀸 𑀲𑀓𑁆𑀓𑀸𑀭𑀁 𑀯𑀸 𑀉𑀧𑀸𑀬𑀦𑀸𑀦𑀼𑀧𑁆𑀧𑀤𑀸𑀦𑀁 𑀯𑀸”𑀢𑀺? “𑀦 𑀳𑀺, 𑀪𑀦𑁆𑀢𑁂, 𑀬𑀢𑁄 𑀓𑀼𑀢𑁄𑀘𑀺 𑀬𑀢𑁆𑀣 𑀓𑀢𑁆𑀣𑀘𑀺 𑀔𑀮𑀺𑀢𑁄, 𑀲𑁄 𑀧𑀭𑀺𑀪𑀸𑀲𑀦𑀸𑀭𑀳𑁄 𑀳𑁄𑀢𑀺 𑀢𑀚𑁆𑀚𑀦𑀸𑀭𑀳𑁄, 𑀉𑀢𑁆𑀢𑀫𑀗𑁆𑀕𑀫𑁆𑀧𑀺𑀲𑁆𑀲 𑀙𑀺𑀦𑁆𑀤𑀦𑁆𑀢𑀺 𑀳𑀦𑀦𑁆𑀢𑀺𑀧𑀺 𑀩𑀦𑁆𑀥𑀦𑁆𑀢𑀺𑀧𑀺 𑀖𑀸𑀢𑁂𑀦𑁆𑀢𑀺𑀧𑀺 𑀛𑀸𑀧𑁂𑀦𑁆𑀢𑀺𑀧𑀻”𑀢𑀺𑁇 “𑀢𑁂𑀦 𑀳𑀺, 𑀫𑀳𑀸𑀭𑀸𑀚, 𑀪𑀕𑀯𑀢𑀸 𑀓𑀺𑀭𑀺𑀬𑀸𑀬𑁂𑀯 𑀓𑀢𑀸, 𑀦𑁄 𑀅𑀓𑀺𑀭𑀺𑀬𑀸”𑀢𑀺𑁇

787. “𑀓𑀺𑀭𑀺𑀬𑀫𑁆𑀧𑀺, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀓𑀼𑀭𑀼𑀫𑀸𑀦𑁂𑀦 𑀧𑀢𑀺𑀭𑀽𑀧𑁂𑀦 𑀓𑀸𑀢𑀩𑁆𑀩𑀁 𑀅𑀦𑀼𑀘𑁆𑀙𑀯𑀺𑀓𑁂𑀦, 𑀲𑀯𑀦𑁂𑀦𑀧𑀺, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀢𑀣𑀸𑀕𑀢𑀲𑁆𑀲 𑀲𑀤𑁂𑀯𑀓𑁄 𑀮𑁄𑀓𑁄 𑀑𑀢𑁆𑀢𑀧𑁆𑀧𑀢𑀺 𑀳𑀺𑀭𑀺𑀬𑀢𑀺 𑀪𑀺𑀬𑁆𑀬𑁄 𑀤𑀲𑁆𑀲𑀦𑁂𑀦 𑀢𑀢𑀼𑀢𑁆𑀢𑀭𑀺𑀁 𑀉𑀧𑀲𑀗𑁆𑀓𑀫𑀦𑁂𑀦 𑀧𑀬𑀺𑀭𑀼𑀧𑀸𑀲𑀦𑁂𑀦𑀸”𑀢𑀺𑁇 “𑀅𑀧𑀺 𑀦𑀼 𑀔𑁄, 𑀫𑀳𑀸𑀭𑀸𑀚, 𑀢𑀺𑀓𑀺𑀘𑁆𑀙𑀓𑁄 𑀅𑀪𑀺𑀲𑀦𑁆𑀦𑁂 𑀓𑀸𑀬𑁂 𑀓𑀼𑀧𑀺𑀢𑁂 𑀤𑁄𑀲𑁂 𑀲𑀺𑀦𑁂𑀳𑀦𑀻𑀬𑀸𑀦𑀺 𑀪𑁂𑀲𑀚𑁆𑀚𑀸𑀦𑀺 𑀤𑁂𑀢𑀻”𑀢𑀺? “𑀦 𑀳𑀺, 𑀪𑀦𑁆𑀢𑁂, 𑀢𑀺𑀡𑁆𑀳𑀸𑀦𑀺 𑀮𑁂𑀔𑀦𑀻𑀬𑀸𑀦𑀺 𑀪𑁂𑀲𑀚𑁆𑀚𑀸𑀦𑀺 𑀤𑁂𑀢𑀻”𑀢𑀺𑁇 “𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀢𑀣𑀸𑀕𑀢𑁄 𑀲𑀩𑁆𑀩𑀓𑀺𑀮𑁂𑀲𑀩𑁆𑀬𑀸𑀥𑀺𑀯𑀽𑀧𑀲𑀫𑀸𑀬 𑀅𑀦𑀼𑀲𑀺𑀝𑁆𑀞𑀺𑀁 𑀤𑁂𑀢𑀺, 𑀨𑀭𑀼𑀲𑀸𑀧𑀺, 𑀫𑀳𑀸𑀭𑀸𑀚, 𑀢𑀣𑀸𑀕𑀢𑀲𑁆𑀲 𑀯𑀸𑀘𑀸 𑀲𑀢𑁆𑀢𑁂 𑀲𑀺𑀦𑁂𑀳𑀬𑀢𑀺, 𑀫𑀼𑀤𑀼𑀓𑁂 𑀓𑀭𑁄𑀢𑀺𑁇 𑀬𑀣𑀸, 𑀫𑀳𑀸𑀭𑀸𑀚, 𑀉𑀡𑁆𑀳𑀫𑁆𑀧𑀺 𑀉𑀤𑀓𑀁 𑀬𑀁 𑀓𑀺𑀜𑁆𑀘𑀺 𑀲𑀺𑀦𑁂𑀳𑀦𑀻𑀬𑀁 𑀲𑀺𑀦𑁂𑀳𑀬𑀢𑀺, 𑀫𑀼𑀤𑀼𑀓𑀁 𑀓𑀭𑁄𑀢𑀺; 𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀨𑀭𑀼𑀲𑀸𑀧𑀺 𑀢𑀣𑀸𑀕𑀢𑀲𑁆𑀲 𑀯𑀸𑀘𑀸 𑀅𑀢𑁆𑀣𑀯𑀢𑀻 𑀳𑁄𑀢𑀺 𑀓𑀭𑀼𑀡𑀸𑀲𑀳𑀕𑀢𑀸𑁇 𑀬𑀣𑀸, 𑀫𑀳𑀸𑀭𑀸𑀚, 𑀧𑀺𑀢𑀼𑀯𑀘𑀦𑀁 𑀧𑀼𑀢𑁆𑀢𑀸𑀦𑀁 𑀅𑀢𑁆𑀣𑀯𑀦𑁆𑀢𑀁 𑀳𑁄𑀢𑀺 𑀓𑀭𑀼𑀡𑀸𑀲𑀳𑀕𑀢𑀁; 𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀨𑀭𑀼𑀲𑀸𑀧𑀺 𑀢𑀣𑀸𑀕𑀢𑀲𑁆𑀲 𑀯𑀸𑀘𑀸 𑀅𑀢𑁆𑀣𑀯𑀢𑀻 𑀳𑁄𑀢𑀺 𑀓𑀭𑀼𑀡𑀸𑀲𑀳𑀕𑀢𑀸𑁇 𑀨𑀭𑀼𑀲𑀸𑀧𑀺, 𑀫𑀳𑀸𑀭𑀸𑀚, 𑀢𑀣𑀸𑀕𑀢𑀲𑁆𑀲 𑀯𑀸𑀘𑀸 𑀲𑀢𑁆𑀢𑀸𑀦𑀁 𑀓𑀺𑀮𑁂𑀲𑀧𑁆𑀧𑀳𑀸𑀦𑀸 𑀳𑁄𑀢𑀺𑁇 𑀬𑀣𑀸, 𑀫𑀳𑀸𑀭𑀸𑀚, 𑀤𑀼𑀕𑁆𑀕𑀦𑁆𑀥𑀫𑁆𑀧𑀺 𑀕𑁄𑀫𑀼𑀢𑁆𑀢𑀁 𑀧𑀻𑀢𑀁 𑀯𑀺𑀭𑀲𑀫𑁆𑀧𑀺 𑀅𑀕𑀤𑀁 𑀔𑀸𑀬𑀺𑀢𑀁 𑀲𑀢𑁆𑀢𑀸𑀦𑀁 𑀩𑁆𑀬𑀸𑀥𑀺𑀁 𑀳𑀦𑀢𑀺; 𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀨𑀭𑀼𑀲𑀸𑀧𑀺 𑀢𑀣𑀸𑀕𑀢𑀲𑁆𑀲 𑀯𑀸𑀘𑀸 𑀅𑀢𑁆𑀣𑀯𑀢𑀻 𑀓𑀭𑀼𑀡𑀸𑀲𑀳𑀕𑀢𑀸𑁇 𑀬𑀣𑀸, 𑀫𑀳𑀸𑀭𑀸𑀚, 𑀫𑀳𑀦𑁆𑀢𑁄𑀧𑀺 𑀢𑀽𑀮𑀧𑀼𑀜𑁆𑀚𑁄 𑀧𑀭𑀲𑁆𑀲 𑀓𑀸𑀬𑁂 𑀦𑀺𑀧𑀢𑀺𑀢𑁆𑀯𑀸 𑀭𑀼𑀚𑀁 𑀦 𑀓𑀭𑁄𑀢𑀺; 𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀨𑀭𑀼𑀲𑀸𑀧𑀺 𑀢𑀣𑀸𑀕𑀢𑀲𑁆𑀲 𑀯𑀸𑀘𑀸 𑀦 𑀓𑀲𑁆𑀲𑀘𑀺 𑀤𑀼𑀓𑁆𑀔𑀁 𑀉𑀧𑁆𑀧𑀸𑀤𑁂𑀢𑀻”𑀢𑀺𑁇 “𑀲𑀼𑀯𑀺𑀦𑀺𑀘𑁆𑀙𑀺𑀢𑁄, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀧𑀜𑁆𑀳𑁄 𑀩𑀳𑀽𑀳𑀺 𑀓𑀸𑀭𑀡𑁂𑀳𑀺𑁇 𑀲𑀸𑀥𑀼, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀏𑀯𑀫𑁂𑀢𑀁 𑀢𑀣𑀸 𑀲𑀫𑁆𑀧𑀝𑀺𑀘𑁆𑀙𑀸𑀫𑀻”𑀢𑀺𑁇

---

788. 𑀨𑀭𑀼𑀲𑀯𑀸𑀘𑀸𑀪𑀸𑀯𑀧𑀜𑁆𑀳𑁄 𑀘𑀢𑀼𑀢𑁆𑀣𑁄𑁇



[Go to previous page (5.3.3 Vatthaguyhanidassanapañha)](/tipitaka/28Mi/5/5.3/5.3.3.md) / [Go to parent page (5.3 Paṇāmitavagga)](/tipitaka/28Mi/5/5.3.md) / [Go to next page (5.3.5 Rukkhaacetanābhāvapañha)](/tipitaka/28Mi/5/5.3/5.3.5.md)


