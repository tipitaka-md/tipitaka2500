
[Home](/) / [28Mi Milindapañhapāḷi](../...md) / [5 Meṇḍakapañha](...md) / [5.3 Paṇāmitavagga](../28Mi/5/5.3.md)

# 𑁫𑁇𑁩𑁇𑁧 𑀲𑁂𑀝𑁆𑀞𑀥𑀫𑁆𑀫𑀧𑀜𑁆𑀳

* 𑀫𑁂𑀡𑁆𑀟𑀓𑀧𑀜𑁆𑀳

* 𑀧𑀡𑀸𑀫𑀺𑀢𑀯𑀕𑁆𑀕

* 𑀲𑁂𑀝𑁆𑀞𑀥𑀫𑁆𑀫𑀧𑀜𑁆𑀳

(138.)

745\. “𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀪𑀸𑀲𑀺𑀢𑀫𑁆𑀧𑁂𑀢𑀁 𑀪𑀕𑀯𑀢𑀸—  ‘𑀥𑀫𑁆𑀫𑁄 𑀳𑀺, 𑀯𑀸𑀲𑁂𑀝𑁆𑀞, 𑀲𑁂𑀝𑁆𑀞𑁄 𑀚𑀦𑁂𑀢𑀲𑁆𑀫𑀺𑀁 𑀤𑀺𑀝𑁆𑀞𑁂 𑀘𑁂𑀯 𑀥𑀫𑁆𑀫𑁂 𑀅𑀪𑀺𑀲𑀫𑁆𑀧𑀭𑀸𑀬𑁂 𑀘𑀸’𑀢𑀺𑁇 𑀧𑀼𑀦 𑀘 ‘𑀉𑀧𑀸𑀲𑀓𑁄 𑀕𑀺𑀳𑀻 𑀲𑁄𑀢𑀸𑀧𑀦𑁆𑀦𑁄 𑀧𑀺𑀳𑀺𑀢𑀸𑀧𑀸𑀬𑁄 𑀤𑀺𑀝𑁆𑀞𑀺𑀧𑁆𑀧𑀢𑁆𑀢𑁄 𑀯𑀺𑀜𑁆𑀜𑀸𑀢𑀲𑀸𑀲𑀦𑁄 𑀪𑀺𑀓𑁆𑀔𑀼𑀁 𑀯𑀸 𑀲𑀸𑀫𑀡𑁂𑀭𑀁 𑀯𑀸 𑀧𑀼𑀣𑀼𑀚𑁆𑀚𑀦𑀁 𑀅𑀪𑀺𑀯𑀸𑀤𑁂𑀢𑀺 𑀧𑀘𑁆𑀘𑀼𑀝𑁆𑀞𑁂𑀢𑀻’𑀢𑀺𑁇 𑀬𑀤𑀺, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀪𑀕𑀯𑀢𑀸 𑀪𑀡𑀺𑀢𑀁—  ‘𑀥𑀫𑁆𑀫𑁄 𑀳𑀺, 𑀯𑀸𑀲𑁂𑀝𑁆𑀞, 𑀲𑁂𑀝𑁆𑀞𑁄 𑀚𑀦𑁂𑀢𑀲𑁆𑀫𑀺𑀁 𑀤𑀺𑀝𑁆𑀞𑁂 𑀘𑁂𑀯 𑀥𑀫𑁆𑀫𑁂 𑀅𑀪𑀺𑀲𑀫𑁆𑀧𑀭𑀸𑀬𑁂 𑀘𑀸’𑀢𑀺, 𑀢𑁂𑀦 𑀳𑀺 ‘𑀉𑀧𑀸𑀲𑀓𑁄 𑀕𑀺𑀳𑀻 𑀲𑁄𑀢𑀸𑀧𑀦𑁆𑀦𑁄 𑀧𑀺𑀳𑀺𑀢𑀸𑀧𑀸𑀬𑁄 𑀤𑀺𑀝𑁆𑀞𑀺𑀧𑁆𑀧𑀢𑁆𑀢𑁄 𑀯𑀺𑀜𑁆𑀜𑀸𑀢𑀲𑀸𑀲𑀦𑁄 𑀪𑀺𑀓𑁆𑀔𑀼𑀁 𑀯𑀸 𑀲𑀸𑀫𑀡𑁂𑀭𑀁 𑀯𑀸 𑀧𑀼𑀣𑀼𑀚𑁆𑀚𑀦𑀁 𑀅𑀪𑀺𑀯𑀸𑀤𑁂𑀢𑀺 𑀧𑀘𑁆𑀘𑀼𑀝𑁆𑀞𑁂𑀢𑀻’𑀢𑀺 𑀬𑀁 𑀯𑀘𑀦𑀁, 𑀢𑀁 𑀫𑀺𑀘𑁆𑀙𑀸𑁇 𑀬𑀤𑀺 ‘𑀉𑀧𑀸𑀲𑀓𑁄 𑀕𑀺𑀳𑀻 𑀲𑁄𑀢𑀸𑀧𑀦𑁆𑀦𑁄 𑀧𑀺𑀳𑀺𑀢𑀸𑀧𑀸𑀬𑁄 𑀤𑀺𑀝𑁆𑀞𑀺𑀧𑁆𑀧𑀢𑁆𑀢𑁄 𑀯𑀺𑀜𑁆𑀜𑀸𑀢𑀲𑀸𑀲𑀦𑁄 𑀪𑀺𑀓𑁆𑀔𑀼𑀁 𑀯𑀸 𑀲𑀸𑀫𑀡𑁂𑀭𑀁 𑀯𑀸 𑀧𑀼𑀣𑀼𑀚𑁆𑀚𑀦𑀁 𑀅𑀪𑀺𑀯𑀸𑀤𑁂𑀢𑀺 𑀧𑀘𑁆𑀘𑀼𑀝𑁆𑀞𑁂𑀢𑀺’, 𑀢𑁂𑀦 𑀳𑀺 ‘𑀥𑀫𑁆𑀫𑁄 𑀳𑀺, 𑀯𑀸𑀲𑁂𑀝𑁆𑀞, 𑀲𑁂𑀝𑁆𑀞𑁄 𑀚𑀦𑁂𑀢𑀲𑁆𑀫𑀺𑀁 𑀤𑀺𑀝𑁆𑀞𑁂 𑀘𑁂𑀯 𑀥𑀫𑁆𑀫𑁂 𑀅𑀪𑀺𑀲𑀫𑁆𑀧𑀭𑀸𑀬𑁂 𑀘𑀸’𑀢𑀺 𑀢𑀫𑁆𑀧𑀺 𑀯𑀘𑀦𑀁 𑀫𑀺𑀘𑁆𑀙𑀸𑁇 𑀅𑀬𑀫𑁆𑀧𑀺 𑀉𑀪𑀢𑁄 𑀓𑁄𑀝𑀺𑀓𑁄 𑀧𑀜𑁆𑀳𑁄 𑀢𑀯𑀸𑀦𑀼𑀧𑁆𑀧𑀢𑁆𑀢𑁄, 𑀲𑁄 𑀢𑀬𑀸 𑀦𑀺𑀩𑁆𑀩𑀸𑀳𑀺𑀢𑀩𑁆𑀩𑁄”𑀢𑀺𑁇

746\. “𑀪𑀸𑀲𑀺𑀢𑀫𑁆𑀧𑁂𑀢𑀁, 𑀫𑀳𑀸𑀭𑀸𑀚, 𑀪𑀕𑀯𑀢𑀸 ‘𑀥𑀫𑁆𑀫𑁄 𑀳𑀺, 𑀯𑀸𑀲𑁂𑀝𑁆𑀞, 𑀲𑁂𑀝𑁆𑀞𑁄 𑀚𑀦𑁂𑀢𑀲𑁆𑀫𑀺𑀁 𑀤𑀺𑀝𑁆𑀞𑁂 𑀘𑁂𑀯 𑀥𑀫𑁆𑀫𑁂 𑀅𑀪𑀺𑀲𑀫𑁆𑀧𑀭𑀸𑀬𑁂 𑀘𑀸’𑀢𑀺, ‘𑀉𑀧𑀸𑀲𑀓𑁄 𑀘 𑀕𑀺𑀳𑀻 𑀲𑁄𑀢𑀸𑀧𑀦𑁆𑀦𑁄 𑀧𑀺𑀳𑀺𑀢𑀸𑀧𑀸𑀬𑁄 𑀤𑀺𑀝𑁆𑀞𑀺𑀧𑁆𑀧𑀢𑁆𑀢𑁄 𑀯𑀺𑀜𑁆𑀜𑀸𑀢𑀲𑀸𑀲𑀦𑁄 𑀪𑀺𑀓𑁆𑀔𑀼𑀁 𑀯𑀸 𑀲𑀸𑀫𑀡𑁂𑀭𑀁 𑀯𑀸 𑀧𑀼𑀣𑀼𑀚𑁆𑀚𑀦𑀁 𑀅𑀪𑀺𑀯𑀸𑀤𑁂𑀢𑀺 𑀧𑀘𑁆𑀘𑀼𑀝𑁆𑀞𑁂𑀢𑀺’𑁇 𑀢𑀢𑁆𑀣 𑀧𑀦 𑀓𑀸𑀭𑀡𑀁 𑀅𑀢𑁆𑀣𑀺𑁇 𑀓𑀢𑀫𑀁 𑀢𑀁 𑀓𑀸𑀭𑀡𑀁?

747\. 𑀯𑀻𑀲𑀢𑀺 𑀔𑁄 𑀧𑀦𑀺𑀫𑁂, 𑀫𑀳𑀸𑀭𑀸𑀚, 𑀲𑀫𑀡𑀲𑁆𑀲 𑀲𑀫𑀡𑀓𑀭𑀡𑀸 𑀥𑀫𑁆𑀫𑀸 𑀤𑁆𑀯𑁂 𑀘 𑀮𑀺𑀗𑁆𑀕𑀸𑀦𑀺, 𑀬𑁂𑀳𑀺 𑀲𑀫𑀡𑁄 𑀅𑀪𑀺𑀯𑀸𑀤𑀦𑀧𑀘𑁆𑀘𑀼𑀝𑁆𑀞𑀸𑀦𑀲𑀫𑁆𑀫𑀸𑀦𑀦𑀧𑀽𑀚𑀦𑀸𑀭𑀳𑁄 𑀳𑁄𑀢𑀺𑁇 𑀓𑀢𑀫𑁂 𑀯𑀻𑀲𑀢𑀺 𑀲𑀫𑀡𑀲𑁆𑀲 𑀲𑀫𑀡𑀓𑀭𑀡𑀸 𑀥𑀫𑁆𑀫𑀸 𑀤𑁆𑀯𑁂 𑀘 𑀮𑀺𑀗𑁆𑀕𑀸𑀦𑀺? 𑀲𑁂𑀝𑁆𑀞𑁄 𑀥𑀫𑁆𑀫𑀸𑀭𑀸𑀫𑁄, 𑀅𑀕𑁆𑀕𑁄 𑀦𑀺𑀬𑀫𑁄, 𑀘𑀸𑀭𑁄 𑀯𑀺𑀳𑀸𑀭𑁄 𑀲𑀁𑀬𑀫𑁄 𑀲𑀁𑀯𑀭𑁄 𑀔𑀦𑁆𑀢𑀺 𑀲𑁄𑀭𑀘𑁆𑀘𑀁 𑀏𑀓𑀢𑁆𑀢𑀘𑀭𑀺𑀬𑀸 𑀏𑀓𑀢𑁆𑀢𑀸𑀪𑀺𑀭𑀢𑀺 𑀧𑀝𑀺𑀲𑀮𑁆𑀮𑀸𑀦𑀁 𑀳𑀺𑀭𑀺𑀑𑀢𑁆𑀢𑀧𑁆𑀧𑀁 𑀯𑀻𑀭𑀺𑀬𑀁 𑀅𑀧𑁆𑀧𑀫𑀸𑀤𑁄 𑀲𑀺𑀓𑁆𑀔𑀸𑀲𑀫𑀸𑀤𑀸𑀦𑀁 𑀉𑀤𑁆𑀤𑁂𑀲𑁄 𑀧𑀭𑀺𑀧𑀼𑀘𑁆𑀙𑀸 𑀲𑀻𑀮𑀸𑀤𑀺𑀅𑀪𑀺𑀭𑀢𑀺 𑀦𑀺𑀭𑀸𑀮𑀬𑀢𑀸 𑀲𑀺𑀓𑁆𑀔𑀸𑀧𑀤𑀧𑀸𑀭𑀺𑀧𑀽𑀭𑀺𑀢𑀸, 𑀓𑀸𑀲𑀸𑀯𑀥𑀸𑀭𑀡𑀁, 𑀪𑀡𑁆𑀟𑀼𑀪𑀸𑀯𑁄𑁇 𑀇𑀫𑁂 𑀔𑁄, 𑀫𑀳𑀸𑀭𑀸𑀚, 𑀯𑀻𑀲𑀢𑀺 𑀲𑀫𑀡𑀲𑁆𑀲 𑀲𑀫𑀡𑀓𑀭𑀡𑀸 𑀥𑀫𑁆𑀫𑀸 𑀤𑁆𑀯𑁂 𑀘 𑀮𑀺𑀗𑁆𑀕𑀸𑀦𑀺𑁇 𑀏𑀢𑁂 𑀕𑀼𑀡𑁂 𑀪𑀺𑀓𑁆𑀔𑀼 𑀲𑀫𑀸𑀤𑀸𑀬 𑀯𑀢𑁆𑀢𑀢𑀺, 𑀲𑁄 𑀢𑁂𑀲𑀁 𑀥𑀫𑁆𑀫𑀸𑀦𑀁 𑀅𑀦𑀽𑀦𑀢𑁆𑀢𑀸 𑀧𑀭𑀺𑀧𑀼𑀡𑁆𑀡𑀢𑁆𑀢𑀸 𑀲𑀫𑁆𑀧𑀦𑁆𑀦𑀢𑁆𑀢𑀸 𑀲𑀫𑀦𑁆𑀦𑀸𑀕𑀢𑀢𑁆𑀢𑀸 𑀅𑀲𑁂𑀓𑁆𑀔𑀪𑀽𑀫𑀺𑀁 𑀅𑀭𑀳𑀦𑁆𑀢𑀪𑀽𑀫𑀺𑀁 𑀑𑀓𑁆𑀓𑀫𑀢𑀺, 𑀲𑁂𑀝𑁆𑀞𑀁 𑀪𑀽𑀫𑀦𑁆𑀢𑀭𑀁 𑀑𑀓𑁆𑀓𑀫𑀢𑀺, 𑀅𑀭𑀳𑀢𑁆𑀢𑀸𑀲𑀦𑁆𑀦𑀕𑀢𑁄𑀢𑀺 𑀅𑀭𑀳𑀢𑀺 𑀉𑀧𑀸𑀲𑀓𑁄 𑀲𑁄𑀢𑀸𑀧𑀦𑁆𑀦𑁄 𑀪𑀺𑀓𑁆𑀔𑀼𑀁 𑀧𑀼𑀣𑀼𑀚𑁆𑀚𑀦𑀁 𑀅𑀪𑀺𑀯𑀸𑀤𑁂𑀢𑀼𑀁 𑀧𑀘𑁆𑀘𑀼𑀝𑁆𑀞𑀸𑀢𑀼𑀁𑁇

748\. ‘𑀔𑀻𑀡𑀸𑀲𑀯𑁂𑀳𑀺 𑀲𑁄 𑀲𑀸𑀫𑀜𑁆𑀜𑀁 𑀉𑀧𑀕𑀢𑁄, 𑀦𑀢𑁆𑀣𑀺 𑀫𑁂 𑀲𑁄 𑀲𑀫𑀬𑁄’𑀢𑀺 𑀅𑀭𑀳𑀢𑀺 𑀉𑀧𑀸𑀲𑀓𑁄 𑀲𑁄𑀢𑀸𑀧𑀦𑁆𑀦𑁄 𑀪𑀺𑀓𑁆𑀔𑀼𑀁 𑀧𑀼𑀣𑀼𑀚𑁆𑀚𑀦𑀁 𑀅𑀪𑀺𑀯𑀸𑀤𑁂𑀢𑀼𑀁 𑀧𑀘𑁆𑀘𑀼𑀝𑁆𑀞𑀸𑀢𑀼𑀁𑁇

749\. ‘𑀅𑀕𑁆𑀕𑀧𑀭𑀺𑀲𑀁 𑀲𑁄 𑀉𑀧𑀕𑀢𑁄, 𑀦𑀸𑀳𑀁 𑀢𑀁 𑀞𑀸𑀦𑀁 𑀉𑀧𑀕𑀢𑁄’𑀢𑀺 𑀅𑀭𑀳𑀢𑀺 𑀉𑀧𑀸𑀲𑀓𑁄 𑀲𑁄𑀢𑀸𑀧𑀦𑁆𑀦𑁄 𑀪𑀺𑀓𑁆𑀔𑀼𑀁 𑀧𑀼𑀣𑀼𑀚𑁆𑀚𑀦𑀁 𑀅𑀪𑀺𑀯𑀸𑀤𑁂𑀢𑀼𑀁 𑀧𑀘𑁆𑀘𑀼𑀝𑁆𑀞𑀸𑀢𑀼𑀁𑁇

750\. ‘𑀮𑀪𑀢𑀺 𑀲𑁄 𑀧𑀸𑀢𑀺𑀫𑁄𑀓𑁆𑀔𑀼𑀤𑁆𑀤𑁂𑀲𑀁 𑀲𑁄𑀢𑀼𑀁, 𑀦𑀸𑀳𑀁 𑀢𑀁 𑀮𑀪𑀸𑀫𑀺 𑀲𑁄𑀢𑀼𑀦𑁆’𑀢𑀺 𑀅𑀭𑀳𑀢𑀺 𑀉𑀧𑀸𑀲𑀓𑁄 𑀲𑁄𑀢𑀸𑀧𑀦𑁆𑀦𑁄 𑀪𑀺𑀓𑁆𑀔𑀼𑀁 𑀧𑀼𑀣𑀼𑀚𑁆𑀚𑀦𑀁 𑀅𑀪𑀺𑀯𑀸𑀤𑁂𑀢𑀼𑀁 𑀧𑀘𑁆𑀘𑀼𑀝𑁆𑀞𑀸𑀢𑀼𑀁𑁇

751\. ‘𑀲𑁄 𑀅𑀜𑁆𑀜𑁂 𑀧𑀩𑁆𑀩𑀸𑀚𑁂𑀢𑀺 𑀉𑀧𑀲𑀫𑁆𑀧𑀸𑀤𑁂𑀢𑀺 𑀚𑀺𑀦𑀲𑀸𑀲𑀦𑀁 𑀯𑀟𑁆𑀠𑁂𑀢𑀺, 𑀅𑀳𑀫𑁂𑀢𑀁 𑀦 𑀮𑀪𑀸𑀫𑀺 𑀓𑀸𑀢𑀼𑀦𑁆’𑀢𑀺 𑀅𑀭𑀳𑀢𑀺 𑀉𑀧𑀸𑀲𑀓𑁄 𑀲𑁄𑀢𑀸𑀧𑀦𑁆𑀦𑁄 𑀪𑀺𑀓𑁆𑀔𑀼𑀁 𑀧𑀼𑀣𑀼𑀚𑁆𑀚𑀦𑀁 𑀅𑀪𑀺𑀯𑀸𑀤𑁂𑀢𑀼𑀁 𑀧𑀘𑁆𑀘𑀼𑀝𑁆𑀞𑀸𑀢𑀼𑀁𑁇

752\. ‘𑀅𑀧𑁆𑀧𑀫𑀸𑀡𑁂𑀲𑀼 𑀲𑁄 𑀲𑀺𑀓𑁆𑀔𑀸𑀧𑀤𑁂𑀲𑀼 𑀲𑀫𑀢𑁆𑀢𑀓𑀸𑀭𑀻, 𑀦𑀸𑀳𑀁 𑀢𑁂𑀲𑀼 𑀯𑀢𑁆𑀢𑀸𑀫𑀻’𑀢𑀺 𑀅𑀭𑀳𑀢𑀺 𑀉𑀧𑀸𑀲𑀓𑁄 𑀲𑁄𑀢𑀸𑀧𑀦𑁆𑀦𑁄 𑀪𑀺𑀓𑁆𑀔𑀼𑀁 𑀧𑀼𑀣𑀼𑀚𑁆𑀚𑀦𑀁 𑀅𑀪𑀺𑀯𑀸𑀤𑁂𑀢𑀼𑀁 𑀧𑀘𑁆𑀘𑀼𑀝𑁆𑀞𑀸𑀢𑀼𑀁𑁇

753\. ‘𑀉𑀧𑀕𑀢𑁄 𑀲𑁄 𑀲𑀫𑀡𑀮𑀺𑀗𑁆𑀕𑀁, 𑀩𑀼𑀤𑁆𑀥𑀸𑀥𑀺𑀧𑁆𑀧𑀸𑀬𑁂 𑀞𑀺𑀢𑁄, 𑀢𑁂𑀦𑀸𑀳𑀁 𑀮𑀺𑀗𑁆𑀕𑁂𑀦 𑀤𑀽𑀭𑀫𑀧𑀕𑀢𑁄’𑀢𑀺 𑀅𑀭𑀳𑀢𑀺 𑀉𑀧𑀸𑀲𑀓𑁄 𑀲𑁄𑀢𑀸𑀧𑀦𑁆𑀦𑁄 𑀪𑀺𑀓𑁆𑀔𑀼𑀁 𑀧𑀼𑀣𑀼𑀚𑁆𑀚𑀦𑀁 𑀅𑀪𑀺𑀯𑀸𑀤𑁂𑀢𑀼𑀁 𑀧𑀘𑁆𑀘𑀼𑀝𑁆𑀞𑀸𑀢𑀼𑀁𑁇

754\. ‘𑀧𑀭𑀽𑀍𑀳𑀓𑀘𑁆𑀙𑀮𑁄𑀫𑁄 𑀲𑁄 𑀅𑀦𑀜𑁆𑀚𑀺𑀢𑀅𑀫𑀡𑁆𑀟𑀺𑀢𑁄 𑀅𑀦𑀼𑀮𑀺𑀢𑁆𑀢𑀲𑀻𑀮𑀕𑀦𑁆𑀥𑁄, 𑀅𑀳𑀁 𑀧𑀦 𑀫𑀡𑁆𑀟𑀦𑀯𑀺𑀪𑀽𑀲𑀦𑀸𑀪𑀺𑀭𑀢𑁄’𑀢𑀺 𑀅𑀭𑀳𑀢𑀺 𑀉𑀧𑀸𑀲𑀓𑁄 𑀲𑁄𑀢𑀸𑀧𑀦𑁆𑀦𑁄 𑀪𑀺𑀓𑁆𑀔𑀼𑀁 𑀧𑀼𑀣𑀼𑀚𑁆𑀚𑀦𑀁 𑀅𑀪𑀺𑀯𑀸𑀤𑁂𑀢𑀼𑀁 𑀧𑀘𑁆𑀘𑀼𑀝𑁆𑀞𑀸𑀢𑀼𑀁𑁇

755\. 𑀅𑀧𑀺 𑀘, 𑀫𑀳𑀸𑀭𑀸𑀚, ‘𑀬𑁂 𑀢𑁂 𑀯𑀻𑀲𑀢𑀺 𑀲𑀫𑀡𑀓𑀭𑀡𑀸 𑀥𑀫𑁆𑀫𑀸 𑀤𑁆𑀯𑁂 𑀘 𑀮𑀺𑀗𑁆𑀕𑀸𑀦𑀺, 𑀲𑀩𑁆𑀩𑁂𑀧𑁂𑀢𑁂 𑀥𑀫𑁆𑀫𑀸 𑀪𑀺𑀓𑁆𑀔𑀼𑀲𑁆𑀲 𑀲𑀁𑀯𑀺𑀚𑁆𑀚𑀦𑁆𑀢𑀺, 𑀲𑁄𑀬𑁂𑀯 𑀢𑁂 𑀥𑀫𑁆𑀫𑁂 𑀥𑀸𑀭𑁂𑀢𑀺, 𑀅𑀜𑁆𑀜𑁂𑀧𑀺 𑀢𑀢𑁆𑀣 𑀲𑀺𑀓𑁆𑀔𑀸𑀧𑁂𑀢𑀺, 𑀲𑁄 𑀫𑁂 𑀆𑀕𑀫𑁄 𑀲𑀺𑀓𑁆𑀔𑀸𑀧𑀦𑀜𑁆𑀘 𑀦𑀢𑁆𑀣𑀻’𑀢𑀺 𑀅𑀭𑀳𑀢𑀺 𑀉𑀧𑀸𑀲𑀓𑁄 𑀲𑁄𑀢𑀸𑀧𑀦𑁆𑀦𑁄 𑀪𑀺𑀓𑁆𑀔𑀼𑀁 𑀧𑀼𑀣𑀼𑀚𑁆𑀚𑀦𑀁 𑀅𑀪𑀺𑀯𑀸𑀤𑁂𑀢𑀼𑀁 𑀧𑀘𑁆𑀘𑀼𑀝𑁆𑀞𑀸𑀢𑀼𑀁𑁇

756\. 𑀬𑀣𑀸, 𑀫𑀳𑀸𑀭𑀸𑀚, 𑀭𑀸𑀚𑀓𑀼𑀫𑀸𑀭𑁄 𑀧𑀼𑀭𑁄𑀳𑀺𑀢𑀲𑁆𑀲 𑀲𑀦𑁆𑀢𑀺𑀓𑁂 𑀯𑀺𑀚𑁆𑀚𑀁 𑀅𑀥𑀻𑀬𑀢𑀺, 𑀔𑀢𑁆𑀢𑀺𑀬𑀥𑀫𑁆𑀫𑀁 𑀲𑀺𑀓𑁆𑀔𑀢𑀺, 𑀲𑁄 𑀅𑀧𑀭𑁂𑀦 𑀲𑀫𑀬𑁂𑀦 𑀅𑀪𑀺𑀲𑀺𑀢𑁆𑀢𑁄 𑀆𑀘𑀭𑀺𑀬𑀁 𑀅𑀪𑀺𑀯𑀸𑀤𑁂𑀢𑀺 𑀧𑀘𑁆𑀘𑀼𑀝𑁆𑀞𑁂𑀢𑀺 ‘𑀲𑀺𑀓𑁆𑀔𑀸𑀧𑀓𑁄 𑀫𑁂 𑀅𑀬𑀦𑁆’𑀢𑀺; 𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, ‘𑀪𑀺𑀓𑁆𑀔𑀼 𑀲𑀺𑀓𑁆𑀔𑀸𑀧𑀓𑁄 𑀯𑀁𑀲𑀥𑀭𑁄’𑀢𑀺 𑀅𑀭𑀳𑀢𑀺 𑀉𑀧𑀸𑀲𑀓𑁄 𑀲𑁄𑀢𑀸𑀧𑀦𑁆𑀦𑁄 𑀪𑀺𑀓𑁆𑀔𑀼𑀁 𑀧𑀼𑀣𑀼𑀚𑁆𑀚𑀦𑀁 𑀅𑀪𑀺𑀯𑀸𑀤𑁂𑀢𑀼𑀁 𑀧𑀘𑁆𑀘𑀼𑀝𑁆𑀞𑀸𑀢𑀼𑀁𑁇

757\. 𑀅𑀧𑀺 𑀘, 𑀫𑀳𑀸𑀭𑀸𑀚, 𑀇𑀫𑀺𑀦𑀸𑀧𑁂𑀢𑀁 𑀧𑀭𑀺𑀬𑀸𑀬𑁂𑀦 𑀚𑀸𑀦𑀸𑀳𑀺 𑀪𑀺𑀓𑁆𑀔𑀼𑀪𑀽𑀫𑀺𑀬𑀸 𑀫𑀳𑀦𑁆𑀢𑀢𑀁 𑀅𑀲𑀫𑀯𑀺𑀧𑀼𑀮𑀪𑀸𑀯𑀁𑁇 𑀬𑀤𑀺, 𑀫𑀳𑀸𑀭𑀸𑀚, 𑀉𑀧𑀸𑀲𑀓𑁄 𑀲𑁄𑀢𑀸𑀧𑀦𑁆𑀦𑁄 𑀅𑀭𑀳𑀢𑁆𑀢𑀁 𑀲𑀘𑁆𑀙𑀺𑀓𑀭𑁄𑀢𑀺, 𑀤𑁆𑀯𑁂𑀯 𑀢𑀲𑁆𑀲 𑀕𑀢𑀺𑀬𑁄 𑀪𑀯𑀦𑁆𑀢𑀺 𑀅𑀦𑀜𑁆𑀜𑀸 𑀢𑀲𑁆𑀫𑀺𑀁𑀬𑁂𑀯 𑀤𑀺𑀯𑀲𑁂 𑀧𑀭𑀺𑀦𑀺𑀩𑁆𑀩𑀸𑀬𑁂𑀬𑁆𑀬 𑀯𑀸, 𑀪𑀺𑀓𑁆𑀔𑀼𑀪𑀸𑀯𑀁 𑀯𑀸 𑀉𑀧𑀕𑀘𑁆𑀙𑁂𑀬𑁆𑀬𑁇 𑀅𑀘𑀮𑀸 𑀳𑀺 𑀲𑀸, 𑀫𑀳𑀸𑀭𑀸𑀚, 𑀧𑀩𑁆𑀩𑀚𑁆𑀚𑀸, 𑀫𑀳𑀢𑀻 𑀅𑀘𑁆𑀘𑀼𑀕𑁆𑀕𑀢𑀸, 𑀬𑀤𑀺𑀤𑀁 𑀪𑀺𑀓𑁆𑀔𑀼𑀪𑀽𑀫𑀻”𑀢𑀺𑁇 “𑀜𑀸𑀡𑀕𑀢𑁄, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀧𑀜𑁆𑀳𑁄 𑀲𑀼𑀦𑀺𑀩𑁆𑀩𑁂𑀞𑀺𑀢𑁄 𑀩𑀮𑀯𑀢𑀸 𑀅𑀢𑀺𑀩𑀼𑀤𑁆𑀥𑀺𑀦𑀸 𑀢𑀬𑀸, 𑀦 𑀬𑀺𑀫𑀁 𑀧𑀜𑁆𑀳𑀁 𑀲𑀫𑀢𑁆𑀣𑁄 𑀅𑀜𑁆𑀜𑁄 𑀏𑀯𑀁 𑀯𑀺𑀦𑀺𑀯𑁂𑀞𑁂𑀢𑀼𑀁 𑀅𑀜𑁆𑀜𑀢𑁆𑀭 𑀢𑀯𑀸𑀤𑀺𑀲𑁂𑀦 𑀩𑀼𑀤𑁆𑀥𑀺𑀫𑀢𑀸”𑀢𑀺𑁇

---

758\. 𑀲𑁂𑀝𑁆𑀞𑀥𑀫𑁆𑀫𑀧𑀜𑁆𑀳𑁄 𑀧𑀞𑀫𑁄𑁇



[Go to previous page (5.3 Paṇāmitavagga)](../28Mi/5/5.3.md) / [Go to parent page (5.3 Paṇāmitavagga)](../28Mi/5/5.3.md) / [Go to next page (5.3.2 Sabbasattahitapharaṇapañha)](5.3.2.md)


