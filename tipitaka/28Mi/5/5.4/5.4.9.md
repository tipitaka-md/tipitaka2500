
[Home](/) / [28Mi Milindapañhapāḷi](../...md) / [5 Meṇḍakapañha](...md) / [5.4 Sabbaññutañāṇavagga](../28Mi/5/5.4.md)

# 𑁫𑁇𑁪𑁇𑁯 𑀅𑀭𑀳𑀦𑁆𑀢𑀅𑀪𑀸𑀬𑀦𑀧𑀜𑁆𑀳

* 𑀫𑁂𑀡𑁆𑀟𑀓𑀧𑀜𑁆𑀳

* 𑀲𑀩𑁆𑀩𑀜𑁆𑀜𑀼𑀢𑀜𑀸𑀡𑀯𑀕𑁆𑀕

* 𑀅𑀭𑀳𑀦𑁆𑀢𑀅𑀪𑀸𑀬𑀦𑀧𑀜𑁆𑀳

(158.)

927\. “𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀪𑀸𑀲𑀺𑀢𑀫𑁆𑀧𑁂𑀢𑀁 𑀪𑀕𑀯𑀢𑀸—  ‘𑀯𑀺𑀕𑀢𑀪𑀬𑀲𑀦𑁆𑀢𑀸𑀲𑀸 𑀅𑀭𑀳𑀦𑁆𑀢𑁄’𑀢𑀺𑁇 𑀧𑀼𑀦 𑀘 𑀦𑀕𑀭𑁂 𑀭𑀸𑀚𑀕𑀳𑁂 𑀥𑀦𑀧𑀸𑀮𑀓𑀁 𑀳𑀢𑁆𑀣𑀺𑀁 𑀪𑀕𑀯𑀢𑀺 𑀑𑀧𑀢𑀦𑁆𑀢𑀁 𑀤𑀺𑀲𑁆𑀯𑀸 𑀧𑀜𑁆𑀘 𑀔𑀻𑀡𑀸𑀲𑀯𑀲𑀢𑀸𑀦𑀺 𑀧𑀭𑀺𑀘𑁆𑀘𑀚𑀺𑀢𑁆𑀯𑀸 𑀚𑀺𑀦𑀯𑀭𑀁 𑀧𑀓𑁆𑀓𑀦𑁆𑀢𑀸𑀦𑀺 𑀤𑀺𑀲𑀸𑀯𑀺𑀤𑀺𑀲𑀁 𑀏𑀓𑀁 𑀞𑀧𑁂𑀢𑁆𑀯𑀸 𑀣𑁂𑀭𑀁 𑀆𑀦𑀦𑁆𑀤𑀁𑁇 𑀓𑀺𑀁 𑀦𑀼 𑀔𑁄, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀢𑁂 𑀅𑀭𑀳𑀦𑁆𑀢𑁄 𑀪𑀬𑀸 𑀧𑀓𑁆𑀓𑀦𑁆𑀢𑀸, 𑀧𑀜𑁆𑀜𑀸𑀬𑀺𑀲𑁆𑀲𑀢𑀺 𑀲𑀓𑁂𑀦 𑀓𑀫𑁆𑀫𑁂𑀦𑀸𑀢𑀺 𑀤𑀲𑀩𑀮𑀁 𑀧𑀸𑀢𑁂𑀢𑀼𑀓𑀸𑀫𑀸 𑀧𑀓𑁆𑀓𑀦𑁆𑀢𑀸, 𑀉𑀤𑀸𑀳𑀼 𑀢𑀣𑀸𑀕𑀢𑀲𑁆𑀲 𑀅𑀢𑀼𑀮𑀁 𑀯𑀺𑀧𑀼𑀮𑀫𑀲𑀫𑀁 𑀧𑀸𑀝𑀺𑀳𑀸𑀭𑀺𑀬𑀁 𑀤𑀝𑁆𑀞𑀼𑀓𑀸𑀫𑀸 𑀧𑀓𑁆𑀓𑀦𑁆𑀢𑀸? 𑀬𑀤𑀺, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀪𑀕𑀯𑀢𑀸 𑀪𑀡𑀺𑀢𑀁—  ‘𑀯𑀺𑀕𑀢𑀪𑀬𑀲𑀦𑁆𑀢𑀸𑀲𑀸 𑀅𑀭𑀳𑀦𑁆𑀢𑁄’𑀢𑀺, 𑀢𑁂𑀦 𑀳𑀺 ‘𑀦𑀕𑀭𑁂…𑀧𑁂…  𑀆𑀦𑀦𑁆𑀤𑀦𑁆’𑀢𑀺 𑀬𑀁 𑀯𑀘𑀦𑀁 𑀢𑀁 𑀫𑀺𑀘𑁆𑀙𑀸𑁇 𑀬𑀤𑀺 𑀦𑀕𑀭𑁂 𑀭𑀸𑀚𑀕𑀳𑁂 𑀥𑀦𑀧𑀸𑀮𑀓𑀁 𑀳𑀢𑁆𑀣𑀺𑀁 𑀪𑀕𑀯𑀢𑀺 𑀑𑀧𑀢𑀦𑁆𑀢𑀁 𑀤𑀺𑀲𑁆𑀯𑀸 𑀧𑀜𑁆𑀘 𑀔𑀻𑀡𑀸𑀲𑀯𑀲𑀢𑀸𑀦𑀺 𑀧𑀭𑀺𑀘𑁆𑀘𑀚𑀺𑀢𑁆𑀯𑀸 𑀚𑀺𑀦𑀯𑀭𑀁 𑀧𑀓𑁆𑀓𑀦𑁆𑀢𑀸𑀦𑀺 𑀤𑀺𑀲𑀸𑀯𑀺𑀤𑀺𑀲𑀁 𑀏𑀓𑀁 𑀞𑀧𑁂𑀢𑁆𑀯𑀸 𑀣𑁂𑀭𑀁 𑀆𑀦𑀦𑁆𑀤𑀁, 𑀢𑁂𑀦 𑀳𑀺 ‘𑀯𑀺𑀕𑀢𑀪𑀬𑀲𑀦𑁆𑀢𑀸𑀲𑀸 𑀅𑀭𑀳𑀦𑁆𑀢𑁄’𑀢𑀺 𑀢𑀫𑁆𑀧𑀺 𑀯𑀘𑀦𑀁 𑀫𑀺𑀘𑁆𑀙𑀸𑁇 𑀅𑀬𑀫𑁆𑀧𑀺 𑀉𑀪𑀢𑁄 𑀓𑁄𑀝𑀺𑀓𑁄 𑀧𑀜𑁆𑀳𑁄 𑀢𑀯𑀸𑀦𑀼𑀧𑁆𑀧𑀢𑁆𑀢𑁄, 𑀲𑁄 𑀢𑀬𑀸 𑀦𑀺𑀩𑁆𑀩𑀸𑀳𑀺𑀢𑀩𑁆𑀩𑁄”𑀢𑀺𑁇

928\. “𑀪𑀸𑀲𑀺𑀢𑀫𑁆𑀧𑁂𑀢𑀁, 𑀫𑀳𑀸𑀭𑀸𑀚, 𑀪𑀕𑀯𑀢𑀸—  ‘𑀯𑀺𑀕𑀢𑀪𑀬𑀲𑀦𑁆𑀢𑀸𑀲𑀸 𑀅𑀭𑀳𑀦𑁆𑀢𑁄’𑀢𑀺, 𑀦𑀕𑀭𑁂 𑀭𑀸𑀚𑀕𑀳𑁂 𑀥𑀦𑀧𑀸𑀮𑀓𑀁 𑀳𑀢𑁆𑀣𑀺𑀁 𑀪𑀕𑀯𑀢𑀺 𑀑𑀧𑀢𑀦𑁆𑀢𑀁 𑀤𑀺𑀲𑁆𑀯𑀸 𑀧𑀜𑁆𑀘 𑀔𑀻𑀡𑀸𑀲𑀯𑀲𑀢𑀸𑀦𑀺 𑀧𑀭𑀺𑀘𑁆𑀘𑀚𑀺𑀢𑁆𑀯𑀸 𑀚𑀺𑀦𑀯𑀭𑀁 𑀧𑀓𑁆𑀓𑀦𑁆𑀢𑀸𑀦𑀺 𑀤𑀺𑀲𑀸𑀯𑀺𑀤𑀺𑀲𑀁 𑀏𑀓𑀁 𑀞𑀧𑁂𑀢𑁆𑀯𑀸 𑀣𑁂𑀭𑀁 𑀆𑀦𑀦𑁆𑀤𑀁, 𑀢𑀜𑁆𑀘 𑀧𑀦 𑀦 𑀪𑀬𑀸, 𑀦𑀸𑀧𑀺 𑀪𑀕𑀯𑀦𑁆𑀢𑀁 𑀧𑀸𑀢𑁂𑀢𑀼𑀓𑀸𑀫𑀢𑀸𑀬𑁇

929\. 𑀬𑁂𑀦 𑀧𑀦, 𑀫𑀳𑀸𑀭𑀸𑀚, 𑀳𑁂𑀢𑀼𑀦𑀸 𑀅𑀭𑀳𑀦𑁆𑀢𑁄 𑀪𑀸𑀬𑁂𑀬𑁆𑀬𑀼𑀁 𑀯𑀸 𑀢𑀸𑀲𑁂𑀬𑁆𑀬𑀼𑀁 𑀯𑀸, 𑀲𑁄 𑀳𑁂𑀢𑀼 𑀅𑀭𑀳𑀦𑁆𑀢𑀸𑀦𑀁 𑀲𑀫𑀼𑀘𑁆𑀙𑀺𑀦𑁆𑀦𑁄, 𑀢𑀲𑁆𑀫𑀸 𑀯𑀺𑀕𑀢𑀪𑀬𑀲𑀦𑁆𑀢𑀸𑀲𑀸 𑀅𑀭𑀳𑀦𑁆𑀢𑁄, 𑀪𑀸𑀬𑀢𑀺 𑀦𑀼, 𑀫𑀳𑀸𑀭𑀸𑀚, 𑀫𑀳𑀸𑀧𑀣𑀯𑀻 𑀔𑀡𑀦𑁆𑀢𑁂𑀧𑀺 𑀪𑀺𑀦𑁆𑀤𑀦𑁆𑀢𑁂𑀧𑀺 𑀥𑀸𑀭𑁂𑀦𑁆𑀢𑁂𑀧𑀺 𑀲𑀫𑀼𑀤𑁆𑀤𑀧𑀩𑁆𑀩𑀢𑀕𑀺𑀭𑀺𑀲𑀺𑀔𑀭𑁂”𑀢𑀺? “𑀦 𑀳𑀺, 𑀪𑀦𑁆𑀢𑁂”𑀢𑀺𑁇 “𑀓𑁂𑀦 𑀓𑀸𑀭𑀡𑁂𑀦, 𑀫𑀳𑀸𑀭𑀸𑀚𑀸”𑀢𑀺? “𑀦𑀢𑁆𑀣𑀺, 𑀪𑀦𑁆𑀢𑁂, 𑀫𑀳𑀸𑀧𑀣𑀯𑀺𑀬𑀸 𑀲𑁄 𑀳𑁂𑀢𑀼, 𑀬𑁂𑀦 𑀳𑁂𑀢𑀼𑀦𑀸 𑀫𑀳𑀸𑀧𑀣𑀯𑀻 𑀪𑀸𑀬𑁂𑀬𑁆𑀬 𑀯𑀸 𑀢𑀸𑀲𑁂𑀬𑁆𑀬 𑀯𑀸”𑀢𑀺𑁇 “𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀦𑀢𑁆𑀣𑀺 𑀅𑀭𑀳𑀦𑁆𑀢𑀸𑀦𑀁 𑀲𑁄 𑀳𑁂𑀢𑀼, 𑀬𑁂𑀦 𑀳𑁂𑀢𑀼𑀦𑀸 𑀅𑀭𑀳𑀦𑁆𑀢𑁄 𑀪𑀸𑀬𑁂𑀬𑁆𑀬𑀼𑀁 𑀯𑀸 𑀢𑀸𑀲𑁂𑀬𑁆𑀬𑀼𑀁 𑀯𑀸𑁇

930\. 𑀪𑀸𑀬𑀢𑀺 𑀦𑀼, 𑀫𑀳𑀸𑀭𑀸𑀚, 𑀕𑀺𑀭𑀺𑀲𑀺𑀔𑀭𑀁 𑀙𑀺𑀦𑁆𑀤𑀦𑁆𑀢𑁂 𑀯𑀸 𑀪𑀺𑀦𑁆𑀤𑀦𑁆𑀢𑁂 𑀯𑀸 𑀧𑀢𑀦𑁆𑀢𑁂 𑀯𑀸 𑀅𑀕𑁆𑀕𑀺𑀦𑀸 𑀤𑀳𑀦𑁆𑀢𑁂 𑀯𑀸”𑀢𑀺? “𑀦 𑀳𑀺, 𑀪𑀦𑁆𑀢𑁂”𑀢𑀺𑁇 “𑀓𑁂𑀦 𑀓𑀸𑀭𑀡𑁂𑀦, 𑀫𑀳𑀸𑀭𑀸𑀚𑀸”𑀢𑀺? “𑀦𑀢𑁆𑀣𑀺, 𑀪𑀦𑁆𑀢𑁂, 𑀕𑀺𑀭𑀺𑀲𑀺𑀔𑀭𑀲𑁆𑀲 𑀲𑁄 𑀳𑁂𑀢𑀼, 𑀬𑁂𑀦 𑀳𑁂𑀢𑀼𑀦𑀸 𑀕𑀺𑀭𑀺𑀲𑀺𑀔𑀭𑀁 𑀪𑀸𑀬𑁂𑀬𑁆𑀬 𑀯𑀸 𑀢𑀸𑀲𑁂𑀬𑁆𑀬 𑀯𑀸”𑀢𑀺𑁇 “𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀦𑀢𑁆𑀣𑀺 𑀅𑀭𑀳𑀦𑁆𑀢𑀸𑀦𑀁 𑀲𑁄 𑀳𑁂𑀢𑀼, 𑀬𑁂𑀦 𑀳𑁂𑀢𑀼𑀦𑀸 𑀅𑀭𑀳𑀦𑁆𑀢𑁄 𑀪𑀸𑀬𑁂𑀬𑁆𑀬𑀼𑀁 𑀯𑀸 𑀢𑀸𑀲𑁂𑀬𑁆𑀬𑀼𑀁 𑀯𑀸𑁇

931\. 𑀬𑀤𑀺𑀧𑀺, 𑀫𑀳𑀸𑀭𑀸𑀚, 𑀮𑁄𑀓𑀥𑀸𑀢𑀼𑀲𑀢𑀲𑀳𑀲𑁆𑀲𑁂𑀲𑀼 𑀬𑁂 𑀓𑁂𑀘𑀺 𑀲𑀢𑁆𑀢𑀦𑀺𑀓𑀸𑀬𑀧𑀭𑀺𑀬𑀸𑀧𑀦𑁆𑀦𑀸 𑀲𑀩𑁆𑀩𑁂𑀧𑀺 𑀢𑁂 𑀲𑀢𑁆𑀢𑀺𑀳𑀢𑁆𑀣𑀸 𑀏𑀓𑀁 𑀅𑀭𑀳𑀦𑁆𑀢𑀁 𑀉𑀧𑀥𑀸𑀯𑀺𑀢𑁆𑀯𑀸 𑀢𑀸𑀲𑁂𑀬𑁆𑀬𑀼𑀁, 𑀦 𑀪𑀯𑁂𑀬𑁆𑀬 𑀅𑀭𑀳𑀢𑁄 𑀘𑀺𑀢𑁆𑀢𑀲𑁆𑀲 𑀓𑀺𑀜𑁆𑀘𑀺 𑀅𑀜𑁆𑀜𑀣𑀢𑁆𑀢𑀁𑁇 𑀓𑀺𑀁𑀓𑀸𑀭𑀡𑀁? 𑀅𑀝𑁆𑀞𑀸𑀦𑀫𑀦𑀯𑀓𑀸𑀲𑀢𑀸𑀬𑁇

932\. 𑀅𑀧𑀺 𑀘, 𑀫𑀳𑀸𑀭𑀸𑀚, 𑀢𑁂𑀲𑀁 𑀔𑀻𑀡𑀸𑀲𑀯𑀸𑀦𑀁 𑀏𑀯𑀁 𑀘𑁂𑀢𑁄𑀧𑀭𑀺𑀯𑀺𑀢𑀓𑁆𑀓𑁄 𑀅𑀳𑁄𑀲𑀺 ‘𑀅𑀚𑁆𑀚 𑀦𑀭𑀯𑀭𑀧𑀯𑀭𑁂 𑀚𑀺𑀦𑀯𑀭𑀯𑀲𑀪𑁂 𑀦𑀕𑀭𑀯𑀭𑀫𑀦𑀼𑀧𑁆𑀧𑀯𑀺𑀝𑁆𑀞𑁂 𑀯𑀻𑀣𑀺𑀬𑀸 𑀥𑀦𑀧𑀸𑀮𑀓𑁄 𑀳𑀢𑁆𑀣𑀻 𑀆𑀧𑀢𑀺𑀲𑁆𑀲𑀢𑀺, 𑀅𑀲𑀁𑀲𑀬𑀫𑀢𑀺𑀤𑁂𑀯𑀤𑁂𑀯𑀁 𑀉𑀧𑀝𑁆𑀞𑀸𑀓𑁄 𑀦 𑀧𑀭𑀺𑀘𑁆𑀘𑀚𑀺𑀲𑁆𑀲𑀢𑀺, 𑀬𑀤𑀺 𑀫𑀬𑀁 𑀲𑀩𑁆𑀩𑁂𑀧𑀺 𑀪𑀕𑀯𑀦𑁆𑀢𑀁 𑀦 𑀧𑀭𑀺𑀘𑁆𑀘𑀚𑀺𑀲𑁆𑀲𑀸𑀫, 𑀆𑀦𑀦𑁆𑀤𑀲𑁆𑀲 𑀕𑀼𑀡𑁄 𑀧𑀸𑀓𑀝𑁄 𑀦 𑀪𑀯𑀺𑀲𑁆𑀲𑀢𑀺, 𑀦 𑀳𑁂𑀯 𑀘 𑀢𑀣𑀸𑀕𑀢𑀁 𑀲𑀫𑀼𑀧𑀕𑀫𑀺𑀲𑁆𑀲𑀢𑀺 𑀳𑀢𑁆𑀣𑀺𑀦𑀸𑀕𑁄, 𑀳𑀦𑁆𑀤 𑀫𑀬𑀁 𑀅𑀧𑀕𑀘𑁆𑀙𑀸𑀫, 𑀏𑀯𑀫𑀺𑀤𑀁 𑀫𑀳𑀢𑁄 𑀚𑀦𑀓𑀸𑀬𑀲𑁆𑀲 𑀓𑀺𑀮𑁂𑀲𑀩𑀦𑁆𑀥𑀦𑀫𑁄𑀓𑁆𑀔𑁄 𑀪𑀯𑀺𑀲𑁆𑀲𑀢𑀺, 𑀆𑀦𑀦𑁆𑀤𑀲𑁆𑀲 𑀘 𑀕𑀼𑀡𑁄 𑀧𑀸𑀓𑀝𑁄 𑀪𑀯𑀺𑀲𑁆𑀲𑀢𑀻’𑀢𑀺𑁇 𑀏𑀯𑀁 𑀢𑁂 𑀅𑀭𑀳𑀦𑁆𑀢𑁄 𑀆𑀦𑀺𑀲𑀁𑀲𑀁 𑀤𑀺𑀲𑁆𑀯𑀸 𑀤𑀺𑀲𑀸𑀯𑀺𑀤𑀺𑀲𑀁 𑀧𑀓𑁆𑀓𑀦𑁆𑀢𑀸”𑀢𑀺𑁇 “𑀲𑀼𑀯𑀺𑀪𑀢𑁆𑀢𑁄, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀧𑀜𑁆𑀳𑁄, 𑀏𑀯𑀫𑁂𑀢𑀁 𑀦𑀢𑁆𑀣𑀺 𑀅𑀭𑀳𑀦𑁆𑀢𑀸𑀦𑀁 𑀪𑀬𑀁 𑀯𑀸 𑀲𑀦𑁆𑀢𑀸𑀲𑁄 𑀯𑀸, 𑀆𑀦𑀺𑀲𑀁𑀲𑀁 𑀤𑀺𑀲𑁆𑀯𑀸 𑀅𑀭𑀳𑀦𑁆𑀢𑁄 𑀧𑀓𑁆𑀓𑀦𑁆𑀢𑀸 𑀤𑀺𑀲𑀸𑀯𑀺𑀤𑀺𑀲𑀦𑁆”𑀢𑀺𑁇

---

933\. 𑀅𑀭𑀳𑀦𑁆𑀢𑀅𑀪𑀸𑀬𑀦𑀧𑀜𑁆𑀳𑁄 𑀦𑀯𑀫𑁄𑁇



[Go to previous page (5.4.8 Amarādevīpañha)](5.4.8.md) / [Go to parent page (5.4 Sabbaññutañāṇavagga)](../28Mi/5/5.4.md) / [Go to next page (5.4.10 Buddhasabbaññubhāvapañha)](5.4.10.md)


