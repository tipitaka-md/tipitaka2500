
[Home](/) / [28Mi Milindapañhapāḷi](/tipitaka/28Mi.md) / [5 Meṇḍakapañha](/tipitaka/28Mi/5.md) / [5.4 Sabbaññutañāṇavagga](/tipitaka/28Mi/5/5.4.md)

# 𑁫𑁇𑁪𑁇𑁨 𑀥𑀫𑁆𑀫𑀯𑀺𑀦𑀬𑀧𑀝𑀺𑀘𑁆𑀙𑀦𑁆𑀦𑀸𑀧𑀝𑀺𑀘𑁆𑀙𑀦𑁆𑀦𑀧𑀜𑁆𑀳

### 𑀫𑁂𑀡𑁆𑀟𑀓𑀧𑀜𑁆𑀳

### 𑀲𑀩𑁆𑀩𑀜𑁆𑀜𑀼𑀢𑀜𑀸𑀡𑀯𑀕𑁆𑀕

### 𑀥𑀫𑁆𑀫𑀯𑀺𑀦𑀬𑀧𑀝𑀺𑀘𑁆𑀙𑀦𑁆𑀦𑀸𑀧𑀝𑀺𑀘𑁆𑀙𑀦𑁆𑀦𑀧𑀜𑁆𑀳

(151.)

860\. “𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀪𑀸𑀲𑀺𑀢𑀫𑁆𑀧𑁂𑀢𑀁 𑀪𑀕𑀯𑀢𑀸—  ‘𑀢𑀣𑀸𑀕𑀢𑀧𑁆𑀧𑀯𑁂𑀤𑀺𑀢𑁄, 𑀪𑀺𑀓𑁆𑀔𑀯𑁂, 𑀥𑀫𑁆𑀫𑀯𑀺𑀦𑀬𑁄 𑀯𑀺𑀯𑀝𑁄 𑀯𑀺𑀭𑁄𑀘𑀢𑀺 𑀦𑁄 𑀧𑀝𑀺𑀘𑁆𑀙𑀦𑁆𑀦𑁄’𑀢𑀺𑁇 𑀧𑀼𑀦 𑀘 𑀧𑀸𑀢𑀺𑀫𑁄𑀓𑁆𑀔𑀼𑀤𑁆𑀤𑁂𑀲𑁄 𑀓𑁂𑀯𑀮𑀜𑁆𑀘 𑀯𑀺𑀦𑀬𑀧𑀺𑀝𑀓𑀁 𑀧𑀺𑀳𑀺𑀢𑀁 𑀧𑀝𑀺𑀘𑁆𑀙𑀦𑁆𑀦𑀁𑁇 𑀬𑀤𑀺, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀚𑀺𑀦𑀲𑀸𑀲𑀦𑁂 𑀬𑀼𑀢𑁆𑀢𑀁 𑀯𑀸 𑀧𑀢𑁆𑀢𑀁 𑀯𑀸 𑀲𑀫𑀬𑀁 𑀮𑀪𑁂𑀣, 𑀯𑀺𑀦𑀬𑀧𑀡𑁆𑀡𑀢𑁆𑀢𑀺 𑀯𑀺𑀯𑀝𑀸 𑀲𑁄𑀪𑁂𑀬𑁆𑀬𑁇 𑀓𑁂𑀦 𑀓𑀸𑀭𑀡𑁂𑀦? 𑀓𑁂𑀯𑀮𑀁 𑀢𑀢𑁆𑀣 𑀲𑀺𑀓𑁆𑀔𑀸 𑀲𑀁𑀬𑀫𑁄 𑀦𑀺𑀬𑀫𑁄 𑀲𑀻𑀮𑀕𑀼𑀡𑀆𑀘𑀸𑀭𑀧𑀡𑁆𑀡𑀢𑁆𑀢𑀺 𑀅𑀢𑁆𑀣𑀭𑀲𑁄 𑀥𑀫𑁆𑀫𑀭𑀲𑁄 𑀯𑀺𑀫𑀼𑀢𑁆𑀢𑀺𑀭𑀲𑁄𑁇 𑀬𑀤𑀺, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀪𑀕𑀯𑀢𑀸 𑀪𑀡𑀺𑀢𑀁—  ‘𑀢𑀣𑀸𑀕𑀢𑀧𑁆𑀧𑀯𑁂𑀤𑀺𑀢𑁄, 𑀪𑀺𑀓𑁆𑀔𑀯𑁂, 𑀥𑀫𑁆𑀫𑀯𑀺𑀦𑀬𑁄 𑀯𑀺𑀯𑀝𑁄 𑀯𑀺𑀭𑁄𑀘𑀢𑀺 𑀦𑁄 𑀧𑀝𑀺𑀘𑁆𑀙𑀦𑁆𑀦𑁄’𑀢𑀺, 𑀢𑁂𑀦 𑀳𑀺 ‘𑀧𑀸𑀢𑀺𑀫𑁄𑀓𑁆𑀔𑀼𑀤𑁆𑀤𑁂𑀲𑁄 𑀓𑁂𑀯𑀮𑀜𑁆𑀘 𑀯𑀺𑀦𑀬𑀧𑀺𑀝𑀓𑀁 𑀧𑀺𑀳𑀺𑀢𑀁 𑀧𑀝𑀺𑀘𑁆𑀙𑀦𑁆𑀦𑀦𑁆’𑀢𑀺 𑀬𑀁 𑀯𑀘𑀦𑀁, 𑀢𑀁 𑀫𑀺𑀘𑁆𑀙𑀸𑁇 𑀬𑀤𑀺 𑀧𑀸𑀢𑀺𑀫𑁄𑀓𑁆𑀔𑀼𑀤𑁆𑀤𑁂𑀲𑁄 𑀓𑁂𑀯𑀮𑀜𑁆𑀘 𑀯𑀺𑀦𑀬𑀧𑀺𑀝𑀓𑀁 𑀧𑀺𑀳𑀺𑀢𑀁 𑀧𑀝𑀺𑀘𑁆𑀙𑀦𑁆𑀦𑀁, 𑀢𑁂𑀦 𑀳𑀺 ‘𑀢𑀣𑀸𑀕𑀢𑀧𑁆𑀧𑀯𑁂𑀤𑀺𑀢𑁄, 𑀪𑀺𑀓𑁆𑀔𑀯𑁂, 𑀥𑀫𑁆𑀫𑀯𑀺𑀦𑀬𑁄 𑀯𑀺𑀯𑀝𑁄 𑀯𑀺𑀭𑁄𑀘𑀢𑀺 𑀦𑁄 𑀧𑀝𑀺𑀘𑁆𑀙𑀦𑁆𑀦𑁄’𑀢𑀺 𑀢𑀫𑁆𑀧𑀺 𑀯𑀘𑀦𑀁 𑀫𑀺𑀘𑁆𑀙𑀸𑁇 𑀅𑀬𑀫𑁆𑀧𑀺 𑀉𑀪𑀢𑁄 𑀓𑁄𑀝𑀺𑀓𑁄 𑀧𑀜𑁆𑀳𑁄 𑀢𑀯𑀸𑀦𑀼𑀧𑁆𑀧𑀢𑁆𑀢𑁄, 𑀲𑁄 𑀢𑀬𑀸 𑀦𑀺𑀩𑁆𑀩𑀸𑀳𑀺𑀢𑀩𑁆𑀩𑁄”𑀢𑀺𑁇

861\. “𑀪𑀸𑀲𑀺𑀢𑀫𑁆𑀧𑁂𑀢𑀁, 𑀫𑀳𑀸𑀭𑀸𑀚, 𑀪𑀕𑀯𑀢𑀸—  ‘𑀢𑀣𑀸𑀕𑀢𑀧𑁆𑀧𑀯𑁂𑀤𑀺𑀢𑁄, 𑀪𑀺𑀓𑁆𑀔𑀯𑁂, 𑀥𑀫𑁆𑀫𑀯𑀺𑀦𑀬𑁄 𑀯𑀺𑀯𑀝𑁄 𑀯𑀺𑀭𑁄𑀘𑀢𑀺 𑀦𑁄 𑀧𑀝𑀺𑀘𑁆𑀙𑀦𑁆𑀦𑁄’𑀢𑀺𑁇 𑀧𑀼𑀦 𑀘 𑀧𑀸𑀢𑀺𑀫𑁄𑀓𑁆𑀔𑀼𑀤𑁆𑀤𑁂𑀲𑁄 𑀓𑁂𑀯𑀮𑀜𑁆𑀘 𑀯𑀺𑀦𑀬𑀧𑀺𑀝𑀓𑀁 𑀧𑀺𑀳𑀺𑀢𑀁 𑀧𑀝𑀺𑀘𑁆𑀙𑀦𑁆𑀦𑀁, 𑀢𑀜𑁆𑀘 𑀧𑀦 𑀦 𑀲𑀩𑁆𑀩𑁂𑀲𑀁, 𑀲𑀻𑀫𑀁 𑀓𑀢𑁆𑀯𑀸 𑀧𑀺𑀳𑀺𑀢𑀁𑁇

862\. 𑀢𑀺𑀯𑀺𑀥𑁂𑀦, 𑀫𑀳𑀸𑀭𑀸𑀚, 𑀪𑀕𑀯𑀢𑀸 𑀧𑀸𑀢𑀺𑀫𑁄𑀓𑁆𑀔𑀼𑀤𑁆𑀤𑁂𑀲𑁄 𑀲𑀻𑀫𑀁 𑀓𑀢𑁆𑀯𑀸 𑀧𑀺𑀳𑀺𑀢𑁄, 𑀧𑀼𑀩𑁆𑀩𑀓𑀸𑀦𑀁 𑀢𑀣𑀸𑀕𑀢𑀸𑀦𑀁 𑀯𑀁𑀲𑀯𑀲𑁂𑀦 𑀧𑀸𑀢𑀺𑀫𑁄𑀓𑁆𑀔𑀼𑀤𑁆𑀤𑁂𑀲𑁄 𑀲𑀻𑀫𑀁 𑀓𑀢𑁆𑀯𑀸 𑀧𑀺𑀳𑀺𑀢𑁄, 𑀥𑀫𑁆𑀫𑀲𑁆𑀲 𑀕𑀭𑀼𑀓𑀢𑁆𑀢𑀸 𑀧𑀺𑀳𑀺𑀢𑁄, 𑀪𑀺𑀓𑁆𑀔𑀼𑀪𑀽𑀫𑀺𑀬𑀸 𑀕𑀭𑀼𑀓𑀢𑁆𑀢𑀸 𑀧𑀺𑀳𑀺𑀢𑁄𑁇

863\. 𑀓𑀣𑀁 𑀧𑀼𑀩𑁆𑀩𑀓𑀸𑀦𑀁 𑀢𑀣𑀸𑀕𑀢𑀸𑀦𑀁 𑀯𑀁𑀲𑀯𑀲𑁂𑀦 𑀧𑀸𑀢𑀺𑀫𑁄𑀓𑁆𑀔𑀼𑀤𑁆𑀤𑁂𑀲𑁄 𑀲𑀻𑀫𑀁 𑀓𑀢𑁆𑀯𑀸 𑀧𑀺𑀳𑀺𑀢𑁄? 𑀏𑀲𑁄 𑀯𑀁𑀲𑁄, 𑀫𑀳𑀸𑀭𑀸𑀚, 𑀲𑀩𑁆𑀩𑁂𑀲𑀁 𑀧𑀼𑀩𑁆𑀩𑀓𑀸𑀦𑀁 𑀢𑀣𑀸𑀕𑀢𑀸𑀦𑀁 𑀬𑀤𑀺𑀤𑀁 𑀪𑀺𑀓𑁆𑀔𑀼𑀫𑀚𑁆𑀛𑁂 𑀧𑀸𑀢𑀺𑀫𑁄𑀓𑁆𑀔𑀼𑀤𑁆𑀤𑁂𑀲𑁄 𑀅𑀯𑀲𑁂𑀲𑀸𑀦𑀁 𑀧𑀺𑀳𑀺𑀢𑁄𑁇 𑀬𑀣𑀸, 𑀫𑀳𑀸𑀭𑀸𑀚, 𑀔𑀢𑁆𑀢𑀺𑀬𑀸𑀦𑀁 𑀔𑀢𑁆𑀢𑀺𑀬𑀫𑀸𑀬𑀸 𑀔𑀢𑁆𑀢𑀺𑀬𑁂𑀲𑀼𑀬𑁂𑀯 𑀘𑀭𑀢𑀺, 𑀏𑀯𑀫𑁂𑀢𑀁 𑀔𑀢𑁆𑀢𑀺𑀬𑀸𑀦𑀁 𑀮𑁄𑀓𑀲𑁆𑀲 𑀧𑀯𑁂𑀡𑀻 𑀅𑀯𑀲𑁂𑀲𑀸𑀦𑀁 𑀧𑀺𑀳𑀺𑀢𑀸; 𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀏𑀲𑁄 𑀯𑀁𑀲𑁄 𑀲𑀩𑁆𑀩𑁂𑀲𑀁 𑀧𑀼𑀩𑁆𑀩𑀓𑀸𑀦𑀁 𑀢𑀣𑀸𑀕𑀢𑀸𑀦𑀁 𑀬𑀤𑀺𑀤𑀁 𑀪𑀺𑀓𑁆𑀔𑀼𑀫𑀚𑁆𑀛𑁂 𑀧𑀸𑀢𑀺𑀫𑁄𑀓𑁆𑀔𑀼𑀤𑁆𑀤𑁂𑀲𑁄 𑀅𑀯𑀲𑁂𑀲𑀸𑀦𑀁 𑀧𑀺𑀳𑀺𑀢𑁄𑁇

864\. 𑀬𑀣𑀸 𑀯𑀸 𑀧𑀦, 𑀫𑀳𑀸𑀭𑀸𑀚, 𑀫𑀳𑀺𑀬𑀸 𑀕𑀡𑀸 𑀯𑀢𑁆𑀢𑀦𑁆𑀢𑀺, 𑀲𑁂𑀬𑁆𑀬𑀣𑀺𑀤𑀁—  𑀫𑀮𑁆𑀮𑀸 𑀅𑀢𑁄𑀡𑀸 𑀧𑀩𑁆𑀩𑀢𑀸 𑀥𑀫𑁆𑀫𑀕𑀺𑀭𑀺𑀬𑀸 𑀩𑁆𑀭𑀳𑁆𑀫𑀕𑀺𑀭𑀺𑀬𑀸 𑀦𑀝𑀓𑀸 𑀦𑀘𑁆𑀘𑀓𑀸 𑀮𑀗𑁆𑀖𑀓𑀸 𑀧𑀺𑀲𑀸𑀘𑀸 𑀫𑀡𑀺𑀪𑀤𑁆𑀤𑀸 𑀧𑀼𑀡𑁆𑀡𑀩𑀤𑁆𑀥𑀸 𑀘𑀦𑁆𑀤𑀺𑀫𑀲𑀽𑀭𑀺𑀬𑀸 𑀲𑀺𑀭𑀺𑀤𑁂𑀯𑀢𑀸 𑀓𑀸𑀮𑀺𑀤𑁂𑀯𑀢𑀸, 𑀲𑀺𑀯𑀸 𑀯𑀲𑀼𑀤𑁂𑀯𑀸 𑀖𑀦𑀺𑀓𑀸 𑀅𑀲𑀺𑀧𑀸𑀲𑀸 𑀪𑀤𑁆𑀤𑀺𑀧𑀼𑀢𑁆𑀢𑀸𑀢𑀺, 𑀢𑁂𑀲𑀁 𑀢𑁂𑀲𑀁 𑀭𑀳𑀲𑁆𑀲𑀁 𑀢𑁂𑀲𑀼 𑀢𑁂𑀲𑀼 𑀕𑀡𑁂𑀲𑀼𑀬𑁂𑀯 𑀘𑀭𑀢𑀺, 𑀅𑀯𑀲𑁂𑀲𑀸𑀦𑀁 𑀧𑀺𑀳𑀺𑀢𑀁; 𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀏𑀲𑁄 𑀯𑀁𑀲𑁄 𑀲𑀩𑁆𑀩𑁂𑀲𑀁 𑀧𑀼𑀩𑁆𑀩𑀓𑀸𑀦𑀁 𑀢𑀣𑀸𑀕𑀢𑀸𑀦𑀁 𑀬𑀤𑀺𑀤𑀁 𑀪𑀺𑀓𑁆𑀔𑀼𑀫𑀚𑁆𑀛𑁂 𑀧𑀸𑀢𑀺𑀫𑁄𑀓𑁆𑀔𑀼𑀤𑁆𑀤𑁂𑀲𑁄 𑀅𑀯𑀲𑁂𑀲𑀸𑀦𑀁 𑀧𑀺𑀳𑀺𑀢𑁄𑁇 𑀏𑀯𑀁 𑀧𑀼𑀩𑁆𑀩𑀓𑀸𑀦𑀁 𑀢𑀣𑀸𑀕𑀢𑀸𑀦𑀁 𑀯𑀁𑀲𑀯𑀲𑁂𑀦 𑀧𑀸𑀢𑀺𑀫𑁄𑀓𑁆𑀔𑀼𑀤𑁆𑀤𑁂𑀲𑁄 𑀲𑀻𑀫𑀁 𑀓𑀢𑁆𑀯𑀸 𑀧𑀺𑀳𑀺𑀢𑁄𑁇

865\. 𑀓𑀣𑀁 𑀥𑀫𑁆𑀫𑀲𑁆𑀲 𑀕𑀭𑀼𑀓𑀢𑁆𑀢𑀸 𑀧𑀸𑀢𑀺𑀫𑁄𑀓𑁆𑀔𑀼𑀤𑁆𑀤𑁂𑀲𑁄 𑀲𑀻𑀫𑀁 𑀓𑀢𑁆𑀯𑀸 𑀧𑀺𑀳𑀺𑀢𑁄? 𑀥𑀫𑁆𑀫𑁄, 𑀫𑀳𑀸𑀭𑀸𑀚, 𑀕𑀭𑀼𑀓𑁄 𑀪𑀸𑀭𑀺𑀬𑁄, 𑀢𑀢𑁆𑀣 𑀲𑀫𑁆𑀫𑀢𑁆𑀢𑀓𑀸𑀭𑀻 𑀅𑀜𑁆𑀜𑀁 𑀆𑀭𑀸𑀥𑁂𑀢𑀺, 𑀢𑀁 𑀢𑀢𑁆𑀣 𑀧𑀭𑀫𑁆𑀧𑀭𑀸𑀲𑀫𑁆𑀫𑀢𑁆𑀢𑀓𑀸𑀭𑀺𑀢𑀸𑀬 𑀧𑀸𑀧𑀼𑀡𑀸𑀢𑀺, 𑀦 𑀢𑀁 𑀢𑀢𑁆𑀣 𑀧𑀭𑀫𑁆𑀧𑀭𑀸𑀲𑀫𑁆𑀫𑀢𑁆𑀢𑀓𑀸𑀭𑀺𑀢𑀸𑀬 𑀧𑀸𑀧𑀼𑀡𑀸𑀢𑀺, 𑀫𑀸 𑀘𑀸𑀬𑀁 𑀲𑀸𑀭𑀥𑀫𑁆𑀫𑁄 𑀯𑀭𑀥𑀫𑁆𑀫𑁄 𑀅𑀲𑀫𑁆𑀫𑀢𑁆𑀢𑀓𑀸𑀭𑀻𑀦𑀁 𑀳𑀢𑁆𑀣𑀕𑀢𑁄 𑀑𑀜𑁆𑀜𑀸𑀢𑁄 𑀅𑀯𑀜𑁆𑀜𑀸𑀢𑁄 𑀳𑀻𑀍𑀇𑀢𑁄 𑀔𑀻𑀍𑀇𑀢𑁄 𑀕𑀭𑀳𑀺𑀢𑁄 𑀪𑀯𑀢𑀼, 𑀫𑀸 𑀘𑀸𑀬𑀁 𑀲𑀸𑀭𑀥𑀫𑁆𑀫𑁄 𑀯𑀭𑀥𑀫𑁆𑀫𑁄 𑀤𑀼𑀚𑁆𑀚𑀦𑀕𑀢𑁄 𑀑𑀜𑁆𑀜𑀸𑀢𑁄 𑀅𑀯𑀜𑁆𑀜𑀸𑀢𑁄 𑀳𑀻𑀍𑀇𑀢𑁄 𑀔𑀻𑀍𑀇𑀢𑁄 𑀕𑀭𑀳𑀺𑀢𑁄 𑀪𑀯𑀢𑀽𑀢𑀺𑁇 𑀏𑀯𑀁 𑀥𑀫𑁆𑀫𑀲𑁆𑀲 𑀕𑀭𑀼𑀓𑀢𑁆𑀢𑀸 𑀧𑀸𑀢𑀺𑀫𑁄𑀓𑁆𑀔𑀼𑀤𑁆𑀤𑁂𑀲𑁄 𑀲𑀻𑀫𑀁 𑀓𑀢𑁆𑀯𑀸 𑀧𑀺𑀳𑀺𑀢𑁄𑁇

866\. 𑀬𑀣𑀸, 𑀫𑀳𑀸𑀭𑀸𑀚, 𑀲𑀸𑀭𑀯𑀭𑀧𑀯𑀭𑀅𑀪𑀺𑀚𑀸𑀢𑀚𑀸𑀢𑀺𑀫𑀦𑁆𑀢𑀭𑀢𑁆𑀢𑀮𑁄𑀳𑀺𑀢𑀘𑀦𑁆𑀤𑀦𑀁 𑀦𑀸𑀫 𑀲𑀯𑀭𑀧𑀼𑀭𑀫𑀦𑀼𑀕𑀢𑀁 𑀑𑀜𑁆𑀜𑀸𑀢𑀁 𑀅𑀯𑀜𑁆𑀜𑀸𑀢𑀁 𑀳𑀻𑀍𑀇𑀢𑀁 𑀔𑀻𑀍𑀇𑀢𑀁 𑀕𑀭𑀳𑀺𑀢𑀁 𑀪𑀯𑀢𑀺; 𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀫𑀸 𑀘𑀸𑀬𑀁 𑀲𑀸𑀭𑀥𑀫𑁆𑀫𑁄 𑀯𑀭𑀥𑀫𑁆𑀫𑁄 𑀧𑀭𑀫𑁆𑀧𑀭𑀸𑀅𑀲𑀫𑁆𑀫𑀢𑁆𑀢𑀓𑀸𑀭𑀻𑀦𑀁 𑀳𑀢𑁆𑀣𑀕𑀢𑁄 𑀑𑀜𑁆𑀜𑀸𑀢𑁄 𑀅𑀯𑀜𑁆𑀜𑀸𑀢𑁄 𑀳𑀻𑀍𑀇𑀢𑁄 𑀔𑀻𑀍𑀇𑀢𑁄 𑀕𑀭𑀳𑀺𑀢𑁄 𑀪𑀯𑀢𑀼, 𑀫𑀸 𑀘𑀸𑀬𑀁 𑀲𑀸𑀭𑀥𑀫𑁆𑀫𑁄 𑀯𑀭𑀥𑀫𑁆𑀫𑁄 𑀤𑀼𑀚𑁆𑀚𑀦𑀕𑀢𑁄 𑀑𑀜𑁆𑀜𑀸𑀢𑁄 𑀅𑀯𑀜𑁆𑀜𑀸𑀢𑁄 𑀳𑀻𑀍𑀇𑀢𑁄 𑀔𑀻𑀍𑀇𑀢𑁄 𑀕𑀭𑀳𑀺𑀢𑁄 𑀪𑀯𑀢𑀽𑀢𑀺𑁇 𑀏𑀯𑀁 𑀥𑀫𑁆𑀫𑀲𑁆𑀲 𑀕𑀭𑀼𑀓𑀢𑁆𑀢𑀸 𑀧𑀸𑀢𑀺𑀫𑁄𑀓𑁆𑀔𑀼𑀤𑁆𑀤𑁂𑀲𑁄 𑀲𑀻𑀫𑀁 𑀓𑀢𑁆𑀯𑀸 𑀧𑀺𑀳𑀺𑀢𑁄𑁇

867\. 𑀓𑀣𑀁 𑀪𑀺𑀓𑁆𑀔𑀼𑀪𑀽𑀫𑀺𑀬𑀸 𑀕𑀭𑀼𑀓𑀢𑁆𑀢𑀸 𑀧𑀸𑀢𑀺𑀫𑁄𑀓𑁆𑀔𑀼𑀤𑁆𑀤𑁂𑀲𑁄 𑀲𑀻𑀫𑀁 𑀓𑀢𑁆𑀯𑀸 𑀧𑀺𑀳𑀺𑀢𑁄? 𑀪𑀺𑀓𑁆𑀔𑀼𑀪𑀸𑀯𑁄 𑀔𑁄, 𑀫𑀳𑀸𑀭𑀸𑀚, 𑀮𑁄𑀓𑁂 𑀅𑀢𑀼𑀮𑀺𑀬𑁄 𑀅𑀧𑁆𑀧𑀫𑀸𑀡𑁄 𑀅𑀦𑀕𑁆𑀖𑀺𑀬𑁄, 𑀦 𑀲𑀓𑁆𑀓𑀸 𑀓𑁂𑀦𑀘𑀺 𑀅𑀕𑁆𑀖𑀸𑀧𑁂𑀢𑀼𑀁 𑀢𑀼𑀮𑁂𑀢𑀼𑀁 𑀧𑀭𑀺𑀫𑁂𑀢𑀼𑀁, 𑀫𑀸𑀬𑀁 𑀏𑀯𑀭𑀽𑀧𑁂 𑀪𑀺𑀓𑁆𑀔𑀼𑀪𑀸𑀯𑁂 𑀞𑀺𑀢𑁄 𑀮𑁄𑀓𑁂𑀦 𑀲𑀫𑀲𑀫𑁄 𑀪𑀯𑀢𑀽𑀢𑀺 𑀪𑀺𑀓𑁆𑀔𑀽𑀦𑀁𑀬𑁂𑀯 𑀅𑀦𑁆𑀢𑀭𑁂 𑀧𑀸𑀢𑀺𑀫𑁄𑀓𑁆𑀔𑀼𑀤𑁆𑀤𑁂𑀲𑁄 𑀘𑀭𑀢𑀺𑁇 𑀬𑀣𑀸, 𑀫𑀳𑀸𑀭𑀸𑀚, 𑀮𑁄𑀓𑁂 𑀯𑀭𑀧𑀯𑀭𑀪𑀡𑁆𑀟𑀁 𑀯𑀢𑁆𑀣𑀁 𑀯𑀸 𑀅𑀢𑁆𑀣𑀭𑀡𑀁 𑀯𑀸 𑀕𑀚𑀢𑀼𑀭𑀗𑁆𑀕𑀭𑀣𑀲𑀼𑀯𑀡𑁆𑀡𑀭𑀚𑀢𑀫𑀡𑀺𑀫𑀼𑀢𑁆𑀢𑀸𑀇𑀢𑁆𑀣𑀺𑀭𑀢𑀦𑀸𑀤𑀻𑀦𑀺 𑀯𑀸 𑀯𑀺𑀚𑀺𑀢𑀓𑀫𑁆𑀫𑀲𑀽𑀭𑀸 𑀯𑀸 𑀲𑀩𑁆𑀩𑁂 𑀢𑁂 𑀭𑀸𑀚𑀸𑀦𑀫𑀼𑀧𑀕𑀘𑁆𑀙𑀦𑁆𑀢𑀺; 𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀬𑀸𑀯𑀢𑀸 𑀮𑁄𑀓𑁂 𑀲𑀼𑀕𑀢𑀸𑀕𑀫𑀧𑀭𑀺𑀬𑀢𑁆𑀢𑀺𑀆𑀘𑀸𑀭𑀲𑀁𑀬𑀫𑀲𑀻𑀮𑀲𑀁𑀯𑀭𑀕𑀼𑀡𑀸, 𑀲𑀩𑁆𑀩𑁂 𑀢𑁂 𑀪𑀺𑀓𑁆𑀔𑀼𑀲𑀁𑀖𑀫𑀼𑀧𑀕𑀢𑀸 𑀪𑀯𑀦𑁆𑀢𑀺𑁇 𑀏𑀯𑀁 𑀪𑀺𑀓𑁆𑀔𑀼𑀪𑀽𑀫𑀺𑀬𑀸 𑀕𑀭𑀼𑀓𑀢𑁆𑀢𑀸 𑀧𑀸𑀢𑀺𑀫𑁄𑀓𑁆𑀔𑀼𑀤𑁆𑀤𑁂𑀲𑁄 𑀲𑀻𑀫𑀁 𑀓𑀢𑁆𑀯𑀸 𑀧𑀺𑀳𑀺𑀢𑁄”𑀢𑀺𑁇 “𑀲𑀸𑀥𑀼, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀏𑀯𑀫𑁂𑀢𑀁 𑀢𑀣𑀸 𑀲𑀫𑁆𑀧𑀝𑀺𑀘𑁆𑀙𑀸𑀫𑀻”𑀢𑀺𑁇

---

868\. 𑀥𑀫𑁆𑀫𑀯𑀺𑀦𑀬𑀧𑀝𑀺𑀘𑁆𑀙𑀦𑁆𑀦𑀸𑀧𑀝𑀺𑀘𑁆𑀙𑀦𑁆𑀦𑀧𑀜𑁆𑀳𑁄 𑀤𑀼𑀢𑀺𑀬𑁄𑁇



[Go to previous page (5.4.1 Iddhikammavipākapañha)](/tipitaka/28Mi/5/5.4/5.4.1.md) / [Go to parent page (5.4 Sabbaññutañāṇavagga)](/tipitaka/28Mi/5/5.4.md) / [Go to next page (5.4.3 Musāvādagarulahubhāvapañha)](/tipitaka/28Mi/5/5.4/5.4.3.md)


