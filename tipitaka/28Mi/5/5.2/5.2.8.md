
[Home](/) / [28Mi Milindapañhapāḷi](../../../28Mi.md) / [5 Meṇḍakapañha](../../5.md) / [5.2 Abhejjavagga](../5.2.md)

# 𑁫𑁇𑁨𑁇𑁮 𑀅𑀪𑁂𑀚𑁆𑀚𑀧𑀭𑀺𑀲𑀧𑀜𑁆𑀳

* 𑀫𑁂𑀡𑁆𑀟𑀓𑀧𑀜𑁆𑀳

* 𑀅𑀪𑁂𑀚𑁆𑀚𑀯𑀕𑁆𑀕

* 𑀅𑀪𑁂𑀚𑁆𑀚𑀧𑀭𑀺𑀲𑀧𑀜𑁆𑀳

(137.)

740\. “𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀢𑀼𑀫𑁆𑀳𑁂 𑀪𑀡𑀣—  ‘𑀢𑀣𑀸𑀕𑀢𑁄 𑀅𑀪𑁂𑀚𑁆𑀚𑀧𑀭𑀺𑀲𑁄’𑀢𑀺, 𑀧𑀼𑀦 𑀘 𑀪𑀡𑀣—  ‘𑀤𑁂𑀯𑀤𑀢𑁆𑀢𑁂𑀦 𑀏𑀓𑀧𑁆𑀧𑀳𑀸𑀭𑀁 𑀧𑀜𑁆𑀘 𑀪𑀺𑀓𑁆𑀔𑀼𑀲𑀢𑀸𑀦𑀺 𑀪𑀺𑀦𑁆𑀦𑀸𑀦𑀻’𑀢𑀺𑁇 𑀬𑀤𑀺, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀢𑀣𑀸𑀕𑀢𑁄 𑀅𑀪𑁂𑀚𑁆𑀚𑀧𑀭𑀺𑀲𑁄, 𑀢𑁂𑀦 𑀳𑀺 𑀤𑁂𑀯𑀤𑀢𑁆𑀢𑁂𑀦 𑀏𑀓𑀧𑁆𑀧𑀳𑀸𑀭𑀁 𑀧𑀜𑁆𑀘 𑀪𑀺𑀓𑁆𑀔𑀼𑀲𑀢𑀸𑀦𑀺 𑀪𑀺𑀦𑁆𑀦𑀸𑀦𑀻𑀢𑀺 𑀬𑀁 𑀯𑀘𑀦𑀁, 𑀢𑀁 𑀫𑀺𑀘𑁆𑀙𑀸𑁇 𑀬𑀤𑀺 𑀤𑁂𑀯𑀤𑀢𑁆𑀢𑁂𑀦 𑀏𑀓𑀧𑁆𑀧𑀳𑀸𑀭𑀁 𑀧𑀜𑁆𑀘 𑀪𑀺𑀓𑁆𑀔𑀼𑀲𑀢𑀸𑀦𑀺 𑀪𑀺𑀦𑁆𑀦𑀸𑀦𑀺, 𑀢𑁂𑀦 𑀳𑀺 ‘𑀢𑀣𑀸𑀕𑀢𑁄 𑀅𑀪𑁂𑀚𑁆𑀚𑀧𑀭𑀺𑀲𑁄’𑀢𑀺 𑀢𑀫𑁆𑀧𑀺 𑀯𑀘𑀦𑀁 𑀫𑀺𑀘𑁆𑀙𑀸𑁇 𑀅𑀬𑀫𑁆𑀧𑀺 𑀉𑀪𑀢𑁄 𑀓𑁄𑀝𑀺𑀓𑁄 𑀧𑀜𑁆𑀳𑁄 𑀢𑀯𑀸𑀦𑀼𑀧𑁆𑀧𑀢𑁆𑀢𑁄, 𑀕𑀫𑁆𑀪𑀻𑀭𑁄 𑀤𑀼𑀦𑁆𑀦𑀺𑀯𑁂𑀞𑀺𑀬𑁄, 𑀕𑀡𑁆𑀞𑀺𑀢𑁄𑀧𑀺 𑀕𑀡𑁆𑀞𑀺𑀢𑀭𑁄, 𑀏𑀢𑁆𑀣𑀸𑀬𑀁 𑀚𑀦𑁄 𑀆𑀯𑀝𑁄 𑀦𑀺𑀯𑀼𑀢𑁄 𑀑𑀯𑀼𑀢𑁄 𑀧𑀺𑀳𑀺𑀢𑁄 𑀧𑀭𑀺𑀬𑁄𑀦𑀤𑁆𑀥𑁄, 𑀏𑀢𑁆𑀣 𑀢𑀯 𑀜𑀸𑀡𑀩𑀮𑀁 𑀤𑀲𑁆𑀲𑁂𑀳𑀺 𑀧𑀭𑀯𑀸𑀤𑁂𑀲𑀽”𑀢𑀺𑁇

741\. “𑀅𑀪𑁂𑀚𑁆𑀚𑀧𑀭𑀺𑀲𑁄, 𑀫𑀳𑀸𑀭𑀸𑀚, 𑀢𑀣𑀸𑀕𑀢𑁄, 𑀤𑁂𑀯𑀤𑀢𑁆𑀢𑁂𑀦 𑀘 𑀏𑀓𑀧𑁆𑀧𑀳𑀸𑀭𑀁 𑀧𑀜𑁆𑀘 𑀪𑀺𑀓𑁆𑀔𑀼𑀲𑀢𑀸𑀦𑀺 𑀪𑀺𑀦𑁆𑀦𑀸𑀦𑀺, 𑀢𑀜𑁆𑀘 𑀧𑀦 𑀪𑁂𑀤𑀓𑀲𑁆𑀲 𑀩𑀮𑁂𑀦, 𑀪𑁂𑀤𑀓𑁂 𑀯𑀺𑀚𑁆𑀚𑀫𑀸𑀦𑁂 𑀦𑀢𑁆𑀣𑀺, 𑀫𑀳𑀸𑀭𑀸𑀚, 𑀅𑀪𑁂𑀚𑁆𑀚𑀁 𑀦𑀸𑀫𑁇 𑀪𑁂𑀤𑀓𑁂 𑀲𑀢𑀺 𑀫𑀸𑀢𑀸𑀧𑀺 𑀧𑀼𑀢𑁆𑀢𑁂𑀦 𑀪𑀺𑀚𑁆𑀚𑀢𑀺, 𑀧𑀼𑀢𑁆𑀢𑁄𑀧𑀺 𑀫𑀸𑀢𑀭𑀸 𑀪𑀺𑀚𑁆𑀚𑀢𑀺, 𑀧𑀺𑀢𑀸𑀧𑀺 𑀧𑀼𑀢𑁆𑀢𑁂𑀦 𑀪𑀺𑀚𑁆𑀚𑀢𑀺, 𑀧𑀼𑀢𑁆𑀢𑁄𑀧𑀺 𑀧𑀺𑀢𑀭𑀸 𑀪𑀺𑀚𑁆𑀚𑀢𑀺, 𑀪𑀸𑀢𑀸𑀧𑀺 𑀪𑀕𑀺𑀦𑀺𑀬𑀸 𑀪𑀺𑀚𑁆𑀚𑀢𑀺, 𑀪𑀕𑀺𑀦𑀻𑀧𑀺 𑀪𑀸𑀢𑀭𑀸 𑀪𑀺𑀚𑁆𑀚𑀢𑀺, 𑀲𑀳𑀸𑀬𑁄𑀧𑀺 𑀲𑀳𑀸𑀬𑁂𑀦 𑀪𑀺𑀚𑁆𑀚𑀢𑀺, 𑀦𑀸𑀯𑀸𑀧𑀺 𑀦𑀸𑀦𑀸𑀤𑀸𑀭𑀼𑀲𑀗𑁆𑀖𑀝𑀺𑀢𑀸 𑀊𑀫𑀺𑀯𑁂𑀕𑀲𑀫𑁆𑀧𑀳𑀸𑀭𑁂𑀦 𑀪𑀺𑀚𑁆𑀚𑀢𑀺, 𑀭𑀼𑀓𑁆𑀔𑁄𑀧𑀺 𑀫𑀥𑀼𑀓𑀧𑁆𑀧𑀲𑀫𑁆𑀧𑀦𑁆𑀦𑀨𑀮𑁄 𑀅𑀦𑀺𑀮𑀩𑀮𑀯𑁂𑀕𑀸𑀪𑀺𑀳𑀢𑁄 𑀪𑀺𑀚𑁆𑀚𑀢𑀺, 𑀲𑀼𑀯𑀡𑁆𑀡𑀫𑁆𑀧𑀺 𑀚𑀸𑀢𑀺𑀫𑀦𑁆𑀢𑀁 𑀮𑁄𑀳𑁂𑀦 𑀪𑀺𑀚𑁆𑀚𑀢𑀺𑁇 𑀅𑀧𑀺 𑀘, 𑀫𑀳𑀸𑀭𑀸𑀚, 𑀦𑁂𑀲𑁄 𑀅𑀥𑀺𑀧𑁆𑀧𑀸𑀬𑁄 𑀯𑀺𑀜𑁆𑀜𑀽𑀦𑀁, 𑀦𑁂𑀲𑀸 𑀩𑀼𑀤𑁆𑀥𑀸𑀦𑀁 𑀅𑀥𑀺𑀫𑀼𑀢𑁆𑀢𑀺, 𑀦𑁂𑀲𑁄 𑀧𑀡𑁆𑀟𑀺𑀢𑀸𑀦𑀁 𑀙𑀦𑁆𑀤𑁄 ‘𑀢𑀣𑀸𑀕𑀢𑁄 𑀪𑁂𑀚𑁆𑀚𑀧𑀭𑀺𑀲𑁄’𑀢𑀺𑁇 𑀅𑀧𑀺 𑀘𑁂𑀢𑁆𑀣 𑀓𑀸𑀭𑀡𑀁 𑀅𑀢𑁆𑀣𑀺, 𑀬𑁂𑀦 𑀓𑀸𑀭𑀡𑁂𑀦 𑀢𑀣𑀸𑀕𑀢𑁄 𑀯𑀼𑀘𑁆𑀘𑀢𑀺 ‘𑀅𑀪𑁂𑀚𑁆𑀚𑀧𑀭𑀺𑀲𑁄’𑀢𑀺𑁇 𑀓𑀢𑀫𑀁 𑀏𑀢𑁆𑀣 𑀓𑀸𑀭𑀡𑀁? 𑀢𑀣𑀸𑀕𑀢𑀲𑁆𑀲, 𑀫𑀳𑀸𑀭𑀸𑀚, 𑀓𑀢𑁂𑀦 𑀅𑀤𑀸𑀦𑁂𑀦 𑀯𑀸 𑀅𑀧𑁆𑀧𑀺𑀬𑀯𑀘𑀦𑁂𑀦 𑀯𑀸 𑀅𑀦𑀢𑁆𑀣𑀘𑀭𑀺𑀬𑀸𑀬 𑀯𑀸 𑀅𑀲𑀫𑀸𑀦𑀢𑁆𑀢𑀢𑀸𑀬 𑀯𑀸 𑀬𑀢𑁄 𑀓𑀼𑀢𑁄𑀘𑀺 𑀘𑀭𑀺𑀬𑀁 𑀘𑀭𑀦𑁆𑀢𑀲𑁆𑀲𑀧𑀺 𑀧𑀭𑀺𑀲𑀸 𑀪𑀺𑀦𑁆𑀦𑀸𑀢𑀺 𑀦 𑀲𑀼𑀢𑀧𑀼𑀩𑁆𑀩𑀁, 𑀢𑁂𑀦 𑀓𑀸𑀭𑀡𑁂𑀦 𑀢𑀣𑀸𑀕𑀢𑁄 𑀯𑀼𑀘𑁆𑀘𑀢𑀺 ‘𑀅𑀪𑁂𑀚𑁆𑀚𑀧𑀭𑀺𑀲𑁄’𑀢𑀺𑁇 𑀢𑀬𑀸𑀧𑁂𑀢𑀁, 𑀫𑀳𑀸𑀭𑀸𑀚, 𑀜𑀸𑀢𑀩𑁆𑀩𑀁 ‘𑀅𑀢𑁆𑀣𑀺 𑀓𑀺𑀜𑁆𑀘𑀺 𑀦𑀯𑀗𑁆𑀕𑁂 𑀩𑀼𑀤𑁆𑀥𑀯𑀘𑀦𑁂 𑀲𑀼𑀢𑁆𑀢𑀸𑀕𑀢𑀁, 𑀇𑀫𑀺𑀦𑀸 𑀦𑀸𑀫 𑀓𑀸𑀭𑀡𑁂𑀦 𑀩𑁄𑀥𑀺𑀲𑀢𑁆𑀢𑀲𑁆𑀲 𑀓𑀢𑁂𑀦 𑀢𑀣𑀸𑀕𑀢𑀲𑁆𑀲 𑀧𑀭𑀺𑀲𑀸 𑀪𑀺𑀦𑁆𑀦𑀸’”𑀢𑀺? “𑀦𑀢𑁆𑀣𑀺, 𑀪𑀦𑁆𑀢𑁂, 𑀦𑁄 𑀘𑁂𑀢𑀁 𑀮𑁄𑀓𑁂 𑀤𑀺𑀲𑁆𑀲𑀢𑀺 𑀦𑁄𑀧𑀺 𑀲𑀼𑀬𑁆𑀬𑀢𑀺𑁇 𑀲𑀸𑀥𑀼, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀏𑀯𑀫𑁂𑀢𑀁 𑀢𑀣𑀸 𑀲𑀫𑁆𑀧𑀝𑀺𑀘𑁆𑀙𑀸𑀫𑀻”𑀢𑀺𑁇

---

742\. 𑀅𑀪𑁂𑀚𑁆𑀚𑀧𑀭𑀺𑀲𑀧𑀜𑁆𑀳𑁄 𑀅𑀝𑁆𑀞𑀫𑁄𑁇



---

743\. 𑀅𑀪𑁂𑀚𑁆𑀚𑀯𑀕𑁆𑀕𑁄 𑀤𑀼𑀢𑀺𑀬𑁄𑁇



---

744\. 𑀇𑀫𑀲𑁆𑀫𑀺𑀁 𑀯𑀕𑁆𑀕𑁂 𑀅𑀝𑁆𑀞 𑀧𑀜𑁆𑀳𑀸𑁇



[Go to previous page (5.2.7 Bhikkhusaṃghapariharaṇapañha)](5.2.7.md) / [Go to parent page (5.2 Abhejjavagga)](../5.2.md) / [Go to next page (5.3 Paṇāmitavagga)](../5.3.md)


