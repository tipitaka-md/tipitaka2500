
[Home](/) / [28Mi Milindapañhapāḷi](../../../28Mi.md) / [5 Meṇḍakapañha](../../5.md) / [5.2 Abhejjavagga](../5.2.md)

# 𑁫𑁇𑁨𑁇𑁫 𑀩𑀼𑀤𑁆𑀥𑀮𑀸𑀪𑀦𑁆𑀢𑀭𑀸𑀬𑀧𑀜𑁆𑀳

### 𑀫𑁂𑀡𑁆𑀟𑀓𑀧𑀜𑁆𑀳

### 𑀅𑀪𑁂𑀚𑁆𑀚𑀯𑀕𑁆𑀕

### 𑀩𑀼𑀤𑁆𑀥𑀮𑀸𑀪𑀦𑁆𑀢𑀭𑀸𑀬𑀧𑀜𑁆𑀳

(134.)

719\. “𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀢𑀼𑀫𑁆𑀳𑁂 𑀪𑀡𑀣—  ‘𑀮𑀸𑀪𑀻 𑀢𑀣𑀸𑀕𑀢𑁄 𑀘𑀻𑀯𑀭𑀧𑀺𑀡𑁆𑀟𑀧𑀸𑀢𑀲𑁂𑀦𑀸𑀲𑀦𑀕𑀺𑀮𑀸𑀦𑀧𑁆𑀧𑀘𑁆𑀘𑀬𑀪𑁂𑀲𑀚𑁆𑀚𑀧𑀭𑀺𑀓𑁆𑀔𑀸𑀭𑀸𑀦𑀦𑁆’𑀢𑀺𑁇 𑀧𑀼𑀦 𑀘 𑀢𑀣𑀸𑀕𑀢𑁄 𑀧𑀜𑁆𑀘𑀲𑀸𑀮𑀁 𑀩𑁆𑀭𑀸𑀳𑁆𑀫𑀡𑀕𑀸𑀫𑀁 𑀧𑀺𑀡𑁆𑀟𑀸𑀬 𑀧𑀯𑀺𑀲𑀺𑀢𑁆𑀯𑀸 𑀓𑀺𑀜𑁆𑀘𑀺𑀤𑁂𑀯 𑀅𑀮𑀪𑀺𑀢𑁆𑀯𑀸 𑀬𑀣𑀸𑀥𑁄𑀢𑁂𑀦 𑀧𑀢𑁆𑀢𑁂𑀦 𑀦𑀺𑀓𑁆𑀔𑀦𑁆𑀢𑁄𑀢𑀺𑁇 𑀬𑀤𑀺, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀢𑀣𑀸𑀕𑀢𑁄 𑀮𑀸𑀪𑀻 𑀘𑀻𑀯𑀭𑀧𑀺𑀡𑁆𑀟𑀧𑀸𑀢𑀲𑁂𑀦𑀸𑀲𑀦𑀕𑀺𑀮𑀸𑀦𑀧𑁆𑀧𑀘𑁆𑀘𑀬𑀪𑁂𑀲𑀚𑁆𑀚𑀧𑀭𑀺𑀓𑁆𑀔𑀸𑀭𑀸𑀦𑀁, 𑀢𑁂𑀦 𑀳𑀺 𑀧𑀜𑁆𑀘𑀲𑀸𑀮𑀁 𑀩𑁆𑀭𑀸𑀳𑁆𑀫𑀡𑀕𑀸𑀫𑀁 𑀧𑀺𑀡𑁆𑀟𑀸𑀬 𑀧𑀯𑀺𑀲𑀺𑀢𑁆𑀯𑀸 𑀓𑀺𑀜𑁆𑀘𑀺𑀤𑁂𑀯 𑀅𑀮𑀪𑀺𑀢𑁆𑀯𑀸 𑀬𑀣𑀸𑀥𑁄𑀢𑁂𑀦 𑀧𑀢𑁆𑀢𑁂𑀦 𑀦𑀺𑀓𑁆𑀔𑀦𑁆𑀢𑁄𑀢𑀺 𑀬𑀁 𑀯𑀘𑀦𑀁, 𑀢𑀁 𑀫𑀺𑀘𑁆𑀙𑀸𑁇 𑀬𑀤𑀺 𑀧𑀜𑁆𑀘𑀲𑀸𑀮𑀁 𑀩𑁆𑀭𑀸𑀳𑁆𑀫𑀡𑀕𑀸𑀫𑀁 𑀧𑀺𑀡𑁆𑀟𑀸𑀬 𑀧𑀯𑀺𑀲𑀺𑀢𑁆𑀯𑀸 𑀓𑀺𑀜𑁆𑀘𑀺𑀤𑁂𑀯 𑀅𑀮𑀪𑀺𑀢𑁆𑀯𑀸 𑀬𑀣𑀸𑀥𑁄𑀢𑁂𑀦 𑀧𑀢𑁆𑀢𑁂𑀦 𑀦𑀺𑀓𑁆𑀔𑀦𑁆𑀢𑁄, 𑀢𑁂𑀦 𑀳𑀺 𑀮𑀸𑀪𑀻 𑀢𑀣𑀸𑀕𑀢𑁄 𑀘𑀻𑀯𑀭𑀧𑀺𑀡𑁆𑀟𑀧𑀸𑀢𑀲𑁂𑀦𑀸𑀲𑀦𑀕𑀺𑀮𑀸𑀦𑀧𑁆𑀧𑀘𑁆𑀘𑀬𑀪𑁂𑀲𑀚𑁆𑀚𑀧𑀭𑀺𑀓𑁆𑀔𑀸𑀭𑀸𑀦𑀦𑁆𑀢𑀺 𑀢𑀫𑁆𑀧𑀺 𑀯𑀘𑀦𑀁 𑀫𑀺𑀘𑁆𑀙𑀸𑁇 𑀅𑀬𑀫𑁆𑀧𑀺 𑀉𑀪𑀢𑁄 𑀓𑁄𑀝𑀺𑀓𑁄 𑀧𑀜𑁆𑀳𑁄 𑀲𑀼𑀫𑀳𑀦𑁆𑀢𑁄 𑀤𑀼𑀦𑁆𑀦𑀺𑀩𑁆𑀩𑁂𑀞𑁄 𑀢𑀯𑀸𑀦𑀼𑀧𑁆𑀧𑀢𑁆𑀢𑁄, 𑀲𑁄 𑀢𑀬𑀸 𑀦𑀺𑀩𑁆𑀩𑀸𑀳𑀺𑀢𑀩𑁆𑀩𑁄”𑀢𑀺𑁇

720\. “𑀮𑀸𑀪𑀻, 𑀫𑀳𑀸𑀭𑀸𑀚, 𑀢𑀣𑀸𑀕𑀢𑁄 𑀘𑀻𑀯𑀭𑀧𑀺𑀡𑁆𑀟𑀧𑀸𑀢𑀲𑁂𑀦𑀸𑀲𑀦𑀕𑀺𑀮𑀸𑀦𑀧𑁆𑀧𑀘𑁆𑀘𑀬𑀪𑁂𑀲𑀚𑁆𑀚𑀧𑀭𑀺𑀓𑁆𑀔𑀸𑀭𑀸𑀦𑀁, 𑀧𑀜𑁆𑀘𑀲𑀸𑀮𑀜𑁆𑀘 𑀩𑁆𑀭𑀸𑀳𑁆𑀫𑀡𑀕𑀸𑀫𑀁 𑀧𑀺𑀡𑁆𑀟𑀸𑀬 𑀧𑀯𑀺𑀲𑀺𑀢𑁆𑀯𑀸 𑀓𑀺𑀜𑁆𑀘𑀺𑀤𑁂𑀯 𑀅𑀮𑀪𑀺𑀢𑁆𑀯𑀸 𑀬𑀣𑀸𑀥𑁄𑀢𑁂𑀦 𑀧𑀢𑁆𑀢𑁂𑀦 𑀦𑀺𑀓𑁆𑀔𑀦𑁆𑀢𑁄, 𑀢𑀜𑁆𑀘 𑀧𑀦 𑀫𑀸𑀭𑀲𑁆𑀲 𑀧𑀸𑀧𑀺𑀫𑀢𑁄 𑀓𑀸𑀭𑀡𑀸”𑀢𑀺𑁇 “𑀢𑁂𑀦 𑀳𑀺, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀪𑀕𑀯𑀢𑁄 𑀕𑀡𑀦𑀧𑀣𑀁 𑀯𑀻𑀢𑀺𑀯𑀢𑁆𑀢𑀓𑀧𑁆𑀧𑁂 𑀅𑀪𑀺𑀲𑀗𑁆𑀔𑀢𑀁 𑀓𑀼𑀲𑀮𑀁 𑀓𑀺𑀦𑁆𑀢𑀺 𑀦𑀺𑀝𑁆𑀞𑀺𑀢𑀁, 𑀅𑀥𑀼𑀦𑀼𑀝𑁆𑀞𑀺𑀢𑁂𑀦 𑀫𑀸𑀭𑁂𑀦 𑀧𑀸𑀧𑀺𑀫𑀢𑀸 𑀢𑀲𑁆𑀲 𑀓𑀼𑀲𑀮𑀲𑁆𑀲 𑀩𑀮𑀯𑁂𑀕𑀁 𑀓𑀺𑀦𑁆𑀢𑀺 𑀧𑀺𑀳𑀺𑀢𑀁; 𑀢𑁂𑀦 𑀳𑀺, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀢𑀲𑁆𑀫𑀺𑀁 𑀯𑀢𑁆𑀣𑀼𑀲𑁆𑀫𑀺𑀁 𑀤𑁆𑀯𑀻𑀲𑀼 𑀞𑀸𑀦𑁂𑀲𑀼 𑀉𑀧𑀯𑀸𑀤𑁄 𑀆𑀕𑀘𑁆𑀙𑀢𑀺, 𑀓𑀼𑀲𑀮𑀢𑁄𑀧𑀺 𑀅𑀓𑀼𑀲𑀮𑀁 𑀩𑀮𑀯𑀢𑀭𑀁 𑀳𑁄𑀢𑀺, 𑀩𑀼𑀤𑁆𑀥𑀩𑀮𑀢𑁄𑀧𑀺 𑀫𑀸𑀭𑀩𑀮𑀁 𑀩𑀮𑀯𑀢𑀭𑀁 𑀳𑁄𑀢𑀻𑀢𑀺; 𑀢𑁂𑀦 𑀳𑀺 𑀭𑀼𑀓𑁆𑀔𑀲𑁆𑀲 𑀫𑀽𑀮𑀢𑁄𑀧𑀺 𑀅𑀕𑁆𑀕𑀁 𑀪𑀸𑀭𑀢𑀭𑀁 𑀳𑁄𑀢𑀺, 𑀕𑀼𑀡𑀲𑀫𑁆𑀧𑀭𑀺𑀓𑀺𑀡𑁆𑀡𑀢𑁄𑀧𑀺 𑀧𑀸𑀧𑀺𑀬𑀁 𑀩𑀮𑀯𑀢𑀭𑀁 𑀳𑁄𑀢𑀻”𑀢𑀺𑁇 “𑀦, 𑀫𑀳𑀸𑀭𑀸𑀚, 𑀢𑀸𑀯𑀢𑀓𑁂𑀦 𑀓𑀼𑀲𑀮𑀢𑁄𑀧𑀺 𑀅𑀓𑀼𑀲𑀮𑀁 𑀩𑀮𑀯𑀢𑀭𑀁 𑀦𑀸𑀫 𑀳𑁄𑀢𑀺, 𑀦 𑀩𑀼𑀤𑁆𑀥𑀩𑀮𑀢𑁄𑀧𑀺 𑀫𑀸𑀭𑀩𑀮𑀁 𑀩𑀮𑀯𑀢𑀭𑀁 𑀦𑀸𑀫 𑀳𑁄𑀢𑀺𑁇 𑀅𑀧𑀺 𑀘𑁂𑀢𑁆𑀣 𑀓𑀸𑀭𑀡𑀁 𑀇𑀘𑁆𑀙𑀺𑀢𑀩𑁆𑀩𑀁𑁇

721\. 𑀬𑀣𑀸, 𑀫𑀳𑀸𑀭𑀸𑀚, 𑀧𑀼𑀭𑀺𑀲𑁄 𑀭𑀜𑁆𑀜𑁄 𑀘𑀓𑁆𑀓𑀯𑀢𑁆𑀢𑀺𑀲𑁆𑀲 𑀫𑀥𑀼𑀁 𑀯𑀸 𑀫𑀥𑀼𑀧𑀺𑀡𑁆𑀟𑀺𑀓𑀁 𑀯𑀸 𑀅𑀜𑁆𑀜𑀁 𑀯𑀸 𑀉𑀧𑀸𑀬𑀦𑀁 𑀅𑀪𑀺𑀳𑀭𑁂𑀬𑁆𑀬, 𑀢𑀫𑁂𑀦𑀁 𑀭𑀜𑁆𑀜𑁄 𑀤𑁆𑀯𑀸𑀭𑀧𑀸𑀮𑁄 𑀏𑀯𑀁 𑀯𑀤𑁂𑀬𑁆𑀬 ‘𑀅𑀓𑀸𑀮𑁄, 𑀪𑁄, 𑀅𑀬𑀁 𑀭𑀜𑁆𑀜𑁄 𑀤𑀲𑁆𑀲𑀦𑀸𑀬, 𑀢𑁂𑀦 𑀳𑀺, 𑀪𑁄, 𑀢𑀯 𑀉𑀧𑀸𑀬𑀦𑀁 𑀕𑀳𑁂𑀢𑁆𑀯𑀸 𑀲𑀻𑀖𑀲𑀻𑀖𑀁 𑀧𑀝𑀺𑀦𑀺𑀯𑀢𑁆𑀢, 𑀧𑀼𑀭𑁂 𑀢𑀯 𑀭𑀸𑀚𑀸 𑀤𑀡𑁆𑀟𑀁 𑀥𑀸𑀭𑁂𑀲𑁆𑀲𑀢𑀻’𑀢𑀺𑁇 𑀢𑀢𑁄 𑀲𑁄 𑀧𑀼𑀭𑀺𑀲𑁄 𑀤𑀡𑁆𑀟𑀪𑀬𑀸 𑀢𑀲𑀺𑀢𑁄 𑀉𑀩𑁆𑀩𑀺𑀕𑁆𑀕𑁄 𑀢𑀁 𑀉𑀧𑀸𑀬𑀦𑀁 𑀆𑀤𑀸𑀬 𑀲𑀻𑀖𑀲𑀻𑀖𑀁 𑀧𑀝𑀺𑀦𑀺𑀯𑀢𑁆𑀢𑁂𑀬𑁆𑀬, 𑀅𑀧𑀺 𑀦𑀼 𑀔𑁄 𑀲𑁄, 𑀫𑀳𑀸𑀭𑀸𑀚, 𑀭𑀸𑀚𑀸 𑀘𑀓𑁆𑀓𑀯𑀢𑁆𑀢𑀻 𑀢𑀸𑀯𑀢𑀓𑁂𑀦 𑀉𑀧𑀸𑀬𑀦𑀯𑀺𑀓𑀮𑀫𑀢𑁆𑀢𑀓𑁂𑀦 𑀤𑁆𑀯𑀸𑀭𑀧𑀸𑀮𑀢𑁄 𑀤𑀼𑀩𑁆𑀩𑀮𑀢𑀭𑁄 𑀦𑀸𑀫 𑀳𑁄𑀢𑀺, 𑀅𑀜𑁆𑀜𑀁 𑀯𑀸 𑀧𑀦 𑀓𑀺𑀜𑁆𑀘𑀺 𑀉𑀧𑀸𑀬𑀦𑀁 𑀦 𑀮𑀪𑁂𑀬𑁆𑀬𑀸”𑀢𑀺? “𑀦 𑀳𑀺, 𑀪𑀦𑁆𑀢𑁂, 𑀇𑀲𑁆𑀲𑀸𑀧𑀓𑀢𑁄 𑀲𑁄, 𑀪𑀦𑁆𑀢𑁂, 𑀤𑁆𑀯𑀸𑀭𑀧𑀸𑀮𑁄 𑀉𑀧𑀸𑀬𑀦𑀁 𑀦𑀺𑀯𑀸𑀭𑁂𑀲𑀺, 𑀅𑀜𑁆𑀜𑁂𑀦 𑀧𑀦 𑀤𑁆𑀯𑀸𑀭𑁂𑀦 𑀲𑀢𑀲𑀳𑀲𑁆𑀲𑀕𑀼𑀡𑀫𑁆𑀧𑀺 𑀭𑀜𑁆𑀜𑁄 𑀉𑀧𑀸𑀬𑀦𑀁 𑀉𑀧𑁂𑀢𑀻”𑀢𑀺𑁇 “𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀇𑀲𑁆𑀲𑀸𑀧𑀓𑀢𑁄 𑀫𑀸𑀭𑁄 𑀧𑀸𑀧𑀺𑀫𑀸 𑀧𑀜𑁆𑀘𑀲𑀸𑀮𑀓𑁂 𑀩𑁆𑀭𑀸𑀳𑁆𑀫𑀡𑀕𑀳𑀧𑀢𑀺𑀓𑁂 𑀅𑀦𑁆𑀯𑀸𑀯𑀺𑀲𑀺, 𑀅𑀜𑁆𑀜𑀸𑀦𑀺 𑀧𑀦 𑀅𑀦𑁂𑀓𑀸𑀦𑀺 𑀤𑁂𑀯𑀢𑀸𑀲𑀢𑀲𑀳𑀲𑁆𑀲𑀸𑀦𑀺 𑀅𑀫𑀢𑀁 𑀤𑀺𑀩𑁆𑀩𑀁 𑀑𑀚𑀁 𑀕𑀳𑁂𑀢𑁆𑀯𑀸 𑀉𑀧𑀕𑀢𑀸𑀦𑀺 ‘𑀪𑀕𑀯𑀢𑁄 𑀓𑀸𑀬𑁂 𑀑𑀚𑀁 𑀑𑀤𑀳𑀺𑀲𑁆𑀲𑀸𑀫𑀸’𑀢𑀺 𑀪𑀕𑀯𑀦𑁆𑀢𑀁 𑀦𑀫𑀲𑁆𑀲𑀫𑀸𑀦𑀸𑀦𑀺 𑀧𑀜𑁆𑀚𑀮𑀺𑀓𑀸𑀦𑀺 𑀞𑀺𑀢𑀸𑀦𑀻”𑀢𑀺𑁇

722\. “𑀳𑁄𑀢𑀼, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀲𑀼𑀮𑀪𑀸 𑀪𑀕𑀯𑀢𑁄 𑀘𑀢𑁆𑀢𑀸𑀭𑁄 𑀧𑀘𑁆𑀘𑀬𑀸 𑀮𑁄𑀓𑁂 𑀉𑀢𑁆𑀢𑀫𑀧𑀼𑀭𑀺𑀲𑀲𑁆𑀲, 𑀬𑀸𑀘𑀺𑀢𑁄𑀯 𑀪𑀕𑀯𑀸 𑀤𑁂𑀯𑀫𑀦𑀼𑀲𑁆𑀲𑁂𑀳𑀺 𑀘𑀢𑁆𑀢𑀸𑀭𑁄 𑀧𑀘𑁆𑀘𑀬𑁂 𑀧𑀭𑀺𑀪𑀼𑀜𑁆𑀚𑀢𑀺, 𑀅𑀧𑀺 𑀘 𑀔𑁄 𑀧𑀦 𑀫𑀸𑀭𑀲𑁆𑀲 𑀬𑁄 𑀅𑀥𑀺𑀧𑁆𑀧𑀸𑀬𑁄, 𑀲𑁄 𑀢𑀸𑀯𑀢𑀓𑁂𑀦 𑀲𑀺𑀤𑁆𑀥𑁄, 𑀬𑀁 𑀲𑁄 𑀪𑀕𑀯𑀢𑁄 𑀪𑁄𑀚𑀦𑀲𑁆𑀲 𑀅𑀦𑁆𑀢𑀭𑀸𑀬𑀫𑀓𑀸𑀲𑀺𑁇 𑀏𑀢𑁆𑀣 𑀫𑁂, 𑀪𑀦𑁆𑀢𑁂, 𑀓𑀗𑁆𑀔𑀸 𑀦 𑀙𑀺𑀚𑁆𑀚𑀢𑀺, 𑀯𑀺𑀫𑀢𑀺𑀚𑀸𑀢𑁄𑀳𑀁 𑀢𑀢𑁆𑀣 𑀲𑀁𑀲𑀬𑀧𑀓𑁆𑀔𑀦𑁆𑀤𑁄𑁇 𑀦 𑀫𑁂 𑀢𑀢𑁆𑀣 𑀫𑀸𑀦𑀲𑀁 𑀧𑀓𑁆𑀔𑀦𑁆𑀤𑀢𑀺, 𑀬𑀁 𑀢𑀣𑀸𑀕𑀢𑀲𑁆𑀲 𑀅𑀭𑀳𑀢𑁄 𑀲𑀫𑁆𑀫𑀸𑀲𑀫𑁆𑀩𑀼𑀤𑁆𑀥𑀲𑁆𑀲 𑀲𑀤𑁂𑀯𑀓𑁂 𑀮𑁄𑀓𑁂 𑀅𑀕𑁆𑀕𑀧𑀼𑀕𑁆𑀕𑀮𑀯𑀭𑀲𑁆𑀲 𑀓𑀼𑀲𑀮𑀯𑀭𑀧𑀼𑀜𑁆𑀜𑀲𑀫𑁆𑀪𑀯𑀲𑁆𑀲 𑀅𑀲𑀫𑀲𑀫𑀲𑁆𑀲 𑀅𑀦𑀼𑀧𑀫𑀲𑁆𑀲 𑀅𑀧𑁆𑀧𑀝𑀺𑀲𑀫𑀲𑁆𑀲 𑀙𑀯𑀓𑀁 𑀮𑀸𑀫𑀓𑀁 𑀧𑀭𑀺𑀢𑁆𑀢𑀁 𑀧𑀸𑀧𑀁 𑀅𑀦𑀭𑀺𑀬𑀁 𑀯𑀺𑀧𑀦𑁆𑀦𑀁 𑀫𑀸𑀭𑁄 𑀮𑀸𑀪𑀦𑁆𑀢𑀭𑀸𑀬𑀫𑀓𑀸𑀲𑀻”𑀢𑀺𑁇

723\. “𑀘𑀢𑁆𑀢𑀸𑀭𑁄 𑀔𑁄, 𑀫𑀳𑀸𑀭𑀸𑀚, 𑀅𑀦𑁆𑀢𑀭𑀸𑀬𑀸 𑀅𑀤𑀺𑀝𑁆𑀞𑀦𑁆𑀢𑀭𑀸𑀬𑁄 𑀉𑀤𑁆𑀤𑀺𑀲𑁆𑀲 𑀓𑀢𑀦𑁆𑀢𑀭𑀸𑀬𑁄 𑀉𑀧𑀓𑁆𑀔𑀝𑀦𑁆𑀢𑀭𑀸𑀬𑁄 𑀧𑀭𑀺𑀪𑁄𑀕𑀦𑁆𑀢𑀭𑀸𑀬𑁄𑀢𑀺𑁇 𑀢𑀢𑁆𑀣 𑀓𑀢𑀫𑁄 𑀅𑀤𑀺𑀝𑁆𑀞𑀦𑁆𑀢𑀭𑀸𑀬𑁄? 𑀅𑀦𑁄𑀤𑀺𑀲𑁆𑀲 𑀅𑀤𑀲𑁆𑀲𑀦𑁂𑀦 𑀅𑀦𑀪𑀺𑀲𑀗𑁆𑀔𑀢𑀁 𑀓𑁄𑀘𑀺 𑀅𑀦𑁆𑀢𑀭𑀸𑀬𑀁 𑀓𑀭𑁄𑀢𑀺 ‘𑀓𑀺𑀁 𑀧𑀭𑀲𑁆𑀲 𑀤𑀺𑀦𑁆𑀦𑁂𑀦𑀸’𑀢𑀺, 𑀅𑀬𑀁 𑀅𑀤𑀺𑀝𑁆𑀞𑀦𑁆𑀢𑀭𑀸𑀬𑁄 𑀦𑀸𑀫𑁇

724\. 𑀓𑀢𑀫𑁄 𑀉𑀤𑁆𑀤𑀺𑀲𑁆𑀲 𑀓𑀢𑀦𑁆𑀢𑀭𑀸𑀬𑁄? 𑀇𑀥𑁂𑀓𑀘𑁆𑀘𑀁 𑀧𑀼𑀕𑁆𑀕𑀮𑀁 𑀉𑀧𑀤𑀺𑀲𑀺𑀢𑁆𑀯𑀸 𑀉𑀤𑁆𑀤𑀺𑀲𑁆𑀲 𑀪𑁄𑀚𑀦𑀁 𑀧𑀝𑀺𑀬𑀢𑁆𑀢𑀁 𑀳𑁄𑀢𑀺, 𑀢𑀁 𑀓𑁄𑀘𑀺 𑀅𑀦𑁆𑀢𑀭𑀸𑀬𑀁 𑀓𑀭𑁄𑀢𑀺, 𑀅𑀬𑀁 𑀉𑀤𑁆𑀤𑀺𑀲𑁆𑀲 𑀓𑀢𑀦𑁆𑀢𑀭𑀸𑀬𑁄 𑀦𑀸𑀫𑁇

725\. 𑀓𑀢𑀫𑁄 𑀉𑀧𑀓𑁆𑀔𑀝𑀦𑁆𑀢𑀭𑀸𑀬𑁄? 𑀇𑀥 𑀬𑀁 𑀓𑀺𑀜𑁆𑀘𑀺 𑀉𑀧𑀓𑁆𑀔𑀝𑀁 𑀳𑁄𑀢𑀺 𑀅𑀧𑁆𑀧𑀝𑀺𑀕𑁆𑀕𑀳𑀺𑀢𑀁, 𑀢𑀢𑁆𑀣 𑀓𑁄𑀘𑀺 𑀅𑀦𑁆𑀢𑀭𑀸𑀬𑀁 𑀓𑀭𑁄𑀢𑀺, 𑀅𑀬𑀁 𑀉𑀧𑀓𑁆𑀔𑀝𑀦𑁆𑀢𑀭𑀸𑀬𑁄 𑀦𑀸𑀫𑁇

726\. 𑀓𑀢𑀫𑁄 𑀧𑀭𑀺𑀪𑁄𑀕𑀦𑁆𑀢𑀭𑀸𑀬𑁄? 𑀇𑀥 𑀬𑀁 𑀓𑀺𑀜𑁆𑀘𑀺 𑀧𑀭𑀺𑀪𑁄𑀕𑀁, 𑀢𑀢𑁆𑀣 𑀓𑁄𑀘𑀺 𑀅𑀦𑁆𑀢𑀭𑀸𑀬𑀁 𑀓𑀭𑁄𑀢𑀺, 𑀅𑀬𑀁 𑀧𑀭𑀺𑀪𑁄𑀕𑀦𑁆𑀢𑀭𑀸𑀬𑁄 𑀦𑀸𑀫𑁇 𑀇𑀫𑁂 𑀔𑁄, 𑀫𑀳𑀸𑀭𑀸𑀚, 𑀘𑀢𑁆𑀢𑀸𑀭𑁄 𑀅𑀦𑁆𑀢𑀭𑀸𑀬𑀸𑁇

727\. 𑀬𑀁 𑀧𑀦 𑀫𑀸𑀭𑁄 𑀧𑀸𑀧𑀺𑀫𑀸 𑀧𑀜𑁆𑀘𑀲𑀸𑀮𑀓𑁂 𑀩𑁆𑀭𑀸𑀳𑁆𑀫𑀡𑀕𑀳𑀧𑀢𑀺𑀓𑁂 𑀅𑀦𑁆𑀯𑀸𑀯𑀺𑀲𑀺, 𑀢𑀁 𑀦𑁂𑀯 𑀪𑀕𑀯𑀢𑁄 𑀧𑀭𑀺𑀪𑁄𑀕𑀁 𑀦 𑀉𑀧𑀓𑁆𑀔𑀝𑀁 𑀦 𑀉𑀤𑁆𑀤𑀺𑀲𑁆𑀲𑀓𑀢𑀁, 𑀅𑀦𑀸𑀕𑀢𑀁 𑀅𑀲𑀫𑁆𑀧𑀢𑁆𑀢𑀁 𑀅𑀤𑀲𑁆𑀲𑀦𑁂𑀦 𑀅𑀦𑁆𑀢𑀭𑀸𑀬𑀁 𑀓𑀢𑀁, 𑀢𑀁 𑀧𑀦 𑀦𑁂𑀓𑀲𑁆𑀲 𑀪𑀕𑀯𑀢𑁄𑀬𑁂𑀯, 𑀅𑀣 𑀔𑁄 𑀬𑁂 𑀢𑁂 𑀢𑁂𑀦 𑀲𑀫𑀬𑁂𑀦 𑀦𑀺𑀓𑁆𑀔𑀦𑁆𑀢𑀸 𑀅𑀩𑁆𑀪𑀸𑀕𑀢𑀸, 𑀲𑀩𑁆𑀩𑁂𑀧𑀺 𑀢𑁂 𑀢𑀁 𑀤𑀺𑀯𑀲𑀁 𑀪𑁄𑀚𑀦𑀁 𑀦 𑀮𑀪𑀺𑀁𑀲𑀼, 𑀦𑀸𑀳𑀁 𑀢𑀁, 𑀫𑀳𑀸𑀭𑀸𑀚, 𑀧𑀲𑁆𑀲𑀸𑀫𑀺 𑀲𑀤𑁂𑀯𑀓𑁂 𑀮𑁄𑀓𑁂 𑀲𑀫𑀸𑀭𑀓𑁂 𑀲𑀩𑁆𑀭𑀳𑁆𑀫𑀓𑁂 𑀲𑀲𑁆𑀲𑀫𑀡𑀩𑁆𑀭𑀸𑀳𑁆𑀫𑀡𑀺𑀬𑀸 𑀧𑀚𑀸𑀬 𑀲𑀤𑁂𑀯𑀫𑀦𑀼𑀲𑁆𑀲𑀸𑀬, 𑀬𑁄 𑀢𑀲𑁆𑀲 𑀪𑀕𑀯𑀢𑁄 𑀉𑀤𑁆𑀤𑀺𑀲𑁆𑀲 𑀓𑀢𑀁 𑀉𑀧𑀓𑁆𑀔𑀝𑀁 𑀧𑀭𑀺𑀪𑁄𑀕𑀁 𑀅𑀦𑁆𑀢𑀭𑀸𑀬𑀁 𑀓𑀭𑁂𑀬𑁆𑀬𑁇 𑀲𑀘𑁂 𑀓𑁄𑀘𑀺 𑀇𑀲𑁆𑀲𑀸𑀬 𑀉𑀤𑁆𑀤𑀺𑀲𑁆𑀲 𑀓𑀢𑀁 𑀉𑀧𑀓𑁆𑀔𑀝𑀁 𑀧𑀭𑀺𑀪𑁄𑀕𑀁 𑀅𑀦𑁆𑀢𑀭𑀸𑀬𑀁 𑀓𑀭𑁂𑀬𑁆𑀬, 𑀨𑀮𑁂𑀬𑁆𑀬 𑀢𑀲𑁆𑀲 𑀫𑀼𑀤𑁆𑀥𑀸 𑀲𑀢𑀥𑀸 𑀯𑀸 𑀲𑀳𑀲𑁆𑀲𑀥𑀸 𑀯𑀸𑁇

728\. 𑀘𑀢𑁆𑀢𑀸𑀭𑁄𑀫𑁂, 𑀫𑀳𑀸𑀭𑀸𑀚, 𑀢𑀣𑀸𑀕𑀢𑀲𑁆𑀲 𑀓𑁂𑀦𑀘𑀺 𑀅𑀦𑀸𑀯𑀭𑀡𑀻𑀬𑀸 𑀕𑀼𑀡𑀸𑁇 𑀓𑀢𑀫𑁂 𑀘𑀢𑁆𑀢𑀸𑀭𑁄? 𑀮𑀸𑀪𑁄, 𑀫𑀳𑀸𑀭𑀸𑀚, 𑀪𑀕𑀯𑀢𑁄 𑀉𑀤𑁆𑀤𑀺𑀲𑁆𑀲 𑀓𑀢𑁄 𑀉𑀧𑀓𑁆𑀔𑀝𑁄 𑀦 𑀲𑀓𑁆𑀓𑀸 𑀓𑁂𑀦𑀘𑀺 𑀅𑀦𑁆𑀢𑀭𑀸𑀬𑀁 𑀓𑀸𑀢𑀼𑀁; 𑀲𑀭𑀻𑀭𑀸𑀦𑀼𑀕𑀢𑀸, 𑀫𑀳𑀸𑀭𑀸𑀚, 𑀪𑀕𑀯𑀢𑁄 𑀩𑁆𑀬𑀸𑀫𑀧𑁆𑀧𑀪𑀸 𑀦 𑀲𑀓𑁆𑀓𑀸 𑀓𑁂𑀦𑀘𑀺 𑀅𑀦𑁆𑀢𑀭𑀸𑀬𑀁 𑀓𑀸𑀢𑀼𑀁; 𑀲𑀩𑁆𑀩𑀜𑁆𑀜𑀼𑀢𑀁, 𑀫𑀳𑀸𑀭𑀸𑀚, 𑀪𑀕𑀯𑀢𑁄 𑀜𑀸𑀡𑀭𑀢𑀦𑀁 𑀦 𑀲𑀓𑁆𑀓𑀸 𑀓𑁂𑀦𑀘𑀺 𑀅𑀦𑁆𑀢𑀭𑀸𑀬𑀁 𑀓𑀸𑀢𑀼𑀁; 𑀚𑀻𑀯𑀺𑀢𑀁, 𑀫𑀳𑀸𑀭𑀸𑀚, 𑀪𑀕𑀯𑀢𑁄 𑀦 𑀲𑀓𑁆𑀓𑀸 𑀓𑁂𑀦𑀘𑀺 𑀅𑀦𑁆𑀢𑀭𑀸𑀬𑀁 𑀓𑀸𑀢𑀼𑀁𑁇 𑀇𑀫𑁂 𑀔𑁄, 𑀫𑀳𑀸𑀭𑀸𑀚, 𑀘𑀢𑁆𑀢𑀸𑀭𑁄 𑀢𑀣𑀸𑀕𑀢𑀲𑁆𑀲 𑀓𑁂𑀦𑀘𑀺 𑀅𑀦𑀸𑀯𑀭𑀡𑀻𑀬𑀸 𑀕𑀼𑀡𑀸, 𑀲𑀩𑁆𑀩𑁂𑀧𑁂𑀢𑁂, 𑀫𑀳𑀸𑀭𑀸𑀚, 𑀕𑀼𑀡𑀸 𑀏𑀓𑀭𑀲𑀸 𑀅𑀭𑁄𑀕𑀸 𑀅𑀓𑀼𑀧𑁆𑀧𑀸 𑀅𑀧𑀭𑀽𑀧𑀓𑁆𑀓𑀫𑀸 𑀅𑀨𑀼𑀲𑀸𑀦𑀺 𑀓𑀺𑀭𑀺𑀬𑀸𑀦𑀺𑁇 𑀅𑀤𑀲𑁆𑀲𑀦𑁂𑀦, 𑀫𑀳𑀸𑀭𑀸𑀚, 𑀫𑀸𑀭𑁄 𑀧𑀸𑀧𑀺𑀫𑀸 𑀦𑀺𑀮𑀻𑀬𑀺𑀢𑁆𑀯𑀸 𑀧𑀜𑁆𑀘𑀲𑀸𑀮𑀓𑁂 𑀩𑁆𑀭𑀸𑀳𑁆𑀫𑀡𑀕𑀳𑀧𑀢𑀺𑀓𑁂 𑀅𑀦𑁆𑀯𑀸𑀯𑀺𑀲𑀺𑁇

729\. 𑀬𑀣𑀸, 𑀫𑀳𑀸𑀭𑀸𑀚, 𑀭𑀜𑁆𑀜𑁄 𑀧𑀘𑁆𑀘𑀦𑁆𑀢𑁂 𑀤𑁂𑀲𑁂 𑀯𑀺𑀲𑀫𑁂 𑀅𑀤𑀲𑁆𑀲𑀦𑁂𑀦 𑀦𑀺𑀮𑀻𑀬𑀺𑀢𑁆𑀯𑀸 𑀘𑁄𑀭𑀸 𑀧𑀦𑁆𑀣𑀁 𑀤𑀽𑀲𑁂𑀦𑁆𑀢𑀺𑁇 𑀬𑀤𑀺 𑀧𑀦 𑀭𑀸𑀚𑀸 𑀢𑁂 𑀘𑁄𑀭𑁂 𑀧𑀲𑁆𑀲𑁂𑀬𑁆𑀬, 𑀅𑀧𑀺 𑀦𑀼 𑀔𑁄 𑀢𑁂 𑀘𑁄𑀭𑀸 𑀲𑁄𑀢𑁆𑀣𑀺𑀁 𑀮𑀪𑁂𑀬𑁆𑀬𑀼𑀦𑁆”𑀢𑀺? “𑀦 𑀳𑀺, 𑀪𑀦𑁆𑀢𑁂, 𑀨𑀭𑀲𑀼𑀦𑀸 𑀨𑀸𑀮𑀸𑀧𑁂𑀬𑁆𑀬 𑀲𑀢𑀥𑀸 𑀯𑀸 𑀲𑀳𑀲𑁆𑀲𑀥𑀸 𑀯𑀸”𑀢𑀺𑁇 “𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀅𑀤𑀲𑁆𑀲𑀦𑁂𑀦 𑀫𑀸𑀭𑁄 𑀧𑀸𑀧𑀺𑀫𑀸 𑀦𑀺𑀮𑀻𑀬𑀺𑀢𑁆𑀯𑀸 𑀧𑀜𑁆𑀘𑀲𑀸𑀮𑀓𑁂 𑀩𑁆𑀭𑀸𑀳𑁆𑀫𑀡𑀕𑀳𑀧𑀢𑀺𑀓𑁂 𑀅𑀦𑁆𑀯𑀸𑀯𑀺𑀲𑀺𑁇

730\. 𑀬𑀣𑀸 𑀯𑀸 𑀧𑀦, 𑀫𑀳𑀸𑀭𑀸𑀚, 𑀇𑀢𑁆𑀣𑀻 𑀲𑀧𑀢𑀺𑀓𑀸 𑀅𑀤𑀲𑁆𑀲𑀦𑁂𑀦 𑀦𑀺𑀮𑀻𑀬𑀺𑀢𑁆𑀯𑀸 𑀧𑀭𑀧𑀼𑀭𑀺𑀲𑀁 𑀲𑁂𑀯𑀢𑀺; 𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀅𑀤𑀲𑁆𑀲𑀦𑁂𑀦 𑀫𑀸𑀭𑁄 𑀧𑀸𑀧𑀺𑀫𑀸 𑀦𑀺𑀮𑀻𑀬𑀺𑀢𑁆𑀯𑀸 𑀧𑀜𑁆𑀘𑀲𑀸𑀮𑀓𑁂 𑀩𑁆𑀭𑀸𑀳𑁆𑀫𑀡𑀕𑀳𑀧𑀢𑀺𑀓𑁂 𑀅𑀦𑁆𑀯𑀸𑀯𑀺𑀲𑀺𑁇 𑀬𑀤𑀺, 𑀫𑀳𑀸𑀭𑀸𑀚, 𑀇𑀢𑁆𑀣𑀻 𑀲𑀸𑀫𑀺𑀓𑀲𑁆𑀲 𑀲𑀫𑁆𑀫𑀼𑀔𑀸 𑀧𑀭𑀧𑀼𑀭𑀺𑀲𑀁 𑀲𑁂𑀯𑀢𑀺, 𑀅𑀧𑀺 𑀦𑀼 𑀔𑁄 𑀲𑀸 𑀇𑀢𑁆𑀣𑀻 𑀲𑁄𑀢𑁆𑀣𑀺𑀁 𑀮𑀪𑁂𑀬𑁆𑀬𑀸”𑀢𑀺? “𑀦 𑀳𑀺, 𑀪𑀦𑁆𑀢𑁂, 𑀳𑀦𑁂𑀬𑁆𑀬𑀸𑀧𑀺 𑀢𑀁, 𑀪𑀦𑁆𑀢𑁂, 𑀲𑀸𑀫𑀺𑀓𑁄 𑀯𑀥𑁂𑀬𑁆𑀬𑀸𑀧𑀺 𑀩𑀦𑁆𑀥𑁂𑀬𑁆𑀬𑀸𑀧𑀺 𑀤𑀸𑀲𑀺𑀢𑁆𑀢𑀁 𑀯𑀸 𑀉𑀧𑀦𑁂𑀬𑁆𑀬𑀸”𑀢𑀺𑁇 “𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀅𑀤𑀲𑁆𑀲𑀦𑁂𑀦 𑀫𑀸𑀭𑁄 𑀧𑀸𑀧𑀺𑀫𑀸 𑀦𑀺𑀮𑀻𑀬𑀺𑀢𑁆𑀯𑀸 𑀧𑀜𑁆𑀘𑀲𑀸𑀮𑀓𑁂 𑀩𑁆𑀭𑀸𑀳𑁆𑀫𑀡𑀕𑀳𑀧𑀢𑀺𑀓𑁂 𑀅𑀦𑁆𑀯𑀸𑀯𑀺𑀲𑀺𑁇 𑀬𑀤𑀺, 𑀫𑀳𑀸𑀭𑀸𑀚, 𑀫𑀸𑀭𑁄 𑀧𑀸𑀧𑀺𑀫𑀸 𑀪𑀕𑀯𑀢𑁄 𑀉𑀤𑁆𑀤𑀺𑀲𑁆𑀲 𑀓𑀢𑀁 𑀉𑀧𑀓𑁆𑀔𑀝𑀁 𑀧𑀭𑀺𑀪𑁄𑀕𑀁 𑀅𑀦𑁆𑀢𑀭𑀸𑀬𑀁 𑀓𑀭𑁂𑀬𑁆𑀬, 𑀨𑀮𑁂𑀬𑁆𑀬 𑀢𑀲𑁆𑀲 𑀫𑀼𑀤𑁆𑀥𑀸 𑀲𑀢𑀥𑀸 𑀯𑀸 𑀲𑀳𑀲𑁆𑀲𑀥𑀸 𑀯𑀸”𑀢𑀺𑁇 “𑀏𑀯𑀫𑁂𑀢𑀁, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀘𑁄𑀭𑀺𑀓𑀸𑀬 𑀓𑀢𑀁 𑀫𑀸𑀭𑁂𑀦 𑀧𑀸𑀧𑀺𑀫𑀢𑀸, 𑀦𑀺𑀮𑀻𑀬𑀺𑀢𑁆𑀯𑀸 𑀫𑀸𑀭𑁄 𑀧𑀸𑀧𑀺𑀫𑀸 𑀧𑀜𑁆𑀘𑀲𑀸𑀮𑀓𑁂 𑀩𑁆𑀭𑀸𑀳𑁆𑀫𑀡𑀕𑀳𑀧𑀢𑀺𑀓𑁂 𑀅𑀦𑁆𑀯𑀸𑀯𑀺𑀲𑀺𑁇 𑀲𑀘𑁂 𑀲𑁄, 𑀪𑀦𑁆𑀢𑁂, 𑀫𑀸𑀭𑁄 𑀧𑀸𑀧𑀺𑀫𑀸 𑀪𑀕𑀯𑀢𑁄 𑀉𑀤𑁆𑀤𑀺𑀲𑁆𑀲 𑀓𑀢𑀁 𑀉𑀧𑀓𑁆𑀔𑀝𑀁 𑀧𑀭𑀺𑀪𑁄𑀕𑀁 𑀅𑀦𑁆𑀢𑀭𑀸𑀬𑀁 𑀓𑀭𑁂𑀬𑁆𑀬, 𑀫𑀼𑀤𑁆𑀥𑀸 𑀯𑀸𑀲𑁆𑀲 𑀨𑀮𑁂𑀬𑁆𑀬 𑀲𑀢𑀥𑀸 𑀯𑀸 𑀲𑀳𑀲𑁆𑀲𑀥𑀸 𑀯𑀸, 𑀓𑀸𑀬𑁄 𑀯𑀸𑀲𑁆𑀲 𑀪𑀼𑀲𑀫𑀼𑀝𑁆𑀞𑀺 𑀯𑀺𑀬 𑀯𑀺𑀓𑀺𑀭𑁂𑀬𑁆𑀬𑁇 𑀲𑀸𑀥𑀼, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀏𑀯𑀫𑁂𑀢𑀁 𑀢𑀣𑀸 𑀲𑀫𑁆𑀧𑀝𑀺𑀘𑁆𑀙𑀸𑀫𑀻”𑀢𑀺𑁇

---

731\. 𑀩𑀼𑀤𑁆𑀥𑀮𑀸𑀪𑀦𑁆𑀢𑀭𑀸𑀬𑀧𑀜𑁆𑀳𑁄 𑀧𑀜𑁆𑀘𑀫𑁄𑁇



[Go to previous page (5.2.4 Maccupāsamuttipañha)](5.2.4.md) / [Go to parent page (5.2 Abhejjavagga)](../5.2.md) / [Go to next page (5.2.6 Apuññapañha)](5.2.6.md)


