
[Home](/) / [28Mi Milindapañhapāḷi](../../../28Mi.md) / [5 Meṇḍakapañha](../../5.md) / [5.2 Abhejjavagga](../5.2.md)

# 𑁫𑁇𑁨𑁇𑁭 𑀪𑀺𑀓𑁆𑀔𑀼𑀲𑀁𑀖𑀧𑀭𑀺𑀳𑀭𑀡𑀧𑀜𑁆𑀳

### 𑀫𑁂𑀡𑁆𑀟𑀓𑀧𑀜𑁆𑀳

### 𑀅𑀪𑁂𑀚𑁆𑀚𑀯𑀕𑁆𑀕

### 𑀪𑀺𑀓𑁆𑀔𑀼𑀲𑀁𑀖𑀧𑀭𑀺𑀳𑀭𑀡𑀧𑀜𑁆𑀳

(136.)

735\. “𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀪𑀸𑀲𑀺𑀢𑀫𑁆𑀧𑁂𑀢𑀁 𑀪𑀕𑀯𑀢𑀸—  ‘𑀢𑀣𑀸𑀕𑀢𑀲𑁆𑀲 𑀔𑁄, 𑀆𑀦𑀦𑁆𑀤, 𑀦 𑀏𑀯𑀁 𑀳𑁄𑀢𑀺 “𑀅𑀳𑀁 𑀪𑀺𑀓𑁆𑀔𑀼𑀲𑀁𑀖𑀁 𑀧𑀭𑀺𑀳𑀭𑀺𑀲𑁆𑀲𑀸𑀫𑀻”𑀢𑀺 𑀯𑀸, “𑀫𑀫𑀼𑀤𑁆𑀤𑁂𑀲𑀺𑀓𑁄 𑀪𑀺𑀓𑁆𑀔𑀼𑀲𑀁𑀖𑁄”𑀢𑀺 𑀯𑀸’𑀢𑀺𑁇 𑀧𑀼𑀦 𑀘 𑀫𑁂𑀢𑁆𑀢𑁂𑀬𑁆𑀬𑀲𑁆𑀲 𑀪𑀕𑀯𑀢𑁄 𑀲𑀪𑀸𑀯𑀕𑀼𑀡𑀁 𑀧𑀭𑀺𑀤𑀻𑀧𑀬𑀫𑀸𑀦𑁂𑀦 𑀪𑀕𑀯𑀢𑀸 𑀏𑀯𑀁 𑀪𑀡𑀺𑀢𑀁—  ‘𑀲𑁄 𑀅𑀦𑁂𑀓𑀲𑀳𑀲𑁆𑀲𑀁 𑀪𑀺𑀓𑁆𑀔𑀼𑀲𑀁𑀖𑀁 𑀧𑀭𑀺𑀳𑀭𑀺𑀲𑁆𑀲𑀢𑀺, 𑀲𑁂𑀬𑁆𑀬𑀣𑀸𑀧𑀺 𑀅𑀳𑀁 𑀏𑀢𑀭𑀳𑀺 𑀅𑀦𑁂𑀓𑀲𑀢𑀁 𑀪𑀺𑀓𑁆𑀔𑀼𑀲𑀁𑀖𑀁 𑀧𑀭𑀺𑀳𑀭𑀸𑀫𑀻’𑀢𑀺𑁇 𑀬𑀤𑀺, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀪𑀕𑀯𑀢𑀸 𑀪𑀡𑀺𑀢𑀁—  ‘𑀢𑀣𑀸𑀕𑀢𑀲𑁆𑀲 𑀔𑁄, 𑀆𑀦𑀦𑁆𑀤, 𑀦 𑀏𑀯𑀁 𑀳𑁄𑀢𑀺 “𑀅𑀳𑀁 𑀪𑀺𑀓𑁆𑀔𑀼𑀲𑀁𑀖𑀁 𑀧𑀭𑀺𑀳𑀭𑀺𑀲𑁆𑀲𑀸𑀫𑀻”𑀢𑀺 𑀯𑀸, “𑀫𑀫𑀼𑀤𑁆𑀤𑁂𑀲𑀺𑀓𑁄 𑀪𑀺𑀓𑁆𑀔𑀼𑀲𑀁𑀖𑁄”𑀢𑀺 𑀯𑀸’𑀢𑀺, 𑀢𑁂𑀦 𑀳𑀺 𑀅𑀦𑁂𑀓𑀲𑀢𑀁 𑀪𑀺𑀓𑁆𑀔𑀼𑀲𑀁𑀖𑀁 𑀧𑀭𑀺𑀳𑀭𑀸𑀫𑀻𑀢𑀺 𑀬𑀁 𑀯𑀘𑀦𑀁, 𑀢𑀁 𑀫𑀺𑀘𑁆𑀙𑀸𑁇 𑀬𑀤𑀺 𑀢𑀣𑀸𑀕𑀢𑁂𑀦 𑀪𑀡𑀺𑀢𑀁—  ‘𑀲𑁄 𑀅𑀦𑁂𑀓𑀲𑀳𑀲𑁆𑀲𑀁 𑀪𑀺𑀓𑁆𑀔𑀼𑀲𑀁𑀖𑀁 𑀧𑀭𑀺𑀳𑀭𑀺𑀲𑁆𑀲𑀢𑀺, 𑀲𑁂𑀬𑁆𑀬𑀣𑀸𑀧𑀺 𑀅𑀳𑀁 𑀏𑀢𑀭𑀳𑀺 𑀅𑀦𑁂𑀓𑀲𑀢𑀁 𑀪𑀺𑀓𑁆𑀔𑀼𑀲𑀁𑀖𑀁 𑀧𑀭𑀺𑀳𑀭𑀸𑀫𑀻’𑀢𑀺, 𑀢𑁂𑀦 𑀳𑀺 ‘𑀢𑀣𑀸𑀕𑀢𑀲𑁆𑀲 𑀔𑁄, 𑀆𑀦𑀦𑁆𑀤, 𑀦 𑀏𑀯𑀁 𑀳𑁄𑀢𑀺 “𑀅𑀳𑀁 𑀪𑀺𑀓𑁆𑀔𑀼𑀲𑀁𑀖𑀁 𑀧𑀭𑀺𑀳𑀭𑀺𑀲𑁆𑀲𑀸𑀫𑀻”𑀢𑀺 𑀯𑀸, “𑀫𑀫𑀼𑀤𑁆𑀤𑁂𑀲𑀺𑀓𑁄 𑀪𑀺𑀓𑁆𑀔𑀼𑀲𑀁𑀖𑁄”𑀢𑀺 𑀯𑀸’𑀢𑀺 𑀢𑀫𑁆𑀧𑀺 𑀯𑀘𑀦𑀁 𑀫𑀺𑀘𑁆𑀙𑀸, 𑀅𑀬𑀫𑁆𑀧𑀺 𑀉𑀪𑀢𑁄 𑀓𑁄𑀝𑀺𑀓𑁄 𑀧𑀜𑁆𑀳𑁄 𑀢𑀯𑀸𑀦𑀼𑀧𑁆𑀧𑀢𑁆𑀢𑁄, 𑀲𑁄 𑀢𑀬𑀸 𑀦𑀺𑀩𑁆𑀩𑀸𑀳𑀺𑀢𑀩𑁆𑀩𑁄”𑀢𑀺𑁇

736\. “𑀪𑀸𑀲𑀺𑀢𑀫𑁆𑀧𑁂𑀢𑀁, 𑀫𑀳𑀸𑀭𑀸𑀚, 𑀪𑀕𑀯𑀢𑀸 ‘𑀢𑀣𑀸𑀕𑀢𑀲𑁆𑀲 𑀔𑁄, 𑀆𑀦𑀦𑁆𑀤, 𑀦 𑀏𑀯𑀁 𑀳𑁄𑀢𑀺 “𑀅𑀳𑀁 𑀪𑀺𑀓𑁆𑀔𑀼𑀲𑀁𑀖𑀁 𑀧𑀭𑀺𑀳𑀭𑀺𑀲𑁆𑀲𑀸𑀫𑀻”𑀢𑀺 𑀯𑀸, “𑀫𑀫𑀼𑀤𑁆𑀤𑁂𑀲𑀺𑀓𑁄 𑀪𑀺𑀓𑁆𑀔𑀼𑀲𑀁𑀖𑁄”𑀢𑀺 𑀯𑀸’𑀢𑀺𑁇 𑀧𑀼𑀦 𑀘 𑀫𑁂𑀢𑁆𑀢𑁂𑀬𑁆𑀬𑀲𑁆𑀲𑀸𑀧𑀺 𑀪𑀕𑀯𑀢𑁄 𑀲𑀪𑀸𑀯𑀕𑀼𑀡𑀁 𑀧𑀭𑀺𑀤𑀻𑀧𑀬𑀫𑀸𑀦𑁂𑀦 𑀪𑀕𑀯𑀢𑀸 𑀪𑀡𑀺𑀢𑀁—  ‘𑀲𑁄 𑀅𑀦𑁂𑀓𑀲𑀳𑀲𑁆𑀲𑀁 𑀪𑀺𑀓𑁆𑀔𑀼𑀲𑀁𑀖𑀁 𑀧𑀭𑀺𑀳𑀭𑀺𑀲𑁆𑀲𑀢𑀺, 𑀲𑁂𑀬𑁆𑀬𑀣𑀸𑀧𑀺 𑀅𑀳𑀁 𑀏𑀢𑀭𑀳𑀺 𑀅𑀦𑁂𑀓𑀲𑀢𑀁 𑀪𑀺𑀓𑁆𑀔𑀼𑀲𑀁𑀖𑀁 𑀧𑀭𑀺𑀳𑀭𑀸𑀫𑀻’𑀢𑀺𑁇 𑀏𑀢𑀲𑁆𑀫𑀺𑀜𑁆𑀘, 𑀫𑀳𑀸𑀭𑀸𑀚, 𑀧𑀜𑁆𑀳𑁂 𑀏𑀓𑁄 𑀅𑀢𑁆𑀣𑁄 𑀲𑀸𑀯𑀲𑁂𑀲𑁄, 𑀏𑀓𑁄 𑀅𑀢𑁆𑀣𑁄 𑀦𑀺𑀭𑀯𑀲𑁂𑀲𑁄𑁇 𑀦, 𑀫𑀳𑀸𑀭𑀸𑀚, 𑀢𑀣𑀸𑀕𑀢𑁄 𑀧𑀭𑀺𑀲𑀸𑀬 𑀅𑀦𑀼𑀕𑀸𑀫𑀺𑀓𑁄, 𑀧𑀭𑀺𑀲𑀸 𑀧𑀦 𑀢𑀣𑀸𑀕𑀢𑀲𑁆𑀲 𑀅𑀦𑀼𑀕𑀸𑀫𑀺𑀓𑀸𑁇 𑀲𑀫𑁆𑀫𑀼𑀢𑀺, 𑀫𑀳𑀸𑀭𑀸𑀚, 𑀏𑀲𑀸 ‘𑀅𑀳𑀦𑁆’𑀢𑀺 ‘𑀫𑀫𑀸’𑀢𑀺, 𑀦 𑀧𑀭𑀫𑀢𑁆𑀣𑁄 𑀏𑀲𑁄, 𑀯𑀺𑀕𑀢𑀁, 𑀫𑀳𑀸𑀭𑀸𑀚, 𑀢𑀣𑀸𑀕𑀢𑀲𑁆𑀲 𑀧𑁂𑀫𑀁, 𑀯𑀺𑀕𑀢𑁄 𑀲𑀺𑀦𑁂𑀳𑁄, ‘𑀫𑀬𑁆𑀳𑀦𑁆’𑀢𑀺𑀧𑀺 𑀢𑀣𑀸𑀕𑀢𑀲𑁆𑀲 𑀕𑀳𑀡𑀁 𑀦𑀢𑁆𑀣𑀺, 𑀉𑀧𑀸𑀤𑀸𑀬 𑀧𑀦 𑀅𑀯𑀲𑁆𑀲𑀬𑁄 𑀳𑁄𑀢𑀺𑁇

737\. 𑀬𑀣𑀸, 𑀫𑀳𑀸𑀭𑀸𑀚, 𑀧𑀣𑀯𑀻 𑀪𑀽𑀫𑀝𑁆𑀞𑀸𑀦𑀁 𑀲𑀢𑁆𑀢𑀸𑀦𑀁 𑀧𑀢𑀺𑀝𑁆𑀞𑀸 𑀳𑁄𑀢𑀺 𑀉𑀧𑀲𑁆𑀲𑀬𑀁, 𑀧𑀣𑀯𑀺𑀝𑁆𑀞𑀸 𑀘𑁂𑀢𑁂 𑀲𑀢𑁆𑀢𑀸, 𑀦 𑀘 𑀫𑀳𑀸𑀧𑀣𑀯𑀺𑀬𑀸 ‘𑀫𑀬𑁆𑀳𑁂𑀢𑁂’𑀢𑀺 𑀅𑀧𑁂𑀓𑁆𑀔𑀸 𑀳𑁄𑀢𑀺; 𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀢𑀣𑀸𑀕𑀢𑁄 𑀲𑀩𑁆𑀩𑀲𑀢𑁆𑀢𑀸𑀦𑀁 𑀧𑀢𑀺𑀝𑁆𑀞𑀸 𑀳𑁄𑀢𑀺 𑀉𑀧𑀲𑁆𑀲𑀬𑀁, 𑀢𑀣𑀸𑀕𑀢𑀝𑁆𑀞𑀸 𑀘𑁂𑀢𑁂 𑀲𑀢𑁆𑀢𑀸, 𑀦 𑀘 𑀢𑀣𑀸𑀕𑀢𑀲𑁆𑀲 ‘𑀫𑀬𑁆𑀳𑁂𑀢𑁂’𑀢𑀺 𑀅𑀧𑁂𑀓𑁆𑀔𑀸 𑀳𑁄𑀢𑀺𑁇 𑀬𑀣𑀸 𑀯𑀸 𑀧𑀦, 𑀫𑀳𑀸𑀭𑀸𑀚, 𑀫𑀳𑀢𑀺𑀫𑀳𑀸𑀫𑁂𑀖𑁄 𑀅𑀪𑀺𑀯𑀲𑁆𑀲𑀦𑁆𑀢𑁄 𑀢𑀺𑀡𑀭𑀼𑀓𑁆𑀔𑀧𑀲𑀼𑀫𑀦𑀼𑀲𑁆𑀲𑀸𑀦𑀁 𑀯𑀼𑀟𑁆𑀠𑀺𑀁 𑀤𑁂𑀢𑀺 𑀲𑀦𑁆𑀢𑀢𑀺𑀁 𑀅𑀦𑀼𑀧𑀸𑀮𑁂𑀢𑀺𑁇 𑀯𑀼𑀝𑁆𑀞𑀽𑀧𑀚𑀻𑀯𑀺𑀦𑁄 𑀘𑁂𑀢𑁂 𑀲𑀢𑁆𑀢𑀸 𑀲𑀩𑁆𑀩𑁂, 𑀦 𑀘 𑀫𑀳𑀸𑀫𑁂𑀖𑀲𑁆𑀲 ‘𑀫𑀬𑁆𑀳𑁂𑀢𑁂’𑀢𑀺 𑀅𑀧𑁂𑀓𑁆𑀔𑀸 𑀳𑁄𑀢𑀺𑁇 𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀢𑀣𑀸𑀕𑀢𑁄 𑀲𑀩𑁆𑀩𑀲𑀢𑁆𑀢𑀸𑀦𑀁 𑀓𑀼𑀲𑀮𑀥𑀫𑁆𑀫𑁂 𑀚𑀦𑁂𑀢𑀺 𑀅𑀦𑀼𑀧𑀸𑀮𑁂𑀢𑀺, 𑀲𑀢𑁆𑀣𑀽𑀧𑀚𑀻𑀯𑀺𑀦𑁄 𑀘𑁂𑀢𑁂 𑀲𑀢𑁆𑀢𑀸 𑀲𑀩𑁆𑀩𑁂, 𑀦 𑀘 𑀢𑀣𑀸𑀕𑀢𑀲𑁆𑀲 ‘𑀫𑀬𑁆𑀳𑁂𑀢𑁂’𑀢𑀺 𑀅𑀧𑁂𑀓𑁆𑀔𑀸 𑀳𑁄𑀢𑀺𑁇 𑀢𑀁 𑀓𑀺𑀲𑁆𑀲 𑀳𑁂𑀢𑀼? 𑀅𑀢𑁆𑀢𑀸𑀦𑀼𑀤𑀺𑀝𑁆𑀞𑀺𑀬𑀸 𑀧𑀳𑀻𑀦𑀢𑁆𑀢𑀸”𑀢𑀺𑁇

738\. “𑀲𑀸𑀥𑀼, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀲𑀼𑀦𑀺𑀩𑁆𑀩𑁂𑀞𑀺𑀢𑁄 𑀧𑀜𑁆𑀳𑁄 𑀩𑀳𑀼𑀯𑀺𑀥𑁂𑀳𑀺 𑀓𑀸𑀭𑀡𑁂𑀳𑀺, 𑀕𑀫𑁆𑀪𑀻𑀭𑁄 𑀉𑀢𑁆𑀢𑀸𑀦𑀻𑀓𑀢𑁄, 𑀕𑀡𑁆𑀞𑀺 𑀪𑀺𑀦𑁆𑀦𑁄, 𑀕𑀳𑀦𑀁 𑀅𑀕𑀳𑀦𑀁 𑀓𑀢𑀁, 𑀅𑀦𑁆𑀥𑀓𑀸𑀭𑁄 𑀆𑀮𑁄𑀓𑁄 𑀓𑀢𑁄, 𑀪𑀕𑁆𑀕𑀸 𑀧𑀭𑀯𑀸𑀤𑀸, 𑀚𑀺𑀦𑀧𑀼𑀢𑁆𑀢𑀸𑀦𑀁 𑀘𑀓𑁆𑀔𑀼𑀁 𑀉𑀧𑁆𑀧𑀸𑀤𑀺𑀢𑀦𑁆”𑀢𑀺𑁇

---

739\. 𑀪𑀺𑀓𑁆𑀔𑀼𑀲𑀁𑀖𑀧𑀭𑀺𑀳𑀭𑀡𑀧𑀜𑁆𑀳𑁄 𑀲𑀢𑁆𑀢𑀫𑁄𑁇



[Go to previous page (5.2.6 Apuññapañha)](5.2.6.md) / [Go to parent page (5.2 Abhejjavagga)](../5.2.md) / [Go to next page (5.2.8 Abhejjaparisapañha)](5.2.8.md)


