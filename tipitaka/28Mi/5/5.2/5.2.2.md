
[Home](/) / [28Mi Milindapañhapāḷi](../../../28Mi.md) / [5 Meṇḍakapañha](../../5.md) / [5.2 Abhejjavagga](../5.2.md)

# 𑁫𑁇𑁨𑁇𑁨 𑀅𑀩𑁆𑀬𑀸𑀓𑀭𑀡𑀻𑀬𑀧𑀜𑁆𑀳

### 𑀫𑁂𑀡𑁆𑀟𑀓𑀧𑀜𑁆𑀳

### 𑀅𑀪𑁂𑀚𑁆𑀚𑀯𑀕𑁆𑀕

### 𑀅𑀩𑁆𑀬𑀸𑀓𑀭𑀡𑀻𑀬𑀧𑀜𑁆𑀳

(131.)

682\. “𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀪𑀸𑀲𑀺𑀢𑀫𑁆𑀧𑁂𑀢𑀁 𑀪𑀕𑀯𑀢𑀸—  ‘𑀦𑀢𑁆𑀣𑀸𑀦𑀦𑁆𑀤, 𑀢𑀣𑀸𑀕𑀢𑀲𑁆𑀲 𑀥𑀫𑁆𑀫𑁂𑀲𑀼 𑀆𑀘𑀭𑀺𑀬𑀫𑀼𑀝𑁆𑀞𑀻’𑀢𑀺, 𑀧𑀼𑀦 𑀘 𑀣𑁂𑀭𑁂𑀦 𑀫𑀸𑀮𑀼𑀓𑁆𑀬𑀧𑀼𑀢𑁆𑀢𑁂𑀦 𑀧𑀜𑁆𑀳𑀁 𑀧𑀼𑀝𑁆𑀞𑁄 𑀦 𑀩𑁆𑀬𑀸𑀓𑀸𑀲𑀺𑁇 𑀏𑀲𑁄 𑀔𑁄, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀧𑀜𑁆𑀳𑁄 𑀤𑁆𑀯𑀬𑀦𑁆𑀢𑁄 𑀏𑀓𑀦𑁆𑀢𑀦𑀺𑀲𑁆𑀲𑀺𑀢𑁄 𑀪𑀯𑀺𑀲𑁆𑀲𑀢𑀺 𑀅𑀚𑀸𑀦𑀦𑁂𑀦 𑀯𑀸 𑀕𑀼𑀬𑁆𑀳𑀓𑀭𑀡𑁂𑀦 𑀯𑀸𑁇 𑀬𑀤𑀺, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀪𑀕𑀯𑀢𑀸 𑀪𑀡𑀺𑀢𑀁—  ‘𑀦𑀢𑁆𑀣𑀸𑀦𑀦𑁆𑀤, 𑀢𑀣𑀸𑀕𑀢𑀲𑁆𑀲 𑀥𑀫𑁆𑀫𑁂𑀲𑀼 𑀆𑀘𑀭𑀺𑀬𑀫𑀼𑀝𑁆𑀞𑀻’𑀢𑀺, 𑀢𑁂𑀦 𑀳𑀺 𑀣𑁂𑀭𑀲𑁆𑀲 𑀫𑀸𑀮𑀼𑀓𑁆𑀬𑀧𑀼𑀢𑁆𑀢𑀲𑁆𑀲 𑀅𑀚𑀸𑀦𑀦𑁆𑀢𑁂𑀦 𑀦 𑀩𑁆𑀬𑀸𑀓𑀢𑀁𑁇 𑀬𑀤𑀺 𑀚𑀸𑀦𑀦𑁆𑀢𑁂𑀦 𑀦 𑀩𑁆𑀬𑀸𑀓𑀢𑀁, 𑀢𑁂𑀦 𑀳𑀺 𑀅𑀢𑁆𑀣𑀺 𑀢𑀣𑀸𑀕𑀢𑀲𑁆𑀲 𑀥𑀫𑁆𑀫𑁂𑀲𑀼 𑀆𑀘𑀭𑀺𑀬𑀫𑀼𑀝𑁆𑀞𑀺𑁇 𑀅𑀬𑀫𑁆𑀧𑀺 𑀉𑀪𑀢𑁄 𑀓𑁄𑀝𑀺𑀓𑁄 𑀧𑀜𑁆𑀳𑁄 𑀢𑀯𑀸𑀦𑀼𑀧𑁆𑀧𑀢𑁆𑀢𑁄, 𑀲𑁄 𑀢𑀬𑀸 𑀦𑀺𑀩𑁆𑀩𑀸𑀳𑀺𑀢𑀩𑁆𑀩𑁄”𑀢𑀺𑁇

683\. “𑀪𑀸𑀲𑀺𑀢𑀫𑁆𑀧𑁂𑀢𑀁, 𑀫𑀳𑀸𑀭𑀸𑀚, 𑀪𑀕𑀯𑀢𑀸 ‘𑀦𑀢𑁆𑀣𑀸𑀦𑀦𑁆𑀤, 𑀢𑀣𑀸𑀕𑀢𑀲𑁆𑀲 𑀥𑀫𑁆𑀫𑁂𑀲𑀼 𑀆𑀘𑀭𑀺𑀬𑀫𑀼𑀝𑁆𑀞𑀻’𑀢𑀺, 𑀅𑀩𑁆𑀬𑀸𑀓𑀢𑁄 𑀘 𑀣𑁂𑀭𑁂𑀦 𑀫𑀸𑀮𑀼𑀓𑁆𑀬𑀧𑀼𑀢𑁆𑀢𑁂𑀦 𑀧𑀼𑀘𑁆𑀙𑀺𑀢𑁄 𑀧𑀜𑁆𑀳𑁄, 𑀢𑀜𑁆𑀘 𑀧𑀦 𑀦 𑀅𑀚𑀸𑀦𑀦𑁆𑀢𑁂𑀦 𑀦 𑀕𑀼𑀬𑁆𑀳𑀓𑀭𑀡𑁂𑀦𑁇 𑀘𑀢𑁆𑀢𑀸𑀭𑀺𑀫𑀸𑀦𑀺, 𑀫𑀳𑀸𑀭𑀸𑀚, 𑀧𑀜𑁆𑀳𑀩𑁆𑀬𑀸𑀓𑀭𑀡𑀸𑀦𑀺𑁇 𑀓𑀢𑀫𑀸𑀦𑀺 𑀘𑀢𑁆𑀢𑀸𑀭𑀺? 𑀏𑀓𑀁𑀲𑀩𑁆𑀬𑀸𑀓𑀭𑀡𑀻𑀬𑁄 𑀧𑀜𑁆𑀳𑁄 𑀯𑀺𑀪𑀚𑁆𑀚𑀩𑁆𑀬𑀸𑀓𑀭𑀡𑀻𑀬𑁄 𑀧𑀜𑁆𑀳𑁄 𑀧𑀝𑀺𑀧𑀼𑀘𑁆𑀙𑀸𑀩𑁆𑀬𑀸𑀓𑀭𑀡𑀻𑀬𑁄 𑀧𑀜𑁆𑀳𑁄 𑀞𑀧𑀦𑀻𑀬𑁄 𑀧𑀜𑁆𑀳𑁄𑀢𑀺𑁇

684\. 𑀓𑀢𑀫𑁄 𑀘, 𑀫𑀳𑀸𑀭𑀸𑀚, 𑀏𑀓𑀁𑀲𑀩𑁆𑀬𑀸𑀓𑀭𑀡𑀻𑀬𑁄 𑀧𑀜𑁆𑀳𑁄? ‘𑀭𑀽𑀧𑀁 𑀅𑀦𑀺𑀘𑁆𑀘𑀦𑁆’𑀢𑀺 𑀏𑀓𑀁𑀲𑀩𑁆𑀬𑀸𑀓𑀭𑀡𑀻𑀬𑁄 𑀧𑀜𑁆𑀳𑁄, ‘𑀯𑁂𑀤𑀦𑀸 𑀅𑀦𑀺𑀘𑁆𑀘𑀸’𑀢𑀺…𑀧𑁂…  ‘𑀲𑀜𑁆𑀜𑀸 𑀅𑀦𑀺𑀘𑁆𑀘𑀸’𑀢𑀺…𑀧𑁂…  ‘𑀲𑀗𑁆𑀔𑀸𑀭𑀸 𑀅𑀦𑀺𑀘𑁆𑀘𑀸’𑀢𑀺…𑀧𑁂…  ‘𑀯𑀺𑀜𑁆𑀜𑀸𑀡𑀁 𑀅𑀦𑀺𑀘𑁆𑀘𑀦𑁆’𑀢𑀺 𑀏𑀓𑀁𑀲𑀩𑁆𑀬𑀸𑀓𑀭𑀡𑀻𑀬𑁄 𑀧𑀜𑁆𑀳𑁄, 𑀅𑀬𑀁 𑀏𑀓𑀁𑀲𑀩𑁆𑀬𑀸𑀓𑀭𑀡𑀻𑀬𑁄 𑀧𑀜𑁆𑀳𑁄𑁇

685\. 𑀓𑀢𑀫𑁄 𑀯𑀺𑀪𑀚𑁆𑀚𑀩𑁆𑀬𑀸𑀓𑀭𑀡𑀻𑀬𑁄 𑀧𑀜𑁆𑀳𑁄? ‘𑀅𑀦𑀺𑀘𑁆𑀘𑀁 𑀧𑀦 𑀭𑀽𑀧𑀦𑁆’𑀢𑀺 𑀯𑀺𑀪𑀚𑁆𑀚𑀩𑁆𑀬𑀸𑀓𑀭𑀡𑀻𑀬𑁄 𑀧𑀜𑁆𑀳𑁄, ‘𑀅𑀦𑀺𑀘𑁆𑀘𑀸 𑀧𑀦 𑀯𑁂𑀤𑀦𑀸’𑀢𑀺…𑀧𑁂…  ‘𑀅𑀦𑀺𑀘𑁆𑀘𑀸 𑀧𑀦 𑀲𑀜𑁆𑀜𑀸’𑀢𑀺…𑀧𑁂…  ‘𑀅𑀦𑀺𑀘𑁆𑀘𑀸 𑀧𑀦 𑀲𑀗𑁆𑀔𑀸𑀭𑀸’𑀢𑀺…𑀧𑁂…  ‘𑀅𑀦𑀺𑀘𑁆𑀘𑀁 𑀧𑀦 𑀯𑀺𑀜𑁆𑀜𑀸𑀡𑀦𑁆’𑀢𑀺 𑀯𑀺𑀪𑀚𑁆𑀚𑀩𑁆𑀬𑀸𑀓𑀭𑀡𑀻𑀬𑁄 𑀧𑀜𑁆𑀳𑁄, 𑀅𑀬𑀁 𑀯𑀺𑀪𑀚𑁆𑀚𑀩𑁆𑀬𑀸𑀓𑀭𑀡𑀻𑀬𑁄 𑀧𑀜𑁆𑀳𑁄𑁇

686\. 𑀓𑀢𑀫𑁄 𑀧𑀝𑀺𑀧𑀼𑀘𑁆𑀙𑀸𑀩𑁆𑀬𑀸𑀓𑀭𑀡𑀻𑀬𑁄 𑀧𑀜𑁆𑀳𑁄? ‘𑀓𑀺𑀁 𑀦𑀼 𑀔𑁄 𑀘𑀓𑁆𑀔𑀼𑀦𑀸 𑀲𑀩𑁆𑀩𑀁 𑀯𑀺𑀚𑀸𑀦𑀸𑀢𑀻’𑀢𑀺 𑀅𑀬𑀁 𑀧𑀝𑀺𑀧𑀼𑀘𑁆𑀙𑀸𑀩𑁆𑀬𑀸𑀓𑀭𑀡𑀻𑀬𑁄 𑀧𑀜𑁆𑀳𑁄𑁇

687\. 𑀓𑀢𑀫𑁄 𑀞𑀧𑀦𑀻𑀬𑁄 𑀧𑀜𑁆𑀳𑁄? ‘𑀲𑀲𑁆𑀲𑀢𑁄 𑀮𑁄𑀓𑁄’𑀢𑀺 𑀞𑀧𑀦𑀻𑀬𑁄 𑀧𑀜𑁆𑀳𑁄, ‘𑀅𑀲𑀲𑁆𑀲𑀢𑁄 𑀮𑁄𑀓𑁄’𑀢𑀺, ‘𑀅𑀦𑁆𑀢𑀯𑀸 𑀮𑁄𑀓𑁄’𑀢𑀺, ‘𑀅𑀦𑀦𑁆𑀢𑀯𑀸 𑀮𑁄𑀓𑁄’𑀢𑀺, ‘𑀅𑀦𑁆𑀢𑀯𑀸 𑀘 𑀅𑀦𑀦𑁆𑀢𑀯𑀸 𑀘 𑀮𑁄𑀓𑁄’𑀢𑀺, ‘𑀦𑁂𑀯𑀦𑁆𑀢𑀯𑀸 𑀦𑀸𑀦𑀦𑁆𑀢𑀯𑀸 𑀮𑁄𑀓𑁄’𑀢𑀺, ‘𑀢𑀁 𑀚𑀻𑀯𑀁 𑀢𑀁 𑀲𑀭𑀻𑀭𑀦𑁆’𑀢𑀺, ‘𑀅𑀜𑁆𑀜𑀁 𑀚𑀻𑀯𑀁 𑀅𑀜𑁆𑀜𑀁 𑀲𑀭𑀻𑀭𑀦𑁆’𑀢𑀺, ‘𑀳𑁄𑀢𑀺 𑀢𑀣𑀸𑀕𑀢𑁄 𑀧𑀭𑀁 𑀫𑀭𑀡𑀸’𑀢𑀺, ‘𑀦 𑀳𑁄𑀢𑀺 𑀢𑀣𑀸𑀕𑀢𑁄 𑀧𑀭𑀁 𑀫𑀭𑀡𑀸’𑀢𑀺, ‘𑀳𑁄𑀢𑀺 𑀘 𑀦 𑀘 𑀳𑁄𑀢𑀺 𑀢𑀣𑀸𑀕𑀢𑁄 𑀧𑀭𑀁 𑀫𑀭𑀡𑀸’𑀢𑀺, ‘𑀦𑁂𑀯 𑀳𑁄𑀢𑀺 𑀦 𑀦 𑀳𑁄𑀢𑀺 𑀢𑀣𑀸𑀕𑀢𑁄 𑀧𑀭𑀁 𑀫𑀭𑀡𑀸’𑀢𑀺 𑀞𑀧𑀦𑀻𑀬𑁄 𑀧𑀜𑁆𑀳𑁄, 𑀅𑀬𑀁 𑀞𑀧𑀦𑀻𑀬𑁄 𑀧𑀜𑁆𑀳𑁄𑁇

688\. 𑀪𑀕𑀯𑀸, 𑀫𑀳𑀸𑀭𑀸𑀚, 𑀣𑁂𑀭𑀲𑁆𑀲 𑀫𑀸𑀮𑀼𑀓𑁆𑀬𑀧𑀼𑀢𑁆𑀢𑀲𑁆𑀲 𑀢𑀁 𑀞𑀧𑀦𑀻𑀬𑀁 𑀧𑀜𑁆𑀳𑀁 𑀦 𑀩𑁆𑀬𑀸𑀓𑀸𑀲𑀺𑁇 𑀲𑁄 𑀧𑀦 𑀧𑀜𑁆𑀳𑁄 𑀓𑀺𑀁𑀓𑀸𑀭𑀡𑀸 𑀞𑀧𑀦𑀻𑀬𑁄? 𑀦 𑀢𑀲𑁆𑀲 𑀤𑀻𑀧𑀦𑀸𑀬 𑀳𑁂𑀢𑀼 𑀯𑀸 𑀓𑀸𑀭𑀡𑀁 𑀯𑀸 𑀅𑀢𑁆𑀣𑀺, 𑀢𑀲𑁆𑀫𑀸 𑀲𑁄 𑀧𑀜𑁆𑀳𑁄 𑀞𑀧𑀦𑀻𑀬𑁄𑁇 𑀦𑀢𑁆𑀣𑀺 𑀩𑀼𑀤𑁆𑀥𑀸𑀦𑀁 𑀪𑀕𑀯𑀦𑁆𑀢𑀸𑀦𑀁 𑀅𑀓𑀸𑀭𑀡𑀫𑀳𑁂𑀢𑀼𑀓𑀁 𑀕𑀺𑀭𑀫𑀼𑀤𑀻𑀭𑀡𑀦𑁆”𑀢𑀺𑁇 “𑀲𑀸𑀥𑀼, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀏𑀯𑀫𑁂𑀢𑀁 𑀢𑀣𑀸 𑀲𑀫𑁆𑀧𑀝𑀺𑀘𑁆𑀙𑀸𑀫𑀻”𑀢𑀺𑁇

---

689\. 𑀅𑀩𑁆𑀬𑀸𑀓𑀭𑀡𑀻𑀬𑀧𑀜𑁆𑀳𑁄 𑀤𑀼𑀢𑀺𑀬𑁄𑁇



[Go to previous page (5.2.1 Khuddānukhuddakapañha)](5.2.1.md) / [Go to parent page (5.2 Abhejjavagga)](../5.2.md) / [Go to next page (5.2.3 Maccubhāyanābhāyanapañha)](5.2.3.md)


