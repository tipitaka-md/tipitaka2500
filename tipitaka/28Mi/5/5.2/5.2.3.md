
[Home](/) / [28Mi Milindapañhapāḷi](../../../28Mi.md) / [5 Meṇḍakapañha](../../5.md) / [5.2 Abhejjavagga](../5.2.md)

# 𑁫𑁇𑁨𑁇𑁩 𑀫𑀘𑁆𑀘𑀼𑀪𑀸𑀬𑀦𑀸𑀪𑀸𑀬𑀦𑀧𑀜𑁆𑀳

### 𑀫𑁂𑀡𑁆𑀟𑀓𑀧𑀜𑁆𑀳

### 𑀅𑀪𑁂𑀚𑁆𑀚𑀯𑀕𑁆𑀕

### 𑀫𑀘𑁆𑀘𑀼𑀪𑀸𑀬𑀦𑀸𑀪𑀸𑀬𑀦𑀧𑀜𑁆𑀳

(132.)

690\. “𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀪𑀸𑀲𑀺𑀢𑀫𑁆𑀧𑁂𑀢𑀁 𑀪𑀕𑀯𑀢𑀸—  ‘𑀲𑀩𑁆𑀩𑁂 𑀢𑀲𑀦𑁆𑀢𑀺 𑀤𑀡𑁆𑀟𑀲𑁆𑀲, 𑀲𑀩𑁆𑀩𑁂 𑀪𑀸𑀬𑀦𑁆𑀢𑀺 𑀫𑀘𑁆𑀘𑀼𑀦𑁄’𑀢𑀺, 𑀧𑀼𑀦 𑀪𑀡𑀺𑀢𑀁—  ‘𑀅𑀭𑀳𑀸 𑀲𑀩𑁆𑀩𑀪𑀬𑀫𑀢𑀺𑀓𑁆𑀓𑀦𑁆𑀢𑁄’𑀢𑀺𑁇 𑀓𑀺𑀁 𑀦𑀼 𑀔𑁄, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀅𑀭𑀳𑀸 𑀤𑀡𑁆𑀟𑀪𑀬𑀸 𑀢𑀲𑀢𑀺, 𑀦𑀺𑀭𑀬𑁂 𑀯𑀸 𑀦𑁂𑀭𑀬𑀺𑀓𑀸 𑀲𑀢𑁆𑀢𑀸 𑀚𑀮𑀺𑀢𑀸 𑀓𑀼𑀣𑀺𑀢𑀸 𑀢𑀢𑁆𑀢𑀸 𑀲𑀦𑁆𑀢𑀢𑁆𑀢𑀸 𑀢𑀫𑁆𑀳𑀸 𑀚𑀮𑀺𑀢𑀕𑁆𑀕𑀺𑀚𑀸𑀮𑀓𑀸 𑀫𑀳𑀸𑀦𑀺𑀭𑀬𑀸 𑀘𑀯𑀫𑀸𑀦𑀸 𑀫𑀘𑁆𑀘𑀼𑀦𑁄 𑀪𑀸𑀬𑀦𑁆𑀢𑀺𑁇 𑀬𑀤𑀺, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀪𑀕𑀯𑀢𑀸 𑀪𑀡𑀺𑀢𑀁—  ‘𑀲𑀩𑁆𑀩𑁂 𑀢𑀲𑀦𑁆𑀢𑀺 𑀤𑀡𑁆𑀟𑀲𑁆𑀲, 𑀲𑀩𑁆𑀩𑁂 𑀪𑀸𑀬𑀦𑁆𑀢𑀺 𑀫𑀘𑁆𑀘𑀼𑀦𑁄’𑀢𑀺, 𑀢𑁂𑀦 𑀳𑀺 ‘𑀅𑀭𑀳𑀸 𑀲𑀩𑁆𑀩𑀪𑀬𑀫𑀢𑀺𑀓𑁆𑀓𑀦𑁆𑀢𑁄’𑀢𑀺 𑀬𑀁 𑀯𑀘𑀦𑀁, 𑀢𑀁 𑀫𑀺𑀘𑁆𑀙𑀸𑁇 𑀬𑀤𑀺 𑀪𑀕𑀯𑀢𑀸 𑀪𑀡𑀺𑀢𑀁—  ‘𑀅𑀭𑀳𑀸 𑀲𑀩𑁆𑀩𑀪𑀬𑀫𑀢𑀺𑀓𑁆𑀓𑀦𑁆𑀢𑁄’𑀢𑀺, 𑀢𑁂𑀦 𑀳𑀺 ‘𑀲𑀩𑁆𑀩𑁂 𑀢𑀲𑀦𑁆𑀢𑀺 𑀤𑀡𑁆𑀟𑀲𑁆𑀲, 𑀲𑀩𑁆𑀩𑁂 𑀪𑀸𑀬𑀦𑁆𑀢𑀺 𑀫𑀘𑁆𑀘𑀼𑀦𑁄’𑀢𑀺 𑀢𑀫𑁆𑀧𑀺 𑀯𑀘𑀦𑀁 𑀫𑀺𑀘𑁆𑀙𑀸𑁇 𑀅𑀬𑀁 𑀉𑀪𑀢𑁄 𑀓𑁄𑀝𑀺𑀓𑁄 𑀧𑀜𑁆𑀳𑁄 𑀢𑀯𑀸𑀦𑀼𑀧𑁆𑀧𑀢𑁆𑀢𑁄, 𑀲𑁄 𑀢𑀬𑀸 𑀦𑀺𑀩𑁆𑀩𑀸𑀳𑀺𑀢𑀩𑁆𑀩𑁄”𑀢𑀺𑁇

691\. “𑀦𑁂𑀢𑀁, 𑀫𑀳𑀸𑀭𑀸𑀚, 𑀯𑀘𑀦𑀁 𑀪𑀕𑀯𑀢𑀸 𑀅𑀭𑀳𑀦𑁆𑀢𑁂 𑀉𑀧𑀸𑀤𑀸𑀬 𑀪𑀡𑀺𑀢𑀁—  ‘𑀲𑀩𑁆𑀩𑁂 𑀢𑀲𑀦𑁆𑀢𑀺 𑀤𑀡𑁆𑀟𑀲𑁆𑀲, 𑀲𑀩𑁆𑀩𑁂 𑀪𑀸𑀬𑀦𑁆𑀢𑀺 𑀫𑀘𑁆𑀘𑀼𑀦𑁄’𑀢𑀺𑁇 𑀞𑀧𑀺𑀢𑁄 𑀅𑀭𑀳𑀸 𑀢𑀲𑁆𑀫𑀺𑀁 𑀯𑀢𑁆𑀣𑀼𑀲𑁆𑀫𑀺𑀁, 𑀲𑀫𑀽𑀳𑀢𑁄 𑀪𑀬𑀳𑁂𑀢𑀼 𑀅𑀭𑀳𑀢𑁄𑁇 𑀬𑁂 𑀢𑁂, 𑀫𑀳𑀸𑀭𑀸𑀚, 𑀲𑀢𑁆𑀢𑀸 𑀲𑀓𑀺𑀮𑁂𑀲𑀸, 𑀬𑁂𑀲𑀜𑁆𑀘 𑀅𑀥𑀺𑀫𑀢𑁆𑀢𑀸 𑀅𑀢𑁆𑀢𑀸𑀦𑀼𑀤𑀺𑀝𑁆𑀞𑀺, 𑀬𑁂 𑀘 𑀲𑀼𑀔𑀤𑀼𑀓𑁆𑀔𑁂𑀲𑀼 𑀉𑀦𑁆𑀦𑀢𑀸𑀯𑀦𑀢𑀸, 𑀢𑁂 𑀉𑀧𑀸𑀤𑀸𑀬 𑀪𑀕𑀯𑀢𑀸 𑀪𑀡𑀺𑀢𑀁—  ‘𑀲𑀩𑁆𑀩𑁂 𑀢𑀲𑀦𑁆𑀢𑀺 𑀤𑀡𑁆𑀟𑀲𑁆𑀲, 𑀲𑀩𑁆𑀩𑁂 𑀪𑀸𑀬𑀦𑁆𑀢𑀺 𑀫𑀘𑁆𑀘𑀼𑀦𑁄’𑀢𑀺𑁇 𑀅𑀭𑀳𑀢𑁄, 𑀫𑀳𑀸𑀭𑀸𑀚, 𑀲𑀩𑁆𑀩𑀕𑀢𑀺 𑀉𑀧𑀘𑁆𑀙𑀺𑀦𑁆𑀦𑀸, 𑀬𑁄𑀦𑀺 𑀯𑀺𑀤𑁆𑀥𑀁𑀲𑀺𑀢𑀸, 𑀧𑀝𑀺𑀲𑀦𑁆𑀥𑀺 𑀉𑀧𑀳𑀢𑀸, 𑀪𑀕𑁆𑀕𑀸 𑀨𑀸𑀲𑀼𑀓𑀸, 𑀲𑀫𑀽𑀳𑀢𑀸 𑀲𑀩𑁆𑀩𑀪𑀯𑀸𑀮𑀬𑀸, 𑀲𑀫𑀼𑀘𑁆𑀙𑀺𑀦𑁆𑀦𑀸 𑀲𑀩𑁆𑀩𑀲𑀗𑁆𑀔𑀸𑀭𑀸, 𑀳𑀢𑀁 𑀓𑀼𑀲𑀮𑀸𑀓𑀼𑀲𑀮𑀁, 𑀯𑀺𑀳𑀢𑀸 𑀅𑀯𑀺𑀚𑁆𑀚𑀸, 𑀅𑀩𑀻𑀚𑀁 𑀯𑀺𑀜𑁆𑀜𑀸𑀡𑀁 𑀓𑀢𑀁, 𑀤𑀟𑁆𑀠𑀸 𑀲𑀩𑁆𑀩𑀓𑀺𑀮𑁂𑀲𑀸, 𑀅𑀢𑀺𑀯𑀢𑁆𑀢𑀸 𑀮𑁄𑀓𑀥𑀫𑁆𑀫𑀸, 𑀢𑀲𑁆𑀫𑀸 𑀅𑀭𑀳𑀸 𑀦 𑀢𑀲𑀢𑀺 𑀲𑀩𑁆𑀩𑀪𑀬𑁂𑀳𑀺𑁇

692\. 𑀇𑀥, 𑀫𑀳𑀸𑀭𑀸𑀚, 𑀭𑀜𑁆𑀜𑁄 𑀘𑀢𑁆𑀢𑀸𑀭𑁄 𑀫𑀳𑀸𑀫𑀢𑁆𑀢𑀸 𑀪𑀯𑁂𑀬𑁆𑀬𑀼𑀁 𑀅𑀦𑀼𑀭𑀓𑁆𑀔𑀸 𑀮𑀤𑁆𑀥𑀬𑀲𑀸 𑀯𑀺𑀲𑁆𑀲𑀸𑀲𑀺𑀓𑀸 𑀞𑀧𑀺𑀢𑀸 𑀫𑀳𑀢𑀺 𑀇𑀲𑁆𑀲𑀭𑀺𑀬𑁂 𑀞𑀸𑀦𑁂𑁇 𑀅𑀣 𑀭𑀸𑀚𑀸 𑀓𑀺𑀲𑁆𑀫𑀺𑀜𑁆𑀘𑀺 𑀤𑁂𑀯 𑀓𑀭𑀡𑀻𑀬𑁂 𑀲𑀫𑀼𑀧𑁆𑀧𑀦𑁆𑀦𑁂 𑀬𑀸𑀯𑀢𑀸 𑀲𑀓𑀯𑀺𑀚𑀺𑀢𑁂 𑀲𑀩𑁆𑀩𑀚𑀦𑀲𑁆𑀲 𑀆𑀡𑀸𑀧𑁂𑀬𑁆𑀬 ‘𑀲𑀩𑁆𑀩𑁂𑀯 𑀫𑁂 𑀩𑀮𑀺𑀁 𑀓𑀭𑁄𑀦𑁆𑀢𑀼, 𑀲𑀸𑀥𑁂𑀣 𑀢𑀼𑀫𑁆𑀳𑁂 𑀘𑀢𑁆𑀢𑀸𑀭𑁄 𑀫𑀳𑀸𑀫𑀢𑁆𑀢𑀸 𑀢𑀁 𑀓𑀭𑀡𑀻𑀬𑀦𑁆’𑀢𑀺𑁇 𑀅𑀧𑀺 𑀦𑀼 𑀔𑁄, 𑀫𑀳𑀸𑀭𑀸𑀚, 𑀢𑁂𑀲𑀁 𑀘𑀢𑀼𑀦𑁆𑀦𑀁 𑀫𑀳𑀸𑀫𑀢𑁆𑀢𑀸𑀦𑀁 𑀩𑀮𑀺𑀪𑀬𑀸 𑀲𑀦𑁆𑀢𑀸𑀲𑁄 𑀉𑀧𑁆𑀧𑀚𑁆𑀚𑁂𑀬𑁆𑀬𑀸”𑀢𑀺? “𑀦 𑀳𑀺, 𑀪𑀦𑁆𑀢𑁂”𑀢𑀺𑁇 “𑀓𑁂𑀦 𑀓𑀸𑀭𑀡𑁂𑀦, 𑀫𑀳𑀸𑀭𑀸𑀚𑀸”𑀢𑀺𑁇 “𑀞𑀧𑀺𑀢𑀸 𑀢𑁂, 𑀪𑀦𑁆𑀢𑁂, 𑀭𑀜𑁆𑀜𑀸 𑀉𑀢𑁆𑀢𑀫𑀝𑁆𑀞𑀸𑀦𑁂, 𑀦𑀢𑁆𑀣𑀺 𑀢𑁂𑀲𑀁 𑀩𑀮𑀺, 𑀲𑀫𑀢𑀺𑀓𑁆𑀓𑀦𑁆𑀢𑀩𑀮𑀺𑀦𑁄 𑀢𑁂, 𑀅𑀯𑀲𑁂𑀲𑁂 𑀉𑀧𑀸𑀤𑀸𑀬 𑀭𑀜𑁆𑀜𑀸 𑀆𑀡𑀸𑀧𑀺𑀢𑀁 ‘𑀲𑀩𑁆𑀩𑁂𑀯 𑀫𑁂 𑀩𑀮𑀺𑀁 𑀓𑀭𑁄𑀦𑁆𑀢𑀽’”𑀢𑀺𑁇 “𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀦𑁂𑀢𑀁 𑀯𑀘𑀦𑀁 𑀪𑀕𑀯𑀢𑀸 𑀅𑀭𑀳𑀦𑁆𑀢𑁂 𑀉𑀧𑀸𑀤𑀸𑀬 𑀪𑀡𑀺𑀢𑀁, 𑀞𑀧𑀺𑀢𑁄 𑀅𑀭𑀳𑀸 𑀢𑀲𑁆𑀫𑀺𑀁 𑀯𑀢𑁆𑀣𑀼𑀲𑁆𑀫𑀺𑀁, 𑀲𑀫𑀽𑀳𑀢𑁄 𑀪𑀬𑀳𑁂𑀢𑀼 𑀅𑀭𑀳𑀢𑁄, 𑀬𑁂 𑀢𑁂, 𑀫𑀳𑀸𑀭𑀸𑀚, 𑀲𑀢𑁆𑀢𑀸 𑀲𑀓𑀺𑀮𑁂𑀲𑀸, 𑀬𑁂𑀲𑀜𑁆𑀘 𑀅𑀥𑀺𑀫𑀢𑁆𑀢𑀸 𑀅𑀢𑁆𑀢𑀸𑀦𑀼𑀤𑀺𑀝𑁆𑀞𑀺, 𑀬𑁂 𑀘 𑀲𑀼𑀔𑀤𑀼𑀓𑁆𑀔𑁂𑀲𑀼 𑀉𑀦𑁆𑀦𑀢𑀸𑀯𑀦𑀢𑀸, 𑀢𑁂 𑀉𑀧𑀸𑀤𑀸𑀬 𑀪𑀕𑀯𑀢𑀸 𑀪𑀡𑀺𑀢𑀁—  ‘𑀲𑀩𑁆𑀩𑁂 𑀢𑀲𑀦𑁆𑀢𑀺 𑀤𑀡𑁆𑀟𑀲𑁆𑀲, 𑀲𑀩𑁆𑀩𑁂 𑀪𑀸𑀬𑀦𑁆𑀢𑀺 𑀫𑀘𑁆𑀘𑀼𑀦𑁄’𑀢𑀺𑁇 𑀢𑀲𑁆𑀫𑀸 𑀅𑀭𑀳𑀸 𑀦 𑀢𑀲𑀢𑀺 𑀲𑀩𑁆𑀩𑀪𑀬𑁂𑀳𑀻”𑀢𑀺𑁇

693\. “𑀦𑁂𑀢𑀁, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀯𑀘𑀦𑀁 𑀲𑀸𑀯𑀲𑁂𑀲𑀁, 𑀦𑀺𑀭𑀯𑀲𑁂𑀲𑀯𑀘𑀦𑀫𑁂𑀢𑀁 ‘𑀲𑀩𑁆𑀩𑁂’𑀢𑀺𑁇 𑀢𑀢𑁆𑀣 𑀫𑁂 𑀉𑀢𑁆𑀢𑀭𑀺𑀁 𑀓𑀸𑀭𑀡𑀁 𑀩𑁆𑀭𑀽𑀳𑀺 𑀢𑀁 𑀯𑀘𑀦𑀁 𑀧𑀢𑀺𑀝𑁆𑀞𑀸𑀧𑁂𑀢𑀼𑀦𑁆”𑀢𑀺𑁇

694\. “𑀇𑀥, 𑀫𑀳𑀸𑀭𑀸𑀚, 𑀕𑀸𑀫𑁂 𑀕𑀸𑀫𑀲𑁆𑀲𑀸𑀫𑀺𑀓𑁄 𑀆𑀡𑀸𑀧𑀓𑀁 𑀆𑀡𑀸𑀧𑁂𑀬𑁆𑀬 ‘𑀏𑀳𑀺, 𑀪𑁄 𑀆𑀡𑀸𑀧𑀓, 𑀬𑀸𑀯𑀢𑀸 𑀕𑀸𑀫𑁂 𑀕𑀸𑀫𑀺𑀓𑀸, 𑀢𑁂 𑀲𑀩𑁆𑀩𑁂 𑀲𑀻𑀖𑀁 𑀫𑀫 𑀲𑀦𑁆𑀢𑀺𑀓𑁂 𑀲𑀦𑁆𑀦𑀺𑀧𑀸𑀢𑁂𑀳𑀻’𑀢𑀺𑁇 𑀲𑁄 ‘𑀲𑀸𑀥𑀼, 𑀲𑀸𑀫𑀻’𑀢𑀺 𑀲𑀫𑁆𑀧𑀝𑀺𑀘𑁆𑀙𑀺𑀢𑁆𑀯𑀸 𑀕𑀸𑀫𑀫𑀚𑁆𑀛𑁂 𑀞𑀢𑁆𑀯𑀸 𑀢𑀺𑀓𑁆𑀔𑀢𑁆𑀢𑀼𑀁 𑀲𑀤𑁆𑀤𑀫𑀦𑀼𑀲𑁆𑀲𑀸𑀯𑁂𑀬𑁆𑀬 ‘𑀬𑀸𑀯𑀢𑀸 𑀕𑀸𑀫𑁂 𑀕𑀸𑀫𑀺𑀓𑀸, 𑀢𑁂 𑀲𑀩𑁆𑀩𑁂 𑀲𑀻𑀖𑀲𑀻𑀖𑀁 𑀲𑀸𑀫𑀺𑀦𑁄 𑀲𑀦𑁆𑀢𑀺𑀓𑁂 𑀲𑀦𑁆𑀦𑀺𑀧𑀢𑀦𑁆𑀢𑀽’𑀢𑀺𑁇 𑀢𑀢𑁄 𑀢𑁂 𑀕𑀸𑀫𑀺𑀓𑀸 𑀆𑀡𑀸𑀧𑀓𑀲𑁆𑀲 𑀯𑀘𑀦𑁂𑀦 𑀢𑀼𑀭𑀺𑀢𑀢𑀼𑀭𑀺𑀢𑀸 𑀲𑀦𑁆𑀦𑀺𑀧𑀢𑀺𑀢𑁆𑀯𑀸 𑀕𑀸𑀫𑀲𑁆𑀲𑀸𑀫𑀺𑀓𑀲𑁆𑀲 𑀆𑀭𑁄𑀘𑁂𑀦𑁆𑀢𑀺 ‘𑀲𑀦𑁆𑀦𑀺𑀧𑀢𑀺𑀢𑀸, 𑀲𑀸𑀫𑀺, 𑀲𑀩𑁆𑀩𑁂 𑀕𑀸𑀫𑀺𑀓𑀸, 𑀬𑀁 𑀢𑁂 𑀓𑀭𑀡𑀻𑀬𑀁 𑀢𑀁 𑀓𑀭𑁄𑀳𑀻’𑀢𑀺𑁇 𑀇𑀢𑀺 𑀲𑁄, 𑀫𑀳𑀸𑀭𑀸𑀚, 𑀕𑀸𑀫𑀲𑁆𑀲𑀸𑀫𑀺𑀓𑁄 𑀓𑀼𑀝𑀺𑀧𑀼𑀭𑀺𑀲𑁂 𑀲𑀦𑁆𑀦𑀺𑀧𑀸𑀢𑁂𑀦𑁆𑀢𑁄 𑀲𑀩𑁆𑀩𑁂 𑀕𑀸𑀫𑀺𑀓𑁂 𑀆𑀡𑀸𑀧𑁂𑀢𑀺, 𑀢𑁂 𑀘 𑀆𑀡𑀢𑁆𑀢𑀸 𑀦 𑀲𑀩𑁆𑀩𑁂 𑀲𑀦𑁆𑀦𑀺𑀧𑀢𑀦𑁆𑀢𑀺, 𑀓𑀼𑀝𑀺𑀧𑀼𑀭𑀺𑀲𑀸𑀬𑁂𑀯 𑀲𑀦𑁆𑀦𑀺𑀧𑀢𑀦𑁆𑀢𑀺, ‘𑀏𑀢𑁆𑀢𑀓𑀸𑀬𑁂𑀯 𑀫𑁂 𑀕𑀸𑀫𑀺𑀓𑀸’𑀢𑀺 𑀕𑀸𑀫𑀲𑁆𑀲𑀸𑀫𑀺𑀓𑁄 𑀘 𑀢𑀣𑀸 𑀲𑀫𑁆𑀧𑀝𑀺𑀘𑁆𑀙𑀢𑀺, 𑀅𑀜𑁆𑀜𑁂 𑀩𑀳𑀼𑀢𑀭𑀸 𑀅𑀦𑀸𑀕𑀢𑀸 𑀇𑀢𑁆𑀣𑀺𑀧𑀼𑀭𑀺𑀲𑀸 𑀤𑀸𑀲𑀺𑀤𑀸𑀲𑀸 𑀪𑀢𑀓𑀸 𑀓𑀫𑁆𑀫𑀓𑀭𑀸 𑀕𑀸𑀫𑀺𑀓𑀸 𑀕𑀺𑀮𑀸𑀦𑀸 𑀕𑁄𑀫𑀳𑀺𑀁𑀲𑀸 𑀅𑀚𑁂𑀍𑀅𑀓𑀸 𑀲𑀼𑀯𑀸𑀦𑀸, 𑀬𑁂 𑀅𑀦𑀸𑀕𑀢𑀸, 𑀲𑀩𑁆𑀩𑁂 𑀢𑁂 𑀅𑀕𑀡𑀺𑀢𑀸, 𑀓𑀼𑀝𑀺𑀧𑀼𑀭𑀺𑀲𑁂𑀬𑁂𑀯 𑀉𑀧𑀸𑀤𑀸𑀬 𑀆𑀡𑀸𑀧𑀺𑀢𑀢𑁆𑀢𑀸 ‘𑀲𑀩𑁆𑀩𑁂 𑀲𑀦𑁆𑀦𑀺𑀧𑀢𑀦𑁆𑀢𑀽’𑀢𑀺𑁇 𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀦𑁂𑀢𑀁 𑀯𑀘𑀦𑀁 𑀪𑀕𑀯𑀢𑀸 𑀅𑀭𑀳𑀦𑁆𑀢𑁂 𑀉𑀧𑀸𑀤𑀸𑀬 𑀪𑀡𑀺𑀢𑀁, 𑀞𑀧𑀺𑀢𑁄 𑀅𑀭𑀳𑀸 𑀢𑀲𑁆𑀫𑀺𑀁 𑀯𑀢𑁆𑀣𑀼𑀲𑁆𑀫𑀺𑀁, 𑀲𑀫𑀽𑀳𑀢𑁄 𑀪𑀬𑀳𑁂𑀢𑀼 𑀅𑀭𑀳𑀢𑁄, 𑀬𑁂 𑀢𑁂, 𑀫𑀳𑀸𑀭𑀸𑀚, 𑀲𑀢𑁆𑀢𑀸 𑀲𑀓𑀺𑀮𑁂𑀲𑀸, 𑀬𑁂𑀲𑀜𑁆𑀘 𑀅𑀥𑀺𑀫𑀢𑁆𑀢𑀸 𑀅𑀢𑁆𑀢𑀸𑀦𑀼𑀤𑀺𑀝𑁆𑀞𑀺, 𑀬𑁂 𑀘 𑀲𑀼𑀔𑀤𑀼𑀓𑁆𑀔𑁂𑀲𑀼 𑀉𑀦𑁆𑀦𑀢𑀸𑀯𑀦𑀢𑀸, 𑀢𑁂 𑀉𑀧𑀸𑀤𑀸𑀬 𑀪𑀕𑀯𑀢𑀸 𑀪𑀡𑀺𑀢𑀁—  ‘𑀲𑀩𑁆𑀩𑁂 𑀢𑀲𑀦𑁆𑀢𑀺 𑀤𑀡𑁆𑀟𑀲𑁆𑀲, 𑀲𑀩𑁆𑀩𑁂 𑀪𑀸𑀬𑀦𑁆𑀢𑀺 𑀫𑀘𑁆𑀘𑀼𑀦𑁄’𑀢𑀺𑁇 𑀢𑀲𑁆𑀫𑀸 𑀅𑀭𑀳𑀸 𑀦 𑀢𑀲𑀢𑀺 𑀲𑀩𑁆𑀩𑀪𑀬𑁂𑀳𑀺𑁇

695\. 𑀅𑀢𑁆𑀣𑀺, 𑀫𑀳𑀸𑀭𑀸𑀚, 𑀲𑀸𑀯𑀲𑁂𑀲𑀁 𑀯𑀘𑀦𑀁 𑀲𑀸𑀯𑀲𑁂𑀲𑁄 𑀅𑀢𑁆𑀣𑁄, 𑀅𑀢𑁆𑀣𑀺 𑀲𑀸𑀯𑀲𑁂𑀲𑀁 𑀯𑀘𑀦𑀁 𑀦𑀺𑀭𑀯𑀲𑁂𑀲𑁄 𑀅𑀢𑁆𑀣𑁄, 𑀅𑀢𑁆𑀣𑀺 𑀦𑀺𑀭𑀯𑀲𑁂𑀲𑀁 𑀯𑀘𑀦𑀁 𑀲𑀸𑀯𑀲𑁂𑀲𑁄 𑀅𑀢𑁆𑀣𑁄, 𑀅𑀢𑁆𑀣𑀺 𑀦𑀺𑀭𑀯𑀲𑁂𑀲𑀁 𑀯𑀘𑀦𑀁 𑀦𑀺𑀭𑀯𑀲𑁂𑀲𑁄 𑀅𑀢𑁆𑀣𑁄𑁇 𑀢𑁂𑀦 𑀢𑁂𑀦 𑀅𑀢𑁆𑀣𑁄 𑀲𑀫𑁆𑀧𑀝𑀺𑀘𑁆𑀙𑀺𑀢𑀩𑁆𑀩𑁄𑁇

696\. 𑀧𑀜𑁆𑀘𑀯𑀺𑀥𑁂𑀳𑀺, 𑀫𑀳𑀸𑀭𑀸𑀚, 𑀓𑀸𑀭𑀡𑁂𑀳𑀺 𑀅𑀢𑁆𑀣𑁄 𑀲𑀫𑁆𑀧𑀝𑀺𑀘𑁆𑀙𑀺𑀢𑀩𑁆𑀩𑁄 𑀆𑀳𑀘𑁆𑀘𑀧𑀤𑁂𑀦 𑀭𑀲𑁂𑀦 𑀆𑀘𑀭𑀺𑀬𑀯𑀁𑀲𑁂𑀦 𑀅𑀥𑀺𑀧𑁆𑀧𑀸𑀬𑀸 𑀓𑀸𑀭𑀡𑀼𑀢𑁆𑀢𑀭𑀺𑀬𑀢𑀸𑀬𑁇 𑀏𑀢𑁆𑀣 𑀳𑀺 **𑀆𑀳𑀘𑁆𑀘𑀧𑀤𑀦𑁆**𑀢𑀺 𑀲𑀼𑀢𑁆𑀢𑀁 𑀅𑀥𑀺𑀧𑁆𑀧𑁂𑀢𑀁𑁇 **𑀭𑀲𑁄**𑀢𑀺 𑀲𑀼𑀢𑁆𑀢𑀸𑀦𑀼𑀮𑁄𑀫𑀁𑁇 **𑀆𑀘𑀭𑀺𑀬𑀯𑀁𑀲𑁄**𑀢𑀺 𑀆𑀘𑀭𑀺𑀬𑀯𑀸𑀤𑁄𑁇 **𑀅𑀥𑀺𑀧𑁆𑀧𑀸𑀬𑁄**𑀢𑀺 𑀅𑀢𑁆𑀢𑀦𑁄 𑀫𑀢𑀺𑁇 **𑀓𑀸𑀭𑀡𑀼𑀢𑁆𑀢𑀭𑀺𑀬𑀢𑀸**𑀢𑀺 𑀇𑀫𑁂𑀳𑀺 𑀘𑀢𑀽𑀳𑀺 𑀲𑀫𑁂𑀦𑁆𑀢𑀁 𑀓𑀸𑀭𑀡𑀁𑁇 𑀇𑀫𑁂𑀳𑀺 𑀔𑁄, 𑀫𑀳𑀸𑀭𑀸𑀚, 𑀧𑀜𑁆𑀘𑀳𑀺 𑀓𑀸𑀭𑀡𑁂𑀳𑀺 𑀅𑀢𑁆𑀣𑁄 𑀲𑀫𑁆𑀧𑀝𑀺𑀘𑁆𑀙𑀺𑀢𑀩𑁆𑀩𑁄𑁇 𑀏𑀯𑀫𑁂𑀲𑁄 𑀧𑀜𑁆𑀳𑁄 𑀲𑀼𑀯𑀺𑀦𑀺𑀘𑁆𑀙𑀺𑀢𑁄 𑀳𑁄𑀢𑀻”𑀢𑀺𑁇

697\. “𑀳𑁄𑀢𑀼, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀢𑀣𑀸 𑀢𑀁 𑀲𑀫𑁆𑀧𑀝𑀺𑀘𑁆𑀙𑀸𑀫𑀺𑁇 𑀞𑀧𑀺𑀢𑁄 𑀳𑁄𑀢𑀼 𑀅𑀭𑀳𑀸 𑀢𑀲𑁆𑀫𑀺𑀁 𑀯𑀢𑁆𑀣𑀼𑀲𑁆𑀫𑀺𑀁, 𑀢𑀲𑀦𑁆𑀢𑀼 𑀅𑀯𑀲𑁂𑀲𑀸 𑀲𑀢𑁆𑀢𑀸, 𑀦𑀺𑀭𑀬𑁂 𑀧𑀦 𑀦𑁂𑀭𑀬𑀺𑀓𑀸 𑀲𑀢𑁆𑀢𑀸 𑀤𑀼𑀓𑁆𑀔𑀸 𑀢𑀺𑀩𑁆𑀩𑀸 𑀓𑀝𑀼𑀓𑀸 𑀯𑁂𑀤𑀦𑀸 𑀯𑁂𑀤𑀬𑀫𑀸𑀦𑀸 𑀚𑀮𑀺𑀢𑀧𑀚𑁆𑀚𑀮𑀺𑀢𑀲𑀩𑁆𑀩𑀗𑁆𑀕𑀧𑀘𑁆𑀘𑀗𑁆𑀕𑀸 𑀭𑀼𑀡𑁆𑀡𑀓𑀸𑀭𑀼𑀜𑁆𑀜𑀓𑀦𑁆𑀤𑀺𑀢𑀧𑀭𑀺𑀤𑁂𑀯𑀺𑀢𑀮𑀸𑀮𑀧𑁆𑀧𑀺𑀢𑀫𑀼𑀔𑀸 𑀅𑀲𑀬𑁆𑀳𑀢𑀺𑀩𑁆𑀩𑀤𑀼𑀓𑁆𑀔𑀸𑀪𑀺𑀪𑀽𑀢𑀸 𑀅𑀢𑀸𑀡𑀸 𑀅𑀲𑀭𑀡𑀸 𑀅𑀲𑀭𑀡𑀻𑀪𑀽𑀢𑀸 𑀅𑀦𑀧𑁆𑀧𑀲𑁄𑀓𑀸𑀢𑀼𑀭𑀸 𑀅𑀦𑁆𑀢𑀺𑀫𑀧𑀘𑁆𑀙𑀺𑀫𑀕𑀢𑀺𑀓𑀸 𑀏𑀓𑀦𑁆𑀢𑀲𑁄𑀓𑀧𑀭𑀸𑀬𑀡𑀸 𑀉𑀡𑁆𑀳𑀢𑀺𑀔𑀺𑀡𑀘𑀡𑁆𑀟𑀔𑀭𑀢𑀧𑀦𑀢𑁂𑀚𑀯𑀦𑁆𑀢𑁄 𑀪𑀻𑀫𑀪𑀬𑀚𑀦𑀓𑀦𑀺𑀦𑀸𑀤𑀫𑀳𑀸𑀲𑀤𑁆𑀤𑀸 𑀲𑀁𑀲𑀺𑀩𑁆𑀩𑀺𑀢𑀙𑀩𑁆𑀩𑀺𑀥𑀚𑀸𑀮𑀸𑀫𑀸𑀮𑀸𑀓𑀼𑀮𑀸 𑀲𑀫𑀦𑁆𑀢𑀸 𑀲𑀢𑀬𑁄𑀚𑀦𑀸𑀦𑀼𑀨𑀭𑀡𑀘𑁆𑀘𑀺𑀯𑁂𑀕𑀸 𑀓𑀤𑀭𑀺𑀬𑀸 𑀢𑀧𑀦𑀸 𑀫𑀳𑀸𑀦𑀺𑀭𑀬𑀸 𑀘𑀯𑀫𑀸𑀦𑀸 𑀫𑀘𑁆𑀘𑀼𑀦𑁄 𑀪𑀸𑀬𑀦𑁆𑀢𑀻”𑀢𑀺? “𑀆𑀫, 𑀫𑀳𑀸𑀭𑀸𑀚𑀸”𑀢𑀺𑁇

698\. “𑀦𑀦𑀼, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀦𑀺𑀭𑀬𑁄 𑀏𑀓𑀦𑁆𑀢𑀤𑀼𑀓𑁆𑀔𑀯𑁂𑀤𑀦𑀻𑀬𑁄, 𑀓𑀺𑀲𑁆𑀲 𑀧𑀦 𑀢𑁂 𑀦𑁂𑀭𑀬𑀺𑀓𑀸 𑀲𑀢𑁆𑀢𑀸 𑀏𑀓𑀦𑁆𑀢𑀤𑀼𑀓𑁆𑀔𑀯𑁂𑀤𑀦𑀻𑀬𑀸 𑀦𑀺𑀭𑀬𑀸 𑀘𑀯𑀫𑀸𑀦𑀸 𑀫𑀘𑁆𑀘𑀼𑀦𑁄 𑀪𑀸𑀬𑀦𑁆𑀢𑀺, 𑀓𑀺𑀲𑁆𑀲 𑀦𑀺𑀭𑀬𑁂 𑀭𑀫𑀦𑁆𑀢𑀻”𑀢𑀺? “𑀦 𑀢𑁂, 𑀫𑀳𑀸𑀭𑀸𑀚, 𑀦𑁂𑀭𑀬𑀺𑀓𑀸 𑀲𑀢𑁆𑀢𑀸 𑀦𑀺𑀭𑀬𑁂 𑀭𑀫𑀦𑁆𑀢𑀺, 𑀫𑀼𑀜𑁆𑀘𑀺𑀢𑀼𑀓𑀸𑀫𑀸𑀯 𑀢𑁂 𑀦𑀺𑀭𑀬𑀸𑁇 𑀫𑀭𑀡𑀲𑁆𑀲𑁂𑀯 𑀲𑁄, 𑀫𑀳𑀸𑀭𑀸𑀚, 𑀆𑀦𑀼𑀪𑀸𑀯𑁄, 𑀬𑁂𑀦 𑀢𑁂𑀲𑀁 𑀲𑀦𑁆𑀢𑀸𑀲𑁄 𑀉𑀧𑁆𑀧𑀚𑁆𑀚𑀢𑀻”𑀢𑀺𑁇 “𑀏𑀢𑀁 𑀔𑁄, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀦 𑀲𑀤𑁆𑀤𑀳𑀸𑀫𑀺, 𑀬𑀁 𑀫𑀼𑀘𑁆𑀘𑀺𑀢𑀼𑀓𑀸𑀫𑀸𑀦𑀁 𑀘𑀼𑀢𑀺𑀬𑀸 𑀲𑀦𑁆𑀢𑀸𑀲𑁄 𑀉𑀧𑁆𑀧𑀚𑁆𑀚𑀢𑀻𑀢𑀺, 𑀳𑀸𑀲𑀦𑀻𑀬𑀁, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀢𑀁 𑀞𑀸𑀦𑀁, 𑀬𑀁 𑀢𑁂 𑀧𑀢𑁆𑀣𑀺𑀢𑀁 𑀮𑀪𑀦𑁆𑀢𑀺, 𑀓𑀸𑀭𑀡𑁂𑀦 𑀫𑀁 𑀲𑀜𑁆𑀜𑀸𑀧𑁂𑀳𑀻”𑀢𑀺𑁇

699\. “𑀫𑀭𑀡𑀦𑁆𑀢𑀺 𑀔𑁄, 𑀫𑀳𑀸𑀭𑀸𑀚, 𑀏𑀢𑀁 𑀅𑀤𑀺𑀝𑁆𑀞𑀲𑀘𑁆𑀘𑀸𑀦𑀁 𑀢𑀸𑀲𑀦𑀻𑀬𑀝𑁆𑀞𑀸𑀦𑀁, 𑀏𑀢𑁆𑀣𑀸𑀬𑀁 𑀚𑀦𑁄 𑀢𑀲𑀢𑀺 𑀘 𑀉𑀩𑁆𑀩𑀺𑀚𑁆𑀚𑀢𑀺 𑀘𑁇 𑀬𑁄 𑀘, 𑀫𑀳𑀸𑀭𑀸𑀚, 𑀓𑀡𑁆𑀳𑀲𑀧𑁆𑀧𑀲𑁆𑀲 𑀪𑀸𑀬𑀢𑀺, 𑀲𑁄 𑀫𑀭𑀡𑀲𑁆𑀲 𑀪𑀸𑀬𑀦𑁆𑀢𑁄 𑀓𑀡𑁆𑀳𑀲𑀧𑁆𑀧𑀲𑁆𑀲 𑀪𑀸𑀬𑀢𑀺𑁇 𑀬𑁄 𑀘 𑀳𑀢𑁆𑀣𑀺𑀲𑁆𑀲 𑀪𑀸𑀬𑀢𑀺…𑀧𑁂…  𑀲𑀻𑀳𑀲𑁆𑀲…  𑀩𑁆𑀬𑀕𑁆𑀖𑀲𑁆𑀲…  𑀤𑀻𑀧𑀺𑀲𑁆𑀲…  𑀅𑀘𑁆𑀙𑀲𑁆𑀲…  𑀢𑀭𑀘𑁆𑀙𑀲𑁆𑀲…  𑀫𑀳𑀺𑀁𑀲𑀲𑁆𑀲…  𑀕𑀯𑀬𑀲𑁆𑀲…  𑀅𑀕𑁆𑀕𑀺𑀲𑁆𑀲…  𑀉𑀤𑀓𑀲𑁆𑀲…  𑀔𑀸𑀡𑀼𑀓𑀲𑁆𑀲…  𑀓𑀡𑁆𑀝𑀓𑀲𑁆𑀲 𑀪𑀸𑀬𑀢𑀺𑁇 𑀬𑁄 𑀘 𑀲𑀢𑁆𑀢𑀺𑀬𑀸 𑀪𑀸𑀬𑀢𑀺, 𑀲𑁄 𑀫𑀭𑀡𑀲𑁆𑀲 𑀪𑀸𑀬𑀦𑁆𑀢𑁄 𑀲𑀢𑁆𑀢𑀺𑀬𑀸 𑀪𑀸𑀬𑀢𑀺𑁇 𑀫𑀭𑀡𑀲𑁆𑀲𑁂𑀯 𑀲𑁄, 𑀫𑀳𑀸𑀭𑀸𑀚, 𑀲𑀭𑀲𑀲𑀪𑀸𑀯𑀢𑁂𑀚𑁄, 𑀢𑀲𑁆𑀲 𑀲𑀭𑀲𑀲𑀪𑀸𑀯𑀢𑁂𑀚𑁂𑀦 𑀲𑀓𑀺𑀮𑁂𑀲𑀸 𑀲𑀢𑁆𑀢𑀸 𑀫𑀭𑀡𑀲𑁆𑀲 𑀢𑀲𑀦𑁆𑀢𑀺 𑀪𑀸𑀬𑀦𑁆𑀢𑀺, 𑀫𑀼𑀘𑁆𑀘𑀺𑀢𑀼𑀓𑀸𑀫𑀸𑀧𑀺, 𑀫𑀳𑀸𑀭𑀸𑀚, 𑀦𑁂𑀭𑀬𑀺𑀓𑀸 𑀲𑀢𑁆𑀢𑀸 𑀫𑀭𑀡𑀲𑁆𑀲 𑀢𑀲𑀦𑁆𑀢𑀺 𑀪𑀸𑀬𑀦𑁆𑀢𑀺𑁇

700\. 𑀇𑀥, 𑀫𑀳𑀸𑀭𑀸𑀚, 𑀧𑀼𑀭𑀺𑀲𑀲𑁆𑀲 𑀓𑀸𑀬𑁂 𑀫𑁂𑀤𑁄 𑀕𑀡𑁆𑀞𑀺 𑀉𑀧𑁆𑀧𑀚𑁆𑀚𑁂𑀬𑁆𑀬𑁇 𑀲𑁄 𑀢𑁂𑀦 𑀭𑁄𑀕𑁂𑀦 𑀤𑀼𑀓𑁆𑀔𑀺𑀢𑁄 𑀉𑀧𑀤𑁆𑀤𑀯𑀸 𑀧𑀭𑀺𑀫𑀼𑀘𑁆𑀘𑀺𑀢𑀼𑀓𑀸𑀫𑁄 𑀪𑀺𑀲𑀓𑁆𑀓𑀁 𑀲𑀮𑁆𑀮𑀓𑀢𑁆𑀢𑀁 𑀆𑀫𑀦𑁆𑀢𑀸𑀧𑁂𑀬𑁆𑀬𑁇 𑀢𑀲𑁆𑀲 𑀯𑀘𑀦𑀁 𑀲𑁄 𑀪𑀺𑀲𑀓𑁆𑀓𑁄 𑀲𑀮𑁆𑀮𑀓𑀢𑁆𑀢𑁄 𑀲𑀫𑁆𑀧𑀝𑀺𑀘𑁆𑀙𑀺𑀢𑁆𑀯𑀸 𑀢𑀲𑁆𑀲 𑀭𑁄𑀕𑀲𑁆𑀲 𑀉𑀤𑁆𑀥𑀭𑀡𑀸𑀬 𑀉𑀧𑀓𑀭𑀡𑀁 𑀉𑀧𑀝𑁆𑀞𑀸𑀧𑁂𑀬𑁆𑀬, 𑀲𑀢𑁆𑀣𑀓𑀁 𑀢𑀺𑀔𑀺𑀡𑀁 𑀓𑀭𑁂𑀬𑁆𑀬, 𑀬𑀫𑀓𑀲𑀮𑀸𑀓𑀸 𑀅𑀕𑁆𑀕𑀺𑀫𑁆𑀳𑀺 𑀧𑀓𑁆𑀔𑀺𑀧𑁂𑀬𑁆𑀬, 𑀔𑀸𑀭𑀮𑀯𑀡𑀁 𑀦𑀺𑀲𑀤𑀸𑀬 𑀧𑀺𑀲𑀸𑀧𑁂𑀬𑁆𑀬, 𑀅𑀧𑀺 𑀦𑀼 𑀔𑁄, 𑀫𑀳𑀸𑀭𑀸𑀚, 𑀢𑀲𑁆𑀲 𑀆𑀢𑀼𑀭𑀲𑁆𑀲 𑀢𑀺𑀔𑀺𑀡𑀲𑀢𑁆𑀣𑀓𑀘𑁆𑀙𑁂𑀤𑀦𑁂𑀦 𑀬𑀫𑀓𑀲𑀮𑀸𑀓𑀸𑀤𑀳𑀦𑁂𑀦 𑀔𑀸𑀭𑀮𑁄𑀡𑀧𑁆𑀧𑀯𑁂𑀲𑀦𑁂𑀦 𑀢𑀸𑀲𑁄 𑀉𑀧𑁆𑀧𑀚𑁆𑀚𑁂𑀬𑁆𑀬𑀸”𑀢𑀺? “𑀆𑀫, 𑀪𑀦𑁆𑀢𑁂”𑀢𑀺𑁇 “𑀇𑀢𑀺, 𑀫𑀳𑀸𑀭𑀸𑀚, 𑀢𑀲𑁆𑀲 𑀆𑀢𑀼𑀭𑀲𑁆𑀲 𑀭𑁄𑀕𑀸 𑀫𑀼𑀘𑁆𑀘𑀺𑀢𑀼𑀓𑀸𑀫𑀲𑁆𑀲𑀸𑀧𑀺 𑀯𑁂𑀤𑀦𑀸𑀪𑀬𑀸 𑀲𑀦𑁆𑀢𑀸𑀲𑁄 𑀉𑀧𑁆𑀧𑀚𑁆𑀚𑀢𑀺𑁇 𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀦𑀺𑀭𑀬𑀸 𑀫𑀼𑀘𑁆𑀘𑀺𑀢𑀼𑀓𑀸𑀫𑀸𑀦𑀫𑁆𑀧𑀺 𑀦𑁂𑀭𑀬𑀺𑀓𑀸𑀦𑀁 𑀲𑀢𑁆𑀢𑀸𑀦𑀁 𑀫𑀭𑀡𑀪𑀬𑀸 𑀲𑀦𑁆𑀢𑀸𑀲𑁄 𑀉𑀧𑁆𑀧𑀚𑁆𑀚𑀢𑀺𑁇

701\. 𑀇𑀥, 𑀫𑀳𑀸𑀭𑀸𑀚, 𑀧𑀼𑀭𑀺𑀲𑁄 𑀇𑀲𑁆𑀲𑀭𑀸𑀧𑀭𑀸𑀥𑀺𑀓𑁄 𑀩𑀤𑁆𑀥𑁄 𑀲𑀗𑁆𑀔𑀮𑀺𑀓𑀩𑀦𑁆𑀥𑀦𑁂𑀦 𑀕𑀩𑁆𑀪𑁂 𑀧𑀓𑁆𑀔𑀺𑀢𑁆𑀢𑁄 𑀧𑀭𑀺𑀫𑀼𑀘𑁆𑀘𑀺𑀢𑀼𑀓𑀸𑀫𑁄 𑀅𑀲𑁆𑀲, 𑀢𑀫𑁂𑀦𑀁 𑀲𑁄 𑀇𑀲𑁆𑀲𑀭𑁄 𑀫𑁄𑀘𑁂𑀢𑀼𑀓𑀸𑀫𑁄 𑀧𑀓𑁆𑀓𑁄𑀲𑀸𑀧𑁂𑀬𑁆𑀬𑁇 𑀅𑀧𑀺 𑀦𑀼 𑀔𑁄, 𑀫𑀳𑀸𑀭𑀸𑀚, 𑀢𑀲𑁆𑀲 𑀇𑀲𑁆𑀲𑀭𑀸𑀧𑀭𑀸𑀥𑀺𑀓𑀲𑁆𑀲 𑀧𑀼𑀭𑀺𑀲𑀲𑁆𑀲 ‘𑀓𑀢𑀤𑁄𑀲𑁄 𑀅𑀳𑀦𑁆’𑀢𑀺 𑀚𑀸𑀦𑀦𑁆𑀢𑀲𑁆𑀲 𑀇𑀲𑁆𑀲𑀭𑀤𑀲𑁆𑀲𑀦𑁂𑀦 𑀲𑀦𑁆𑀢𑀸𑀲𑁄 𑀉𑀧𑁆𑀧𑀚𑁆𑀚𑁂𑀬𑁆𑀬𑀸”𑀢𑀺? “𑀆𑀫, 𑀪𑀦𑁆𑀢𑁂”𑀢𑀺𑁇 “𑀇𑀢𑀺, 𑀫𑀳𑀸𑀭𑀸𑀚, 𑀢𑀲𑁆𑀲 𑀇𑀲𑁆𑀲𑀭𑀸𑀧𑀭𑀸𑀥𑀺𑀓𑀲𑁆𑀲 𑀧𑀼𑀭𑀺𑀲𑀲𑁆𑀲 𑀧𑀭𑀺𑀫𑀼𑀘𑁆𑀘𑀺𑀢𑀼𑀓𑀸𑀫𑀲𑁆𑀲𑀸𑀧𑀺 𑀇𑀲𑁆𑀲𑀭𑀪𑀬𑀸 𑀲𑀦𑁆𑀢𑀸𑀲𑁄 𑀉𑀧𑁆𑀧𑀚𑁆𑀚𑀢𑀺𑁇 𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀦𑀺𑀭𑀬𑀸 𑀫𑀼𑀘𑁆𑀘𑀺𑀢𑀼𑀓𑀸𑀫𑀸𑀦𑀫𑁆𑀧𑀺 𑀦𑁂𑀭𑀬𑀺𑀓𑀸𑀦𑀁 𑀲𑀢𑁆𑀢𑀸𑀦𑀁 𑀫𑀭𑀡𑀪𑀬𑀸 𑀲𑀦𑁆𑀢𑀸𑀲𑁄 𑀉𑀧𑁆𑀧𑀚𑁆𑀚𑀢𑀻”𑀢𑀺𑁇

702\. “𑀅𑀧𑀭𑀫𑁆𑀧𑀺, 𑀪𑀦𑁆𑀢𑁂, 𑀉𑀢𑁆𑀢𑀭𑀺𑀁 𑀓𑀸𑀭𑀡𑀁 𑀩𑁆𑀭𑀽𑀳𑀺, 𑀬𑁂𑀦𑀸𑀳𑀁 𑀓𑀸𑀭𑀡𑁂𑀦 𑀑𑀓𑀧𑁆𑀧𑁂𑀬𑁆𑀬𑀦𑁆”𑀢𑀺𑁇 “𑀇𑀥, 𑀫𑀳𑀸𑀭𑀸𑀚, 𑀧𑀼𑀭𑀺𑀲𑁄 𑀤𑀝𑁆𑀞𑀯𑀺𑀲𑁂𑀦 𑀆𑀲𑀻𑀯𑀺𑀲𑁂𑀦 𑀤𑀝𑁆𑀞𑁄 𑀪𑀯𑁂𑀬𑁆𑀬, 𑀲𑁄 𑀢𑁂𑀦 𑀯𑀺𑀲𑀯𑀺𑀓𑀸𑀭𑁂𑀦 𑀧𑀢𑁂𑀬𑁆𑀬 𑀉𑀧𑁆𑀧𑀢𑁂𑀬𑁆𑀬 𑀯𑀝𑁆𑀝𑁂𑀬𑁆𑀬 𑀧𑀯𑀝𑁆𑀝𑁂𑀬𑁆𑀬, 𑀅𑀣𑀜𑁆𑀜𑀢𑀭𑁄 𑀧𑀼𑀭𑀺𑀲𑁄 𑀩𑀮𑀯𑀦𑁆𑀢𑁂𑀦 𑀫𑀦𑁆𑀢𑀧𑀤𑁂𑀦 𑀢𑀁 𑀤𑀝𑁆𑀞𑀯𑀺𑀲𑀁 𑀆𑀲𑀻𑀯𑀺𑀲𑀁 𑀆𑀦𑁂𑀢𑁆𑀯𑀸 𑀢𑀁 𑀤𑀝𑁆𑀞𑀯𑀺𑀲𑀁 𑀧𑀘𑁆𑀘𑀸𑀘𑀫𑀸𑀧𑁂𑀬𑁆𑀬, 𑀅𑀧𑀺 𑀦𑀼 𑀔𑁄, 𑀫𑀳𑀸𑀭𑀸𑀚, 𑀢𑀲𑁆𑀲 𑀯𑀺𑀲𑀕𑀢𑀲𑁆𑀲 𑀧𑀼𑀭𑀺𑀲𑀲𑁆𑀲 𑀢𑀲𑁆𑀫𑀺𑀁 𑀤𑀝𑁆𑀞𑀯𑀺𑀲𑁂 𑀲𑀧𑁆𑀧𑁂 𑀲𑁄𑀢𑁆𑀣𑀺𑀳𑁂𑀢𑀼 𑀉𑀧𑀕𑀘𑁆𑀙𑀦𑁆𑀢𑁂 𑀲𑀦𑁆𑀢𑀸𑀲𑁄 𑀉𑀧𑁆𑀧𑀚𑁆𑀚𑁂𑀬𑁆𑀬𑀸”𑀢𑀺? “𑀆𑀫, 𑀪𑀦𑁆𑀢𑁂”𑀢𑀺𑁇 “𑀇𑀢𑀺, 𑀫𑀳𑀸𑀭𑀸𑀚, 𑀢𑀣𑀸𑀭𑀽𑀧𑁂 𑀅𑀳𑀺𑀫𑁆𑀳𑀺 𑀲𑁄𑀢𑁆𑀣𑀺𑀳𑁂𑀢𑀼𑀧𑀺 𑀉𑀧𑀕𑀘𑁆𑀙𑀦𑁆𑀢𑁂 𑀢𑀲𑁆𑀲 𑀲𑀦𑁆𑀢𑀸𑀲𑁄 𑀉𑀧𑁆𑀧𑀚𑁆𑀚𑀢𑀺𑁇 𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀦𑀺𑀭𑀬𑀸 𑀫𑀼𑀘𑁆𑀘𑀺𑀢𑀼𑀓𑀸𑀫𑀸𑀦𑀫𑁆𑀧𑀺 𑀦𑁂𑀭𑀬𑀺𑀓𑀸𑀦𑀁 𑀲𑀢𑁆𑀢𑀸𑀦𑀁 𑀫𑀭𑀡𑀪𑀬𑀸 𑀲𑀦𑁆𑀢𑀸𑀲𑁄 𑀉𑀧𑁆𑀧𑀚𑁆𑀚𑀢𑀺𑁇 𑀅𑀦𑀺𑀝𑁆𑀞𑀁, 𑀫𑀳𑀸𑀭𑀸𑀚, 𑀲𑀩𑁆𑀩𑀲𑀢𑁆𑀢𑀸𑀦𑀁 𑀫𑀭𑀡𑀁, 𑀢𑀲𑁆𑀫𑀸 𑀦𑁂𑀭𑀬𑀺𑀓𑀸 𑀲𑀢𑁆𑀢𑀸 𑀦𑀺𑀭𑀬𑀸 𑀧𑀭𑀺𑀫𑀼𑀘𑁆𑀘𑀺𑀢𑀼𑀓𑀸𑀫𑀸𑀧𑀺 𑀫𑀘𑁆𑀘𑀼𑀦𑁄 𑀪𑀸𑀬𑀦𑁆𑀢𑀻”𑀢𑀺𑁇 “𑀲𑀸𑀥𑀼, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀏𑀯𑀫𑁂𑀢𑀁 𑀢𑀣𑀸 𑀲𑀫𑁆𑀧𑀝𑀺𑀘𑁆𑀙𑀸𑀫𑀻”𑀢𑀺𑁇

---

703\. 𑀫𑀘𑁆𑀘𑀼𑀪𑀸𑀬𑀦𑀸𑀪𑀸𑀬𑀦𑀧𑀜𑁆𑀳𑁄 𑀢𑀢𑀺𑀬𑁄𑁇



[Go to previous page (5.2.2 Abyākaraṇīyapañha)](5.2.2.md) / [Go to parent page (5.2 Abhejjavagga)](../5.2.md) / [Go to next page (5.2.4 Maccupāsamuttipañha)](5.2.4.md)


