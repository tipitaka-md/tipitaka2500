
[Home](/) / [28Mi Milindapañhapāḷi](../...md) / [5 Meṇḍakapañha](...md) / [5.5 Santhavavagga](../28Mi/5/5.5.md)

# 𑁫𑁇𑁫𑁇𑁪 𑀫𑀕𑁆𑀕𑀼𑀧𑁆𑀧𑀸𑀤𑀦𑀧𑀜𑁆𑀳

* 𑀫𑁂𑀡𑁆𑀟𑀓𑀧𑀜𑁆𑀳

* 𑀲𑀦𑁆𑀣𑀯𑀯𑀕𑁆𑀕

* 𑀫𑀕𑁆𑀕𑀼𑀧𑁆𑀧𑀸𑀤𑀦𑀧𑀜𑁆𑀳

(163.)

968\. “𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀪𑀸𑀲𑀺𑀢𑀫𑁆𑀧𑁂𑀢𑀁 𑀪𑀕𑀯𑀢𑀸—  ‘𑀢𑀣𑀸𑀕𑀢𑁄 𑀪𑀺𑀓𑁆𑀔𑀯𑁂, 𑀅𑀭𑀳𑀁 𑀲𑀫𑁆𑀫𑀸𑀲𑀫𑁆𑀩𑀼𑀤𑁆𑀥𑁄 𑀅𑀦𑀼𑀧𑁆𑀧𑀦𑁆𑀦𑀲𑁆𑀲 𑀫𑀕𑁆𑀕𑀲𑁆𑀲 𑀉𑀧𑁆𑀧𑀸𑀤𑁂𑀢𑀸’𑀢𑀺𑁇 𑀧𑀼𑀦 𑀘 𑀪𑀡𑀺𑀢𑀁—  ‘𑀅𑀤𑁆𑀤𑀲𑀁 𑀔𑁆𑀯𑀸𑀳𑀁, 𑀪𑀺𑀓𑁆𑀔𑀯𑁂, 𑀧𑀼𑀭𑀸𑀡𑀁 𑀫𑀕𑁆𑀕𑀁 𑀧𑀼𑀭𑀸𑀡𑀁 𑀅𑀜𑁆𑀚𑀲𑀁 𑀧𑀼𑀩𑁆𑀩𑀓𑁂𑀳𑀺 𑀲𑀫𑁆𑀫𑀸𑀲𑀫𑁆𑀩𑀼𑀤𑁆𑀥𑁂𑀳𑀺 𑀅𑀦𑀼𑀬𑀸𑀢𑀦𑁆’𑀢𑀺𑁇 𑀬𑀤𑀺, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀢𑀣𑀸𑀕𑀢𑁄 𑀅𑀦𑀼𑀧𑁆𑀧𑀦𑁆𑀦𑀲𑁆𑀲 𑀫𑀕𑁆𑀕𑀲𑁆𑀲 𑀉𑀧𑁆𑀧𑀸𑀤𑁂𑀢𑀸, 𑀢𑁂𑀦 𑀳𑀺 ‘𑀅𑀤𑁆𑀤𑀲𑀁 𑀔𑁆𑀯𑀸𑀳𑀁, 𑀪𑀺𑀓𑁆𑀔𑀯𑁂, 𑀧𑀼𑀭𑀸𑀡𑀁 𑀫𑀕𑁆𑀕𑀁 𑀧𑀼𑀭𑀸𑀡𑀁 𑀅𑀜𑁆𑀚𑀲𑀁 𑀧𑀼𑀩𑁆𑀩𑀓𑁂𑀳𑀺 𑀲𑀫𑁆𑀫𑀸𑀲𑀫𑁆𑀩𑀼𑀤𑁆𑀥𑁂𑀳𑀺 𑀅𑀦𑀼𑀬𑀸𑀢𑀦𑁆’𑀢𑀺 𑀬𑀁 𑀯𑀘𑀦𑀁, 𑀢𑀁 𑀫𑀺𑀘𑁆𑀙𑀸𑁇 𑀬𑀤𑀺 𑀢𑀣𑀸𑀕𑀢𑁂𑀦 𑀪𑀡𑀺𑀢𑀁—  ‘𑀅𑀤𑁆𑀤𑀲𑀁 𑀔𑁆𑀯𑀸𑀳𑀁, 𑀪𑀺𑀓𑁆𑀔𑀯𑁂, 𑀧𑀼𑀭𑀸𑀡𑀁 𑀫𑀕𑁆𑀕𑀁 𑀧𑀼𑀭𑀸𑀡𑀁 𑀅𑀜𑁆𑀚𑀲𑀁 𑀧𑀼𑀩𑁆𑀩𑀓𑁂𑀳𑀺 𑀲𑀫𑁆𑀫𑀸𑀲𑀫𑁆𑀩𑀼𑀤𑁆𑀥𑁂𑀳𑀺 𑀅𑀦𑀼𑀬𑀸𑀢𑀦𑁆’𑀢𑀺, 𑀢𑁂𑀦 𑀳𑀺 ‘𑀢𑀣𑀸𑀕𑀢𑁄, 𑀪𑀺𑀓𑁆𑀔𑀯𑁂, 𑀅𑀭𑀳𑀁 𑀲𑀫𑁆𑀫𑀸𑀲𑀫𑁆𑀩𑀼𑀤𑁆𑀥𑁄 𑀅𑀦𑀼𑀧𑁆𑀧𑀦𑁆𑀦𑀲𑁆𑀲 𑀫𑀕𑁆𑀕𑀲𑁆𑀲 𑀉𑀧𑁆𑀧𑀸𑀤𑁂𑀢𑀸’𑀢𑀺 𑀢𑀫𑁆𑀧𑀺 𑀯𑀘𑀦𑀁 𑀫𑀺𑀘𑁆𑀙𑀸𑁇 𑀅𑀬𑀫𑁆𑀧𑀺 𑀉𑀪𑀢𑁄 𑀓𑁄𑀝𑀺𑀓𑁄 𑀧𑀜𑁆𑀳𑁄 𑀢𑀯𑀸𑀦𑀼𑀧𑁆𑀧𑀢𑁆𑀢𑁄, 𑀲𑁄 𑀢𑀬𑀸 𑀦𑀺𑀩𑁆𑀩𑀸𑀳𑀺𑀢𑀩𑁆𑀩𑁄”𑀢𑀺𑁇

969\. “𑀪𑀸𑀲𑀺𑀢𑀫𑁆𑀧𑁂𑀢𑀁, 𑀫𑀳𑀸𑀭𑀸𑀚, 𑀪𑀕𑀯𑀢𑀸—  ‘𑀢𑀣𑀸𑀕𑀢𑁄, 𑀪𑀺𑀓𑁆𑀔𑀯𑁂, 𑀅𑀭𑀳𑀁 𑀲𑀫𑁆𑀫𑀸𑀲𑀫𑁆𑀩𑀼𑀤𑁆𑀥𑁄 𑀅𑀦𑀼𑀧𑁆𑀧𑀦𑁆𑀦𑀲𑁆𑀲 𑀫𑀕𑁆𑀕𑀲𑁆𑀲 𑀉𑀧𑁆𑀧𑀸𑀤𑁂𑀢𑀸’𑀢𑀺𑁇 𑀪𑀡𑀺𑀢𑀜𑁆𑀘—  ‘𑀅𑀤𑁆𑀤𑀲𑀁 𑀔𑁆𑀯𑀸𑀳𑀁, 𑀪𑀺𑀓𑁆𑀔𑀯𑁂, 𑀧𑀼𑀭𑀸𑀡𑀁 𑀫𑀕𑁆𑀕𑀁 𑀧𑀼𑀭𑀸𑀡𑀁 𑀅𑀜𑁆𑀚𑀲𑀁 𑀧𑀼𑀩𑁆𑀩𑀓𑁂𑀳𑀺 𑀲𑀫𑁆𑀫𑀸𑀲𑀫𑁆𑀩𑀼𑀤𑁆𑀥𑁂𑀳𑀺 𑀅𑀦𑀼𑀬𑀸𑀢𑀦𑁆’𑀢𑀺, 𑀢𑀁 𑀤𑁆𑀯𑀬𑀫𑁆𑀧𑀺 𑀲𑀪𑀸𑀯𑀯𑀘𑀦𑀫𑁂𑀯, 𑀧𑀼𑀩𑁆𑀩𑀓𑀸𑀦𑀁, 𑀫𑀳𑀸𑀭𑀸𑀚, 𑀢𑀣𑀸𑀕𑀢𑀸𑀦𑀁 𑀅𑀦𑁆𑀢𑀭𑀥𑀸𑀦𑁂𑀦 𑀅𑀲𑀢𑀺 𑀅𑀦𑀼𑀲𑀸𑀲𑀓𑁂 𑀫𑀕𑁆𑀕𑁄 𑀅𑀦𑁆𑀢𑀭𑀥𑀸𑀬𑀺, 𑀢𑀁 𑀢𑀣𑀸𑀕𑀢𑁄 𑀫𑀕𑁆𑀕𑀁 𑀮𑀼𑀕𑁆𑀕𑀁 𑀧𑀮𑀼𑀕𑁆𑀕𑀁 𑀕𑀽𑀍𑀳𑀁 𑀧𑀺𑀳𑀺𑀢𑀁 𑀧𑀝𑀺𑀘𑁆𑀙𑀦𑁆𑀦𑀁 𑀅𑀲𑀜𑁆𑀘𑀭𑀡𑀁 𑀧𑀜𑁆𑀜𑀸𑀘𑀓𑁆𑀔𑀼𑀦𑀸 𑀲𑀫𑁆𑀧𑀲𑁆𑀲𑀫𑀸𑀦𑁄 𑀅𑀤𑁆𑀤𑀲 𑀧𑀼𑀩𑁆𑀩𑀓𑁂𑀳𑀺 𑀲𑀫𑁆𑀫𑀸𑀲𑀫𑁆𑀩𑀼𑀤𑁆𑀥𑁂𑀳𑀺 𑀅𑀦𑀼𑀬𑀸𑀢𑀁, 𑀢𑀁𑀓𑀸𑀭𑀡𑀸 𑀆𑀳—  ‘𑀅𑀤𑁆𑀤𑀲𑀁 𑀔𑁆𑀯𑀸𑀳𑀁, 𑀪𑀺𑀓𑁆𑀔𑀯𑁂, 𑀧𑀼𑀭𑀸𑀡𑀁 𑀫𑀕𑁆𑀕𑀁 𑀧𑀼𑀭𑀸𑀡𑀁 𑀅𑀜𑁆𑀚𑀲𑀁 𑀧𑀼𑀩𑁆𑀩𑀓𑁂𑀳𑀺 𑀲𑀫𑁆𑀫𑀸𑀲𑀫𑁆𑀩𑀼𑀤𑁆𑀥𑁂𑀳𑀺 𑀅𑀦𑀼𑀬𑀸𑀢𑀦𑁆’𑀢𑀺𑁇

970\. 𑀧𑀼𑀩𑁆𑀩𑀓𑀸𑀦𑀁, 𑀫𑀳𑀸𑀭𑀸𑀚, 𑀢𑀣𑀸𑀕𑀢𑀸𑀦𑀁 𑀅𑀦𑁆𑀢𑀭𑀥𑀸𑀦𑁂𑀦 𑀅𑀲𑀢𑀺 𑀅𑀦𑀼𑀲𑀸𑀲𑀓𑁂 𑀮𑀼𑀕𑁆𑀕𑀁 𑀧𑀮𑀼𑀕𑁆𑀕𑀁 𑀕𑀽𑀍𑀳𑀁 𑀧𑀺𑀳𑀺𑀢𑀁 𑀧𑀝𑀺𑀘𑁆𑀙𑀦𑁆𑀦𑀁 𑀅𑀲𑀜𑁆𑀘𑀭𑀡𑀁 𑀫𑀕𑁆𑀕𑀁 𑀬𑀁 𑀤𑀸𑀦𑀺 𑀢𑀣𑀸𑀕𑀢𑁄 𑀲𑀜𑁆𑀘𑀭𑀡𑀁 𑀅𑀓𑀸𑀲𑀺, 𑀢𑀁𑀓𑀸𑀭𑀡𑀸 𑀆𑀳—  ‘𑀢𑀣𑀸𑀕𑀢𑁄, 𑀪𑀺𑀓𑁆𑀔𑀯𑁂, 𑀅𑀭𑀳𑀁 𑀲𑀫𑁆𑀫𑀸𑀲𑀫𑁆𑀩𑀼𑀤𑁆𑀥𑁄 𑀅𑀦𑀼𑀧𑁆𑀧𑀦𑁆𑀦𑀲𑁆𑀲 𑀫𑀕𑁆𑀕𑀲𑁆𑀲 𑀉𑀧𑁆𑀧𑀸𑀤𑁂𑀢𑀸’𑀢𑀺𑁇

971\. 𑀇𑀥, 𑀫𑀳𑀸𑀭𑀸𑀚, 𑀭𑀜𑁆𑀜𑁄 𑀘𑀓𑁆𑀓𑀯𑀢𑁆𑀢𑀺𑀲𑁆𑀲 𑀅𑀦𑁆𑀢𑀭𑀥𑀸𑀦𑁂𑀦 𑀫𑀡𑀺𑀭𑀢𑀦𑀁 𑀕𑀺𑀭𑀺𑀲𑀺𑀔𑀦𑁆𑀢𑀭𑁂 𑀦𑀺𑀮𑀻𑀬𑀢𑀺, 𑀅𑀧𑀭𑀲𑁆𑀲 𑀘𑀓𑁆𑀓𑀯𑀢𑁆𑀢𑀺𑀲𑁆𑀲 𑀲𑀫𑁆𑀫𑀸𑀧𑀝𑀺𑀧𑀢𑁆𑀢𑀺𑀬𑀸 𑀉𑀧𑀕𑀘𑁆𑀙𑀢𑀺, 𑀅𑀧𑀺 𑀦𑀼 𑀔𑁄 𑀢𑀁, 𑀫𑀳𑀸𑀭𑀸𑀚, 𑀫𑀡𑀺𑀭𑀢𑀦𑀁 𑀢𑀲𑁆𑀲 𑀧𑀓𑀢𑀦𑁆”𑀢𑀺? “𑀦 𑀳𑀺, 𑀪𑀦𑁆𑀢𑁂, 𑀧𑀸𑀓𑀢𑀺𑀓𑀁𑀬𑁂𑀯 𑀢𑀁 𑀫𑀡𑀺𑀭𑀢𑀦𑀁, 𑀢𑁂𑀦 𑀧𑀦 𑀦𑀺𑀩𑁆𑀩𑀢𑁆𑀢𑀺𑀢𑀦𑁆”𑀢𑀺𑁇 “𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀧𑀸𑀓𑀢𑀺𑀓𑀁 𑀧𑀼𑀩𑁆𑀩𑀓𑁂𑀳𑀺 𑀢𑀣𑀸𑀕𑀢𑁂𑀳𑀺 𑀅𑀦𑀼𑀘𑀺𑀡𑁆𑀡𑀁 𑀅𑀝𑁆𑀞𑀗𑁆𑀕𑀺𑀓𑀁 𑀲𑀺𑀯𑀁 𑀫𑀕𑁆𑀕𑀁 𑀅𑀲𑀢𑀺 𑀅𑀦𑀼𑀲𑀸𑀲𑀓𑁂 𑀮𑀼𑀕𑁆𑀕𑀁 𑀧𑀮𑀼𑀕𑁆𑀕𑀁 𑀕𑀽𑀍𑀳𑀁 𑀧𑀺𑀳𑀺𑀢𑀁 𑀧𑀝𑀺𑀘𑁆𑀙𑀦𑁆𑀦𑀁 𑀅𑀲𑀜𑁆𑀘𑀭𑀡𑀁 𑀪𑀕𑀯𑀸 𑀧𑀜𑁆𑀜𑀸𑀘𑀓𑁆𑀔𑀼𑀦𑀸 𑀲𑀫𑁆𑀧𑀲𑁆𑀲𑀫𑀸𑀦𑁄 𑀉𑀧𑁆𑀧𑀸𑀤𑁂𑀲𑀺, 𑀲𑀜𑁆𑀘𑀭𑀡𑀁 𑀅𑀓𑀸𑀲𑀺, 𑀢𑀁𑀓𑀸𑀭𑀡𑀸 𑀆𑀳—  ‘𑀢𑀣𑀸𑀕𑀢𑁄, 𑀪𑀺𑀓𑁆𑀔𑀯𑁂, 𑀅𑀭𑀳𑀁 𑀲𑀫𑁆𑀫𑀸𑀲𑀫𑁆𑀩𑀼𑀤𑁆𑀥𑁄 𑀅𑀦𑀼𑀧𑁆𑀧𑀦𑁆𑀦𑀲𑁆𑀲 𑀫𑀕𑁆𑀕𑀲𑁆𑀲 𑀉𑀧𑁆𑀧𑀸𑀤𑁂𑀢𑀸’𑀢𑀺𑁇

972\. 𑀬𑀣𑀸 𑀯𑀸 𑀧𑀦, 𑀫𑀳𑀸𑀭𑀸𑀚, 𑀲𑀦𑁆𑀢𑀁𑀬𑁂𑀯 𑀧𑀼𑀢𑁆𑀢𑀁 𑀬𑁄𑀦𑀺𑀬𑀸 𑀚𑀦𑀬𑀺𑀢𑁆𑀯𑀸 𑀫𑀸𑀢𑀸 ‘𑀚𑀦𑀺𑀓𑀸’𑀢𑀺 𑀯𑀼𑀘𑁆𑀘𑀢𑀺; 𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀢𑀣𑀸𑀕𑀢𑁄 𑀲𑀦𑁆𑀢𑀁𑀬𑁂𑀯 𑀫𑀕𑁆𑀕𑀁 𑀮𑀼𑀕𑁆𑀕𑀁 𑀧𑀮𑀼𑀕𑁆𑀕𑀁 𑀕𑀽𑀍𑀳𑀁 𑀧𑀺𑀳𑀺𑀢𑀁 𑀧𑀝𑀺𑀘𑁆𑀙𑀦𑁆𑀦𑀁 𑀅𑀲𑀜𑁆𑀘𑀭𑀡𑀁 𑀧𑀜𑁆𑀜𑀸𑀘𑀓𑁆𑀔𑀼𑀦𑀸 𑀲𑀫𑁆𑀧𑀲𑁆𑀲𑀫𑀸𑀦𑁄 𑀉𑀧𑁆𑀧𑀸𑀤𑁂𑀲𑀺, 𑀲𑀜𑁆𑀘𑀭𑀡𑀁 𑀅𑀓𑀸𑀲𑀺, 𑀢𑀁𑀓𑀸𑀭𑀡𑀸 𑀆𑀳—  ‘𑀢𑀣𑀸𑀕𑀢𑁄, 𑀪𑀺𑀓𑁆𑀔𑀯𑁂, 𑀅𑀭𑀳𑀁 𑀲𑀫𑁆𑀫𑀸𑀲𑀫𑁆𑀩𑀼𑀤𑁆𑀥𑁄 𑀅𑀦𑀼𑀧𑁆𑀧𑀦𑁆𑀦𑀲𑁆𑀲 𑀫𑀕𑁆𑀕𑀲𑁆𑀲 𑀉𑀧𑁆𑀧𑀸𑀤𑁂𑀢𑀸’𑀢𑀺𑁇

973\. 𑀬𑀣𑀸 𑀯𑀸 𑀧𑀦, 𑀫𑀳𑀸𑀭𑀸𑀚, 𑀓𑁄𑀘𑀺 𑀧𑀼𑀭𑀺𑀲𑁄 𑀬𑀁 𑀓𑀺𑀜𑁆𑀘𑀺 𑀦𑀝𑁆𑀞𑀁 𑀧𑀲𑁆𑀲𑀢𑀺, ‘𑀢𑁂𑀦 𑀢𑀁 𑀪𑀡𑁆𑀟𑀁 𑀦𑀺𑀩𑁆𑀩𑀢𑁆𑀢𑀺𑀢𑀦𑁆’𑀢𑀺 𑀚𑀦𑁄 𑀯𑁄𑀳𑀭𑀢𑀺; 𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀢𑀣𑀸𑀕𑀢𑁄 𑀲𑀦𑁆𑀢𑀁𑀬𑁂𑀯 𑀫𑀕𑁆𑀕𑀁 𑀮𑀼𑀕𑁆𑀕𑀁 𑀧𑀮𑀼𑀕𑁆𑀕𑀁 𑀕𑀽𑀍𑀳𑀁 𑀧𑀺𑀳𑀺𑀢𑀁 𑀧𑀝𑀺𑀘𑁆𑀙𑀦𑁆𑀦𑀁 𑀅𑀲𑀜𑁆𑀘𑀭𑀡𑀁 𑀧𑀜𑁆𑀜𑀸𑀘𑀓𑁆𑀔𑀼𑀦𑀸 𑀲𑀫𑁆𑀧𑀲𑁆𑀲𑀫𑀸𑀦𑁄 𑀉𑀧𑁆𑀧𑀸𑀤𑁂𑀲𑀺, 𑀲𑀜𑁆𑀘𑀭𑀡𑀁 𑀅𑀓𑀸𑀲𑀺, 𑀢𑀁𑀓𑀸𑀭𑀡𑀸 𑀆𑀳—  ‘𑀢𑀣𑀸𑀕𑀢𑁄, 𑀪𑀺𑀓𑁆𑀔𑀯𑁂, 𑀅𑀭𑀳𑀁 𑀲𑀫𑁆𑀫𑀸𑀲𑀫𑁆𑀩𑀼𑀤𑁆𑀥𑁄 𑀅𑀦𑀼𑀧𑁆𑀧𑀦𑁆𑀦𑀲𑁆𑀲 𑀫𑀕𑁆𑀕𑀲𑁆𑀲 𑀉𑀧𑁆𑀧𑀸𑀤𑁂𑀢𑀸’𑀢𑀺𑁇

974\. 𑀬𑀣𑀸 𑀯𑀸 𑀧𑀦, 𑀫𑀳𑀸𑀭𑀸𑀚, 𑀓𑁄𑀘𑀺 𑀧𑀼𑀭𑀺𑀲𑁄 𑀯𑀦𑀁 𑀲𑁄𑀥𑁂𑀢𑁆𑀯𑀸 𑀪𑀽𑀫𑀺𑀁 𑀦𑀻𑀳𑀭𑀢𑀺, ‘𑀢𑀲𑁆𑀲 𑀲𑀸 𑀪𑀽𑀫𑀻’𑀢𑀺 𑀚𑀦𑁄 𑀯𑁄𑀳𑀭𑀢𑀺, 𑀦 𑀘𑁂𑀲𑀸 𑀪𑀽𑀫𑀺 𑀢𑁂𑀦 𑀧𑀯𑀢𑁆𑀢𑀺𑀢𑀸, 𑀢𑀁 𑀪𑀽𑀫𑀺𑀁 𑀓𑀸𑀭𑀡𑀁 𑀓𑀢𑁆𑀯𑀸 𑀪𑀽𑀫𑀺𑀲𑀸𑀫𑀺𑀓𑁄 𑀦𑀸𑀫 𑀳𑁄𑀢𑀺; 𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀢𑀣𑀸𑀕𑀢𑁄 𑀲𑀦𑁆𑀢𑀁𑀬𑁂𑀯 𑀫𑀕𑁆𑀕𑀁 𑀮𑀼𑀕𑁆𑀕𑀁 𑀧𑀮𑀼𑀕𑁆𑀕𑀁 𑀕𑀽𑀍𑀳𑀁 𑀧𑀺𑀳𑀺𑀢𑀁 𑀧𑀝𑀺𑀘𑁆𑀙𑀦𑁆𑀦𑀁 𑀅𑀲𑀜𑁆𑀘𑀭𑀡𑀁 𑀧𑀜𑁆𑀜𑀸𑀬 𑀲𑀫𑁆𑀧𑀲𑁆𑀲𑀫𑀸𑀦𑁄 𑀉𑀧𑁆𑀧𑀸𑀤𑁂𑀲𑀺, 𑀲𑀜𑁆𑀘𑀭𑀡𑀁 𑀅𑀓𑀸𑀲𑀺, 𑀢𑀁𑀓𑀸𑀭𑀡𑀸 𑀆𑀳—  ‘𑀢𑀣𑀸𑀕𑀢𑁄, 𑀪𑀺𑀓𑁆𑀔𑀯𑁂, 𑀅𑀭𑀳𑀁 𑀲𑀫𑁆𑀫𑀸𑀲𑀫𑁆𑀩𑀼𑀤𑁆𑀥𑁄 𑀅𑀦𑀼𑀧𑁆𑀧𑀦𑁆𑀦𑀲𑁆𑀲 𑀫𑀕𑁆𑀕𑀲𑁆𑀲 𑀉𑀧𑁆𑀧𑀸𑀤𑁂𑀢𑀸’”𑀢𑀺𑁇 “𑀲𑀸𑀥𑀼, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀏𑀯𑀫𑁂𑀢𑀁 𑀢𑀣𑀸 𑀲𑀫𑁆𑀧𑀝𑀺𑀘𑁆𑀙𑀸𑀫𑀻”𑀢𑀺𑁇

---

975\. 𑀫𑀕𑁆𑀕𑀼𑀧𑁆𑀧𑀸𑀤𑀦𑀧𑀜𑁆𑀳𑁄 𑀘𑀢𑀼𑀢𑁆𑀣𑁄𑁇



[Go to previous page (5.5.3 Buddhaappābādhapañha)](5.5.3.md) / [Go to parent page (5.5 Santhavavagga)](../28Mi/5/5.5.md) / [Go to next page (5.5.5 Buddhaaviheṭhakapañha)](5.5.5.md)


