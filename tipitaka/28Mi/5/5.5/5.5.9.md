
[Home](/) / [28Mi Milindapañhapāḷi](../../../28Mi.md) / [5 Meṇḍakapañha](../../5.md) / [5.5 Santhavavagga](../5.5.md)

# 𑁫𑁇𑁫𑁇𑁯 𑀕𑀸𑀣𑀸𑀪𑀺𑀕𑀻𑀢𑀪𑁄𑀚𑀦𑀓𑀣𑀸𑀧𑀜𑁆𑀳

### 𑀫𑁂𑀡𑁆𑀟𑀓𑀧𑀜𑁆𑀳

### 𑀲𑀦𑁆𑀣𑀯𑀯𑀕𑁆𑀕

### 𑀕𑀸𑀣𑀸𑀪𑀺𑀕𑀻𑀢𑀪𑁄𑀚𑀦𑀓𑀣𑀸𑀧𑀜𑁆𑀳

(168.)

1013\. “𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀪𑀸𑀲𑀺𑀢𑀫𑁆𑀧𑁂𑀢𑀁 𑀪𑀕𑀯𑀢𑀸—

1014\. _‘𑀕𑀸𑀣𑀸𑀪𑀺𑀕𑀻𑀢𑀁 𑀫𑁂 𑀅𑀪𑁄𑀚𑀦𑁂𑀬𑁆𑀬𑀁,_  
_𑀲𑀫𑁆𑀧𑀲𑁆𑀲𑀢𑀁 𑀩𑁆𑀭𑀸𑀳𑁆𑀫𑀡 𑀦𑁂𑀲 𑀥𑀫𑁆𑀫𑁄;_  
_𑀕𑀸𑀣𑀸𑀪𑀺𑀕𑀻𑀢𑀁 𑀧𑀦𑀼𑀤𑀦𑁆𑀢𑀺 𑀩𑀼𑀤𑁆𑀥𑀸,_  
_𑀥𑀫𑁆𑀫𑁂 𑀲𑀢𑀻 𑀩𑁆𑀭𑀸𑀳𑁆𑀫𑀡 𑀯𑀼𑀢𑁆𑀢𑀺𑀭𑁂𑀲𑀸’𑀢𑀺𑁇_  


1015\. 𑀧𑀼𑀦 𑀘 𑀪𑀕𑀯𑀸 𑀧𑀭𑀺𑀲𑀸𑀬 𑀥𑀫𑁆𑀫𑀁 𑀤𑁂𑀲𑁂𑀦𑁆𑀢𑁄 𑀓𑀣𑁂𑀦𑁆𑀢𑁄 𑀅𑀦𑀼𑀧𑀼𑀩𑁆𑀩𑀺𑀓𑀣𑀁 𑀧𑀞𑀫𑀁 𑀢𑀸𑀯 𑀤𑀸𑀦𑀓𑀣𑀁 𑀓𑀣𑁂𑀢𑀺, 𑀧𑀘𑁆𑀙𑀸 𑀲𑀻𑀮𑀓𑀣𑀁, 𑀢𑀲𑁆𑀲 𑀪𑀕𑀯𑀢𑁄 𑀲𑀩𑁆𑀩𑀮𑁄𑀓𑀺𑀲𑁆𑀲𑀭𑀲𑁆𑀲 𑀪𑀸𑀲𑀺𑀢𑀁 𑀲𑀼𑀢𑁆𑀯𑀸 𑀤𑁂𑀯𑀫𑀦𑀼𑀲𑁆𑀲𑀸 𑀅𑀪𑀺𑀲𑀗𑁆𑀔𑀭𑀺𑀢𑁆𑀯𑀸 𑀤𑀸𑀦𑀁 𑀤𑁂𑀦𑁆𑀢𑀺, 𑀢𑀲𑁆𑀲 𑀢𑀁 𑀉𑀬𑁆𑀬𑁄𑀚𑀺𑀢𑀁 𑀤𑀸𑀦𑀁 𑀲𑀸𑀯𑀓𑀸 𑀧𑀭𑀺𑀪𑀼𑀜𑁆𑀚𑀦𑁆𑀢𑀺𑁇 𑀬𑀤𑀺, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀪𑀕𑀯𑀢𑀸 𑀪𑀡𑀺𑀢𑀁—  ‘𑀕𑀸𑀣𑀸𑀪𑀺𑀕𑀻𑀢𑀁 𑀫𑁂 𑀅𑀪𑁄𑀚𑀦𑁂𑀬𑁆𑀬𑀦𑁆’𑀢𑀺, 𑀢𑁂𑀦 𑀳𑀺 ‘𑀪𑀕𑀯𑀸 𑀤𑀸𑀦𑀓𑀣𑀁 𑀧𑀞𑀫𑀁 𑀓𑀣𑁂𑀢𑀻’𑀢𑀺 𑀬𑀁 𑀯𑀘𑀦𑀁, 𑀢𑀁 𑀫𑀺𑀘𑁆𑀙𑀸𑁇 𑀬𑀤𑀺 𑀤𑀸𑀦𑀓𑀣𑀁 𑀧𑀞𑀫𑀁 𑀓𑀣𑁂𑀢𑀺, 𑀢𑁂𑀦 𑀳𑀺 ‘𑀕𑀸𑀣𑀸𑀪𑀺𑀕𑀻𑀢𑀁 𑀫𑁂 𑀅𑀪𑁄𑀚𑀦𑁂𑀬𑁆𑀬𑀦𑁆’𑀢𑀺 𑀢𑀫𑁆𑀧𑀺 𑀯𑀘𑀦𑀁 𑀫𑀺𑀘𑁆𑀙𑀸𑁇 𑀓𑀺𑀁𑀓𑀸𑀭𑀡𑀁? 𑀬𑁄 𑀲𑁄, 𑀪𑀦𑁆𑀢𑁂, 𑀤𑀓𑁆𑀔𑀺𑀡𑁂𑀬𑁆𑀬𑁄 𑀕𑀺𑀳𑀻𑀦𑀁 𑀧𑀺𑀡𑁆𑀟𑀧𑀸𑀢𑀤𑀸𑀦𑀲𑁆𑀲 𑀯𑀺𑀧𑀸𑀓𑀁 𑀓𑀣𑁂𑀢𑀺, 𑀢𑀲𑁆𑀲 𑀢𑁂 𑀥𑀫𑁆𑀫𑀓𑀣𑀁 𑀲𑀼𑀢𑁆𑀯𑀸 𑀧𑀲𑀦𑁆𑀦𑀘𑀺𑀢𑁆𑀢𑀸 𑀅𑀧𑀭𑀸𑀧𑀭𑀁 𑀤𑀸𑀦𑀁 𑀤𑁂𑀦𑁆𑀢𑀺, 𑀬𑁂 𑀢𑀁 𑀤𑀸𑀦𑀁 𑀧𑀭𑀺𑀪𑀼𑀜𑁆𑀚𑀦𑁆𑀢𑀺, 𑀲𑀩𑁆𑀩𑁂 𑀢𑁂 𑀕𑀸𑀣𑀸𑀪𑀺𑀕𑀻𑀢𑀁 𑀧𑀭𑀺𑀪𑀼𑀜𑁆𑀚𑀦𑁆𑀢𑀺𑁇 𑀅𑀬𑀫𑁆𑀧𑀺 𑀉𑀪𑀢𑁄 𑀓𑁄𑀝𑀺𑀓𑁄 𑀧𑀜𑁆𑀳𑁄 𑀦𑀺𑀧𑀼𑀡𑁄 𑀕𑀫𑁆𑀪𑀻𑀭𑁄 𑀢𑀯𑀸𑀦𑀼𑀧𑁆𑀧𑀢𑁆𑀢𑁄, 𑀲𑁄 𑀢𑀬𑀸 𑀦𑀺𑀩𑁆𑀩𑀸𑀳𑀺𑀢𑀩𑁆𑀩𑁄”𑀢𑀺𑁇

1016\. “𑀪𑀸𑀲𑀺𑀢𑀫𑁆𑀧𑁂𑀢𑀁, 𑀫𑀳𑀸𑀭𑀸𑀚, 𑀪𑀕𑀯𑀢𑀸—  ‘𑀕𑀸𑀣𑀸𑀪𑀺𑀕𑀻𑀢𑀁 𑀫𑁂 𑀅𑀪𑁄𑀚𑀦𑁂𑀬𑁆𑀬𑀁, 𑀲𑀫𑁆𑀧𑀲𑁆𑀲𑀢𑀁 𑀩𑁆𑀭𑀸𑀳𑁆𑀫𑀡 𑀦𑁂𑀲 𑀥𑀫𑁆𑀫𑁄𑁇 𑀕𑀸𑀣𑀸𑀪𑀺𑀕𑀻𑀢𑀁 𑀧𑀦𑀼𑀤𑀦𑁆𑀢𑀺 𑀩𑀼𑀤𑁆𑀥𑀸, 𑀥𑀫𑁆𑀫𑁂 𑀲𑀢𑀻 𑀩𑁆𑀭𑀸𑀳𑁆𑀫𑀡 𑀯𑀼𑀢𑁆𑀢𑀺𑀭𑁂𑀲𑀸’𑀢𑀺, 𑀓𑀣𑁂𑀢𑀺 𑀘 𑀪𑀕𑀯𑀸 𑀧𑀞𑀫𑀁 𑀤𑀸𑀦𑀓𑀣𑀁, 𑀢𑀜𑁆𑀘 𑀧𑀦 𑀓𑀺𑀭𑀺𑀬𑀁 𑀲𑀩𑁆𑀩𑁂𑀲𑀁 𑀢𑀣𑀸𑀕𑀢𑀸𑀦𑀁 𑀧𑀞𑀫𑀁 𑀤𑀸𑀦𑀓𑀣𑀸𑀬, 𑀢𑀢𑁆𑀣 𑀘𑀺𑀢𑁆𑀢𑀁 𑀅𑀪𑀺𑀭𑀫𑀸𑀧𑁂𑀢𑁆𑀯𑀸 𑀧𑀘𑁆𑀙𑀸 𑀲𑀻𑀮𑁂 𑀦𑀺𑀬𑁄𑀚𑁂𑀦𑁆𑀢𑀺𑁇 𑀬𑀣𑀸, 𑀫𑀳𑀸𑀭𑀸𑀚, 𑀫𑀦𑀼𑀲𑁆𑀲𑀸 𑀢𑀭𑀼𑀡𑀤𑀸𑀭𑀓𑀸𑀦𑀁 𑀧𑀞𑀫𑀁 𑀢𑀸𑀯 𑀓𑀻𑀍𑀆𑀪𑀡𑁆𑀟𑀓𑀸𑀦𑀺 𑀤𑁂𑀦𑁆𑀢𑀺𑁇 𑀲𑁂𑀬𑁆𑀬𑀣𑀺𑀤𑀁—  𑀯𑀗𑁆𑀓𑀓𑀁 𑀖𑀝𑀺𑀓𑀁 𑀘𑀺𑀗𑁆𑀕𑀼𑀮𑀓𑀁 𑀧𑀢𑁆𑀢𑀸𑀍𑀳𑀓𑀁 𑀭𑀣𑀓𑀁 𑀥𑀦𑀼𑀓𑀁, 𑀧𑀘𑁆𑀙𑀸 𑀢𑁂 𑀲𑀓𑁂 𑀲𑀓𑁂 𑀓𑀫𑁆𑀫𑁂 𑀦𑀺𑀬𑁄𑀚𑁂𑀦𑁆𑀢𑀺𑁇 𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀢𑀣𑀸𑀕𑀢𑁄 𑀧𑀞𑀫𑀁 𑀤𑀸𑀦𑀓𑀣𑀸𑀬 𑀘𑀺𑀢𑁆𑀢𑀁 𑀅𑀪𑀺𑀭𑀫𑀸𑀧𑁂𑀢𑁆𑀯𑀸 𑀧𑀘𑁆𑀙𑀸 𑀲𑀻𑀮𑁂 𑀦𑀺𑀬𑁄𑀚𑁂𑀢𑀺𑁇

1017\. 𑀬𑀣𑀸 𑀯𑀸 𑀧𑀦, 𑀫𑀳𑀸𑀭𑀸𑀚, 𑀪𑀺𑀲𑀓𑁆𑀓𑁄 𑀦𑀸𑀫 𑀆𑀢𑀼𑀭𑀸𑀦𑀁 𑀧𑀞𑀫𑀁 𑀢𑀸𑀯 𑀘𑀢𑀽𑀳𑀧𑀜𑁆𑀘𑀸𑀳𑀁 𑀢𑁂𑀮𑀁 𑀧𑀸𑀬𑁂𑀢𑀺 𑀩𑀮𑀓𑀭𑀡𑀸𑀬 𑀲𑀺𑀦𑁂𑀳𑀦𑀸𑀬, 𑀧𑀘𑁆𑀙𑀸 𑀯𑀺𑀭𑁂𑀘𑁂𑀢𑀺; 𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀢𑀣𑀸𑀕𑀢𑁄 𑀧𑀞𑀫𑀁 𑀢𑀸𑀯 𑀤𑀸𑀦𑀓𑀣𑀸𑀬 𑀘𑀺𑀢𑁆𑀢𑀁 𑀅𑀪𑀺𑀭𑀫𑀸𑀧𑁂𑀢𑁆𑀯𑀸 𑀧𑀘𑁆𑀙𑀸 𑀲𑀻𑀮𑁂 𑀦𑀺𑀬𑁄𑀚𑁂𑀢𑀺𑁇 𑀤𑀸𑀬𑀓𑀸𑀦𑀁, 𑀫𑀳𑀸𑀭𑀸𑀚, 𑀤𑀸𑀦𑀧𑀢𑀻𑀦𑀁 𑀘𑀺𑀢𑁆𑀢𑀁 𑀫𑀼𑀤𑀼𑀓𑀁 𑀳𑁄𑀢𑀺 𑀫𑀤𑁆𑀤𑀯𑀁 𑀲𑀺𑀦𑀺𑀤𑁆𑀥𑀁, 𑀢𑁂𑀦 𑀢𑁂 𑀤𑀸𑀦𑀲𑁂𑀢𑀼𑀲𑀗𑁆𑀓𑀫𑁂𑀦 𑀤𑀸𑀦𑀦𑀸𑀯𑀸𑀬 𑀲𑀁𑀲𑀸𑀭𑀲𑀸𑀕𑀭𑀧𑀸𑀭𑀫𑀦𑀼𑀕𑀘𑁆𑀙𑀦𑁆𑀢𑀺, 𑀢𑀲𑁆𑀫𑀸 𑀢𑁂𑀲𑀁 𑀧𑀞𑀫𑀁 𑀓𑀫𑁆𑀫𑀪𑀽𑀫𑀺𑀫𑀦𑀼𑀲𑀸𑀲𑀢𑀺, 𑀦 𑀘 𑀓𑁂𑀦𑀘𑀺 𑀯𑀺𑀜𑁆𑀜𑀢𑁆𑀢𑀺𑀫𑀸𑀧𑀚𑁆𑀚𑀢𑀻”𑀢𑀺𑁇

1018\. “𑀪𑀦𑁆𑀢𑁂 𑀦𑀸𑀕𑀲𑁂𑀦, ‘𑀯𑀺𑀜𑁆𑀜𑀢𑁆𑀢𑀺𑀦𑁆’𑀢𑀺 𑀬𑀁 𑀯𑀤𑁂𑀲𑀺, 𑀓𑀢𑀺 𑀧𑀦 𑀢𑀸 𑀯𑀺𑀜𑁆𑀜𑀢𑁆𑀢𑀺𑀬𑁄”𑀢𑀺? “𑀤𑁆𑀯𑁂𑀫𑀸, 𑀫𑀳𑀸𑀭𑀸𑀚, 𑀯𑀺𑀜𑁆𑀜𑀢𑁆𑀢𑀺𑀬𑁄 𑀓𑀸𑀬𑀯𑀺𑀜𑁆𑀜𑀢𑁆𑀢𑀺 𑀯𑀘𑀻𑀯𑀺𑀜𑁆𑀜𑀢𑁆𑀢𑀺 𑀘𑀸𑀢𑀺𑁇 𑀢𑀢𑁆𑀣 𑀅𑀢𑁆𑀣𑀺 𑀓𑀸𑀬𑀯𑀺𑀜𑁆𑀜𑀢𑁆𑀢𑀺 𑀲𑀸𑀯𑀚𑁆𑀚𑀸, 𑀅𑀢𑁆𑀣𑀺 𑀅𑀦𑀯𑀚𑁆𑀚𑀸𑁇 𑀅𑀢𑁆𑀣𑀺 𑀯𑀘𑀻𑀯𑀺𑀜𑁆𑀜𑀢𑁆𑀢𑀺 𑀲𑀸𑀯𑀚𑁆𑀚𑀸, 𑀅𑀢𑁆𑀣𑀺 𑀅𑀦𑀯𑀚𑁆𑀚𑀸𑁇

1019\. 𑀓𑀢𑀫𑀸 𑀓𑀸𑀬𑀯𑀺𑀜𑁆𑀜𑀢𑁆𑀢𑀺 𑀲𑀸𑀯𑀚𑁆𑀚𑀸? 𑀇𑀥𑁂𑀓𑀘𑁆𑀘𑁄 𑀪𑀺𑀓𑁆𑀔𑀼 𑀓𑀼𑀮𑀸𑀦𑀺 𑀉𑀧𑀕𑀦𑁆𑀢𑁆𑀯𑀸 𑀅𑀦𑁄𑀓𑀸𑀲𑁂 𑀞𑀺𑀢𑁄 𑀞𑀸𑀦𑀁 𑀪𑀜𑁆𑀚𑀢𑀺, 𑀅𑀬𑀁 𑀓𑀸𑀬𑀯𑀺𑀜𑁆𑀜𑀢𑁆𑀢𑀺 𑀲𑀸𑀯𑀚𑁆𑀚𑀸𑁇 𑀢𑀸𑀬 𑀘 𑀯𑀺𑀜𑁆𑀜𑀸𑀧𑀺𑀢𑀁 𑀅𑀭𑀺𑀬𑀸 𑀦 𑀧𑀭𑀺𑀪𑀼𑀜𑁆𑀚𑀦𑁆𑀢𑀺, 𑀲𑁄 𑀘 𑀧𑀼𑀕𑁆𑀕𑀮𑁄 𑀅𑀭𑀺𑀬𑀸𑀦𑀁 𑀲𑀫𑀬𑁂 𑀑𑀜𑁆𑀜𑀸𑀢𑁄 𑀳𑁄𑀢𑀺 𑀳𑀻𑀍𑀇𑀢𑁄 𑀔𑀻𑀍𑀇𑀢𑁄 𑀕𑀭𑀳𑀺𑀢𑁄 𑀧𑀭𑀺𑀪𑀽𑀢𑁄 𑀅𑀘𑀺𑀢𑁆𑀢𑀻𑀓𑀢𑁄, 𑀪𑀺𑀦𑁆𑀦𑀸𑀚𑀻𑀯𑁄𑀢𑁆𑀯𑁂𑀯 𑀲𑀗𑁆𑀔𑀁 𑀕𑀘𑁆𑀙𑀢𑀺𑁇

1020\. 𑀧𑀼𑀦 𑀘𑀧𑀭𑀁, 𑀫𑀳𑀸𑀭𑀸𑀚, 𑀇𑀥𑁂𑀓𑀘𑁆𑀘𑁄 𑀪𑀺𑀓𑁆𑀔𑀼 𑀓𑀼𑀮𑀸𑀦𑀺 𑀉𑀧𑀕𑀦𑁆𑀢𑁆𑀯𑀸 𑀅𑀦𑁄𑀓𑀸𑀲𑁂 𑀞𑀺𑀢𑁄 𑀕𑀮𑀁 𑀧𑀡𑀸𑀫𑁂𑀢𑁆𑀯𑀸 𑀫𑁄𑀭𑀧𑁂𑀓𑁆𑀔𑀺𑀢𑀁 𑀧𑁂𑀓𑁆𑀔𑀢𑀺 ‘𑀏𑀯𑀁 𑀇𑀫𑁂 𑀧𑀲𑁆𑀲𑀦𑁆𑀢𑀻’𑀢𑀺, 𑀢𑁂𑀦 𑀘 𑀢𑁂 𑀧𑀲𑁆𑀲𑀦𑁆𑀢𑀺, 𑀅𑀬𑀫𑁆𑀧𑀺 𑀓𑀸𑀬𑀯𑀺𑀜𑁆𑀜𑀢𑁆𑀢𑀺 𑀲𑀸𑀯𑀚𑁆𑀚𑀸, 𑀢𑀸𑀬 𑀘 𑀯𑀺𑀜𑁆𑀜𑀸𑀧𑀺𑀢𑀁 𑀅𑀭𑀺𑀬𑀸 𑀦 𑀧𑀭𑀺𑀪𑀼𑀜𑁆𑀚𑀦𑁆𑀢𑀺, 𑀲𑁄 𑀘 𑀧𑀼𑀕𑁆𑀕𑀮𑁄 𑀅𑀭𑀺𑀬𑀸𑀦𑀁 𑀲𑀫𑀬𑁂 𑀑𑀜𑁆𑀜𑀸𑀢𑁄 𑀳𑁄𑀢𑀺 𑀳𑀻𑀍𑀇𑀢𑁄 𑀔𑀻𑀍𑀇𑀢𑁄 𑀕𑀭𑀳𑀺𑀢𑁄 𑀧𑀭𑀺𑀪𑀽𑀢𑁄 𑀅𑀘𑀺𑀢𑁆𑀢𑀻𑀓𑀢𑁄, 𑀪𑀺𑀦𑁆𑀦𑀸𑀚𑀻𑀯𑁄𑀢𑁆𑀯𑁂𑀯 𑀲𑀗𑁆𑀔𑀁 𑀕𑀘𑁆𑀙𑀢𑀺𑁇

1021\. 𑀧𑀼𑀦 𑀘𑀧𑀭𑀁, 𑀫𑀳𑀸𑀭𑀸𑀚, 𑀇𑀥𑁂𑀓𑀘𑁆𑀘𑁄 𑀪𑀺𑀓𑁆𑀔𑀼 𑀳𑀦𑀼𑀓𑀸𑀬 𑀯𑀸 𑀪𑀫𑀼𑀓𑀸𑀬 𑀯𑀸 𑀅𑀗𑁆𑀕𑀼𑀝𑁆𑀞𑁂𑀦 𑀯𑀸 𑀯𑀺𑀜𑁆𑀜𑀸𑀧𑁂𑀢𑀺, 𑀅𑀬𑀫𑁆𑀧𑀺 𑀓𑀸𑀬𑀯𑀺𑀜𑁆𑀜𑀢𑁆𑀢𑀺 𑀲𑀸𑀯𑀚𑁆𑀚𑀸, 𑀢𑀸𑀬 𑀘 𑀯𑀺𑀜𑁆𑀜𑀸𑀧𑀺𑀢𑀁 𑀅𑀭𑀺𑀬𑀸 𑀦 𑀧𑀭𑀺𑀪𑀼𑀜𑁆𑀚𑀦𑁆𑀢𑀺, 𑀲𑁄 𑀘 𑀧𑀼𑀕𑁆𑀕𑀮𑁄 𑀅𑀭𑀺𑀬𑀸𑀦𑀁 𑀲𑀫𑀬𑁂 𑀑𑀜𑁆𑀜𑀸𑀢𑁄 𑀳𑁄𑀢𑀺 𑀳𑀻𑀍𑀇𑀢𑁄 𑀔𑀻𑀍𑀇𑀢𑁄 𑀕𑀭𑀳𑀺𑀢𑁄 𑀧𑀭𑀺𑀪𑀽𑀢𑁄 𑀅𑀘𑀺𑀢𑁆𑀢𑀻𑀓𑀢𑁄, 𑀪𑀺𑀦𑁆𑀦𑀸𑀚𑀻𑀯𑁄𑀢𑁆𑀯𑁂𑀯 𑀲𑀗𑁆𑀔𑀁 𑀕𑀘𑁆𑀙𑀢𑀺𑁇

1022\. 𑀓𑀢𑀫𑀸 𑀓𑀸𑀬𑀯𑀺𑀜𑁆𑀜𑀢𑁆𑀢𑀺 𑀅𑀦𑀯𑀚𑁆𑀚𑀸? 𑀇𑀥 𑀪𑀺𑀓𑁆𑀔𑀼 𑀓𑀼𑀮𑀸𑀦𑀺 𑀉𑀧𑀕𑀦𑁆𑀢𑁆𑀯𑀸 𑀲𑀢𑁄 𑀲𑀫𑀸𑀳𑀺𑀢𑁄 𑀲𑀫𑁆𑀧𑀚𑀸𑀦𑁄 𑀞𑀸𑀦𑁂𑀧𑀺 𑀅𑀝𑁆𑀞𑀸𑀦𑁂𑀧𑀺 𑀬𑀣𑀸𑀦𑀼𑀲𑀺𑀝𑁆𑀞𑀺𑀁 𑀕𑀦𑁆𑀢𑁆𑀯𑀸 𑀞𑀸𑀦𑁂 𑀢𑀺𑀝𑁆𑀞𑀢𑀺, 𑀤𑀸𑀢𑀼𑀓𑀸𑀫𑁂𑀲𑀼 𑀢𑀺𑀝𑁆𑀞𑀢𑀺, 𑀅𑀤𑀸𑀢𑀼𑀓𑀸𑀫𑁂𑀲𑀼 𑀧𑀓𑁆𑀓𑀫𑀢𑀺𑁇 𑀅𑀬𑀁 𑀓𑀸𑀬𑀯𑀺𑀜𑁆𑀜𑀢𑁆𑀢𑀺 𑀅𑀦𑀯𑀚𑁆𑀚𑀸, 𑀢𑀸𑀬 𑀘 𑀯𑀺𑀜𑁆𑀜𑀸𑀧𑀺𑀢𑀁 𑀅𑀭𑀺𑀬𑀸 𑀧𑀭𑀺𑀪𑀼𑀜𑁆𑀚𑀦𑁆𑀢𑀺, 𑀲𑁄 𑀘 𑀧𑀼𑀕𑁆𑀕𑀮𑁄 𑀅𑀭𑀺𑀬𑀸𑀦𑀁 𑀲𑀫𑀬𑁂 𑀯𑀡𑁆𑀡𑀺𑀢𑁄 𑀳𑁄𑀢𑀺 𑀣𑀼𑀢𑁄 𑀧𑀲𑀢𑁆𑀣𑁄 𑀲𑀮𑁆𑀮𑁂𑀔𑀺𑀢𑀸𑀘𑀸𑀭𑁄, 𑀧𑀭𑀺𑀲𑀼𑀤𑁆𑀥𑀸𑀚𑀻𑀯𑁄𑀢𑁆𑀯𑁂𑀯 𑀲𑀗𑁆𑀔𑀁 𑀕𑀘𑁆𑀙𑀢𑀺𑁇 𑀪𑀸𑀲𑀺𑀢𑀫𑁆𑀧𑁂𑀢𑀁, 𑀫𑀳𑀸𑀭𑀸𑀚, 𑀪𑀕𑀯𑀢𑀸 𑀤𑁂𑀯𑀸𑀢𑀺𑀤𑁂𑀯𑁂𑀦—

1023\. _‘𑀦 𑀯𑁂 𑀬𑀸𑀘𑀦𑁆𑀢𑀺 𑀲𑀧𑁆𑀧𑀜𑁆𑀜𑀸,_  
_𑀥𑀻𑀭𑁄 𑀘 𑀯𑁂𑀤𑀺𑀢𑀼𑀫𑀭𑀳𑀢𑀺;_  
_𑀉𑀤𑁆𑀤𑀺𑀲𑁆𑀲 𑀅𑀭𑀺𑀬𑀸 𑀢𑀺𑀝𑁆𑀞𑀦𑁆𑀢𑀺,_  
_𑀏𑀲𑀸 𑀅𑀭𑀺𑀬𑀸𑀦 𑀬𑀸𑀘𑀦𑀸’𑀢𑀺𑁇_  


1024\. 𑀓𑀢𑀫𑀸 𑀯𑀘𑀻𑀯𑀺𑀜𑁆𑀜𑀢𑁆𑀢𑀺 𑀲𑀸𑀯𑀚𑁆𑀚𑀸? 𑀇𑀥, 𑀫𑀳𑀸𑀭𑀸𑀚, 𑀪𑀺𑀓𑁆𑀔𑀼 𑀯𑀸𑀘𑀸𑀬 𑀩𑀳𑀼𑀯𑀺𑀥𑀁 𑀯𑀺𑀜𑁆𑀜𑀸𑀧𑁂𑀢𑀺 𑀘𑀻𑀯𑀭𑀧𑀺𑀡𑁆𑀟𑀧𑀸𑀢𑀲𑁂𑀦𑀸𑀲𑀦𑀕𑀺𑀮𑀸𑀦𑀧𑁆𑀧𑀘𑁆𑀘𑀬𑀪𑁂𑀲𑀚𑁆𑀚𑀧𑀭𑀺𑀓𑁆𑀔𑀸𑀭𑀁, 𑀅𑀬𑀁 𑀯𑀘𑀻𑀯𑀺𑀜𑁆𑀜𑀢𑁆𑀢𑀺 𑀲𑀸𑀯𑀚𑁆𑀚𑀸, 𑀢𑀸𑀬 𑀘 𑀯𑀺𑀜𑁆𑀜𑀸𑀧𑀺𑀢𑀁 𑀅𑀭𑀺𑀬𑀸 𑀦 𑀧𑀭𑀺𑀪𑀼𑀜𑁆𑀚𑀦𑁆𑀢𑀺, 𑀲𑁄 𑀘 𑀧𑀼𑀕𑁆𑀕𑀮𑁄 𑀅𑀭𑀺𑀬𑀸𑀦𑀁 𑀲𑀫𑀬𑁂 𑀑𑀜𑁆𑀜𑀸𑀢𑁄 𑀳𑁄𑀢𑀺 𑀳𑀻𑀍𑀇𑀢𑁄 𑀔𑀻𑀍𑀇𑀢𑁄 𑀕𑀭𑀳𑀺𑀢𑁄 𑀧𑀭𑀺𑀪𑀽𑀢𑁄 𑀅𑀘𑀺𑀢𑁆𑀢𑀻𑀓𑀢𑁄, 𑀪𑀺𑀦𑁆𑀦𑀸𑀚𑀻𑀯𑁄𑀢𑁆𑀯𑁂𑀯 𑀲𑀗𑁆𑀔𑀁 𑀕𑀘𑁆𑀙𑀢𑀺𑁇

1025\. 𑀧𑀼𑀦 𑀘𑀧𑀭𑀁, 𑀫𑀳𑀸𑀭𑀸𑀚, 𑀇𑀥𑁂𑀓𑀘𑁆𑀘𑁄 𑀪𑀺𑀓𑁆𑀔𑀼 𑀧𑀭𑁂𑀲𑀁 𑀲𑀸𑀯𑁂𑀦𑁆𑀢𑁄 𑀏𑀯𑀁 𑀪𑀡𑀢𑀺 ‘𑀇𑀫𑀺𑀦𑀸 𑀫𑁂 𑀅𑀢𑁆𑀣𑁄’𑀢𑀺, 𑀢𑀸𑀬 𑀘 𑀯𑀸𑀘𑀸𑀬 𑀧𑀭𑁂𑀲𑀁 𑀲𑀸𑀯𑀺𑀢𑀸𑀬 𑀢𑀲𑁆𑀲 𑀮𑀸𑀪𑁄 𑀉𑀧𑁆𑀧𑀚𑁆𑀚𑀢𑀺, 𑀅𑀬𑀫𑁆𑀧𑀺 𑀯𑀘𑀻𑀯𑀺𑀜𑁆𑀜𑀢𑁆𑀢𑀺 𑀲𑀸𑀯𑀚𑁆𑀚𑀸, 𑀢𑀸𑀬 𑀘 𑀯𑀺𑀜𑁆𑀜𑀸𑀧𑀺𑀢𑀁 𑀅𑀭𑀺𑀬𑀸 𑀦 𑀧𑀭𑀺𑀪𑀼𑀜𑁆𑀚𑀦𑁆𑀢𑀺, 𑀲𑁄 𑀘 𑀧𑀼𑀕𑁆𑀕𑀮𑁄 𑀅𑀭𑀺𑀬𑀸𑀦𑀁 𑀲𑀫𑀬𑁂 𑀑𑀜𑁆𑀜𑀸𑀢𑁄 𑀳𑁄𑀢𑀺 𑀳𑀻𑀍𑀇𑀢𑁄 𑀔𑀻𑀍𑀇𑀢𑁄 𑀕𑀭𑀳𑀺𑀢𑁄 𑀧𑀭𑀺𑀪𑀽𑀢𑁄 𑀅𑀘𑀺𑀢𑁆𑀢𑀻𑀓𑀢𑁄, 𑀪𑀺𑀦𑁆𑀦𑀸𑀚𑀻𑀯𑁄𑀢𑁆𑀯𑁂𑀯 𑀲𑀗𑁆𑀔𑀁 𑀕𑀘𑁆𑀙𑀢𑀺𑁇

1026\. 𑀧𑀼𑀦 𑀘𑀧𑀭𑀁, 𑀫𑀳𑀸𑀭𑀸𑀚, 𑀇𑀥𑁂𑀓𑀘𑁆𑀘𑁄 𑀪𑀺𑀓𑁆𑀔𑀼 𑀯𑀘𑀻𑀯𑀺𑀧𑁆𑀨𑀸𑀭𑁂𑀦 𑀧𑀭𑀺𑀲𑀸𑀬 𑀲𑀸𑀯𑁂𑀢𑀺 ‘𑀏𑀯𑀜𑁆𑀘 𑀏𑀯𑀜𑁆𑀘 𑀪𑀺𑀓𑁆𑀔𑀽𑀦𑀁 𑀤𑀸𑀢𑀩𑁆𑀩𑀦𑁆’𑀢𑀺, 𑀢𑀜𑁆𑀘 𑀢𑁂 𑀯𑀘𑀦𑀁 𑀲𑀼𑀢𑁆𑀯𑀸 𑀧𑀭𑀺𑀓𑀺𑀢𑁆𑀢𑀺𑀢𑀁 𑀅𑀪𑀺𑀳𑀭𑀦𑁆𑀢𑀺, 𑀅𑀬𑀫𑁆𑀧𑀺 𑀯𑀘𑀻𑀯𑀺𑀜𑁆𑀜𑀢𑁆𑀢𑀺 𑀲𑀸𑀯𑀚𑁆𑀚𑀸, 𑀢𑀸𑀬 𑀘 𑀯𑀺𑀜𑁆𑀜𑀸𑀧𑀺𑀢𑀁 𑀅𑀭𑀺𑀬𑀸 𑀦 𑀧𑀭𑀺𑀪𑀼𑀜𑁆𑀚𑀦𑁆𑀢𑀺, 𑀲𑁄 𑀘 𑀧𑀼𑀕𑁆𑀕𑀮𑁄 𑀅𑀭𑀺𑀬𑀸𑀦𑀁 𑀲𑀫𑀬𑁂 𑀑𑀜𑁆𑀜𑀸𑀢𑁄 𑀳𑁄𑀢𑀺 𑀳𑀻𑀍𑀇𑀢𑁄 𑀔𑀻𑀍𑀇𑀢𑁄 𑀕𑀭𑀳𑀺𑀢𑁄 𑀧𑀭𑀺𑀪𑀽𑀢𑁄 𑀅𑀘𑀺𑀢𑁆𑀢𑀻𑀓𑀢𑁄, 𑀪𑀺𑀦𑁆𑀦𑀸𑀚𑀻𑀯𑁄𑀢𑁆𑀯𑁂𑀯 𑀲𑀗𑁆𑀔𑀁 𑀕𑀘𑁆𑀙𑀢𑀺𑁇

1027\. 𑀦𑀦𑀼, 𑀫𑀳𑀸𑀭𑀸𑀚, 𑀣𑁂𑀭𑁄𑀧𑀺 𑀲𑀸𑀭𑀺𑀧𑀼𑀢𑁆𑀢𑁄 𑀅𑀢𑁆𑀣𑀗𑁆𑀕𑀢𑁂 𑀲𑀽𑀭𑀺𑀬𑁂 𑀭𑀢𑁆𑀢𑀺𑀪𑀸𑀕𑁂 𑀕𑀺𑀮𑀸𑀦𑁄 𑀲𑀫𑀸𑀦𑁄 𑀣𑁂𑀭𑁂𑀦 𑀫𑀳𑀸𑀫𑁄𑀕𑁆𑀕𑀮𑁆𑀮𑀸𑀦𑁂𑀦 𑀪𑁂𑀲𑀚𑁆𑀚𑀁 𑀧𑀼𑀘𑁆𑀙𑀻𑀬𑀫𑀸𑀦𑁄 𑀯𑀸𑀘𑀁 𑀪𑀺𑀦𑁆𑀤𑀺, 𑀢𑀲𑁆𑀲 𑀢𑁂𑀦 𑀯𑀘𑀻𑀪𑁂𑀤𑁂𑀦 𑀪𑁂𑀲𑀚𑁆𑀚𑀁 𑀉𑀧𑁆𑀧𑀚𑁆𑀚𑀺𑁇 𑀅𑀣 𑀣𑁂𑀭𑁄 𑀲𑀸𑀭𑀺𑀧𑀼𑀢𑁆𑀢𑁄 ‘𑀯𑀘𑀻𑀪𑁂𑀤𑁂𑀦 𑀫𑁂 𑀇𑀫𑀁 𑀪𑁂𑀲𑀚𑁆𑀚𑀁 𑀉𑀧𑁆𑀧𑀦𑁆𑀦𑀁, 𑀫𑀸 𑀫𑁂 𑀆𑀚𑀻𑀯𑁄 𑀪𑀺𑀚𑁆𑀚𑀻’𑀢𑀺 𑀆𑀚𑀻𑀯𑀪𑁂𑀤𑀪𑀬𑀸 𑀢𑀁 𑀪𑁂𑀲𑀚𑁆𑀚𑀁 𑀧𑀚𑀳𑀺 𑀦 𑀉𑀧𑀚𑀻𑀯𑀺𑁇 𑀏𑀯𑀫𑁆𑀧𑀺 𑀯𑀘𑀻𑀯𑀺𑀜𑁆𑀜𑀢𑁆𑀢𑀺 𑀲𑀸𑀯𑀚𑁆𑀚𑀸, 𑀢𑀸𑀬 𑀘 𑀯𑀺𑀜𑁆𑀜𑀸𑀧𑀺𑀢𑀁 𑀅𑀭𑀺𑀬𑀸 𑀦 𑀧𑀭𑀺𑀪𑀼𑀜𑁆𑀚𑀦𑁆𑀢𑀺𑁇 𑀲𑁄 𑀘 𑀧𑀼𑀕𑁆𑀕𑀮𑁄 𑀅𑀭𑀺𑀬𑀸𑀦𑀁 𑀲𑀫𑀬𑁂 𑀑𑀜𑁆𑀜𑀸𑀢𑁄 𑀳𑁄𑀢𑀺 𑀳𑀻𑀍𑀇𑀢𑁄 𑀔𑀻𑀍𑀇𑀢𑁄 𑀕𑀭𑀳𑀺𑀢𑁄 𑀧𑀭𑀺𑀪𑀽𑀢𑁄 𑀅𑀘𑀺𑀢𑁆𑀢𑀻𑀓𑀢𑁄, 𑀪𑀺𑀦𑁆𑀦𑀸𑀚𑀻𑀯𑁄𑀢𑁆𑀯𑁂𑀯 𑀲𑀗𑁆𑀔𑀁 𑀕𑀘𑁆𑀙𑀢𑀺𑁇

1028\. 𑀓𑀢𑀫𑀸 𑀯𑀘𑀻𑀯𑀺𑀜𑁆𑀜𑀢𑁆𑀢𑀺 𑀅𑀦𑀯𑀚𑁆𑀚𑀸? 𑀇𑀥, 𑀫𑀳𑀸𑀭𑀸𑀚, 𑀪𑀺𑀓𑁆𑀔𑀼 𑀲𑀢𑀺 𑀧𑀘𑁆𑀘𑀬𑁂 𑀪𑁂𑀲𑀚𑁆𑀚𑀁 𑀯𑀺𑀜𑁆𑀜𑀸𑀧𑁂𑀢𑀺 𑀜𑀸𑀢𑀺𑀧𑀯𑀸𑀭𑀺𑀢𑁂𑀲𑀼 𑀓𑀼𑀮𑁂𑀲𑀼, 𑀅𑀬𑀁 𑀯𑀘𑀻𑀯𑀺𑀜𑁆𑀜𑀢𑁆𑀢𑀺 𑀅𑀦𑀯𑀚𑁆𑀚𑀸, 𑀢𑀸𑀬 𑀘 𑀯𑀺𑀜𑁆𑀜𑀸𑀧𑀺𑀢𑀁 𑀅𑀭𑀺𑀬𑀸 𑀧𑀭𑀺𑀪𑀼𑀜𑁆𑀚𑀦𑁆𑀢𑀺, 𑀲𑁄 𑀘 𑀧𑀼𑀕𑁆𑀕𑀮𑁄 𑀅𑀭𑀺𑀬𑀸𑀦𑀁 𑀲𑀫𑀬𑁂 𑀯𑀡𑁆𑀡𑀺𑀢𑁄 𑀳𑁄𑀢𑀺 𑀣𑁄𑀫𑀺𑀢𑁄 𑀧𑀲𑀢𑁆𑀣𑁄, 𑀧𑀭𑀺𑀲𑀼𑀤𑁆𑀥𑀸𑀚𑀻𑀯𑁄𑀢𑁆𑀯𑁂𑀯 𑀲𑀗𑁆𑀔𑀁 𑀕𑀘𑁆𑀙𑀢𑀺, 𑀅𑀦𑀼𑀫𑀢𑁄 𑀢𑀣𑀸𑀕𑀢𑁂𑀳𑀺 𑀅𑀭𑀳𑀦𑁆𑀢𑁂𑀳𑀺 𑀲𑀫𑁆𑀫𑀸𑀲𑀫𑁆𑀩𑀼𑀤𑁆𑀥𑁂𑀳𑀺𑁇

1029\. 𑀬𑀁 𑀧𑀦, 𑀫𑀳𑀸𑀭𑀸𑀚, 𑀢𑀣𑀸𑀕𑀢𑁄 𑀓𑀲𑀺𑀪𑀸𑀭𑀤𑁆𑀯𑀸𑀚𑀲𑁆𑀲 𑀩𑁆𑀭𑀸𑀳𑁆𑀫𑀡𑀲𑁆𑀲 𑀪𑁄𑀚𑀦𑀁 𑀧𑀚𑀳𑀺, 𑀢𑀁 𑀆𑀯𑁂𑀞𑀦𑀯𑀺𑀦𑀺𑀯𑁂𑀞𑀦𑀓𑀟𑁆𑀠𑀦𑀦𑀺𑀕𑁆𑀕𑀳𑀧𑁆𑀧𑀝𑀺𑀓𑀫𑁆𑀫𑁂𑀦 𑀦𑀺𑀩𑁆𑀩𑀢𑁆𑀢𑀺, 𑀢𑀲𑁆𑀫𑀸 𑀢𑀣𑀸𑀕𑀢𑁄 𑀢𑀁 𑀧𑀺𑀡𑁆𑀟𑀧𑀸𑀢𑀁 𑀧𑀝𑀺𑀓𑁆𑀔𑀺𑀧𑀺 𑀦 𑀉𑀧𑀚𑀻𑀯𑀻”𑀢𑀺𑁇

1030\. “𑀲𑀩𑁆𑀩𑀓𑀸𑀮𑀁, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀢𑀣𑀸𑀕𑀢𑁂 𑀪𑀼𑀜𑁆𑀚𑀫𑀸𑀦𑁂 𑀤𑁂𑀯𑀢𑀸 𑀤𑀺𑀩𑁆𑀩𑀁 𑀑𑀚𑀁 𑀧𑀢𑁆𑀢𑁂 𑀆𑀓𑀺𑀭𑀦𑁆𑀢𑀺, 𑀉𑀤𑀸𑀳𑀼 ‘𑀲𑀽𑀓𑀭𑀫𑀤𑁆𑀤𑀯𑁂 𑀘 𑀫𑀥𑀼𑀧𑀸𑀬𑀸𑀲𑁂 𑀘𑀸’𑀢𑀺 𑀤𑁆𑀯𑀻𑀲𑀼𑀬𑁂𑀯 𑀧𑀺𑀡𑁆𑀟𑀧𑀸𑀢𑁂𑀲𑀼 𑀆𑀓𑀺𑀭𑀺𑀁𑀲𑀽”𑀢𑀺? “𑀲𑀩𑁆𑀩𑀓𑀸𑀮𑀁, 𑀫𑀳𑀸𑀭𑀸𑀚, 𑀢𑀣𑀸𑀕𑀢𑁂 𑀪𑀼𑀜𑁆𑀚𑀫𑀸𑀦𑁂 𑀤𑁂𑀯𑀢𑀸 𑀤𑀺𑀩𑁆𑀩𑀁 𑀑𑀚𑀁 𑀕𑀳𑁂𑀢𑁆𑀯𑀸 𑀉𑀧𑀢𑀺𑀝𑁆𑀞𑀺𑀢𑁆𑀯𑀸 𑀉𑀤𑁆𑀥𑀝𑀼𑀤𑁆𑀥𑀝𑁂 𑀆𑀮𑁄𑀧𑁂 𑀆𑀓𑀺𑀭𑀦𑁆𑀢𑀺𑁇

1031\. 𑀬𑀣𑀸, 𑀫𑀳𑀸𑀭𑀸𑀚, 𑀭𑀜𑁆𑀜𑁄 𑀲𑀽𑀤𑁄 𑀭𑀜𑁆𑀜𑁄 𑀪𑀼𑀜𑁆𑀚𑀦𑁆𑀢𑀲𑁆𑀲 𑀲𑀽𑀧𑀁 𑀕𑀳𑁂𑀢𑁆𑀯𑀸 𑀉𑀧𑀢𑀺𑀝𑁆𑀞𑀺𑀢𑁆𑀯𑀸 𑀓𑀩𑀍𑀏 𑀓𑀩𑀍𑀏 𑀲𑀽𑀧𑀁 𑀆𑀓𑀺𑀭𑀢𑀺; 𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀲𑀩𑁆𑀩𑀓𑀸𑀮𑀁 𑀢𑀣𑀸𑀕𑀢𑁂 𑀪𑀼𑀜𑁆𑀚𑀫𑀸𑀦𑁂 𑀤𑁂𑀯𑀢𑀸 𑀤𑀺𑀩𑁆𑀩𑀁 𑀑𑀚𑀁 𑀕𑀳𑁂𑀢𑁆𑀯𑀸 𑀉𑀧𑀢𑀺𑀝𑁆𑀞𑀺𑀢𑁆𑀯𑀸 𑀉𑀤𑁆𑀥𑀝𑀼𑀤𑁆𑀥𑀝𑁂 𑀆𑀮𑁄𑀧𑁂 𑀤𑀺𑀩𑁆𑀩𑀁 𑀑𑀚𑀁 𑀆𑀓𑀺𑀭𑀦𑁆𑀢𑀺𑁇 𑀯𑁂𑀭𑀜𑁆𑀚𑀸𑀬𑀫𑁆𑀧𑀺, 𑀫𑀳𑀸𑀭𑀸𑀚, 𑀢𑀣𑀸𑀕𑀢𑀲𑁆𑀲 𑀲𑀼𑀓𑁆𑀔𑀬𑀯𑀧𑀼𑀮𑀓𑁂 𑀪𑀼𑀜𑁆𑀚𑀫𑀸𑀦𑀲𑁆𑀲 𑀤𑁂𑀯𑀢𑀸 𑀤𑀺𑀩𑁆𑀩𑁂𑀦 𑀑𑀚𑁂𑀦 𑀢𑁂𑀫𑀬𑀺𑀢𑁆𑀯𑀸 𑀢𑁂𑀫𑀬𑀺𑀢𑁆𑀯𑀸 𑀉𑀧𑀲𑀁𑀳𑀭𑀺𑀁𑀲𑀼, 𑀢𑁂𑀦 𑀢𑀣𑀸𑀕𑀢𑀲𑁆𑀲 𑀓𑀸𑀬𑁄 𑀉𑀧𑀘𑀺𑀢𑁄 𑀅𑀳𑁄𑀲𑀻”𑀢𑀺𑁇 “𑀮𑀸𑀪𑀸 𑀯𑀢, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀢𑀸𑀲𑀁 𑀤𑁂𑀯𑀢𑀸𑀦𑀁, 𑀬𑀸 𑀢𑀣𑀸𑀕𑀢𑀲𑁆𑀲 𑀲𑀭𑀻𑀭𑀧𑁆𑀧𑀝𑀺𑀚𑀕𑁆𑀕𑀦𑁂 𑀲𑀢𑀢𑀁 𑀲𑀫𑀺𑀢𑀁 𑀉𑀲𑁆𑀲𑀼𑀓𑁆𑀓𑀫𑀸𑀧𑀦𑁆𑀦𑀸𑁇 𑀲𑀸𑀥𑀼, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀏𑀯𑀫𑁂𑀢𑀁 𑀢𑀣𑀸 𑀲𑀫𑁆𑀧𑀝𑀺𑀘𑁆𑀙𑀸𑀫𑀻”𑀢𑀺𑁇

---

1032\. 𑀕𑀸𑀣𑀸𑀪𑀺𑀕𑀻𑀢𑀪𑁄𑀚𑀦𑀓𑀣𑀸𑀧𑀜𑁆𑀳𑁄 𑀦𑀯𑀫𑁄𑁇



[Go to previous page (5.5.8 Brāhmaṇarājavādapañha)](5.5.8.md) / [Go to parent page (5.5 Santhavavagga)](../5.5.md) / [Go to next page (5.5.10 Dhammadesanāyaappossukkapañha)](5.5.10.md)


