
[Home](/) / [28Mi Milindapañhapāḷi](/tipitaka/28Mi.md) / [5 Meṇḍakapañha](/tipitaka/28Mi/5.md) / [5.1 Iddhibalavagga](/tipitaka/28Mi/5/5.1.md)

# 𑁫𑁇𑁧𑁇𑁬 𑀕𑀩𑁆𑀪𑀸𑀯𑀓𑁆𑀓𑀦𑁆𑀢𑀺𑀧𑀜𑁆𑀳

### 𑀫𑁂𑀡𑁆𑀟𑀓𑀧𑀜𑁆𑀳

### 𑀇𑀤𑁆𑀥𑀺𑀩𑀮𑀯𑀕𑁆𑀕

### 𑀕𑀩𑁆𑀪𑀸𑀯𑀓𑁆𑀓𑀦𑁆𑀢𑀺𑀧𑀜𑁆𑀳

(125.)

622. “𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀪𑀸𑀲𑀺𑀢𑀫𑁆𑀧𑁂𑀢𑀁 𑀪𑀕𑀯𑀢𑀸—  ‘𑀢𑀺𑀡𑁆𑀡𑀁 𑀔𑁄 𑀧𑀦, 𑀪𑀺𑀓𑁆𑀔𑀯𑁂, 𑀲𑀦𑁆𑀦𑀺𑀧𑀸𑀢𑀸 𑀕𑀩𑁆𑀪𑀲𑁆𑀲 𑀅𑀯𑀓𑁆𑀓𑀦𑁆𑀢𑀺 𑀳𑁄𑀢𑀺, 𑀇𑀥 𑀫𑀸𑀢𑀸𑀧𑀺𑀢𑀭𑁄 𑀘 𑀲𑀦𑁆𑀦𑀺𑀧𑀢𑀺𑀢𑀸 𑀳𑁄𑀦𑁆𑀢𑀺, 𑀫𑀸𑀢𑀸 𑀘 𑀉𑀢𑀼𑀦𑀻 𑀳𑁄𑀢𑀺, 𑀕𑀦𑁆𑀥𑀩𑁆𑀩𑁄 𑀘 𑀧𑀘𑁆𑀘𑀼𑀧𑀝𑁆𑀞𑀺𑀢𑁄 𑀳𑁄𑀢𑀺, 𑀇𑀫𑁂𑀲𑀁 𑀔𑁄, 𑀪𑀺𑀓𑁆𑀔𑀯𑁂, 𑀢𑀺𑀡𑁆𑀡𑀁 𑀲𑀦𑁆𑀦𑀺𑀧𑀸𑀢𑀸 𑀕𑀩𑁆𑀪𑀲𑁆𑀲 𑀅𑀯𑀓𑁆𑀓𑀦𑁆𑀢𑀺 𑀳𑁄𑀢𑀻’𑀢𑀺, 𑀅𑀲𑁂𑀲𑀯𑀘𑀦𑀫𑁂𑀢𑀁, 𑀦𑀺𑀲𑁆𑀲𑁂𑀲𑀯𑀘𑀦𑀫𑁂𑀢𑀁, 𑀦𑀺𑀧𑁆𑀧𑀭𑀺𑀬𑀸𑀬𑀯𑀘𑀦𑀫𑁂𑀢𑀁, 𑀅𑀭𑀳𑀲𑁆𑀲𑀯𑀘𑀦𑀫𑁂𑀢𑀁, 𑀲𑀤𑁂𑀯𑀫𑀦𑀼𑀲𑁆𑀲𑀸𑀦𑀁 𑀫𑀚𑁆𑀛𑁂 𑀦𑀺𑀲𑀻𑀤𑀺𑀢𑁆𑀯𑀸 𑀪𑀡𑀺𑀢𑀁, 𑀅𑀬𑀜𑁆𑀘 𑀤𑁆𑀯𑀺𑀦𑁆𑀦𑀁 𑀲𑀦𑁆𑀦𑀺𑀧𑀸𑀢𑀸 𑀕𑀩𑁆𑀪𑀲𑁆𑀲 𑀅𑀯𑀓𑁆𑀓𑀦𑁆𑀢𑀺 𑀤𑀺𑀲𑁆𑀲𑀢𑀺, 𑀤𑀼𑀓𑀽𑀮𑁂𑀦 𑀢𑀸𑀧𑀲𑁂𑀦 𑀧𑀸𑀭𑀺𑀓𑀸𑀬 𑀢𑀸𑀧𑀲𑀺𑀬𑀸 𑀉𑀢𑀼𑀦𑀺𑀓𑀸𑀮𑁂 𑀤𑀓𑁆𑀔𑀺𑀡𑁂𑀦 𑀳𑀢𑁆𑀣𑀗𑁆𑀕𑀼𑀝𑁆𑀞𑁂𑀦 𑀦𑀸𑀪𑀺 𑀧𑀭𑀸𑀫𑀝𑁆𑀞𑀸, 𑀢𑀲𑁆𑀲 𑀢𑁂𑀦 𑀦𑀸𑀪𑀺𑀧𑀭𑀸𑀫𑀲𑀦𑁂𑀦 𑀲𑀸𑀫𑀓𑀼𑀫𑀸𑀭𑁄 𑀦𑀺𑀩𑁆𑀩𑀢𑁆𑀢𑁄𑁇 𑀫𑀸𑀢𑀗𑁆𑀕𑁂𑀦𑀸𑀧𑀺 𑀇𑀲𑀺𑀦𑀸 𑀩𑁆𑀭𑀸𑀳𑁆𑀫𑀡𑀓𑀜𑁆𑀜𑀸𑀬 𑀉𑀢𑀼𑀦𑀺𑀓𑀸𑀮𑁂 𑀤𑀓𑁆𑀔𑀺𑀡𑁂𑀦 𑀳𑀢𑁆𑀣𑀗𑁆𑀕𑀼𑀝𑁆𑀞𑁂𑀦 𑀦𑀸𑀪𑀺 𑀧𑀭𑀸𑀫𑀝𑁆𑀞𑀸, 𑀢𑀲𑁆𑀲 𑀢𑁂𑀦 𑀦𑀸𑀪𑀺𑀧𑀭𑀸𑀫𑀲𑀦𑁂𑀦 𑀫𑀡𑁆𑀟𑀩𑁆𑀬𑁄 𑀦𑀸𑀫 𑀫𑀸𑀡𑀯𑀓𑁄 𑀦𑀺𑀩𑁆𑀩𑀢𑁆𑀢𑁄𑀢𑀺𑁇 𑀬𑀤𑀺, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀪𑀕𑀯𑀢𑀸 𑀪𑀡𑀺𑀢𑀁—  ‘𑀢𑀺𑀡𑁆𑀡𑀁 𑀔𑁄 𑀧𑀦, 𑀪𑀺𑀓𑁆𑀔𑀯𑁂, 𑀲𑀦𑁆𑀦𑀺𑀧𑀸𑀢𑀸 𑀕𑀩𑁆𑀪𑀲𑁆𑀲 𑀅𑀯𑀓𑁆𑀓𑀦𑁆𑀢𑀺 𑀳𑁄𑀢𑀻’𑀢𑀺𑁇 𑀢𑁂𑀦 𑀳𑀺 𑀲𑀸𑀫𑁄 𑀘 𑀓𑀼𑀫𑀸𑀭𑁄 𑀫𑀡𑁆𑀟𑀩𑁆𑀬𑁄 𑀘 𑀫𑀸𑀡𑀯𑀓𑁄 𑀉𑀪𑁄𑀧𑀺 𑀢𑁂 𑀦𑀸𑀪𑀺𑀧𑀭𑀸𑀫𑀲𑀦𑁂𑀦 𑀦𑀺𑀩𑁆𑀩𑀢𑁆𑀢𑀸𑀢𑀺 𑀬𑀁 𑀯𑀘𑀦𑀁, 𑀢𑀁 𑀫𑀺𑀘𑁆𑀙𑀸𑁇 𑀬𑀤𑀺, 𑀪𑀦𑁆𑀢𑁂, 𑀢𑀣𑀸𑀕𑀢𑁂𑀦 𑀪𑀡𑀺𑀢𑀁—  ‘𑀲𑀸𑀫𑁄 𑀘 𑀓𑀼𑀫𑀸𑀭𑁄 𑀫𑀡𑁆𑀟𑀩𑁆𑀬𑁄 𑀘 𑀫𑀸𑀡𑀯𑀓𑁄 𑀦𑀸𑀪𑀺𑀧𑀭𑀸𑀫𑀲𑀦𑁂𑀦 𑀦𑀺𑀩𑁆𑀩𑀢𑁆𑀢𑀸’𑀢𑀺, 𑀢𑁂𑀦 𑀳𑀺 ‘𑀢𑀺𑀡𑁆𑀡𑀁 𑀔𑁄 𑀧𑀦, 𑀪𑀺𑀓𑁆𑀔𑀯𑁂, 𑀲𑀦𑁆𑀦𑀺𑀧𑀸𑀢𑀸 𑀕𑀩𑁆𑀪𑀲𑁆𑀲 𑀅𑀯𑀓𑁆𑀓𑀦𑁆𑀢𑀺 𑀳𑁄𑀢𑀻’𑀢𑀺 𑀬𑀁 𑀯𑀘𑀦𑀁, 𑀢𑀫𑁆𑀧𑀺 𑀫𑀺𑀘𑁆𑀙𑀸𑁇 𑀅𑀬𑀫𑁆𑀧𑀺 𑀉𑀪𑀢𑁄 𑀓𑁄𑀝𑀺𑀓𑁄 𑀧𑀜𑁆𑀳𑁄 𑀲𑀼𑀕𑀫𑁆𑀪𑀻𑀭𑁄 𑀲𑀼𑀦𑀺𑀧𑀼𑀡𑁄 𑀯𑀺𑀲𑀬𑁄 𑀩𑀼𑀤𑁆𑀥𑀺𑀫𑀦𑁆𑀢𑀸𑀦𑀁, 𑀲𑁄 𑀢𑀯𑀸𑀦𑀼𑀧𑁆𑀧𑀢𑁆𑀢𑁄, 𑀙𑀺𑀦𑁆𑀤 𑀯𑀺𑀫𑀢𑀺𑀧𑀣𑀁, 𑀥𑀸𑀭𑁂𑀳𑀺 𑀜𑀸𑀡𑀯𑀭𑀧𑁆𑀧𑀚𑁆𑀚𑁄𑀢𑀦𑁆”𑀢𑀺𑁇

623. “𑀪𑀸𑀲𑀺𑀢𑀫𑁆𑀧𑁂𑀢𑀁, 𑀫𑀳𑀸𑀭𑀸𑀚, 𑀪𑀕𑀯𑀢𑀸 ‘𑀢𑀺𑀡𑁆𑀡𑀁 𑀔𑁄 𑀧𑀦, 𑀪𑀺𑀓𑁆𑀔𑀯𑁂, 𑀲𑀦𑁆𑀦𑀺𑀧𑀸𑀢𑀸 𑀕𑀩𑁆𑀪𑀲𑁆𑀲 𑀅𑀯𑀓𑁆𑀓𑀦𑁆𑀢𑀺 𑀳𑁄𑀢𑀺, 𑀇𑀥 𑀫𑀸𑀢𑀸𑀧𑀺𑀢𑀭𑁄 𑀘 𑀲𑀦𑁆𑀦𑀺𑀧𑀢𑀺𑀢𑀸 𑀳𑁄𑀦𑁆𑀢𑀺, 𑀫𑀸𑀢𑀸 𑀘 𑀉𑀢𑀼𑀦𑀻 𑀳𑁄𑀢𑀺, 𑀕𑀦𑁆𑀥𑀩𑁆𑀩𑁄 𑀘 𑀧𑀘𑁆𑀘𑀼𑀧𑀝𑁆𑀞𑀺𑀢𑁄 𑀳𑁄𑀢𑀺, 𑀏𑀯𑀁 𑀢𑀺𑀡𑁆𑀡𑀁 𑀲𑀦𑁆𑀦𑀺𑀧𑀸𑀢𑀸 𑀕𑀩𑁆𑀪𑀲𑁆𑀲 𑀅𑀯𑀓𑁆𑀓𑀦𑁆𑀢𑀺 𑀳𑁄𑀢𑀻’𑀢𑀺𑁇 𑀪𑀡𑀺𑀢𑀜𑁆𑀘—  ‘𑀲𑀸𑀫𑁄 𑀘 𑀓𑀼𑀫𑀸𑀭𑁄 𑀫𑀡𑁆𑀟𑀩𑁆𑀬𑁄 𑀘 𑀫𑀸𑀡𑀯𑀓𑁄 𑀦𑀸𑀪𑀺𑀧𑀭𑀸𑀫𑀲𑀦𑁂𑀦 𑀦𑀺𑀩𑁆𑀩𑀢𑁆𑀢𑀸’”𑀢𑀺𑁇 “𑀢𑁂𑀦 𑀳𑀺, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀬𑁂𑀦 𑀓𑀸𑀭𑀡𑁂𑀦 𑀧𑀜𑁆𑀳𑁄 𑀲𑀼𑀯𑀺𑀦𑀺𑀘𑁆𑀙𑀺𑀢𑁄 𑀳𑁄𑀢𑀺, 𑀢𑁂𑀦 𑀓𑀸𑀭𑀡𑁂𑀦 𑀫𑀁 𑀲𑀜𑁆𑀜𑀸𑀧𑁂𑀳𑀻”𑀢𑀺𑁇

624. “𑀲𑀼𑀢𑀧𑀼𑀩𑁆𑀩𑀁 𑀧𑀦 𑀢𑀬𑀸, 𑀫𑀳𑀸𑀭𑀸𑀚, 𑀲𑀗𑁆𑀓𑀺𑀘𑁆𑀘𑁄 𑀘 𑀓𑀼𑀫𑀸𑀭𑁄 𑀇𑀲𑀺𑀲𑀺𑀗𑁆𑀕𑁄 𑀘 𑀢𑀸𑀧𑀲𑁄 𑀣𑁂𑀭𑁄 𑀘 𑀓𑀼𑀫𑀸𑀭𑀓𑀲𑁆𑀲𑀧𑁄 𑀇𑀫𑀺𑀦𑀸 𑀦𑀸𑀫 𑀢𑁂 𑀦𑀺𑀩𑁆𑀩𑀢𑁆𑀢𑀸”𑀢𑀺? “𑀆𑀫, 𑀪𑀦𑁆𑀢𑁂, 𑀲𑀼𑀬𑁆𑀬𑀢𑀺, 𑀅𑀩𑁆𑀪𑀼𑀕𑁆𑀕𑀢𑀸 𑀢𑁂𑀲𑀁 𑀚𑀸𑀢𑀺, 𑀤𑁆𑀯𑁂 𑀫𑀺𑀕𑀥𑁂𑀦𑀼𑀬𑁄 𑀢𑀸𑀯 𑀉𑀢𑀼𑀦𑀺𑀓𑀸𑀮𑁂 𑀤𑁆𑀯𑀺𑀦𑁆𑀦𑀁 𑀢𑀸𑀧𑀲𑀸𑀦𑀁 𑀧𑀲𑁆𑀲𑀸𑀯𑀝𑁆𑀞𑀸𑀦𑀁 𑀆𑀕𑀦𑁆𑀢𑁆𑀯𑀸 𑀲𑀲𑀫𑁆𑀪𑀯𑀁 𑀧𑀲𑁆𑀲𑀸𑀯𑀁 𑀧𑀺𑀯𑀺𑀁𑀲𑀼, 𑀢𑁂𑀦 𑀧𑀲𑁆𑀲𑀸𑀯𑀲𑀫𑁆𑀪𑀯𑁂𑀦 𑀲𑀗𑁆𑀓𑀺𑀘𑁆𑀘𑁄 𑀘 𑀓𑀼𑀫𑀸𑀭𑁄 𑀇𑀲𑀺𑀲𑀺𑀗𑁆𑀕𑁄 𑀘 𑀢𑀸𑀧𑀲𑁄 𑀦𑀺𑀩𑁆𑀩𑀢𑁆𑀢𑀸𑁇 𑀣𑁂𑀭𑀲𑁆𑀲 𑀉𑀤𑀸𑀬𑀺𑀲𑁆𑀲 𑀪𑀺𑀓𑁆𑀔𑀼𑀦𑀼𑀧𑀲𑁆𑀲𑀬𑀁 𑀉𑀧𑀕𑀢𑀲𑁆𑀲 𑀭𑀢𑁆𑀢𑀘𑀺𑀢𑁆𑀢𑁂𑀦 𑀪𑀺𑀓𑁆𑀔𑀼𑀦𑀺𑀬𑀸 𑀅𑀗𑁆𑀕𑀚𑀸𑀢𑀁 𑀉𑀧𑀦𑀺𑀚𑁆𑀛𑀸𑀬𑀦𑁆𑀢𑀲𑁆𑀲 𑀲𑀫𑁆𑀪𑀯𑀁 𑀓𑀸𑀲𑀸𑀯𑁂 𑀫𑀼𑀘𑁆𑀘𑀺𑁇 𑀅𑀣 𑀔𑁄 𑀆𑀬𑀲𑁆𑀫𑀸 𑀉𑀤𑀸𑀬𑀺 𑀢𑀁 𑀪𑀺𑀓𑁆𑀔𑀼𑀦𑀺𑀁 𑀏𑀢𑀤𑀯𑁄𑀘—  ‘𑀕𑀘𑁆𑀙 𑀪𑀕𑀺𑀦𑀺, 𑀉𑀤𑀓𑀁 𑀆𑀳𑀭 𑀅𑀦𑁆𑀢𑀭𑀯𑀸𑀲𑀓𑀁 𑀥𑁄𑀯𑀺𑀲𑁆𑀲𑀸𑀫𑀻’𑀢𑀺𑁇 ‘𑀆𑀳𑀭𑀬𑁆𑀬, 𑀅𑀳𑀫𑁂𑀯 𑀥𑁄𑀯𑀺𑀲𑁆𑀲𑀸𑀫𑀻’𑀢𑀺𑁇 𑀢𑀢𑁄 𑀲𑀸 𑀪𑀺𑀓𑁆𑀔𑀼𑀦𑀻 𑀉𑀢𑀼𑀦𑀺𑀲𑀫𑀬𑁂 𑀢𑀁 𑀲𑀫𑁆𑀪𑀯𑀁 𑀏𑀓𑀤𑁂𑀲𑀁 𑀫𑀼𑀔𑁂𑀦 𑀅𑀕𑁆𑀕𑀳𑁂𑀲𑀺, 𑀏𑀓𑀤𑁂𑀲𑀁 𑀅𑀗𑁆𑀕𑀚𑀸𑀢𑁂 𑀧𑀓𑁆𑀔𑀺𑀧𑀺, 𑀢𑁂𑀦 𑀣𑁂𑀭𑁄 𑀓𑀼𑀫𑀸𑀭𑀓𑀲𑁆𑀲𑀧𑁄 𑀦𑀺𑀩𑁆𑀩𑀢𑁆𑀢𑁄𑀢𑀺 𑀏𑀢𑀁 𑀚𑀦𑁄 𑀆𑀳𑀸”𑀢𑀺𑁇

625. “𑀅𑀧𑀺 𑀦𑀼 𑀔𑁄 𑀢𑁆𑀯𑀁, 𑀫𑀳𑀸𑀭𑀸𑀚, 𑀲𑀤𑁆𑀤𑀳𑀲𑀺 𑀢𑀁 𑀯𑀘𑀦𑀦𑁆”𑀢𑀺? “𑀆𑀫, 𑀪𑀦𑁆𑀢𑁂, 𑀩𑀮𑀯𑀁 𑀢𑀢𑁆𑀣 𑀫𑀬𑀁 𑀓𑀸𑀭𑀡𑀁 𑀉𑀧𑀮𑀪𑀸𑀫, 𑀬𑁂𑀦 𑀫𑀬𑀁 𑀓𑀸𑀭𑀡𑁂𑀦 𑀲𑀤𑁆𑀤𑀳𑀸𑀫 𑀇𑀫𑀺𑀦𑀸 𑀓𑀸𑀭𑀡𑁂𑀦 𑀦𑀺𑀩𑁆𑀩𑀢𑁆𑀢𑀸”𑀢𑀺𑁇 “𑀓𑀺𑀁 𑀧𑀦𑁂𑀢𑁆𑀣, 𑀫𑀳𑀸𑀭𑀸𑀚, 𑀓𑀸𑀭𑀡𑀦𑁆”𑀢𑀺? “𑀲𑀼𑀧𑀭𑀺𑀓𑀫𑁆𑀫𑀓𑀢𑁂, 𑀪𑀦𑁆𑀢𑁂, 𑀓𑀮𑀮𑁂 𑀩𑀻𑀚𑀁 𑀦𑀺𑀧𑀢𑀺𑀢𑁆𑀯𑀸 𑀔𑀺𑀧𑁆𑀧𑀁 𑀲𑀁𑀯𑀺𑀭𑀼𑀳𑀢𑀻”𑀢𑀺𑁇 “𑀆𑀫, 𑀫𑀳𑀸𑀭𑀸𑀚𑀸”𑀢𑀺𑁇 “𑀏𑀯𑀫𑁂𑀯 𑀔𑁄, 𑀪𑀦𑁆𑀢𑁂, 𑀲𑀸 𑀪𑀺𑀓𑁆𑀔𑀼𑀦𑀻 𑀉𑀢𑀼𑀦𑀻 𑀲𑀫𑀸𑀦𑀸 𑀲𑀡𑁆𑀞𑀺𑀢𑁂 𑀓𑀮𑀮𑁂 𑀭𑀼𑀳𑀺𑀭𑁂 𑀧𑀘𑁆𑀙𑀺𑀦𑁆𑀦𑀯𑁂𑀕𑁂 𑀞𑀺𑀢𑀸𑀬 𑀥𑀸𑀢𑀼𑀬𑀸 𑀢𑀁 𑀲𑀫𑁆𑀪𑀯𑀁 𑀕𑀳𑁂𑀢𑁆𑀯𑀸 𑀢𑀲𑁆𑀫𑀺𑀁 𑀓𑀮𑀮𑁂 𑀧𑀓𑁆𑀔𑀺𑀧𑀺, 𑀢𑁂𑀦 𑀢𑀲𑁆𑀲𑀸 𑀕𑀩𑁆𑀪𑁄 𑀲𑀡𑁆𑀞𑀸𑀲𑀺, 𑀏𑀯𑀁 𑀢𑀢𑁆𑀣 𑀓𑀸𑀭𑀡𑀁 𑀧𑀘𑁆𑀘𑁂𑀫 𑀢𑁂𑀲𑀁 𑀦𑀺𑀩𑁆𑀩𑀢𑁆𑀢𑀺𑀬𑀸”𑀢𑀺𑁇 “𑀏𑀯𑀫𑁂𑀢𑀁, 𑀫𑀳𑀸𑀭𑀸𑀚, 𑀢𑀣𑀸 𑀲𑀫𑁆𑀧𑀝𑀺𑀘𑁆𑀙𑀸𑀫𑀺, 𑀬𑁄𑀦𑀺𑀧𑁆𑀧𑀯𑁂𑀲𑁂𑀦 𑀕𑀩𑁆𑀪𑁄 𑀲𑀫𑁆𑀪𑀯𑀢𑀻𑀢𑀺𑁇 𑀲𑀫𑁆𑀧𑀝𑀺𑀘𑁆𑀙𑀲𑀺 𑀧𑀦, 𑀢𑁆𑀯𑀁, 𑀫𑀳𑀸𑀭𑀸𑀚, 𑀣𑁂𑀭𑀲𑁆𑀲 𑀓𑀼𑀫𑀸𑀭𑀓𑀲𑁆𑀲𑀧𑀲𑁆𑀲 𑀕𑀩𑁆𑀪𑀸𑀯𑀓𑁆𑀓𑀫𑀦𑀦𑁆”𑀢𑀺? “𑀆𑀫, 𑀪𑀦𑁆𑀢𑁂”𑀢𑀺𑁇 “𑀲𑀸𑀥𑀼, 𑀫𑀳𑀸𑀭𑀸𑀚, 𑀧𑀘𑁆𑀘𑀸𑀕𑀢𑁄𑀲𑀺 𑀫𑀫 𑀯𑀺𑀲𑀬𑀁, 𑀏𑀓𑀯𑀺𑀥𑁂𑀦𑀧𑀺 𑀕𑀩𑁆𑀪𑀸𑀯𑀓𑁆𑀓𑀦𑁆𑀢𑀺𑀁 𑀓𑀣𑀬𑀦𑁆𑀢𑁄 𑀫𑀫𑀸𑀦𑀼𑀩𑀮𑀁 𑀪𑀯𑀺𑀲𑁆𑀲𑀲𑀺, 𑀅𑀣 𑀬𑀸 𑀧𑀦 𑀢𑀸 𑀤𑁆𑀯𑁂 𑀫𑀺𑀕𑀥𑁂𑀦𑀼𑀬𑁄 𑀧𑀲𑁆𑀲𑀸𑀯𑀁 𑀧𑀺𑀯𑀺𑀢𑁆𑀯𑀸 𑀕𑀩𑁆𑀪𑀁 𑀧𑀝𑀺𑀮𑀪𑀺𑀁𑀲𑀼, 𑀢𑀸𑀲𑀁 𑀢𑁆𑀯𑀁 𑀲𑀤𑁆𑀤𑀳𑀲𑀺 𑀕𑀩𑁆𑀪𑀲𑁆𑀲𑀸𑀯𑀓𑁆𑀓𑀫𑀦𑀦𑁆”𑀢𑀺? “𑀆𑀫, 𑀪𑀦𑁆𑀢𑁂, 𑀬𑀁 𑀓𑀺𑀜𑁆𑀘𑀺 𑀪𑀼𑀢𑁆𑀢𑀁 𑀧𑀻𑀢𑀁 𑀔𑀸𑀬𑀺𑀢𑀁 𑀮𑁂𑀳𑀺𑀢𑀁, 𑀲𑀩𑁆𑀩𑀁 𑀢𑀁 𑀓𑀮𑀮𑀁 𑀑𑀲𑀭𑀢𑀺, 𑀞𑀸𑀦𑀕𑀢𑀁 𑀯𑀼𑀟𑁆𑀠𑀺𑀫𑀸𑀧𑀚𑁆𑀚𑀢𑀺𑁇 𑀬𑀣𑀸, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀬𑀸 𑀓𑀸𑀘𑀺 𑀲𑀭𑀺𑀢𑀸 𑀦𑀸𑀫, 𑀲𑀩𑁆𑀩𑀸 𑀢𑀸 𑀫𑀳𑀸𑀲𑀫𑀼𑀤𑁆𑀤𑀁 𑀑𑀲𑀭𑀦𑁆𑀢𑀺, 𑀞𑀸𑀦𑀕𑀢𑀸 𑀯𑀼𑀟𑁆𑀠𑀺𑀫𑀸𑀧𑀚𑁆𑀚𑀦𑁆𑀢𑀺𑁇 𑀏𑀯𑀫𑁂𑀯 𑀔𑁄, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀬𑀁 𑀓𑀺𑀜𑁆𑀘𑀺 𑀪𑀼𑀢𑁆𑀢𑀁 𑀧𑀻𑀢𑀁 𑀔𑀸𑀬𑀺𑀢𑀁 𑀮𑁂𑀳𑀺𑀢𑀁, 𑀲𑀩𑁆𑀩𑀁 𑀢𑀁 𑀓𑀮𑀮𑀁 𑀑𑀲𑀭𑀢𑀺, 𑀞𑀸𑀦𑀕𑀢𑀁 𑀯𑀼𑀟𑁆𑀠𑀺𑀫𑀸𑀧𑀚𑁆𑀚𑀢𑀺, 𑀢𑁂𑀦𑀸𑀳𑀁 𑀓𑀸𑀭𑀡𑁂𑀦 𑀲𑀤𑁆𑀤𑀳𑀸𑀫𑀺 𑀫𑀼𑀔𑀕𑀢𑁂𑀦𑀧𑀺 𑀕𑀩𑁆𑀪𑀲𑁆𑀲 𑀅𑀯𑀓𑁆𑀓𑀦𑁆𑀢𑀺 𑀳𑁄𑀢𑀻”𑀢𑀺𑁇 “𑀲𑀸𑀥𑀼, 𑀫𑀳𑀸𑀭𑀸𑀚, 𑀕𑀸𑀍𑀳𑀢𑀭𑀁 𑀉𑀧𑀕𑀢𑁄𑀲𑀺 𑀫𑀫 𑀯𑀺𑀲𑀬𑀁, 𑀫𑀼𑀔𑀧𑀸𑀦𑁂𑀦𑀧𑀺 𑀤𑁆𑀯𑀬𑀲𑀦𑁆𑀦𑀺𑀧𑀸𑀢𑁄 𑀪𑀯𑀢𑀺𑁇 𑀲𑀗𑁆𑀓𑀺𑀘𑁆𑀘𑀲𑁆𑀲 𑀘, 𑀫𑀳𑀸𑀭𑀸𑀚, 𑀓𑀼𑀫𑀸𑀭𑀲𑁆𑀲 𑀇𑀲𑀺𑀲𑀺𑀗𑁆𑀕𑀲𑁆𑀲 𑀘 𑀢𑀸𑀧𑀲𑀲𑁆𑀲 𑀣𑁂𑀭𑀲𑁆𑀲 𑀘 𑀓𑀼𑀫𑀸𑀭𑀓𑀲𑁆𑀲𑀧𑀲𑁆𑀲 𑀕𑀩𑁆𑀪𑀸𑀯𑀓𑁆𑀓𑀫𑀦𑀁 𑀲𑀫𑁆𑀧𑀝𑀺𑀘𑁆𑀙𑀲𑀻”𑀢𑀺? “𑀆𑀫, 𑀪𑀦𑁆𑀢𑁂, 𑀲𑀦𑁆𑀦𑀺𑀧𑀸𑀢𑁄 𑀑𑀲𑀭𑀢𑀻”𑀢𑀺𑁇

626. “𑀲𑀸𑀫𑁄𑀧𑀺, 𑀫𑀳𑀸𑀭𑀸𑀚, 𑀓𑀼𑀫𑀸𑀭𑁄 𑀫𑀡𑁆𑀟𑀩𑁆𑀬𑁄𑀧𑀺 𑀫𑀸𑀡𑀯𑀓𑁄 𑀢𑀻𑀲𑀼 𑀲𑀦𑁆𑀦𑀺𑀧𑀸𑀢𑁂𑀲𑀼 𑀅𑀦𑁆𑀢𑁄𑀕𑀥𑀸, 𑀏𑀓𑀭𑀲𑀸𑀬𑁂𑀯 𑀧𑀼𑀭𑀺𑀫𑁂𑀦, 𑀢𑀢𑁆𑀣 𑀓𑀸𑀭𑀡𑀁 𑀯𑀓𑁆𑀔𑀸𑀫𑀺𑁇 𑀤𑀼𑀓𑀽𑀮𑁄 𑀘, 𑀫𑀳𑀸𑀭𑀸𑀚, 𑀢𑀸𑀧𑀲𑁄 𑀧𑀸𑀭𑀺𑀓𑀸 𑀘 𑀢𑀸𑀧𑀲𑀻 𑀉𑀪𑁄𑀧𑀺 𑀢𑁂 𑀅𑀭𑀜𑁆𑀜𑀯𑀸𑀲𑀸 𑀅𑀳𑁂𑀲𑀼𑀁 𑀧𑀯𑀺𑀯𑁂𑀓𑀸𑀥𑀺𑀫𑀼𑀢𑁆𑀢𑀸 𑀉𑀢𑁆𑀢𑀫𑀢𑁆𑀣𑀕𑀯𑁂𑀲𑀓𑀸, 𑀢𑀧𑀢𑁂𑀚𑁂𑀦 𑀬𑀸𑀯 𑀩𑁆𑀭𑀳𑁆𑀫𑀮𑁄𑀓𑀁 𑀲𑀦𑁆𑀢𑀸𑀧𑁂𑀲𑀼𑀁𑁇 𑀢𑁂𑀲𑀁 𑀢𑀤𑀸 𑀲𑀓𑁆𑀓𑁄 𑀤𑁂𑀯𑀸𑀦𑀫𑀺𑀦𑁆𑀤𑁄 𑀲𑀸𑀬𑀁 𑀧𑀸𑀢𑀁 𑀉𑀧𑀝𑁆𑀞𑀸𑀦𑀁 𑀆𑀕𑀘𑁆𑀙𑀢𑀺𑁇 𑀲𑁄 𑀢𑁂𑀲𑀁 𑀕𑀭𑀼𑀓𑀢𑀫𑁂𑀢𑁆𑀢𑀢𑀸𑀬 𑀉𑀧𑀥𑀸𑀭𑁂𑀦𑁆𑀢𑁄 𑀅𑀤𑁆𑀤𑀲 𑀅𑀦𑀸𑀕𑀢𑀫𑀤𑁆𑀥𑀸𑀦𑁂 𑀤𑁆𑀯𑀺𑀦𑁆𑀦𑀫𑁆𑀧𑀺 𑀢𑁂𑀲𑀁 𑀘𑀓𑁆𑀔𑀽𑀦𑀁 𑀅𑀦𑁆𑀢𑀭𑀥𑀸𑀦𑀁, 𑀤𑀺𑀲𑁆𑀯𑀸 𑀢𑁂 𑀏𑀯𑀫𑀸𑀳—  ‘𑀏𑀓𑀁 𑀫𑁂, 𑀪𑁄𑀦𑁆𑀢𑁄, 𑀯𑀘𑀦𑀁 𑀓𑀭𑁄𑀣, 𑀲𑀸𑀥𑀼 𑀏𑀓𑀁 𑀧𑀼𑀢𑁆𑀢𑀁 𑀚𑀦𑁂𑀬𑁆𑀬𑀸𑀣, 𑀲𑁄 𑀢𑀼𑀫𑁆𑀳𑀸𑀓𑀁 𑀉𑀧𑀝𑁆𑀞𑀸𑀓𑁄 𑀪𑀯𑀺𑀲𑁆𑀲𑀢𑀺 𑀆𑀮𑀫𑁆𑀩𑀦𑁄 𑀘𑀸’𑀢𑀺𑁇 ‘𑀅𑀮𑀁, 𑀓𑁄𑀲𑀺𑀬, 𑀫𑀸 𑀏𑀯𑀁 𑀪𑀡𑀻’𑀢𑀺𑁇 𑀢𑁂 𑀢𑀲𑁆𑀲 𑀢𑀁 𑀯𑀘𑀦𑀁 𑀦 𑀲𑀫𑁆𑀧𑀝𑀺𑀘𑁆𑀙𑀺𑀁𑀲𑀼𑁇 𑀅𑀦𑀼𑀓𑀫𑁆𑀧𑀓𑁄 𑀅𑀢𑁆𑀣𑀓𑀸𑀫𑁄 𑀲𑀓𑁆𑀓𑁄 𑀤𑁂𑀯𑀸𑀦𑀫𑀺𑀦𑁆𑀤𑁄 𑀤𑀼𑀢𑀺𑀬𑀫𑁆𑀧𑀺…  𑀢𑀢𑀺𑀬𑀫𑁆𑀧𑀺 𑀢𑁂 𑀏𑀯𑀫𑀸𑀳—  ‘𑀏𑀓𑀁 𑀫𑁂, 𑀪𑁄𑀦𑁆𑀢𑁄, 𑀯𑀘𑀦𑀁 𑀓𑀭𑁄𑀣, 𑀲𑀸𑀥𑀼 𑀏𑀓𑀁 𑀧𑀼𑀢𑁆𑀢𑀁 𑀚𑀦𑁂𑀬𑁆𑀬𑀸𑀣, 𑀲𑁄 𑀢𑀼𑀫𑁆𑀳𑀸𑀓𑀁 𑀉𑀧𑀝𑁆𑀞𑀸𑀓𑁄 𑀪𑀯𑀺𑀲𑁆𑀲𑀢𑀺 𑀆𑀮𑀫𑁆𑀩𑀦𑁄 𑀘𑀸’𑀢𑀺𑁇 𑀢𑀢𑀺𑀬𑀫𑁆𑀧𑀺 𑀢𑁂 𑀆𑀳𑀁𑀲𑀼 ‘𑀅𑀮𑀁, 𑀓𑁄𑀲𑀺𑀬, 𑀫𑀸 𑀢𑁆𑀯𑀁 𑀔𑁄 𑀅𑀫𑁆𑀳𑁂 𑀅𑀦𑀢𑁆𑀣𑁂 𑀦𑀺𑀬𑁄𑀚𑁂𑀳𑀺, 𑀓𑀤𑀸𑀬𑀁 𑀓𑀸𑀬𑁄 𑀦 𑀪𑀺𑀚𑁆𑀚𑀺𑀲𑁆𑀲𑀢𑀺, 𑀪𑀺𑀚𑁆𑀚𑀢𑀼 𑀅𑀬𑀁 𑀓𑀸𑀬𑁄 𑀪𑁂𑀤𑀦𑀥𑀫𑁆𑀫𑁄, 𑀪𑀺𑀚𑁆𑀚𑀦𑁆𑀢𑀺𑀬𑀸𑀧𑀺 𑀥𑀭𑀡𑀺𑀬𑀸 𑀧𑀢𑀦𑁆𑀢𑁂𑀧𑀺 𑀲𑁂𑀮𑀲𑀺𑀔𑀭𑁂 𑀨𑀮𑀦𑁆𑀢𑁂𑀧𑀺 𑀆𑀓𑀸𑀲𑁂 𑀧𑀢𑀦𑁆𑀢𑁂𑀧𑀺 𑀘𑀦𑁆𑀤𑀺𑀫𑀲𑀽𑀭𑀺𑀬𑁂 𑀦𑁂𑀯 𑀫𑀬𑀁 𑀮𑁄𑀓𑀥𑀫𑁆𑀫𑁂𑀳𑀺 𑀫𑀺𑀲𑁆𑀲𑀬𑀺𑀲𑁆𑀲𑀸𑀫, 𑀫𑀸 𑀢𑁆𑀯𑀁 𑀅𑀫𑁆𑀳𑀸𑀓𑀁 𑀲𑀫𑁆𑀫𑀼𑀔𑀪𑀸𑀯𑀁 𑀉𑀧𑀕𑀘𑁆𑀙, 𑀉𑀧𑀕𑀢𑀲𑁆𑀲 𑀢𑁂 𑀏𑀲𑁄 𑀯𑀺𑀲𑁆𑀲𑀸𑀲𑁄, 𑀅𑀦𑀢𑁆𑀣𑀘𑀭𑁄 𑀢𑁆𑀯𑀁 𑀫𑀜𑁆𑀜𑁂’𑀢𑀺𑁇

627. 𑀢𑀢𑁄 𑀲𑀓𑁆𑀓𑁄 𑀤𑁂𑀯𑀸𑀦𑀫𑀺𑀦𑁆𑀤𑁄 𑀢𑁂𑀲𑀁 𑀫𑀦𑀁 𑀅𑀮𑀪𑀫𑀸𑀦𑁄 𑀕𑀭𑀼𑀓𑀢𑁄 𑀧𑀜𑁆𑀚𑀮𑀺𑀓𑁄 𑀧𑀼𑀦 𑀬𑀸𑀘𑀺—  ‘𑀬𑀤𑀺 𑀫𑁂 𑀯𑀘𑀦𑀁 𑀦 𑀉𑀲𑁆𑀲𑀳𑀣 𑀓𑀸𑀢𑀼𑀁, 𑀬𑀤𑀸 𑀢𑀸𑀧𑀲𑀻 𑀉𑀢𑀼𑀦𑀻 𑀳𑁄𑀢𑀺 𑀧𑀼𑀧𑁆𑀨𑀯𑀢𑀻, 𑀢𑀤𑀸 𑀢𑁆𑀯𑀁, 𑀪𑀦𑁆𑀢𑁂, 𑀤𑀓𑁆𑀔𑀺𑀡𑁂𑀦 𑀳𑀢𑁆𑀣𑀗𑁆𑀕𑀼𑀝𑁆𑀞𑁂𑀦 𑀦𑀸𑀪𑀺𑀁 𑀧𑀭𑀸𑀫𑀲𑁂𑀬𑁆𑀬𑀸𑀲𑀺, 𑀢𑁂𑀦 𑀲𑀸 𑀕𑀩𑁆𑀪𑀁 𑀮𑀘𑁆𑀙𑀢𑀺, 𑀲𑀦𑁆𑀦𑀺𑀧𑀸𑀢𑁄 𑀬𑁂𑀯𑁂𑀲 𑀕𑀩𑁆𑀪𑀸𑀯𑀓𑁆𑀓𑀦𑁆𑀢𑀺𑀬𑀸’𑀢𑀺𑁇 ‘𑀲𑀓𑁆𑀓𑁄𑀫𑀳𑀁, 𑀓𑁄𑀲𑀺𑀬, 𑀢𑀁 𑀯𑀘𑀦𑀁 𑀓𑀸𑀢𑀼𑀁, 𑀦 𑀢𑀸𑀯𑀢𑀓𑁂𑀦 𑀅𑀫𑁆𑀳𑀸𑀓𑀁 𑀢𑀧𑁄 𑀪𑀺𑀚𑁆𑀚𑀢𑀺, 𑀳𑁄𑀢𑀽’𑀢𑀺—  𑀲𑀫𑁆𑀧𑀝𑀺𑀘𑁆𑀙𑀺𑀁𑀲𑀼𑁇 𑀢𑀸𑀬 𑀘 𑀧𑀦 𑀯𑁂𑀮𑀸𑀬 𑀤𑁂𑀯𑀪𑀯𑀦𑁂 𑀅𑀢𑁆𑀣𑀺 𑀤𑁂𑀯𑀧𑀼𑀢𑁆𑀢𑁄 𑀉𑀲𑁆𑀲𑀦𑁆𑀦𑀓𑀼𑀲𑀮𑀫𑀽𑀮𑁄 𑀔𑀻𑀡𑀸𑀬𑀼𑀓𑁄 𑀆𑀬𑀼𑀓𑁆𑀔𑀬𑀧𑁆𑀧𑀢𑁆𑀢𑁄 𑀬𑀤𑀺𑀘𑁆𑀙𑀓𑀁 𑀲𑀫𑀢𑁆𑀣𑁄 𑀑𑀓𑁆𑀓𑀫𑀺𑀢𑀼𑀁 𑀅𑀧𑀺 𑀘𑀓𑁆𑀓𑀯𑀢𑁆𑀢𑀺𑀓𑀼𑀮𑁂𑀧𑀺𑁇 𑀅𑀣 𑀲𑀓𑁆𑀓𑁄 𑀤𑁂𑀯𑀸𑀦𑀫𑀺𑀦𑁆𑀤𑁄 𑀢𑀁 𑀤𑁂𑀯𑀧𑀼𑀢𑁆𑀢𑀁 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀏𑀯𑀫𑀸𑀳—  ‘𑀏𑀳𑀺 𑀔𑁄, 𑀫𑀸𑀭𑀺𑀲, 𑀲𑀼𑀧𑀪𑀸𑀢𑁄 𑀢𑁂 𑀤𑀺𑀯𑀲𑁄, 𑀅𑀢𑁆𑀣𑀲𑀺𑀤𑁆𑀥𑀺 𑀉𑀧𑀕𑀢𑀸, 𑀬𑀫𑀳𑀁 𑀢𑁂 𑀉𑀧𑀝𑁆𑀞𑀸𑀦𑀫𑀸𑀕𑀫𑀺𑀁, 𑀭𑀫𑀡𑀻𑀬𑁂 𑀢𑁂 𑀑𑀓𑀸𑀲𑁂 𑀯𑀸𑀲𑁄 𑀪𑀯𑀺𑀲𑁆𑀲𑀢𑀺, 𑀧𑀢𑀺𑀭𑀽𑀧𑁂 𑀓𑀼𑀮𑁂 𑀧𑀝𑀺𑀲𑀦𑁆𑀥𑀺 𑀪𑀯𑀺𑀲𑁆𑀲𑀢𑀺, 𑀲𑀼𑀦𑁆𑀤𑀭𑁂𑀳𑀺 𑀫𑀸𑀢𑀸𑀧𑀺𑀢𑀽𑀳𑀺 𑀯𑀟𑁆𑀠𑁂𑀢𑀩𑁆𑀩𑁄, 𑀏𑀳𑀺 𑀫𑁂 𑀯𑀘𑀦𑀁 𑀓𑀭𑁄𑀳𑀻’𑀢𑀺 𑀬𑀸𑀘𑀺𑁇 𑀤𑀼𑀢𑀺𑀬𑀫𑁆𑀧𑀺…  𑀢𑀢𑀺𑀬𑀫𑁆𑀧𑀺 𑀬𑀸𑀘𑀺 𑀲𑀺𑀭𑀲𑀺 𑀧𑀜𑁆𑀚𑀮𑀺𑀓𑀢𑁄𑁇

628. 𑀢𑀢𑁄 𑀲𑁄 𑀤𑁂𑀯𑀧𑀼𑀢𑁆𑀢𑁄 𑀏𑀯𑀫𑀸𑀳—  ‘𑀓𑀢𑀫𑀁 𑀢𑀁, 𑀫𑀸𑀭𑀺𑀲, 𑀓𑀼𑀮𑀁, 𑀬𑀁 𑀢𑁆𑀯𑀁 𑀅𑀪𑀺𑀓𑁆𑀔𑀡𑀁 𑀓𑀺𑀢𑁆𑀢𑀬𑀲𑀺 𑀧𑀼𑀦𑀧𑁆𑀧𑀼𑀦𑀦𑁆’𑀢𑀺𑁇 ‘𑀤𑀼𑀓𑀽𑀮𑁄 𑀘 𑀢𑀸𑀧𑀲𑁄 𑀧𑀸𑀭𑀺𑀓𑀸 𑀘 𑀢𑀸𑀧𑀲𑀻’𑀢𑀺𑁇 𑀲𑁄 𑀢𑀲𑁆𑀲 𑀯𑀘𑀦𑀁 𑀲𑀼𑀢𑁆𑀯𑀸 𑀢𑀼𑀝𑁆𑀞𑁄 𑀲𑀫𑁆𑀧𑀝𑀺𑀘𑁆𑀙𑀺 ‘𑀲𑀸𑀥𑀼, 𑀫𑀸𑀭𑀺𑀲, 𑀬𑁄 𑀢𑀯 𑀙𑀦𑁆𑀤𑁄, 𑀲𑁄 𑀳𑁄𑀢𑀼, 𑀆𑀓𑀗𑁆𑀔𑀫𑀸𑀦𑁄 𑀅𑀳𑀁, 𑀫𑀸𑀭𑀺𑀲, 𑀧𑀢𑁆𑀣𑀺𑀢𑁂 𑀓𑀼𑀮𑁂 𑀉𑀧𑁆𑀧𑀚𑁆𑀚𑁂𑀬𑁆𑀬𑀁, 𑀓𑀺𑀫𑁆𑀳𑀺 𑀓𑀼𑀮𑁂 𑀉𑀧𑁆𑀧𑀚𑁆𑀚𑀸𑀫𑀺 𑀅𑀡𑁆𑀟𑀚𑁂 𑀯𑀸 𑀚𑀮𑀸𑀩𑀼𑀚𑁂 𑀯𑀸 𑀲𑀁𑀲𑁂𑀤𑀚𑁂 𑀯𑀸 𑀑𑀧𑀧𑀸𑀢𑀺𑀓𑁂 𑀯𑀸’𑀢𑀺? ‘𑀚𑀮𑀸𑀩𑀼𑀚𑀸𑀬, 𑀫𑀸𑀭𑀺𑀲, 𑀬𑁄𑀦𑀺𑀬𑀸 𑀉𑀧𑁆𑀧𑀚𑁆𑀚𑀸𑀳𑀻’𑀢𑀺𑁇

629. 𑀅𑀣 𑀲𑀓𑁆𑀓𑁄 𑀤𑁂𑀯𑀸𑀦𑀫𑀺𑀦𑁆𑀤𑁄 𑀉𑀧𑁆𑀧𑀢𑁆𑀢𑀺𑀤𑀺𑀯𑀲𑀁 𑀯𑀺𑀕𑀡𑁂𑀢𑁆𑀯𑀸 𑀤𑀼𑀓𑀽𑀮𑀲𑁆𑀲 𑀢𑀸𑀧𑀲𑀲𑁆𑀲 𑀆𑀭𑁄𑀘𑁂𑀲𑀺 ‘𑀅𑀲𑀼𑀓𑀲𑁆𑀫𑀺𑀁 𑀦𑀸𑀫 𑀤𑀺𑀯𑀲𑁂 𑀢𑀸𑀧𑀲𑀻 𑀉𑀢𑀼𑀦𑀻 𑀪𑀯𑀺𑀲𑁆𑀲𑀢𑀺 𑀧𑀼𑀧𑁆𑀨𑀯𑀢𑀻, 𑀢𑀤𑀸 𑀢𑁆𑀯𑀁, 𑀪𑀦𑁆𑀢𑁂, 𑀤𑀓𑁆𑀔𑀺𑀡𑁂𑀦 𑀳𑀢𑁆𑀣𑀗𑁆𑀕𑀼𑀝𑁆𑀞𑁂𑀦 𑀦𑀸𑀪𑀺𑀁 𑀧𑀭𑀸𑀫𑀲𑁂𑀬𑁆𑀬𑀸𑀲𑀻’𑀢𑀺𑁇 𑀢𑀲𑁆𑀫𑀺𑀁, 𑀫𑀳𑀸𑀭𑀸𑀚, 𑀤𑀺𑀯𑀲𑁂 𑀢𑀸𑀧𑀲𑀻 𑀘 𑀉𑀢𑀼𑀦𑀻 𑀧𑀼𑀧𑁆𑀨𑀯𑀢𑀻 𑀅𑀳𑁄𑀲𑀺, 𑀤𑁂𑀯𑀧𑀼𑀢𑁆𑀢𑁄 𑀘 𑀢𑀢𑁆𑀣𑀽𑀧𑀕𑁄 𑀧𑀘𑁆𑀘𑀼𑀧𑀝𑁆𑀞𑀺𑀢𑁄 𑀅𑀳𑁄𑀲𑀺, 𑀢𑀸𑀧𑀲𑁄 𑀘 𑀤𑀓𑁆𑀔𑀺𑀡𑁂𑀦 𑀳𑀢𑁆𑀣𑀗𑁆𑀕𑀼𑀝𑁆𑀞𑁂𑀦 𑀢𑀸𑀧𑀲𑀺𑀬𑀸 𑀦𑀸𑀪𑀺𑀁 𑀧𑀭𑀸𑀫𑀲𑀺, 𑀇𑀢𑀺 𑀢𑁂 𑀢𑀬𑁄 𑀲𑀦𑁆𑀦𑀺𑀧𑀸𑀢𑀸 𑀅𑀳𑁂𑀲𑀼𑀁, 𑀦𑀸𑀪𑀺𑀧𑀭𑀸𑀫𑀲𑀦𑁂𑀦 𑀢𑀸𑀧𑀲𑀺𑀬𑀸 𑀭𑀸𑀕𑁄 𑀉𑀤𑀧𑀸𑀤𑀺, 𑀲𑁄 𑀧𑀦𑀲𑁆𑀲𑀸 𑀭𑀸𑀕𑁄 𑀦𑀸𑀪𑀺𑀧𑀭𑀸𑀫𑀲𑀦𑀁 𑀧𑀝𑀺𑀘𑁆𑀘 𑀫𑀸 𑀢𑁆𑀯𑀁 𑀲𑀦𑁆𑀦𑀺𑀧𑀸𑀢𑀁 𑀅𑀚𑁆𑀛𑀸𑀘𑀸𑀭𑀫𑁂𑀯 𑀫𑀜𑁆𑀜𑀺, 𑀊𑀳𑀲𑀦𑀫𑁆𑀧𑀺 𑀲𑀦𑁆𑀦𑀺𑀧𑀸𑀢𑁄, 𑀉𑀮𑁆𑀮𑀧𑀦𑀫𑁆𑀧𑀺 𑀲𑀦𑁆𑀦𑀺𑀧𑀸𑀢𑁄, 𑀉𑀧𑀦𑀺𑀚𑁆𑀛𑀸𑀬𑀦𑀫𑁆𑀧𑀺 𑀲𑀦𑁆𑀦𑀺𑀧𑀸𑀢𑁄, 𑀧𑀼𑀩𑁆𑀩𑀪𑀸𑀕𑀪𑀸𑀯𑀢𑁄 𑀭𑀸𑀕𑀲𑁆𑀲 𑀉𑀧𑁆𑀧𑀸𑀤𑀸𑀬 𑀆𑀫𑀲𑀦𑁂𑀦 𑀲𑀦𑁆𑀦𑀺𑀧𑀸𑀢𑁄 𑀚𑀸𑀬𑀢𑀺, 𑀲𑀦𑁆𑀦𑀺𑀧𑀸𑀢𑀸 𑀑𑀓𑁆𑀓𑀫𑀦𑀁 𑀳𑁄𑀢𑀻𑀢𑀺𑁇

630. 𑀅𑀦𑀚𑁆𑀛𑀸𑀘𑀸𑀭𑁂𑀧𑀺, 𑀫𑀳𑀸𑀭𑀸𑀚, 𑀧𑀭𑀸𑀫𑀲𑀦𑁂𑀦 𑀕𑀩𑁆𑀪𑀸𑀯𑀓𑁆𑀓𑀦𑁆𑀢𑀺 𑀳𑁄𑀢𑀺𑁇 𑀬𑀣𑀸, 𑀫𑀳𑀸𑀭𑀸𑀚, 𑀅𑀕𑁆𑀕𑀺 𑀚𑀮𑀫𑀸𑀦𑁄 𑀅𑀧𑀭𑀸𑀫𑀲𑀦𑁄𑀧𑀺 𑀉𑀧𑀕𑀢𑀲𑁆𑀲 𑀲𑀻𑀢𑀁 𑀩𑁆𑀬𑀧𑀳𑀦𑁆𑀢𑀺; 𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀅𑀦𑀚𑁆𑀛𑀸𑀘𑀸𑀭𑁂𑀧𑀺 𑀧𑀭𑀸𑀫𑀲𑀦𑁂𑀦 𑀕𑀩𑁆𑀪𑀸𑀯𑀓𑁆𑀓𑀦𑁆𑀢𑀺 𑀳𑁄𑀢𑀺𑁇

631. 𑀘𑀢𑀼𑀦𑁆𑀦𑀁, 𑀫𑀳𑀸𑀭𑀸𑀚, 𑀯𑀲𑁂𑀦 𑀲𑀢𑁆𑀢𑀸𑀦𑀁 𑀕𑀩𑁆𑀪𑀸𑀯𑀓𑁆𑀓𑀦𑁆𑀢𑀺 𑀳𑁄𑀢𑀺 𑀓𑀫𑁆𑀫𑀯𑀲𑁂𑀦 𑀬𑁄𑀦𑀺𑀯𑀲𑁂𑀦 𑀓𑀼𑀮𑀯𑀲𑁂𑀦 𑀆𑀬𑀸𑀘𑀦𑀯𑀲𑁂𑀦, 𑀅𑀧𑀺 𑀘 𑀲𑀩𑁆𑀩𑁂𑀧𑁂𑀢𑁂 𑀲𑀢𑁆𑀢𑀸 𑀓𑀫𑁆𑀫𑀲𑀫𑁆𑀪𑀯𑀸 𑀓𑀫𑁆𑀫𑀲𑀫𑀼𑀝𑁆𑀞𑀸𑀦𑀸𑁇

632. 𑀓𑀣𑀁, 𑀫𑀳𑀸𑀭𑀸𑀚, 𑀓𑀫𑁆𑀫𑀯𑀲𑁂𑀦 𑀲𑀢𑁆𑀢𑀸𑀦𑀁 𑀕𑀩𑁆𑀪𑀸𑀯𑀓𑁆𑀓𑀦𑁆𑀢𑀺 𑀳𑁄𑀢𑀺? 𑀉𑀲𑁆𑀲𑀦𑁆𑀦𑀓𑀼𑀲𑀮𑀫𑀽𑀮𑀸, 𑀫𑀳𑀸𑀭𑀸𑀚, 𑀲𑀢𑁆𑀢𑀸 𑀬𑀤𑀺𑀘𑁆𑀙𑀓𑀁 𑀉𑀧𑁆𑀧𑀚𑁆𑀚𑀦𑁆𑀢𑀺 𑀔𑀢𑁆𑀢𑀺𑀬𑀫𑀳𑀸𑀲𑀸𑀮𑀓𑀼𑀮𑁂 𑀯𑀸 𑀩𑁆𑀭𑀸𑀳𑁆𑀫𑀡𑀫𑀳𑀸𑀲𑀸𑀮𑀓𑀼𑀮𑁂 𑀯𑀸 𑀕𑀳𑀧𑀢𑀺𑀫𑀳𑀸𑀲𑀸𑀮𑀓𑀼𑀮𑁂 𑀯𑀸 𑀤𑁂𑀯𑁂𑀲𑀼 𑀯𑀸 𑀅𑀡𑁆𑀟𑀚𑀸𑀬 𑀯𑀸 𑀬𑁄𑀦𑀺𑀬𑀸 𑀚𑀮𑀸𑀩𑀼𑀚𑀸𑀬 𑀯𑀸 𑀬𑁄𑀦𑀺𑀬𑀸 𑀲𑀁𑀲𑁂𑀤𑀚𑀸𑀬 𑀯𑀸 𑀬𑁄𑀦𑀺𑀬𑀸 𑀑𑀧𑀧𑀸𑀢𑀺𑀓𑀸𑀬 𑀯𑀸 𑀬𑁄𑀦𑀺𑀬𑀸𑁇 𑀬𑀣𑀸, 𑀫𑀳𑀸𑀭𑀸𑀚, 𑀧𑀼𑀭𑀺𑀲𑁄 𑀅𑀟𑁆𑀠𑁄 𑀫𑀳𑀤𑁆𑀥𑀦𑁄 𑀫𑀳𑀸𑀪𑁄𑀕𑁄 𑀧𑀳𑀽𑀢𑀚𑀸𑀢𑀭𑀽𑀧𑀭𑀚𑀢𑁄 𑀧𑀳𑀽𑀢𑀯𑀺𑀢𑁆𑀢𑀽𑀧𑀓𑀭𑀡𑁄 𑀧𑀳𑀽𑀢𑀥𑀦𑀥𑀜𑁆𑀜𑁄 𑀧𑀳𑀽𑀢𑀜𑀸𑀢𑀺𑀧𑀓𑁆𑀔𑁄 𑀤𑀸𑀲𑀺𑀁 𑀯𑀸 𑀤𑀸𑀲𑀁 𑀯𑀸 𑀔𑁂𑀢𑁆𑀢𑀁 𑀯𑀸 𑀯𑀢𑁆𑀣𑀼𑀁 𑀯𑀸 𑀕𑀸𑀫𑀁 𑀯𑀸 𑀦𑀺𑀕𑀫𑀁 𑀯𑀸 𑀚𑀦𑀧𑀤𑀁 𑀯𑀸 𑀬𑀁 𑀓𑀺𑀜𑁆𑀘𑀺 𑀫𑀦𑀲𑀸 𑀅𑀪𑀺𑀧𑀢𑁆𑀣𑀺𑀢𑀁, 𑀬𑀤𑀺𑀘𑁆𑀙𑀓𑀁 𑀤𑁆𑀯𑀺𑀕𑀼𑀡𑀢𑀺𑀕𑀼𑀡𑀫𑁆𑀧𑀺 𑀥𑀦𑀁 𑀤𑀢𑁆𑀯𑀸 𑀓𑀺𑀡𑀸𑀢𑀺; 𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀉𑀲𑁆𑀲𑀦𑁆𑀦𑀓𑀼𑀲𑀮𑀫𑀽𑀮𑀸 𑀲𑀢𑁆𑀢𑀸 𑀬𑀤𑀺𑀘𑁆𑀙𑀓𑀁 𑀉𑀧𑁆𑀧𑀚𑁆𑀚𑀦𑁆𑀢𑀺 𑀔𑀢𑁆𑀢𑀺𑀬𑀫𑀳𑀸𑀲𑀸𑀮𑀓𑀼𑀮𑁂 𑀯𑀸 𑀩𑁆𑀭𑀸𑀳𑁆𑀫𑀡𑀫𑀳𑀸𑀲𑀸𑀮𑀓𑀼𑀮𑁂 𑀯𑀸 𑀕𑀳𑀧𑀢𑀺𑀫𑀳𑀸𑀲𑀸𑀮𑀓𑀼𑀮𑁂 𑀯𑀸 𑀤𑁂𑀯𑁂𑀲𑀼 𑀯𑀸 𑀅𑀡𑁆𑀟𑀚𑀸𑀬 𑀯𑀸 𑀬𑁄𑀦𑀺𑀬𑀸 𑀚𑀮𑀸𑀩𑀼𑀚𑀸𑀬 𑀯𑀸 𑀬𑁄𑀦𑀺𑀬𑀸 𑀲𑀁𑀲𑁂𑀤𑀚𑀸𑀬 𑀯𑀸 𑀬𑁄𑀦𑀺𑀬𑀸 𑀑𑀧𑀧𑀸𑀢𑀺𑀓𑀸𑀬 𑀯𑀸 𑀬𑁄𑀦𑀺𑀬𑀸𑁇 𑀏𑀯𑀁 𑀓𑀫𑁆𑀫𑀯𑀲𑁂𑀦 𑀲𑀢𑁆𑀢𑀸𑀦𑀁 𑀕𑀩𑁆𑀪𑀸𑀯𑀓𑁆𑀓𑀦𑁆𑀢𑀺 𑀳𑁄𑀢𑀺𑁇

633. 𑀓𑀣𑀁 𑀬𑁄𑀦𑀺𑀯𑀲𑁂𑀦 𑀲𑀢𑁆𑀢𑀸𑀦𑀁 𑀕𑀩𑁆𑀪𑀸𑀯𑀓𑁆𑀓𑀦𑁆𑀢𑀺 𑀳𑁄𑀢𑀺? 𑀓𑀼𑀓𑁆𑀓𑀼𑀝𑀸𑀦𑀁, 𑀫𑀳𑀸𑀭𑀸𑀚, 𑀯𑀸𑀢𑁂𑀦 𑀕𑀩𑁆𑀪𑀸𑀯𑀓𑁆𑀓𑀦𑁆𑀢𑀺 𑀳𑁄𑀢𑀺𑁇 𑀩𑀮𑀸𑀓𑀸𑀦𑀁 𑀫𑁂𑀖𑀲𑀤𑁆𑀤𑁂𑀦 𑀕𑀩𑁆𑀪𑀸𑀯𑀓𑁆𑀓𑀦𑁆𑀢𑀺 𑀳𑁄𑀢𑀺𑁇 𑀲𑀩𑁆𑀩𑁂𑀧𑀺 𑀤𑁂𑀯𑀸 𑀅𑀕𑀩𑁆𑀪𑀲𑁂𑀬𑁆𑀬𑀓𑀸 𑀲𑀢𑁆𑀢𑀸𑀬𑁂𑀯, 𑀢𑁂𑀲𑀁 𑀦𑀸𑀦𑀸𑀯𑀡𑁆𑀡𑁂𑀦 𑀕𑀩𑁆𑀪𑀸𑀯𑀓𑁆𑀓𑀦𑁆𑀢𑀺 𑀳𑁄𑀢𑀺𑁇 𑀬𑀣𑀸, 𑀫𑀳𑀸𑀭𑀸𑀚, 𑀫𑀦𑀼𑀲𑁆𑀲𑀸 𑀦𑀸𑀦𑀸𑀯𑀡𑁆𑀡𑁂𑀦 𑀫𑀳𑀺𑀬𑀸 𑀘𑀭𑀦𑁆𑀢𑀺, 𑀓𑁂𑀘𑀺 𑀧𑀼𑀭𑀢𑁄 𑀧𑀝𑀺𑀘𑁆𑀙𑀸𑀤𑁂𑀦𑁆𑀢𑀺, 𑀓𑁂𑀘𑀺 𑀧𑀘𑁆𑀙𑀢𑁄 𑀧𑀝𑀺𑀘𑁆𑀙𑀸𑀤𑁂𑀦𑁆𑀢𑀺, 𑀓𑁂𑀘𑀺 𑀦𑀕𑁆𑀕𑀸 𑀳𑁄𑀦𑁆𑀢𑀺, 𑀓𑁂𑀘𑀺 𑀪𑀡𑁆𑀟𑀽 𑀳𑁄𑀦𑁆𑀢𑀺 𑀲𑁂𑀢𑀧𑀝𑀥𑀭𑀸, 𑀓𑁂𑀘𑀺 𑀫𑁄𑀍𑀇𑀩𑀤𑁆𑀥𑀸 𑀳𑁄𑀦𑁆𑀢𑀺, 𑀓𑁂𑀘𑀺 𑀪𑀡𑁆𑀟𑀽 𑀓𑀸𑀲𑀸𑀯𑀯𑀲𑀦𑀸 𑀳𑁄𑀦𑁆𑀢𑀺, 𑀓𑁂𑀘𑀺 𑀓𑀸𑀲𑀸𑀯𑀯𑀲𑀦𑀸 𑀫𑁄𑀍𑀇𑀩𑀤𑁆𑀥𑀸 𑀳𑁄𑀦𑁆𑀢𑀺, 𑀓𑁂𑀘𑀺 𑀚𑀝𑀺𑀦𑁄 𑀯𑀸𑀓𑀘𑀻𑀭𑀥𑀭𑀸 𑀳𑁄𑀦𑁆𑀢𑀺, 𑀓𑁂𑀘𑀺 𑀘𑀫𑁆𑀫𑀯𑀲𑀦𑀸 𑀳𑁄𑀦𑁆𑀢𑀺, 𑀓𑁂𑀘𑀺 𑀭𑀲𑁆𑀫𑀺𑀬𑁄 𑀦𑀺𑀯𑀸𑀲𑁂𑀦𑁆𑀢𑀺, 𑀲𑀩𑁆𑀩𑁂𑀧𑁂𑀢𑁂 𑀫𑀦𑀼𑀲𑁆𑀲𑀸 𑀦𑀸𑀦𑀸𑀯𑀡𑁆𑀡𑁂𑀦 𑀫𑀳𑀺𑀬𑀸 𑀘𑀭𑀦𑁆𑀢𑀺; 𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀲𑀢𑁆𑀢𑀸𑀬𑁂𑀯 𑀢𑁂 𑀲𑀩𑁆𑀩𑁂, 𑀢𑁂𑀲𑀁 𑀦𑀸𑀦𑀸𑀯𑀡𑁆𑀡𑁂𑀦 𑀕𑀩𑁆𑀪𑀸𑀯𑀓𑁆𑀓𑀦𑁆𑀢𑀺 𑀳𑁄𑀢𑀺𑁇 𑀏𑀯𑀁 𑀬𑁄𑀦𑀺𑀯𑀲𑁂𑀦 𑀲𑀢𑁆𑀢𑀸𑀦𑀁 𑀕𑀩𑁆𑀪𑀸𑀯𑀓𑁆𑀓𑀦𑁆𑀢𑀺 𑀳𑁄𑀢𑀺𑁇

634. 𑀓𑀣𑀁 𑀓𑀼𑀮𑀯𑀲𑁂𑀦 𑀲𑀢𑁆𑀢𑀸𑀦𑀁 𑀕𑀩𑁆𑀪𑀸𑀯𑀓𑁆𑀓𑀦𑁆𑀢𑀺 𑀳𑁄𑀢𑀺? 𑀓𑀼𑀮𑀁 𑀦𑀸𑀫, 𑀫𑀳𑀸𑀭𑀸𑀚, 𑀘𑀢𑁆𑀢𑀸𑀭𑀺 𑀓𑀼𑀮𑀸𑀦𑀺 𑀅𑀡𑁆𑀟𑀚𑀁 𑀚𑀮𑀸𑀩𑀼𑀚𑀁 𑀲𑀁𑀲𑁂𑀤𑀚𑀁 𑀑𑀧𑀧𑀸𑀢𑀺𑀓𑀁𑁇 𑀬𑀤𑀺 𑀢𑀢𑁆𑀣 𑀕𑀦𑁆𑀥𑀩𑁆𑀩𑁄 𑀬𑀢𑁄 𑀓𑀼𑀢𑁄𑀘𑀺 𑀆𑀕𑀦𑁆𑀢𑁆𑀯𑀸 𑀅𑀡𑁆𑀟𑀚𑁂 𑀓𑀼𑀮𑁂 𑀉𑀧𑁆𑀧𑀚𑁆𑀚𑀢𑀺, 𑀲𑁄 𑀢𑀢𑁆𑀣 𑀅𑀡𑁆𑀟𑀚𑁄 𑀳𑁄𑀢𑀺…𑀧𑁂…  𑀚𑀮𑀸𑀩𑀼𑀚𑁂 𑀓𑀼𑀮𑁂…  𑀲𑀁𑀲𑁂𑀤𑀚𑁂 𑀓𑀼𑀮𑁂…  𑀑𑀧𑀧𑀸𑀢𑀺𑀓𑁂 𑀓𑀼𑀮𑁂 𑀉𑀧𑁆𑀧𑀚𑁆𑀚𑀢𑀺, 𑀲𑁄 𑀢𑀢𑁆𑀣 𑀑𑀧𑀧𑀸𑀢𑀺𑀓𑁄 𑀳𑁄𑀢𑀺𑁇 𑀢𑁂𑀲𑀼 𑀢𑁂𑀲𑀼 𑀓𑀼𑀮𑁂𑀲𑀼 𑀢𑀸𑀤𑀺𑀲𑀸𑀬𑁂𑀯 𑀲𑀢𑁆𑀢𑀸 𑀲𑀫𑁆𑀪𑀯𑀦𑁆𑀢𑀺𑁇 𑀬𑀣𑀸, 𑀫𑀳𑀸𑀭𑀸𑀚, 𑀳𑀺𑀫𑀯𑀢𑀺 𑀦𑁂𑀭𑀼𑀧𑀩𑁆𑀩𑀢𑀁 𑀬𑁂 𑀓𑁂𑀘𑀺 𑀫𑀺𑀕𑀧𑀓𑁆𑀔𑀺𑀦𑁄 𑀉𑀧𑁂𑀦𑁆𑀢𑀺, 𑀲𑀩𑁆𑀩𑁂 𑀢𑁂 𑀲𑀓𑀯𑀡𑁆𑀡𑀁 𑀯𑀺𑀚𑀳𑀺𑀢𑁆𑀯𑀸 𑀲𑀼𑀯𑀡𑁆𑀡𑀯𑀡𑁆𑀡𑀸 𑀳𑁄𑀦𑁆𑀢𑀺; 𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀬𑁄 𑀓𑁄𑀘𑀺 𑀕𑀦𑁆𑀥𑀩𑁆𑀩𑁄 𑀬𑀢𑁄 𑀓𑀼𑀢𑁄𑀘𑀺 𑀆𑀕𑀦𑁆𑀢𑁆𑀯𑀸 𑀅𑀡𑁆𑀟𑀚𑀁 𑀬𑁄𑀦𑀺𑀁 𑀉𑀧𑀕𑀦𑁆𑀢𑁆𑀯𑀸 𑀲𑀪𑀸𑀯𑀯𑀡𑁆𑀡𑀁 𑀯𑀺𑀚𑀳𑀺𑀢𑁆𑀯𑀸 𑀅𑀡𑁆𑀟𑀚𑁄 𑀳𑁄𑀢𑀺…𑀧𑁂…  𑀚𑀮𑀸𑀩𑀼𑀚𑀁…  𑀲𑀁𑀲𑁂𑀤𑀚𑀁…  𑀑𑀧𑀧𑀸𑀢𑀺𑀓𑀁 𑀬𑁄𑀦𑀺𑀁 𑀉𑀧𑀕𑀦𑁆𑀢𑁆𑀯𑀸 𑀲𑀪𑀸𑀯𑀯𑀡𑁆𑀡𑀁 𑀯𑀺𑀚𑀳𑀺𑀢𑁆𑀯𑀸 𑀑𑀧𑀧𑀸𑀢𑀺𑀓𑁄 𑀳𑁄𑀢𑀺, 𑀏𑀯𑀁 𑀓𑀼𑀮𑀯𑀲𑁂𑀦 𑀲𑀢𑁆𑀢𑀸𑀦𑀁 𑀕𑀩𑁆𑀪𑀸𑀯𑀓𑁆𑀓𑀦𑁆𑀢𑀺 𑀳𑁄𑀢𑀺𑁇

635. 𑀓𑀣𑀁 𑀆𑀬𑀸𑀘𑀦𑀯𑀲𑁂𑀦 𑀲𑀢𑁆𑀢𑀸𑀦𑀁 𑀕𑀩𑁆𑀪𑀸𑀯𑀓𑁆𑀓𑀦𑁆𑀢𑀺 𑀳𑁄𑀢𑀺? 𑀇𑀥, 𑀫𑀳𑀸𑀭𑀸𑀚, 𑀓𑀼𑀮𑀁 𑀳𑁄𑀢𑀺 𑀅𑀧𑀼𑀢𑁆𑀢𑀓𑀁 𑀩𑀳𑀼𑀲𑀸𑀧𑀢𑁂𑀬𑁆𑀬𑀁 𑀲𑀤𑁆𑀥𑀁 𑀧𑀲𑀦𑁆𑀦𑀁 𑀲𑀻𑀮𑀯𑀦𑁆𑀢𑀁 𑀓𑀮𑁆𑀬𑀸𑀡𑀥𑀫𑁆𑀫𑀁 𑀢𑀧𑀦𑀺𑀲𑁆𑀲𑀺𑀢𑀁, 𑀤𑁂𑀯𑀧𑀼𑀢𑁆𑀢𑁄 𑀘 𑀉𑀲𑁆𑀲𑀦𑁆𑀦𑀓𑀼𑀲𑀮𑀫𑀽𑀮𑁄 𑀘𑀯𑀦𑀥𑀫𑁆𑀫𑁄 𑀳𑁄𑀢𑀺𑁇 𑀅𑀣 𑀲𑀓𑁆𑀓𑁄 𑀤𑁂𑀯𑀸𑀦𑀫𑀺𑀦𑁆𑀤𑁄 𑀢𑀲𑁆𑀲 𑀓𑀼𑀮𑀲𑁆𑀲 𑀅𑀦𑀼𑀓𑀫𑁆𑀧𑀸𑀬 𑀢𑀁 𑀤𑁂𑀯𑀧𑀼𑀢𑁆𑀢𑀁 𑀆𑀬𑀸𑀘𑀢𑀺 ‘𑀧𑀡𑀺𑀥𑁂𑀳𑀺, 𑀫𑀸𑀭𑀺𑀲, 𑀅𑀲𑀼𑀓𑀲𑁆𑀲 𑀓𑀼𑀮𑀲𑁆𑀲 𑀫𑀳𑁂𑀲𑀺𑀬𑀸 𑀓𑀼𑀘𑁆𑀙𑀺𑀦𑁆’𑀢𑀺𑁇 𑀲𑁄 𑀢𑀲𑁆𑀲 𑀆𑀬𑀸𑀘𑀦𑀳𑁂𑀢𑀼 𑀢𑀁 𑀓𑀼𑀮𑀁 𑀧𑀡𑀺𑀥𑁂𑀢𑀺𑁇 𑀬𑀣𑀸, 𑀫𑀳𑀸𑀭𑀸𑀚, 𑀫𑀦𑀼𑀲𑁆𑀲𑀸 𑀧𑀼𑀜𑁆𑀜𑀓𑀸𑀫𑀸 𑀲𑀫𑀡𑀁 𑀫𑀦𑁄𑀪𑀸𑀯𑀦𑀻𑀬𑀁 𑀆𑀬𑀸𑀘𑀺𑀢𑁆𑀯𑀸 𑀕𑁂𑀳𑀁 𑀉𑀧𑀦𑁂𑀦𑁆𑀢𑀺, 𑀅𑀬𑀁 𑀉𑀧𑀕𑀦𑁆𑀢𑁆𑀯𑀸 𑀲𑀩𑁆𑀩𑀲𑁆𑀲 𑀓𑀼𑀮𑀲𑁆𑀲 𑀲𑀼𑀔𑀸𑀯𑀳𑁄 𑀪𑀯𑀺𑀲𑁆𑀲𑀢𑀻𑀢𑀺𑁇 𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀲𑀓𑁆𑀓𑁄 𑀤𑁂𑀯𑀸𑀦𑀫𑀺𑀦𑁆𑀤𑁄 𑀢𑀁 𑀤𑁂𑀯𑀧𑀼𑀢𑁆𑀢𑀁 𑀆𑀬𑀸𑀘𑀺𑀢𑁆𑀯𑀸 𑀢𑀁 𑀓𑀼𑀮𑀁 𑀉𑀧𑀦𑁂𑀢𑀺𑁇 𑀏𑀯𑀁 𑀆𑀬𑀸𑀘𑀦𑀯𑀲𑁂𑀦 𑀲𑀢𑁆𑀢𑀸𑀦𑀁 𑀕𑀩𑁆𑀪𑀸𑀯𑀓𑁆𑀓𑀦𑁆𑀢𑀺 𑀳𑁄𑀢𑀺𑁇

636. 𑀲𑀸𑀫𑁄, 𑀫𑀳𑀸𑀭𑀸𑀚, 𑀓𑀼𑀫𑀸𑀭𑁄 𑀲𑀓𑁆𑀓𑁂𑀦 𑀤𑁂𑀯𑀸𑀦𑀫𑀺𑀦𑁆𑀤𑁂𑀦 𑀆𑀬𑀸𑀘𑀺𑀢𑁄 𑀧𑀸𑀭𑀺𑀓𑀸𑀬 𑀢𑀸𑀧𑀲𑀺𑀬𑀸 𑀓𑀼𑀘𑁆𑀙𑀺𑀁 𑀑𑀓𑁆𑀓𑀦𑁆𑀢𑁄𑁇 𑀲𑀸𑀫𑁄, 𑀫𑀳𑀸𑀭𑀸𑀚, 𑀓𑀼𑀫𑀸𑀭𑁄 𑀓𑀢𑀧𑀼𑀜𑁆𑀜𑁄, 𑀫𑀸𑀢𑀸𑀧𑀺𑀢𑀭𑁄 𑀲𑀻𑀮𑀯𑀦𑁆𑀢𑁄 𑀓𑀮𑁆𑀬𑀸𑀡𑀥𑀫𑁆𑀫𑀸, 𑀆𑀬𑀸𑀘𑀓𑁄 𑀲𑀓𑁆𑀓𑁄, 𑀢𑀺𑀡𑁆𑀡𑀁 𑀘𑁂𑀢𑁄𑀧𑀡𑀺𑀥𑀺𑀬𑀸 𑀲𑀸𑀫𑁄 𑀓𑀼𑀫𑀸𑀭𑁄 𑀦𑀺𑀩𑁆𑀩𑀢𑁆𑀢𑁄𑁇 𑀇𑀥, 𑀫𑀳𑀸𑀭𑀸𑀚, 𑀦𑀬𑀓𑀼𑀲𑀮𑁄 𑀧𑀼𑀭𑀺𑀲𑁄 𑀲𑀼𑀓𑀝𑁆𑀞𑁂 𑀅𑀦𑀽𑀧𑀔𑁂𑀢𑁆𑀢𑁂 𑀩𑀻𑀚𑀁 𑀭𑁄𑀧𑁂𑀬𑁆𑀬, 𑀅𑀧𑀺 𑀦𑀼 𑀢𑀲𑁆𑀲 𑀩𑀻𑀚𑀲𑁆𑀲 𑀅𑀦𑁆𑀢𑀭𑀸𑀬𑀁 𑀯𑀺𑀯𑀚𑁆𑀚𑁂𑀦𑁆𑀢𑀲𑁆𑀲 𑀯𑀼𑀟𑁆𑀠𑀺𑀬𑀸 𑀓𑁄𑀘𑀺 𑀅𑀦𑁆𑀢𑀭𑀸𑀬𑁄 𑀪𑀯𑁂𑀬𑁆𑀬𑀸”𑀢𑀺? “𑀦 𑀳𑀺, 𑀪𑀦𑁆𑀢𑁂, 𑀦𑀺𑀭𑀼𑀧𑀖𑀸𑀢𑀁 𑀩𑀻𑀚𑀁 𑀔𑀺𑀧𑁆𑀧𑀁 𑀲𑀁𑀯𑀺𑀭𑀼𑀳𑁂𑀬𑁆𑀬𑀸”𑀢𑀺𑁇 “𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀲𑀸𑀫𑁄 𑀓𑀼𑀫𑀸𑀭𑁄 𑀫𑀼𑀢𑁆𑀢𑁄 𑀉𑀧𑁆𑀧𑀦𑁆𑀦𑀦𑁆𑀢𑀭𑀸𑀬𑁂𑀳𑀺 𑀢𑀺𑀡𑁆𑀡𑀁 𑀘𑁂𑀢𑁄𑀧𑀡𑀺𑀥𑀺𑀬𑀸 𑀦𑀺𑀩𑁆𑀩𑀢𑁆𑀢𑁄𑁇

637. 𑀅𑀧𑀺 𑀦𑀼 𑀔𑁄, 𑀫𑀳𑀸𑀭𑀸𑀚, 𑀲𑀼𑀢𑀧𑀼𑀩𑁆𑀩𑀁 𑀢𑀬𑀸 𑀇𑀲𑀻𑀦𑀁 𑀫𑀦𑁄𑀧𑀤𑁄𑀲𑁂𑀦 𑀇𑀤𑁆𑀥𑁄 𑀨𑀻𑀢𑁄 𑀫𑀳𑀸𑀚𑀦𑀧𑀤𑁄 𑀲𑀚𑀦𑁄 𑀲𑀫𑀼𑀘𑁆𑀙𑀺𑀦𑁆𑀦𑁄”𑀢𑀺? “𑀆𑀫, 𑀪𑀦𑁆𑀢𑁂, 𑀲𑀼𑀬𑁆𑀬𑀢𑀺𑁇 𑀫𑀳𑀺𑀬𑀸 𑀤𑀡𑁆𑀟𑀓𑀸𑀭𑀜𑁆𑀜𑀁 𑀫𑀚𑁆𑀛𑀸𑀭𑀜𑁆𑀜𑀁 𑀓𑀸𑀮𑀺𑀗𑁆𑀕𑀸𑀭𑀜𑁆𑀜𑀁 𑀫𑀸𑀢𑀗𑁆𑀕𑀸𑀭𑀜𑁆𑀜𑀁, 𑀲𑀩𑁆𑀩𑀁 𑀢𑀁 𑀅𑀭𑀜𑁆𑀜𑀁 𑀅𑀭𑀜𑁆𑀜𑀪𑀽𑀢𑀁, 𑀲𑀩𑁆𑀩𑁂𑀧𑁂𑀢𑁂 𑀚𑀦𑀧𑀤𑀸 𑀇𑀲𑀻𑀦𑀁 𑀫𑀦𑁄𑀧𑀤𑁄𑀲𑁂𑀦 𑀔𑀬𑀁 𑀕𑀢𑀸”𑀢𑀺𑁇 “𑀬𑀤𑀺, 𑀫𑀳𑀸𑀭𑀸𑀚, 𑀢𑁂𑀲𑀁 𑀫𑀦𑁄𑀧𑀤𑁄𑀲𑁂𑀦 𑀲𑀼𑀲𑀫𑀺𑀤𑁆𑀥𑀸 𑀚𑀦𑀧𑀤𑀸 𑀉𑀘𑁆𑀙𑀺𑀚𑁆𑀚𑀦𑁆𑀢𑀺, 𑀅𑀧𑀺 𑀦𑀼 𑀔𑁄 𑀢𑁂𑀲𑀁 𑀫𑀦𑁄𑀧𑀲𑀸𑀤𑁂𑀦 𑀓𑀺𑀜𑁆𑀘𑀺 𑀦𑀺𑀩𑁆𑀩𑀢𑁆𑀢𑁂𑀬𑁆𑀬𑀸”𑀢𑀺? “𑀆𑀫, 𑀪𑀦𑁆𑀢𑁂”𑀢𑀺𑁇 “𑀢𑁂𑀦 𑀳𑀺, 𑀫𑀳𑀸𑀭𑀸𑀚, 𑀲𑀸𑀫𑁄 𑀓𑀼𑀫𑀸𑀭𑁄 𑀢𑀺𑀡𑁆𑀡𑀁 𑀩𑀮𑀯𑀦𑁆𑀢𑀸𑀦𑀁 𑀘𑁂𑀢𑁄𑀧𑀲𑀸𑀤𑁂𑀦 𑀦𑀺𑀩𑁆𑀩𑀢𑁆𑀢𑁄 𑀇𑀲𑀺𑀦𑀺𑀫𑁆𑀫𑀺𑀢𑁄 𑀤𑁂𑀯𑀦𑀺𑀫𑁆𑀫𑀺𑀢𑁄 𑀧𑀼𑀜𑁆𑀜𑀦𑀺𑀫𑁆𑀫𑀺𑀢𑁄𑀢𑀺𑁇 𑀏𑀯𑀫𑁂𑀢𑀁, 𑀫𑀳𑀸𑀭𑀸𑀚, 𑀥𑀸𑀭𑁂𑀳𑀺𑁇

638. 𑀢𑀬𑁄𑀫𑁂, 𑀫𑀳𑀸𑀭𑀸𑀚, 𑀤𑁂𑀯𑀧𑀼𑀢𑁆𑀢𑀸 𑀲𑀓𑁆𑀓𑁂𑀦 𑀤𑁂𑀯𑀸𑀦𑀫𑀺𑀦𑁆𑀤𑁂𑀦 𑀆𑀬𑀸𑀘𑀺𑀢𑀸 𑀓𑀼𑀮𑀁 𑀉𑀧𑁆𑀧𑀦𑁆𑀦𑀸𑁇 𑀓𑀢𑀫𑁂 𑀢𑀬𑁄? 𑀲𑀸𑀫𑁄 𑀓𑀼𑀫𑀸𑀭𑁄 𑀫𑀳𑀸𑀧𑀦𑀸𑀤𑁄 𑀓𑀼𑀲𑀭𑀸𑀚𑀸, 𑀢𑀬𑁄𑀧𑁂𑀢𑁂 𑀩𑁄𑀥𑀺𑀲𑀢𑁆𑀢𑀸”𑀢𑀺𑁇 “𑀲𑀼𑀦𑀺𑀤𑁆𑀤𑀺𑀝𑁆𑀞𑀸, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀕𑀩𑁆𑀪𑀸𑀯𑀓𑁆𑀓𑀦𑁆𑀢𑀺, 𑀲𑀼𑀓𑀣𑀺𑀢𑀁 𑀓𑀸𑀭𑀡𑀁, 𑀅𑀦𑁆𑀥𑀓𑀸𑀭𑁄 𑀆𑀮𑁄𑀓𑁄 𑀓𑀢𑁄, 𑀚𑀝𑀸 𑀯𑀺𑀚𑀝𑀺𑀢𑀸, 𑀦𑀺𑀘𑁆𑀙𑀼𑀤𑁆𑀥𑀸 𑀧𑀭𑀯𑀸𑀤𑀸, 𑀏𑀯𑀫𑁂𑀢𑀁 𑀢𑀣𑀸 𑀲𑀫𑁆𑀧𑀝𑀺𑀘𑁆𑀙𑀸𑀫𑀻”𑀢𑀺𑁇

---

639. 𑀕𑀩𑁆𑀪𑀸𑀯𑀓𑁆𑀓𑀦𑁆𑀢𑀺𑀧𑀜𑁆𑀳𑁄 𑀙𑀝𑁆𑀞𑁄𑁇



[Go to previous page (5.1.5 Sivirājacakkhudānapañha)](/tipitaka/28Mi/5/5.1/5.1.5.md) / [Go to parent page (5.1 Iddhibalavagga)](/tipitaka/28Mi/5/5.1.md) / [Go to next page (5.1.7 Saddhammantaradhānapañha)](/tipitaka/28Mi/5/5.1/5.1.7.md)


