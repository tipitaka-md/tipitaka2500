
[Home](/) / [28Mi Milindapañhapāḷi](/tipitaka/28Mi.md) / [5 Meṇḍakapañha](/tipitaka/28Mi/5.md) / [5.1 Iddhibalavagga](/tipitaka/28Mi/5/5.1.md)

# 𑁫𑁇𑁧𑁇𑁪 𑀧𑀣𑀯𑀺𑀘𑀮𑀦𑀧𑀜𑁆𑀳

### 𑀫𑁂𑀡𑁆𑀟𑀓𑀧𑀜𑁆𑀳

### 𑀇𑀤𑁆𑀥𑀺𑀩𑀮𑀯𑀕𑁆𑀕

### 𑀧𑀣𑀯𑀺𑀘𑀮𑀦𑀧𑀜𑁆𑀳

(123.)

595. “𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀪𑀸𑀲𑀺𑀢𑀫𑁆𑀧𑁂𑀢𑀁 𑀪𑀕𑀯𑀢𑀸—  ‘𑀅𑀝𑁆𑀞𑀺𑀫𑁂, 𑀪𑀺𑀓𑁆𑀔𑀯𑁂, 𑀳𑁂𑀢𑀽 𑀅𑀝𑁆𑀞 𑀧𑀘𑁆𑀘𑀬𑀸 𑀫𑀳𑀢𑁄 𑀪𑀽𑀫𑀺𑀘𑀸𑀮𑀲𑁆𑀲 𑀧𑀸𑀢𑀼𑀪𑀸𑀯𑀸𑀬𑀸’𑀢𑀺𑁇 𑀅𑀲𑁂𑀲𑀯𑀘𑀦𑀁 𑀇𑀤𑀁, 𑀦𑀺𑀲𑁆𑀲𑁂𑀲𑀯𑀘𑀦𑀁 𑀇𑀤𑀁, 𑀦𑀺𑀧𑁆𑀧𑀭𑀺𑀬𑀸𑀬𑀯𑀘𑀦𑀁 𑀇𑀤𑀁, 𑀦𑀢𑁆𑀣𑀜𑁆𑀜𑁄 𑀦𑀯𑀫𑁄 𑀳𑁂𑀢𑀼 𑀫𑀳𑀢𑁄 𑀪𑀽𑀫𑀺𑀘𑀸𑀮𑀲𑁆𑀲 𑀧𑀸𑀢𑀼𑀪𑀸𑀯𑀸𑀬𑁇 𑀬𑀤𑀺, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀅𑀜𑁆𑀜𑁄 𑀦𑀯𑀫𑁄 𑀳𑁂𑀢𑀼 𑀪𑀯𑁂𑀬𑁆𑀬 𑀫𑀳𑀢𑁄 𑀪𑀽𑀫𑀺𑀘𑀸𑀮𑀲𑁆𑀲 𑀧𑀸𑀢𑀼𑀪𑀸𑀯𑀸𑀬, 𑀢𑀫𑁆𑀧𑀺 𑀳𑁂𑀢𑀼𑀁 𑀪𑀕𑀯𑀸 𑀓𑀣𑁂𑀬𑁆𑀬𑁇 𑀬𑀲𑁆𑀫𑀸 𑀘 𑀔𑁄, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀦𑀢𑁆𑀣𑀜𑁆𑀜𑁄 𑀦𑀯𑀫𑁄 𑀳𑁂𑀢𑀼 𑀫𑀳𑀢𑁄 𑀪𑀽𑀫𑀺𑀘𑀸𑀮𑀲𑁆𑀲 𑀧𑀸𑀢𑀼𑀪𑀸𑀯𑀸𑀬, 𑀢𑀲𑁆𑀫𑀸 𑀅𑀦𑀸𑀘𑀺𑀓𑁆𑀔𑀺𑀢𑁄 𑀪𑀕𑀯𑀢𑀸, 𑀅𑀬𑀜𑁆𑀘 𑀦𑀯𑀫𑁄 𑀳𑁂𑀢𑀼 𑀤𑀺𑀲𑁆𑀲𑀢𑀺 𑀫𑀳𑀢𑁄 𑀪𑀽𑀫𑀺𑀘𑀸𑀮𑀲𑁆𑀲 𑀧𑀸𑀢𑀼𑀪𑀸𑀯𑀸𑀬, 𑀬𑀁 𑀯𑁂𑀲𑁆𑀲𑀦𑁆𑀢𑀭𑁂𑀦 𑀭𑀜𑁆𑀜𑀸 𑀫𑀳𑀸𑀤𑀸𑀦𑁂 𑀤𑀻𑀬𑀫𑀸𑀦𑁂 𑀲𑀢𑁆𑀢𑀓𑁆𑀔𑀢𑁆𑀢𑀼𑀁 𑀫𑀳𑀸𑀧𑀣𑀯𑀻 𑀓𑀫𑁆𑀧𑀺𑀢𑀸𑀢𑀺𑁇 𑀬𑀤𑀺, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀅𑀝𑁆𑀞𑁂𑀯 𑀳𑁂𑀢𑀽 𑀅𑀝𑁆𑀞 𑀧𑀘𑁆𑀘𑀬𑀸 𑀫𑀳𑀢𑁄 𑀪𑀽𑀫𑀺𑀘𑀸𑀮𑀲𑁆𑀲 𑀧𑀸𑀢𑀼𑀪𑀸𑀯𑀸𑀬, 𑀢𑁂𑀦 𑀳𑀺 𑀯𑁂𑀲𑁆𑀲𑀦𑁆𑀢𑀭𑁂𑀦 𑀭𑀜𑁆𑀜𑀸 𑀫𑀳𑀸𑀤𑀸𑀦𑁂 𑀤𑀻𑀬𑀫𑀸𑀦𑁂 𑀲𑀢𑁆𑀢𑀓𑁆𑀔𑀢𑁆𑀢𑀼𑀁 𑀫𑀳𑀸𑀧𑀣𑀯𑀻 𑀓𑀫𑁆𑀧𑀺𑀢𑀸𑀢𑀺 𑀬𑀁 𑀯𑀘𑀦𑀁, 𑀢𑀁 𑀫𑀺𑀘𑁆𑀙𑀸𑁇 𑀬𑀤𑀺 𑀯𑁂𑀲𑁆𑀲𑀦𑁆𑀢𑀭𑁂𑀦 𑀭𑀜𑁆𑀜𑀸 𑀫𑀳𑀸𑀤𑀸𑀦𑁂 𑀤𑀻𑀬𑀫𑀸𑀦𑁂 𑀲𑀢𑁆𑀢𑀓𑁆𑀔𑀢𑁆𑀢𑀼𑀁 𑀫𑀳𑀸𑀧𑀣𑀯𑀻 𑀓𑀫𑁆𑀧𑀺𑀢𑀸, 𑀢𑁂𑀦 𑀳𑀺 𑀅𑀝𑁆𑀞𑁂𑀯 𑀳𑁂𑀢𑀽 𑀅𑀝𑁆𑀞 𑀧𑀘𑁆𑀘𑀬𑀸 𑀫𑀳𑀢𑁄 𑀪𑀽𑀫𑀺𑀘𑀸𑀮𑀲𑁆𑀲 𑀧𑀸𑀢𑀼𑀪𑀸𑀯𑀸𑀬𑀸𑀢𑀺 𑀢𑀫𑁆𑀧𑀺 𑀯𑀘𑀦𑀁 𑀫𑀺𑀘𑁆𑀙𑀸𑁇 𑀅𑀬𑀫𑁆𑀧𑀺 𑀉𑀪𑀢𑁄 𑀓𑁄𑀝𑀺𑀓𑁄 𑀧𑀜𑁆𑀳𑁄 𑀲𑀼𑀔𑀼𑀫𑁄 𑀤𑀼𑀦𑁆𑀦𑀺𑀯𑁂𑀞𑀺𑀬𑁄 𑀅𑀦𑁆𑀥𑀓𑀭𑀡𑁄 𑀘𑁂𑀯 𑀕𑀫𑁆𑀪𑀻𑀭𑁄 𑀘, 𑀲𑁄 𑀢𑀯𑀸𑀦𑀼𑀧𑁆𑀧𑀢𑁆𑀢𑁄, 𑀦𑁂𑀲𑁄 𑀅𑀜𑁆𑀜𑁂𑀦 𑀇𑀢𑁆𑀢𑀭𑀧𑀜𑁆𑀜𑁂𑀦 𑀲𑀓𑁆𑀓𑀸 𑀯𑀺𑀲𑀚𑁆𑀚𑁂𑀢𑀼𑀁 𑀅𑀜𑁆𑀜𑀢𑁆𑀭 𑀢𑀯𑀸𑀤𑀺𑀲𑁂𑀦 𑀩𑀼𑀤𑁆𑀥𑀺𑀫𑀢𑀸”𑀢𑀺𑁇

596. “𑀪𑀸𑀲𑀺𑀢𑀫𑁆𑀧𑁂𑀢𑀁, 𑀫𑀳𑀸𑀭𑀸𑀚, 𑀪𑀕𑀯𑀢𑀸—  ‘𑀅𑀝𑁆𑀞𑀺𑀫𑁂, 𑀪𑀺𑀓𑁆𑀔𑀯𑁂, 𑀳𑁂𑀢𑀽 𑀅𑀝𑁆𑀞 𑀧𑀘𑁆𑀘𑀬𑀸 𑀫𑀳𑀢𑁄 𑀪𑀽𑀫𑀺𑀘𑀸𑀮𑀲𑁆𑀲 𑀧𑀸𑀢𑀼𑀪𑀸𑀯𑀸𑀬𑀸’𑀢𑀺𑁇 𑀬𑀁 𑀯𑁂𑀲𑁆𑀲𑀦𑁆𑀢𑀭𑁂𑀦 𑀭𑀜𑁆𑀜𑀸 𑀫𑀳𑀸𑀤𑀸𑀦𑁂 𑀤𑀻𑀬𑀫𑀸𑀦𑁂 𑀲𑀢𑁆𑀢𑀓𑁆𑀔𑀢𑁆𑀢𑀼𑀁 𑀫𑀳𑀸𑀧𑀣𑀯𑀻 𑀓𑀫𑁆𑀧𑀺𑀢𑀸, 𑀢𑀜𑁆𑀘 𑀧𑀦 𑀅𑀓𑀸𑀮𑀺𑀓𑀁 𑀓𑀤𑀸𑀘𑀼𑀧𑁆𑀧𑀢𑁆𑀢𑀺𑀓𑀁 𑀅𑀝𑁆𑀞𑀳𑀺 𑀳𑁂𑀢𑀽𑀳𑀺 𑀯𑀺𑀧𑁆𑀧𑀫𑀼𑀢𑁆𑀢𑀁, 𑀢𑀲𑁆𑀫𑀸 𑀅𑀕𑀡𑀺𑀢𑀁 𑀅𑀝𑁆𑀞𑀳𑀺 𑀳𑁂𑀢𑀽𑀳𑀺𑁇

597. 𑀬𑀣𑀸, 𑀫𑀳𑀸𑀭𑀸𑀚, 𑀮𑁄𑀓𑁂 𑀢𑀬𑁄𑀬𑁂𑀯 𑀫𑁂𑀖𑀸 𑀕𑀡𑀻𑀬𑀦𑁆𑀢𑀺 𑀯𑀲𑁆𑀲𑀺𑀓𑁄 𑀳𑁂𑀫𑀦𑁆𑀢𑀺𑀓𑁄 𑀧𑀸𑀯𑀼𑀲𑀓𑁄𑀢𑀺𑁇 𑀬𑀤𑀺 𑀢𑁂 𑀫𑀼𑀜𑁆𑀘𑀺𑀢𑁆𑀯𑀸 𑀅𑀜𑁆𑀜𑁄 𑀫𑁂𑀖𑁄 𑀧𑀯𑀲𑁆𑀲𑀢𑀺, 𑀦 𑀲𑁄 𑀫𑁂𑀖𑁄 𑀕𑀡𑀻𑀬𑀢𑀺 𑀲𑀫𑁆𑀫𑀢𑁂𑀳𑀺 𑀫𑁂𑀖𑁂𑀳𑀺, 𑀅𑀓𑀸𑀮𑀫𑁂𑀖𑁄𑀢𑁆𑀯𑁂𑀯 𑀲𑀗𑁆𑀔𑀁 𑀕𑀘𑁆𑀙𑀢𑀺𑁇 𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀯𑁂𑀲𑁆𑀲𑀦𑁆𑀢𑀭𑁂𑀦 𑀭𑀜𑁆𑀜𑀸 𑀫𑀳𑀸𑀤𑀸𑀦𑁂 𑀤𑀻𑀬𑀫𑀸𑀦𑁂 𑀬𑀁 𑀲𑀢𑁆𑀢𑀓𑁆𑀔𑀢𑁆𑀢𑀼𑀁 𑀫𑀳𑀸𑀧𑀣𑀯𑀻 𑀓𑀫𑁆𑀧𑀺𑀢𑀸, 𑀅𑀓𑀸𑀮𑀺𑀓𑀁 𑀏𑀢𑀁 𑀓𑀤𑀸𑀘𑀼𑀧𑁆𑀧𑀢𑁆𑀢𑀺𑀓𑀁 𑀅𑀝𑁆𑀞𑀳𑀺 𑀳𑁂𑀢𑀽𑀳𑀺 𑀯𑀺𑀧𑁆𑀧𑀫𑀼𑀢𑁆𑀢𑀁, 𑀦 𑀢𑀁 𑀕𑀡𑀻𑀬𑀢𑀺 𑀅𑀝𑁆𑀞𑀳𑀺 𑀳𑁂𑀢𑀽𑀳𑀺𑁇

598. 𑀬𑀣𑀸 𑀯𑀸 𑀧𑀦, 𑀫𑀳𑀸𑀭𑀸𑀚, 𑀳𑀺𑀫𑀯𑀦𑁆𑀢𑀸 𑀧𑀩𑁆𑀩𑀢𑀸 𑀧𑀜𑁆𑀘 𑀦𑀤𑀺𑀲𑀢𑀸𑀦𑀺 𑀲𑀦𑁆𑀤𑀦𑁆𑀢𑀺, 𑀢𑁂𑀲𑀁, 𑀫𑀳𑀸𑀭𑀸𑀚, 𑀧𑀜𑁆𑀘𑀦𑁆𑀦𑀁 𑀦𑀤𑀺𑀲𑀢𑀸𑀦𑀁 𑀤𑀲𑁂𑀯 𑀦𑀤𑀺𑀬𑁄 𑀦𑀤𑀺𑀕𑀡𑀦𑀸𑀬 𑀕𑀡𑀻𑀬𑀦𑁆𑀢𑀺𑁇 𑀲𑁂𑀬𑁆𑀬𑀣𑀺𑀤𑀁—  𑀕𑀗𑁆𑀕𑀸 𑀬𑀫𑀼𑀦𑀸 𑀅𑀘𑀺𑀭𑀯𑀢𑀻 𑀲𑀭𑀪𑀽 𑀫𑀳𑀻 𑀲𑀺𑀦𑁆𑀥𑀼 𑀲𑀭𑀲𑁆𑀲𑀢𑀻 𑀯𑁂𑀢𑁆𑀭𑀯𑀢𑀻 𑀯𑀻𑀢𑀁𑀲𑀸 𑀘𑀦𑁆𑀤𑀪𑀸𑀕𑀸𑀢𑀺, 𑀅𑀯𑀲𑁂𑀲𑀸 𑀦𑀤𑀺𑀬𑁄 𑀦𑀤𑀺𑀕𑀡𑀦𑀸𑀬 𑀅𑀕𑀡𑀺𑀢𑀸𑁇 𑀓𑀺𑀁 𑀓𑀸𑀭𑀡𑀸? 𑀦 𑀢𑀸 𑀦𑀤𑀺𑀬𑁄 𑀥𑀼𑀯𑀲𑀮𑀺𑀮𑀸𑁇 𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀯𑁂𑀲𑁆𑀲𑀦𑁆𑀢𑀭𑁂𑀦 𑀭𑀜𑁆𑀜𑀸 𑀫𑀳𑀸𑀤𑀸𑀦𑁂 𑀤𑀻𑀬𑀫𑀸𑀦𑁂 𑀬𑀁 𑀲𑀢𑁆𑀢𑀓𑁆𑀔𑀢𑁆𑀢𑀼𑀁 𑀫𑀳𑀸𑀧𑀣𑀯𑀻 𑀓𑀫𑁆𑀧𑀺𑀢𑀸, 𑀅𑀓𑀸𑀮𑀺𑀓𑀁 𑀏𑀢𑀁 𑀓𑀤𑀸𑀘𑀼𑀧𑁆𑀧𑀢𑁆𑀢𑀺𑀓𑀁 𑀅𑀝𑁆𑀞𑀳𑀺 𑀳𑁂𑀢𑀽𑀳𑀺 𑀯𑀺𑀧𑁆𑀧𑀫𑀼𑀢𑁆𑀢𑀁, 𑀦 𑀢𑀁 𑀕𑀡𑀻𑀬𑀢𑀺 𑀅𑀝𑁆𑀞𑀳𑀺 𑀳𑁂𑀢𑀽𑀳𑀺𑁇

599. 𑀬𑀣𑀸 𑀯𑀸 𑀧𑀦, 𑀫𑀳𑀸𑀭𑀸𑀚, 𑀭𑀜𑁆𑀜𑁄 𑀲𑀢𑀫𑁆𑀧𑀺 𑀤𑁆𑀯𑀺𑀲𑀢𑀫𑁆𑀧𑀺 𑀢𑀺𑀲𑀢𑀫𑁆𑀧𑀺 𑀅𑀫𑀘𑁆𑀘𑀸 𑀳𑁄𑀦𑁆𑀢𑀺, 𑀢𑁂𑀲𑀁 𑀙𑀬𑁂𑀯 𑀚𑀦𑀸 𑀅𑀫𑀘𑁆𑀘𑀕𑀡𑀦𑀸𑀬 𑀕𑀡𑀻𑀬𑀦𑁆𑀢𑀺𑁇 𑀲𑁂𑀬𑁆𑀬𑀣𑀺𑀤𑀁—  𑀲𑁂𑀦𑀸𑀧𑀢𑀺 𑀧𑀼𑀭𑁄𑀳𑀺𑀢𑁄 𑀅𑀓𑁆𑀔𑀤𑀲𑁆𑀲𑁄 𑀪𑀡𑁆𑀟𑀸𑀕𑀸𑀭𑀺𑀓𑁄 𑀙𑀢𑁆𑀢𑀕𑁆𑀕𑀸𑀳𑀓𑁄 𑀔𑀕𑁆𑀕𑀕𑁆𑀕𑀸𑀳𑀓𑁄𑁇 𑀏𑀢𑁂𑀬𑁂𑀯 𑀅𑀫𑀘𑁆𑀘𑀕𑀡𑀦𑀸𑀬 𑀕𑀡𑀻𑀬𑀦𑁆𑀢𑀺𑁇 𑀓𑀺𑀁 𑀓𑀸𑀭𑀡𑀸? 𑀬𑀼𑀢𑁆𑀢𑀢𑁆𑀢𑀸 𑀭𑀸𑀚𑀕𑀼𑀡𑁂𑀳𑀺, 𑀅𑀯𑀲𑁂𑀲𑀸 𑀅𑀕𑀡𑀺𑀢𑀸, 𑀲𑀩𑁆𑀩𑁂 𑀅𑀫𑀘𑁆𑀘𑀸𑀢𑁆𑀯𑁂𑀯 𑀲𑀗𑁆𑀔𑀁 𑀕𑀘𑁆𑀙𑀦𑁆𑀢𑀺𑁇 𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀯𑁂𑀲𑁆𑀲𑀦𑁆𑀢𑀭𑁂𑀦 𑀭𑀜𑁆𑀜𑀸 𑀫𑀳𑀸𑀤𑀸𑀦𑁂 𑀤𑀻𑀬𑀫𑀸𑀦𑁂 𑀬𑀁 𑀲𑀢𑁆𑀢𑀓𑁆𑀔𑀢𑁆𑀢𑀼𑀁 𑀫𑀳𑀸𑀧𑀣𑀯𑀻 𑀓𑀫𑁆𑀧𑀺𑀢𑀸, 𑀅𑀓𑀸𑀮𑀺𑀓𑀁 𑀏𑀢𑀁 𑀓𑀤𑀸𑀘𑀼𑀧𑁆𑀧𑀢𑁆𑀢𑀺𑀓𑀁 𑀅𑀝𑁆𑀞𑀳𑀺 𑀳𑁂𑀢𑀽𑀳𑀺 𑀯𑀺𑀧𑁆𑀧𑀫𑀼𑀢𑁆𑀢𑀁, 𑀦 𑀢𑀁 𑀕𑀡𑀻𑀬𑀢𑀺 𑀅𑀝𑁆𑀞𑀳𑀺 𑀳𑁂𑀢𑀽𑀳𑀺𑁇

600. 𑀲𑀼𑀬𑁆𑀬𑀢𑀺 𑀦𑀼 𑀔𑁄, 𑀫𑀳𑀸𑀭𑀸𑀚, 𑀏𑀢𑀭𑀳𑀺 𑀚𑀺𑀦𑀲𑀸𑀲𑀦𑁂 𑀓𑀢𑀸𑀥𑀺𑀓𑀸𑀭𑀸𑀦𑀁 𑀤𑀺𑀝𑁆𑀞𑀥𑀫𑁆𑀫𑀲𑀼𑀔𑀯𑁂𑀤𑀦𑀻𑀬𑀓𑀫𑁆𑀫𑀁, 𑀓𑀺𑀢𑁆𑀢𑀺 𑀘 𑀬𑁂𑀲𑀁 𑀅𑀩𑁆𑀪𑀼𑀕𑁆𑀕𑀢𑀸 𑀤𑁂𑀯𑀫𑀦𑀼𑀲𑁆𑀲𑁂𑀲𑀽”𑀢𑀺? “𑀆𑀫, 𑀪𑀦𑁆𑀢𑁂, 𑀲𑀼𑀬𑁆𑀬𑀢𑀺 𑀏𑀢𑀭𑀳𑀺 𑀚𑀺𑀦𑀲𑀸𑀲𑀦𑁂 𑀓𑀢𑀸𑀥𑀺𑀓𑀸𑀭𑀸𑀦𑀁 𑀤𑀺𑀝𑁆𑀞𑀥𑀫𑁆𑀫𑀲𑀼𑀔𑀯𑁂𑀤𑀦𑀻𑀬𑀓𑀫𑁆𑀫𑀁, 𑀓𑀺𑀢𑁆𑀢𑀺 𑀘 𑀬𑁂𑀲𑀁 𑀅𑀩𑁆𑀪𑀼𑀕𑁆𑀕𑀢𑀸 𑀤𑁂𑀯𑀫𑀦𑀼𑀲𑁆𑀲𑁂𑀲𑀼 𑀲𑀢𑁆𑀢 𑀚𑀦𑀸𑀢𑀺”𑁇 “𑀓𑁂 𑀘 𑀢𑁂, 𑀫𑀳𑀸𑀭𑀸𑀚𑀸”𑀢𑀺? “𑀲𑀼𑀫𑀦𑁄 𑀘, 𑀪𑀦𑁆𑀢𑁂, 𑀫𑀸𑀮𑀸𑀓𑀸𑀭𑁄, 𑀏𑀓𑀲𑀸𑀝𑀓𑁄 𑀘 𑀩𑁆𑀭𑀸𑀳𑁆𑀫𑀡𑁄, 𑀧𑀼𑀡𑁆𑀡𑁄 𑀘 𑀪𑀢𑀓𑁄, 𑀫𑀮𑁆𑀮𑀺𑀓𑀸 𑀘 𑀤𑁂𑀯𑀻, 𑀕𑁄𑀧𑀸𑀮𑀫𑀸𑀢𑀸 𑀘 𑀤𑁂𑀯𑀻, 𑀲𑀼𑀧𑁆𑀧𑀺𑀬𑀸 𑀘 𑀉𑀧𑀸𑀲𑀺𑀓𑀸, 𑀧𑀼𑀡𑁆𑀡𑀸 𑀘 𑀤𑀸𑀲𑀻𑀢𑀺 𑀇𑀫𑁂 𑀲𑀢𑁆𑀢 𑀤𑀺𑀝𑁆𑀞𑀥𑀫𑁆𑀫𑀲𑀼𑀔𑀯𑁂𑀤𑀦𑀻𑀬𑀸 𑀲𑀢𑁆𑀢𑀸, 𑀓𑀺𑀢𑁆𑀢𑀺 𑀘 𑀇𑀫𑁂𑀲𑀁 𑀅𑀩𑁆𑀪𑀼𑀕𑁆𑀕𑀢𑀸 𑀤𑁂𑀯𑀫𑀦𑀼𑀲𑁆𑀲𑁂𑀲𑀽”𑀢𑀺𑁇

601. “𑀅𑀧𑀭𑁂𑀧𑀺 𑀲𑀼𑀬𑁆𑀬𑀦𑁆𑀢𑀺 𑀦𑀼 𑀔𑁄 𑀅𑀢𑀻𑀢𑁂 𑀫𑀸𑀦𑀼𑀲𑀓𑁂𑀦𑁂𑀯 𑀲𑀭𑀻𑀭𑀤𑁂𑀳𑁂𑀦 𑀢𑀺𑀤𑀲𑀪𑀯𑀦𑀁 𑀕𑀢𑀸”𑀢𑀺? “𑀆𑀫, 𑀪𑀦𑁆𑀢𑁂, 𑀲𑀼𑀬𑁆𑀬𑀦𑁆𑀢𑀻”𑀢𑀺𑁇 “𑀓𑁂 𑀘 𑀢𑁂, 𑀫𑀳𑀸𑀭𑀸𑀚𑀸”𑀢𑀺? “𑀕𑀼𑀢𑁆𑀢𑀺𑀮𑁄 𑀘 𑀕𑀦𑁆𑀥𑀩𑁆𑀩𑁄, 𑀲𑀸𑀥𑀻𑀦𑁄 𑀘 𑀭𑀸𑀚𑀸, 𑀦𑀺𑀫𑀺 𑀘 𑀭𑀸𑀚𑀸, 𑀫𑀦𑁆𑀥𑀸𑀢𑀸 𑀘 𑀭𑀸𑀚𑀸𑀢𑀺 𑀇𑀫𑁂 𑀘𑀢𑀼𑀭𑁄 𑀚𑀦𑀸 𑀲𑀼𑀬𑁆𑀬𑀦𑁆𑀢𑀺, 𑀢𑁂𑀦𑁂𑀯 𑀫𑀸𑀦𑀼𑀲𑀓𑁂𑀦 𑀲𑀭𑀻𑀭𑀤𑁂𑀳𑁂𑀦 𑀢𑀺𑀤𑀲𑀪𑀯𑀦𑀁 𑀕𑀢𑀸”𑀢𑀺𑁇 “𑀲𑀼𑀘𑀺𑀭𑀫𑁆𑀧𑀺 𑀓𑀢𑀁 𑀲𑀼𑀬𑁆𑀬𑀢𑀺 𑀲𑀼𑀓𑀢𑀤𑀼𑀓𑁆𑀓𑀝𑀦𑁆𑀢𑀺? 𑀲𑀼𑀢𑀧𑀼𑀩𑁆𑀩𑀁 𑀧𑀦 𑀢𑀬𑀸, 𑀫𑀳𑀸𑀭𑀸𑀚, 𑀅𑀢𑀻𑀢𑁂 𑀯𑀸 𑀅𑀤𑁆𑀥𑀸𑀦𑁂 𑀯𑀢𑁆𑀢𑀫𑀸𑀦𑁂 𑀯𑀸 𑀅𑀤𑁆𑀥𑀸𑀦𑁂 𑀇𑀢𑁆𑀣𑀦𑁆𑀦𑀸𑀫𑀲𑁆𑀲 𑀤𑀸𑀦𑁂 𑀤𑀻𑀬𑀫𑀸𑀦𑁂 𑀲𑀓𑀺𑀁 𑀯𑀸 𑀤𑁆𑀯𑀺𑀓𑁆𑀔𑀢𑁆𑀢𑀼𑀁 𑀯𑀸 𑀢𑀺𑀓𑁆𑀔𑀢𑁆𑀢𑀼𑀁 𑀯𑀸 𑀫𑀳𑀸𑀧𑀣𑀯𑀻 𑀓𑀫𑁆𑀧𑀺𑀢𑀸”𑀢𑀺? “𑀦 𑀳𑀺, 𑀪𑀦𑁆𑀢𑁂”𑀢𑀺𑁇 “𑀅𑀢𑁆𑀣𑀺 𑀫𑁂, 𑀫𑀳𑀸𑀭𑀸𑀚, 𑀆𑀕𑀫𑁄 𑀅𑀥𑀺𑀕𑀫𑁄 𑀧𑀭𑀺𑀬𑀢𑁆𑀢𑀺 𑀲𑀯𑀦𑀁 𑀲𑀺𑀓𑁆𑀔𑀸𑀩𑀮𑀁 𑀲𑀼𑀲𑁆𑀲𑀽𑀲𑀸 𑀧𑀭𑀺𑀧𑀼𑀘𑁆𑀙𑀸 𑀆𑀘𑀭𑀺𑀬𑀼𑀧𑀸𑀲𑀦𑀁, 𑀫𑀬𑀸𑀧𑀺 𑀦 𑀲𑀼𑀢𑀧𑀼𑀩𑁆𑀩𑀁 ‘𑀇𑀢𑁆𑀣𑀦𑁆𑀦𑀸𑀫𑀲𑁆𑀲 𑀤𑀸𑀦𑁂 𑀤𑀻𑀬𑀫𑀸𑀦𑁂 𑀲𑀓𑀺𑀁 𑀯𑀸 𑀤𑁆𑀯𑀺𑀓𑁆𑀔𑀢𑁆𑀢𑀼𑀁 𑀯𑀸 𑀢𑀺𑀓𑁆𑀔𑀢𑁆𑀢𑀼𑀁 𑀯𑀸 𑀫𑀳𑀸𑀧𑀣𑀯𑀻 𑀓𑀫𑁆𑀧𑀺𑀢𑀸’𑀢𑀺 𑀞𑀧𑁂𑀢𑁆𑀯𑀸 𑀯𑁂𑀲𑁆𑀲𑀦𑁆𑀢𑀭𑀲𑁆𑀲 𑀭𑀸𑀚𑀯𑀲𑀪𑀲𑁆𑀲 𑀤𑀸𑀦𑀯𑀭𑀁𑁇 𑀪𑀕𑀯𑀢𑁄 𑀘, 𑀫𑀳𑀸𑀭𑀸𑀚, 𑀓𑀲𑁆𑀲𑀧𑀲𑁆𑀲, 𑀪𑀕𑀯𑀢𑁄 𑀘 𑀲𑀓𑁆𑀬𑀫𑀼𑀦𑀺𑀦𑁄𑀢𑀺 𑀤𑁆𑀯𑀺𑀦𑁆𑀦𑀁 𑀩𑀼𑀤𑁆𑀥𑀸𑀦𑀁 𑀅𑀦𑁆𑀢𑀭𑁂 𑀕𑀡𑀦𑀧𑀣𑀁 𑀯𑀻𑀢𑀺𑀯𑀢𑁆𑀢𑀸 𑀯𑀲𑁆𑀲𑀓𑁄𑀝𑀺𑀬𑁄 𑀅𑀢𑀺𑀓𑁆𑀓𑀦𑁆𑀢𑀸, 𑀢𑀢𑁆𑀣𑀧𑀺 𑀫𑁂 𑀲𑀯𑀦𑀁 𑀦𑀢𑁆𑀣𑀺 ‘𑀇𑀢𑁆𑀣𑀦𑁆𑀦𑀸𑀫𑀲𑁆𑀲 𑀤𑀸𑀦𑁂 𑀤𑀻𑀬𑀫𑀸𑀦𑁂 𑀲𑀓𑀺𑀁 𑀯𑀸 𑀤𑁆𑀯𑀺𑀓𑁆𑀔𑀢𑁆𑀢𑀼𑀁 𑀯𑀸 𑀢𑀺𑀓𑁆𑀔𑀢𑁆𑀢𑀼𑀁 𑀯𑀸 𑀫𑀳𑀸𑀧𑀣𑀯𑀻 𑀓𑀫𑁆𑀧𑀺𑀢𑀸’𑀢𑀺𑁇 𑀦, 𑀫𑀳𑀸𑀭𑀸𑀚, 𑀢𑀸𑀯𑀢𑀓𑁂𑀦 𑀯𑀻𑀭𑀺𑀬𑁂𑀦 𑀢𑀸𑀯𑀢𑀓𑁂𑀦 𑀧𑀭𑀓𑁆𑀓𑀫𑁂𑀦 𑀫𑀳𑀸𑀧𑀣𑀯𑀻 𑀓𑀫𑁆𑀧𑀢𑀺, 𑀕𑀼𑀡𑀪𑀸𑀭𑀪𑀭𑀺𑀢𑀸, 𑀫𑀳𑀸𑀭𑀸𑀚, 𑀲𑀩𑁆𑀩𑀲𑁄𑀘𑁂𑀬𑁆𑀬𑀓𑀺𑀭𑀺𑀬𑀕𑀼𑀡𑀪𑀸𑀭𑀪𑀭𑀺𑀢𑀸 𑀥𑀸𑀭𑁂𑀢𑀼𑀁 𑀦 𑀯𑀺𑀲𑀳𑀦𑁆𑀢𑀻 𑀫𑀳𑀸𑀧𑀣𑀯𑀻 𑀘𑀮𑀢𑀺 𑀓𑀫𑁆𑀧𑀢𑀺 𑀧𑀯𑁂𑀥𑀢𑀺𑁇

602. 𑀬𑀣𑀸, 𑀫𑀳𑀸𑀭𑀸𑀚, 𑀲𑀓𑀝𑀲𑁆𑀲 𑀅𑀢𑀺𑀪𑀸𑀭𑀪𑀭𑀺𑀢𑀲𑁆𑀲 𑀦𑀸𑀪𑀺𑀬𑁄 𑀘 𑀦𑁂𑀫𑀺𑀬𑁄 𑀘 𑀨𑀮𑀦𑁆𑀢𑀺 𑀅𑀓𑁆𑀔𑁄 𑀪𑀺𑀚𑁆𑀚𑀢𑀺; 𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀲𑀩𑁆𑀩𑀲𑁄𑀘𑁂𑀬𑁆𑀬𑀓𑀺𑀭𑀺𑀬𑀕𑀼𑀡𑀪𑀸𑀭𑀪𑀭𑀺𑀢𑀸 𑀫𑀳𑀸𑀧𑀣𑀯𑀻 𑀥𑀸𑀭𑁂𑀢𑀼𑀁 𑀦 𑀯𑀺𑀲𑀳𑀦𑁆𑀢𑀻 𑀘𑀮𑀢𑀺 𑀓𑀫𑁆𑀧𑀢𑀺 𑀧𑀯𑁂𑀥𑀢𑀺𑁇

603. 𑀬𑀣𑀸 𑀯𑀸 𑀧𑀦, 𑀫𑀳𑀸𑀭𑀸𑀚, 𑀕𑀕𑀦𑀁 𑀅𑀦𑀺𑀮𑀚𑀮𑀯𑁂𑀕𑀲𑀜𑁆𑀙𑀸𑀤𑀺𑀢𑀁 𑀉𑀲𑁆𑀲𑀦𑁆𑀦𑀚𑀮𑀪𑀸𑀭𑀪𑀭𑀺𑀢𑀁 𑀅𑀢𑀺𑀯𑀸𑀢𑁂𑀦 𑀨𑀼𑀝𑀺𑀢𑀢𑁆𑀢𑀸 𑀦𑀤𑀢𑀺 𑀭𑀯𑀢𑀺 𑀕𑀍𑀅𑀕𑀍𑀆𑀬𑀢𑀺; 𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀫𑀳𑀸𑀧𑀣𑀯𑀻 𑀭𑀜𑁆𑀜𑁄 𑀯𑁂𑀲𑁆𑀲𑀦𑁆𑀢𑀭𑀲𑁆𑀲 𑀤𑀸𑀦𑀩𑀮𑀯𑀺𑀧𑀼𑀮𑁅𑀲𑁆𑀲𑀦𑁆𑀦𑀪𑀸𑀭𑀪𑀭𑀺𑀢𑀸 𑀥𑀸𑀭𑁂𑀢𑀼𑀁 𑀦 𑀯𑀺𑀲𑀳𑀦𑁆𑀢𑀻 𑀘𑀮𑀢𑀺 𑀓𑀫𑁆𑀧𑀢𑀺 𑀧𑀯𑁂𑀥𑀢𑀺𑁇 𑀦 𑀳𑀺, 𑀫𑀳𑀸𑀭𑀸𑀚, 𑀭𑀜𑁆𑀜𑁄 𑀯𑁂𑀲𑁆𑀲𑀦𑁆𑀢𑀭𑀲𑁆𑀲 𑀘𑀺𑀢𑁆𑀢𑀁 𑀭𑀸𑀕𑀯𑀲𑁂𑀦 𑀧𑀯𑀢𑁆𑀢𑀢𑀺, 𑀦 𑀤𑁄𑀲𑀯𑀲𑁂𑀦 𑀧𑀯𑀢𑁆𑀢𑀢𑀺, 𑀦 𑀫𑁄𑀳𑀯𑀲𑁂𑀦 𑀧𑀯𑀢𑁆𑀢𑀢𑀺, 𑀦 𑀫𑀸𑀦𑀯𑀲𑁂𑀦 𑀧𑀯𑀢𑁆𑀢𑀢𑀺, 𑀦 𑀤𑀺𑀝𑁆𑀞𑀺𑀯𑀲𑁂𑀦 𑀧𑀯𑀢𑁆𑀢𑀢𑀺, 𑀦 𑀓𑀺𑀮𑁂𑀲𑀯𑀲𑁂𑀦 𑀧𑀯𑀢𑁆𑀢𑀢𑀺, 𑀦 𑀯𑀺𑀢𑀓𑁆𑀓𑀯𑀲𑁂𑀦 𑀧𑀯𑀢𑁆𑀢𑀢𑀺, 𑀦 𑀅𑀭𑀢𑀺𑀯𑀲𑁂𑀦 𑀧𑀯𑀢𑁆𑀢𑀢𑀺, 𑀅𑀣 𑀔𑁄 𑀤𑀸𑀦𑀯𑀲𑁂𑀦 𑀩𑀳𑀼𑀮𑀁 𑀧𑀯𑀢𑁆𑀢𑀢𑀺 ‘𑀓𑀺𑀦𑁆𑀢𑀺 𑀅𑀦𑀸𑀕𑀢𑀸 𑀬𑀸𑀘𑀓𑀸 𑀫𑀫 𑀲𑀦𑁆𑀢𑀺𑀓𑁂 𑀆𑀕𑀘𑁆𑀙𑁂𑀬𑁆𑀬𑀼𑀁, 𑀆𑀕𑀢𑀸 𑀘 𑀬𑀸𑀘𑀓𑀸 𑀬𑀣𑀸𑀓𑀸𑀫𑀁 𑀮𑀪𑀺𑀢𑁆𑀯𑀸 𑀅𑀢𑁆𑀢𑀫𑀦𑀸 𑀪𑀯𑁂𑀬𑁆𑀬𑀼𑀦𑁆’𑀢𑀺 𑀲𑀢𑀢𑀁 𑀲𑀫𑀺𑀢𑀁 𑀤𑀸𑀦𑀁 𑀧𑀢𑀺 𑀫𑀸𑀦𑀲𑀁 𑀞𑀧𑀺𑀢𑀁 𑀳𑁄𑀢𑀺𑁇 𑀭𑀜𑁆𑀜𑁄, 𑀫𑀳𑀸𑀭𑀸𑀚, 𑀯𑁂𑀲𑁆𑀲𑀦𑁆𑀢𑀭𑀲𑁆𑀲 𑀲𑀢𑀢𑀁 𑀲𑀫𑀺𑀢𑀁 𑀤𑀲𑀲𑀼 𑀞𑀸𑀦𑁂𑀲𑀼 𑀫𑀸𑀦𑀲𑀁 𑀞𑀧𑀺𑀢𑀁 𑀳𑁄𑀢𑀺 𑀤𑀫𑁂 𑀲𑀫𑁂 𑀔𑀦𑁆𑀢𑀺𑀬𑀁 𑀲𑀁𑀯𑀭𑁂 𑀬𑀫𑁂 𑀦𑀺𑀬𑀫𑁂 𑀅𑀓𑁆𑀓𑁄𑀥𑁂 𑀅𑀯𑀺𑀳𑀺𑀁𑀲𑀸𑀬𑀁 𑀲𑀘𑁆𑀘𑁂 𑀲𑁄𑀘𑁂𑀬𑁆𑀬𑁂𑁇 𑀭𑀜𑁆𑀜𑁄, 𑀫𑀳𑀸𑀭𑀸𑀚, 𑀯𑁂𑀲𑁆𑀲𑀦𑁆𑀢𑀭𑀲𑁆𑀲 𑀓𑀸𑀫𑁂𑀲𑀦𑀸 𑀧𑀳𑀻𑀦𑀸, 𑀪𑀯𑁂𑀲𑀦𑀸 𑀧𑀝𑀺𑀧𑁆𑀧𑀲𑁆𑀲𑀤𑁆𑀥𑀸, 𑀩𑁆𑀭𑀳𑁆𑀫𑀘𑀭𑀺𑀬𑁂𑀲𑀦𑀸𑀬𑀬𑁂𑀯 𑀉𑀲𑁆𑀲𑀼𑀓𑁆𑀓𑀁 𑀆𑀧𑀦𑁆𑀦𑁄, 𑀭𑀜𑁆𑀜𑁄, 𑀫𑀳𑀸𑀭𑀸𑀚, 𑀯𑁂𑀲𑁆𑀲𑀦𑁆𑀢𑀭𑀲𑁆𑀲 𑀅𑀢𑁆𑀢𑀭𑀓𑁆𑀔𑀸 𑀧𑀳𑀻𑀦𑀸, 𑀲𑀩𑁆𑀩𑀲𑀢𑁆𑀢𑀭𑀓𑁆𑀔𑀸𑀬 𑀉𑀲𑁆𑀲𑀼𑀓𑁆𑀓𑀁 𑀆𑀧𑀦𑁆𑀦𑁄 ‘𑀓𑀺𑀦𑁆𑀢𑀺 𑀇𑀫𑁂 𑀲𑀢𑁆𑀢𑀸 𑀲𑀫𑀕𑁆𑀕𑀸 𑀅𑀲𑁆𑀲𑀼 𑀅𑀭𑁄𑀕𑀸 𑀲𑀥𑀦𑀸 𑀤𑀻𑀖𑀸𑀬𑀼𑀓𑀸’𑀢𑀺 𑀩𑀳𑀼𑀮𑀁𑀬𑁂𑀯 𑀫𑀸𑀦𑀲𑀁 𑀧𑀯𑀢𑁆𑀢𑀢𑀺𑁇 𑀤𑀤𑀫𑀸𑀦𑁄 𑀘, 𑀫𑀳𑀸𑀭𑀸𑀚, 𑀯𑁂𑀲𑁆𑀲𑀦𑁆𑀢𑀭𑁄 𑀭𑀸𑀚𑀸 𑀢𑀁 𑀤𑀸𑀦𑀁 𑀦 𑀪𑀯𑀲𑀫𑁆𑀧𑀢𑁆𑀢𑀺𑀳𑁂𑀢𑀼 𑀤𑁂𑀢𑀺, 𑀦 𑀥𑀦𑀳𑁂𑀢𑀼 𑀤𑁂𑀢𑀺, 𑀦 𑀧𑀝𑀺𑀤𑀸𑀦𑀳𑁂𑀢𑀼 𑀤𑁂𑀢𑀺, 𑀦 𑀉𑀧𑀮𑀸𑀧𑀦𑀳𑁂𑀢𑀼 𑀤𑁂𑀢𑀺, 𑀦 𑀆𑀬𑀼𑀳𑁂𑀢𑀼 𑀤𑁂𑀢𑀺, 𑀦 𑀯𑀡𑁆𑀡𑀳𑁂𑀢𑀼 𑀤𑁂𑀢𑀺, 𑀦 𑀲𑀼𑀔𑀳𑁂𑀢𑀼 𑀤𑁂𑀢𑀺, 𑀦 𑀩𑀮𑀳𑁂𑀢𑀼 𑀤𑁂𑀢𑀺, 𑀦 𑀬𑀲𑀳𑁂𑀢𑀼 𑀤𑁂𑀢𑀺, 𑀦 𑀧𑀼𑀢𑁆𑀢𑀳𑁂𑀢𑀼 𑀤𑁂𑀢𑀺, 𑀦 𑀥𑀻𑀢𑀼𑀳𑁂𑀢𑀼 𑀤𑁂𑀢𑀺, 𑀅𑀣 𑀔𑁄 𑀲𑀩𑁆𑀩𑀜𑁆𑀜𑀼𑀢𑀜𑀸𑀡𑀳𑁂𑀢𑀼 𑀲𑀩𑁆𑀩𑀜𑁆𑀜𑀼𑀢𑀜𑀸𑀡𑀭𑀢𑀦𑀲𑁆𑀲 𑀓𑀸𑀭𑀡𑀸 𑀏𑀯𑀭𑀽𑀧𑁂 𑀅𑀢𑀼𑀮𑀯𑀺𑀧𑀼𑀮𑀸𑀦𑀼𑀢𑁆𑀢𑀭𑁂 𑀤𑀸𑀦𑀯𑀭𑁂 𑀅𑀤𑀸𑀲𑀺, 𑀲𑀩𑁆𑀩𑀜𑁆𑀜𑀼𑀢𑀁 𑀧𑀢𑁆𑀢𑁄 𑀘 𑀇𑀫𑀁 𑀕𑀸𑀣𑀁 𑀅𑀪𑀸𑀲𑀺—

604. _‘𑀚𑀸𑀮𑀺𑀁 𑀓𑀡𑁆𑀳𑀸𑀚𑀺𑀦𑀁 𑀥𑀻𑀢𑀁,_  
_𑀫𑀤𑁆𑀤𑀺𑀤𑁂𑀯𑀺𑀁 𑀧𑀢𑀺𑀩𑁆𑀩𑀢𑀁;_  
_𑀘𑀚𑀫𑀸𑀦𑁄 𑀦 𑀘𑀺𑀦𑁆𑀢𑁂𑀲𑀺𑀁,_  
_𑀩𑁄𑀥𑀺𑀬𑀸𑀬𑁂𑀯 𑀓𑀸𑀭𑀡𑀸’𑀢𑀺𑁇_  


605. 𑀯𑁂𑀲𑁆𑀲𑀦𑁆𑀢𑀭𑁄, 𑀫𑀳𑀸𑀭𑀸𑀚, 𑀭𑀸𑀚𑀸 𑀅𑀓𑁆𑀓𑁄𑀥𑁂𑀦 𑀓𑁄𑀥𑀁 𑀚𑀺𑀦𑀸𑀢𑀺, 𑀅𑀲𑀸𑀥𑀼𑀁 𑀲𑀸𑀥𑀼𑀦𑀸 𑀚𑀺𑀦𑀸𑀢𑀺, 𑀓𑀤𑀭𑀺𑀬𑀁 𑀤𑀸𑀦𑁂𑀦 𑀚𑀺𑀦𑀸𑀢𑀺, 𑀅𑀮𑀺𑀓𑀯𑀸𑀤𑀺𑀦𑀁 𑀲𑀘𑁆𑀘𑁂𑀦 𑀚𑀺𑀦𑀸𑀢𑀺, 𑀲𑀩𑁆𑀩𑀁 𑀅𑀓𑀼𑀲𑀮𑀁 𑀓𑀼𑀲𑀮𑁂𑀦 𑀚𑀺𑀦𑀸𑀢𑀺𑁇 𑀢𑀲𑁆𑀲 𑀏𑀯𑀁 𑀤𑀤𑀫𑀸𑀦𑀲𑁆𑀲 𑀥𑀫𑁆𑀫𑀸𑀦𑀼𑀕𑀢𑀲𑁆𑀲 𑀥𑀫𑁆𑀫𑀲𑀻𑀲𑀓𑀲𑁆𑀲 𑀤𑀸𑀦𑀦𑀺𑀲𑁆𑀲𑀦𑁆𑀤𑀩𑀮𑀯 𑀯𑀻𑀭𑀺𑀬𑀯𑀺𑀧𑀼𑀮𑀯𑀺𑀧𑁆𑀨𑀸𑀭𑁂𑀦 𑀳𑁂𑀝𑁆𑀞𑀸 𑀫𑀳𑀸𑀯𑀸𑀢𑀸 𑀲𑀜𑁆𑀘𑀮𑀦𑁆𑀢𑀺 𑀲𑀡𑀺𑀓𑀁 𑀲𑀡𑀺𑀓𑀁 𑀲𑀓𑀺𑀁 𑀲𑀓𑀺𑀁 𑀆𑀓𑀼𑀮𑀸𑀓𑀼𑀮𑀸 𑀯𑀸𑀬𑀦𑁆𑀢𑀺 𑀑𑀦𑀫𑀦𑁆𑀢𑀺 𑀉𑀦𑁆𑀦𑀫𑀦𑁆𑀢𑀺 𑀯𑀺𑀦𑀫𑀦𑁆𑀢𑀺, 𑀙𑀺𑀦𑁆𑀦𑀧𑀢𑁆𑀢𑀧𑀸𑀤𑀧𑀸 𑀧𑀧𑀢𑀦𑁆𑀢𑀺, 𑀕𑀼𑀫𑁆𑀩𑀁 𑀕𑀼𑀫𑁆𑀩𑀁 𑀯𑀮𑀸𑀳𑀓𑀸 𑀕𑀕𑀦𑁂 𑀲𑀦𑁆𑀥𑀸𑀯𑀦𑁆𑀢𑀺, 𑀭𑀚𑁄𑀲𑀜𑁆𑀘𑀺𑀢𑀸 𑀯𑀸𑀢𑀸 𑀤𑀸𑀭𑀼𑀡𑀸 𑀳𑁄𑀦𑁆𑀢𑀺, 𑀕𑀕𑀦𑀁 𑀉𑀧𑁆𑀧𑀻𑀍𑀇𑀢𑀸 𑀯𑀸𑀢𑀸 𑀯𑀸𑀬𑀦𑁆𑀢𑀺, 𑀲𑀳𑀲𑀸 𑀥𑀫𑀥𑀫𑀸𑀬𑀦𑁆𑀢𑀺, 𑀫𑀳𑀸𑀪𑀻𑀫𑁄 𑀲𑀤𑁆𑀤𑁄 𑀦𑀺𑀘𑁆𑀙𑀭𑀢𑀺, 𑀢𑁂𑀲𑀼 𑀯𑀸𑀢𑁂𑀲𑀼 𑀓𑀼𑀧𑀺𑀢𑁂𑀲𑀼 𑀉𑀤𑀓𑀁 𑀲𑀡𑀺𑀓𑀁 𑀲𑀡𑀺𑀓𑀁 𑀘𑀮𑀢𑀺, 𑀉𑀤𑀓𑁂 𑀘𑀮𑀺𑀢𑁂 𑀔𑀼𑀩𑁆𑀪𑀦𑁆𑀢𑀺 𑀫𑀘𑁆𑀙𑀓𑀘𑁆𑀙𑀧𑀸, 𑀬𑀫𑀓𑀬𑀫𑀓𑀸 𑀊𑀫𑀺𑀬𑁄 𑀚𑀸𑀬𑀦𑁆𑀢𑀺, 𑀚𑀮𑀘𑀭𑀸 𑀲𑀢𑁆𑀢𑀸 𑀢𑀲𑀦𑁆𑀢𑀺, 𑀚𑀮𑀯𑀻𑀘𑀺 𑀬𑀼𑀕𑀦𑀤𑁆𑀥𑁄 𑀯𑀢𑁆𑀢𑀢𑀺, 𑀯𑀻𑀘𑀺𑀦𑀸𑀤𑁄 𑀧𑀯𑀢𑁆𑀢𑀢𑀺, 𑀖𑁄𑀭𑀸 𑀩𑀼𑀩𑁆𑀩𑀼𑀍𑀆 𑀉𑀝𑁆𑀞𑀳𑀦𑁆𑀢𑀺, 𑀨𑁂𑀡𑀫𑀸𑀮𑀸 𑀪𑀯𑀦𑁆𑀢𑀺, 𑀉𑀢𑁆𑀢𑀭𑀢𑀺 𑀫𑀳𑀸𑀲𑀫𑀼𑀤𑁆𑀤𑁄, 𑀤𑀺𑀲𑀸𑀯𑀺𑀤𑀺𑀲𑀁 𑀥𑀸𑀯𑀢𑀺 𑀉𑀤𑀓𑀁, 𑀉𑀤𑁆𑀥𑀁𑀲𑁄𑀢𑀧𑀝𑀺𑀲𑁄𑀢𑀫𑀼𑀔𑀸 𑀲𑀦𑁆𑀤𑀦𑁆𑀢𑀺 𑀲𑀮𑀺𑀮𑀥𑀸𑀭𑀸, 𑀢𑀲𑀦𑁆𑀢𑀺 𑀅𑀲𑀼𑀭𑀸 𑀕𑀭𑀼𑀍𑀆 𑀦𑀸𑀕𑀸 𑀬𑀓𑁆𑀔𑀸, 𑀉𑀩𑁆𑀩𑀺𑀚𑁆𑀚𑀦𑁆𑀢𑀺 ‘𑀓𑀺𑀁 𑀦𑀼 𑀔𑁄, 𑀓𑀣𑀁 𑀦𑀼 𑀔𑁄, 𑀲𑀸𑀕𑀭𑁄 𑀯𑀺𑀧𑀭𑀺𑀯𑀢𑁆𑀢𑀢𑀻’𑀢𑀺, 𑀕𑀫𑀦𑀧𑀣𑀫𑁂𑀲𑀦𑁆𑀢𑀺 𑀪𑀻𑀢𑀘𑀺𑀢𑁆𑀢𑀸, 𑀔𑀼𑀪𑀺𑀢𑁂 𑀮𑀼𑀍𑀇𑀢𑁂 𑀚𑀮𑀥𑀸𑀭𑁂 𑀧𑀓𑀫𑁆𑀧𑀢𑀺 𑀫𑀳𑀸𑀧𑀣𑀯𑀻 𑀲𑀦𑀕𑀸 𑀲𑀲𑀸𑀕𑀭𑀸, 𑀧𑀭𑀺𑀯𑀢𑁆𑀢𑀢𑀺 𑀲𑀺𑀦𑁂𑀭𑀼𑀕𑀺𑀭𑀺 𑀓𑀽𑀝𑀲𑁂𑀮𑀲𑀺𑀔𑀭𑁄 𑀯𑀺𑀦𑀫𑀫𑀸𑀦𑁄 𑀳𑁄𑀢𑀺, 𑀯𑀺𑀫𑀦𑀸 𑀳𑁄𑀦𑁆𑀢𑀺 𑀅𑀳𑀺𑀦𑀓𑀼𑀮𑀩𑀺𑀍𑀆𑀭𑀓𑁄𑀝𑁆𑀞𑀼𑀓𑀲𑀽𑀓𑀭𑀫𑀺𑀕𑀧𑀓𑁆𑀔𑀺𑀦𑁄, 𑀭𑀼𑀤𑀦𑁆𑀢𑀺 𑀬𑀓𑁆𑀔𑀸 𑀅𑀧𑁆𑀧𑁂𑀲𑀓𑁆𑀔𑀸, 𑀳𑀲𑀦𑁆𑀢𑀺 𑀬𑀓𑁆𑀔𑀸 𑀫𑀳𑁂𑀲𑀓𑁆𑀔𑀸 𑀓𑀫𑁆𑀧𑀫𑀸𑀦𑀸𑀬 𑀫𑀳𑀸𑀧𑀣𑀯𑀺𑀬𑀸𑁇

606. 𑀬𑀣𑀸, 𑀫𑀳𑀸𑀭𑀸𑀚, 𑀫𑀳𑀢𑀺 𑀫𑀳𑀸𑀧𑀭𑀺𑀬𑁄𑀕𑁂 𑀉𑀤𑁆𑀥𑀦𑀕𑀢𑁂 𑀉𑀤𑀓𑀲𑀫𑁆𑀧𑀼𑀡𑁆𑀡𑁂 𑀆𑀓𑀺𑀡𑁆𑀡𑀢𑀡𑁆𑀟𑀼𑀮𑁂 𑀳𑁂𑀝𑁆𑀞𑀢𑁄 𑀅𑀕𑁆𑀕𑀺 𑀚𑀮𑀫𑀸𑀦𑁄 𑀧𑀞𑀫𑀁 𑀢𑀸𑀯 𑀧𑀭𑀺𑀬𑁄𑀕𑀁 𑀲𑀦𑁆𑀢𑀸𑀧𑁂𑀢𑀺, 𑀧𑀭𑀺𑀬𑁄𑀕𑁄 𑀲𑀦𑁆𑀢𑀢𑁆𑀢𑁄 𑀉𑀤𑀓𑀁 𑀲𑀦𑁆𑀢𑀸𑀧𑁂𑀢𑀺, 𑀉𑀤𑀓𑀁 𑀲𑀦𑁆𑀢𑀢𑁆𑀢𑀁 𑀢𑀡𑁆𑀟𑀼𑀮𑀁 𑀲𑀦𑁆𑀢𑀸𑀧𑁂𑀢𑀺, 𑀢𑀡𑁆𑀟𑀼𑀮𑀁 𑀲𑀦𑁆𑀢𑀢𑁆𑀢𑀁 𑀉𑀫𑁆𑀫𑀼𑀚𑁆𑀚𑀢𑀺 𑀦𑀺𑀫𑀼𑀚𑁆𑀚𑀢𑀺, 𑀩𑀼𑀩𑁆𑀩𑀼𑀍𑀅𑀓𑀚𑀸𑀢𑀁 𑀳𑁄𑀢𑀺, 𑀨𑁂𑀡𑀫𑀸𑀮𑀸 𑀉𑀢𑁆𑀢𑀭𑀢𑀺; 𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀯𑁂𑀲𑁆𑀲𑀦𑁆𑀢𑀭𑁄 𑀭𑀸𑀚𑀸 𑀬𑀁 𑀮𑁄𑀓𑁂 𑀤𑀼𑀘𑁆𑀘𑀚𑀁, 𑀢𑀁 𑀘𑀚𑀺, 𑀢𑀲𑁆𑀲 𑀢𑀁 𑀤𑀼𑀘𑁆𑀘𑀚𑀁 𑀘𑀚𑀦𑁆𑀢𑀲𑁆𑀲 𑀤𑀸𑀦𑀲𑁆𑀲 𑀲𑀪𑀸𑀯𑀦𑀺𑀲𑁆𑀲𑀦𑁆𑀤𑁂𑀦 𑀳𑁂𑀝𑁆𑀞𑀸 𑀫𑀳𑀸𑀯𑀸𑀢𑀸 𑀥𑀸𑀭𑁂𑀢𑀼𑀁 𑀦 𑀯𑀺𑀲𑀳𑀦𑁆𑀢𑀸 𑀧𑀭𑀺𑀓𑀼𑀧𑁆𑀧𑀺𑀁𑀲𑀼, 𑀫𑀳𑀸𑀯𑀸𑀢𑁂𑀲𑀼 𑀧𑀭𑀺𑀓𑀼𑀧𑀺𑀢𑁂𑀲𑀼 𑀉𑀤𑀓𑀁 𑀓𑀫𑁆𑀧𑀺, 𑀉𑀤𑀓𑁂 𑀓𑀫𑁆𑀧𑀺𑀢𑁂 𑀫𑀳𑀸𑀧𑀣𑀯𑀻 𑀓𑀫𑁆𑀧𑀺, 𑀇𑀢𑀺 𑀢𑀤𑀸 𑀫𑀳𑀸𑀯𑀸𑀢𑀸 𑀘 𑀉𑀤𑀓𑀜𑁆𑀘 𑀫𑀳𑀸𑀧𑀣𑀯𑀻 𑀘𑀸𑀢𑀺 𑀇𑀫𑁂 𑀢𑀬𑁄 𑀏𑀓𑀫𑀦𑀸 𑀯𑀺𑀬 𑀅𑀳𑁂𑀲𑀼𑀁 𑀫𑀳𑀸𑀤𑀸𑀦𑀦𑀺𑀲𑁆𑀲𑀦𑁆𑀤𑁂𑀦 𑀯𑀺𑀧𑀼𑀮𑀩𑀮𑀯𑀻𑀭𑀺𑀬𑁂𑀦 𑀦𑀢𑁆𑀣𑁂𑀤𑀺𑀲𑁄, 𑀫𑀳𑀸𑀭𑀸𑀚, 𑀅𑀜𑁆𑀜𑀲𑁆𑀲 𑀤𑀸𑀦𑀸𑀦𑀼𑀪𑀸𑀯𑁄, 𑀬𑀣𑀸 𑀯𑁂𑀲𑁆𑀲𑀦𑁆𑀢𑀭𑀲𑁆𑀲 𑀭𑀜𑁆𑀜𑁄 𑀫𑀳𑀸𑀤𑀸𑀦𑀸𑀦𑀼𑀪𑀸𑀯𑁄𑁇 𑀬𑀣𑀸, 𑀫𑀳𑀸𑀭𑀸𑀚, 𑀫𑀳𑀺𑀬𑀸 𑀩𑀳𑀼𑀯𑀺𑀥𑀸 𑀫𑀡𑀬𑁄 𑀯𑀺𑀚𑁆𑀚𑀦𑁆𑀢𑀺𑁇 𑀲𑁂𑀬𑁆𑀬𑀣𑀺𑀤𑀁—  𑀇𑀦𑁆𑀤𑀦𑀻𑀮𑁄 𑀫𑀳𑀸𑀦𑀻𑀮𑁄 𑀚𑁄𑀢𑀺𑀭𑀲𑁄 𑀯𑁂𑀍𑀉𑀭𑀺𑀬𑁄 𑀉𑀫𑁆𑀫𑀸𑀧𑀼𑀧𑁆𑀨𑁄 𑀲𑀺𑀭𑀻𑀲𑀧𑀼𑀧𑁆𑀨𑁄 𑀫𑀦𑁄𑀳𑀭𑁄 𑀲𑀽𑀭𑀺𑀬𑀓𑀦𑁆𑀢𑁄 𑀘𑀦𑁆𑀤𑀓𑀦𑁆𑀢𑁄 𑀯𑀚𑀺𑀭𑁄 𑀔𑀚𑁆𑀚𑁄𑀧𑀦𑀓𑁄 𑀨𑀼𑀲𑁆𑀲𑀭𑀸𑀕𑁄 𑀮𑁄𑀳𑀺𑀢𑀗𑁆𑀕𑁄 𑀫𑀲𑀸𑀭𑀕𑀮𑁆𑀮𑁄𑀢𑀺, 𑀏𑀢𑁂 𑀲𑀩𑁆𑀩𑁂 𑀅𑀢𑀺𑀓𑁆𑀓𑀫𑁆𑀫 𑀘𑀓𑁆𑀓𑀯𑀢𑁆𑀢𑀺𑀫𑀡𑀺 𑀅𑀕𑁆𑀕𑀫𑀓𑁆𑀔𑀸𑀬𑀢𑀺, 𑀘𑀓𑁆𑀓𑀯𑀢𑁆𑀢𑀺𑀫𑀡𑀺, 𑀫𑀳𑀸𑀭𑀸𑀚, 𑀲𑀫𑀦𑁆𑀢𑀸 𑀬𑁄𑀚𑀦𑀁 𑀑𑀪𑀸𑀲𑁂𑀢𑀺𑁇 𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀬𑀁 𑀓𑀺𑀜𑁆𑀘𑀺 𑀫𑀳𑀺𑀬𑀸 𑀤𑀸𑀦𑀁 𑀯𑀺𑀚𑁆𑀚𑀢𑀺 𑀅𑀧𑀺 𑀅𑀲𑀤𑀺𑀲𑀤𑀸𑀦𑀁 𑀧𑀭𑀫𑀁, 𑀢𑀁 𑀲𑀩𑁆𑀩𑀁 𑀅𑀢𑀺𑀓𑁆𑀓𑀫𑁆𑀫 𑀯𑁂𑀲𑁆𑀲𑀦𑁆𑀢𑀭𑀲𑁆𑀲 𑀭𑀜𑁆𑀜𑁄 𑀫𑀳𑀸𑀤𑀸𑀦𑀁 𑀅𑀕𑁆𑀕𑀫𑀓𑁆𑀔𑀸𑀬𑀢𑀺, 𑀯𑁂𑀲𑁆𑀲𑀦𑁆𑀢𑀭𑀲𑁆𑀲, 𑀫𑀳𑀸𑀭𑀸𑀚, 𑀭𑀜𑁆𑀜𑁄 𑀫𑀳𑀸𑀤𑀸𑀦𑁂 𑀤𑀻𑀬𑀫𑀸𑀦𑁂 𑀲𑀢𑁆𑀢𑀓𑁆𑀔𑀢𑁆𑀢𑀼𑀁 𑀫𑀳𑀸𑀧𑀣𑀯𑀻 𑀓𑀫𑁆𑀧𑀺𑀢𑀸”𑀢𑀺𑁇

607. “𑀅𑀘𑁆𑀙𑀭𑀺𑀬𑀁, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀩𑀼𑀤𑁆𑀥𑀸𑀦𑀁, 𑀅𑀩𑁆𑀪𑀼𑀢𑀁, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀩𑀼𑀤𑁆𑀥𑀸𑀦𑀁, 𑀬𑀁 𑀢𑀣𑀸𑀕𑀢𑁄 𑀩𑁄𑀥𑀺𑀲𑀢𑁆𑀢𑁄 𑀲𑀫𑀸𑀦𑁄 𑀅𑀲𑀫𑁄 𑀮𑁄𑀓𑁂𑀦 𑀏𑀯𑀁𑀔𑀦𑁆𑀢𑀺 𑀏𑀯𑀁𑀘𑀺𑀢𑁆𑀢𑁄 𑀏𑀯𑀁𑀅𑀥𑀺𑀫𑀼𑀢𑁆𑀢𑀺 𑀏𑀯𑀁𑀅𑀥𑀺𑀧𑁆𑀧𑀸𑀬𑁄, 𑀩𑁄𑀥𑀺𑀲𑀢𑁆𑀢𑀸𑀦𑀁, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀧𑀭𑀓𑁆𑀓𑀫𑁄 𑀤𑀓𑁆𑀔𑀸𑀧𑀺𑀢𑁄, 𑀧𑀸𑀭𑀫𑀻 𑀘 𑀚𑀺𑀦𑀸𑀦𑀁 𑀪𑀺𑀬𑁆𑀬𑁄 𑀑𑀪𑀸𑀲𑀺𑀢𑀸, 𑀘𑀭𑀺𑀬𑀁 𑀘𑀭𑀢𑁄𑀧𑀺 𑀢𑀸𑀯 𑀢𑀣𑀸𑀕𑀢𑀲𑁆𑀲 𑀲𑀤𑁂𑀯𑀓𑁂 𑀮𑁄𑀓𑁂 𑀲𑁂𑀝𑁆𑀞𑀪𑀸𑀯𑁄 𑀅𑀦𑀼𑀤𑀲𑁆𑀲𑀺𑀢𑁄𑁇 𑀲𑀸𑀥𑀼, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀣𑁄𑀫𑀺𑀢𑀁 𑀚𑀺𑀦𑀲𑀸𑀲𑀦𑀁, 𑀚𑁄𑀢𑀺𑀢𑀸 𑀚𑀺𑀦𑀧𑀸𑀭𑀫𑀻, 𑀙𑀺𑀦𑁆𑀦𑁄 𑀢𑀺𑀢𑁆𑀣𑀺𑀬𑀸𑀦𑀁 𑀯𑀸𑀤𑀕𑀡𑁆𑀞𑀺, 𑀪𑀺𑀦𑁆𑀦𑁄 𑀧𑀭𑀸𑀧𑀯𑀸𑀤𑀓𑀼𑀫𑁆𑀪𑁄, 𑀧𑀜𑁆𑀳𑁄 𑀕𑀫𑁆𑀪𑀻𑀭𑁄 𑀉𑀢𑁆𑀢𑀸𑀦𑀻𑀓𑀢𑁄, 𑀕𑀳𑀦𑀁 𑀅𑀕𑀳𑀦𑀁 𑀓𑀢𑀁, 𑀲𑀫𑁆𑀫𑀸 𑀮𑀤𑁆𑀥𑀁 𑀚𑀺𑀦𑀧𑀼𑀢𑁆𑀢𑀸𑀦𑀁 𑀦𑀺𑀩𑁆𑀩𑀸𑀳𑀦𑀁, 𑀏𑀯𑀫𑁂𑀢𑀁, 𑀕𑀡𑀺𑀯𑀭𑀧𑀯𑀭, 𑀢𑀣𑀸 𑀲𑀫𑁆𑀧𑀝𑀺𑀘𑁆𑀙𑀸𑀫𑀸”𑀢𑀺𑁇

---

608. 𑀧𑀣𑀯𑀺𑀘𑀮𑀦𑀧𑀜𑁆𑀳𑁄 𑀘𑀢𑀼𑀢𑁆𑀣𑁄𑁇



[Go to previous page (5.1.3 Devadattapabbajjapañha)](/tipitaka/28Mi/5/5.1/5.1.3.md) / [Go to parent page (5.1 Iddhibalavagga)](/tipitaka/28Mi/5/5.1.md) / [Go to next page (5.1.5 Sivirājacakkhudānapañha)](/tipitaka/28Mi/5/5.1/5.1.5.md)


