
[Home](/) / [28Mi Milindapañhapāḷi](/tipitaka/28Mi.md) / [5 Meṇḍakapañha](/tipitaka/28Mi/5.md) / [5.1 Iddhibalavagga](/tipitaka/28Mi/5/5.1.md)

# 𑁫𑁇𑁧𑁇𑁫 𑀲𑀺𑀯𑀺𑀭𑀸𑀚𑀘𑀓𑁆𑀔𑀼𑀤𑀸𑀦𑀧𑀜𑁆𑀳

### 𑀫𑁂𑀡𑁆𑀟𑀓𑀧𑀜𑁆𑀳

### 𑀇𑀤𑁆𑀥𑀺𑀩𑀮𑀯𑀕𑁆𑀕

### 𑀲𑀺𑀯𑀺𑀭𑀸𑀚𑀘𑀓𑁆𑀔𑀼𑀤𑀸𑀦𑀧𑀜𑁆𑀳

(124.)

609\. “𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀢𑀼𑀫𑁆𑀳𑁂 𑀏𑀯𑀁 𑀪𑀡𑀣—  ‘𑀲𑀺𑀯𑀺𑀭𑀸𑀚𑁂𑀦 𑀬𑀸𑀘𑀓𑀲𑁆𑀲 𑀘𑀓𑁆𑀔𑀽𑀦𑀺 𑀤𑀺𑀦𑁆𑀦𑀸𑀦𑀺, 𑀅𑀦𑁆𑀥𑀲𑁆𑀲 𑀲𑀢𑁄 𑀧𑀼𑀦 𑀤𑀺𑀩𑁆𑀩𑀘𑀓𑁆𑀔𑀽𑀦𑀺 𑀉𑀧𑁆𑀧𑀦𑁆𑀦𑀸𑀦𑀻’𑀢𑀺, 𑀏𑀢𑀫𑁆𑀧𑀺 𑀯𑀘𑀦𑀁 𑀲𑀓𑀲𑀝𑀁 𑀲𑀦𑀺𑀕𑁆𑀕𑀳𑀁 𑀲𑀤𑁄𑀲𑀁 ‘𑀳𑁂𑀢𑀼𑀲𑀫𑀼𑀕𑁆𑀖𑀸𑀢𑁂 𑀅𑀳𑁂𑀢𑀼𑀲𑁆𑀫𑀺𑀁 𑀅𑀯𑀢𑁆𑀣𑀼𑀲𑁆𑀫𑀺𑀁 𑀦𑀢𑁆𑀣𑀺 𑀤𑀺𑀩𑁆𑀩𑀘𑀓𑁆𑀔𑀼𑀲𑁆𑀲 𑀉𑀧𑁆𑀧𑀸𑀤𑁄’𑀢𑀺 𑀲𑀼𑀢𑁆𑀢𑁂 𑀯𑀼𑀢𑁆𑀢𑀁, 𑀬𑀤𑀺, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀲𑀺𑀯𑀺𑀭𑀸𑀚𑁂𑀦 𑀬𑀸𑀘𑀓𑀲𑁆𑀲 𑀘𑀓𑁆𑀔𑀽𑀦𑀺 𑀤𑀺𑀦𑁆𑀦𑀸𑀦𑀺, 𑀢𑁂𑀦 𑀳𑀺 ‘𑀧𑀼𑀦 𑀤𑀺𑀩𑁆𑀩𑀘𑀓𑁆𑀔𑀽𑀦𑀺 𑀉𑀧𑁆𑀧𑀦𑁆𑀦𑀸𑀦𑀻’𑀢𑀺 𑀬𑀁 𑀯𑀘𑀦𑀁, 𑀢𑀁 𑀫𑀺𑀘𑁆𑀙𑀸; 𑀬𑀤𑀺 𑀤𑀺𑀩𑁆𑀩𑀘𑀓𑁆𑀔𑀽𑀦𑀺 𑀉𑀧𑁆𑀧𑀦𑁆𑀦𑀸𑀦𑀺, 𑀢𑁂𑀦 𑀳𑀺 ‘𑀲𑀺𑀯𑀺𑀭𑀸𑀚𑁂𑀦 𑀬𑀸𑀘𑀓𑀲𑁆𑀲 𑀘𑀓𑁆𑀔𑀽𑀦𑀺 𑀤𑀺𑀦𑁆𑀦𑀸𑀦𑀻’𑀢𑀺 𑀬𑀁 𑀯𑀘𑀦𑀁, 𑀢𑀫𑁆𑀧𑀺 𑀫𑀺𑀘𑁆𑀙𑀸𑁇 𑀅𑀬𑀫𑁆𑀧𑀺 𑀉𑀪𑀢𑁄 𑀓𑁄𑀝𑀺𑀓𑁄 𑀧𑀜𑁆𑀳𑁄 𑀕𑀡𑁆𑀞𑀺𑀢𑁄𑀧𑀺 𑀕𑀡𑁆𑀞𑀺𑀢𑀭𑁄 𑀯𑁂𑀞𑀢𑁄𑀧𑀺 𑀯𑁂𑀞𑀢𑀭𑁄 𑀕𑀳𑀦𑀢𑁄𑀧𑀺 𑀕𑀳𑀦𑀢𑀭𑁄, 𑀲𑁄 𑀢𑀯𑀸𑀦𑀼𑀧𑁆𑀧𑀢𑁆𑀢𑁄, 𑀢𑀢𑁆𑀣 𑀙𑀦𑁆𑀤𑀫𑀪𑀺𑀚𑀦𑁂𑀳𑀺 𑀦𑀺𑀩𑁆𑀩𑀸𑀳𑀦𑀸𑀬 𑀧𑀭𑀯𑀸𑀤𑀸𑀦𑀁 𑀦𑀺𑀕𑁆𑀕𑀳𑀸𑀬𑀸”𑀢𑀺𑁇

610\. “𑀤𑀺𑀦𑁆𑀦𑀸𑀦𑀺, 𑀫𑀳𑀸𑀭𑀸𑀚, 𑀲𑀺𑀯𑀺𑀭𑀸𑀚𑁂𑀦 𑀬𑀸𑀘𑀓𑀲𑁆𑀲 𑀘𑀓𑁆𑀔𑀽𑀦𑀺, 𑀢𑀢𑁆𑀣 𑀫𑀸 𑀯𑀺𑀫𑀢𑀺𑀁 𑀉𑀧𑁆𑀧𑀸𑀤𑁂𑀳𑀺, 𑀧𑀼𑀦 𑀤𑀺𑀩𑁆𑀩𑀸𑀦𑀺 𑀘 𑀘𑀓𑁆𑀔𑀽𑀦𑀺 𑀉𑀧𑁆𑀧𑀦𑁆𑀦𑀸𑀦𑀺, 𑀢𑀢𑁆𑀣𑀸𑀧𑀺 𑀫𑀸 𑀯𑀺𑀫𑀢𑀺𑀁 𑀚𑀦𑁂𑀳𑀻”𑀢𑀺𑁇 “𑀅𑀧𑀺 𑀦𑀼 𑀔𑁄, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀳𑁂𑀢𑀼𑀲𑀫𑀼𑀕𑁆𑀖𑀸𑀢𑁂 𑀅𑀳𑁂𑀢𑀼𑀲𑁆𑀫𑀺𑀁 𑀅𑀯𑀢𑁆𑀣𑀼𑀲𑁆𑀫𑀺𑀁 𑀤𑀺𑀩𑁆𑀩𑀘𑀓𑁆𑀔𑀼 𑀉𑀧𑁆𑀧𑀚𑁆𑀚𑀢𑀻”𑀢𑀺? “𑀦 𑀳𑀺, 𑀫𑀳𑀸𑀭𑀸𑀚𑀸”𑀢𑀺𑁇 “𑀓𑀺𑀁 𑀧𑀦, 𑀪𑀦𑁆𑀢𑁂, 𑀏𑀢𑁆𑀣 𑀓𑀸𑀭𑀡𑀁, 𑀬𑁂𑀦 𑀓𑀸𑀭𑀡𑁂𑀦 𑀳𑁂𑀢𑀼𑀲𑀫𑀼𑀕𑁆𑀖𑀸𑀢𑁂 𑀅𑀳𑁂𑀢𑀼𑀲𑁆𑀫𑀺𑀁 𑀅𑀯𑀢𑁆𑀣𑀼𑀲𑁆𑀫𑀺𑀁 𑀤𑀺𑀩𑁆𑀩𑀘𑀓𑁆𑀔𑀼 𑀉𑀧𑁆𑀧𑀚𑁆𑀚𑀢𑀺, 𑀇𑀗𑁆𑀖 𑀢𑀸𑀯 𑀓𑀸𑀭𑀡𑁂𑀦 𑀫𑀁 𑀲𑀜𑁆𑀜𑀸𑀧𑁂𑀳𑀻”𑀢𑀺?

611\. “𑀓𑀺𑀁 𑀧𑀦, 𑀫𑀳𑀸𑀭𑀸𑀚, 𑀅𑀢𑁆𑀣𑀺 𑀮𑁄𑀓𑁂 𑀲𑀘𑁆𑀘𑀁 𑀦𑀸𑀫, 𑀬𑁂𑀦 𑀲𑀘𑁆𑀘𑀯𑀸𑀤𑀺𑀦𑁄 𑀲𑀘𑁆𑀘𑀓𑀺𑀭𑀺𑀬𑀁 𑀓𑀭𑁄𑀦𑁆𑀢𑀻”𑀢𑀺? “𑀆𑀫, 𑀪𑀦𑁆𑀢𑁂, 𑀅𑀢𑁆𑀣𑀺 𑀮𑁄𑀓𑁂 𑀲𑀘𑁆𑀘𑀁 𑀦𑀸𑀫, 𑀲𑀘𑁆𑀘𑁂𑀦, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀲𑀘𑁆𑀘𑀯𑀸𑀤𑀺𑀦𑁄 𑀲𑀘𑁆𑀘𑀓𑀺𑀭𑀺𑀬𑀁 𑀓𑀢𑁆𑀯𑀸 𑀤𑁂𑀯𑀁 𑀯𑀲𑁆𑀲𑀸𑀧𑁂𑀦𑁆𑀢𑀺, 𑀅𑀕𑁆𑀕𑀺𑀁 𑀦𑀺𑀩𑁆𑀩𑀸𑀧𑁂𑀦𑁆𑀢𑀺, 𑀯𑀺𑀲𑀁 𑀧𑀝𑀺𑀳𑀦𑀦𑁆𑀢𑀺, 𑀅𑀜𑁆𑀜𑀫𑁆𑀧𑀺 𑀯𑀺𑀯𑀺𑀥𑀁 𑀓𑀢𑁆𑀢𑀩𑁆𑀩𑀁 𑀓𑀭𑁄𑀦𑁆𑀢𑀻”𑀢𑀺𑁇 “𑀢𑁂𑀦 𑀳𑀺, 𑀫𑀳𑀸𑀭𑀸𑀚, 𑀬𑀼𑀚𑁆𑀚𑀢𑀺 𑀲𑀫𑁂𑀢𑀺 𑀲𑀺𑀯𑀺𑀭𑀸𑀚𑀲𑁆𑀲 𑀲𑀘𑁆𑀘𑀩𑀮𑁂𑀦 𑀤𑀺𑀩𑁆𑀩𑀘𑀓𑁆𑀔𑀽𑀦𑀺 𑀉𑀧𑁆𑀧𑀦𑁆𑀦𑀸𑀦𑀻𑀢𑀺, 𑀲𑀘𑁆𑀘𑀩𑀮𑁂𑀦, 𑀫𑀳𑀸𑀭𑀸𑀚, 𑀅𑀯𑀢𑁆𑀣𑀼𑀲𑁆𑀫𑀺𑀁 𑀤𑀺𑀩𑁆𑀩𑀘𑀓𑁆𑀔𑀼 𑀉𑀧𑁆𑀧𑀚𑁆𑀚𑀢𑀺, 𑀲𑀘𑁆𑀘𑀁𑀬𑁂𑀯 𑀢𑀢𑁆𑀣 𑀯𑀢𑁆𑀣𑀼 𑀪𑀯𑀢𑀺 𑀤𑀺𑀩𑁆𑀩𑀘𑀓𑁆𑀔𑀼𑀲𑁆𑀲 𑀉𑀧𑁆𑀧𑀸𑀤𑀸𑀬𑁇

612\. 𑀬𑀣𑀸, 𑀫𑀳𑀸𑀭𑀸𑀚, 𑀬𑁂 𑀓𑁂𑀘𑀺 𑀲𑀢𑁆𑀢𑀸 𑀲𑀘𑁆𑀘𑀫𑀦𑀼𑀕𑀸𑀬𑀦𑁆𑀢𑀺 ‘𑀫𑀳𑀸𑀫𑁂𑀖𑁄 𑀧𑀯𑀲𑁆𑀲𑀢𑀽’𑀢𑀺, 𑀢𑁂𑀲𑀁 𑀲𑀳 𑀲𑀘𑁆𑀘𑀫𑀦𑀼𑀕𑀻𑀢𑁂𑀦 𑀫𑀳𑀸𑀫𑁂𑀖𑁄 𑀧𑀯𑀲𑁆𑀲𑀢𑀺, 𑀅𑀧𑀺 𑀦𑀼 𑀔𑁄, 𑀫𑀳𑀸𑀭𑀸𑀚, 𑀅𑀢𑁆𑀣𑀺 𑀆𑀓𑀸𑀲𑁂 𑀯𑀲𑁆𑀲𑀳𑁂𑀢𑀼 𑀲𑀦𑁆𑀦𑀺𑀘𑀺𑀢𑁄 ‘𑀬𑁂𑀦 𑀳𑁂𑀢𑀼𑀦𑀸 𑀫𑀳𑀸𑀫𑁂𑀖𑁄 𑀧𑀯𑀲𑁆𑀲𑀢𑀻’”𑀢𑀺? “𑀦 𑀳𑀺, 𑀪𑀦𑁆𑀢𑁂, 𑀲𑀘𑁆𑀘𑀁𑀬𑁂𑀯 𑀢𑀢𑁆𑀣 𑀳𑁂𑀢𑀼 𑀪𑀯𑀢𑀺 𑀫𑀳𑀢𑁄 𑀫𑁂𑀖𑀲𑁆𑀲 𑀧𑀯𑀲𑁆𑀲𑀦𑀸𑀬𑀸”𑀢𑀺𑁇 “𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀦𑀢𑁆𑀣𑀺 𑀢𑀲𑁆𑀲 𑀧𑀓𑀢𑀺𑀳𑁂𑀢𑀼, 𑀲𑀘𑁆𑀘𑀁 𑀬𑁂𑀯𑁂𑀢𑁆𑀣 𑀯𑀢𑁆𑀣𑀼 𑀪𑀯𑀢𑀺 𑀤𑀺𑀩𑁆𑀩𑀘𑀓𑁆𑀔𑀼𑀲𑁆𑀲 𑀉𑀧𑁆𑀧𑀸𑀤𑀸𑀬𑀸𑀢𑀺𑁇

613\. 𑀬𑀣𑀸 𑀯𑀸 𑀧𑀦, 𑀫𑀳𑀸𑀭𑀸𑀚, 𑀬𑁂 𑀓𑁂𑀘𑀺 𑀲𑀢𑁆𑀢𑀸 𑀲𑀘𑁆𑀘𑀫𑀦𑀼𑀕𑀸𑀬𑀦𑁆𑀢𑀺 ‘𑀚𑀮𑀺𑀢𑀧𑀚𑁆𑀚𑀮𑀺𑀢𑀫𑀳𑀸𑀅𑀕𑁆𑀕𑀺𑀓𑁆𑀔𑀦𑁆𑀥𑁄 𑀧𑀝𑀺𑀦𑀺𑀯𑀢𑁆𑀢𑀢𑀽’𑀢𑀺, 𑀢𑁂𑀲𑀁 𑀲𑀳 𑀲𑀘𑁆𑀘𑀫𑀦𑀼𑀕𑀻𑀢𑁂𑀦 𑀚𑀮𑀺𑀢𑀧𑀚𑁆𑀚𑀮𑀺𑀢𑀫𑀳𑀸𑀅𑀕𑁆𑀕𑀺𑀓𑁆𑀔𑀦𑁆𑀥𑁄 𑀔𑀡𑁂𑀦 𑀧𑀝𑀺𑀦𑀺𑀯𑀢𑁆𑀢𑀢𑀺𑁇 𑀅𑀧𑀺 𑀦𑀼 𑀔𑁄, 𑀫𑀳𑀸𑀭𑀸𑀚, 𑀅𑀢𑁆𑀣𑀺 𑀢𑀲𑁆𑀫𑀺𑀁 𑀚𑀮𑀺𑀢𑀧𑀚𑁆𑀚𑀮𑀺𑀢𑁂 𑀫𑀳𑀸𑀅𑀕𑁆𑀕𑀺𑀓𑁆𑀔𑀦𑁆𑀥𑁂 𑀳𑁂𑀢𑀼 𑀲𑀦𑁆𑀦𑀺𑀘𑀺𑀢𑁄 ‘𑀬𑁂𑀦 𑀳𑁂𑀢𑀼𑀦𑀸 𑀚𑀮𑀺𑀢𑀧𑀚𑁆𑀚𑀮𑀺𑀢𑀫𑀳𑀸𑀅𑀕𑁆𑀕𑀺𑀓𑁆𑀔𑀦𑁆𑀥𑁄 𑀔𑀡𑁂𑀦 𑀧𑀝𑀺𑀦𑀺𑀯𑀢𑁆𑀢𑀢𑀻’”𑀢𑀺? “𑀦 𑀳𑀺, 𑀪𑀦𑁆𑀢𑁂, 𑀲𑀘𑁆𑀘𑀁𑀬𑁂𑀯 𑀢𑀢𑁆𑀣 𑀯𑀢𑁆𑀣𑀼 𑀳𑁄𑀢𑀺 𑀢𑀲𑁆𑀲 𑀚𑀮𑀺𑀢𑀧𑀚𑁆𑀚𑀮𑀺𑀢𑀲𑁆𑀲 𑀫𑀳𑀸𑀅𑀕𑁆𑀕𑀺𑀓𑁆𑀔𑀦𑁆𑀥𑀲𑁆𑀲 𑀔𑀡𑁂𑀦 𑀧𑀝𑀺𑀦𑀺𑀯𑀢𑁆𑀢𑀦𑀸𑀬𑀸”𑀢𑀺𑁇 “𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀦𑀢𑁆𑀣𑀺 𑀢𑀲𑁆𑀲 𑀧𑀓𑀢𑀺𑀳𑁂𑀢𑀼, 𑀲𑀘𑁆𑀘𑀁 𑀬𑁂𑀯𑁂𑀢𑁆𑀣 𑀯𑀢𑁆𑀣𑀼 𑀪𑀯𑀢𑀺 𑀤𑀺𑀩𑁆𑀩𑀘𑀓𑁆𑀔𑀼𑀲𑁆𑀲 𑀉𑀧𑁆𑀧𑀸𑀤𑀸𑀬𑀸𑀢𑀺𑁇

614\. 𑀬𑀣𑀸 𑀯𑀸 𑀧𑀦, 𑀫𑀳𑀸𑀭𑀸𑀚, 𑀬𑁂 𑀓𑁂𑀘𑀺 𑀲𑀢𑁆𑀢𑀸 𑀲𑀘𑁆𑀘𑀫𑀦𑀼𑀕𑀸𑀬𑀦𑁆𑀢𑀺 ‘𑀯𑀺𑀲𑀁 𑀳𑀮𑀸𑀳𑀮𑀁 𑀅𑀕𑀤𑀁 𑀪𑀯𑀢𑀽’𑀢𑀺𑁇 𑀢𑁂𑀲𑀁 𑀲𑀳 𑀲𑀘𑁆𑀘𑀫𑀦𑀼𑀕𑀻𑀢𑁂𑀦 𑀯𑀺𑀲𑀁 𑀳𑀮𑀸𑀳𑀮𑀁 𑀔𑀡𑁂𑀦 𑀅𑀕𑀤𑀁 𑀪𑀯𑀢𑀺, 𑀅𑀧𑀺 𑀦𑀼 𑀔𑁄, 𑀫𑀳𑀸𑀭𑀸𑀚, 𑀅𑀢𑁆𑀣𑀺 𑀢𑀲𑁆𑀫𑀺𑀁 𑀳𑀮𑀸𑀳𑀮𑀯𑀺𑀲𑁂 𑀳𑁂𑀢𑀼 𑀲𑀦𑁆𑀦𑀺𑀘𑀺𑀢𑁄 ‘𑀬𑁂𑀦 𑀳𑁂𑀢𑀼𑀦𑀸 𑀯𑀺𑀲𑀁 𑀳𑀮𑀸𑀳𑀮𑀁 𑀔𑀡𑁂𑀦 𑀅𑀕𑀤𑀁 𑀪𑀯𑀢𑀻’”𑀢𑀺? “𑀦 𑀳𑀺, 𑀪𑀦𑁆𑀢𑁂, 𑀲𑀘𑁆𑀘𑀁𑀬𑁂𑀯 𑀢𑀢𑁆𑀣 𑀳𑁂𑀢𑀼 𑀪𑀯𑀢𑀺 𑀯𑀺𑀲𑀲𑁆𑀲 𑀳𑀮𑀸𑀳𑀮𑀲𑁆𑀲 𑀔𑀡𑁂𑀦 𑀧𑀝𑀺𑀖𑀸𑀢𑀸𑀬𑀸”𑀢𑀺𑁇 “𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀯𑀺𑀦𑀸 𑀧𑀓𑀢𑀺𑀳𑁂𑀢𑀼𑀁 𑀲𑀘𑁆𑀘𑀁 𑀬𑁂𑀯𑁂𑀢𑁆𑀣 𑀯𑀢𑁆𑀣𑀼 𑀪𑀯𑀢𑀺 𑀤𑀺𑀩𑁆𑀩𑀘𑀓𑁆𑀔𑀼𑀲𑁆𑀲 𑀉𑀧𑁆𑀧𑀸𑀤𑀸𑀬𑀸𑀢𑀺𑁇

615\. 𑀘𑀢𑀼𑀦𑁆𑀦𑀫𑁆𑀧𑀺, 𑀫𑀳𑀸𑀭𑀸𑀚, 𑀅𑀭𑀺𑀬𑀲𑀘𑁆𑀘𑀸𑀦𑀁 𑀧𑀝𑀺𑀯𑁂𑀥𑀸𑀬 𑀦𑀢𑁆𑀣𑀜𑁆𑀜𑀁 𑀯𑀢𑁆𑀣𑀼, 𑀲𑀘𑁆𑀘𑀁 𑀯𑀢𑁆𑀣𑀼𑀁 𑀓𑀢𑁆𑀯𑀸 𑀘𑀢𑁆𑀢𑀸𑀭𑀺 𑀅𑀭𑀺𑀬𑀲𑀘𑁆𑀘𑀸𑀦𑀺 𑀧𑀝𑀺𑀯𑀺𑀚𑁆𑀛𑀦𑁆𑀢𑀻𑀢𑀺𑁇 𑀅𑀢𑁆𑀣𑀺, 𑀫𑀳𑀸𑀭𑀸𑀚, 𑀘𑀻𑀦𑀯𑀺𑀲𑀬𑁂 𑀘𑀻𑀦𑀭𑀸𑀚𑀸, 𑀲𑁄 𑀫𑀳𑀸𑀲𑀫𑀼𑀤𑁆𑀤𑁂 𑀓𑀻𑀍𑀇𑀢𑀼𑀓𑀸𑀫𑁄 𑀘𑀢𑀼𑀫𑀸𑀲𑁂 𑀘𑀢𑀼𑀫𑀸𑀲𑁂 𑀲𑀘𑁆𑀘𑀓𑀺𑀭𑀺𑀬𑀁 𑀓𑀢𑁆𑀯𑀸 𑀲𑀳 𑀭𑀣𑁂𑀦 𑀅𑀦𑁆𑀢𑁄𑀫𑀳𑀸𑀲𑀫𑀼𑀤𑁆𑀤𑁂 𑀬𑁄𑀚𑀦𑀁 𑀧𑀯𑀺𑀲𑀢𑀺, 𑀢𑀲𑁆𑀲 𑀭𑀣𑀲𑀻𑀲𑀲𑁆𑀲 𑀧𑀼𑀭𑀢𑁄 𑀧𑀼𑀭𑀢𑁄 𑀫𑀳𑀸𑀯𑀸𑀭𑀺𑀓𑁆𑀔𑀦𑁆𑀥𑁄 𑀧𑀝𑀺𑀓𑁆𑀓𑀫𑀢𑀺, 𑀦𑀺𑀓𑁆𑀔𑀦𑁆𑀢𑀲𑁆𑀲 𑀧𑀼𑀦 𑀑𑀢𑁆𑀣𑀭𑀢𑀺, 𑀅𑀧𑀺 𑀦𑀼 𑀔𑁄, 𑀫𑀳𑀸𑀭𑀸𑀚, 𑀲𑁄 𑀫𑀳𑀸𑀲𑀫𑀼𑀤𑁆𑀤𑁄 𑀲𑀤𑁂𑀯𑀫𑀦𑀼𑀲𑁆𑀲𑁂𑀦𑀧𑀺 𑀮𑁄𑀓𑁂𑀦 𑀧𑀓𑀢𑀺𑀓𑀸𑀬𑀩𑀮𑁂𑀦 𑀲𑀓𑁆𑀓𑀸 𑀧𑀝𑀺𑀓𑁆𑀓𑀫𑀸𑀧𑁂𑀢𑀼𑀦𑁆”𑀢𑀺? “𑀅𑀢𑀺𑀧𑀭𑀺𑀢𑁆𑀢𑀓𑁂𑀧𑀺, 𑀪𑀦𑁆𑀢𑁂, 𑀢𑀍𑀆𑀓𑁂 𑀉𑀤𑀓𑀁 𑀦 𑀲𑀓𑁆𑀓𑀸 𑀲𑀤𑁂𑀯𑀫𑀦𑀼𑀲𑁆𑀲𑁂𑀦𑀧𑀺 𑀮𑁄𑀓𑁂𑀦 𑀧𑀓𑀢𑀺𑀓𑀸𑀬𑀩𑀮𑁂𑀦 𑀧𑀝𑀺𑀓𑁆𑀓𑀫𑀸𑀧𑁂𑀢𑀼𑀁, 𑀓𑀺𑀁 𑀧𑀦 𑀫𑀳𑀸𑀲𑀫𑀼𑀤𑁆𑀤𑁂 𑀉𑀤𑀓𑀦𑁆”𑀢𑀺? “𑀇𑀫𑀺𑀦𑀸𑀧𑀺, 𑀫𑀳𑀸𑀭𑀸𑀚, 𑀓𑀸𑀭𑀡𑁂𑀦 𑀲𑀘𑁆𑀘𑀩𑀮𑀁 𑀜𑀸𑀢𑀩𑁆𑀩𑀁 ‘𑀦𑀢𑁆𑀣𑀺 𑀢𑀁 𑀞𑀸𑀦𑀁, 𑀬𑀁 𑀲𑀘𑁆𑀘𑁂𑀦 𑀦 𑀧𑀢𑁆𑀢𑀩𑁆𑀩𑀦𑁆’𑀢𑀺𑁇

616\. 𑀦𑀕𑀭𑁂, 𑀫𑀳𑀸𑀭𑀸𑀚, 𑀧𑀸𑀝𑀮𑀺𑀧𑀼𑀢𑁆𑀢𑁂 𑀅𑀲𑁄𑀓𑁄 𑀥𑀫𑁆𑀫𑀭𑀸𑀚𑀸 𑀲𑀦𑁂𑀕𑀫𑀚𑀸𑀦𑀧𑀤𑀅𑀫𑀘𑁆𑀘𑀪𑀝𑀩𑀮𑀫𑀳𑀸𑀫𑀢𑁆𑀢𑁂𑀳𑀺 𑀧𑀭𑀺𑀯𑀼𑀢𑁄 𑀕𑀗𑁆𑀕𑀁 𑀦𑀤𑀺𑀁 𑀦𑀯𑀲𑀮𑀺𑀮𑀲𑀫𑁆𑀧𑀼𑀡𑁆𑀡𑀁 𑀲𑀫𑀢𑀺𑀢𑁆𑀣𑀺𑀓𑀁 𑀲𑀫𑁆𑀪𑀭𑀺𑀢𑀁 𑀧𑀜𑁆𑀘𑀬𑁄𑀚𑀦𑀲𑀢𑀸𑀬𑀸𑀫𑀁 𑀬𑁄𑀚𑀦𑀧𑀼𑀣𑀼𑀮𑀁 𑀲𑀦𑁆𑀤𑀫𑀸𑀦𑀁 𑀤𑀺𑀲𑁆𑀯𑀸 𑀅𑀫𑀘𑁆𑀘𑁂 𑀏𑀯𑀫𑀸𑀳—  ‘𑀅𑀢𑁆𑀣𑀺 𑀓𑁄𑀘𑀺, 𑀪𑀡𑁂, 𑀲𑀫𑀢𑁆𑀣𑁄, 𑀬𑁄 𑀇𑀫𑀁 𑀫𑀳𑀸𑀕𑀗𑁆𑀕𑀁 𑀧𑀝𑀺𑀲𑁄𑀢𑀁 𑀲𑀦𑁆𑀤𑀸𑀧𑁂𑀢𑀼𑀦𑁆’𑀢𑀺𑁇 𑀅𑀫𑀘𑁆𑀘𑀸 𑀆𑀳𑀁𑀲𑀼 ‘𑀤𑀼𑀓𑁆𑀓𑀭𑀁, 𑀤𑁂𑀯𑀸’𑀢𑀺𑁇

617\. 𑀢𑀲𑁆𑀫𑀺𑀁𑀬𑁂𑀯 𑀕𑀗𑁆𑀕𑀸𑀓𑀽𑀮𑁂 𑀞𑀺𑀢𑀸 𑀩𑀦𑁆𑀥𑀼𑀫𑀢𑀻 𑀦𑀸𑀫 𑀕𑀡𑀺𑀓𑀸 𑀅𑀲𑁆𑀲𑁄𑀲𑀺 𑀭𑀜𑁆𑀜𑀸 𑀓𑀺𑀭 𑀏𑀯𑀁 𑀯𑀼𑀢𑁆𑀢𑀁—  ‘𑀲𑀓𑁆𑀓𑀸 𑀦𑀼 𑀔𑁄 𑀇𑀫𑀁 𑀫𑀳𑀸𑀕𑀗𑁆𑀕𑀁 𑀧𑀝𑀺𑀲𑁄𑀢𑀁 𑀲𑀦𑁆𑀤𑀸𑀧𑁂𑀢𑀼𑀦𑁆’𑀢𑀺, 𑀲𑀸 𑀏𑀯𑀫𑀸𑀳—  ‘𑀅𑀳𑀜𑁆𑀳𑀺 𑀦𑀕𑀭𑁂 𑀧𑀸𑀝𑀮𑀺𑀧𑀼𑀢𑁆𑀢𑁂 𑀕𑀡𑀺𑀓𑀸 𑀭𑀽𑀧𑀽𑀧𑀚𑀻𑀯𑀺𑀦𑀻 𑀅𑀦𑁆𑀢𑀺𑀫𑀚𑀻𑀯𑀺𑀓𑀸, 𑀫𑀫 𑀢𑀸𑀯 𑀭𑀸𑀚𑀸 𑀲𑀘𑁆𑀘𑀓𑀺𑀭𑀺𑀬𑀁 𑀧𑀲𑁆𑀲𑀢𑀽’𑀢𑀺𑁇 𑀅𑀣 𑀲𑀸 𑀲𑀘𑁆𑀘𑀓𑀺𑀭𑀺𑀬𑀁 𑀅𑀓𑀸𑀲𑀺, 𑀲𑀳 𑀢𑀲𑁆𑀲𑀸 𑀲𑀘𑁆𑀘𑀓𑀺𑀭𑀺𑀬𑀸𑀬 𑀔𑀡𑁂𑀦 𑀲𑀸 𑀫𑀳𑀸𑀕𑀗𑁆𑀕𑀸 𑀕𑀍𑀅𑀕𑀍𑀆𑀬𑀦𑁆𑀢𑀻 𑀧𑀝𑀺𑀲𑁄𑀢𑀁 𑀲𑀦𑁆𑀤𑀺𑀢𑁆𑀣 𑀫𑀳𑀢𑁄 𑀚𑀦𑀓𑀸𑀬𑀲𑁆𑀲 𑀧𑀲𑁆𑀲𑀢𑁄𑁇

618\. 𑀅𑀣 𑀭𑀸𑀚𑀸 𑀕𑀗𑁆𑀕𑀸𑀬 𑀆𑀯𑀝𑁆𑀝𑀊𑀫𑀺𑀯𑁂𑀕𑀚𑀦𑀺𑀢𑀁 𑀳𑀮𑀸𑀳𑀮𑀲𑀤𑁆𑀤𑀁 𑀲𑀼𑀢𑁆𑀯𑀸 𑀯𑀺𑀫𑁆𑀳𑀺𑀢𑁄 𑀅𑀘𑁆𑀙𑀭𑀺𑀬𑀩𑁆𑀪𑀼𑀢𑀚𑀸𑀢𑁄 𑀅𑀫𑀘𑁆𑀘𑁂 𑀏𑀯𑀫𑀸𑀳—  ‘𑀓𑀺𑀲𑁆𑀲𑀸𑀬𑀁, 𑀪𑀡𑁂, 𑀫𑀳𑀸𑀕𑀗𑁆𑀕𑀸 𑀧𑀝𑀺𑀲𑁄𑀢𑀁 𑀲𑀦𑁆𑀤𑀢𑀻’𑀢𑀺? ‘𑀩𑀦𑁆𑀥𑀼𑀫𑀢𑀻, 𑀫𑀳𑀸𑀭𑀸𑀚, 𑀕𑀡𑀺𑀓𑀸 𑀢𑀯 𑀯𑀘𑀦𑀁 𑀲𑀼𑀢𑁆𑀯𑀸 𑀲𑀘𑁆𑀘𑀓𑀺𑀭𑀺𑀬𑀁 𑀅𑀓𑀸𑀲𑀺, 𑀢𑀲𑁆𑀲𑀸 𑀲𑀘𑁆𑀘𑀓𑀺𑀭𑀺𑀬𑀸𑀬 𑀫𑀳𑀸𑀕𑀗𑁆𑀕𑀸 𑀉𑀤𑁆𑀥𑀫𑁆𑀫𑀼𑀔𑀸 𑀲𑀦𑁆𑀤𑀢𑀻’𑀢𑀺𑁇

619\. 𑀅𑀣 𑀲𑀁𑀯𑀺𑀕𑁆𑀕𑀳𑀤𑀬𑁄 𑀭𑀸𑀚𑀸 𑀢𑀼𑀭𑀺𑀢𑀢𑀼𑀭𑀺𑀢𑁄 𑀲𑀬𑀁 𑀕𑀦𑁆𑀢𑁆𑀯𑀸 𑀢𑀁 𑀕𑀡𑀺𑀓𑀁 𑀧𑀼𑀘𑁆𑀙𑀺—  ‘𑀲𑀘𑁆𑀘𑀁 𑀓𑀺𑀭, 𑀚𑁂, 𑀢𑀬𑀸 𑀲𑀘𑁆𑀘𑀓𑀺𑀭𑀺𑀬𑀸𑀬 𑀅𑀬𑀁 𑀕𑀗𑁆𑀕𑀸 𑀧𑀝𑀺𑀲𑁄𑀢𑀁 𑀲𑀦𑁆𑀤𑀸𑀧𑀺𑀢𑀸’𑀢𑀺? ‘𑀆𑀫, 𑀤𑁂𑀯𑀸’𑀢𑀺𑁇 𑀭𑀸𑀚𑀸 𑀆𑀳—  ‘𑀓𑀺𑀁 𑀢𑁂 𑀢𑀢𑁆𑀣 𑀩𑀮𑀁 𑀅𑀢𑁆𑀣𑀺, 𑀓𑁄 𑀯𑀸 𑀢𑁂 𑀯𑀘𑀦𑀁 𑀆𑀤𑀺𑀬𑀢𑀺 𑀅𑀦𑀼𑀫𑁆𑀫𑀢𑁆𑀢𑁄, 𑀓𑁂𑀦 𑀢𑁆𑀯𑀁 𑀩𑀮𑁂𑀦 𑀇𑀫𑀁 𑀫𑀳𑀸𑀕𑀗𑁆𑀕𑀁 𑀧𑀝𑀺𑀲𑁄𑀢𑀁 𑀲𑀦𑁆𑀤𑀸𑀧𑁂𑀲𑀻’𑀢𑀺? 𑀲𑀸 𑀆𑀳—  ‘𑀲𑀘𑁆𑀘𑀩𑀮𑁂𑀦𑀸𑀳𑀁, 𑀫𑀳𑀸𑀭𑀸𑀚, 𑀇𑀫𑀁 𑀫𑀳𑀸𑀕𑀗𑁆𑀕𑀁 𑀧𑀝𑀺𑀲𑁄𑀢𑀁 𑀲𑀦𑁆𑀤𑀸𑀧𑁂𑀲𑀺𑀦𑁆’𑀢𑀺𑁇 𑀭𑀸𑀚𑀸 𑀆𑀳—  ‘𑀓𑀺𑀁 𑀢𑁂 𑀲𑀘𑁆𑀘𑀩𑀮𑀁 𑀅𑀢𑁆𑀣𑀺 𑀘𑁄𑀭𑀺𑀬𑀸 𑀥𑀼𑀢𑁆𑀢𑀺𑀬𑀸 𑀅𑀲𑀢𑀺𑀬𑀸 𑀙𑀺𑀦𑁆𑀦𑀺𑀓𑀸𑀬 𑀧𑀸𑀧𑀺𑀬𑀸 𑀪𑀺𑀦𑁆𑀦𑀲𑀻𑀮𑀸𑀬 𑀳𑀺𑀭𑀺𑀅𑀢𑀺𑀓𑁆𑀓𑀦𑁆𑀢𑀺𑀓𑀸𑀬 𑀅𑀦𑁆𑀥𑀚𑀦𑀧𑀮𑁄𑀪𑀺𑀓𑀸𑀬𑀸’𑀢𑀺𑁇 ‘𑀲𑀘𑁆𑀘𑀁, 𑀫𑀳𑀸𑀭𑀸𑀚, 𑀢𑀸𑀤𑀺𑀲𑀺𑀓𑀸 𑀅𑀳𑀁, 𑀢𑀸𑀤𑀺𑀲𑀺𑀓𑀸𑀬𑀧𑀺 𑀫𑁂, 𑀫𑀳𑀸𑀭𑀸𑀚, 𑀲𑀘𑁆𑀘𑀓𑀺𑀭𑀺𑀬𑀸 𑀅𑀢𑁆𑀣𑀺, 𑀬𑀸𑀬𑀸𑀳𑀁 𑀇𑀘𑁆𑀙𑀫𑀸𑀦𑀸 𑀲𑀤𑁂𑀯𑀓𑀫𑁆𑀧𑀺 𑀮𑁄𑀓𑀁 𑀧𑀭𑀺𑀯𑀢𑁆𑀢𑁂𑀬𑁆𑀬𑀦𑁆’𑀢𑀺𑁇 𑀭𑀸𑀚𑀸 𑀆𑀳—  ‘𑀓𑀢𑀫𑀸 𑀧𑀦 𑀲𑀸 𑀳𑁄𑀢𑀺 𑀲𑀘𑁆𑀘𑀓𑀺𑀭𑀺𑀬𑀸, 𑀇𑀗𑁆𑀖 𑀫𑀁 𑀲𑀸𑀯𑁂𑀳𑀻’𑀢𑀺𑁇 ‘𑀬𑁄 𑀫𑁂, 𑀫𑀳𑀸𑀭𑀸𑀚, 𑀥𑀦𑀁 𑀤𑁂𑀢𑀺 𑀔𑀢𑁆𑀢𑀺𑀬𑁄 𑀯𑀸 𑀩𑁆𑀭𑀸𑀳𑁆𑀫𑀡𑁄 𑀯𑀸 𑀯𑁂𑀲𑁆𑀲𑁄 𑀯𑀸 𑀲𑀼𑀤𑁆𑀤𑁄 𑀯𑀸 𑀅𑀜𑁆𑀜𑁄 𑀯𑀸 𑀓𑁄𑀘𑀺, 𑀢𑁂𑀲𑀁 𑀲𑀫𑀓𑀁𑀬𑁂𑀯 𑀉𑀧𑀝𑁆𑀞𑀳𑀸𑀫𑀺, “𑀔𑀢𑁆𑀢𑀺𑀬𑁄”𑀢𑀺 𑀯𑀺𑀲𑁂𑀲𑁄 𑀦𑀢𑁆𑀣𑀺, “𑀲𑀼𑀤𑁆𑀤𑁄”𑀢𑀺 𑀅𑀢𑀺𑀫𑀜𑁆𑀜𑀦𑀸 𑀦𑀢𑁆𑀣𑀺, 𑀅𑀦𑀼𑀦𑀬𑀧𑁆𑀧𑀝𑀺𑀖𑀯𑀺𑀧𑁆𑀧𑀫𑀼𑀢𑁆𑀢𑀸 𑀥𑀦𑀲𑁆𑀲𑀸𑀫𑀺𑀓𑀁 𑀧𑀭𑀺𑀘𑀭𑀸𑀫𑀺, 𑀏𑀲𑀸 𑀫𑁂, 𑀤𑁂𑀯, 𑀲𑀘𑁆𑀘𑀓𑀺𑀭𑀺𑀬𑀸, 𑀬𑀸𑀬𑀸𑀳𑀁 𑀇𑀫𑀁 𑀫𑀳𑀸𑀕𑀗𑁆𑀕𑀁 𑀧𑀝𑀺𑀲𑁄𑀢𑀁 𑀲𑀦𑁆𑀤𑀸𑀧𑁂𑀲𑀺𑀦𑁆’𑀢𑀺𑁇

620\. 𑀇𑀢𑀺𑀧𑀺, 𑀫𑀳𑀸𑀭𑀸𑀚, 𑀲𑀘𑁆𑀘𑁂 𑀞𑀺𑀢𑀸 𑀦 𑀓𑀺𑀜𑁆𑀘𑀺 𑀅𑀢𑁆𑀣𑀁 𑀦 𑀯𑀺𑀦𑁆𑀤𑀦𑁆𑀢𑀺𑁇 𑀤𑀺𑀦𑁆𑀦𑀸𑀦𑀺 𑀘, 𑀫𑀳𑀸𑀭𑀸𑀚, 𑀲𑀺𑀯𑀺𑀭𑀸𑀚𑁂𑀦 𑀬𑀸𑀘𑀓𑀲𑁆𑀲 𑀘𑀓𑁆𑀔𑀽𑀦𑀺, 𑀤𑀺𑀩𑁆𑀩𑀘𑀓𑁆𑀔𑀽𑀦𑀺 𑀘 𑀉𑀧𑁆𑀧𑀦𑁆𑀦𑀸𑀦𑀺, 𑀢𑀜𑁆𑀘 𑀲𑀘𑁆𑀘𑀓𑀺𑀭𑀺𑀬𑀸𑀬𑁇 𑀬𑀁 𑀧𑀦 𑀲𑀼𑀢𑁆𑀢𑁂 𑀯𑀼𑀢𑁆𑀢𑀁—  ‘𑀫𑀁𑀲𑀘𑀓𑁆𑀔𑀼𑀲𑁆𑀫𑀺𑀁 𑀦𑀝𑁆𑀞𑁂 𑀅𑀳𑁂𑀢𑀼𑀲𑁆𑀫𑀺𑀁 𑀅𑀯𑀢𑁆𑀣𑀼𑀲𑁆𑀫𑀺𑀁 𑀦𑀢𑁆𑀣𑀺 𑀤𑀺𑀩𑁆𑀩𑀘𑀓𑁆𑀔𑀼𑀲𑁆𑀲 𑀉𑀧𑁆𑀧𑀸𑀤𑁄’𑀢𑀺𑁇 𑀢𑀁 𑀪𑀸𑀯𑀦𑀸𑀫𑀬𑀁 𑀘𑀓𑁆𑀔𑀼𑀁 𑀲𑀦𑁆𑀥𑀸𑀬 𑀯𑀼𑀢𑁆𑀢𑀁, 𑀏𑀯𑀫𑁂𑀢𑀁, 𑀫𑀳𑀸𑀭𑀸𑀚, 𑀥𑀸𑀭𑁂𑀳𑀻”𑀢𑀺𑁇 “𑀲𑀸𑀥𑀼, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀲𑀼𑀦𑀺𑀩𑁆𑀩𑁂𑀞𑀺𑀢𑁄 𑀧𑀜𑁆𑀳𑁄, 𑀲𑀼𑀦𑀺𑀤𑁆𑀤𑀺𑀝𑁆𑀞𑁄 𑀦𑀺𑀕𑁆𑀕𑀳𑁄, 𑀲𑀼𑀫𑀤𑁆𑀤𑀺𑀢𑀸 𑀧𑀭𑀯𑀸𑀤𑀸, 𑀏𑀯𑀫𑁂𑀢𑀁 𑀢𑀣𑀸 𑀲𑀫𑁆𑀧𑀝𑀺𑀘𑁆𑀙𑀸𑀫𑀻”𑀢𑀺𑁇

---

621\. 𑀲𑀺𑀯𑀺𑀭𑀸𑀚𑀘𑀓𑁆𑀔𑀼𑀤𑀸𑀦𑀧𑀜𑁆𑀳𑁄 𑀧𑀜𑁆𑀘𑀫𑁄𑁇



[Go to previous page (5.1.4 Pathavicalanapañha)](/tipitaka/28Mi/5/5.1/5.1.4.md) / [Go to parent page (5.1 Iddhibalavagga)](/tipitaka/28Mi/5/5.1.md) / [Go to next page (5.1.6 Gabbhāvakkantipañha)](/tipitaka/28Mi/5/5.1/5.1.6.md)


