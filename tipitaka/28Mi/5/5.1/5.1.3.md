
[Home](/) / [28Mi Milindapañhapāḷi](/tipitaka/28Mi.md) / [5 Meṇḍakapañha](/tipitaka/28Mi/5.md) / [5.1 Iddhibalavagga](/tipitaka/28Mi/5/5.1.md)

# 𑁫𑁇𑁧𑁇𑁩 𑀤𑁂𑀯𑀤𑀢𑁆𑀢𑀧𑀩𑁆𑀩𑀚𑁆𑀚𑀧𑀜𑁆𑀳

### 𑀫𑁂𑀡𑁆𑀟𑀓𑀧𑀜𑁆𑀳

### 𑀇𑀤𑁆𑀥𑀺𑀩𑀮𑀯𑀕𑁆𑀕

### 𑀤𑁂𑀯𑀤𑀢𑁆𑀢𑀧𑀩𑁆𑀩𑀚𑁆𑀚𑀧𑀜𑁆𑀳

(122.)

582. “𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀤𑁂𑀯𑀤𑀢𑁆𑀢𑁄 𑀓𑁂𑀦 𑀧𑀩𑁆𑀩𑀸𑀚𑀺𑀢𑁄”𑀢𑀺? “𑀙𑀬𑀺𑀫𑁂, 𑀫𑀳𑀸𑀭𑀸𑀚, 𑀔𑀢𑁆𑀢𑀺𑀬𑀓𑀼𑀫𑀸𑀭𑀸 𑀪𑀤𑁆𑀤𑀺𑀬𑁄 𑀘 𑀅𑀦𑀼𑀭𑀼𑀤𑁆𑀥𑁄 𑀘 𑀆𑀦𑀦𑁆𑀤𑁄 𑀘 𑀪𑀕𑀼 𑀘 𑀓𑀺𑀫𑀺𑀮𑁄 𑀘 𑀤𑁂𑀯𑀤𑀢𑁆𑀢𑁄 𑀘 𑀉𑀧𑀸𑀮𑀺𑀓𑀧𑁆𑀧𑀓𑁄 𑀲𑀢𑁆𑀢𑀫𑁄 𑀅𑀪𑀺𑀲𑀫𑁆𑀩𑀼𑀤𑁆𑀥𑁂 𑀲𑀢𑁆𑀣𑀭𑀺 𑀲𑀓𑁆𑀬𑀓𑀼𑀮𑀸𑀦𑀦𑁆𑀤𑀚𑀦𑀦𑁂 𑀪𑀕𑀯𑀦𑁆𑀢𑀁 𑀅𑀦𑀼𑀧𑀩𑁆𑀩𑀚𑀦𑁆𑀢𑀸 𑀦𑀺𑀓𑁆𑀔𑀫𑀺𑀁𑀲𑀼, 𑀢𑁂 𑀪𑀕𑀯𑀸 𑀧𑀩𑁆𑀩𑀸𑀚𑁂𑀲𑀻”𑀢𑀺𑁇 “𑀦𑀦𑀼, 𑀪𑀦𑁆𑀢𑁂, 𑀤𑁂𑀯𑀤𑀢𑁆𑀢𑁂𑀦 𑀧𑀩𑁆𑀩𑀚𑀺𑀢𑁆𑀯𑀸 𑀲𑀁𑀖𑁄 𑀪𑀺𑀦𑁆𑀦𑁄”𑀢𑀺? “𑀆𑀫, 𑀫𑀳𑀸𑀭𑀸𑀚, 𑀤𑁂𑀯𑀤𑀢𑁆𑀢𑁂𑀦 𑀧𑀩𑁆𑀩𑀚𑀺𑀢𑁆𑀯𑀸 𑀲𑀁𑀖𑁄 𑀪𑀺𑀦𑁆𑀦𑁄, 𑀦 𑀕𑀺𑀳𑀻 𑀲𑀁𑀖𑀁 𑀪𑀺𑀦𑁆𑀤𑀢𑀺, 𑀦 𑀪𑀺𑀓𑁆𑀔𑀼𑀦𑀻, 𑀦 𑀲𑀺𑀓𑁆𑀔𑀫𑀸𑀦𑀸, 𑀦 𑀲𑀸𑀫𑀡𑁂𑀭𑁄, 𑀦 𑀲𑀸𑀫𑀡𑁂𑀭𑀻 𑀲𑀁𑀖𑀁 𑀪𑀺𑀦𑁆𑀤𑀢𑀺, 𑀪𑀺𑀓𑁆𑀔𑀼 𑀧𑀓𑀢𑀢𑁆𑀢𑁄 𑀲𑀫𑀸𑀦𑀲𑀁𑀯𑀸𑀲𑀓𑁄 𑀲𑀫𑀸𑀦𑀲𑀻𑀫𑀸𑀬𑀁 𑀞𑀺𑀢𑁄 𑀲𑀁𑀖𑀁 𑀪𑀺𑀦𑁆𑀤𑀢𑀻”𑀢𑀺𑁇 “𑀲𑀁𑀖𑀪𑁂𑀤𑀓𑁄, 𑀪𑀦𑁆𑀢𑁂, 𑀧𑀼𑀕𑁆𑀕𑀮𑁄 𑀓𑀺𑀁 𑀓𑀫𑁆𑀫𑀁 𑀨𑀼𑀲𑀢𑀻”𑀢𑀺? “𑀓𑀧𑁆𑀧𑀝𑁆𑀞𑀺𑀢𑀺𑀓𑀁, 𑀫𑀳𑀸𑀭𑀸𑀚, 𑀓𑀫𑁆𑀫𑀁 𑀨𑀼𑀲𑀢𑀻”𑀢𑀺𑁇

583. “𑀓𑀺𑀁 𑀧𑀦, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀩𑀼𑀤𑁆𑀥𑁄 𑀚𑀸𑀦𑀸𑀢𑀺 ‘𑀤𑁂𑀯𑀤𑀢𑁆𑀢𑁄 𑀧𑀩𑁆𑀩𑀚𑀺𑀢𑁆𑀯𑀸 𑀲𑀁𑀖𑀁 𑀪𑀺𑀦𑁆𑀤𑀺𑀲𑁆𑀲𑀢𑀺, 𑀲𑀁𑀖𑀁 𑀪𑀺𑀦𑁆𑀤𑀺𑀢𑁆𑀯𑀸 𑀓𑀧𑁆𑀧𑀁 𑀦𑀺𑀭𑀬𑁂 𑀧𑀘𑁆𑀘𑀺𑀲𑁆𑀲𑀢𑀻’”𑀢𑀺? “𑀆𑀫, 𑀫𑀳𑀸𑀭𑀸𑀚, 𑀢𑀣𑀸𑀕𑀢𑁄 𑀚𑀸𑀦𑀸𑀢𑀺 ‘𑀤𑁂𑀯𑀤𑀢𑁆𑀢𑁄 𑀧𑀩𑁆𑀩𑀚𑀺𑀢𑁆𑀯𑀸 𑀲𑀁𑀖𑀁 𑀪𑀺𑀦𑁆𑀤𑀺𑀲𑁆𑀲𑀢𑀺, 𑀲𑀁𑀖𑀁 𑀪𑀺𑀦𑁆𑀤𑀺𑀢𑁆𑀯𑀸 𑀓𑀧𑁆𑀧𑀁 𑀦𑀺𑀭𑀬𑁂 𑀧𑀘𑁆𑀘𑀺𑀲𑁆𑀲𑀢𑀻’”𑀢𑀺𑁇 “𑀬𑀤𑀺, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀩𑀼𑀤𑁆𑀥𑁄 𑀚𑀸𑀦𑀸𑀢𑀺 ‘𑀤𑁂𑀯𑀤𑀢𑁆𑀢𑁄 𑀧𑀩𑁆𑀩𑀚𑀺𑀢𑁆𑀯𑀸 𑀲𑀁𑀖𑀁 𑀪𑀺𑀦𑁆𑀤𑀺𑀲𑁆𑀲𑀢𑀺, 𑀲𑀁𑀖𑀁 𑀪𑀺𑀦𑁆𑀤𑀺𑀢𑁆𑀯𑀸 𑀓𑀧𑁆𑀧𑀁 𑀦𑀺𑀭𑀬𑁂 𑀧𑀘𑁆𑀘𑀺𑀲𑁆𑀲𑀢𑀻’𑀢𑀺, 𑀢𑁂𑀦 𑀳𑀺, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀩𑀼𑀤𑁆𑀥𑁄 𑀓𑀸𑀭𑀼𑀡𑀺𑀓𑁄 𑀅𑀦𑀼𑀓𑀫𑁆𑀧𑀓𑁄 𑀳𑀺𑀢𑁂𑀲𑀻 𑀲𑀩𑁆𑀩𑀲𑀢𑁆𑀢𑀸𑀦𑀁 𑀅𑀳𑀺𑀢𑀁 𑀅𑀧𑀦𑁂𑀢𑁆𑀯𑀸 𑀳𑀺𑀢𑀫𑀼𑀧𑀤𑀳𑀢𑀻𑀢𑀺 𑀬𑀁 𑀯𑀘𑀦𑀁, 𑀢𑀁 𑀫𑀺𑀘𑁆𑀙𑀸𑁇 𑀬𑀤𑀺 𑀢𑀁 𑀅𑀚𑀸𑀦𑀺𑀢𑁆𑀯𑀸 𑀧𑀩𑁆𑀩𑀸𑀚𑁂𑀲𑀺, 𑀢𑁂𑀦 𑀳𑀺 𑀩𑀼𑀤𑁆𑀥𑁄 𑀅𑀲𑀩𑁆𑀩𑀜𑁆𑀜𑀽𑀢𑀺, 𑀅𑀬𑀫𑁆𑀧𑀺 𑀉𑀪𑀢𑁄 𑀓𑁄𑀝𑀺𑀓𑁄 𑀧𑀜𑁆𑀳𑁄 𑀢𑀯𑀸𑀦𑀼𑀧𑁆𑀧𑀢𑁆𑀢𑁄, 𑀯𑀺𑀚𑀝𑁂𑀳𑀺 𑀏𑀢𑀁 𑀫𑀳𑀸𑀚𑀝𑀁, 𑀪𑀺𑀦𑁆𑀤 𑀧𑀭𑀸𑀧𑀯𑀸𑀤𑀁, 𑀅𑀦𑀸𑀕𑀢𑁂 𑀅𑀤𑁆𑀥𑀸𑀦𑁂 𑀢𑀬𑀸 𑀲𑀤𑀺𑀲𑀸 𑀩𑀼𑀤𑁆𑀥𑀺𑀫𑀦𑁆𑀢𑁄 𑀪𑀺𑀓𑁆𑀔𑀽 𑀤𑀼𑀮𑁆𑀮𑀪𑀸 𑀪𑀯𑀺𑀲𑁆𑀲𑀦𑁆𑀢𑀺, 𑀏𑀢𑁆𑀣 𑀢𑀯 𑀩𑀮𑀁 𑀧𑀓𑀸𑀲𑁂𑀳𑀻”𑀢𑀺𑁇

584. “𑀓𑀸𑀭𑀼𑀡𑀺𑀓𑁄, 𑀫𑀳𑀸𑀭𑀸𑀚, 𑀪𑀕𑀯𑀸 𑀲𑀩𑁆𑀩𑀜𑁆𑀜𑀽 𑀘, 𑀓𑀸𑀭𑀼𑀜𑁆𑀜𑁂𑀦, 𑀫𑀳𑀸𑀭𑀸𑀚, 𑀪𑀕𑀯𑀸 𑀲𑀩𑁆𑀩𑀜𑁆𑀜𑀼𑀢𑀜𑀸𑀡𑁂𑀦 𑀤𑁂𑀯𑀤𑀢𑁆𑀢𑀲𑁆𑀲 𑀕𑀢𑀺𑀁 𑀑𑀮𑁄𑀓𑁂𑀦𑁆𑀢𑁄 𑀅𑀤𑁆𑀤𑀲 𑀤𑁂𑀯𑀤𑀢𑁆𑀢𑀁 𑀆𑀧𑀸𑀬𑀺𑀓𑀁 𑀓𑀫𑁆𑀫𑀁 𑀆𑀬𑀽𑀳𑀺𑀢𑁆𑀯𑀸 𑀅𑀦𑁂𑀓𑀸𑀦𑀺 𑀓𑀧𑁆𑀧𑀓𑁄𑀝𑀺𑀲𑀢𑀲𑀳𑀲𑁆𑀲𑀸𑀦𑀺 𑀦𑀺𑀭𑀬𑁂𑀦 𑀦𑀺𑀭𑀬𑀁 𑀯𑀺𑀦𑀺𑀧𑀸𑀢𑁂𑀦 𑀯𑀺𑀦𑀺𑀧𑀸𑀢𑀁 𑀕𑀘𑁆𑀙𑀦𑁆𑀢𑀁, 𑀢𑀁 𑀪𑀕𑀯𑀸 𑀲𑀩𑁆𑀩𑀜𑁆𑀜𑀼𑀢𑀜𑀸𑀡𑁂𑀦 𑀚𑀸𑀦𑀺𑀢𑁆𑀯𑀸 𑀇𑀫𑀲𑁆𑀲 𑀅𑀧𑀭𑀺𑀬𑀦𑁆𑀢𑀓𑀢𑀁 𑀓𑀫𑁆𑀫𑀁 𑀫𑀫 𑀲𑀸𑀲𑀦𑁂 𑀧𑀩𑁆𑀩𑀚𑀺𑀢𑀲𑁆𑀲 𑀧𑀭𑀺𑀬𑀦𑁆𑀢𑀓𑀢𑀁 𑀪𑀯𑀺𑀲𑁆𑀲𑀢𑀺, 𑀧𑀼𑀭𑀺𑀫𑀁 𑀉𑀧𑀸𑀤𑀸𑀬 𑀧𑀭𑀺𑀬𑀦𑁆𑀢𑀓𑀢𑀁 𑀤𑀼𑀓𑁆𑀔𑀁 𑀪𑀯𑀺𑀲𑁆𑀲𑀢𑀺, 𑀅𑀧𑀩𑁆𑀩𑀚𑀺𑀢𑁄𑀧𑀺 𑀅𑀬𑀁 𑀫𑁄𑀖𑀧𑀼𑀭𑀺𑀲𑁄 𑀓𑀧𑁆𑀧𑀝𑁆𑀞𑀺𑀬𑀫𑁂𑀯 𑀓𑀫𑁆𑀫𑀁 𑀆𑀬𑀽𑀳𑀺𑀲𑁆𑀲𑀢𑀻𑀢𑀺 𑀓𑀸𑀭𑀼𑀜𑁆𑀜𑁂𑀦 𑀤𑁂𑀯𑀤𑀢𑁆𑀢𑀁 𑀧𑀩𑁆𑀩𑀸𑀚𑁂𑀲𑀻”𑀢𑀺𑁇

585. “𑀢𑁂𑀦 𑀳𑀺, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀩𑀼𑀤𑁆𑀥𑁄 𑀯𑀥𑀺𑀢𑁆𑀯𑀸 𑀢𑁂𑀮𑁂𑀦 𑀫𑀓𑁆𑀔𑁂𑀢𑀺, 𑀧𑀧𑀸𑀢𑁂 𑀧𑀸𑀢𑁂𑀢𑁆𑀯𑀸 𑀳𑀢𑁆𑀣𑀁 𑀤𑁂𑀢𑀺, 𑀫𑀸𑀭𑁂𑀢𑁆𑀯𑀸 𑀚𑀻𑀯𑀺𑀢𑀁 𑀧𑀭𑀺𑀬𑁂𑀲𑀢𑀺, 𑀬𑀁 𑀲𑁄 𑀧𑀞𑀫𑀁 𑀤𑀼𑀓𑁆𑀔𑀁 𑀤𑀢𑁆𑀯𑀸 𑀧𑀘𑁆𑀙𑀸 𑀲𑀼𑀔𑀁 𑀉𑀧𑀤𑀳𑀢𑀻”𑀢𑀺? “𑀯𑀥𑁂𑀢𑀺𑀧𑀺, 𑀫𑀳𑀸𑀭𑀸𑀚, 𑀢𑀣𑀸𑀕𑀢𑁄 𑀲𑀢𑁆𑀢𑀸𑀦𑀁 𑀳𑀺𑀢𑀯𑀲𑁂𑀦, 𑀧𑀸𑀢𑁂𑀢𑀺𑀧𑀺 𑀲𑀢𑁆𑀢𑀸𑀦𑀁 𑀳𑀺𑀢𑀯𑀲𑁂𑀦, 𑀫𑀸𑀭𑁂𑀢𑀺𑀧𑀺 𑀲𑀢𑁆𑀢𑀸𑀦𑀁 𑀳𑀺𑀢𑀯𑀲𑁂𑀦, 𑀯𑀥𑀺𑀢𑁆𑀯𑀸𑀧𑀺, 𑀫𑀳𑀸𑀭𑀸𑀚, 𑀢𑀣𑀸𑀕𑀢𑁄 𑀲𑀢𑁆𑀢𑀸𑀦𑀁 𑀳𑀺𑀢𑀫𑁂𑀯 𑀉𑀧𑀤𑀳𑀢𑀺, 𑀧𑀸𑀢𑁂𑀢𑁆𑀯𑀸𑀧𑀺 𑀲𑀢𑁆𑀢𑀸𑀦𑀁 𑀳𑀺𑀢𑀫𑁂𑀯 𑀉𑀧𑀤𑀳𑀢𑀺, 𑀫𑀸𑀭𑁂𑀢𑁆𑀯𑀸𑀧𑀺 𑀲𑀢𑁆𑀢𑀸𑀦𑀁 𑀳𑀺𑀢𑀫𑁂𑀯 𑀉𑀧𑀤𑀳𑀢𑀺𑁇 𑀬𑀣𑀸, 𑀫𑀳𑀸𑀭𑀸𑀚, 𑀫𑀸𑀢𑀸𑀧𑀺𑀢𑀭𑁄 𑀦𑀸𑀫 𑀯𑀥𑀺𑀢𑁆𑀯𑀸𑀧𑀺 𑀧𑀸𑀢𑀬𑀺𑀢𑁆𑀯𑀸𑀧𑀺 𑀧𑀼𑀢𑁆𑀢𑀸𑀦𑀁 𑀳𑀺𑀢𑀫𑁂𑀯 𑀉𑀧𑀤𑀳𑀦𑁆𑀢𑀺; 𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀢𑀣𑀸𑀕𑀢𑁄 𑀯𑀥𑁂𑀢𑀺𑀧𑀺 𑀲𑀢𑁆𑀢𑀸𑀦𑀁 𑀳𑀺𑀢𑀯𑀲𑁂𑀦, 𑀧𑀸𑀢𑁂𑀢𑀺𑀧𑀺 𑀲𑀢𑁆𑀢𑀸𑀦𑀁 𑀳𑀺𑀢𑀯𑀲𑁂𑀦, 𑀫𑀸𑀭𑁂𑀢𑀺𑀧𑀺 𑀲𑀢𑁆𑀢𑀸𑀦𑀁 𑀳𑀺𑀢𑀯𑀲𑁂𑀦, 𑀯𑀥𑀺𑀢𑁆𑀯𑀸𑀧𑀺, 𑀫𑀳𑀸𑀭𑀸𑀚, 𑀢𑀣𑀸𑀕𑀢𑁄 𑀲𑀢𑁆𑀢𑀸𑀦𑀁 𑀳𑀺𑀢𑀫𑁂𑀯 𑀉𑀧𑀤𑀳𑀢𑀺, 𑀧𑀸𑀢𑁂𑀢𑁆𑀯𑀸𑀧𑀺 𑀲𑀢𑁆𑀢𑀸𑀦𑀁 𑀳𑀺𑀢𑀫𑁂𑀯 𑀉𑀧𑀤𑀳𑀢𑀺, 𑀫𑀸𑀭𑁂𑀢𑁆𑀯𑀸𑀧𑀺 𑀲𑀢𑁆𑀢𑀸𑀦𑀁 𑀳𑀺𑀢𑀫𑁂𑀯 𑀉𑀧𑀤𑀳𑀢𑀺, 𑀬𑁂𑀦 𑀬𑁂𑀦 𑀬𑁄𑀕𑁂𑀦 𑀲𑀢𑁆𑀢𑀸𑀦𑀁 𑀕𑀼𑀡𑀯𑀼𑀟𑁆𑀠𑀺 𑀳𑁄𑀢𑀺, 𑀢𑁂𑀦 𑀢𑁂𑀦 𑀬𑁄𑀕𑁂𑀦 𑀲𑀩𑁆𑀩𑀲𑀢𑁆𑀢𑀸𑀦𑀁 𑀳𑀺𑀢𑀫𑁂𑀯 𑀉𑀧𑀤𑀳𑀢𑀺𑁇 𑀲𑀘𑁂, 𑀫𑀳𑀸𑀭𑀸𑀚, 𑀤𑁂𑀯𑀤𑀢𑁆𑀢𑁄 𑀦 𑀧𑀩𑁆𑀩𑀸𑀚𑁂𑀬𑁆𑀬, 𑀕𑀺𑀳𑀺𑀪𑀽𑀢𑁄 𑀲𑀫𑀸𑀦𑁄 𑀦𑀺𑀭𑀬𑀲𑀁𑀯𑀢𑁆𑀢𑀦𑀺𑀓𑀁 𑀩𑀳𑀼𑀁 𑀧𑀸𑀧𑀓𑀫𑁆𑀫𑀁 𑀓𑀢𑁆𑀯𑀸 𑀅𑀦𑁂𑀓𑀸𑀦𑀺 𑀓𑀧𑁆𑀧𑀓𑁄𑀝𑀺𑀲𑀢𑀲𑀳𑀲𑁆𑀲𑀸𑀦𑀺 𑀦𑀺𑀭𑀬𑁂𑀦 𑀦𑀺𑀭𑀬𑀁 𑀯𑀺𑀦𑀺𑀧𑀸𑀢𑁂𑀦 𑀯𑀺𑀦𑀺𑀧𑀸𑀢𑀁 𑀕𑀘𑁆𑀙𑀦𑁆𑀢𑁄 𑀩𑀳𑀼𑀁 𑀤𑀼𑀓𑁆𑀔𑀁 𑀯𑁂𑀤𑀬𑀺𑀲𑁆𑀲𑀢𑀺, 𑀢𑀁 𑀪𑀕𑀯𑀸 𑀚𑀸𑀦𑀫𑀸𑀦𑁄 𑀓𑀸𑀭𑀼𑀜𑁆𑀜𑁂𑀦 𑀤𑁂𑀯𑀤𑀢𑁆𑀢𑀁 𑀧𑀩𑁆𑀩𑀸𑀚𑁂𑀲𑀺, ‘𑀫𑀫 𑀲𑀸𑀲𑀦𑁂 𑀧𑀩𑁆𑀩𑀚𑀺𑀢𑀲𑁆𑀲 𑀤𑀼𑀓𑁆𑀔𑀁 𑀧𑀭𑀺𑀬𑀦𑁆𑀢𑀓𑀢𑀁 𑀪𑀯𑀺𑀲𑁆𑀲𑀢𑀻’𑀢𑀺 𑀓𑀸𑀭𑀼𑀜𑁆𑀜𑁂𑀦 𑀕𑀭𑀼𑀓𑀁 𑀤𑀼𑀓𑁆𑀔𑀁 𑀮𑀳𑀼𑀓𑀁 𑀅𑀓𑀸𑀲𑀺𑁇

586. 𑀬𑀣𑀸 𑀯𑀸, 𑀫𑀳𑀸𑀭𑀸𑀚, 𑀥𑀦𑀬𑀲𑀲𑀺𑀭𑀺𑀜𑀸𑀢𑀺𑀩𑀮𑁂𑀦 𑀩𑀮𑀯𑀸 𑀧𑀼𑀭𑀺𑀲𑁄 𑀅𑀢𑁆𑀢𑀦𑁄 𑀜𑀸𑀢𑀺𑀁 𑀯𑀸 𑀫𑀺𑀢𑁆𑀢𑀁 𑀯𑀸 𑀭𑀜𑁆𑀜𑀸 𑀕𑀭𑀼𑀓𑀁 𑀤𑀡𑁆𑀟𑀁 𑀥𑀸𑀭𑁂𑀦𑁆𑀢𑀁 𑀅𑀢𑁆𑀢𑀦𑁄 𑀩𑀳𑀼𑀯𑀺𑀲𑁆𑀲𑀢𑁆𑀣𑀪𑀸𑀯𑁂𑀦 𑀲𑀫𑀢𑁆𑀣𑀢𑀸𑀬 𑀕𑀭𑀼𑀓𑀁 𑀤𑀡𑁆𑀟𑀁 𑀮𑀳𑀼𑀓𑀁 𑀅𑀓𑀸𑀲𑀺; 𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀪𑀕𑀯𑀸 𑀩𑀳𑀽𑀦𑀺 𑀓𑀧𑁆𑀧𑀓𑁄𑀝𑀺𑀲𑀢𑀲𑀳𑀲𑁆𑀲𑀸𑀦𑀺 𑀤𑀼𑀓𑁆𑀔𑀁 𑀯𑁂𑀤𑀬𑀫𑀸𑀦𑀁 𑀤𑁂𑀯𑀤𑀢𑁆𑀢𑀁 𑀧𑀩𑁆𑀩𑀸𑀚𑁂𑀢𑁆𑀯𑀸 𑀲𑀻𑀮𑀲𑀫𑀸𑀥𑀺𑀧𑀜𑁆𑀜𑀸𑀯𑀺𑀫𑀼𑀢𑁆𑀢𑀺𑀩𑀮𑀲𑀫𑀢𑁆𑀣𑀪𑀸𑀯𑁂𑀦 𑀕𑀭𑀼𑀓𑀁 𑀤𑀼𑀓𑁆𑀔𑀁 𑀮𑀳𑀼𑀓𑀁 𑀅𑀓𑀸𑀲𑀺𑁇

587. 𑀬𑀣𑀸 𑀯𑀸 𑀧𑀦, 𑀫𑀳𑀸𑀭𑀸𑀚, 𑀓𑀼𑀲𑀮𑁄 𑀪𑀺𑀲𑀓𑁆𑀓𑁄 𑀲𑀮𑁆𑀮𑀓𑀢𑁆𑀢𑁄 𑀕𑀭𑀼𑀓𑀁 𑀭𑁄𑀕𑀁 𑀩𑀮𑀯𑁄𑀲𑀥𑀩𑀮𑁂𑀦 𑀮𑀳𑀼𑀓𑀁 𑀓𑀭𑁄𑀢𑀺; 𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀩𑀳𑀽𑀦𑀺 𑀓𑀧𑁆𑀧𑀓𑁄𑀝𑀺𑀲𑀢𑀲𑀳𑀲𑁆𑀲𑀸𑀦𑀺 𑀤𑀼𑀓𑁆𑀔𑀁 𑀯𑁂𑀤𑀬𑀫𑀸𑀦𑀁 𑀤𑁂𑀯𑀤𑀢𑁆𑀢𑀁 𑀪𑀕𑀯𑀸 𑀭𑁄𑀕𑀜𑁆𑀜𑀼𑀢𑀸𑀬 𑀧𑀩𑁆𑀩𑀸𑀚𑁂𑀢𑁆𑀯𑀸 𑀓𑀸𑀭𑀼𑀜𑁆𑀜𑀩𑀮𑁄 𑀧𑀢𑁆𑀣𑀤𑁆𑀥𑀥𑀫𑁆𑀫𑁄𑀲𑀥𑀩𑀮𑁂𑀦 𑀕𑀭𑀼𑀓𑀁 𑀤𑀼𑀓𑁆𑀔𑀁 𑀮𑀳𑀼𑀓𑀁 𑀅𑀓𑀸𑀲𑀺𑁇 𑀅𑀧𑀺 𑀦𑀼 𑀔𑁄 𑀲𑁄, 𑀫𑀳𑀸𑀭𑀸𑀚, 𑀪𑀕𑀯𑀸 𑀩𑀳𑀼𑀯𑁂𑀤𑀦𑀻𑀬𑀁 𑀤𑁂𑀯𑀤𑀢𑁆𑀢𑀁 𑀅𑀧𑁆𑀧𑀯𑁂𑀤𑀦𑀻𑀬𑀁 𑀓𑀭𑁄𑀦𑁆𑀢𑁄 𑀓𑀺𑀜𑁆𑀘𑀺 𑀅𑀧𑀼𑀜𑁆𑀜𑀁 𑀆𑀧𑀚𑁆𑀚𑁂𑀬𑁆𑀬𑀸”𑀢𑀺? “𑀦 𑀓𑀺𑀜𑁆𑀘𑀺, 𑀪𑀦𑁆𑀢𑁂, 𑀅𑀧𑀼𑀜𑁆𑀜𑀁 𑀆𑀧𑀚𑁆𑀚𑁂𑀬𑁆𑀬 𑀅𑀦𑁆𑀢𑀫𑀲𑁄 𑀕𑀤𑁆𑀤𑀽𑀳𑀦𑀫𑀢𑁆𑀢𑀫𑁆𑀧𑀻”𑀢𑀺𑁇 “𑀇𑀫𑀫𑁆𑀧𑀺 𑀔𑁄, 𑀫𑀳𑀸𑀭𑀸𑀚, 𑀓𑀸𑀭𑀡𑀁 𑀅𑀢𑁆𑀣𑀢𑁄 𑀲𑀫𑁆𑀧𑀝𑀺𑀘𑁆𑀙, 𑀬𑁂𑀦 𑀓𑀸𑀭𑀡𑁂𑀦 𑀪𑀕𑀯𑀸 𑀤𑁂𑀯𑀤𑀢𑁆𑀢𑀁 𑀧𑀩𑁆𑀩𑀸𑀚𑁂𑀲𑀺𑁇

588. 𑀅𑀧𑀭𑀫𑁆𑀧𑀺, 𑀫𑀳𑀸𑀭𑀸𑀚, 𑀉𑀢𑁆𑀢𑀭𑀺𑀁 𑀓𑀸𑀭𑀡𑀁 𑀲𑀼𑀡𑁄𑀳𑀺, 𑀬𑁂𑀦 𑀓𑀸𑀭𑀡𑁂𑀦 𑀪𑀕𑀯𑀸 𑀤𑁂𑀯𑀤𑀢𑁆𑀢𑀁 𑀧𑀩𑁆𑀩𑀸𑀚𑁂𑀲𑀺𑁇 𑀬𑀣𑀸, 𑀫𑀳𑀸𑀭𑀸𑀚, 𑀘𑁄𑀭𑀁 𑀆𑀕𑀼𑀘𑀸𑀭𑀺𑀁 𑀕𑀳𑁂𑀢𑁆𑀯𑀸 𑀭𑀜𑁆𑀜𑁄 𑀤𑀲𑁆𑀲𑁂𑀬𑁆𑀬𑀼𑀁, ‘𑀅𑀬𑀁 𑀔𑁄, 𑀤𑁂𑀯, 𑀘𑁄𑀭𑁄 𑀆𑀕𑀼𑀘𑀸𑀭𑀻, 𑀇𑀫𑀲𑁆𑀲 𑀬𑀁 𑀇𑀘𑁆𑀙𑀲𑀺, 𑀢𑀁 𑀤𑀡𑁆𑀟𑀁 𑀧𑀡𑁂𑀳𑀻’𑀢𑀺𑁇 𑀢𑀫𑁂𑀦𑀁 𑀭𑀸𑀚𑀸 𑀏𑀯𑀁 𑀯𑀤𑁂𑀬𑁆𑀬 ‘𑀢𑁂𑀦 𑀳𑀺, 𑀪𑀡𑁂, 𑀇𑀫𑀁 𑀘𑁄𑀭𑀁 𑀩𑀳𑀺𑀦𑀕𑀭𑀁 𑀦𑀻𑀳𑀭𑀺𑀢𑁆𑀯𑀸 𑀆𑀖𑀸𑀢𑀦𑁂 𑀲𑀻𑀲𑀁 𑀙𑀺𑀦𑁆𑀤𑀣𑀸’𑀢𑀺𑁇 ‘𑀏𑀯𑀁, 𑀤𑁂𑀯𑀸’𑀢𑀺 𑀔𑁄 𑀢𑁂 𑀭𑀜𑁆𑀜𑁄 𑀧𑀝𑀺𑀲𑁆𑀲𑀼𑀢𑁆𑀯𑀸 𑀢𑀁 𑀩𑀳𑀺𑀦𑀕𑀭𑀁 𑀦𑀻𑀳𑀭𑀺𑀢𑁆𑀯𑀸 𑀆𑀖𑀸𑀢𑀦𑀁 𑀦𑀬𑁂𑀬𑁆𑀬𑀼𑀁𑁇 𑀢𑀫𑁂𑀦𑀁 𑀧𑀲𑁆𑀲𑁂𑀬𑁆𑀬 𑀓𑁄𑀘𑀺𑀤𑁂𑀯 𑀧𑀼𑀭𑀺𑀲𑁄 𑀭𑀜𑁆𑀜𑁄 𑀲𑀦𑁆𑀢𑀺𑀓𑀸 𑀮𑀤𑁆𑀥𑀯𑀭𑁄 𑀮𑀤𑁆𑀥𑀬𑀲𑀥𑀦𑀪𑁄𑀕𑁄 𑀆𑀤𑁂𑀬𑁆𑀬𑀯𑀘𑀦𑁄 𑀩𑀮𑀯𑀺𑀘𑁆𑀙𑀺𑀢𑀓𑀸𑀭𑀻, 𑀲𑁄 𑀢𑀲𑁆𑀲 𑀓𑀸𑀭𑀼𑀜𑁆𑀜𑀁 𑀓𑀢𑁆𑀯𑀸 𑀢𑁂 𑀧𑀼𑀭𑀺𑀲𑁂 𑀏𑀯𑀁 𑀯𑀤𑁂𑀬𑁆𑀬 ‘𑀅𑀮𑀁, 𑀪𑁄, 𑀓𑀺𑀁 𑀢𑀼𑀫𑁆𑀳𑀸𑀓𑀁 𑀇𑀫𑀲𑁆𑀲 𑀲𑀻𑀲𑀘𑁆𑀙𑁂𑀤𑀦𑁂𑀦, 𑀢𑁂𑀦 𑀳𑀺 𑀪𑁄 𑀇𑀫𑀲𑁆𑀲 𑀳𑀢𑁆𑀣𑀁 𑀯𑀸 𑀧𑀸𑀤𑀁 𑀯𑀸 𑀙𑀺𑀦𑁆𑀤𑀺𑀢𑁆𑀯𑀸 𑀚𑀻𑀯𑀺𑀢𑀁 𑀭𑀓𑁆𑀔𑀣, 𑀅𑀳𑀫𑁂𑀢𑀲𑁆𑀲 𑀓𑀸𑀭𑀡𑀸 𑀭𑀜𑁆𑀜𑁄 𑀲𑀦𑁆𑀢𑀺𑀓𑁂 𑀧𑀝𑀺𑀯𑀘𑀦𑀁 𑀓𑀭𑀺𑀲𑁆𑀲𑀸𑀫𑀻’𑀢𑀺𑁇 𑀢𑁂 𑀢𑀲𑁆𑀲 𑀩𑀮𑀯𑀢𑁄 𑀯𑀘𑀦𑁂𑀦 𑀢𑀲𑁆𑀲 𑀘𑁄𑀭𑀲𑁆𑀲 𑀳𑀢𑁆𑀣𑀁 𑀯𑀸 𑀧𑀸𑀤𑀁 𑀯𑀸 𑀙𑀺𑀦𑁆𑀤𑀺𑀢𑁆𑀯𑀸 𑀚𑀻𑀯𑀺𑀢𑀁 𑀭𑀓𑁆𑀔𑁂𑀬𑁆𑀬𑀼𑀁𑁇 𑀅𑀧𑀺 𑀦𑀼 𑀔𑁄 𑀲𑁄, 𑀫𑀳𑀸𑀭𑀸𑀚, 𑀧𑀼𑀭𑀺𑀲𑁄 𑀏𑀯𑀁 𑀓𑀸𑀭𑀻 𑀢𑀲𑁆𑀲 𑀘𑁄𑀭𑀲𑁆𑀲 𑀓𑀺𑀘𑁆𑀘𑀓𑀸𑀭𑀻 𑀅𑀲𑁆𑀲𑀸”𑀢𑀺? “𑀚𑀻𑀯𑀺𑀢𑀤𑀸𑀬𑀓𑁄 𑀲𑁄, 𑀪𑀦𑁆𑀢𑁂, 𑀧𑀼𑀭𑀺𑀲𑁄 𑀢𑀲𑁆𑀲 𑀘𑁄𑀭𑀲𑁆𑀲, 𑀚𑀻𑀯𑀺𑀢𑁂 𑀤𑀺𑀦𑁆𑀦𑁂 𑀓𑀺𑀁 𑀢𑀲𑁆𑀲 𑀅𑀓𑀢𑀁 𑀦𑀸𑀫 𑀅𑀢𑁆𑀣𑀻”𑀢𑀺? “𑀬𑀸 𑀧𑀦 𑀳𑀢𑁆𑀣𑀧𑀸𑀤𑀘𑁆𑀙𑁂𑀤𑀦𑁂 𑀯𑁂𑀤𑀦𑀸, 𑀲𑁄 𑀢𑀸𑀬 𑀯𑁂𑀤𑀦𑀸𑀬 𑀓𑀺𑀜𑁆𑀘𑀺 𑀅𑀧𑀼𑀜𑁆𑀜𑀁 𑀆𑀧𑀚𑁆𑀚𑁂𑀬𑁆𑀬𑀸”𑀢𑀺? “𑀅𑀢𑁆𑀢𑀦𑁄 𑀓𑀢𑁂𑀦 𑀲𑁄, 𑀪𑀦𑁆𑀢𑁂, 𑀘𑁄𑀭𑁄 𑀤𑀼𑀓𑁆𑀔𑀯𑁂𑀤𑀦𑀁 𑀯𑁂𑀤𑀬𑀢𑀺, 𑀚𑀻𑀯𑀺𑀢𑀤𑀸𑀬𑀓𑁄 𑀧𑀦 𑀧𑀼𑀭𑀺𑀲𑁄 𑀦 𑀓𑀺𑀜𑁆𑀘𑀺 𑀅𑀧𑀼𑀜𑁆𑀜𑀁 𑀆𑀧𑀚𑁆𑀚𑁂𑀬𑁆𑀬𑀸”𑀢𑀺𑁇 “𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀪𑀕𑀯𑀸 𑀓𑀸𑀭𑀼𑀜𑁆𑀜𑁂𑀦 𑀤𑁂𑀯𑀤𑀢𑁆𑀢𑀁 𑀧𑀩𑁆𑀩𑀸𑀚𑁂𑀲𑀺 ‘𑀫𑀫 𑀲𑀸𑀲𑀦𑁂 𑀧𑀩𑁆𑀩𑀚𑀺𑀢𑀲𑁆𑀲 𑀤𑀼𑀓𑁆𑀔𑀁 𑀧𑀭𑀺𑀬𑀦𑁆𑀢𑀓𑀢𑀁 𑀪𑀯𑀺𑀲𑁆𑀲𑀢𑀻’𑀢𑀺𑁇 𑀧𑀭𑀺𑀬𑀦𑁆𑀢𑀓𑀢𑀜𑁆𑀘, 𑀫𑀳𑀸𑀭𑀸𑀚, 𑀤𑁂𑀯𑀤𑀢𑁆𑀢𑀲𑁆𑀲 𑀤𑀼𑀓𑁆𑀔𑀁, 𑀤𑁂𑀯𑀤𑀢𑁆𑀢𑁄, 𑀫𑀳𑀸𑀭𑀸𑀚, 𑀫𑀭𑀡𑀓𑀸𑀮𑁂—

589. _‘𑀇𑀫𑁂𑀳𑀺 𑀅𑀝𑁆𑀞𑀻𑀳𑀺 𑀢𑀫𑀕𑁆𑀕𑀧𑀼𑀕𑁆𑀕𑀮𑀁,_  
_𑀤𑁂𑀯𑀸𑀢𑀺𑀤𑁂𑀯𑀁 𑀦𑀭𑀤𑀫𑁆𑀫𑀲𑀸𑀭𑀣𑀺𑀁;_  
_𑀲𑀫𑀦𑁆𑀢𑀘𑀓𑁆𑀔𑀼𑀁 𑀲𑀢𑀧𑀼𑀜𑁆𑀜𑀮𑀓𑁆𑀔𑀡𑀁,_  
_𑀧𑀸𑀡𑁂𑀳𑀺 𑀩𑀼𑀤𑁆𑀥𑀁 𑀲𑀭𑀡𑀁 𑀉𑀧𑁂𑀫𑀻’𑀢𑀺𑁇_  


590. 𑀧𑀸𑀡𑀼𑀧𑁂𑀢𑀁 𑀲𑀭𑀡𑀫𑀕𑀫𑀸𑀲𑀺𑁇 𑀤𑁂𑀯𑀤𑀢𑁆𑀢𑁄, 𑀫𑀳𑀸𑀭𑀸𑀚, 𑀙 𑀓𑁄𑀝𑁆𑀞𑀸𑀲𑁂 𑀓𑀢𑁂 𑀓𑀧𑁆𑀧𑁂 𑀅𑀢𑀺𑀓𑁆𑀓𑀦𑁆𑀢𑁂 𑀧𑀞𑀫𑀓𑁄𑀝𑁆𑀞𑀸𑀲𑁂 𑀲𑀁𑀖𑀁 𑀪𑀺𑀦𑁆𑀤𑀺, 𑀧𑀜𑁆𑀘 𑀓𑁄𑀝𑁆𑀞𑀸𑀲𑁂 𑀦𑀺𑀭𑀬𑁂 𑀧𑀘𑁆𑀘𑀺𑀢𑁆𑀯𑀸 𑀢𑀢𑁄 𑀫𑀼𑀘𑁆𑀘𑀺𑀢𑁆𑀯𑀸 𑀅𑀝𑁆𑀞𑀺𑀲𑁆𑀲𑀭𑁄 𑀦𑀸𑀫 𑀧𑀘𑁆𑀘𑁂𑀓𑀩𑀼𑀤𑁆𑀥𑁄 𑀪𑀯𑀺𑀲𑁆𑀲𑀢𑀺𑁇 𑀅𑀧𑀺 𑀦𑀼 𑀔𑁄 𑀲𑁄, 𑀫𑀳𑀸𑀭𑀸𑀚, 𑀪𑀕𑀯𑀸 𑀏𑀯𑀁 𑀓𑀸𑀭𑀻 𑀤𑁂𑀯𑀤𑀢𑁆𑀢𑀲𑁆𑀲 𑀓𑀺𑀘𑁆𑀘𑀓𑀸𑀭𑀻 𑀅𑀲𑁆𑀲𑀸”𑀢𑀺? “𑀲𑀩𑁆𑀩𑀤𑀤𑁄, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀢𑀣𑀸𑀕𑀢𑁄 𑀤𑁂𑀯𑀤𑀢𑁆𑀢𑀲𑁆𑀲, 𑀬𑀁 𑀢𑀣𑀸𑀕𑀢𑁄 𑀤𑁂𑀯𑀤𑀢𑁆𑀢𑀁 𑀧𑀘𑁆𑀘𑁂𑀓𑀩𑁄𑀥𑀺𑀁 𑀧𑀸𑀧𑁂𑀲𑁆𑀲𑀢𑀺, 𑀓𑀺𑀁 𑀢𑀣𑀸𑀕𑀢𑁂𑀦 𑀤𑁂𑀯𑀤𑀢𑁆𑀢𑀲𑁆𑀲 𑀅𑀓𑀢𑀁 𑀦𑀸𑀫 𑀅𑀢𑁆𑀣𑀻”𑀢𑀺? “𑀬𑀁 𑀧𑀦, 𑀫𑀳𑀸𑀭𑀸𑀚, 𑀤𑁂𑀯𑀤𑀢𑁆𑀢𑁄 𑀲𑀁𑀖𑀁 𑀪𑀺𑀦𑁆𑀤𑀺𑀢𑁆𑀯𑀸 𑀦𑀺𑀭𑀬𑁂 𑀤𑀼𑀓𑁆𑀔𑀯𑁂𑀤𑀦𑀁 𑀯𑁂𑀤𑀬𑀢𑀺, 𑀅𑀧𑀺 𑀦𑀼 𑀔𑁄 𑀪𑀕𑀯𑀸 𑀢𑀢𑁄𑀦𑀺𑀤𑀸𑀦𑀁 𑀓𑀺𑀜𑁆𑀘𑀺 𑀅𑀧𑀼𑀜𑁆𑀜𑀁 𑀆𑀧𑀚𑁆𑀚𑁂𑀬𑁆𑀬𑀸”𑀢𑀺? “𑀦 𑀳𑀺, 𑀪𑀦𑁆𑀢𑁂, 𑀅𑀢𑁆𑀢𑀦𑀸 𑀓𑀢𑁂𑀦, 𑀪𑀦𑁆𑀢𑁂, 𑀤𑁂𑀯𑀤𑀢𑁆𑀢𑁄 𑀓𑀧𑁆𑀧𑀁 𑀦𑀺𑀭𑀬𑁂 𑀧𑀘𑁆𑀘𑀢𑀺, 𑀤𑀼𑀓𑁆𑀔𑀧𑀭𑀺𑀬𑀦𑁆𑀢𑀓𑀸𑀭𑀓𑁄 𑀲𑀢𑁆𑀣𑀸 𑀦 𑀓𑀺𑀜𑁆𑀘𑀺 𑀅𑀧𑀼𑀜𑁆𑀜𑀁 𑀆𑀧𑀚𑁆𑀚𑀢𑀻”𑀢𑀺𑁇 “𑀇𑀫𑀫𑁆𑀧𑀺 𑀔𑁄 𑀢𑁆𑀯𑀁, 𑀫𑀳𑀸𑀭𑀸𑀚, 𑀓𑀸𑀭𑀡𑀁 𑀅𑀢𑁆𑀣𑀢𑁄 𑀲𑀫𑁆𑀧𑀝𑀺𑀘𑁆𑀙, 𑀬𑁂𑀦 𑀓𑀸𑀭𑀡𑁂𑀦 𑀪𑀕𑀯𑀸 𑀤𑁂𑀯𑀤𑀢𑁆𑀢𑀁 𑀧𑀩𑁆𑀩𑀸𑀚𑁂𑀲𑀺𑁇

591. 𑀅𑀧𑀭𑀫𑁆𑀧𑀺, 𑀫𑀳𑀸𑀭𑀸𑀚, 𑀉𑀢𑁆𑀢𑀭𑀺𑀁 𑀓𑀸𑀭𑀡𑀁 𑀲𑀼𑀡𑁄𑀳𑀺, 𑀬𑁂𑀦 𑀓𑀸𑀭𑀡𑁂𑀦 𑀪𑀕𑀯𑀸 𑀤𑁂𑀯𑀤𑀢𑁆𑀢𑀁 𑀧𑀩𑁆𑀩𑀸𑀚𑁂𑀲𑀺𑁇 𑀬𑀣𑀸, 𑀫𑀳𑀸𑀭𑀸𑀚, 𑀓𑀼𑀲𑀮𑁄 𑀪𑀺𑀲𑀓𑁆𑀓𑁄 𑀲𑀮𑁆𑀮𑀓𑀢𑁆𑀢𑁄 𑀯𑀸𑀢𑀧𑀺𑀢𑁆𑀢𑀲𑁂𑀫𑁆𑀳𑀲𑀦𑁆𑀦𑀺𑀧𑀸𑀢𑁅𑀢𑀼𑀧𑀭𑀺𑀡𑀸𑀫𑀯𑀺𑀲𑀫𑀧𑀭𑀺𑀳𑀸𑀭𑀑𑀧𑀓𑁆𑀓𑀫𑀺𑀓𑁄𑀧𑀓𑁆𑀓𑀦𑁆𑀢𑀁 𑀧𑀽𑀢𑀺𑀓𑀼𑀡𑀧𑀤𑀼𑀕𑁆𑀕𑀦𑁆𑀥𑀸𑀪𑀺𑀲𑀜𑁆𑀙𑀦𑁆𑀦𑀁 𑀅𑀦𑁆𑀢𑁄𑀲𑀮𑁆𑀮𑀁 𑀲𑀼𑀲𑀺𑀭𑀕𑀢𑀁 𑀧𑀼𑀩𑁆𑀩𑀭𑀼𑀳𑀺𑀭𑀲𑀫𑁆𑀧𑀼𑀡𑁆𑀡𑀁 𑀯𑀡𑀁 𑀯𑀽𑀧𑀲𑀫𑁂𑀦𑁆𑀢𑁄 𑀯𑀡𑀫𑀼𑀔𑀁 𑀓𑀓𑁆𑀔𑀍𑀅𑀢𑀺𑀔𑀺𑀡𑀔𑀸𑀭𑀓𑀝𑀼𑀓𑁂𑀦 𑀪𑁂𑀲𑀚𑁆𑀚𑁂𑀦 𑀅𑀦𑀼𑀮𑀺𑀫𑁆𑀧𑀢𑀺 𑀧𑀭𑀺𑀧𑀘𑁆𑀘𑀦𑀸𑀬, 𑀧𑀭𑀺𑀧𑀘𑁆𑀘𑀺𑀢𑁆𑀯𑀸 𑀫𑀼𑀤𑀼𑀪𑀸𑀯𑀫𑀼𑀧𑀕𑀢𑀁 𑀲𑀢𑁆𑀣𑁂𑀦 𑀯𑀺𑀓𑀦𑁆𑀢𑀬𑀺𑀢𑁆𑀯𑀸 𑀟𑀳𑀢𑀺 𑀲𑀮𑀸𑀓𑀸𑀬, 𑀤𑀟𑁆𑀠𑁂 𑀔𑀸𑀭𑀮𑀯𑀡𑀁 𑀤𑁂𑀢𑀺, 𑀪𑁂𑀲𑀚𑁆𑀚𑁂𑀦 𑀅𑀦𑀼𑀮𑀺𑀫𑁆𑀧𑀢𑀺 𑀯𑀡𑀭𑀼𑀳𑀦𑀸𑀬 𑀩𑁆𑀬𑀸𑀥𑀺𑀢𑀲𑁆𑀲 𑀲𑁄𑀢𑁆𑀣𑀺𑀪𑀸𑀯𑀫𑀦𑀼𑀧𑁆𑀧𑀢𑁆𑀢𑀺𑀬𑀸, 𑀅𑀧𑀺 𑀦𑀼 𑀔𑁄 𑀲𑁄, 𑀫𑀳𑀸𑀭𑀸𑀚, 𑀪𑀺𑀲𑀓𑁆𑀓𑁄 𑀲𑀮𑁆𑀮𑀓𑀢𑁆𑀢𑁄 𑀅𑀳𑀺𑀢𑀘𑀺𑀢𑁆𑀢𑁄 𑀪𑁂𑀲𑀚𑁆𑀚𑁂𑀦 𑀅𑀦𑀼𑀮𑀺𑀫𑁆𑀧𑀢𑀺, 𑀲𑀢𑁆𑀣𑁂𑀦 𑀯𑀺𑀓𑀦𑁆𑀢𑁂𑀢𑀺, 𑀟𑀳𑀢𑀺 𑀲𑀮𑀸𑀓𑀸𑀬, 𑀔𑀸𑀭𑀮𑀯𑀡𑀁 𑀤𑁂𑀢𑀻”𑀢𑀺? “𑀦 𑀳𑀺, 𑀪𑀦𑁆𑀢𑁂, 𑀳𑀺𑀢𑀘𑀺𑀢𑁆𑀢𑁄 𑀲𑁄𑀢𑁆𑀣𑀺𑀓𑀸𑀫𑁄 𑀢𑀸𑀦𑀺 𑀓𑀺𑀭𑀺𑀬𑀸𑀦𑀺 𑀓𑀭𑁄𑀢𑀻”𑀢𑀺𑁇 “𑀬𑀸 𑀧𑀦𑀲𑁆𑀲 𑀪𑁂𑀲𑀚𑁆𑀚𑀓𑀺𑀭𑀺𑀬𑀸𑀓𑀭𑀡𑁂𑀦 𑀉𑀧𑁆𑀧𑀦𑁆𑀦𑀸 𑀤𑀼𑀓𑁆𑀔𑀯𑁂𑀤𑀦𑀸, 𑀢𑀢𑁄𑀦𑀺𑀤𑀸𑀦𑀁 𑀲𑁄 𑀪𑀺𑀲𑀓𑁆𑀓𑁄 𑀲𑀮𑁆𑀮𑀓𑀢𑁆𑀢𑁄 𑀓𑀺𑀜𑁆𑀘𑀺 𑀅𑀧𑀼𑀜𑁆𑀜𑀁 𑀆𑀧𑀚𑁆𑀚𑁂𑀬𑁆𑀬𑀸”𑀢𑀺? “𑀳𑀺𑀢𑀘𑀺𑀢𑁆𑀢𑁄, 𑀪𑀦𑁆𑀢𑁂, 𑀲𑁄𑀢𑁆𑀣𑀺𑀓𑀸𑀫𑁄 𑀪𑀺𑀲𑀓𑁆𑀓𑁄 𑀲𑀮𑁆𑀮𑀓𑀢𑁆𑀢𑁄 𑀢𑀸𑀦𑀺 𑀓𑀺𑀭𑀺𑀬𑀸𑀦𑀺 𑀓𑀭𑁄𑀢𑀺, 𑀓𑀺𑀁 𑀲𑁄 𑀢𑀢𑁄𑀦𑀺𑀤𑀸𑀦𑀁 𑀅𑀧𑀼𑀜𑁆𑀜𑀁 𑀆𑀧𑀚𑁆𑀚𑁂𑀬𑁆𑀬, 𑀲𑀕𑁆𑀕𑀕𑀸𑀫𑀻 𑀲𑁄, 𑀪𑀦𑁆𑀢𑁂, 𑀪𑀺𑀲𑀓𑁆𑀓𑁄 𑀲𑀮𑁆𑀮𑀓𑀢𑁆𑀢𑁄”𑀢𑀺𑁇 “𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀓𑀸𑀭𑀼𑀜𑁆𑀜𑁂𑀦 𑀪𑀕𑀯𑀸 𑀤𑁂𑀯𑀤𑀢𑁆𑀢𑀁 𑀧𑀩𑁆𑀩𑀸𑀚𑁂𑀲𑀺 𑀤𑀼𑀓𑁆𑀔𑀧𑀭𑀺𑀫𑀼𑀢𑁆𑀢𑀺𑀬𑀸𑁇

592. 𑀅𑀧𑀭𑀫𑁆𑀧𑀺, 𑀫𑀳𑀸𑀭𑀸𑀚, 𑀉𑀢𑁆𑀢𑀭𑀺𑀁 𑀓𑀸𑀭𑀡𑀁 𑀲𑀼𑀡𑁄𑀳𑀺, 𑀬𑁂𑀦 𑀓𑀸𑀭𑀡𑁂𑀦 𑀪𑀕𑀯𑀸 𑀤𑁂𑀯𑀤𑀢𑁆𑀢𑀁 𑀧𑀩𑁆𑀩𑀸𑀚𑁂𑀲𑀺𑁇 𑀬𑀣𑀸, 𑀫𑀳𑀸𑀭𑀸𑀚, 𑀧𑀼𑀭𑀺𑀲𑁄 𑀓𑀡𑁆𑀝𑀓𑁂𑀦 𑀯𑀺𑀤𑁆𑀥𑁄 𑀅𑀲𑁆𑀲, 𑀅𑀣𑀜𑁆𑀜𑀢𑀭𑁄 𑀧𑀼𑀭𑀺𑀲𑁄 𑀢𑀲𑁆𑀲 𑀳𑀺𑀢𑀓𑀸𑀫𑁄 𑀲𑁄𑀢𑁆𑀣𑀺𑀓𑀸𑀫𑁄 𑀢𑀺𑀡𑁆𑀳𑁂𑀦 𑀓𑀡𑁆𑀝𑀓𑁂𑀦 𑀯𑀸 𑀲𑀢𑁆𑀣𑀫𑀼𑀔𑁂𑀦 𑀯𑀸 𑀲𑀫𑀦𑁆𑀢𑀢𑁄 𑀙𑀺𑀦𑁆𑀤𑀺𑀢𑁆𑀯𑀸 𑀧𑀕𑁆𑀖𑀭𑀦𑁆𑀢𑁂𑀦 𑀮𑁄𑀳𑀺𑀢𑁂𑀦 𑀢𑀁 𑀓𑀡𑁆𑀝𑀓𑀁 𑀦𑀻𑀳𑀭𑁂𑀬𑁆𑀬, 𑀅𑀧𑀺 𑀦𑀼 𑀔𑁄 𑀲𑁄, 𑀫𑀳𑀸𑀭𑀸𑀚, 𑀧𑀼𑀭𑀺𑀲𑁄 𑀅𑀳𑀺𑀢𑀓𑀸𑀫𑁄 𑀢𑀁 𑀓𑀡𑁆𑀝𑀓𑀁 𑀦𑀻𑀳𑀭𑀢𑀻”𑀢𑀺? “𑀦 𑀳𑀺, 𑀪𑀦𑁆𑀢𑁂, 𑀳𑀺𑀢𑀓𑀸𑀫𑁄 𑀲𑁄, 𑀪𑀦𑁆𑀢𑁂, 𑀧𑀼𑀭𑀺𑀲𑁄 𑀲𑁄𑀢𑁆𑀣𑀺𑀓𑀸𑀫𑁄 𑀢𑀁 𑀓𑀡𑁆𑀝𑀓𑀁 𑀦𑀻𑀳𑀭𑀢𑀺𑁇 𑀲𑀘𑁂 𑀲𑁄, 𑀪𑀦𑁆𑀢𑁂, 𑀢𑀁 𑀓𑀡𑁆𑀝𑀓𑀁 𑀦 𑀦𑀻𑀳𑀭𑁂𑀬𑁆𑀬, 𑀫𑀭𑀡𑀁 𑀯𑀸 𑀲𑁄 𑀢𑁂𑀦 𑀧𑀸𑀧𑀼𑀡𑁂𑀬𑁆𑀬 𑀫𑀭𑀡𑀫𑀢𑁆𑀢𑀁 𑀯𑀸 𑀤𑀼𑀓𑁆𑀔𑀦𑁆”𑀢𑀺𑁇 “𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀢𑀣𑀸𑀕𑀢𑁄 𑀓𑀸𑀭𑀼𑀜𑁆𑀜𑁂𑀦 𑀤𑁂𑀯𑀤𑀢𑁆𑀢𑀁 𑀧𑀩𑁆𑀩𑀸𑀚𑁂𑀲𑀺 𑀤𑀼𑀓𑁆𑀔𑀧𑀭𑀺𑀫𑀼𑀢𑁆𑀢𑀺𑀬𑀸𑁇 𑀲𑀘𑁂, 𑀫𑀳𑀸𑀭𑀸𑀚, 𑀪𑀕𑀯𑀸 𑀤𑁂𑀯𑀤𑀢𑁆𑀢𑀁 𑀦 𑀧𑀩𑁆𑀩𑀸𑀚𑁂𑀬𑁆𑀬, 𑀓𑀧𑁆𑀧𑀓𑁄𑀝𑀺𑀲𑀢𑀲𑀳𑀲𑁆𑀲𑀫𑁆𑀧𑀺 𑀤𑁂𑀯𑀤𑀢𑁆𑀢𑁄 𑀪𑀯𑀧𑀭𑀫𑁆𑀧𑀭𑀸𑀬 𑀦𑀺𑀭𑀬𑁂 𑀧𑀘𑁆𑀘𑁂𑀬𑁆𑀬𑀸”𑀢𑀺𑁇

593. “𑀅𑀦𑀼𑀲𑁄𑀢𑀕𑀸𑀫𑀺𑀁, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀤𑁂𑀯𑀤𑀢𑁆𑀢𑀁 𑀢𑀣𑀸𑀕𑀢𑁄 𑀧𑀝𑀺𑀲𑁄𑀢𑀁 𑀧𑀸𑀧𑁂𑀲𑀺, 𑀯𑀺𑀧𑀦𑁆𑀣𑀧𑀝𑀺𑀧𑀦𑁆𑀦𑀁 𑀤𑁂𑀯𑀤𑀢𑁆𑀢𑀁 𑀧𑀦𑁆𑀣𑁂 𑀧𑀝𑀺𑀧𑀸𑀤𑁂𑀲𑀺, 𑀧𑀧𑀸𑀢𑁂 𑀧𑀢𑀺𑀢𑀲𑁆𑀲 𑀤𑁂𑀯𑀤𑀢𑁆𑀢𑀲𑁆𑀲 𑀧𑀢𑀺𑀝𑁆𑀞𑀁 𑀅𑀤𑀸𑀲𑀺, 𑀯𑀺𑀲𑀫𑀕𑀢𑀁 𑀤𑁂𑀯𑀤𑀢𑁆𑀢𑀁 𑀢𑀣𑀸𑀕𑀢𑁄 𑀲𑀫𑀁 𑀆𑀭𑁄𑀧𑁂𑀲𑀺𑁇 𑀇𑀫𑁂 𑀘, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀳𑁂𑀢𑀽 𑀇𑀫𑀸𑀦𑀺 𑀘 𑀓𑀸𑀭𑀡𑀸𑀦𑀺 𑀦 𑀲𑀓𑁆𑀓𑀸 𑀅𑀜𑁆𑀜𑁂𑀦 𑀲𑀦𑁆𑀤𑀲𑁆𑀲𑁂𑀢𑀼𑀁 𑀅𑀜𑁆𑀜𑀢𑁆𑀭 𑀢𑀯𑀸𑀤𑀺𑀲𑁂𑀦 𑀩𑀼𑀤𑁆𑀥𑀺𑀫𑀢𑀸”𑀢𑀺𑁇

---

594. 𑀤𑁂𑀯𑀤𑀢𑁆𑀢𑀧𑀩𑁆𑀩𑀚𑁆𑀚𑀧𑀜𑁆𑀳𑁄 𑀢𑀢𑀺𑀬𑁄𑁇



[Go to previous page (5.1.2 Sabbaññubhāvapañha)](/tipitaka/28Mi/5/5.1/5.1.2.md) / [Go to parent page (5.1 Iddhibalavagga)](/tipitaka/28Mi/5/5.1.md) / [Go to next page (5.1.4 Pathavicalanapañha)](/tipitaka/28Mi/5/5.1/5.1.4.md)


