
[Home](/) / [28Mi Milindapañhapāḷi](../../../28Mi.md) / [5 Meṇḍakapañha](../../5.md) / [5.1 Iddhibalavagga](../5.1.md)

# 𑁫𑁇𑁧𑁇𑁭 𑀲𑀤𑁆𑀥𑀫𑁆𑀫𑀦𑁆𑀢𑀭𑀥𑀸𑀦𑀧𑀜𑁆𑀳

### 𑀫𑁂𑀡𑁆𑀟𑀓𑀧𑀜𑁆𑀳

### 𑀇𑀤𑁆𑀥𑀺𑀩𑀮𑀯𑀕𑁆𑀕

### 𑀲𑀤𑁆𑀥𑀫𑁆𑀫𑀦𑁆𑀢𑀭𑀥𑀸𑀦𑀧𑀜𑁆𑀳

(126.)

640\. “𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀪𑀸𑀲𑀺𑀢𑀫𑁆𑀧𑁂𑀢𑀁 𑀪𑀕𑀯𑀢𑀸—  ‘𑀧𑀜𑁆𑀘𑁂𑀯 𑀤𑀸𑀦𑀺, 𑀆𑀦𑀦𑁆𑀤, 𑀯𑀲𑁆𑀲𑀲𑀢𑀸𑀦𑀺 𑀲𑀤𑁆𑀥𑀫𑁆𑀫𑁄 𑀞𑀲𑁆𑀲𑀢𑀻’𑀢𑀺𑁇 𑀧𑀼𑀦 𑀘 𑀧𑀭𑀺𑀦𑀺𑀩𑁆𑀩𑀸𑀦𑀲𑀫𑀬𑁂 𑀲𑀼𑀪𑀤𑁆𑀤𑁂𑀦 𑀧𑀭𑀺𑀩𑁆𑀩𑀸𑀚𑀓𑁂𑀦 𑀧𑀜𑁆𑀳𑀁 𑀧𑀼𑀝𑁆𑀞𑁂𑀦 𑀪𑀕𑀯𑀢𑀸 𑀪𑀡𑀺𑀢𑀁—  ‘𑀇𑀫𑁂 𑀘, 𑀲𑀼𑀪𑀤𑁆𑀤, 𑀪𑀺𑀓𑁆𑀔𑀽 𑀲𑀫𑁆𑀫𑀸 𑀯𑀺𑀳𑀭𑁂𑀬𑁆𑀬𑀼𑀁, 𑀅𑀲𑀼𑀜𑁆𑀜𑁄 𑀮𑁄𑀓𑁄 𑀅𑀭𑀳𑀦𑁆𑀢𑁂𑀳𑀺 𑀅𑀲𑁆𑀲𑀸’𑀢𑀺, 𑀅𑀲𑁂𑀲𑀯𑀘𑀦𑀫𑁂𑀢𑀁, 𑀦𑀺𑀲𑁆𑀲𑁂𑀲𑀯𑀘𑀦𑀫𑁂𑀢𑀁, 𑀦𑀺𑀧𑁆𑀧𑀭𑀺𑀬𑀸𑀬𑀯𑀘𑀦𑀫𑁂𑀢𑀁𑁇 𑀬𑀤𑀺, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀢𑀣𑀸𑀕𑀢𑁂𑀦 𑀪𑀡𑀺𑀢𑀁—  ‘𑀧𑀜𑁆𑀘𑁂𑀯 𑀤𑀸𑀦𑀺, 𑀆𑀦𑀦𑁆𑀤, 𑀯𑀲𑁆𑀲𑀲𑀢𑀸𑀦𑀺 𑀲𑀤𑁆𑀥𑀫𑁆𑀫𑁄 𑀞𑀲𑁆𑀲𑀢𑀻’𑀢𑀺, 𑀢𑁂𑀦 𑀳𑀺 ‘𑀅𑀲𑀼𑀜𑁆𑀜𑁄 𑀮𑁄𑀓𑁄 𑀅𑀭𑀳𑀦𑁆𑀢𑁂𑀳𑀺 𑀅𑀲𑁆𑀲𑀸’𑀢𑀺 𑀬𑀁 𑀯𑀘𑀦𑀁, 𑀢𑀁 𑀫𑀺𑀘𑁆𑀙𑀸𑁇 𑀬𑀤𑀺 𑀢𑀣𑀸𑀕𑀢𑁂𑀦 𑀪𑀡𑀺𑀢𑀁—  ‘𑀅𑀲𑀼𑀜𑁆𑀜𑁄 𑀮𑁄𑀓𑁄 𑀅𑀭𑀳𑀦𑁆𑀢𑁂𑀳𑀺 𑀅𑀲𑁆𑀲𑀸’𑀢𑀺, 𑀢𑁂𑀦 𑀳𑀺 ‘𑀧𑀜𑁆𑀘𑁂𑀯 𑀤𑀸𑀦𑀺, 𑀆𑀦𑀦𑁆𑀤, 𑀯𑀲𑁆𑀲𑀲𑀢𑀸𑀦𑀺 𑀲𑀤𑁆𑀥𑀫𑁆𑀫𑁄 𑀞𑀲𑁆𑀲𑀢𑀻’𑀢𑀺 𑀢𑀫𑁆𑀧𑀺 𑀯𑀘𑀦𑀁 𑀫𑀺𑀘𑁆𑀙𑀸𑁇 𑀅𑀬𑀫𑁆𑀧𑀺 𑀉𑀪𑀢𑁄 𑀓𑁄𑀝𑀺𑀓𑁄 𑀧𑀜𑁆𑀳𑁄 𑀕𑀳𑀦𑀢𑁄𑀧𑀺 𑀕𑀳𑀦𑀢𑀭𑁄 𑀩𑀮𑀯𑀢𑁄𑀧𑀺 𑀩𑀮𑀯𑀢𑀭𑁄 𑀕𑀡𑁆𑀞𑀺𑀢𑁄𑀧𑀺 𑀕𑀡𑁆𑀞𑀺𑀢𑀭𑁄, 𑀲𑁄 𑀢𑀯𑀸𑀦𑀼𑀧𑁆𑀧𑀢𑁆𑀢𑁄, 𑀢𑀢𑁆𑀣 𑀢𑁂 𑀜𑀸𑀡𑀩𑀮𑀯𑀺𑀧𑁆𑀨𑀸𑀭𑀁 𑀤𑀲𑁆𑀲𑁂𑀳𑀺 𑀫𑀓𑀭𑁄 𑀯𑀺𑀬 𑀲𑀸𑀕𑀭𑀩𑁆𑀪𑀦𑁆𑀢𑀭𑀕𑀢𑁄”𑀢𑀺𑁇

641\. “𑀪𑀸𑀲𑀺𑀢𑀫𑁆𑀧𑁂𑀢𑀁, 𑀫𑀳𑀸𑀭𑀸𑀚, 𑀪𑀕𑀯𑀢𑀸 ‘𑀧𑀜𑁆𑀘𑁂𑀯 𑀤𑀸𑀦𑀺, 𑀆𑀦𑀦𑁆𑀤, 𑀯𑀲𑁆𑀲𑀲𑀢𑀸𑀦𑀺 𑀲𑀤𑁆𑀥𑀫𑁆𑀫𑁄 𑀞𑀲𑁆𑀲𑀢𑀻’𑀢𑀺𑁇 𑀧𑀭𑀺𑀦𑀺𑀩𑁆𑀩𑀸𑀦𑀲𑀫𑀬𑁂 𑀘 𑀲𑀼𑀪𑀤𑁆𑀤𑀲𑁆𑀲 𑀧𑀭𑀺𑀩𑁆𑀩𑀸𑀚𑀓𑀲𑁆𑀲 𑀪𑀡𑀺𑀢𑀁—  ‘𑀇𑀫𑁂 𑀘, 𑀲𑀼𑀪𑀤𑁆𑀤, 𑀪𑀺𑀓𑁆𑀔𑀽 𑀲𑀫𑁆𑀫𑀸 𑀯𑀺𑀳𑀭𑁂𑀬𑁆𑀬𑀼𑀁, 𑀅𑀲𑀼𑀜𑁆𑀜𑁄 𑀮𑁄𑀓𑁄 𑀅𑀭𑀳𑀦𑁆𑀢𑁂𑀳𑀺 𑀅𑀲𑁆𑀲𑀸’𑀢𑀺𑁇 𑀢𑀜𑁆𑀘 𑀧𑀦, 𑀫𑀳𑀸𑀭𑀸𑀚, 𑀪𑀕𑀯𑀢𑁄 𑀯𑀘𑀦𑀁 𑀦𑀸𑀦𑀢𑁆𑀣𑀜𑁆𑀘𑁂𑀯 𑀳𑁄𑀢𑀺 𑀦𑀸𑀦𑀸𑀩𑁆𑀬𑀜𑁆𑀚𑀦𑀜𑁆𑀘, 𑀅𑀬𑀁 𑀲𑀸𑀲𑀦𑀧𑀭𑀺𑀘𑁆𑀙𑁂𑀤𑁄, 𑀅𑀬𑀁 𑀧𑀝𑀺𑀧𑀢𑁆𑀢𑀺 𑀧𑀭𑀺𑀤𑀻𑀧𑀦𑀸𑀢𑀺 𑀤𑀽𑀭𑀁 𑀯𑀺𑀯𑀚𑁆𑀚𑀺𑀢𑀸 𑀢𑁂 𑀉𑀪𑁄 𑀅𑀜𑁆𑀜𑀫𑀜𑁆𑀜𑀁𑁇 𑀬𑀣𑀸, 𑀫𑀳𑀸𑀭𑀸𑀚, 𑀦𑀪𑀁 𑀧𑀣𑀯𑀺𑀢𑁄 𑀤𑀽𑀭𑀁 𑀯𑀺𑀯𑀚𑁆𑀚𑀺𑀢𑀁, 𑀦𑀺𑀭𑀬𑀁 𑀲𑀕𑁆𑀕𑀢𑁄 𑀤𑀽𑀭𑀁 𑀯𑀺𑀯𑀚𑁆𑀚𑀺𑀢𑀁, 𑀓𑀼𑀲𑀮𑀁 𑀅𑀓𑀼𑀲𑀮𑀢𑁄 𑀤𑀽𑀭𑀁 𑀯𑀺𑀯𑀚𑁆𑀚𑀺𑀢𑀁, 𑀲𑀼𑀔𑀁 𑀤𑀼𑀓𑁆𑀔𑀢𑁄 𑀤𑀽𑀭𑀁 𑀯𑀺𑀯𑀚𑁆𑀚𑀺𑀢𑀁; 𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀢𑁂 𑀉𑀪𑁄 𑀅𑀜𑁆𑀜𑀫𑀜𑁆𑀜𑀁 𑀤𑀽𑀭𑀁 𑀯𑀺𑀯𑀚𑁆𑀚𑀺𑀢𑀸𑁇

642\. 𑀅𑀧𑀺 𑀘, 𑀫𑀳𑀸𑀭𑀸𑀚, 𑀫𑀸 𑀢𑁂 𑀧𑀼𑀘𑁆𑀙𑀸 𑀫𑁄𑀖𑀸 𑀅𑀲𑁆𑀲, 𑀭𑀲𑀢𑁄 𑀢𑁂 𑀲𑀁𑀲𑀦𑁆𑀤𑀺𑀢𑁆𑀯𑀸 𑀓𑀣𑀬𑀺𑀲𑁆𑀲𑀸𑀫𑀺 ‘𑀧𑀜𑁆𑀘𑁂𑀯 𑀤𑀸𑀦𑀺, 𑀆𑀦𑀦𑁆𑀤, 𑀯𑀲𑁆𑀲𑀲𑀢𑀸𑀦𑀺 𑀲𑀤𑁆𑀥𑀫𑁆𑀫𑁄 𑀞𑀲𑁆𑀲𑀢𑀻’𑀢𑀺 𑀬𑀁 𑀪𑀕𑀯𑀸 𑀆𑀳, 𑀢𑀁 𑀔𑀬𑀁 𑀧𑀭𑀺𑀤𑀻𑀧𑀬𑀦𑁆𑀢𑁄 𑀲𑁂𑀲𑀓𑀁 𑀧𑀭𑀺𑀘𑁆𑀙𑀺𑀦𑁆𑀤𑀺, ‘𑀯𑀲𑁆𑀲𑀲𑀳𑀲𑁆𑀲𑀁, 𑀆𑀦𑀦𑁆𑀤, 𑀲𑀤𑁆𑀥𑀫𑁆𑀫𑁄 𑀢𑀺𑀝𑁆𑀞𑁂𑀬𑁆𑀬, 𑀲𑀘𑁂 𑀪𑀺𑀓𑁆𑀔𑀼𑀦𑀺𑀬𑁄 𑀦 𑀧𑀩𑁆𑀩𑀸𑀚𑁂𑀬𑁆𑀬𑀼𑀁𑁇 𑀧𑀜𑁆𑀘𑁂𑀯 𑀤𑀸𑀦𑀺, 𑀆𑀦𑀦𑁆𑀤, 𑀯𑀲𑁆𑀲𑀲𑀢𑀸𑀦𑀺 𑀲𑀤𑁆𑀥𑀫𑁆𑀫𑁄 𑀞𑀲𑁆𑀲𑀢𑀻’𑀢𑀺𑁇 𑀅𑀧𑀺 𑀦𑀼 𑀔𑁄, 𑀫𑀳𑀸𑀭𑀸𑀚, 𑀪𑀕𑀯𑀸 𑀏𑀯𑀁 𑀯𑀤𑀦𑁆𑀢𑁄 𑀲𑀤𑁆𑀥𑀫𑁆𑀫𑀲𑁆𑀲 𑀅𑀦𑁆𑀢𑀭𑀥𑀸𑀦𑀁 𑀯𑀸 𑀯𑀤𑁂𑀢𑀺 𑀅𑀪𑀺𑀲𑀫𑀬𑀁 𑀯𑀸 𑀧𑀝𑀺𑀓𑁆𑀓𑁄𑀲𑀢𑀻”𑀢𑀺? “𑀦 𑀳𑀺, 𑀪𑀦𑁆𑀢𑁂”𑀢𑀺𑁇 “𑀦𑀝𑁆𑀞𑀁, 𑀫𑀳𑀸𑀭𑀸𑀚, 𑀧𑀭𑀺𑀓𑀺𑀢𑁆𑀢𑀬𑀦𑁆𑀢𑁄 𑀲𑁂𑀲𑀓𑀁 𑀧𑀭𑀺𑀤𑀻𑀧𑀬𑀦𑁆𑀢𑁄 𑀧𑀭𑀺𑀘𑁆𑀙𑀺𑀦𑁆𑀤𑀺𑁇 𑀬𑀣𑀸, 𑀫𑀳𑀸𑀭𑀸𑀚, 𑀧𑀼𑀭𑀺𑀲𑁄 𑀦𑀝𑁆𑀞𑀸𑀬𑀺𑀓𑁄 𑀲𑀩𑁆𑀩𑀲𑁂𑀲𑀓𑀁 𑀕𑀳𑁂𑀢𑁆𑀯𑀸 𑀚𑀦𑀲𑁆𑀲 𑀧𑀭𑀺𑀤𑀻𑀧𑁂𑀬𑁆𑀬 ‘𑀏𑀢𑁆𑀢𑀓𑀁 𑀫𑁂 𑀪𑀡𑁆𑀟𑀁 𑀦𑀝𑁆𑀞𑀁, 𑀇𑀤𑀁 𑀲𑁂𑀲𑀓𑀦𑁆’𑀢𑀺𑁇 𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀪𑀕𑀯𑀸 𑀦𑀝𑁆𑀞𑀁 𑀧𑀭𑀺𑀤𑀻𑀧𑀬𑀦𑁆𑀢𑁄 𑀲𑁂𑀲𑀓𑀁 𑀤𑁂𑀯𑀫𑀦𑀼𑀲𑁆𑀲𑀸𑀦𑀁 𑀓𑀣𑁂𑀲𑀺 ‘𑀧𑀜𑁆𑀘𑁂𑀯 𑀤𑀸𑀦𑀺, 𑀆𑀦𑀦𑁆𑀤, 𑀯𑀲𑁆𑀲𑀲𑀢𑀸𑀦𑀺 𑀲𑀤𑁆𑀥𑀫𑁆𑀫𑁄 𑀞𑀲𑁆𑀲𑀢𑀻’𑀢𑀺𑁇 𑀬𑀁 𑀧𑀦, 𑀫𑀳𑀸𑀭𑀸𑀚, 𑀪𑀕𑀯𑀢𑀸 𑀪𑀡𑀺𑀢𑀁—  ‘𑀧𑀜𑁆𑀘𑁂𑀯 𑀤𑀸𑀦𑀺, 𑀆𑀦𑀦𑁆𑀤, 𑀯𑀲𑁆𑀲𑀲𑀢𑀸𑀦𑀺 𑀲𑀤𑁆𑀥𑀫𑁆𑀫𑁄 𑀞𑀲𑁆𑀲𑀢𑀻’𑀢𑀺, 𑀲𑀸𑀲𑀦𑀧𑀭𑀺𑀘𑁆𑀙𑁂𑀤𑁄 𑀏𑀲𑁄𑁇

643\. 𑀬𑀁 𑀧𑀦 𑀧𑀭𑀺𑀦𑀺𑀩𑁆𑀩𑀸𑀦𑀲𑀫𑀬𑁂 𑀲𑀼𑀪𑀤𑁆𑀤𑀲𑁆𑀲 𑀧𑀭𑀺𑀩𑁆𑀩𑀸𑀚𑀓𑀲𑁆𑀲 𑀲𑀫𑀡𑁂 𑀧𑀭𑀺𑀓𑀺𑀢𑁆𑀢𑀬𑀦𑁆𑀢𑁄 𑀆𑀳—  ‘𑀇𑀫𑁂 𑀘, 𑀲𑀼𑀪𑀤𑁆𑀤, 𑀪𑀺𑀓𑁆𑀔𑀽 𑀲𑀫𑁆𑀫𑀸 𑀯𑀺𑀳𑀭𑁂𑀬𑁆𑀬𑀼𑀁, 𑀅𑀲𑀼𑀜𑁆𑀜𑁄 𑀮𑁄𑀓𑁄 𑀅𑀭𑀳𑀦𑁆𑀢𑁂𑀳𑀺 𑀅𑀲𑁆𑀲𑀸’𑀢𑀺, 𑀧𑀝𑀺𑀧𑀢𑁆𑀢𑀺𑀧𑀭𑀺𑀤𑀻𑀧𑀦𑀸 𑀏𑀲𑀸, 𑀢𑁆𑀯𑀁 𑀧𑀦 𑀢𑀁 𑀧𑀭𑀺𑀘𑁆𑀙𑁂𑀤𑀜𑁆𑀘 𑀧𑀭𑀺𑀤𑀻𑀧𑀦𑀜𑁆𑀘 𑀏𑀓𑀭𑀲𑀁 𑀓𑀭𑁄𑀲𑀺𑁇 𑀬𑀤𑀺 𑀧𑀦 𑀢𑁂 𑀙𑀦𑁆𑀤𑁄, 𑀏𑀓𑀭𑀲𑀁 𑀓𑀢𑁆𑀯𑀸 𑀓𑀣𑀬𑀺𑀲𑁆𑀲𑀸𑀫𑀺, 𑀲𑀸𑀥𑀼𑀓𑀁 𑀲𑀼𑀡𑁄𑀳𑀺 𑀫𑀦𑀲𑀺𑀓𑀭𑁄𑀳𑀺 𑀅𑀯𑀺𑀓𑁆𑀔𑀺𑀢𑁆𑀢𑀫𑀸𑀦𑀲𑁄𑁇

644\. 𑀇𑀥, 𑀫𑀳𑀸𑀭𑀸𑀚, 𑀢𑀍𑀆𑀓𑁄 𑀪𑀯𑁂𑀬𑁆𑀬 𑀦𑀯𑀲𑀮𑀺𑀮𑀲𑀫𑁆𑀧𑀼𑀡𑁆𑀡𑁄 𑀲𑀫𑁆𑀫𑀼𑀔𑀫𑀼𑀢𑁆𑀢𑀭𑀺𑀬𑀫𑀸𑀦𑁄 𑀧𑀭𑀺𑀘𑁆𑀙𑀺𑀦𑁆𑀦𑁄 𑀧𑀭𑀺𑀯𑀝𑀼𑀫𑀓𑀢𑁄, 𑀅𑀧𑀭𑀺𑀬𑀸𑀤𑀺𑀡𑁆𑀡𑁂𑀬𑁂𑀯 𑀢𑀲𑁆𑀫𑀺𑀁 𑀢𑀍𑀆𑀓𑁂 𑀉𑀤𑀓𑀽𑀧𑀭𑀺 𑀫𑀳𑀸𑀫𑁂𑀖𑁄 𑀅𑀧𑀭𑀸𑀧𑀭𑀁 𑀅𑀦𑀼𑀧𑁆𑀧𑀩𑀦𑁆𑀥𑁄 𑀅𑀪𑀺𑀯𑀲𑁆𑀲𑁂𑀬𑁆𑀬, 𑀅𑀧𑀺 𑀦𑀼 𑀔𑁄, 𑀫𑀳𑀸𑀭𑀸𑀚, 𑀢𑀲𑁆𑀫𑀺𑀁 𑀢𑀍𑀆𑀓𑁂 𑀉𑀤𑀓𑀁 𑀧𑀭𑀺𑀓𑁆𑀔𑀬𑀁 𑀧𑀭𑀺𑀬𑀸𑀤𑀸𑀦𑀁 𑀕𑀘𑁆𑀙𑁂𑀬𑁆𑀬𑀸”𑀢𑀺? “𑀦 𑀳𑀺, 𑀪𑀦𑁆𑀢𑁂”𑀢𑀺𑁇 “𑀓𑁂𑀦 𑀓𑀸𑀭𑀡𑁂𑀦, 𑀫𑀳𑀸𑀭𑀸𑀚𑀸”𑀢𑀺? “𑀫𑁂𑀖𑀲𑁆𑀲, 𑀪𑀦𑁆𑀢𑁂, 𑀅𑀦𑀼𑀧𑁆𑀧𑀩𑀦𑁆𑀥𑀢𑀸𑀬𑀸”𑀢𑀺𑁇 “𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀚𑀺𑀦𑀲𑀸𑀲𑀦𑀯𑀭𑀲𑀤𑁆𑀥𑀫𑁆𑀫𑀢𑀍𑀆𑀓𑁄 𑀆𑀘𑀸𑀭𑀲𑀻𑀮𑀕𑀼𑀡𑀯𑀢𑁆𑀢𑀧𑀝𑀺𑀧𑀢𑁆𑀢𑀺𑀯𑀺𑀫𑀮𑀦𑀯𑀲𑀮𑀺𑀮𑀲𑀫𑁆𑀧𑀼𑀡𑁆𑀡𑁄 𑀉𑀢𑁆𑀢𑀭𑀺𑀬𑀫𑀸𑀦𑁄 𑀪𑀯𑀕𑁆𑀕𑀫𑀪𑀺𑀪𑀯𑀺𑀢𑁆𑀯𑀸 𑀞𑀺𑀢𑁄𑁇 𑀬𑀤𑀺 𑀢𑀢𑁆𑀣 𑀩𑀼𑀤𑁆𑀥𑀧𑀼𑀢𑁆𑀢𑀸 𑀆𑀘𑀸𑀭𑀲𑀻𑀮𑀕𑀼𑀡𑀯𑀢𑁆𑀢𑀧𑀝𑀺𑀧𑀢𑁆𑀢𑀺𑀫𑁂𑀖𑀯𑀲𑁆𑀲𑀁 𑀅𑀧𑀭𑀸𑀧𑀭𑀁 𑀅𑀦𑀼𑀧𑁆𑀧𑀩𑀦𑁆𑀥𑀸𑀧𑁂𑀬𑁆𑀬𑀼𑀁 𑀅𑀪𑀺𑀯𑀲𑁆𑀲𑀸𑀧𑁂𑀬𑁆𑀬𑀼𑀁𑁇 𑀏𑀯𑀫𑀺𑀤𑀁 𑀚𑀺𑀦𑀲𑀸𑀲𑀦𑀯𑀭𑀲𑀤𑁆𑀥𑀫𑁆𑀫𑀢𑀍𑀆𑀓𑁄 𑀘𑀺𑀭𑀁 𑀤𑀻𑀖𑀫𑀤𑁆𑀥𑀸𑀦𑀁 𑀢𑀺𑀝𑁆𑀞𑁂𑀬𑁆𑀬, 𑀅𑀭𑀳𑀦𑁆𑀢𑁂𑀳𑀺 𑀮𑁄𑀓𑁄 𑀅𑀲𑀼𑀜𑁆𑀜𑁄 𑀪𑀯𑁂𑀬𑁆𑀬, 𑀇𑀫𑀫𑀢𑁆𑀣𑀁 𑀪𑀕𑀯𑀢𑀸 𑀲𑀦𑁆𑀥𑀸𑀬 𑀪𑀸𑀲𑀺𑀢𑀁 ‘𑀇𑀫𑁂 𑀘, 𑀲𑀼𑀪𑀤𑁆𑀤, 𑀪𑀺𑀓𑁆𑀔𑀽 𑀲𑀫𑁆𑀫𑀸 𑀯𑀺𑀳𑀭𑁂𑀬𑁆𑀬𑀼𑀁, 𑀅𑀲𑀼𑀜𑁆𑀜𑁄 𑀮𑁄𑀓𑁄 𑀅𑀭𑀳𑀦𑁆𑀢𑁂𑀳𑀺 𑀅𑀲𑁆𑀲𑀸’𑀢𑀺𑁇

645\. 𑀇𑀥 𑀧𑀦, 𑀫𑀳𑀸𑀭𑀸𑀚, 𑀫𑀳𑀢𑀺 𑀫𑀳𑀸𑀅𑀕𑁆𑀕𑀺𑀓𑁆𑀔𑀦𑁆𑀥𑁂 𑀚𑀮𑀫𑀸𑀦𑁂 𑀅𑀧𑀭𑀸𑀧𑀭𑀁 𑀲𑀼𑀓𑁆𑀔𑀢𑀺𑀡𑀓𑀝𑁆𑀞𑀕𑁄𑀫𑀬𑀸𑀦𑀺 𑀉𑀧𑀲𑀁𑀳𑀭𑁂𑀬𑁆𑀬𑀼𑀁, 𑀅𑀧𑀺 𑀦𑀼 𑀔𑁄 𑀲𑁄, 𑀫𑀳𑀸𑀭𑀸𑀚, 𑀅𑀕𑁆𑀕𑀺𑀓𑁆𑀔𑀦𑁆𑀥𑁄 𑀦𑀺𑀩𑁆𑀩𑀸𑀬𑁂𑀬𑁆𑀬𑀸”𑀢𑀺? “𑀦 𑀳𑀺, 𑀪𑀦𑁆𑀢𑁂, 𑀪𑀺𑀬𑁆𑀬𑁄 𑀪𑀺𑀬𑁆𑀬𑁄 𑀲𑁄 𑀅𑀕𑁆𑀕𑀺𑀓𑁆𑀔𑀦𑁆𑀥𑁄 𑀚𑀮𑁂𑀬𑁆𑀬, 𑀪𑀺𑀬𑁆𑀬𑁄 𑀪𑀺𑀬𑁆𑀬𑁄 𑀧𑀪𑀸𑀲𑁂𑀬𑁆𑀬𑀸”𑀢𑀺𑁇 “𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀤𑀲𑀲𑀳𑀲𑁆𑀲𑀺𑀬𑀸 𑀮𑁄𑀓𑀥𑀸𑀢𑀼𑀬𑀸 𑀚𑀺𑀦𑀲𑀸𑀲𑀦𑀯𑀭𑀫𑁆𑀧𑀺 𑀆𑀘𑀸𑀭𑀲𑀻𑀮𑀕𑀼𑀡𑀯𑀢𑁆𑀢𑀧𑀝𑀺𑀧𑀢𑁆𑀢𑀺𑀬𑀸 𑀚𑀮𑀢𑀺 𑀧𑀪𑀸𑀲𑀢𑀺𑁇 𑀬𑀤𑀺 𑀧𑀦, 𑀫𑀳𑀸𑀭𑀸𑀚, 𑀢𑀤𑀼𑀢𑁆𑀢𑀭𑀺𑀁 𑀩𑀼𑀤𑁆𑀥𑀧𑀼𑀢𑁆𑀢𑀸 𑀧𑀜𑁆𑀘𑀳𑀺 𑀧𑀥𑀸𑀦𑀺𑀬𑀗𑁆𑀕𑁂𑀳𑀺 𑀲𑀫𑀦𑁆𑀦𑀸𑀕𑀢𑀸 𑀲𑀢𑀢𑀫𑀧𑁆𑀧𑀫𑀢𑁆𑀢𑀸 𑀧𑀤𑀳𑁂𑀬𑁆𑀬𑀼𑀁, 𑀢𑀻𑀲𑀼 𑀲𑀺𑀓𑁆𑀔𑀸𑀲𑀼 𑀙𑀦𑁆𑀤𑀚𑀸𑀢𑀸 𑀲𑀺𑀓𑁆𑀔𑁂𑀬𑁆𑀬𑀼𑀁, 𑀘𑀸𑀭𑀺𑀢𑁆𑀢𑀜𑁆𑀘 𑀲𑀻𑀮𑀁 𑀲𑀫𑀢𑁆𑀢𑀁 𑀧𑀭𑀺𑀧𑀽𑀭𑁂𑀬𑁆𑀬𑀼𑀁, 𑀏𑀯𑀫𑀺𑀤𑀁 𑀚𑀺𑀦𑀲𑀸𑀲𑀦𑀯𑀭𑀁 𑀪𑀺𑀬𑁆𑀬𑁄 𑀪𑀺𑀬𑁆𑀬𑁄 𑀘𑀺𑀭𑀁 𑀤𑀻𑀖𑀫𑀤𑁆𑀥𑀸𑀦𑀁 𑀢𑀺𑀝𑁆𑀞𑁂𑀬𑁆𑀬, 𑀅𑀲𑀼𑀜𑁆𑀜𑁄 𑀮𑁄𑀓𑁄 𑀅𑀭𑀳𑀦𑁆𑀢𑁂𑀳𑀺 𑀅𑀲𑁆𑀲𑀸𑀢𑀺 𑀇𑀫𑀫𑀢𑁆𑀣𑀁 𑀪𑀕𑀯𑀢𑀸 𑀲𑀦𑁆𑀥𑀸𑀬 𑀪𑀸𑀲𑀺𑀢𑀁 ‘𑀇𑀫𑁂 𑀘, 𑀲𑀼𑀪𑀤𑁆𑀤, 𑀪𑀺𑀓𑁆𑀔𑀽 𑀲𑀫𑁆𑀫𑀸 𑀯𑀺𑀳𑀭𑁂𑀬𑁆𑀬𑀼𑀁, 𑀅𑀲𑀼𑀜𑁆𑀜𑁄 𑀮𑁄𑀓𑁄 𑀅𑀭𑀳𑀦𑁆𑀢𑁂𑀳𑀺 𑀅𑀲𑁆𑀲𑀸’𑀢𑀺𑁇

646\. 𑀇𑀥 𑀧𑀦, 𑀫𑀳𑀸𑀭𑀸𑀚, 𑀲𑀺𑀦𑀺𑀤𑁆𑀥𑀲𑀫𑀲𑀼𑀫𑀚𑁆𑀚𑀺𑀢𑀲𑀧𑁆𑀧𑀪𑀸𑀲𑀯𑀺𑀫𑀮𑀸𑀤𑀸𑀲𑀁 𑀲𑀡𑁆𑀳𑀲𑀼𑀔𑀼𑀫𑀕𑁂𑀭𑀼𑀓𑀘𑀼𑀡𑁆𑀡𑁂𑀦 𑀅𑀧𑀭𑀸𑀧𑀭𑀁 𑀫𑀚𑁆𑀚𑁂𑀬𑁆𑀬𑀼𑀁, 𑀅𑀧𑀺 𑀦𑀼 𑀔𑁄, 𑀫𑀳𑀸𑀭𑀸𑀚, 𑀢𑀲𑁆𑀫𑀺𑀁 𑀆𑀤𑀸𑀲𑁂 𑀫𑀮𑀓𑀤𑁆𑀤𑀫𑀭𑀚𑁄𑀚𑀮𑁆𑀮𑀁 𑀚𑀸𑀬𑁂𑀬𑁆𑀬𑀸”𑀢𑀺? “𑀦 𑀳𑀺, 𑀪𑀦𑁆𑀢𑁂, 𑀅𑀜𑁆𑀜𑀤𑀢𑁆𑀣𑀼 𑀯𑀺𑀫𑀮𑀢𑀭𑀁𑀬𑁂𑀯 𑀪𑀯𑁂𑀬𑁆𑀬𑀸”𑀢𑀺𑁇 “𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀚𑀺𑀦𑀲𑀸𑀲𑀦𑀯𑀭𑀁 𑀧𑀓𑀢𑀺𑀦𑀺𑀫𑁆𑀫𑀮𑀁 𑀩𑁆𑀬𑀧𑀕𑀢𑀓𑀺𑀮𑁂𑀲𑀫𑀮𑀭𑀚𑁄𑀚𑀮𑁆𑀮𑀁, 𑀬𑀤𑀺 𑀢𑀁 𑀩𑀼𑀤𑁆𑀥𑀧𑀼𑀢𑁆𑀢𑀸 𑀆𑀘𑀸𑀭𑀲𑀻𑀮𑀕𑀼𑀡𑀯𑀢𑁆𑀢𑀧𑀝𑀺𑀧𑀢𑁆𑀢𑀺𑀲𑀮𑁆𑀮𑁂𑀔𑀥𑀼𑀢𑀕𑀼𑀡𑁂𑀦 𑀚𑀺𑀦𑀲𑀸𑀲𑀦𑀯𑀭𑀁 𑀲𑀮𑁆𑀮𑀓𑁆𑀔𑁂𑀬𑁆𑀬𑀼𑀁, 𑀏𑀯𑀫𑀺𑀤𑀁 𑀚𑀺𑀦𑀲𑀸𑀲𑀦𑀯𑀭𑀁 𑀘𑀺𑀭𑀁 𑀤𑀻𑀖𑀫𑀤𑁆𑀥𑀸𑀦𑀁 𑀢𑀺𑀝𑁆𑀞𑁂𑀬𑁆𑀬, 𑀅𑀲𑀼𑀜𑁆𑀜𑁄 𑀘 𑀮𑁄𑀓𑁄 𑀅𑀭𑀳𑀦𑁆𑀢𑁂𑀳𑀺 𑀅𑀲𑁆𑀲𑀸𑀢𑀺 𑀇𑀫𑀫𑀢𑁆𑀣𑀁 𑀪𑀕𑀯𑀢𑀸 𑀲𑀦𑁆𑀥𑀸𑀬 𑀪𑀸𑀲𑀺𑀢𑀁 ‘𑀇𑀫𑁂 𑀘, 𑀲𑀼𑀪𑀤𑁆𑀤, 𑀪𑀺𑀓𑁆𑀔𑀽 𑀲𑀫𑁆𑀫𑀸 𑀯𑀺𑀳𑀭𑁂𑀬𑁆𑀬𑀼𑀁, 𑀅𑀲𑀼𑀜𑁆𑀜𑁄 𑀮𑁄𑀓𑁄 𑀅𑀭𑀳𑀦𑁆𑀢𑁂𑀳𑀺 𑀅𑀲𑁆𑀲𑀸’𑀢𑀺𑁇 𑀧𑀝𑀺𑀧𑀢𑁆𑀢𑀺𑀫𑀽𑀮𑀓𑀁, 𑀫𑀳𑀸𑀭𑀸𑀚, 𑀲𑀢𑁆𑀣𑀼𑀲𑀸𑀲𑀦𑀁 𑀧𑀝𑀺𑀧𑀢𑁆𑀢𑀺𑀓𑀸𑀭𑀡𑀁 𑀧𑀝𑀺𑀧𑀢𑁆𑀢𑀺𑀬𑀸 𑀅𑀦𑀦𑁆𑀢𑀭𑀳𑀺𑀢𑀸𑀬 𑀢𑀺𑀝𑁆𑀞𑀢𑀻”𑀢𑀺𑁇

647\. “𑀪𑀦𑁆𑀢𑁂 𑀦𑀸𑀕𑀲𑁂𑀦, ‘𑀲𑀤𑁆𑀥𑀫𑁆𑀫𑀦𑁆𑀢𑀭𑀥𑀸𑀦𑀦𑁆’𑀢𑀺 𑀬𑀁 𑀯𑀤𑁂𑀲𑀺, 𑀓𑀢𑀫𑀁 𑀢𑀁 𑀲𑀤𑁆𑀥𑀫𑁆𑀫𑀦𑁆𑀢𑀭𑀥𑀸𑀦𑀦𑁆”𑀢𑀺? “𑀢𑀻𑀡𑀺𑀫𑀸𑀦𑀺, 𑀫𑀳𑀸𑀭𑀸𑀚, 𑀲𑀸𑀲𑀦𑀦𑁆𑀢𑀭𑀥𑀸𑀦𑀸𑀦𑀺𑁇 𑀓𑀢𑀫𑀸𑀦𑀺 𑀢𑀻𑀡𑀺? 𑀅𑀥𑀺𑀕𑀫𑀦𑁆𑀢𑀭𑀥𑀸𑀦𑀁 𑀧𑀝𑀺𑀧𑀢𑁆𑀢𑀦𑁆𑀢𑀭𑀥𑀸𑀦𑀁 𑀮𑀺𑀗𑁆𑀕𑀦𑁆𑀢𑀭𑀥𑀸𑀦𑀁, 𑀅𑀥𑀺𑀕𑀫𑁂, 𑀫𑀳𑀸𑀭𑀸𑀚, 𑀅𑀦𑁆𑀢𑀭𑀳𑀺𑀢𑁂 𑀲𑀼𑀧𑁆𑀧𑀝𑀺𑀧𑀦𑁆𑀦𑀲𑁆𑀲𑀸𑀧𑀺 𑀥𑀫𑁆𑀫𑀸𑀪𑀺𑀲𑀫𑀬𑁄 𑀦 𑀳𑁄𑀢𑀺, 𑀧𑀝𑀺𑀧𑀢𑁆𑀢𑀺𑀬𑀸 𑀅𑀦𑁆𑀢𑀭𑀳𑀺𑀢𑀸𑀬 𑀲𑀺𑀓𑁆𑀔𑀸𑀧𑀤𑀧𑀜𑁆𑀜𑀢𑁆𑀢𑀺 𑀅𑀦𑁆𑀢𑀭𑀥𑀸𑀬𑀢𑀺, 𑀮𑀺𑀗𑁆𑀕𑀁𑀬𑁂𑀯 𑀢𑀺𑀝𑁆𑀞𑀢𑀺, 𑀮𑀺𑀗𑁆𑀕𑁂 𑀅𑀦𑁆𑀢𑀭𑀳𑀺𑀢𑁂 𑀧𑀯𑁂𑀡𑀼𑀧𑀘𑁆𑀙𑁂𑀤𑁄 𑀳𑁄𑀢𑀺, 𑀇𑀫𑀸𑀦𑀺 𑀔𑁄, 𑀫𑀳𑀸𑀭𑀸𑀚, 𑀢𑀻𑀡𑀺 𑀅𑀦𑁆𑀢𑀭𑀥𑀸𑀦𑀸𑀦𑀻”𑀢𑀺𑁇

648\. “𑀲𑀼𑀯𑀺𑀜𑁆𑀜𑀸𑀧𑀺𑀢𑁄, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀧𑀜𑁆𑀳𑁄, 𑀕𑀫𑁆𑀪𑀻𑀭𑁄 𑀉𑀢𑁆𑀢𑀸𑀦𑀻𑀓𑀢𑁄, 𑀕𑀡𑁆𑀞𑀺 𑀪𑀺𑀦𑁆𑀦𑁄, 𑀦𑀝𑁆𑀞𑀸 𑀧𑀭𑀯𑀸𑀤𑀸 𑀪𑀕𑁆𑀕𑀸 𑀦𑀺𑀧𑁆𑀧𑀪𑀸 𑀓𑀢𑀸, 𑀢𑁆𑀯𑀁 𑀕𑀡𑀺𑀯𑀭𑀯𑀲𑀪𑀫𑀸𑀲𑀚𑁆𑀚𑀸”𑀢𑀺𑁇

---

649\. 𑀲𑀤𑁆𑀥𑀫𑁆𑀫𑀦𑁆𑀢𑀭𑀥𑀸𑀦𑀧𑀜𑁆𑀳𑁄 𑀲𑀢𑁆𑀢𑀫𑁄𑁇



[Go to previous page (5.1.6 Gabbhāvakkantipañha)](5.1.6.md) / [Go to parent page (5.1 Iddhibalavagga)](../5.1.md) / [Go to next page (5.1.8 Akusalacchedanapañha)](5.1.8.md)


