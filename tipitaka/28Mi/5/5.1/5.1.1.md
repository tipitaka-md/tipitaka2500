
[Home](/) / [28Mi Milindapañhapāḷi](../...md) / [5 Meṇḍakapañha](...md) / [5.1 Iddhibalavagga](../28Mi/5/5.1.md)

# 𑁫𑁇𑁧𑁇𑁧 𑀓𑀢𑀸𑀥𑀺𑀓𑀸𑀭𑀲𑀨𑀮𑀧𑀜𑁆𑀳

* 𑀫𑁂𑀡𑁆𑀟𑀓𑀧𑀜𑁆𑀳

* 𑀇𑀤𑁆𑀥𑀺𑀩𑀮𑀯𑀕𑁆𑀕

* 𑀓𑀢𑀸𑀥𑀺𑀓𑀸𑀭𑀲𑀨𑀮𑀧𑀜𑁆𑀳

(120.)

548\. 𑀅𑀣 𑀔𑁄 𑀫𑀺𑀮𑀺𑀦𑁆𑀤𑁄 𑀭𑀸𑀚𑀸 𑀓𑀢𑀸𑀯𑀓𑀸𑀲𑁄 𑀦𑀺𑀧𑀘𑁆𑀘 𑀕𑀭𑀼𑀦𑁄 𑀧𑀸𑀤𑁂 𑀲𑀺𑀭𑀲𑀺 𑀅𑀜𑁆𑀚𑀮𑀺𑀁 𑀓𑀢𑁆𑀯𑀸 𑀏𑀢𑀤𑀯𑁄𑀘—  “𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀇𑀫𑁂 𑀢𑀺𑀢𑁆𑀣𑀺𑀬𑀸 𑀏𑀯𑀁 𑀪𑀡𑀦𑁆𑀢𑀺—  ‘𑀬𑀤𑀺 𑀩𑀼𑀤𑁆𑀥𑁄 𑀧𑀽𑀚𑀁 𑀲𑀸𑀤𑀺𑀬𑀢𑀺, 𑀦 𑀧𑀭𑀺𑀦𑀺𑀩𑁆𑀩𑀼𑀢𑁄 𑀩𑀼𑀤𑁆𑀥𑁄 𑀲𑀁𑀬𑀼𑀢𑁆𑀢𑁄 𑀮𑁄𑀓𑁂𑀦 𑀅𑀦𑁆𑀢𑁄𑀪𑀯𑀺𑀓𑁄 𑀮𑁄𑀓𑀲𑁆𑀫𑀺𑀁 𑀮𑁄𑀓𑀲𑀸𑀥𑀸𑀭𑀡𑁄, 𑀢𑀲𑁆𑀫𑀸 𑀢𑀲𑁆𑀲 𑀓𑀢𑁄 𑀅𑀥𑀺𑀓𑀸𑀭𑁄 𑀅𑀯𑀜𑁆𑀛𑁄 𑀪𑀯𑀢𑀺 𑀲𑀨𑀮𑁄𑁇 𑀬𑀤𑀺 𑀧𑀭𑀺𑀦𑀺𑀩𑁆𑀩𑀼𑀢𑁄 𑀯𑀺𑀲𑀁𑀬𑀼𑀢𑁆𑀢𑁄 𑀮𑁄𑀓𑁂𑀦 𑀦𑀺𑀲𑁆𑀲𑀝𑁄 𑀲𑀩𑁆𑀩𑀪𑀯𑁂𑀳𑀺, 𑀢𑀲𑁆𑀲 𑀧𑀽𑀚𑀸 𑀦𑀼𑀧𑁆𑀧𑀚𑁆𑀚𑀢𑀺, 𑀧𑀭𑀺𑀦𑀺𑀩𑁆𑀩𑀼𑀢𑁄 𑀦 𑀓𑀺𑀜𑁆𑀘𑀺 𑀲𑀸𑀤𑀺𑀬𑀢𑀺, 𑀅𑀲𑀸𑀤𑀺𑀬𑀦𑁆𑀢𑀲𑁆𑀲 𑀓𑀢𑁄 𑀅𑀥𑀺𑀓𑀸𑀭𑁄 𑀯𑀜𑁆𑀛𑁄 𑀪𑀯𑀢𑀺 𑀅𑀨𑀮𑁄’𑀢𑀺 𑀉𑀪𑀢𑁄 𑀓𑁄𑀝𑀺𑀓𑁄 𑀏𑀲𑁄 𑀧𑀜𑁆𑀳𑁄, 𑀦𑁂𑀲𑁄 𑀯𑀺𑀲𑀬𑁄 𑀅𑀧𑁆𑀧𑀢𑁆𑀢𑀫𑀸𑀦𑀲𑀸𑀦𑀁, 𑀫𑀳𑀦𑁆𑀢𑀸𑀦𑀁 𑀬𑁂𑀯𑁂𑀲𑁄 𑀯𑀺𑀲𑀬𑁄, 𑀪𑀺𑀦𑁆𑀤𑁂𑀢𑀁 𑀤𑀺𑀝𑁆𑀞𑀺𑀚𑀸𑀮𑀁 𑀏𑀓𑀁𑀲𑁂 𑀞𑀧𑀬, 𑀢𑀯𑁂𑀲𑁄 𑀧𑀜𑁆𑀳𑁄 𑀅𑀦𑀼𑀧𑁆𑀧𑀢𑁆𑀢𑁄, 𑀅𑀦𑀸𑀕𑀢𑀸𑀦𑀁 𑀚𑀺𑀦𑀧𑀼𑀢𑁆𑀢𑀸𑀦𑀁 𑀘𑀓𑁆𑀔𑀼𑀁 𑀤𑁂𑀳𑀺 𑀧𑀭𑀯𑀸𑀤𑀦𑀺𑀕𑁆𑀕𑀳𑀸𑀬𑀸”𑀢𑀺𑁇

549\. 𑀣𑁂𑀭𑁄 𑀆𑀳—  “𑀧𑀭𑀺𑀦𑀺𑀩𑁆𑀩𑀼𑀢𑁄, 𑀫𑀳𑀸𑀭𑀸𑀚, 𑀪𑀕𑀯𑀸, 𑀦 𑀘 𑀪𑀕𑀯𑀸 𑀧𑀽𑀚𑀁 𑀲𑀸𑀤𑀺𑀬𑀢𑀺, 𑀩𑁄𑀥𑀺𑀫𑀽𑀮𑁂𑀬𑁂𑀯 𑀢𑀣𑀸𑀕𑀢𑀲𑁆𑀲 𑀲𑀸𑀤𑀺𑀬𑀦𑀸 𑀧𑀳𑀻𑀦𑀸, 𑀓𑀺𑀁 𑀧𑀦 𑀅𑀦𑀼𑀧𑀸𑀤𑀺𑀲𑁂𑀲𑀸𑀬 𑀦𑀺𑀩𑁆𑀩𑀸𑀦𑀥𑀸𑀢𑀼𑀬𑀸 𑀧𑀭𑀺𑀦𑀺𑀩𑁆𑀩𑀼𑀢𑀲𑁆𑀲𑁇 𑀪𑀸𑀲𑀺𑀢𑀫𑁆𑀧𑁂𑀢𑀁, 𑀫𑀳𑀸𑀭𑀸𑀚, 𑀣𑁂𑀭𑁂𑀦 𑀲𑀸𑀭𑀺𑀧𑀼𑀢𑁆𑀢𑁂𑀦 𑀥𑀫𑁆𑀫𑀲𑁂𑀦𑀸𑀧𑀢𑀺𑀦𑀸—

550\. _‘𑀧𑀽𑀚𑀺𑀬𑀦𑁆𑀢𑀸 𑀅𑀲𑀫𑀲𑀫𑀸,_  
_𑀲𑀤𑁂𑀯𑀫𑀸𑀦𑀼𑀲𑁂𑀳𑀺 𑀢𑁂;_  
_𑀦 𑀲𑀸𑀤𑀺𑀬𑀦𑁆𑀢𑀺 𑀲𑀓𑁆𑀓𑀸𑀭𑀁,_  
_𑀩𑀼𑀤𑁆𑀥𑀸𑀦𑀁 𑀏𑀲 𑀥𑀫𑁆𑀫𑀢𑀸’”𑀢𑀺𑁇_  


551\. 𑀭𑀸𑀚𑀸 𑀆𑀳—  “𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀧𑀼𑀢𑁆𑀢𑁄 𑀯𑀸 𑀧𑀺𑀢𑀼𑀦𑁄 𑀯𑀡𑁆𑀡𑀁 𑀪𑀸𑀲𑀢𑀺, 𑀧𑀺𑀢𑀸 𑀯𑀸 𑀧𑀼𑀢𑁆𑀢𑀲𑁆𑀲 𑀯𑀡𑁆𑀡𑀁 𑀪𑀸𑀲𑀢𑀺, 𑀦 𑀘𑁂𑀢𑀁 𑀓𑀸𑀭𑀡𑀁 𑀧𑀭𑀯𑀸𑀤𑀸𑀦𑀁 𑀦𑀺𑀕𑁆𑀕𑀳𑀸𑀬, 𑀧𑀲𑀸𑀤𑀧𑁆𑀧𑀓𑀸𑀲𑀦𑀁 𑀦𑀸𑀫𑁂𑀢𑀁, 𑀇𑀗𑁆𑀖 𑀫𑁂 𑀢𑁆𑀯𑀁 𑀢𑀢𑁆𑀣 𑀓𑀸𑀭𑀡𑀁 𑀲𑀫𑁆𑀫𑀸 𑀩𑁆𑀭𑀽𑀳𑀺 𑀲𑀓𑀯𑀸𑀤𑀲𑁆𑀲 𑀧𑀢𑀺𑀝𑁆𑀞𑀸𑀧𑀦𑀸𑀬 𑀤𑀺𑀝𑁆𑀞𑀺𑀚𑀸𑀮𑀯𑀺𑀦𑀺𑀯𑁂𑀞𑀦𑀸𑀬𑀸”𑀢𑀺𑁇

552\. 𑀣𑁂𑀭𑁄 𑀆𑀳—  “𑀧𑀭𑀺𑀦𑀺𑀩𑁆𑀩𑀼𑀢𑁄, 𑀫𑀳𑀸𑀭𑀸𑀚, 𑀪𑀕𑀯𑀸, 𑀦 𑀘 𑀪𑀕𑀯𑀸 𑀧𑀽𑀚𑀁 𑀲𑀸𑀤𑀺𑀬𑀢𑀺, 𑀅𑀲𑀸𑀤𑀺𑀬𑀦𑁆𑀢𑀲𑁆𑀲𑁂𑀯 𑀢𑀣𑀸𑀕𑀢𑀲𑁆𑀲 𑀤𑁂𑀯𑀫𑀦𑀼𑀲𑁆𑀲𑀸 𑀥𑀸𑀢𑀼𑀭𑀢𑀦𑀁 𑀯𑀢𑁆𑀣𑀼𑀁 𑀓𑀭𑀺𑀢𑁆𑀯𑀸 𑀢𑀣𑀸𑀕𑀢𑀲𑁆𑀲 𑀜𑀸𑀡𑀭𑀢𑀦𑀸𑀭𑀫𑁆𑀫𑀡𑁂𑀦 𑀲𑀫𑁆𑀫𑀸𑀧𑀝𑀺𑀧𑀢𑁆𑀢𑀺𑀁 𑀲𑁂𑀯𑀦𑁆𑀢𑀸 𑀢𑀺𑀲𑁆𑀲𑁄 𑀲𑀫𑁆𑀧𑀢𑁆𑀢𑀺𑀬𑁄 𑀧𑀝𑀺𑀮𑀪𑀦𑁆𑀢𑀺𑁇

553\. 𑀬𑀣𑀸, 𑀫𑀳𑀸𑀭𑀸𑀚, 𑀫𑀳𑀢𑀺𑀫𑀳𑀸𑀅𑀕𑁆𑀕𑀺𑀓𑁆𑀔𑀦𑁆𑀥𑁄 𑀧𑀚𑁆𑀚𑀮𑀺𑀢𑁆𑀯𑀸 𑀦𑀺𑀩𑁆𑀩𑀸𑀬𑁂𑀬𑁆𑀬, 𑀅𑀧𑀺 𑀦𑀼 𑀔𑁄 𑀲𑁄, 𑀫𑀳𑀸𑀭𑀸𑀚, 𑀫𑀳𑀸𑀅𑀕𑁆𑀕𑀺𑀓𑁆𑀔𑀦𑁆𑀥𑁄 𑀲𑀸𑀤𑀺𑀬𑀢𑀺 𑀢𑀺𑀡𑀓𑀝𑁆𑀞𑀼𑀧𑀸𑀤𑀸𑀦𑀦𑁆”𑀢𑀺? “𑀚𑀮𑀫𑀸𑀦𑁄𑀧𑀺 𑀲𑁄, 𑀪𑀦𑁆𑀢𑁂, 𑀫𑀳𑀸𑀅𑀕𑁆𑀕𑀺𑀓𑁆𑀔𑀦𑁆𑀥𑁄 𑀢𑀺𑀡𑀓𑀝𑁆𑀞𑀼𑀧𑀸𑀤𑀸𑀦𑀁 𑀦 𑀲𑀸𑀤𑀺𑀬𑀢𑀺, 𑀓𑀺𑀁 𑀧𑀦 𑀦𑀺𑀩𑁆𑀩𑀼𑀢𑁄 𑀉𑀧𑀲𑀦𑁆𑀢𑁄 𑀅𑀘𑁂𑀢𑀦𑁄 𑀲𑀸𑀤𑀺𑀬”𑀢𑀺? “𑀢𑀲𑁆𑀫𑀺𑀁 𑀧𑀦, 𑀫𑀳𑀸𑀭𑀸𑀚, 𑀅𑀕𑁆𑀕𑀺𑀓𑁆𑀔𑀦𑁆𑀥𑁂 𑀉𑀧𑀭𑀢𑁂 𑀉𑀧𑀲𑀦𑁆𑀢𑁂 𑀮𑁄𑀓𑁂 𑀅𑀕𑁆𑀕𑀺 𑀲𑀼𑀜𑁆𑀜𑁄 𑀳𑁄𑀢𑀻”𑀢𑀺𑁇 “𑀦 𑀳𑀺, 𑀪𑀦𑁆𑀢𑁂, 𑀓𑀝𑁆𑀞𑀁 𑀅𑀕𑁆𑀕𑀺𑀲𑁆𑀲 𑀯𑀢𑁆𑀣𑀼 𑀳𑁄𑀢𑀺 𑀉𑀧𑀸𑀤𑀸𑀦𑀁, 𑀬𑁂 𑀓𑁂𑀘𑀺 𑀫𑀦𑀼𑀲𑁆𑀲𑀸 𑀅𑀕𑁆𑀕𑀺𑀓𑀸𑀫𑀸, 𑀢𑁂 𑀅𑀢𑁆𑀢𑀦𑁄 𑀣𑀸𑀫𑀩𑀮𑀯𑀻𑀭𑀺𑀬𑁂𑀦 𑀧𑀘𑁆𑀘𑀢𑁆𑀢𑀧𑀼𑀭𑀺𑀲𑀓𑀸𑀭𑁂𑀦 𑀓𑀝𑁆𑀞𑀁 𑀫𑀦𑁆𑀣𑀬𑀺𑀢𑁆𑀯𑀸 𑀅𑀕𑁆𑀕𑀺𑀁 𑀦𑀺𑀩𑁆𑀩𑀢𑁆𑀢𑁂𑀢𑁆𑀯𑀸 𑀢𑁂𑀦 𑀅𑀕𑁆𑀕𑀺𑀦𑀸 𑀅𑀕𑁆𑀕𑀺𑀓𑀭𑀡𑀻𑀬𑀸𑀦𑀺 𑀓𑀫𑁆𑀫𑀸𑀦𑀺 𑀓𑀭𑁄𑀦𑁆𑀢𑀻”𑀢𑀺𑁇 “𑀢𑁂𑀦 𑀳𑀺, 𑀫𑀳𑀸𑀭𑀸𑀚, 𑀢𑀺𑀢𑁆𑀣𑀺𑀬𑀸𑀦𑀁 𑀯𑀘𑀦𑀁 𑀫𑀺𑀘𑁆𑀙𑀸 𑀪𑀯𑀢𑀺 ‘𑀅𑀲𑀸𑀤𑀺𑀬𑀦𑁆𑀢𑀲𑁆𑀲 𑀓𑀢𑁄 𑀅𑀥𑀺𑀓𑀸𑀭𑁄 𑀯𑀜𑁆𑀛𑁄 𑀪𑀯𑀢𑀺 𑀅𑀨𑀮𑁄’𑀢𑀺𑁇

554\. 𑀬𑀣𑀸, 𑀫𑀳𑀸𑀭𑀸𑀚, 𑀫𑀳𑀢𑀺𑀫𑀳𑀸𑀅𑀕𑁆𑀕𑀺𑀓𑁆𑀔𑀦𑁆𑀥𑁄 𑀧𑀚𑁆𑀚𑀮𑀺; 𑀏𑀯𑀫𑁂𑀯 𑀪𑀕𑀯𑀸 𑀤𑀲𑀲𑀳𑀲𑁆𑀲𑀺𑀬𑀸 𑀮𑁄𑀓𑀥𑀸𑀢𑀼𑀬𑀸 𑀩𑀼𑀤𑁆𑀥𑀲𑀺𑀭𑀺𑀬𑀸 𑀧𑀚𑁆𑀚𑀮𑀺𑁇 𑀬𑀣𑀸, 𑀫𑀳𑀸𑀭𑀸𑀚, 𑀫𑀳𑀢𑀺𑀫𑀳𑀸𑀅𑀕𑁆𑀕𑀺𑀓𑁆𑀔𑀦𑁆𑀥𑁄 𑀧𑀚𑁆𑀚𑀮𑀺𑀢𑁆𑀯𑀸 𑀦𑀺𑀩𑁆𑀩𑀼𑀢𑁄; 𑀏𑀯𑀫𑁂𑀯 𑀪𑀕𑀯𑀸 𑀤𑀲𑀲𑀳𑀲𑁆𑀲𑀺𑀬𑀸 𑀮𑁄𑀓𑀥𑀸𑀢𑀼𑀬𑀸 𑀩𑀼𑀤𑁆𑀥𑀲𑀺𑀭𑀺𑀬𑀸 𑀧𑀚𑁆𑀚𑀮𑀺𑀢𑁆𑀯𑀸 𑀅𑀦𑀼𑀧𑀸𑀤𑀺𑀲𑁂𑀲𑀸𑀬 𑀦𑀺𑀩𑁆𑀩𑀸𑀦𑀥𑀸𑀢𑀼𑀬𑀸 𑀧𑀭𑀺𑀦𑀺𑀩𑁆𑀩𑀼𑀢𑁄𑁇 𑀬𑀣𑀸, 𑀫𑀳𑀸𑀭𑀸𑀚, 𑀦𑀺𑀩𑁆𑀩𑀼𑀢𑁄 𑀅𑀕𑁆𑀕𑀺𑀓𑁆𑀔𑀦𑁆𑀥𑁄 𑀢𑀺𑀡𑀓𑀝𑁆𑀞𑀼𑀧𑀸𑀤𑀸𑀦𑀁 𑀦 𑀲𑀸𑀤𑀺𑀬𑀢𑀺; 𑀏𑀯𑀫𑁂𑀯 𑀔𑁄 𑀮𑁄𑀓𑀳𑀺𑀢𑀲𑁆𑀲 𑀲𑀸𑀤𑀺𑀬𑀦𑀸 𑀧𑀳𑀻𑀦𑀸 𑀉𑀧𑀲𑀦𑁆𑀢𑀸𑁇 𑀬𑀣𑀸, 𑀫𑀳𑀸𑀭𑀸𑀚, 𑀫𑀦𑀼𑀲𑁆𑀲𑀸 𑀦𑀺𑀩𑁆𑀩𑀼𑀢𑁂 𑀅𑀕𑁆𑀕𑀺𑀓𑁆𑀔𑀦𑁆𑀥𑁂 𑀅𑀦𑀼𑀧𑀸𑀤𑀸𑀦𑁂 𑀅𑀢𑁆𑀢𑀦𑁄 𑀣𑀸𑀫𑀩𑀮𑀯𑀻𑀭𑀺𑀬𑁂𑀦 𑀧𑀘𑁆𑀘𑀢𑁆𑀢𑀧𑀼𑀭𑀺𑀲𑀓𑀸𑀭𑁂𑀦 𑀓𑀝𑁆𑀞𑀁 𑀫𑀦𑁆𑀣𑀬𑀺𑀢𑁆𑀯𑀸 𑀅𑀕𑁆𑀕𑀺𑀁 𑀦𑀺𑀩𑁆𑀩𑀢𑁆𑀢𑁂𑀢𑁆𑀯𑀸 𑀢𑁂𑀦 𑀅𑀕𑁆𑀕𑀺𑀦𑀸 𑀅𑀕𑁆𑀕𑀺𑀓𑀭𑀡𑀻𑀬𑀸𑀦𑀺 𑀓𑀫𑁆𑀫𑀸𑀦𑀺 𑀓𑀭𑁄𑀦𑁆𑀢𑀺; 𑀏𑀯𑀫𑁂𑀯 𑀔𑁄 𑀤𑁂𑀯𑀫𑀦𑀼𑀲𑁆𑀲𑀸 𑀢𑀣𑀸𑀕𑀢𑀲𑁆𑀲 𑀧𑀭𑀺𑀦𑀺𑀩𑁆𑀩𑀼𑀢𑀲𑁆𑀲 𑀅𑀲𑀸𑀤𑀺𑀬𑀦𑁆𑀢𑀲𑁆𑀲𑁂𑀯 𑀥𑀸𑀢𑀼𑀭𑀢𑀦𑀁 𑀯𑀢𑁆𑀣𑀼𑀁 𑀓𑀭𑀺𑀢𑁆𑀯𑀸 𑀢𑀣𑀸𑀕𑀢𑀲𑁆𑀲 𑀜𑀸𑀡𑀭𑀢𑀦𑀸𑀭𑀫𑁆𑀫𑀡𑁂𑀦 𑀲𑀫𑁆𑀫𑀸𑀧𑀝𑀺𑀧𑀢𑁆𑀢𑀺𑀁 𑀲𑁂𑀯𑀦𑁆𑀢𑀸 𑀢𑀺𑀲𑁆𑀲𑁄 𑀲𑀫𑁆𑀧𑀢𑁆𑀢𑀺𑀬𑁄 𑀧𑀝𑀺𑀮𑀪𑀦𑁆𑀢𑀺, 𑀇𑀫𑀺𑀦𑀸𑀧𑀺, 𑀫𑀳𑀸𑀭𑀸𑀚, 𑀓𑀸𑀭𑀡𑁂𑀦 𑀢𑀣𑀸𑀕𑀢𑀲𑁆𑀲 𑀧𑀭𑀺𑀦𑀺𑀩𑁆𑀩𑀼𑀢𑀲𑁆𑀲 𑀅𑀲𑀸𑀤𑀺𑀬𑀦𑁆𑀢𑀲𑁆𑀲𑁂𑀯 𑀓𑀢𑁄 𑀅𑀥𑀺𑀓𑀸𑀭𑁄 𑀅𑀯𑀜𑁆𑀛𑁄 𑀪𑀯𑀢𑀺 𑀲𑀨𑀮𑁄𑁇

555\. 𑀅𑀧𑀭𑀫𑁆𑀧𑀺, 𑀫𑀳𑀸𑀭𑀸𑀚, 𑀉𑀢𑁆𑀢𑀭𑀺𑀁 𑀓𑀸𑀭𑀡𑀁 𑀲𑀼𑀡𑁄𑀳𑀺 𑀬𑁂𑀦 𑀓𑀸𑀭𑀡𑁂𑀦 𑀢𑀣𑀸𑀕𑀢𑀲𑁆𑀲 𑀧𑀭𑀺𑀦𑀺𑀩𑁆𑀩𑀼𑀢𑀲𑁆𑀲 𑀅𑀲𑀸𑀤𑀺𑀬𑀦𑁆𑀢𑀲𑁆𑀲𑁂𑀯 𑀓𑀢𑁄 𑀅𑀥𑀺𑀓𑀸𑀭𑁄 𑀅𑀯𑀜𑁆𑀛𑁄 𑀪𑀯𑀢𑀺 𑀲𑀨𑀮𑁄𑁇 𑀬𑀣𑀸, 𑀫𑀳𑀸𑀭𑀸𑀚, 𑀫𑀳𑀢𑀺𑀫𑀳𑀸𑀯𑀸𑀢𑁄 𑀯𑀸𑀬𑀺𑀢𑁆𑀯𑀸 𑀉𑀧𑀭𑀫𑁂𑀬𑁆𑀬, 𑀅𑀧𑀺 𑀦𑀼 𑀔𑁄 𑀲𑁄, 𑀫𑀳𑀸𑀭𑀸𑀚, 𑀉𑀧𑀭𑀢𑁄 𑀯𑀸𑀢𑁄 𑀲𑀸𑀤𑀺𑀬𑀢𑀺 𑀧𑀼𑀦 𑀦𑀺𑀩𑁆𑀩𑀢𑁆𑀢𑀸𑀧𑀦𑀦𑁆”𑀢𑀺? “𑀦 𑀳𑀺, 𑀪𑀦𑁆𑀢𑁂, 𑀉𑀧𑀭𑀢𑀲𑁆𑀲 𑀯𑀸𑀢𑀲𑁆𑀲 𑀆𑀪𑁄𑀕𑁄 𑀯𑀸 𑀫𑀦𑀲𑀺𑀓𑀸𑀭𑁄 𑀯𑀸 𑀧𑀼𑀦 𑀦𑀺𑀩𑁆𑀩𑀢𑁆𑀢𑀸𑀧𑀦𑀸𑀬”𑁇 “𑀓𑀺𑀁𑀓𑀸𑀭𑀡𑀁”? “𑀅𑀘𑁂𑀢𑀦𑀸 𑀲𑀸 𑀯𑀸𑀬𑁄𑀥𑀸𑀢𑀽”𑀢𑀺𑁇 “𑀅𑀧𑀺 𑀦𑀼 𑀢𑀲𑁆𑀲, 𑀫𑀳𑀸𑀭𑀸𑀚, 𑀉𑀧𑀭𑀢𑀲𑁆𑀲 𑀯𑀸𑀢𑀲𑁆𑀲 𑀯𑀸𑀢𑁄𑀢𑀺 𑀲𑀫𑀜𑁆𑀜𑀸 𑀅𑀧𑀕𑀘𑁆𑀙𑀢𑀻”𑀢𑀺? “𑀦 𑀳𑀺, 𑀪𑀦𑁆𑀢𑁂, 𑀢𑀸𑀮𑀯𑀡𑁆𑀝𑀯𑀺𑀥𑀽𑀧𑀦𑀸𑀦𑀺 𑀯𑀸𑀢𑀲𑁆𑀲 𑀉𑀧𑁆𑀧𑀢𑁆𑀢𑀺𑀬𑀸 𑀧𑀘𑁆𑀘𑀬𑀸, 𑀬𑁂 𑀓𑁂𑀘𑀺 𑀫𑀦𑀼𑀲𑁆𑀲𑀸 𑀉𑀡𑁆𑀳𑀸𑀪𑀺𑀢𑀢𑁆𑀢𑀸 𑀧𑀭𑀺𑀍𑀆𑀳𑀧𑀭𑀺𑀧𑀻𑀍𑀇𑀢𑀸, 𑀢𑁂 𑀢𑀸𑀮𑀯𑀡𑁆𑀝𑁂𑀦 𑀯𑀸 𑀯𑀺𑀥𑀽𑀧𑀦𑁂𑀦 𑀯𑀸 𑀅𑀢𑁆𑀢𑀦𑁄 𑀣𑀸𑀫𑀩𑀮𑀯𑀻𑀭𑀺𑀬𑁂𑀦 𑀧𑀘𑁆𑀘𑀢𑁆𑀢𑀧𑀼𑀭𑀺𑀲𑀓𑀸𑀭𑁂𑀦 𑀢𑀁 𑀦𑀺𑀩𑁆𑀩𑀢𑁆𑀢𑁂𑀢𑁆𑀯𑀸 𑀢𑁂𑀦 𑀯𑀸𑀢𑁂𑀦 𑀉𑀡𑁆𑀳𑀁 𑀦𑀺𑀩𑁆𑀩𑀸𑀧𑁂𑀦𑁆𑀢𑀺 𑀧𑀭𑀺𑀍𑀆𑀳𑀁 𑀯𑀽𑀧𑀲𑀫𑁂𑀦𑁆𑀢𑀻”𑀢𑀺𑁇 “𑀢𑁂𑀦 𑀳𑀺, 𑀫𑀳𑀸𑀭𑀸𑀚, 𑀢𑀺𑀢𑁆𑀣𑀺𑀬𑀸𑀦𑀁 𑀯𑀘𑀦𑀁 𑀫𑀺𑀘𑁆𑀙𑀸 𑀪𑀯𑀢𑀺 ‘𑀅𑀲𑀸𑀤𑀺𑀬𑀦𑁆𑀢𑀲𑁆𑀲 𑀓𑀢𑁄 𑀅𑀥𑀺𑀓𑀸𑀭𑁄 𑀯𑀜𑁆𑀛𑁄 𑀪𑀯𑀢𑀺 𑀅𑀨𑀮𑁄’𑀢𑀺𑁇

556\. 𑀬𑀣𑀸, 𑀫𑀳𑀸𑀭𑀸𑀚, 𑀫𑀳𑀢𑀺𑀫𑀳𑀸𑀯𑀸𑀢𑁄 𑀯𑀸𑀬𑀺; 𑀏𑀯𑀫𑁂𑀯 𑀪𑀕𑀯𑀸 𑀤𑀲𑀲𑀳𑀲𑁆𑀲𑀺𑀬𑀸 𑀮𑁄𑀓𑀥𑀸𑀢𑀼𑀬𑀸 𑀲𑀻𑀢𑀮𑀫𑀥𑀼𑀭𑀲𑀦𑁆𑀢𑀲𑀼𑀔𑀼𑀫𑀫𑁂𑀢𑁆𑀢𑀸𑀯𑀸𑀢𑁂𑀦 𑀉𑀧𑀯𑀸𑀬𑀺𑁇 𑀬𑀣𑀸, 𑀫𑀳𑀸𑀭𑀸𑀚, 𑀫𑀳𑀢𑀺𑀫𑀳𑀸𑀯𑀸𑀢𑁄 𑀯𑀸𑀬𑀺𑀢𑁆𑀯𑀸 𑀉𑀧𑀭𑀢𑁄; 𑀏𑀯𑀫𑁂𑀯 𑀪𑀕𑀯𑀸 𑀲𑀻𑀢𑀮𑀫𑀥𑀼𑀭𑀲𑀦𑁆𑀢𑀲𑀼𑀔𑀼𑀫𑀫𑁂𑀢𑁆𑀢𑀸𑀯𑀸𑀢𑁂𑀦 𑀉𑀧𑀯𑀸𑀬𑀺𑀢𑁆𑀯𑀸 𑀅𑀦𑀼𑀧𑀸𑀤𑀺𑀲𑁂𑀲𑀸𑀬 𑀦𑀺𑀩𑁆𑀩𑀸𑀦𑀥𑀸𑀢𑀼𑀬𑀸 𑀧𑀭𑀺𑀦𑀺𑀩𑁆𑀩𑀼𑀢𑁄𑁇 𑀬𑀣𑀸, 𑀫𑀳𑀸𑀭𑀸𑀚, 𑀉𑀧𑀭𑀢𑁄 𑀯𑀸𑀢𑁄 𑀧𑀼𑀦 𑀦𑀺𑀩𑁆𑀩𑀢𑁆𑀢𑀸𑀧𑀦𑀁 𑀦 𑀲𑀸𑀤𑀺𑀬𑀢𑀺; 𑀏𑀯𑀫𑁂𑀯 𑀮𑁄𑀓𑀳𑀺𑀢𑀲𑁆𑀲 𑀲𑀸𑀤𑀺𑀬𑀦𑀸 𑀧𑀳𑀻𑀦𑀸 𑀉𑀧𑀲𑀦𑁆𑀢𑀸𑁇 𑀬𑀣𑀸, 𑀫𑀳𑀸𑀭𑀸𑀚, 𑀢𑁂 𑀫𑀦𑀼𑀲𑁆𑀲𑀸 𑀉𑀡𑁆𑀳𑀸𑀪𑀺𑀢𑀢𑁆𑀢𑀸 𑀧𑀭𑀺𑀍𑀆𑀳𑀧𑀭𑀺𑀧𑀻𑀍𑀇𑀢𑀸; 𑀏𑀯𑀫𑁂𑀯 𑀤𑁂𑀯𑀫𑀦𑀼𑀲𑁆𑀲𑀸 𑀢𑀺𑀯𑀺𑀥𑀕𑁆𑀕𑀺𑀲𑀦𑁆𑀢𑀸𑀧𑀧𑀭𑀺𑀍𑀆𑀳𑀧𑀭𑀺𑀧𑀻𑀍𑀇𑀢𑀸𑁇 𑀬𑀣𑀸 𑀢𑀸𑀮𑀯𑀡𑁆𑀝𑀯𑀺𑀥𑀽𑀧𑀦𑀸𑀦𑀺 𑀯𑀸𑀢𑀲𑁆𑀲 𑀦𑀺𑀩𑁆𑀩𑀢𑁆𑀢𑀺𑀬𑀸 𑀧𑀘𑁆𑀘𑀬𑀸 𑀳𑁄𑀦𑁆𑀢𑀺; 𑀏𑀯𑀫𑁂𑀯 𑀢𑀣𑀸𑀕𑀢𑀲𑁆𑀲 𑀥𑀸𑀢𑀼 𑀘 𑀜𑀸𑀡𑀭𑀢𑀦𑀜𑁆𑀘 𑀧𑀘𑁆𑀘𑀬𑁄 𑀳𑁄𑀢𑀺 𑀢𑀺𑀲𑁆𑀲𑀦𑁆𑀦𑀁 𑀲𑀫𑁆𑀧𑀢𑁆𑀢𑀻𑀦𑀁 𑀧𑀝𑀺𑀮𑀸𑀪𑀸𑀬𑁇 𑀬𑀣𑀸 𑀫𑀦𑀼𑀲𑁆𑀲𑀸 𑀉𑀡𑁆𑀳𑀸𑀪𑀺𑀢𑀢𑁆𑀢𑀸 𑀧𑀭𑀺𑀍𑀆𑀳𑀧𑀭𑀺𑀧𑀻𑀍𑀇𑀢𑀸 𑀢𑀸𑀮𑀯𑀡𑁆𑀝𑁂𑀦 𑀯𑀸 𑀯𑀺𑀥𑀽𑀧𑀦𑁂𑀦 𑀯𑀸 𑀯𑀸𑀢𑀁 𑀦𑀺𑀩𑁆𑀩𑀢𑁆𑀢𑁂𑀢𑁆𑀯𑀸 𑀉𑀡𑁆𑀳𑀁 𑀦𑀺𑀩𑁆𑀩𑀸𑀧𑁂𑀦𑁆𑀢𑀺 𑀧𑀭𑀺𑀍𑀆𑀳𑀁 𑀯𑀽𑀧𑀲𑀫𑁂𑀦𑁆𑀢𑀺; 𑀏𑀯𑀫𑁂𑀯 𑀤𑁂𑀯𑀫𑀦𑀼𑀲𑁆𑀲𑀸 𑀢𑀣𑀸𑀕𑀢𑀲𑁆𑀲 𑀧𑀭𑀺𑀦𑀺𑀩𑁆𑀩𑀼𑀢𑀲𑁆𑀲 𑀅𑀲𑀸𑀤𑀺𑀬𑀦𑁆𑀢𑀲𑁆𑀲𑁂𑀯 𑀥𑀸𑀢𑀼𑀜𑁆𑀘 𑀜𑀸𑀡𑀭𑀢𑀦𑀜𑁆𑀘 𑀧𑀽𑀚𑁂𑀢𑁆𑀯𑀸 𑀓𑀼𑀲𑀮𑀁 𑀦𑀺𑀩𑁆𑀩𑀢𑁆𑀢𑁂𑀢𑁆𑀯𑀸 𑀢𑁂𑀦 𑀓𑀼𑀲𑀮𑁂𑀦 𑀢𑀺𑀯𑀺𑀥𑀕𑁆𑀕𑀺𑀲𑀦𑁆𑀢𑀸𑀧𑀧𑀭𑀺𑀍𑀆𑀳𑀁 𑀦𑀺𑀩𑁆𑀩𑀸𑀧𑁂𑀦𑁆𑀢𑀺 𑀯𑀽𑀧𑀲𑀫𑁂𑀦𑁆𑀢𑀺𑁇 𑀇𑀫𑀺𑀦𑀸𑀧𑀺, 𑀫𑀳𑀸𑀭𑀸𑀚, 𑀓𑀸𑀭𑀡𑁂𑀦 𑀢𑀣𑀸𑀕𑀢𑀲𑁆𑀲 𑀧𑀭𑀺𑀦𑀺𑀩𑁆𑀩𑀼𑀢𑀲𑁆𑀲 𑀅𑀲𑀸𑀤𑀺𑀬𑀦𑁆𑀢𑀲𑁆𑀲𑁂𑀯 𑀓𑀢𑁄 𑀅𑀥𑀺𑀓𑀸𑀭𑁄 𑀅𑀯𑀜𑁆𑀛𑁄 𑀪𑀯𑀢𑀺 𑀲𑀨𑀮𑁄𑀢𑀺𑁇

557\. 𑀅𑀧𑀭𑀫𑁆𑀧𑀺, 𑀫𑀳𑀸𑀭𑀸𑀚, 𑀉𑀢𑁆𑀢𑀭𑀺𑀁 𑀓𑀸𑀭𑀡𑀁 𑀲𑀼𑀡𑁄𑀳𑀺 𑀧𑀭𑀯𑀸𑀤𑀸𑀦𑀁 𑀦𑀺𑀕𑁆𑀕𑀳𑀸𑀬𑁇 𑀬𑀣𑀸, 𑀫𑀳𑀸𑀭𑀸𑀚, 𑀧𑀼𑀭𑀺𑀲𑁄 𑀪𑁂𑀭𑀺𑀁 𑀆𑀓𑁄𑀝𑁂𑀢𑁆𑀯𑀸 𑀲𑀤𑁆𑀤𑀁 𑀦𑀺𑀩𑁆𑀩𑀢𑁆𑀢𑁂𑀬𑁆𑀬, 𑀬𑁄 𑀲𑁄 𑀪𑁂𑀭𑀺𑀲𑀤𑁆𑀤𑁄 𑀧𑀼𑀭𑀺𑀲𑁂𑀦 𑀦𑀺𑀩𑁆𑀩𑀢𑁆𑀢𑀺𑀢𑁄, 𑀲𑁄 𑀲𑀤𑁆𑀤𑁄 𑀅𑀦𑁆𑀢𑀭𑀥𑀸𑀬𑁂𑀬𑁆𑀬, 𑀅𑀧𑀺 𑀦𑀼 𑀔𑁄 𑀲𑁄, 𑀫𑀳𑀸𑀭𑀸𑀚, 𑀲𑀤𑁆𑀤𑁄 𑀲𑀸𑀤𑀺𑀬𑀢𑀺 𑀧𑀼𑀦 𑀦𑀺𑀩𑁆𑀩𑀢𑁆𑀢𑀸𑀧𑀦𑀦𑁆”𑀢𑀺? “𑀦 𑀳𑀺, 𑀪𑀦𑁆𑀢𑁂, 𑀅𑀦𑁆𑀢𑀭𑀳𑀺𑀢𑁄 𑀲𑁄 𑀲𑀤𑁆𑀤𑁄, 𑀦𑀢𑁆𑀣𑀺 𑀢𑀲𑁆𑀲 𑀧𑀼𑀦 𑀉𑀧𑁆𑀧𑀸𑀤𑀸𑀬 𑀆𑀪𑁄𑀕𑁄 𑀯𑀸 𑀫𑀦𑀲𑀺𑀓𑀸𑀭𑁄 𑀯𑀸, 𑀲𑀓𑀺𑀁 𑀦𑀺𑀩𑁆𑀩𑀢𑁆𑀢𑁂 𑀪𑁂𑀭𑀺𑀲𑀤𑁆𑀤𑁂 𑀅𑀦𑁆𑀢𑀭𑀳𑀺𑀢𑁂 𑀲𑁄 𑀪𑁂𑀭𑀺𑀲𑀤𑁆𑀤𑁄 𑀲𑀫𑀼𑀘𑁆𑀙𑀺𑀦𑁆𑀦𑁄 𑀳𑁄𑀢𑀺𑁇 𑀪𑁂𑀭𑀻 𑀧𑀦, 𑀪𑀦𑁆𑀢𑁂, 𑀧𑀘𑁆𑀘𑀬𑁄 𑀳𑁄𑀢𑀺 𑀲𑀤𑁆𑀤𑀲𑁆𑀲 𑀦𑀺𑀩𑁆𑀩𑀢𑁆𑀢𑀺𑀬𑀸, 𑀅𑀣 𑀧𑀼𑀭𑀺𑀲𑁄 𑀧𑀘𑁆𑀘𑀬𑁂 𑀲𑀢𑀺 𑀅𑀢𑁆𑀢𑀚𑁂𑀦 𑀯𑀸𑀬𑀸𑀫𑁂𑀦 𑀪𑁂𑀭𑀺𑀁 𑀅𑀓𑁄𑀝𑁂𑀢𑁆𑀯𑀸 𑀲𑀤𑁆𑀤𑀁 𑀦𑀺𑀩𑁆𑀩𑀢𑁆𑀢𑁂𑀢𑀻”𑀢𑀺𑁇

558\. “𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀪𑀕𑀯𑀸 𑀲𑀻𑀮𑀲𑀫𑀸𑀥𑀺𑀧𑀜𑁆𑀜𑀸𑀯𑀺𑀫𑀼𑀢𑁆𑀢𑀺𑀯𑀺𑀫𑀼𑀢𑁆𑀢𑀺𑀜𑀸𑀡𑀤𑀲𑁆𑀲𑀦𑀧𑀭𑀺𑀪𑀸𑀯𑀺𑀢𑀁 𑀥𑀸𑀢𑀼𑀭𑀢𑀦𑀜𑁆𑀘 𑀥𑀫𑁆𑀫𑀜𑁆𑀘 𑀯𑀺𑀦𑀬𑀜𑁆𑀘 𑀅𑀦𑀼𑀲𑀺𑀝𑁆𑀞𑀜𑁆𑀘 𑀲𑀢𑁆𑀣𑀸𑀭𑀁 𑀞𑀧𑀬𑀺𑀢𑁆𑀯𑀸 𑀲𑀬𑀁 𑀅𑀦𑀼𑀧𑀸𑀤𑀺𑀲𑁂𑀲𑀸𑀬 𑀦𑀺𑀩𑁆𑀩𑀸𑀦𑀥𑀸𑀢𑀼𑀬𑀸 𑀧𑀭𑀺𑀦𑀺𑀩𑁆𑀩𑀼𑀢𑁄, 𑀦 𑀘 𑀧𑀭𑀺𑀦𑀺𑀩𑁆𑀩𑀼𑀢𑁂 𑀪𑀕𑀯𑀢𑀺 𑀲𑀫𑁆𑀧𑀢𑁆𑀢𑀺𑀮𑀸𑀪𑁄 𑀉𑀧𑀘𑁆𑀙𑀺𑀦𑁆𑀦𑁄 𑀳𑁄𑀢𑀺, 𑀪𑀯𑀤𑀼𑀓𑁆𑀔𑀧𑀝𑀺𑀧𑀻𑀍𑀇𑀢𑀸 𑀲𑀢𑁆𑀢𑀸 𑀥𑀸𑀢𑀼𑀭𑀢𑀦𑀜𑁆𑀘 𑀥𑀫𑁆𑀫𑀜𑁆𑀘 𑀯𑀺𑀦𑀬𑀜𑁆𑀘 𑀅𑀦𑀼𑀲𑀺𑀝𑁆𑀞𑀜𑁆𑀘 𑀧𑀘𑁆𑀘𑀬𑀁 𑀓𑀭𑀺𑀢𑁆𑀯𑀸 𑀲𑀫𑁆𑀧𑀢𑁆𑀢𑀺𑀓𑀸𑀫𑀸 𑀲𑀫𑁆𑀧𑀢𑁆𑀢𑀺𑀬𑁄 𑀧𑀝𑀺𑀮𑀪𑀦𑁆𑀢𑀺, 𑀇𑀫𑀺𑀦𑀸𑀧𑀺, 𑀫𑀳𑀸𑀭𑀸𑀚, 𑀓𑀸𑀭𑀡𑁂𑀦 𑀢𑀣𑀸𑀕𑀢𑀲𑁆𑀲 𑀧𑀭𑀺𑀦𑀺𑀩𑁆𑀩𑀼𑀢𑀲𑁆𑀲 𑀅𑀲𑀸𑀤𑀺𑀬𑀦𑁆𑀢𑀲𑁆𑀲𑁂𑀯 𑀓𑀢𑁄 𑀅𑀥𑀺𑀓𑀸𑀭𑁄 𑀅𑀯𑀜𑁆𑀛𑁄 𑀪𑀯𑀢𑀺 𑀲𑀨𑀮𑁄𑀢𑀺𑁇

559\. 𑀤𑀺𑀝𑁆𑀞𑀜𑁆𑀘𑁂𑀢𑀁, 𑀫𑀳𑀸𑀭𑀸𑀚, 𑀪𑀕𑀯𑀢𑀸 𑀅𑀦𑀸𑀕𑀢𑀫𑀤𑁆𑀥𑀸𑀦𑀁𑁇 𑀓𑀣𑀺𑀢𑀜𑁆𑀘 𑀪𑀡𑀺𑀢𑀜𑁆𑀘 𑀆𑀘𑀺𑀓𑁆𑀔𑀺𑀢𑀜𑁆𑀘 ‘𑀲𑀺𑀬𑀸 𑀔𑁄 𑀧𑀦𑀸𑀦𑀦𑁆𑀤, 𑀢𑀼𑀫𑁆𑀳𑀸𑀓𑀁 𑀏𑀯𑀫𑀲𑁆𑀲 𑀅𑀢𑀻𑀢𑀲𑀢𑁆𑀣𑀼𑀓𑀁 𑀧𑀸𑀯𑀘𑀦𑀁 𑀦𑀢𑁆𑀣𑀺 𑀦𑁄 𑀲𑀢𑁆𑀣𑀸𑀢𑀺, 𑀦 𑀔𑁄 𑀧𑀦𑁂𑀢𑀁, 𑀆𑀦𑀦𑁆𑀤, 𑀏𑀯𑀁 𑀤𑀝𑁆𑀞𑀩𑁆𑀩𑀁, 𑀬𑁄 𑀯𑁄, 𑀆𑀦𑀦𑁆𑀤, 𑀫𑀬𑀸 𑀥𑀫𑁆𑀫𑁄 𑀘 𑀯𑀺𑀦𑀬𑁄 𑀘 𑀤𑁂𑀲𑀺𑀢𑁄 𑀧𑀜𑁆𑀜𑀢𑁆𑀢𑁄, 𑀲𑁄 𑀯𑁄 𑀫𑀫𑀘𑁆𑀘𑀬𑁂𑀦 𑀲𑀢𑁆𑀣𑀸’𑀢𑀺𑁇 𑀧𑀭𑀺𑀦𑀺𑀩𑁆𑀩𑀼𑀢𑀲𑁆𑀲 𑀢𑀣𑀸𑀕𑀢𑀲𑁆𑀲 𑀅𑀲𑀸𑀤𑀺𑀬𑀦𑁆𑀢𑀲𑁆𑀲 𑀓𑀢𑁄 𑀅𑀥𑀺𑀓𑀸𑀭𑁄 𑀯𑀜𑁆𑀛𑁄 𑀪𑀯𑀢𑀺 𑀅𑀨𑀮𑁄𑀢𑀺, 𑀢𑀁 𑀢𑁂𑀲𑀁 𑀢𑀺𑀢𑁆𑀣𑀺𑀬𑀸𑀦𑀁 𑀯𑀘𑀦𑀁 𑀫𑀺𑀘𑁆𑀙𑀸 𑀅𑀪𑀽𑀢𑀁 𑀯𑀺𑀢𑀣𑀁 𑀅𑀮𑀺𑀓𑀁 𑀯𑀺𑀭𑀼𑀤𑁆𑀥𑀁 𑀯𑀺𑀧𑀭𑀻𑀢𑀁 𑀤𑀼𑀓𑁆𑀔𑀤𑀸𑀬𑀓𑀁 𑀤𑀼𑀓𑁆𑀔𑀯𑀺𑀧𑀸𑀓𑀁 𑀅𑀧𑀸𑀬𑀕𑀫𑀦𑀻𑀬𑀦𑁆𑀢𑀺𑁇

560\. 𑀅𑀧𑀭𑀫𑁆𑀧𑀺, 𑀫𑀳𑀸𑀭𑀸𑀚, 𑀉𑀢𑁆𑀢𑀭𑀺𑀁 𑀓𑀸𑀭𑀡𑀁 𑀲𑀼𑀡𑁄𑀳𑀺 𑀬𑁂𑀦 𑀓𑀸𑀭𑀡𑁂𑀦 𑀢𑀣𑀸𑀕𑀢𑀲𑁆𑀲 𑀧𑀭𑀺𑀦𑀺𑀩𑁆𑀩𑀼𑀢𑀲𑁆𑀲 𑀅𑀲𑀸𑀤𑀺𑀬𑀦𑁆𑀢𑀲𑁆𑀲𑁂𑀯 𑀓𑀢𑁄 𑀅𑀥𑀺𑀓𑀸𑀭𑁄 𑀅𑀯𑀜𑁆𑀛𑁄 𑀪𑀯𑀢𑀺 𑀲𑀨𑀮𑁄𑁇 𑀲𑀸𑀤𑀺𑀬𑀢𑀺 𑀦𑀼 𑀔𑁄, 𑀫𑀳𑀸𑀭𑀸𑀚, 𑀅𑀬𑀁 𑀫𑀳𑀸𑀧𑀣𑀯𑀻 ‘𑀲𑀩𑁆𑀩𑀩𑀻𑀚𑀸𑀦𑀺 𑀫𑀬𑀺 𑀲𑀁𑀯𑀺𑀭𑀼𑀳𑀦𑁆𑀢𑀽’”𑀢𑀺? “𑀦 𑀳𑀺, 𑀪𑀦𑁆𑀢𑁂”𑀢𑀺𑁇 “𑀓𑀺𑀲𑁆𑀲 𑀧𑀦 𑀢𑀸𑀦𑀺, 𑀫𑀳𑀸𑀭𑀸𑀚, 𑀩𑀻𑀚𑀸𑀦𑀺 𑀅𑀲𑀸𑀤𑀺𑀬𑀦𑁆𑀢𑀺𑀬𑀸 𑀫𑀳𑀸𑀧𑀣𑀯𑀺𑀬𑀸 𑀲𑀁𑀯𑀺𑀭𑀼𑀳𑀺𑀢𑁆𑀯𑀸 𑀤𑀍𑀳𑀫𑀽𑀮𑀚𑀝𑀸𑀧𑀢𑀺𑀝𑁆𑀞𑀺𑀢𑀸 𑀔𑀦𑁆𑀥𑀲𑀸𑀭𑀲𑀸𑀔𑀸𑀧𑀭𑀺𑀯𑀺𑀢𑁆𑀣𑀺𑀡𑁆𑀡𑀸 𑀧𑀼𑀧𑁆𑀨𑀨𑀮𑀥𑀭𑀸 𑀳𑁄𑀦𑁆𑀢𑀻”𑀢𑀺? “𑀅𑀲𑀸𑀤𑀺𑀬𑀦𑁆𑀢𑀻𑀧𑀺, 𑀪𑀦𑁆𑀢𑁂, 𑀫𑀳𑀸𑀧𑀣𑀯𑀻 𑀢𑁂𑀲𑀁 𑀩𑀻𑀚𑀸𑀦𑀁 𑀯𑀢𑁆𑀣𑀼 𑀳𑁄𑀢𑀺 𑀧𑀘𑁆𑀘𑀬𑀁 𑀤𑁂𑀢𑀺 𑀯𑀺𑀭𑀼𑀳𑀦𑀸𑀬, 𑀢𑀸𑀦𑀺 𑀩𑀻𑀚𑀸𑀦𑀺 𑀢𑀁 𑀯𑀢𑁆𑀣𑀼𑀁 𑀦𑀺𑀲𑁆𑀲𑀸𑀬 𑀢𑁂𑀦 𑀧𑀘𑁆𑀘𑀬𑁂𑀦 𑀲𑀁𑀯𑀺𑀭𑀼𑀳𑀺𑀢𑁆𑀯𑀸 𑀤𑀍𑀳𑀫𑀽𑀮𑀚𑀝𑀸𑀧𑀢𑀺𑀝𑁆𑀞𑀺𑀢𑀸 𑀔𑀦𑁆𑀥𑀲𑀸𑀭𑀲𑀸𑀔𑀸𑀧𑀭𑀺𑀯𑀺𑀢𑁆𑀣𑀺𑀡𑁆𑀡𑀸 𑀧𑀼𑀧𑁆𑀨𑀨𑀮𑀥𑀭𑀸 𑀳𑁄𑀦𑁆𑀢𑀻”𑀢𑀺𑁇 “𑀢𑁂𑀦 𑀳𑀺, 𑀫𑀳𑀸𑀭𑀸𑀚, 𑀢𑀺𑀢𑁆𑀣𑀺𑀬𑀸 𑀲𑀓𑁂 𑀯𑀸𑀤𑁂 𑀦𑀝𑁆𑀞𑀸 𑀳𑁄𑀦𑁆𑀢𑀺 𑀳𑀢𑀸 𑀯𑀺𑀭𑀼𑀤𑁆𑀥𑀸, 𑀲𑀘𑁂 𑀢𑁂 𑀪𑀡𑀦𑁆𑀢𑀺—  ‘𑀅𑀲𑀸𑀤𑀺𑀬𑀦𑁆𑀢𑀲𑁆𑀲 𑀓𑀢𑁄 𑀅𑀥𑀺𑀓𑀸𑀭𑁄 𑀯𑀜𑁆𑀛𑁄 𑀪𑀯𑀢𑀺 𑀅𑀨𑀮𑁄’𑀢𑀺𑁇

561\. 𑀬𑀣𑀸, 𑀫𑀳𑀸𑀭𑀸𑀚, 𑀫𑀳𑀸𑀧𑀣𑀯𑀻, 𑀏𑀯𑀁 𑀢𑀣𑀸𑀕𑀢𑁄 𑀅𑀭𑀳𑀁 𑀲𑀫𑁆𑀫𑀸𑀲𑀫𑁆𑀩𑀼𑀤𑁆𑀥𑁄𑁇 𑀬𑀣𑀸, 𑀫𑀳𑀸𑀭𑀸𑀚, 𑀫𑀳𑀸𑀧𑀣𑀯𑀻 𑀦 𑀓𑀺𑀜𑁆𑀘𑀺 𑀲𑀸𑀤𑀺𑀬𑀢𑀺, 𑀏𑀯𑀁 𑀢𑀣𑀸𑀕𑀢𑁄 𑀦 𑀓𑀺𑀜𑁆𑀘𑀺 𑀲𑀸𑀤𑀺𑀬𑀢𑀺𑁇 𑀬𑀣𑀸, 𑀫𑀳𑀸𑀭𑀸𑀚, 𑀢𑀸𑀦𑀺 𑀩𑀻𑀚𑀸𑀦𑀺 𑀧𑀣𑀯𑀺𑀁 𑀦𑀺𑀲𑁆𑀲𑀸𑀬 𑀲𑀁𑀯𑀺𑀭𑀼𑀳𑀺𑀢𑁆𑀯𑀸 𑀤𑀍𑀳𑀫𑀽𑀮𑀚𑀝𑀸𑀧𑀢𑀺𑀝𑁆𑀞𑀺𑀢𑀸 𑀔𑀦𑁆𑀥𑀲𑀸𑀭𑀲𑀸𑀔𑀸𑀧𑀭𑀺𑀯𑀺𑀢𑁆𑀣𑀺𑀡𑁆𑀡𑀸 𑀧𑀼𑀧𑁆𑀨𑀨𑀮𑀥𑀭𑀸 𑀳𑁄𑀦𑁆𑀢𑀺, 𑀏𑀯𑀁 𑀤𑁂𑀯𑀫𑀦𑀼𑀲𑁆𑀲𑀸 𑀢𑀣𑀸𑀕𑀢𑀲𑁆𑀲 𑀧𑀭𑀺𑀦𑀺𑀩𑁆𑀩𑀼𑀢𑀲𑁆𑀲 𑀅𑀲𑀸𑀤𑀺𑀬𑀦𑁆𑀢𑀲𑁆𑀲𑁂𑀯 𑀥𑀸𑀢𑀼𑀜𑁆𑀘 𑀜𑀸𑀡𑀭𑀢𑀦𑀜𑁆𑀘 𑀦𑀺𑀲𑁆𑀲𑀸𑀬 𑀤𑀍𑀳𑀓𑀼𑀲𑀮𑀫𑀽𑀮𑀧𑀢𑀺𑀝𑁆𑀞𑀺𑀢𑀸 𑀲𑀫𑀸𑀥𑀺𑀓𑁆𑀔𑀦𑁆𑀥𑀥𑀫𑁆𑀫𑀲𑀸𑀭𑀲𑀻𑀮𑀲𑀸𑀔𑀸𑀧𑀭𑀺𑀯𑀺𑀢𑁆𑀣𑀺𑀡𑁆𑀡𑀸 𑀯𑀺𑀫𑀼𑀢𑁆𑀢𑀺𑀧𑀼𑀧𑁆𑀨𑀲𑀸𑀫𑀜𑁆𑀜𑀨𑀮𑀥𑀭𑀸 𑀳𑁄𑀦𑁆𑀢𑀺, 𑀇𑀫𑀺𑀦𑀸𑀧𑀺, 𑀫𑀳𑀸𑀭𑀸𑀚, 𑀓𑀸𑀭𑀡𑁂𑀦 𑀢𑀣𑀸𑀕𑀢𑀲𑁆𑀲 𑀧𑀭𑀺𑀦𑀺𑀩𑁆𑀩𑀼𑀢𑀲𑁆𑀲 𑀅𑀲𑀸𑀤𑀺𑀬𑀦𑁆𑀢𑀲𑁆𑀲𑁂𑀯 𑀓𑀢𑁄 𑀅𑀥𑀺𑀓𑀸𑀭𑁄 𑀅𑀯𑀜𑁆𑀛𑁄 𑀪𑀯𑀢𑀺 𑀲𑀨𑀮𑁄𑀢𑀺𑁇

562\. 𑀅𑀧𑀭𑀫𑁆𑀧𑀺, 𑀫𑀳𑀸𑀭𑀸𑀚, 𑀉𑀢𑁆𑀢𑀭𑀺𑀁 𑀓𑀸𑀭𑀡𑀁 𑀲𑀼𑀡𑁄𑀳𑀺 𑀬𑁂𑀦 𑀓𑀸𑀭𑀡𑁂𑀦 𑀢𑀣𑀸𑀕𑀢𑀲𑁆𑀲 𑀧𑀭𑀺𑀦𑀺𑀩𑁆𑀩𑀼𑀢𑀲𑁆𑀲 𑀅𑀲𑀸𑀤𑀺𑀬𑀦𑁆𑀢𑀲𑁆𑀲𑁂𑀯 𑀓𑀢𑁄 𑀅𑀥𑀺𑀓𑀸𑀭𑁄 𑀅𑀯𑀜𑁆𑀛𑁄 𑀪𑀯𑀢𑀺 𑀲𑀨𑀮𑁄𑁇 𑀲𑀸𑀤𑀺𑀬𑀦𑁆𑀢𑀺 𑀦𑀼 𑀔𑁄, 𑀫𑀳𑀸𑀭𑀸𑀚, 𑀇𑀫𑁂 𑀑𑀝𑁆𑀞𑀸 𑀕𑁄𑀡𑀸 𑀕𑀤𑁆𑀭𑀪𑀸 𑀅𑀚𑀸 𑀧𑀲𑀽 𑀫𑀦𑀼𑀲𑁆𑀲𑀸 𑀅𑀦𑁆𑀢𑁄𑀓𑀼𑀘𑁆𑀙𑀺𑀲𑁆𑀫𑀺𑀁 𑀓𑀺𑀫𑀺𑀓𑀼𑀮𑀸𑀦𑀁 𑀲𑀫𑁆𑀪𑀯𑀦𑁆”𑀢𑀺? “𑀦 𑀳𑀺, 𑀪𑀦𑁆𑀢𑁂”𑀢𑀺𑁇 “𑀓𑀺𑀲𑁆𑀲 𑀧𑀦 𑀢𑁂, 𑀫𑀳𑀸𑀭𑀸𑀚, 𑀓𑀺𑀫𑀬𑁄 𑀢𑁂𑀲𑀁 𑀅𑀲𑀸𑀤𑀺𑀬𑀦𑁆𑀢𑀸𑀦𑀁 𑀅𑀦𑁆𑀢𑁄𑀓𑀼𑀘𑁆𑀙𑀺𑀲𑁆𑀫𑀺𑀁 𑀲𑀫𑁆𑀪𑀯𑀺𑀢𑁆𑀯𑀸 𑀩𑀳𑀼𑀧𑀼𑀢𑁆𑀢𑀦𑀢𑁆𑀢𑀸 𑀯𑁂𑀧𑀼𑀮𑁆𑀮𑀢𑀁 𑀧𑀸𑀧𑀼𑀡𑀦𑁆𑀢𑀻”𑀢𑀺? “𑀧𑀸𑀧𑀲𑁆𑀲, 𑀪𑀦𑁆𑀢𑁂, 𑀓𑀫𑁆𑀫𑀲𑁆𑀲 𑀩𑀮𑀯𑀢𑀸𑀬 𑀅𑀲𑀸𑀤𑀺𑀬𑀦𑁆𑀢𑀸𑀦𑀁𑀬𑁂𑀯 𑀢𑁂𑀲𑀁 𑀲𑀢𑁆𑀢𑀸𑀦𑀁 𑀅𑀦𑁆𑀢𑁄𑀓𑀼𑀘𑁆𑀙𑀺𑀲𑁆𑀫𑀺𑀁 𑀓𑀺𑀫𑀬𑁄 𑀲𑀫𑁆𑀪𑀯𑀺𑀢𑁆𑀯𑀸 𑀩𑀳𑀼𑀧𑀼𑀢𑁆𑀢𑀦𑀢𑁆𑀢𑀸 𑀯𑁂𑀧𑀼𑀮𑁆𑀮𑀢𑀁 𑀧𑀸𑀧𑀼𑀡𑀦𑁆𑀢𑀻”𑀢𑀺𑁇 “𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀢𑀣𑀸𑀕𑀢𑀲𑁆𑀲 𑀧𑀭𑀺𑀦𑀺𑀩𑁆𑀩𑀼𑀢𑀲𑁆𑀲 𑀅𑀲𑀸𑀤𑀺𑀬𑀦𑁆𑀢𑀲𑁆𑀲𑁂𑀯 𑀥𑀸𑀢𑀼𑀲𑁆𑀲 𑀘 𑀜𑀸𑀡𑀸𑀭𑀫𑁆𑀫𑀡𑀲𑁆𑀲 𑀘 𑀩𑀮𑀯𑀢𑀸𑀬 𑀢𑀣𑀸𑀕𑀢𑁂 𑀓𑀢𑁄 𑀅𑀥𑀺𑀓𑀸𑀭𑁄 𑀅𑀯𑀜𑁆𑀛𑁄 𑀪𑀯𑀢𑀺 𑀲𑀨𑀮𑁄𑀢𑀺𑁇

563\. 𑀅𑀧𑀭𑀫𑁆𑀧𑀺, 𑀫𑀳𑀸𑀭𑀸𑀚, 𑀉𑀢𑁆𑀢𑀭𑀺𑀁 𑀓𑀸𑀭𑀡𑀁 𑀲𑀼𑀡𑁄𑀳𑀺 𑀬𑁂𑀦 𑀓𑀸𑀭𑀡𑁂𑀦 𑀢𑀣𑀸𑀕𑀢𑀲𑁆𑀲 𑀧𑀭𑀺𑀦𑀺𑀩𑁆𑀩𑀼𑀢𑀲𑁆𑀲 𑀅𑀲𑀸𑀤𑀺𑀬𑀦𑁆𑀢𑀲𑁆𑀲𑁂𑀯 𑀓𑀢𑁄 𑀅𑀥𑀺𑀓𑀸𑀭𑁄 𑀅𑀯𑀜𑁆𑀛𑁄 𑀪𑀯𑀢𑀺 𑀲𑀨𑀮𑁄𑁇 𑀲𑀸𑀤𑀺𑀬𑀦𑁆𑀢𑀺 𑀦𑀼 𑀔𑁄, 𑀫𑀳𑀸𑀭𑀸𑀚, 𑀇𑀫𑁂 𑀫𑀦𑀼𑀲𑁆𑀲𑀸 𑀇𑀫𑁂 𑀅𑀝𑁆𑀞𑀦𑀯𑀼𑀢𑀺 𑀭𑁄𑀕𑀸 𑀓𑀸𑀬𑁂 𑀦𑀺𑀩𑁆𑀩𑀢𑁆𑀢𑀦𑁆𑀢𑀽”𑀢𑀺? “𑀦 𑀳𑀺, 𑀪𑀦𑁆𑀢𑁂”𑀢𑀺𑁇 “𑀓𑀺𑀲𑁆𑀲 𑀧𑀦 𑀢𑁂, 𑀫𑀳𑀸𑀭𑀸𑀚, 𑀭𑁄𑀕𑀸 𑀅𑀲𑀸𑀤𑀺𑀬𑀦𑁆𑀢𑀸𑀦𑀁 𑀓𑀸𑀬𑁂 𑀦𑀺𑀧𑀢𑀦𑁆𑀢𑀻”𑀢𑀺? “𑀧𑀼𑀩𑁆𑀩𑁂 𑀓𑀢𑁂𑀦, 𑀪𑀦𑁆𑀢𑁂, 𑀤𑀼𑀘𑁆𑀘𑀭𑀺𑀢𑁂𑀦𑀸”𑀢𑀺𑁇 “𑀬𑀤𑀺, 𑀫𑀳𑀸𑀭𑀸𑀚, 𑀧𑀼𑀩𑁆𑀩𑁂 𑀓𑀢𑀁 𑀅𑀓𑀼𑀲𑀮𑀁 𑀇𑀥 𑀯𑁂𑀤𑀦𑀻𑀬𑀁 𑀳𑁄𑀢𑀺, 𑀢𑁂𑀦 𑀳𑀺, 𑀫𑀳𑀸𑀭𑀸𑀚, 𑀧𑀼𑀩𑁆𑀩𑁂 𑀓𑀢𑀫𑁆𑀧𑀺 𑀇𑀥 𑀓𑀢𑀫𑁆𑀧𑀺 𑀓𑀼𑀲𑀮𑀸𑀓𑀼𑀲𑀮𑀁 𑀓𑀫𑁆𑀫𑀁 𑀅𑀯𑀜𑁆𑀛𑀁 𑀪𑀯𑀢𑀺 𑀲𑀨𑀮𑀦𑁆𑀢𑀺𑁇 𑀇𑀫𑀺𑀦𑀸𑀧𑀺, 𑀫𑀳𑀸𑀭𑀸𑀚, 𑀓𑀸𑀭𑀡𑁂𑀦 𑀢𑀣𑀸𑀕𑀢𑀲𑁆𑀲 𑀧𑀭𑀺𑀦𑀺𑀩𑁆𑀩𑀼𑀢𑀲𑁆𑀲 𑀅𑀲𑀸𑀤𑀺𑀬𑀦𑁆𑀢𑀲𑁆𑀲𑁂𑀯 𑀓𑀢𑁄 𑀅𑀥𑀺𑀓𑀸𑀭𑁄 𑀅𑀯𑀜𑁆𑀛𑁄 𑀪𑀯𑀢𑀺 𑀲𑀨𑀮𑁄𑀢𑀺𑁇

564\. 𑀲𑀼𑀢𑀧𑀼𑀩𑁆𑀩𑀁 𑀧𑀦 𑀢𑀬𑀸, 𑀫𑀳𑀸𑀭𑀸𑀚, 𑀦𑀦𑁆𑀤𑀓𑁄 𑀦𑀸𑀫 𑀬𑀓𑁆𑀔𑁄 𑀣𑁂𑀭𑀁 𑀲𑀸𑀭𑀺𑀧𑀼𑀢𑁆𑀢𑀁 𑀆𑀲𑀸𑀤𑀬𑀺𑀢𑁆𑀯𑀸 𑀧𑀣𑀯𑀺𑀁 𑀧𑀯𑀺𑀝𑁆𑀞𑁄”𑀢𑀺? “𑀆𑀫, 𑀪𑀦𑁆𑀢𑁂, 𑀲𑀼𑀬𑁆𑀬𑀢𑀺, 𑀮𑁄𑀓𑁂 𑀧𑀸𑀓𑀝𑁄 𑀏𑀲𑁄”𑀢𑀺𑁇 “𑀅𑀧𑀺 𑀦𑀼 𑀔𑁄, 𑀫𑀳𑀸𑀭𑀸𑀚, 𑀣𑁂𑀭𑁄 𑀲𑀸𑀭𑀺𑀧𑀼𑀢𑁆𑀢𑁄 𑀲𑀸𑀤𑀺𑀬𑀺 𑀦𑀦𑁆𑀤𑀓𑀲𑁆𑀲 𑀬𑀓𑁆𑀔𑀲𑁆𑀲 𑀫𑀳𑀸𑀧𑀣𑀯𑀺𑀕𑀺𑀮𑀦𑀦𑁆”𑀢𑀺𑁇 “𑀉𑀩𑁆𑀩𑀢𑁆𑀢𑀺𑀬𑀦𑁆𑀢𑁂𑀧𑀺, 𑀪𑀦𑁆𑀢𑁂, 𑀲𑀤𑁂𑀯𑀓𑁂 𑀮𑁄𑀓𑁂 𑀧𑀢𑀫𑀸𑀦𑁂𑀧𑀺 𑀙𑀫𑀸𑀬𑀁 𑀘𑀦𑁆𑀤𑀺𑀫𑀲𑀽𑀭𑀺𑀬𑁂 𑀯𑀺𑀓𑀺𑀭𑀦𑁆𑀢𑁂𑀧𑀺 𑀲𑀺𑀦𑁂𑀭𑀼𑀧𑀩𑁆𑀩𑀢𑀭𑀸𑀚𑁂 𑀣𑁂𑀭𑁄 𑀲𑀸𑀭𑀺𑀧𑀼𑀢𑁆𑀢𑁄 𑀦 𑀧𑀭𑀲𑁆𑀲 𑀤𑀼𑀓𑁆𑀔𑀁 𑀲𑀸𑀤𑀺𑀬𑁂𑀬𑁆𑀬𑁇 𑀢𑀁 𑀓𑀺𑀲𑁆𑀲 𑀳𑁂𑀢𑀼? 𑀬𑁂𑀦 𑀳𑁂𑀢𑀼𑀦𑀸 𑀣𑁂𑀭𑁄 𑀲𑀸𑀭𑀺𑀧𑀼𑀢𑁆𑀢𑁄 𑀓𑀼𑀚𑁆𑀛𑁂𑀬𑁆𑀬 𑀯𑀸 𑀤𑀼𑀲𑁆𑀲𑁂𑀬𑁆𑀬 𑀯𑀸, 𑀲𑁄 𑀳𑁂𑀢𑀼 𑀣𑁂𑀭𑀲𑁆𑀲 𑀲𑀸𑀭𑀺𑀧𑀼𑀢𑁆𑀢𑀲𑁆𑀲 𑀲𑀫𑀽𑀳𑀢𑁄 𑀲𑀫𑀼𑀘𑁆𑀙𑀺𑀦𑁆𑀦𑁄, 𑀳𑁂𑀢𑀼𑀦𑁄 𑀲𑀫𑀼𑀕𑁆𑀖𑀸𑀢𑀺𑀢𑀢𑁆𑀢𑀸, 𑀪𑀦𑁆𑀢𑁂, 𑀣𑁂𑀭𑁄 𑀲𑀸𑀭𑀺𑀧𑀼𑀢𑁆𑀢𑁄 𑀚𑀻𑀯𑀺𑀢𑀳𑀸𑀭𑀓𑁂𑀧𑀺 𑀓𑁄𑀧𑀁 𑀦 𑀓𑀭𑁂𑀬𑁆𑀬𑀸”𑀢𑀺𑁇 “𑀬𑀤𑀺, 𑀫𑀳𑀸𑀭𑀸𑀚, 𑀣𑁂𑀭𑁄 𑀲𑀸𑀭𑀺𑀧𑀼𑀢𑁆𑀢𑁄 𑀦𑀦𑁆𑀤𑀓𑀲𑁆𑀲 𑀬𑀓𑁆𑀔𑀲𑁆𑀲 𑀧𑀣𑀯𑀺𑀕𑀺𑀮𑀦𑀁 𑀦 𑀲𑀸𑀤𑀺𑀬𑀺, 𑀓𑀺𑀲𑁆𑀲 𑀧𑀦 𑀦𑀦𑁆𑀤𑀓𑁄 𑀬𑀓𑁆𑀔𑁄 𑀧𑀣𑀯𑀺𑀁 𑀧𑀯𑀺𑀝𑁆𑀞𑁄”𑀢𑀺? “𑀅𑀓𑀼𑀲𑀮𑀲𑁆𑀲, 𑀪𑀦𑁆𑀢𑁂, 𑀓𑀫𑁆𑀫𑀲𑁆𑀲 𑀩𑀮𑀯𑀢𑀸𑀬𑀸”𑀢𑀺𑁇 “𑀬𑀤𑀺, 𑀫𑀳𑀸𑀭𑀸𑀚, 𑀅𑀓𑀼𑀲𑀮𑀲𑁆𑀲 𑀓𑀫𑁆𑀫𑀲𑁆𑀲 𑀩𑀮𑀯𑀢𑀸𑀬 𑀦𑀦𑁆𑀤𑀓𑁄 𑀬𑀓𑁆𑀔𑁄 𑀧𑀣𑀯𑀺𑀁 𑀧𑀯𑀺𑀝𑁆𑀞𑁄, 𑀅𑀲𑀸𑀤𑀺𑀬𑀦𑁆𑀢𑀲𑁆𑀲𑀸𑀧𑀺 𑀓𑀢𑁄 𑀅𑀧𑀭𑀸𑀥𑁄 𑀅𑀯𑀜𑁆𑀛𑁄 𑀪𑀯𑀢𑀺 𑀲𑀨𑀮𑁄𑁇 𑀢𑁂𑀦 𑀳𑀺, 𑀫𑀳𑀸𑀭𑀸𑀚, 𑀅𑀓𑀼𑀲𑀮𑀲𑁆𑀲𑀧𑀺 𑀓𑀫𑁆𑀫𑀲𑁆𑀲 𑀩𑀮𑀯𑀢𑀸𑀬 𑀅𑀲𑀸𑀤𑀺𑀬𑀦𑁆𑀢𑀲𑁆𑀲 𑀓𑀢𑁄 𑀅𑀥𑀺𑀓𑀸𑀭𑁄 𑀅𑀯𑀜𑁆𑀛𑁄 𑀪𑀯𑀢𑀺 𑀲𑀨𑀮𑁄𑀢𑀺𑁇 𑀇𑀫𑀺𑀦𑀸𑀧𑀺, 𑀫𑀳𑀸𑀭𑀸𑀚, 𑀓𑀸𑀭𑀡𑁂𑀦 𑀢𑀣𑀸𑀕𑀢𑀲𑁆𑀲 𑀧𑀭𑀺𑀦𑀺𑀩𑁆𑀩𑀼𑀢𑀲𑁆𑀲 𑀅𑀲𑀸𑀤𑀺𑀬𑀦𑁆𑀢𑀲𑁆𑀲𑁂𑀯 𑀓𑀢𑁄 𑀅𑀥𑀺𑀓𑀸𑀭𑁄 𑀅𑀯𑀜𑁆𑀛𑁄 𑀪𑀯𑀢𑀺 𑀲𑀨𑀮𑁄𑀢𑀺𑁇

565\. 𑀓𑀢𑀺 𑀦𑀼 𑀔𑁄 𑀢𑁂, 𑀫𑀳𑀸𑀭𑀸𑀚, 𑀫𑀦𑀼𑀲𑁆𑀲𑀸, 𑀬𑁂 𑀏𑀢𑀭𑀳𑀺 𑀫𑀳𑀸𑀧𑀣𑀯𑀺𑀁 𑀧𑀯𑀺𑀝𑁆𑀞𑀸, 𑀅𑀢𑁆𑀣𑀺 𑀢𑁂 𑀢𑀢𑁆𑀣 𑀲𑀯𑀡𑀦𑁆”𑀢𑀺? “𑀆𑀫, 𑀪𑀦𑁆𑀢𑁂, 𑀲𑀼𑀬𑁆𑀬𑀢𑀻”𑀢𑀺𑁇 “𑀇𑀗𑁆𑀖 𑀢𑁆𑀯𑀁, 𑀫𑀳𑀸𑀭𑀸𑀚, 𑀲𑀸𑀯𑁂𑀳𑀻”𑀢𑀺? “𑀘𑀺𑀜𑁆𑀘𑀫𑀸𑀡𑀯𑀺𑀓𑀸, 𑀪𑀦𑁆𑀢𑁂, 𑀲𑀼𑀧𑁆𑀧𑀩𑀼𑀤𑁆𑀥𑁄 𑀘 𑀲𑀓𑁆𑀓𑁄, 𑀤𑁂𑀯𑀤𑀢𑁆𑀢𑁄 𑀘 𑀣𑁂𑀭𑁄, 𑀦𑀦𑁆𑀤𑀓𑁄 𑀘 𑀬𑀓𑁆𑀔𑁄, 𑀦𑀦𑁆𑀤𑁄 𑀘 𑀫𑀸𑀡𑀯𑀓𑁄𑀢𑀺𑁇 𑀲𑀼𑀢𑀫𑁂𑀢𑀁, 𑀪𑀦𑁆𑀢𑁂, 𑀇𑀫𑁂 𑀧𑀜𑁆𑀘 𑀚𑀦𑀸 𑀫𑀳𑀸𑀧𑀣𑀯𑀺𑀁 𑀧𑀯𑀺𑀝𑁆𑀞𑀸”𑀢𑀺𑁇 “𑀓𑀺𑀲𑁆𑀫𑀺𑀁 𑀢𑁂, 𑀫𑀳𑀸𑀭𑀸𑀚, 𑀅𑀧𑀭𑀤𑁆𑀥𑀸”𑀢𑀺? “𑀪𑀕𑀯𑀢𑀺 𑀘, 𑀪𑀦𑁆𑀢𑁂, 𑀲𑀸𑀯𑀓𑁂𑀲𑀼 𑀘𑀸”𑀢𑀺𑁇 “𑀅𑀧𑀺 𑀦𑀼 𑀔𑁄, 𑀫𑀳𑀸𑀭𑀸𑀚, 𑀪𑀕𑀯𑀸 𑀯𑀸 𑀲𑀸𑀯𑀓𑀸 𑀯𑀸 𑀲𑀸𑀤𑀺𑀬𑀺𑀁𑀲𑀼 𑀇𑀫𑁂𑀲𑀁 𑀫𑀳𑀸𑀧𑀣𑀯𑀺𑀧𑀯𑀺𑀲𑀦𑀦𑁆”𑀢𑀺? “𑀦 𑀳𑀺, 𑀪𑀦𑁆𑀢𑁂”𑀢𑀺𑁇 “𑀢𑁂𑀦 𑀳𑀺, 𑀫𑀳𑀸𑀭𑀸𑀚, 𑀢𑀣𑀸𑀕𑀢𑀲𑁆𑀲 𑀧𑀭𑀺𑀦𑀺𑀩𑁆𑀩𑀼𑀢𑀲𑁆𑀲 𑀅𑀲𑀸𑀤𑀺𑀬𑀦𑁆𑀢𑀲𑁆𑀲𑁂𑀯 𑀓𑀢𑁄 𑀅𑀥𑀺𑀓𑀸𑀭𑁄 𑀅𑀯𑀜𑁆𑀛𑁄 𑀪𑀯𑀢𑀺 𑀲𑀨𑀮𑁄”𑀢𑀺𑁇 “𑀲𑀼𑀯𑀺𑀜𑁆𑀜𑀸𑀧𑀺𑀢𑁄, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀧𑀜𑁆𑀳𑁄 𑀕𑀫𑁆𑀪𑀻𑀭𑁄 𑀉𑀢𑁆𑀢𑀸𑀦𑀻𑀓𑀢𑁄, 𑀕𑀼𑀬𑁆𑀳𑀁 𑀯𑀺𑀤𑀁𑀲𑀺𑀢𑀁, 𑀕𑀡𑁆𑀞𑀺 𑀪𑀺𑀦𑁆𑀦𑁄, 𑀕𑀳𑀦𑀁 𑀅𑀕𑀳𑀦𑀁 𑀓𑀢𑀁, 𑀦𑀝𑁆𑀞𑀸 𑀧𑀭𑀯𑀸𑀤𑀸, 𑀪𑀕𑁆𑀕𑀸 𑀓𑀼𑀤𑀺𑀝𑁆𑀞𑀻, 𑀦𑀺𑀧𑁆𑀧𑀪𑀸 𑀚𑀸𑀢𑀸 𑀓𑀼𑀢𑀺𑀢𑁆𑀣𑀺𑀬𑀸, 𑀢𑁆𑀯𑀁 𑀕𑀡𑀺𑀯𑀭𑀧𑀯𑀭𑀫𑀸𑀲𑀚𑁆𑀚𑀸”𑀢𑀺𑁇

---

566\. 𑀓𑀢𑀸𑀥𑀺𑀓𑀸𑀭𑀲𑀨𑀮𑀧𑀜𑁆𑀳𑁄 𑀧𑀞𑀫𑁄𑁇



[Go to previous page (5.1 Iddhibalavagga)](../28Mi/5/5.1.md) / [Go to parent page (5.1 Iddhibalavagga)](../28Mi/5/5.1.md) / [Go to next page (5.1.2 Sabbaññubhāvapañha)](5.1.2.md)


