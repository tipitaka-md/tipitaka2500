
[Home](/) / [28Mi Milindapañhapāḷi](../../../28Mi.md) / [5 Meṇḍakapañha](../../5.md) / [5.1 Iddhibalavagga](../5.1.md)

# 𑁫𑁇𑁧𑁇𑁨 𑀲𑀩𑁆𑀩𑀜𑁆𑀜𑀼𑀪𑀸𑀯𑀧𑀜𑁆𑀳

* 𑀫𑁂𑀡𑁆𑀟𑀓𑀧𑀜𑁆𑀳

* 𑀇𑀤𑁆𑀥𑀺𑀩𑀮𑀯𑀕𑁆𑀕

* 𑀲𑀩𑁆𑀩𑀜𑁆𑀜𑀼𑀪𑀸𑀯𑀧𑀜𑁆𑀳

(121.)

567\. “𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀩𑀼𑀤𑁆𑀥𑁄 𑀲𑀩𑁆𑀩𑀜𑁆𑀜𑀽”𑀢𑀺? “𑀆𑀫, 𑀫𑀳𑀸𑀭𑀸𑀚, 𑀪𑀕𑀯𑀸 𑀲𑀩𑁆𑀩𑀜𑁆𑀜𑀽, 𑀦 𑀘 𑀪𑀕𑀯𑀢𑁄 𑀲𑀢𑀢𑀁 𑀲𑀫𑀺𑀢𑀁 𑀜𑀸𑀡𑀤𑀲𑁆𑀲𑀦𑀁 𑀧𑀘𑁆𑀘𑀼𑀧𑀝𑁆𑀞𑀺𑀢𑀁, 𑀆𑀯𑀚𑁆𑀚𑀦𑀧𑀝𑀺𑀩𑀤𑁆𑀥𑀁 𑀪𑀕𑀯𑀢𑁄 𑀲𑀩𑁆𑀩𑀜𑁆𑀜𑀼𑀢𑀜𑀸𑀡𑀁, 𑀆𑀯𑀚𑁆𑀚𑀺𑀢𑁆𑀯𑀸 𑀬𑀤𑀺𑀘𑁆𑀙𑀓𑀁 𑀚𑀸𑀦𑀸𑀢𑀻”𑀢𑀺𑁇 “𑀢𑁂𑀦 𑀳𑀺, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀩𑀼𑀤𑁆𑀥𑁄 𑀅𑀲𑀩𑁆𑀩𑀜𑁆𑀜𑀽𑀢𑀺𑁇 𑀬𑀤𑀺 𑀢𑀲𑁆𑀲 𑀧𑀭𑀺𑀬𑁂𑀲𑀦𑀸𑀬 𑀲𑀩𑁆𑀩𑀜𑁆𑀜𑀼𑀢𑀜𑀸𑀡𑀁 𑀳𑁄𑀢𑀻”𑀢𑀺𑁇 “𑀯𑀸𑀳𑀲𑀢𑀁 𑀔𑁄, 𑀫𑀳𑀸𑀭𑀸𑀚, 𑀯𑀻𑀳𑀻𑀦𑀁 𑀅𑀟𑁆𑀠𑀘𑀽𑀍𑀅𑀜𑁆𑀘 𑀯𑀸𑀳𑀸 𑀯𑀻𑀳𑀺𑀲𑀢𑁆𑀢𑀫𑁆𑀩𑀡𑀸𑀦𑀺 𑀤𑁆𑀯𑁂 𑀘 𑀢𑀼𑀫𑁆𑀩𑀸 𑀏𑀓𑀘𑁆𑀙𑀭𑀸𑀓𑁆𑀔𑀡𑁂 𑀧𑀯𑀢𑁆𑀢𑀘𑀺𑀢𑁆𑀢𑀲𑁆𑀲 𑀏𑀢𑁆𑀢𑀓𑀸 𑀯𑀻𑀳𑀻 𑀮𑀓𑁆𑀔𑀁 𑀞𑀧𑀻𑀬𑀫𑀸𑀦𑀸 𑀧𑀭𑀺𑀓𑁆𑀔𑀬𑀁 𑀧𑀭𑀺𑀬𑀸𑀤𑀸𑀦𑀁 𑀕𑀘𑁆𑀙𑁂𑀬𑁆𑀬𑀼𑀁?

568\. 𑀢𑀢𑁆𑀭𑀺𑀫𑁂 𑀲𑀢𑁆𑀢𑀯𑀺𑀥𑀸 𑀘𑀺𑀢𑁆𑀢𑀸 𑀧𑀯𑀢𑁆𑀢𑀦𑁆𑀢𑀺—  𑀬𑁂 𑀢𑁂, 𑀫𑀳𑀸𑀭𑀸𑀚, 𑀲𑀭𑀸𑀕𑀸 𑀲𑀤𑁄𑀲𑀸 𑀲𑀫𑁄𑀳𑀸 𑀲𑀓𑀺𑀮𑁂𑀲𑀸 𑀅𑀪𑀸𑀯𑀺𑀢𑀓𑀸𑀬𑀸 𑀅𑀪𑀸𑀯𑀺𑀢𑀲𑀻𑀮𑀸 𑀅𑀪𑀸𑀯𑀺𑀢𑀘𑀺𑀢𑁆𑀢𑀸 𑀅𑀪𑀸𑀯𑀺𑀢𑀧𑀜𑁆𑀜𑀸, 𑀢𑁂𑀲𑀁 𑀢𑀁 𑀘𑀺𑀢𑁆𑀢𑀁 𑀕𑀭𑀼𑀓𑀁 𑀉𑀧𑁆𑀧𑀚𑁆𑀚𑀢𑀺 𑀤𑀦𑁆𑀥𑀁 𑀧𑀯𑀢𑁆𑀢𑀢𑀺𑁇 𑀓𑀺𑀁 𑀓𑀸𑀭𑀡𑀸? 𑀅𑀪𑀸𑀯𑀺𑀢𑀢𑁆𑀢𑀸 𑀘𑀺𑀢𑁆𑀢𑀲𑁆𑀲𑁇 𑀬𑀣𑀸, 𑀫𑀳𑀸𑀭𑀸𑀚, 𑀯𑀁𑀲𑀦𑀸𑀍𑀅𑀲𑁆𑀲 𑀯𑀺𑀢𑀢𑀲𑁆𑀲 𑀯𑀺𑀲𑀸𑀮𑀲𑁆𑀲 𑀯𑀺𑀢𑁆𑀣𑀺𑀡𑁆𑀡𑀲𑁆𑀲 𑀲𑀁𑀲𑀺𑀩𑁆𑀩𑀺𑀢𑀯𑀺𑀲𑀺𑀩𑁆𑀩𑀺𑀢𑀲𑁆𑀲 𑀲𑀸𑀔𑀸𑀚𑀝𑀸𑀚𑀝𑀺𑀢𑀲𑁆𑀲 𑀆𑀓𑀟𑁆𑀠𑀺𑀬𑀦𑁆𑀢𑀲𑁆𑀲 𑀕𑀭𑀼𑀓𑀁 𑀳𑁄𑀢𑀺 𑀆𑀕𑀫𑀦𑀁 𑀤𑀦𑁆𑀥𑀁𑁇 𑀓𑀺𑀁 𑀓𑀸𑀭𑀡𑀸? 𑀲𑀁𑀲𑀺𑀩𑁆𑀩𑀺𑀢𑀯𑀺𑀲𑀺𑀩𑁆𑀩𑀺𑀢𑀢𑁆𑀢𑀸 𑀲𑀸𑀔𑀸𑀦𑀁𑁇 𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀬𑁂 𑀢𑁂 𑀲𑀭𑀸𑀕𑀸 𑀲𑀤𑁄𑀲𑀸 𑀲𑀫𑁄𑀳𑀸 𑀲𑀓𑀺𑀮𑁂𑀲𑀸 𑀅𑀪𑀸𑀯𑀺𑀢𑀓𑀸𑀬𑀸 𑀅𑀪𑀸𑀯𑀺𑀢𑀲𑀻𑀮𑀸 𑀅𑀪𑀸𑀯𑀺𑀢𑀘𑀺𑀢𑁆𑀢𑀸 𑀅𑀪𑀸𑀯𑀺𑀢𑀧𑀜𑁆𑀜𑀸, 𑀢𑁂𑀲𑀁 𑀢𑀁 𑀘𑀺𑀢𑁆𑀢𑀁 𑀕𑀭𑀼𑀓𑀁 𑀉𑀧𑁆𑀧𑀚𑁆𑀚𑀢𑀺 𑀤𑀦𑁆𑀥𑀁 𑀧𑀯𑀢𑁆𑀢𑀢𑀺𑁇 𑀓𑀺𑀁 𑀓𑀸𑀭𑀡𑀸? 𑀲𑀁𑀲𑀺𑀩𑁆𑀩𑀺𑀢𑀯𑀺𑀲𑀺𑀩𑁆𑀩𑀺𑀢𑀢𑁆𑀢𑀸 𑀓𑀺𑀮𑁂𑀲𑁂𑀳𑀺, 𑀇𑀤𑀁 𑀧𑀞𑀫𑀁 𑀘𑀺𑀢𑁆𑀢𑀁𑁇

569\. 𑀢𑀢𑁆𑀭𑀺𑀤𑀁 𑀤𑀼𑀢𑀺𑀬𑀁 𑀘𑀺𑀢𑁆𑀢𑀁 𑀯𑀺𑀪𑀢𑁆𑀢𑀫𑀸𑀧𑀚𑁆𑀚𑀢𑀺—  𑀬𑁂 𑀢𑁂, 𑀫𑀳𑀸𑀭𑀸𑀚, 𑀲𑁄𑀢𑀸𑀧𑀦𑁆𑀦𑀸 𑀧𑀺𑀳𑀺𑀢𑀸𑀧𑀸𑀬𑀸 𑀤𑀺𑀝𑁆𑀞𑀺𑀧𑁆𑀧𑀢𑁆𑀢𑀸 𑀯𑀺𑀜𑁆𑀜𑀸𑀢𑀲𑀢𑁆𑀣𑀼𑀲𑀸𑀲𑀦𑀸, 𑀢𑁂𑀲𑀁 𑀢𑀁 𑀘𑀺𑀢𑁆𑀢𑀁 𑀢𑀻𑀲𑀼 𑀞𑀸𑀦𑁂𑀲𑀼 𑀮𑀳𑀼𑀓𑀁 𑀉𑀧𑁆𑀧𑀚𑁆𑀚𑀢𑀺 𑀮𑀳𑀼𑀓𑀁 𑀧𑀯𑀢𑁆𑀢𑀢𑀺𑁇 𑀉𑀧𑀭𑀺𑀪𑀽𑀫𑀻𑀲𑀼 𑀕𑀭𑀼𑀓𑀁 𑀉𑀧𑁆𑀧𑀚𑁆𑀚𑀢𑀺 𑀤𑀦𑁆𑀥𑀁 𑀧𑀯𑀢𑁆𑀢𑀢𑀺𑁇 𑀓𑀺𑀁 𑀓𑀸𑀭𑀡𑀸? 𑀢𑀻𑀲𑀼 𑀞𑀸𑀦𑁂𑀲𑀼 𑀘𑀺𑀢𑁆𑀢𑀲𑁆𑀲 𑀧𑀭𑀺𑀲𑀼𑀤𑁆𑀥𑀢𑁆𑀢𑀸 𑀉𑀧𑀭𑀺 𑀓𑀺𑀮𑁂𑀲𑀸𑀦𑀁 𑀅𑀧𑁆𑀧𑀳𑀻𑀦𑀢𑁆𑀢𑀸𑁇 𑀬𑀣𑀸, 𑀫𑀳𑀸𑀭𑀸𑀚, 𑀯𑀁𑀲𑀦𑀸𑀍𑀅𑀲𑁆𑀲 𑀢𑀺𑀧𑀩𑁆𑀩𑀕𑀡𑁆𑀞𑀺𑀧𑀭𑀺𑀲𑀼𑀤𑁆𑀥𑀲𑁆𑀲 𑀉𑀧𑀭𑀺 𑀲𑀸𑀔𑀸𑀚𑀝𑀸𑀚𑀝𑀺𑀢𑀲𑁆𑀲 𑀆𑀓𑀟𑁆𑀠𑀺𑀬𑀦𑁆𑀢𑀲𑁆𑀲 𑀬𑀸𑀯 𑀢𑀺𑀧𑀩𑁆𑀩𑀁 𑀢𑀸𑀯 𑀮𑀳𑀼𑀓𑀁 𑀏𑀢𑀺, 𑀢𑀢𑁄 𑀉𑀧𑀭𑀺 𑀣𑀤𑁆𑀥𑀁𑁇 𑀓𑀺𑀁 𑀓𑀸𑀭𑀡𑀸? 𑀳𑁂𑀝𑁆𑀞𑀸 𑀧𑀭𑀺𑀲𑀼𑀤𑁆𑀥𑀢𑁆𑀢𑀸 𑀉𑀧𑀭𑀺 𑀲𑀸𑀔𑀸𑀚𑀝𑀸𑀚𑀝𑀺𑀢𑀢𑁆𑀢𑀸𑁇 𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀬𑁂 𑀢𑁂 𑀲𑁄𑀢𑀸𑀧𑀦𑁆𑀦𑀸 𑀧𑀺𑀳𑀺𑀢𑀸𑀧𑀸𑀬𑀸 𑀤𑀺𑀝𑁆𑀞𑀺𑀧𑁆𑀧𑀢𑁆𑀢𑀸 𑀯𑀺𑀜𑁆𑀜𑀸𑀢𑀲𑀢𑁆𑀣𑀼𑀲𑀸𑀲𑀦𑀸, 𑀢𑁂𑀲𑀁 𑀢𑀁 𑀘𑀺𑀢𑁆𑀢𑀁 𑀢𑀻𑀲𑀼 𑀞𑀸𑀦𑁂𑀲𑀼 𑀮𑀳𑀼𑀓𑀁 𑀉𑀧𑁆𑀧𑀚𑁆𑀚𑀢𑀺 𑀮𑀳𑀼𑀓𑀁 𑀧𑀯𑀢𑁆𑀢𑀢𑀺, 𑀉𑀧𑀭𑀺𑀪𑀽𑀫𑀻𑀲𑀼 𑀕𑀭𑀼𑀓𑀁 𑀉𑀧𑁆𑀧𑀚𑁆𑀚𑀢𑀺 𑀤𑀦𑁆𑀥𑀁 𑀧𑀯𑀢𑁆𑀢𑀢𑀺𑁇 𑀓𑀺𑀁 𑀓𑀸𑀭𑀡𑀸? 𑀢𑀻𑀲𑀼 𑀞𑀸𑀦𑁂𑀲𑀼 𑀘𑀺𑀢𑁆𑀢𑀲𑁆𑀲 𑀧𑀭𑀺𑀲𑀼𑀤𑁆𑀥𑀢𑁆𑀢𑀸 𑀉𑀧𑀭𑀺 𑀓𑀺𑀮𑁂𑀲𑀸𑀦𑀁 𑀅𑀧𑁆𑀧𑀳𑀻𑀦𑀢𑁆𑀢𑀸, 𑀇𑀤𑀁 𑀤𑀼𑀢𑀺𑀬𑀁 𑀘𑀺𑀢𑁆𑀢𑀁𑁇

570\. 𑀢𑀢𑁆𑀭𑀺𑀤𑀁 𑀢𑀢𑀺𑀬𑀁 𑀘𑀺𑀢𑁆𑀢𑀁 𑀯𑀺𑀪𑀢𑁆𑀢𑀫𑀸𑀧𑀚𑁆𑀚𑀢𑀺—  𑀬𑁂 𑀢𑁂, 𑀫𑀳𑀸𑀭𑀸𑀚, 𑀲𑀓𑀤𑀸𑀕𑀸𑀫𑀺𑀦𑁄, 𑀬𑁂𑀲𑀁 𑀭𑀸𑀕𑀤𑁄𑀲𑀫𑁄𑀳𑀸 𑀢𑀦𑀼𑀪𑀽𑀢𑀸, 𑀢𑁂𑀲𑀁 𑀢𑀁 𑀘𑀺𑀢𑁆𑀢𑀁 𑀧𑀜𑁆𑀘𑀲𑀼 𑀞𑀸𑀦𑁂𑀲𑀼 𑀮𑀳𑀼𑀓𑀁 𑀉𑀧𑁆𑀧𑀚𑁆𑀚𑀢𑀺 𑀮𑀳𑀼𑀓𑀁 𑀧𑀯𑀢𑁆𑀢𑀢𑀺, 𑀉𑀧𑀭𑀺𑀪𑀽𑀫𑀻𑀲𑀼 𑀕𑀭𑀼𑀓𑀁 𑀉𑀧𑁆𑀧𑀚𑁆𑀚𑀢𑀺 𑀤𑀦𑁆𑀥𑀁 𑀧𑀯𑀢𑁆𑀢𑀢𑀺𑁇 𑀓𑀺𑀁 𑀓𑀸𑀭𑀡𑀸? 𑀧𑀜𑁆𑀘𑀲𑀼 𑀞𑀸𑀦𑁂𑀲𑀼 𑀘𑀺𑀢𑁆𑀢𑀲𑁆𑀲 𑀧𑀭𑀺𑀲𑀼𑀤𑁆𑀥𑀢𑁆𑀢𑀸 𑀉𑀧𑀭𑀺 𑀓𑀺𑀮𑁂𑀲𑀸𑀦𑀁 𑀅𑀧𑁆𑀧𑀳𑀻𑀦𑀢𑁆𑀢𑀸𑁇 𑀬𑀣𑀸, 𑀫𑀳𑀸𑀭𑀸𑀚, 𑀯𑀁𑀲𑀦𑀸𑀍𑀅𑀲𑁆𑀲 𑀧𑀜𑁆𑀘𑀧𑀩𑁆𑀩𑀕𑀡𑁆𑀞𑀺𑀧𑀭𑀺𑀲𑀼𑀤𑁆𑀥𑀲𑁆𑀲 𑀉𑀧𑀭𑀺 𑀲𑀸𑀔𑀸𑀚𑀝𑀸𑀚𑀝𑀺𑀢𑀲𑁆𑀲 𑀆𑀓𑀟𑁆𑀠𑀺𑀬𑀦𑁆𑀢𑀲𑁆𑀲 𑀬𑀸𑀯 𑀧𑀜𑁆𑀘𑀧𑀩𑁆𑀩𑀁 𑀢𑀸𑀯 𑀮𑀳𑀼𑀓𑀁 𑀏𑀢𑀺, 𑀢𑀢𑁄 𑀉𑀧𑀭𑀺 𑀣𑀤𑁆𑀥𑀁𑁇 𑀓𑀺𑀁 𑀓𑀸𑀭𑀡𑀸? 𑀳𑁂𑀝𑁆𑀞𑀸 𑀧𑀭𑀺𑀲𑀼𑀤𑁆𑀥𑀢𑁆𑀢𑀸 𑀉𑀧𑀭𑀺 𑀲𑀸𑀔𑀸𑀚𑀝𑀸𑀚𑀝𑀺𑀢𑀢𑁆𑀢𑀸𑁇 𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀬𑁂 𑀢𑁂 𑀲𑀓𑀤𑀸𑀕𑀸𑀫𑀺𑀦𑁄, 𑀬𑁂𑀲𑀁 𑀭𑀸𑀕𑀤𑁄𑀲𑀫𑁄𑀳𑀸 𑀢𑀦𑀼𑀪𑀽𑀢𑀸, 𑀢𑁂𑀲𑀁 𑀢𑀁 𑀘𑀺𑀢𑁆𑀢𑀁 𑀧𑀜𑁆𑀘𑀲𑀼 𑀞𑀸𑀦𑁂𑀲𑀼 𑀮𑀳𑀼𑀓𑀁 𑀉𑀧𑁆𑀧𑀚𑁆𑀚𑀢𑀺 𑀮𑀳𑀼𑀓𑀁 𑀧𑀯𑀢𑁆𑀢𑀢𑀺, 𑀉𑀧𑀭𑀺𑀪𑀽𑀫𑀻𑀲𑀼 𑀕𑀭𑀼𑀓𑀁 𑀉𑀧𑁆𑀧𑀚𑁆𑀚𑀢𑀺 𑀤𑀦𑁆𑀥𑀁 𑀧𑀯𑀢𑁆𑀢𑀢𑀺𑁇 𑀓𑀺𑀁 𑀓𑀸𑀭𑀡𑀸? 𑀧𑀜𑁆𑀘𑀲𑀼 𑀞𑀸𑀦𑁂𑀲𑀼 𑀘𑀺𑀢𑁆𑀢𑀲𑁆𑀲 𑀧𑀭𑀺𑀲𑀼𑀤𑁆𑀥𑀢𑁆𑀢𑀸 𑀉𑀧𑀭𑀺 𑀓𑀺𑀮𑁂𑀲𑀸𑀦𑀁 𑀅𑀧𑁆𑀧𑀳𑀻𑀦𑀢𑁆𑀢𑀸, 𑀇𑀤𑀁 𑀢𑀢𑀺𑀬𑀁 𑀘𑀺𑀢𑁆𑀢𑀁𑁇

571\. 𑀢𑀢𑁆𑀭𑀺𑀤𑀁 𑀘𑀢𑀼𑀢𑁆𑀣𑀁 𑀘𑀺𑀢𑁆𑀢𑀁 𑀯𑀺𑀪𑀢𑁆𑀢𑀫𑀸𑀧𑀚𑁆𑀚𑀢𑀺—  𑀬𑁂 𑀢𑁂, 𑀫𑀳𑀸𑀭𑀸𑀚, 𑀅𑀦𑀸𑀕𑀸𑀫𑀺𑀦𑁄, 𑀬𑁂𑀲𑀁 𑀧𑀜𑁆𑀘𑁄𑀭𑀫𑁆𑀪𑀸𑀕𑀺𑀬𑀸𑀦𑀺 𑀲𑀁𑀬𑁄𑀚𑀦𑀸𑀦𑀺 𑀧𑀳𑀻𑀦𑀸𑀦𑀺, 𑀢𑁂𑀲𑀁 𑀢𑀁 𑀘𑀺𑀢𑁆𑀢𑀁 𑀤𑀲𑀲𑀼 𑀞𑀸𑀦𑁂𑀲𑀼 𑀮𑀳𑀼𑀓𑀁 𑀉𑀧𑁆𑀧𑀚𑁆𑀚𑀢𑀺 𑀮𑀳𑀼𑀓𑀁 𑀧𑀯𑀢𑁆𑀢𑀢𑀺, 𑀉𑀧𑀭𑀺𑀪𑀽𑀫𑀻𑀲𑀼 𑀕𑀭𑀼𑀓𑀁 𑀉𑀧𑁆𑀧𑀚𑁆𑀚𑀢𑀺 𑀤𑀦𑁆𑀥𑀁 𑀧𑀯𑀢𑁆𑀢𑀢𑀺𑁇 𑀓𑀺𑀁 𑀓𑀸𑀭𑀡𑀸? 𑀤𑀲𑀲𑀼 𑀞𑀸𑀦𑁂𑀲𑀼 𑀘𑀺𑀢𑁆𑀢𑀲𑁆𑀲 𑀧𑀭𑀺𑀲𑀼𑀤𑁆𑀥𑀢𑁆𑀢𑀸 𑀉𑀧𑀭𑀺 𑀓𑀺𑀮𑁂𑀲𑀸𑀦𑀁 𑀅𑀧𑁆𑀧𑀳𑀻𑀦𑀢𑁆𑀢𑀸𑁇 𑀬𑀣𑀸, 𑀫𑀳𑀸𑀭𑀸𑀚, 𑀯𑀁𑀲𑀦𑀸𑀍𑀅𑀲𑁆𑀲 𑀤𑀲𑀧𑀩𑁆𑀩𑀕𑀡𑁆𑀞𑀺𑀧𑀭𑀺𑀲𑀼𑀤𑁆𑀥𑀲𑁆𑀲 𑀉𑀧𑀭𑀺 𑀲𑀸𑀔𑀸𑀚𑀝𑀸𑀚𑀝𑀺𑀢𑀲𑁆𑀲 𑀆𑀓𑀟𑁆𑀠𑀺𑀬𑀦𑁆𑀢𑀲𑁆𑀲 𑀬𑀸𑀯 𑀤𑀲𑀧𑀩𑁆𑀩𑀁 𑀢𑀸𑀯 𑀮𑀳𑀼𑀓𑀁 𑀏𑀢𑀺, 𑀢𑀢𑁄 𑀉𑀧𑀭𑀺 𑀣𑀤𑁆𑀥𑀁𑁇 𑀓𑀺𑀁 𑀓𑀸𑀭𑀡𑀸? 𑀳𑁂𑀝𑁆𑀞𑀸 𑀧𑀭𑀺𑀲𑀼𑀤𑁆𑀥𑀢𑁆𑀢𑀸 𑀉𑀧𑀭𑀺 𑀲𑀸𑀔𑀸𑀚𑀝𑀸𑀚𑀝𑀺𑀢𑀢𑁆𑀢𑀸𑁇 𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀬𑁂 𑀢𑁂 𑀅𑀦𑀸𑀕𑀸𑀫𑀺𑀦𑁄, 𑀬𑁂𑀲𑀁 𑀧𑀜𑁆𑀘𑁄𑀭𑀫𑁆𑀪𑀸𑀕𑀺𑀬𑀸𑀦𑀺 𑀲𑀁𑀬𑁄𑀚𑀦𑀸𑀦𑀺 𑀧𑀳𑀻𑀦𑀸𑀦𑀺, 𑀢𑁂𑀲𑀁 𑀢𑀁 𑀘𑀺𑀢𑁆𑀢𑀁 𑀤𑀲𑀲𑀼 𑀞𑀸𑀦𑁂𑀲𑀼 𑀮𑀳𑀼𑀓𑀁 𑀉𑀧𑁆𑀧𑀚𑁆𑀚𑀢𑀺 𑀮𑀳𑀼𑀓𑀁 𑀧𑀯𑀢𑁆𑀢𑀢𑀺, 𑀉𑀧𑀭𑀺𑀪𑀽𑀫𑀻𑀲𑀼 𑀕𑀭𑀼𑀓𑀁 𑀉𑀧𑁆𑀧𑀚𑁆𑀚𑀢𑀺 𑀤𑀦𑁆𑀥𑀁 𑀧𑀯𑀢𑁆𑀢𑀢𑀺𑁇 𑀓𑀺𑀁 𑀓𑀸𑀭𑀡𑀸? 𑀤𑀲𑀲𑀼 𑀞𑀸𑀦𑁂𑀲𑀼 𑀘𑀺𑀢𑁆𑀢𑀲𑁆𑀲 𑀧𑀭𑀺𑀲𑀼𑀤𑁆𑀥𑀢𑁆𑀢𑀸 𑀉𑀧𑀭𑀺 𑀓𑀺𑀮𑁂𑀲𑀸𑀦𑀁 𑀅𑀧𑁆𑀧𑀳𑀻𑀦𑀢𑁆𑀢𑀸, 𑀇𑀤𑀁 𑀘𑀢𑀼𑀢𑁆𑀣𑀁 𑀘𑀺𑀢𑁆𑀢𑀁𑁇

572\. 𑀢𑀢𑁆𑀭𑀺𑀤𑀁 𑀧𑀜𑁆𑀘𑀫𑀁 𑀘𑀺𑀢𑁆𑀢𑀁 𑀯𑀺𑀪𑀢𑁆𑀢𑀫𑀸𑀧𑀚𑁆𑀚𑀢𑀺—  𑀬𑁂 𑀢𑁂, 𑀫𑀳𑀸𑀭𑀸𑀚, 𑀅𑀭𑀳𑀦𑁆𑀢𑁄 𑀔𑀻𑀡𑀸𑀲𑀯𑀸 𑀥𑁄𑀢𑀫𑀮𑀸 𑀯𑀦𑁆𑀢𑀓𑀺𑀮𑁂𑀲𑀸 𑀯𑀼𑀲𑀺𑀢𑀯𑀦𑁆𑀢𑁄 𑀓𑀢𑀓𑀭𑀡𑀻𑀬𑀸 𑀑𑀳𑀺𑀢𑀪𑀸𑀭𑀸 𑀅𑀦𑀼𑀧𑁆𑀧𑀢𑁆𑀢𑀲𑀤𑀢𑁆𑀣𑀸 𑀧𑀭𑀺𑀓𑁆𑀔𑀻𑀡𑀪𑀯𑀲𑀁𑀬𑁄𑀚𑀦𑀸 𑀧𑀢𑁆𑀢𑀧𑀝𑀺𑀲𑀫𑁆𑀪𑀺𑀤𑀸 𑀲𑀸𑀯𑀓𑀪𑀽𑀫𑀻𑀲𑀼 𑀧𑀭𑀺𑀲𑀼𑀤𑁆𑀥𑀸, 𑀢𑁂𑀲𑀁 𑀢𑀁 𑀘𑀺𑀢𑁆𑀢𑀁 𑀲𑀸𑀯𑀓𑀯𑀺𑀲𑀬𑁂 𑀮𑀳𑀼𑀓𑀁 𑀉𑀧𑁆𑀧𑀚𑁆𑀚𑀢𑀺 𑀮𑀳𑀼𑀓𑀁 𑀧𑀯𑀢𑁆𑀢𑀢𑀺, 𑀧𑀘𑁆𑀘𑁂𑀓𑀩𑀼𑀤𑁆𑀥𑀪𑀽𑀫𑀻𑀲𑀼 𑀕𑀭𑀼𑀓𑀁 𑀉𑀧𑁆𑀧𑀚𑁆𑀚𑀢𑀺 𑀤𑀦𑁆𑀥𑀁 𑀧𑀯𑀢𑁆𑀢𑀢𑀺𑁇 𑀓𑀺𑀁 𑀓𑀸𑀭𑀡𑀸? 𑀧𑀭𑀺𑀲𑀼𑀤𑁆𑀥𑀢𑁆𑀢𑀸 𑀲𑀸𑀯𑀓𑀯𑀺𑀲𑀬𑁂, 𑀅𑀧𑀭𑀺𑀲𑀼𑀤𑁆𑀥𑀢𑁆𑀢𑀸 𑀧𑀘𑁆𑀘𑁂𑀓𑀩𑀼𑀤𑁆𑀥𑀯𑀺𑀲𑀬𑁂𑁇 𑀬𑀣𑀸, 𑀫𑀳𑀸𑀭𑀸𑀚, 𑀯𑀁𑀲𑀦𑀸𑀍𑀅𑀲𑁆𑀲 𑀲𑀩𑁆𑀩𑀧𑀩𑁆𑀩𑀕𑀡𑁆𑀞𑀺𑀧𑀭𑀺𑀲𑀼𑀤𑁆𑀥𑀲𑁆𑀲 𑀆𑀓𑀟𑁆𑀠𑀺𑀬𑀦𑁆𑀢𑀲𑁆𑀲 𑀮𑀳𑀼𑀓𑀁 𑀳𑁄𑀢𑀺 𑀆𑀕𑀫𑀦𑀁 𑀅𑀤𑀦𑁆𑀥𑀁𑁇 𑀓𑀺𑀁 𑀓𑀸𑀭𑀡𑀸? 𑀲𑀩𑁆𑀩𑀧𑀩𑁆𑀩𑀕𑀡𑁆𑀞𑀺𑀧𑀭𑀺𑀲𑀼𑀤𑁆𑀥𑀢𑁆𑀢𑀸 𑀅𑀕𑀳𑀦𑀢𑁆𑀢𑀸 𑀯𑀁𑀲𑀲𑁆𑀲𑁇 𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀬𑁂 𑀢𑁂 𑀅𑀭𑀳𑀦𑁆𑀢𑁄 𑀔𑀻𑀡𑀸𑀲𑀯𑀸 𑀥𑁄𑀢𑀫𑀮𑀸 𑀯𑀦𑁆𑀢𑀓𑀺𑀮𑁂𑀲𑀸 𑀯𑀼𑀲𑀺𑀢𑀯𑀦𑁆𑀢𑁄 𑀓𑀢𑀓𑀭𑀡𑀻𑀬𑀸 𑀑𑀳𑀺𑀢𑀪𑀸𑀭𑀸 𑀅𑀦𑀼𑀧𑁆𑀧𑀢𑁆𑀢𑀲𑀤𑀢𑁆𑀣𑀸 𑀧𑀭𑀺𑀓𑁆𑀔𑀻𑀡𑀪𑀯𑀲𑀁𑀬𑁄𑀚𑀦𑀸 𑀧𑀢𑁆𑀢𑀧𑀝𑀺𑀲𑀫𑁆𑀪𑀺𑀤𑀸 𑀲𑀸𑀯𑀓𑀪𑀽𑀫𑀻𑀲𑀼 𑀧𑀭𑀺𑀲𑀼𑀤𑁆𑀥𑀸, 𑀢𑁂𑀲𑀁 𑀢𑀁 𑀘𑀺𑀢𑁆𑀢𑀁 𑀲𑀸𑀯𑀓𑀯𑀺𑀲𑀬𑁂 𑀮𑀳𑀼𑀓𑀁 𑀉𑀧𑁆𑀧𑀚𑁆𑀚𑀢𑀺 𑀮𑀳𑀼𑀓𑀁 𑀧𑀯𑀢𑁆𑀢𑀢𑀺, 𑀧𑀘𑁆𑀘𑁂𑀓𑀩𑀼𑀤𑁆𑀥𑀪𑀽𑀫𑀻𑀲𑀼 𑀕𑀭𑀼𑀓𑀁 𑀉𑀧𑁆𑀧𑀚𑁆𑀚𑀢𑀺 𑀤𑀦𑁆𑀥𑀁 𑀧𑀯𑀢𑁆𑀢𑀢𑀺𑁇 𑀓𑀺𑀁 𑀓𑀸𑀭𑀡𑀸? 𑀧𑀭𑀺𑀲𑀼𑀤𑁆𑀥𑀢𑁆𑀢𑀸 𑀲𑀸𑀯𑀓𑀯𑀺𑀲𑀬𑁂, 𑀅𑀧𑀭𑀺𑀲𑀼𑀤𑁆𑀥𑀢𑁆𑀢𑀸 𑀧𑀘𑁆𑀘𑁂𑀓𑀩𑀼𑀤𑁆𑀥𑀯𑀺𑀲𑀬𑁂, 𑀇𑀤𑀁 𑀧𑀜𑁆𑀘𑀫𑀁 𑀘𑀺𑀢𑁆𑀢𑀁𑁇

573\. 𑀢𑀢𑁆𑀭𑀺𑀤𑀁 𑀙𑀝𑁆𑀞𑀁 𑀘𑀺𑀢𑁆𑀢𑀁 𑀯𑀺𑀪𑀢𑁆𑀢𑀫𑀸𑀧𑀚𑁆𑀚𑀢𑀺—  𑀬𑁂 𑀢𑁂, 𑀫𑀳𑀸𑀭𑀸𑀚, 𑀧𑀘𑁆𑀘𑁂𑀓𑀩𑀼𑀤𑁆𑀥𑀸 𑀲𑀬𑀫𑁆𑀪𑀼𑀦𑁄 𑀅𑀦𑀸𑀘𑀭𑀺𑀬𑀓𑀸 𑀏𑀓𑀘𑀸𑀭𑀺𑀦𑁄 𑀔𑀕𑁆𑀕𑀯𑀺𑀲𑀸𑀡𑀓𑀧𑁆𑀧𑀸 𑀲𑀓𑀯𑀺𑀲𑀬𑁂 𑀧𑀭𑀺𑀲𑀼𑀤𑁆𑀥𑀯𑀺𑀫𑀮𑀘𑀺𑀢𑁆𑀢𑀸, 𑀢𑁂𑀲𑀁 𑀢𑀁 𑀘𑀺𑀢𑁆𑀢𑀁 𑀲𑀓𑀯𑀺𑀲𑀬𑁂 𑀮𑀳𑀼𑀓𑀁 𑀉𑀧𑁆𑀧𑀚𑁆𑀚𑀢𑀺 𑀮𑀳𑀼𑀓𑀁 𑀧𑀯𑀢𑁆𑀢𑀢𑀺, 𑀲𑀩𑁆𑀩𑀜𑁆𑀜𑀼𑀩𑀼𑀤𑁆𑀥𑀪𑀽𑀫𑀻𑀲𑀼 𑀕𑀭𑀼𑀓𑀁 𑀉𑀧𑁆𑀧𑀚𑁆𑀚𑀢𑀺 𑀤𑀦𑁆𑀥𑀁 𑀧𑀯𑀢𑁆𑀢𑀢𑀺𑁇 𑀓𑀺𑀁 𑀓𑀸𑀭𑀡𑀸? 𑀧𑀭𑀺𑀲𑀼𑀤𑁆𑀥𑀢𑁆𑀢𑀸 𑀲𑀓𑀯𑀺𑀲𑀬𑁂 𑀫𑀳𑀦𑁆𑀢𑀢𑁆𑀢𑀸 𑀲𑀩𑁆𑀩𑀜𑁆𑀜𑀼𑀩𑀼𑀤𑁆𑀥𑀯𑀺𑀲𑀬𑀲𑁆𑀲𑁇 𑀬𑀣𑀸, 𑀫𑀳𑀸𑀭𑀸𑀚, 𑀧𑀼𑀭𑀺𑀲𑁄 𑀲𑀓𑀯𑀺𑀲𑀬𑀁 𑀧𑀭𑀺𑀢𑁆𑀢𑀁 𑀦𑀤𑀺𑀁 𑀭𑀢𑁆𑀢𑀺𑀫𑁆𑀧𑀺 𑀤𑀺𑀯𑀸𑀧𑀺 𑀬𑀤𑀺𑀘𑁆𑀙𑀓𑀁 𑀅𑀘𑁆𑀙𑀫𑁆𑀪𑀺𑀢𑁄 𑀑𑀢𑀭𑁂𑀬𑁆𑀬, 𑀅𑀣 𑀧𑀭𑀢𑁄 𑀫𑀳𑀸𑀲𑀫𑀼𑀤𑁆𑀤𑀁 𑀕𑀫𑁆𑀪𑀻𑀭𑀁 𑀯𑀺𑀢𑁆𑀣𑀢𑀁 𑀅𑀕𑀸𑀥𑀫𑀧𑀸𑀭𑀁 𑀤𑀺𑀲𑁆𑀯𑀸 𑀪𑀸𑀬𑁂𑀬𑁆𑀬, 𑀤𑀦𑁆𑀥𑀸𑀬𑁂𑀬𑁆𑀬 𑀦 𑀯𑀺𑀲𑀳𑁂𑀬𑁆𑀬 𑀑𑀢𑀭𑀺𑀢𑀼𑀁𑁇 𑀓𑀺𑀁 𑀓𑀸𑀭𑀡𑀸? 𑀢𑀺𑀡𑁆𑀡𑀢𑁆𑀢𑀸 𑀲𑀓𑀯𑀺𑀲𑀬𑀲𑁆𑀲, 𑀫𑀳𑀦𑁆𑀢𑀢𑁆𑀢𑀸 𑀘 𑀫𑀳𑀸𑀲𑀫𑀼𑀤𑁆𑀤𑀲𑁆𑀲𑁇 𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀬𑁂 𑀢𑁂 𑀧𑀘𑁆𑀘𑁂𑀓𑀩𑀼𑀤𑁆𑀥𑀸 𑀲𑀬𑀫𑁆𑀪𑀼𑀦𑁄 𑀅𑀦𑀸𑀘𑀭𑀺𑀬𑀓𑀸 𑀏𑀓𑀘𑀸𑀭𑀺𑀦𑁄 𑀔𑀕𑁆𑀕𑀯𑀺𑀲𑀸𑀡𑀓𑀧𑁆𑀧𑀸 𑀲𑀓𑀯𑀺𑀲𑀬𑁂 𑀧𑀭𑀺𑀲𑀼𑀤𑁆𑀥𑀯𑀺𑀫𑀮𑀘𑀺𑀢𑁆𑀢𑀸, 𑀢𑁂𑀲𑀁 𑀢𑀁 𑀘𑀺𑀢𑁆𑀢𑀁 𑀲𑀓𑀯𑀺𑀲𑀬𑁂 𑀮𑀳𑀼𑀓𑀁 𑀉𑀧𑁆𑀧𑀚𑁆𑀚𑀢𑀺 𑀮𑀳𑀼𑀓𑀁 𑀧𑀯𑀢𑁆𑀢𑀢𑀺, 𑀲𑀩𑁆𑀩𑀜𑁆𑀜𑀼𑀩𑀼𑀤𑁆𑀥𑀪𑀽𑀫𑀻𑀲𑀼 𑀕𑀭𑀼𑀓𑀁 𑀉𑀧𑁆𑀧𑀚𑁆𑀚𑀢𑀺 𑀤𑀦𑁆𑀥𑀁 𑀧𑀯𑀢𑁆𑀢𑀢𑀺𑁇 𑀓𑀺𑀁 𑀓𑀸𑀭𑀡𑀸? 𑀧𑀭𑀺𑀲𑀼𑀤𑁆𑀥𑀢𑁆𑀢𑀸 𑀲𑀓𑀯𑀺𑀲𑀬𑁂 𑀫𑀳𑀦𑁆𑀢𑀢𑁆𑀢𑀸 𑀲𑀩𑁆𑀩𑀜𑁆𑀜𑀼𑀩𑀼𑀤𑁆𑀥𑀯𑀺𑀲𑀬𑀲𑁆𑀲, 𑀇𑀤𑀁 𑀙𑀝𑁆𑀞𑀁 𑀘𑀺𑀢𑁆𑀢𑀁𑁇

574\. 𑀢𑀢𑁆𑀭𑀺𑀤𑀁 𑀲𑀢𑁆𑀢𑀫𑀁 𑀘𑀺𑀢𑁆𑀢𑀁 𑀯𑀺𑀪𑀢𑁆𑀢𑀫𑀸𑀧𑀚𑁆𑀚𑀢𑀺—  𑀬𑁂 𑀢𑁂, 𑀫𑀳𑀸𑀭𑀸𑀚, 𑀲𑀫𑁆𑀫𑀸𑀲𑀫𑁆𑀩𑀼𑀤𑁆𑀥𑀸 𑀲𑀩𑁆𑀩𑀜𑁆𑀜𑀼𑀦𑁄 𑀤𑀲𑀩𑀮𑀥𑀭𑀸 𑀘𑀢𑀼𑀯𑁂𑀲𑀸𑀭𑀚𑁆𑀚𑀯𑀺𑀲𑀸𑀭𑀤𑀸 𑀅𑀝𑁆𑀞𑀸𑀭𑀲𑀳𑀺 𑀩𑀼𑀤𑁆𑀥𑀥𑀫𑁆𑀫𑁂𑀳𑀺 𑀲𑀫𑀦𑁆𑀦𑀸𑀕𑀢𑀸 𑀅𑀦𑀦𑁆𑀢𑀚𑀺𑀦𑀸 𑀅𑀦𑀸𑀯𑀭𑀡𑀜𑀸𑀡𑀸, 𑀢𑁂𑀲𑀁 𑀢𑀁 𑀘𑀺𑀢𑁆𑀢𑀁 𑀲𑀩𑁆𑀩𑀢𑁆𑀣 𑀮𑀳𑀼𑀓𑀁 𑀉𑀧𑁆𑀧𑀚𑁆𑀚𑀢𑀺 𑀮𑀳𑀼𑀓𑀁 𑀧𑀯𑀢𑁆𑀢𑀢𑀺𑁇 𑀓𑀺𑀁 𑀓𑀸𑀭𑀡𑀸? 𑀲𑀩𑁆𑀩𑀢𑁆𑀣 𑀧𑀭𑀺𑀲𑀼𑀤𑁆𑀥𑀢𑁆𑀢𑀸𑁇 𑀅𑀧𑀺 𑀦𑀼 𑀔𑁄, 𑀫𑀳𑀸𑀭𑀸𑀚, 𑀦𑀸𑀭𑀸𑀘𑀲𑁆𑀲 𑀲𑀼𑀥𑁄𑀢𑀲𑁆𑀲 𑀯𑀺𑀫𑀮𑀲𑁆𑀲 𑀦𑀺𑀕𑁆𑀕𑀡𑁆𑀞𑀺𑀲𑁆𑀲 𑀲𑀼𑀔𑀼𑀫𑀥𑀸𑀭𑀲𑁆𑀲 𑀅𑀚𑀺𑀫𑁆𑀳𑀲𑁆𑀲 𑀅𑀯𑀗𑁆𑀓𑀲𑁆𑀲 𑀅𑀓𑀼𑀝𑀺𑀮𑀲𑁆𑀲 𑀤𑀍𑀳𑀘𑀸𑀧𑀲𑀫𑀸𑀭𑀽𑀍𑀳𑀲𑁆𑀲 𑀔𑁄𑀫𑀲𑀼𑀔𑀼𑀫𑁂 𑀯𑀸 𑀓𑀧𑁆𑀧𑀸𑀲𑀲𑀼𑀔𑀼𑀫𑁂 𑀯𑀸 𑀓𑀫𑁆𑀩𑀮𑀲𑀼𑀔𑀼𑀫𑁂 𑀯𑀸 𑀩𑀮𑀯𑀦𑀺𑀧𑀸𑀢𑀺𑀢𑀲𑁆𑀲 𑀤𑀦𑁆𑀥𑀸𑀬𑀺𑀢𑀢𑁆𑀢𑀁 𑀯𑀸 𑀮𑀕𑁆𑀕𑀦𑀁 𑀯𑀸 𑀳𑁄𑀢𑀻”𑀢𑀺? “𑀦 𑀳𑀺, 𑀪𑀦𑁆𑀢𑁂”𑁇 “𑀓𑀺𑀁 𑀓𑀸𑀭𑀡𑀸? 𑀲𑀼𑀔𑀼𑀫𑀢𑁆𑀢𑀸 𑀯𑀢𑁆𑀣𑀸𑀦𑀁 𑀲𑀼𑀥𑁄𑀢𑀢𑁆𑀢𑀸 𑀦𑀸𑀭𑀸𑀘𑀲𑁆𑀲 𑀦𑀺𑀧𑀸𑀢𑀲𑁆𑀲 𑀘 𑀩𑀮𑀯𑀢𑁆𑀢𑀸𑀢𑀺; 𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀬𑁂 𑀢𑁂 𑀲𑀫𑁆𑀫𑀸𑀲𑀫𑁆𑀩𑀼𑀤𑁆𑀥𑀸 𑀲𑀩𑁆𑀩𑀜𑁆𑀜𑀼𑀦𑁄 𑀤𑀲𑀩𑀮𑀥𑀭𑀸 𑀘𑀢𑀼𑀯𑁂𑀲𑀸𑀭𑀚𑁆𑀚𑀯𑀺𑀲𑀸𑀭𑀤𑀸 𑀅𑀝𑁆𑀞𑀸𑀭𑀲𑀳𑀺 𑀩𑀼𑀤𑁆𑀥𑀥𑀫𑁆𑀫𑁂𑀳𑀺 𑀲𑀫𑀦𑁆𑀦𑀸𑀕𑀢𑀸 𑀅𑀦𑀦𑁆𑀢𑀚𑀺𑀦𑀸 𑀅𑀦𑀸𑀯𑀭𑀡𑀜𑀸𑀡𑀸, 𑀢𑁂𑀲𑀁 𑀢𑀁 𑀘𑀺𑀢𑁆𑀢𑀁 𑀲𑀩𑁆𑀩𑀢𑁆𑀣 𑀮𑀳𑀼𑀓𑀁 𑀉𑀧𑁆𑀧𑀚𑁆𑀚𑀢𑀺 𑀮𑀳𑀼𑀓𑀁 𑀧𑀯𑀢𑁆𑀢𑀢𑀺𑁇 𑀓𑀺𑀁 𑀓𑀸𑀭𑀡𑀸? 𑀲𑀩𑁆𑀩𑀢𑁆𑀣 𑀧𑀭𑀺𑀲𑀼𑀤𑁆𑀥𑀢𑁆𑀢𑀸, 𑀇𑀤𑀁 𑀲𑀢𑁆𑀢𑀫𑀁 𑀘𑀺𑀢𑁆𑀢𑀁𑁇

575\. 𑀢𑀢𑁆𑀭, 𑀫𑀳𑀸𑀭𑀸𑀚, 𑀬𑀤𑀺𑀤𑀁 𑀲𑀩𑁆𑀩𑀜𑁆𑀜𑀼𑀩𑀼𑀤𑁆𑀥𑀸𑀦𑀁 𑀘𑀺𑀢𑁆𑀢𑀁, 𑀢𑀁 𑀙𑀦𑁆𑀦𑀫𑁆𑀧𑀺 𑀘𑀺𑀢𑁆𑀢𑀸𑀦𑀁 𑀕𑀡𑀦𑀁 𑀅𑀢𑀺𑀓𑁆𑀓𑀫𑀺𑀢𑁆𑀯𑀸 𑀅𑀲𑀗𑁆𑀔𑁆𑀬𑁂𑀬𑁆𑀬𑁂𑀦 𑀕𑀼𑀡𑁂𑀦 𑀧𑀭𑀺𑀲𑀼𑀤𑁆𑀥𑀜𑁆𑀘 𑀮𑀳𑀼𑀓𑀜𑁆𑀘𑁇 𑀬𑀲𑁆𑀫𑀸 𑀘 𑀪𑀕𑀯𑀢𑁄 𑀘𑀺𑀢𑁆𑀢𑀁 𑀧𑀭𑀺𑀲𑀼𑀤𑁆𑀥𑀜𑁆𑀘 𑀮𑀳𑀼𑀓𑀜𑁆𑀘, 𑀢𑀲𑁆𑀫𑀸, 𑀫𑀳𑀸𑀭𑀸𑀚, 𑀪𑀕𑀯𑀸 𑀬𑀫𑀓𑀧𑀸𑀝𑀺𑀳𑀻𑀭𑀁 𑀤𑀲𑁆𑀲𑁂𑀢𑀺𑁇 𑀬𑀫𑀓𑀧𑀸𑀝𑀺𑀳𑀻𑀭𑁂, 𑀫𑀳𑀸𑀭𑀸𑀚, 𑀜𑀸𑀢𑀩𑁆𑀩𑀁 𑀩𑀼𑀤𑁆𑀥𑀸𑀦𑀁 𑀪𑀕𑀯𑀦𑁆𑀢𑀸𑀦𑀁 𑀘𑀺𑀢𑁆𑀢𑀁 𑀏𑀯𑀁 𑀮𑀳𑀼𑀧𑀭𑀺𑀯𑀢𑁆𑀢𑀦𑁆𑀢𑀺, 𑀦 𑀢𑀢𑁆𑀣 𑀲𑀓𑁆𑀓𑀸 𑀉𑀢𑁆𑀢𑀭𑀺𑀁 𑀓𑀸𑀭𑀡𑀁 𑀯𑀢𑁆𑀢𑀼𑀁, 𑀢𑁂𑀧𑀺, 𑀫𑀳𑀸𑀭𑀸𑀚, 𑀧𑀸𑀝𑀺𑀳𑀻𑀭𑀸 𑀲𑀩𑁆𑀩𑀜𑁆𑀜𑀼𑀩𑀼𑀤𑁆𑀥𑀸𑀦𑀁 𑀘𑀺𑀢𑁆𑀢𑀁 𑀉𑀧𑀸𑀤𑀸𑀬 𑀕𑀡𑀦𑀫𑁆𑀧𑀺 𑀲𑀗𑁆𑀔𑀫𑁆𑀧𑀺 𑀓𑀮𑀫𑁆𑀧𑀺 𑀓𑀮𑀪𑀸𑀕𑀫𑁆𑀧𑀺 𑀦 𑀉𑀧𑁂𑀦𑁆𑀢𑀺, 𑀆𑀯𑀚𑁆𑀚𑀦𑀧𑀝𑀺𑀩𑀤𑁆𑀥𑀁, 𑀫𑀳𑀸𑀭𑀸𑀚, 𑀪𑀕𑀯𑀢𑁄 𑀲𑀩𑁆𑀩𑀜𑁆𑀜𑀼𑀢𑀜𑀸𑀡𑀁, 𑀆𑀯𑀚𑁆𑀚𑁂𑀢𑁆𑀯𑀸 𑀬𑀤𑀺𑀘𑁆𑀙𑀓𑀁 𑀚𑀸𑀦𑀸𑀢𑀺𑁇

576\. 𑀬𑀣𑀸, 𑀫𑀳𑀸𑀭𑀸𑀚, 𑀧𑀼𑀭𑀺𑀲𑁄 𑀳𑀢𑁆𑀣𑁂 𑀞𑀧𑀺𑀢𑀁 𑀬𑀁 𑀓𑀺𑀜𑁆𑀘𑀺 𑀤𑀼𑀢𑀺𑀬𑁂 𑀳𑀢𑁆𑀣𑁂 𑀞𑀧𑁂𑀬𑁆𑀬 𑀯𑀺𑀯𑀝𑁂𑀦 𑀫𑀼𑀔𑁂𑀦 𑀯𑀸𑀘𑀁 𑀦𑀺𑀘𑁆𑀙𑀸𑀭𑁂𑀬𑁆𑀬, 𑀫𑀼𑀔𑀕𑀢𑀁 𑀪𑁄𑀚𑀦𑀁 𑀕𑀺𑀮𑁂𑀬𑁆𑀬, 𑀉𑀫𑁆𑀫𑀻𑀮𑁂𑀢𑁆𑀯𑀸 𑀯𑀸 𑀦𑀺𑀫𑀻𑀮𑁂𑀬𑁆𑀬, 𑀦𑀺𑀫𑀻𑀮𑁂𑀢𑁆𑀯𑀸 𑀯𑀸 𑀉𑀫𑁆𑀫𑀻𑀮𑁂𑀬𑁆𑀬, 𑀲𑀫𑀺𑀜𑁆𑀚𑀺𑀢𑀁 𑀯𑀸 𑀩𑀸𑀳𑀁 𑀧𑀲𑀸𑀭𑁂𑀬𑁆𑀬, 𑀧𑀲𑀸𑀭𑀺𑀢𑀁 𑀯𑀸 𑀩𑀸𑀳𑀁 𑀲𑀫𑀺𑀜𑁆𑀚𑁂𑀬𑁆𑀬, 𑀘𑀺𑀭𑀢𑀭𑀁 𑀏𑀢𑀁, 𑀫𑀳𑀸𑀭𑀸𑀚, 𑀮𑀳𑀼𑀢𑀭𑀁 𑀪𑀕𑀯𑀢𑁄 𑀲𑀩𑁆𑀩𑀜𑁆𑀜𑀼𑀢𑀜𑀸𑀡𑀁, 𑀮𑀳𑀼𑀢𑀭𑀁 𑀆𑀯𑀚𑁆𑀚𑀦𑀁, 𑀆𑀯𑀚𑁆𑀚𑁂𑀢𑁆𑀯𑀸 𑀬𑀤𑀺𑀘𑁆𑀙𑀓𑀁 𑀚𑀸𑀦𑀸𑀢𑀺, 𑀆𑀯𑀚𑁆𑀚𑀦𑀯𑀺𑀓𑀮𑀫𑀢𑁆𑀢𑀓𑁂𑀦 𑀦 𑀢𑀸𑀯𑀢𑀸 𑀩𑀼𑀤𑁆𑀥𑀸 𑀪𑀕𑀯𑀦𑁆𑀢𑁄 𑀅𑀲𑀩𑁆𑀩𑀜𑁆𑀜𑀼𑀦𑁄 𑀦𑀸𑀫 𑀳𑁄𑀦𑁆𑀢𑀻”𑀢𑀺𑁇

577\. “𑀆𑀯𑀚𑁆𑀚𑀦𑀫𑁆𑀧𑀺, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀧𑀭𑀺𑀬𑁂𑀲𑀦𑀸𑀬 𑀓𑀸𑀢𑀩𑁆𑀩𑀁, 𑀇𑀗𑁆𑀖 𑀫𑀁 𑀢𑀢𑁆𑀣 𑀓𑀸𑀭𑀡𑁂𑀦 𑀲𑀜𑁆𑀜𑀸𑀧𑁂𑀳𑀻”𑀢𑀺𑁇 “𑀬𑀣𑀸, 𑀫𑀳𑀸𑀭𑀸𑀚, 𑀧𑀼𑀭𑀺𑀲𑀲𑁆𑀲 𑀅𑀟𑁆𑀠𑀲𑁆𑀲 𑀫𑀳𑀤𑁆𑀥𑀦𑀲𑁆𑀲 𑀫𑀳𑀸𑀪𑁄𑀕𑀲𑁆𑀲 𑀧𑀳𑀽𑀢𑀚𑀸𑀢𑀭𑀽𑀧𑀭𑀚𑀢𑀲𑁆𑀲 𑀧𑀳𑀽𑀢𑀯𑀺𑀢𑁆𑀢𑀽𑀧𑀓𑀭𑀡𑀲𑁆𑀲 𑀧𑀳𑀽𑀢𑀥𑀦𑀥𑀜𑁆𑀜𑀲𑁆𑀲 𑀲𑀸𑀮𑀺𑀯𑀻𑀳𑀺𑀬𑀯𑀢𑀡𑁆𑀟𑀼𑀮𑀢𑀺𑀮𑀫𑀼𑀕𑁆𑀕𑀫𑀸𑀲𑀧𑀼𑀩𑁆𑀩𑀡𑁆𑀡𑀸𑀧𑀭𑀡𑁆𑀡𑀲𑀧𑁆𑀧𑀺𑀢𑁂𑀮𑀦𑀯𑀦𑀻𑀢𑀔𑀻𑀭𑀤𑀥𑀺𑀫𑀥𑀼𑀕𑀼𑀍𑀅𑀨𑀸𑀡𑀺𑀢𑀸 𑀘 𑀔𑀍𑀑𑀧𑀺𑀓𑀼𑀫𑁆𑀪𑀺𑀧𑀻𑀞𑀭𑀓𑁄𑀝𑁆𑀞𑀪𑀸𑀚𑀦𑀕𑀢𑀸 𑀪𑀯𑁂𑀬𑁆𑀬𑀼𑀁, 𑀢𑀲𑁆𑀲 𑀘 𑀧𑀼𑀭𑀺𑀲𑀲𑁆𑀲 𑀧𑀸𑀳𑀼𑀦𑀓𑁄 𑀆𑀕𑀘𑁆𑀙𑁂𑀬𑁆𑀬 𑀪𑀢𑁆𑀢𑀸𑀭𑀳𑁄 𑀪𑀢𑁆𑀢𑀸𑀪𑀺𑀓𑀗𑁆𑀔𑀻, 𑀢𑀲𑁆𑀲 𑀘 𑀕𑁂𑀳𑁂 𑀬𑀁 𑀭𑀦𑁆𑀥𑀁 𑀪𑁄𑀚𑀦𑀁, 𑀢𑀁 𑀧𑀭𑀺𑀦𑀺𑀝𑁆𑀞𑀺𑀢𑀁 𑀪𑀯𑁂𑀬𑁆𑀬, 𑀓𑀼𑀫𑁆𑀪𑀺𑀢𑁄 𑀢𑀡𑁆𑀟𑀼𑀮𑁂 𑀦𑀻𑀳𑀭𑀺𑀢𑁆𑀯𑀸 𑀪𑁄𑀚𑀦𑀁 𑀭𑀦𑁆𑀥𑁂𑀬𑁆𑀬, 𑀅𑀧𑀺 𑀘 𑀔𑁄 𑀲𑁄, 𑀫𑀳𑀸𑀭𑀸𑀚, 𑀢𑀸𑀯𑀢𑀓𑁂𑀦 𑀪𑁄𑀚𑀦𑀯𑁂𑀓𑀮𑁆𑀮𑀫𑀢𑁆𑀢𑀓𑁂𑀦 𑀅𑀥𑀦𑁄 𑀦𑀸𑀫 𑀓𑀧𑀡𑁄 𑀦𑀸𑀫 𑀪𑀯𑁂𑀬𑁆𑀬𑀸”𑀢𑀺? “𑀦 𑀳𑀺, 𑀪𑀦𑁆𑀢𑁂, 𑀘𑀓𑁆𑀓𑀯𑀢𑁆𑀢𑀺𑀭𑀜𑁆𑀜𑁄 𑀖𑀭𑁂𑀧𑀺, 𑀪𑀦𑁆𑀢𑁂, 𑀅𑀓𑀸𑀮𑁂 𑀪𑁄𑀚𑀦𑀯𑁂𑀓𑀮𑁆𑀮𑀁 𑀳𑁄𑀢𑀺, 𑀓𑀺𑀁 𑀧𑀦 𑀕𑀳𑀧𑀢𑀺𑀓𑀲𑁆𑀲𑀸”𑀢𑀺? “𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀢𑀣𑀸𑀕𑀢𑀲𑁆𑀲 𑀆𑀯𑀚𑁆𑀚𑀦𑀯𑀺𑀓𑀮𑀫𑀢𑁆𑀢𑀓𑀁 𑀲𑀩𑁆𑀩𑀜𑁆𑀜𑀼𑀢𑀜𑀸𑀡𑀁 𑀆𑀯𑀚𑁆𑀚𑁂𑀢𑁆𑀯𑀸 𑀬𑀤𑀺𑀘𑁆𑀙𑀓𑀁 𑀚𑀸𑀦𑀸𑀢𑀺𑁇

578\. 𑀬𑀣𑀸 𑀯𑀸 𑀧𑀦, 𑀫𑀳𑀸𑀭𑀸𑀚, 𑀭𑀼𑀓𑁆𑀔𑁄 𑀅𑀲𑁆𑀲 𑀨𑀮𑀺𑀢𑁄 𑀑𑀡𑀢𑀯𑀺𑀦𑀢𑁄 𑀧𑀺𑀡𑁆𑀟𑀺𑀪𑀸𑀭𑀪𑀭𑀺𑀢𑁄, 𑀦 𑀓𑀺𑀜𑁆𑀘𑀺 𑀢𑀢𑁆𑀣 𑀧𑀢𑀺𑀢𑀁 𑀨𑀮𑀁 𑀪𑀯𑁂𑀬𑁆𑀬, 𑀅𑀧𑀺 𑀦𑀼 𑀔𑁄 𑀲𑁄, 𑀫𑀳𑀸𑀭𑀸𑀚, 𑀭𑀼𑀓𑁆𑀔𑁄 𑀢𑀸𑀯𑀢𑀓𑁂𑀦 𑀧𑀢𑀺𑀢𑀨𑀮𑀯𑁂𑀓𑀮𑁆𑀮𑀫𑀢𑁆𑀢𑀓𑁂𑀦 𑀅𑀨𑀮𑁄 𑀦𑀸𑀫 𑀪𑀯𑁂𑀬𑁆𑀬𑀸”𑀢𑀺? “𑀦 𑀳𑀺, 𑀪𑀦𑁆𑀢𑁂, 𑀧𑀢𑀦𑀧𑀝𑀺𑀩𑀤𑁆𑀥𑀸𑀦𑀺 𑀢𑀸𑀦𑀺 𑀭𑀼𑀓𑁆𑀔𑀨𑀮𑀸𑀦𑀺, 𑀧𑀢𑀺𑀢𑁂 𑀬𑀤𑀺𑀘𑁆𑀙𑀓𑀁 𑀮𑀪𑀢𑀻”𑀢𑀺𑁇 “𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀢𑀣𑀸𑀕𑀢𑀲𑁆𑀲 𑀆𑀯𑀚𑁆𑀚𑀦𑀧𑀝𑀺𑀩𑀤𑁆𑀥𑀁 𑀲𑀩𑁆𑀩𑀜𑁆𑀜𑀼𑀢𑀜𑀸𑀡𑀁 𑀆𑀯𑀚𑁆𑀚𑁂𑀢𑁆𑀯𑀸 𑀬𑀤𑀺𑀘𑁆𑀙𑀓𑀁 𑀚𑀸𑀦𑀸𑀢𑀻”𑀢𑀺𑁇

579\. “𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀆𑀯𑀚𑁆𑀚𑁂𑀢𑁆𑀯𑀸 𑀆𑀯𑀚𑁆𑀚𑁂𑀢𑁆𑀯𑀸 𑀩𑀼𑀤𑁆𑀥𑁄 𑀬𑀤𑀺𑀘𑁆𑀙𑀓𑀁 𑀚𑀸𑀦𑀸𑀢𑀻”𑀢𑀺? “𑀆𑀫, 𑀫𑀳𑀸𑀭𑀸𑀚, 𑀪𑀕𑀯𑀸 𑀆𑀯𑀚𑁆𑀚𑁂𑀢𑁆𑀯𑀸 𑀆𑀯𑀚𑁆𑀚𑁂𑀢𑁆𑀯𑀸 𑀬𑀤𑀺𑀘𑁆𑀙𑀓𑀁 𑀚𑀸𑀦𑀸𑀢𑀻𑀢𑀺𑁇

580\. 𑀬𑀣𑀸, 𑀫𑀳𑀸𑀭𑀸𑀚, 𑀘𑀓𑁆𑀓𑀯𑀢𑁆𑀢𑀻 𑀭𑀸𑀚𑀸 𑀬𑀤𑀸 𑀘𑀓𑁆𑀓𑀭𑀢𑀦𑀁 𑀲𑀭𑀢𑀺 ‘𑀉𑀧𑁂𑀢𑀼 𑀫𑁂 𑀘𑀓𑁆𑀓𑀭𑀢𑀦𑀦𑁆’𑀢𑀺, 𑀲𑀭𑀺𑀢𑁂 𑀘𑀓𑁆𑀓𑀭𑀢𑀦𑀁 𑀉𑀧𑁂𑀢𑀺; 𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀢𑀣𑀸𑀕𑀢𑁄 𑀆𑀯𑀚𑁆𑀚𑁂𑀢𑁆𑀯𑀸 𑀆𑀯𑀚𑁆𑀚𑁂𑀢𑁆𑀯𑀸 𑀬𑀤𑀺𑀘𑁆𑀙𑀓𑀁 𑀚𑀸𑀦𑀸𑀢𑀻”𑀢𑀺𑁇 “𑀤𑀍𑀳𑀁, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀓𑀸𑀭𑀡𑀁, 𑀩𑀼𑀤𑁆𑀥𑁄 𑀲𑀩𑁆𑀩𑀜𑁆𑀜𑀽, 𑀲𑀫𑁆𑀧𑀝𑀺𑀘𑁆𑀙𑀸𑀫 𑀩𑀼𑀤𑁆𑀥𑁄 𑀲𑀩𑁆𑀩𑀜𑁆𑀜𑀽”𑀢𑀺𑁇

---

581\. 𑀩𑀼𑀤𑁆𑀥𑀲𑀩𑁆𑀩𑀜𑁆𑀜𑀼𑀪𑀸𑀯𑀧𑀜𑁆𑀳𑁄 𑀤𑀼𑀢𑀺𑀬𑁄𑁇



[Go to previous page (5.1.1 Katādhikārasaphalapañha)](5.1.1.md) / [Go to parent page (5.1 Iddhibalavagga)](../5.1.md) / [Go to next page (5.1.3 Devadattapabbajjapañha)](5.1.3.md)


