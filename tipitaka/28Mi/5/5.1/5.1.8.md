
[Home](/) / [28Mi Milindapañhapāḷi](../../../28Mi.md) / [5 Meṇḍakapañha](../../5.md) / [5.1 Iddhibalavagga](../5.1.md)

# 𑁫𑁇𑁧𑁇𑁮 𑀅𑀓𑀼𑀲𑀮𑀘𑁆𑀙𑁂𑀤𑀦𑀧𑀜𑁆𑀳

### 𑀫𑁂𑀡𑁆𑀟𑀓𑀧𑀜𑁆𑀳

### 𑀇𑀤𑁆𑀥𑀺𑀩𑀮𑀯𑀕𑁆𑀕

### 𑀅𑀓𑀼𑀲𑀮𑀘𑁆𑀙𑁂𑀤𑀦𑀧𑀜𑁆𑀳

(127.)

650\. “𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀢𑀣𑀸𑀕𑀢𑁄 𑀲𑀩𑁆𑀩𑀁 𑀅𑀓𑀼𑀲𑀮𑀁 𑀛𑀸𑀧𑁂𑀢𑁆𑀯𑀸 𑀲𑀩𑁆𑀩𑀜𑁆𑀜𑀼𑀢𑀁 𑀧𑀢𑁆𑀢𑁄, 𑀉𑀤𑀸𑀳𑀼 𑀲𑀸𑀯𑀲𑁂𑀲𑁂 𑀅𑀓𑀼𑀲𑀮𑁂 𑀲𑀩𑁆𑀩𑀜𑁆𑀜𑀼𑀢𑀁 𑀧𑀢𑁆𑀢𑁄”𑀢𑀺? “𑀲𑀩𑁆𑀩𑀁, 𑀫𑀳𑀸𑀭𑀸𑀚, 𑀅𑀓𑀼𑀲𑀮𑀁 𑀛𑀸𑀧𑁂𑀢𑁆𑀯𑀸 𑀪𑀕𑀯𑀸 𑀲𑀩𑁆𑀩𑀜𑁆𑀜𑀼𑀢𑀁 𑀧𑀢𑁆𑀢𑁄, 𑀦𑀢𑁆𑀣𑀺 𑀪𑀕𑀯𑀢𑁄 𑀲𑁂𑀲𑀓𑀁 𑀅𑀓𑀼𑀲𑀮𑀦𑁆”𑀢𑀺𑁇

651\. “𑀓𑀺𑀁 𑀧𑀦, 𑀪𑀦𑁆𑀢𑁂, 𑀤𑀼𑀓𑁆𑀔𑀸 𑀯𑁂𑀤𑀦𑀸 𑀢𑀣𑀸𑀕𑀢𑀲𑁆𑀲 𑀓𑀸𑀬𑁂 𑀉𑀧𑁆𑀧𑀦𑁆𑀦𑀧𑀼𑀩𑁆𑀩𑀸”𑀢𑀺? “𑀆𑀫, 𑀫𑀳𑀸𑀭𑀸𑀚, 𑀭𑀸𑀚𑀕𑀳𑁂 𑀪𑀕𑀯𑀢𑁄 𑀧𑀸𑀤𑁄 𑀲𑀓𑀮𑀺𑀓𑀸𑀬 𑀔𑀢𑁄, 𑀮𑁄𑀳𑀺𑀢𑀧𑀓𑁆𑀔𑀦𑁆𑀤𑀺𑀓𑀸𑀩𑀸𑀥𑁄 𑀉𑀧𑁆𑀧𑀦𑁆𑀦𑁄, 𑀓𑀸𑀬𑁂 𑀅𑀪𑀺𑀲𑀦𑁆𑀦𑁂 𑀚𑀻𑀯𑀓𑁂𑀦 𑀯𑀺𑀭𑁂𑀓𑁄 𑀓𑀸𑀭𑀺𑀢𑁄, 𑀯𑀸𑀢𑀸𑀩𑀸𑀥𑁂 𑀉𑀧𑁆𑀧𑀦𑁆𑀦𑁂 𑀉𑀧𑀝𑁆𑀞𑀸𑀓𑁂𑀦 𑀣𑁂𑀭𑁂𑀦 𑀉𑀡𑁆𑀳𑁄𑀤𑀓𑀁 𑀧𑀭𑀺𑀬𑀺𑀝𑁆𑀞𑀦𑁆”𑀢𑀺𑁇

652\. “𑀬𑀤𑀺, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀢𑀣𑀸𑀕𑀢𑁄 𑀲𑀩𑁆𑀩𑀁 𑀅𑀓𑀼𑀲𑀮𑀁 𑀛𑀸𑀧𑁂𑀢𑁆𑀯𑀸 𑀲𑀩𑁆𑀩𑀜𑁆𑀜𑀼𑀢𑀁 𑀧𑀢𑁆𑀢𑁄, 𑀢𑁂𑀦 𑀳𑀺 𑀪𑀕𑀯𑀢𑁄 𑀧𑀸𑀤𑁄 𑀲𑀓𑀮𑀺𑀓𑀸𑀬 𑀔𑀢𑁄, 𑀮𑁄𑀳𑀺𑀢𑀧𑀓𑁆𑀔𑀦𑁆𑀤𑀺𑀓𑀸 𑀘 𑀆𑀩𑀸𑀥𑁄 𑀉𑀧𑁆𑀧𑀦𑁆𑀦𑁄𑀢𑀺 𑀬𑀁 𑀯𑀘𑀦𑀁, 𑀢𑀁 𑀫𑀺𑀘𑁆𑀙𑀸𑁇 𑀬𑀤𑀺 𑀢𑀣𑀸𑀕𑀢𑀲𑁆𑀲 𑀧𑀸𑀤𑁄 𑀲𑀓𑀮𑀺𑀓𑀸𑀬 𑀔𑀢𑁄, 𑀮𑁄𑀳𑀺𑀢𑀧𑀓𑁆𑀔𑀦𑁆𑀤𑀺𑀓𑀸 𑀘 𑀆𑀩𑀸𑀥𑁄 𑀉𑀧𑁆𑀧𑀦𑁆𑀦𑁄, 𑀢𑁂𑀦 𑀳𑀺 𑀢𑀣𑀸𑀕𑀢𑁄 𑀲𑀩𑁆𑀩𑀁 𑀅𑀓𑀼𑀲𑀮𑀁 𑀛𑀸𑀧𑁂𑀢𑁆𑀯𑀸 𑀲𑀩𑁆𑀩𑀜𑁆𑀜𑀼𑀢𑀁 𑀧𑀢𑁆𑀢𑁄𑀢𑀺 𑀢𑀫𑁆𑀧𑀺 𑀯𑀘𑀦𑀁 𑀫𑀺𑀘𑁆𑀙𑀸𑁇 𑀦𑀢𑁆𑀣𑀺, 𑀪𑀦𑁆𑀢𑁂, 𑀯𑀺𑀦𑀸 𑀓𑀫𑁆𑀫𑁂𑀦 𑀯𑁂𑀤𑀬𑀺𑀢𑀁, 𑀲𑀩𑁆𑀩𑀁 𑀢𑀁 𑀯𑁂𑀤𑀬𑀺𑀢𑀁 𑀓𑀫𑁆𑀫𑀫𑀽𑀮𑀓𑀁, 𑀢𑀁 𑀓𑀫𑁆𑀫𑁂𑀦𑁂𑀯 𑀯𑁂𑀤𑀬𑀢𑀺, 𑀅𑀬𑀫𑁆𑀧𑀺 𑀉𑀪𑀢𑁄 𑀓𑁄𑀝𑀺𑀓𑁄 𑀧𑀜𑁆𑀳𑁄 𑀢𑀯𑀸𑀦𑀼𑀧𑁆𑀧𑀢𑁆𑀢𑁄, 𑀲𑁄 𑀢𑀬𑀸 𑀦𑀺𑀩𑁆𑀩𑀸𑀳𑀺𑀢𑀩𑁆𑀩𑁄”𑀢𑀺𑁇

653\. “𑀦 𑀳𑀺, 𑀫𑀳𑀸𑀭𑀸𑀚, 𑀲𑀩𑁆𑀩𑀁 𑀢𑀁 𑀯𑁂𑀤𑀬𑀺𑀢𑀁 𑀓𑀫𑁆𑀫𑀫𑀽𑀮𑀓𑀁𑁇 𑀅𑀝𑁆𑀞𑀳𑀺, 𑀫𑀳𑀸𑀭𑀸𑀚, 𑀓𑀸𑀭𑀡𑁂𑀳𑀺 𑀯𑁂𑀤𑀬𑀺𑀢𑀸𑀦𑀺 𑀉𑀧𑁆𑀧𑀚𑁆𑀚𑀦𑁆𑀢𑀺, 𑀬𑁂𑀳𑀺 𑀓𑀸𑀭𑀡𑁂𑀳𑀺 𑀧𑀼𑀣𑀽 𑀲𑀢𑁆𑀢𑀸 𑀯𑁂𑀤𑀦𑀸 𑀯𑁂𑀤𑀺𑀬𑀦𑁆𑀢𑀺𑁇 𑀓𑀢𑀫𑁂𑀳𑀺 𑀅𑀝𑁆𑀞𑀳𑀺? 𑀯𑀸𑀢𑀲𑀫𑀼𑀝𑁆𑀞𑀸𑀦𑀸𑀦𑀺𑀧𑀺 𑀔𑁄, 𑀫𑀳𑀸𑀭𑀸𑀚, 𑀇𑀥𑁂𑀓𑀘𑁆𑀘𑀸𑀦𑀺 𑀯𑁂𑀤𑀬𑀺𑀢𑀸𑀦𑀺 𑀉𑀧𑁆𑀧𑀚𑁆𑀚𑀦𑁆𑀢𑀺, 𑀧𑀺𑀢𑁆𑀢𑀲𑀫𑀼𑀝𑁆𑀞𑀸𑀦𑀸𑀦𑀺𑀧𑀺 𑀔𑁄, 𑀫𑀳𑀸𑀭𑀸𑀚…𑀧𑁂…  𑀲𑁂𑀫𑁆𑀳𑀲𑀫𑀼𑀝𑁆𑀞𑀸𑀦𑀸𑀦𑀺𑀧𑀺 𑀔𑁄, 𑀫𑀳𑀸𑀭𑀸𑀚…𑀧𑁂…  𑀲𑀦𑁆𑀦𑀺𑀧𑀸𑀢𑀺𑀓𑀸𑀦𑀺𑀧𑀺 𑀔𑁄, 𑀫𑀳𑀸𑀭𑀸𑀚…𑀧𑁂…  𑀉𑀢𑀼𑀧𑀭𑀺𑀡𑀸𑀫𑀚𑀸𑀦𑀺𑀧𑀺 𑀔𑁄, 𑀫𑀳𑀸𑀭𑀸𑀚…𑀧𑁂…  𑀯𑀺𑀲𑀫𑀧𑀭𑀺𑀳𑀸𑀭𑀚𑀸𑀦𑀺𑀧𑀺 𑀔𑁄, 𑀫𑀳𑀸𑀭𑀸𑀚…𑀧𑁂…  𑀑𑀧𑀓𑁆𑀓𑀫𑀺𑀓𑀸𑀦𑀺𑀧𑀺 𑀔𑁄, 𑀫𑀳𑀸𑀭𑀸𑀚…𑀧𑁂…  𑀓𑀫𑁆𑀫𑀯𑀺𑀧𑀸𑀓𑀚𑀸𑀦𑀺𑀧𑀺 𑀔𑁄, 𑀫𑀳𑀸𑀭𑀸𑀚, 𑀇𑀥𑁂𑀓𑀘𑁆𑀘𑀸𑀦𑀺 𑀯𑁂𑀤𑀬𑀺𑀢𑀸𑀦𑀺 𑀉𑀧𑁆𑀧𑀚𑁆𑀚𑀦𑁆𑀢𑀺𑁇 𑀇𑀫𑁂𑀳𑀺 𑀔𑁄, 𑀫𑀳𑀸𑀭𑀸𑀚, 𑀅𑀝𑁆𑀞𑀳𑀺 𑀓𑀸𑀭𑀡𑁂𑀳𑀺 𑀧𑀼𑀣𑀽 𑀲𑀢𑁆𑀢𑀸 𑀯𑁂𑀤𑀦𑀸 𑀯𑁂𑀤𑀬𑀦𑁆𑀢𑀺𑁇 𑀢𑀢𑁆𑀣 𑀬𑁂 𑀢𑁂 𑀧𑀼𑀕𑁆𑀕𑀮𑀸 ‘𑀲𑀢𑁆𑀢𑁂 𑀓𑀫𑁆𑀫𑀁 𑀯𑀺𑀩𑀸𑀥𑀢𑀻’𑀢𑀺 𑀯𑀤𑁂𑀬𑁆𑀬𑀼𑀁, 𑀢𑁂 𑀇𑀫𑁂 𑀧𑀼𑀕𑁆𑀕𑀮𑀸 𑀲𑀢𑁆𑀢𑀓𑀸𑀭𑀡𑀁 𑀧𑀝𑀺𑀩𑀸𑀳𑀦𑁆𑀢𑀺𑁇 𑀢𑁂𑀲𑀁 𑀢𑀁 𑀯𑀘𑀦𑀁 𑀫𑀺𑀘𑁆𑀙𑀸”𑀢𑀺𑁇 “𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀬𑀜𑁆𑀘 𑀯𑀸𑀢𑀺𑀓𑀁 𑀬𑀜𑁆𑀘 𑀧𑀺𑀢𑁆𑀢𑀺𑀓𑀁 𑀬𑀜𑁆𑀘 𑀲𑁂𑀫𑁆𑀳𑀺𑀓𑀁 𑀬𑀜𑁆𑀘 𑀲𑀦𑁆𑀦𑀺𑀧𑀸𑀢𑀺𑀓𑀁 𑀬𑀜𑁆𑀘 𑀉𑀢𑀼𑀧𑀭𑀺𑀡𑀸𑀫𑀚𑀁 𑀬𑀜𑁆𑀘 𑀯𑀺𑀲𑀫𑀧𑀭𑀺𑀳𑀸𑀭𑀚𑀁 𑀬𑀜𑁆𑀘 𑀑𑀧𑀓𑁆𑀓𑀫𑀺𑀓𑀁, 𑀲𑀩𑁆𑀩𑁂𑀢𑁂 𑀓𑀫𑁆𑀫𑀲𑀫𑀼𑀝𑁆𑀞𑀸𑀦𑀸𑀬𑁂𑀯, 𑀓𑀫𑁆𑀫𑁂𑀦𑁂𑀯 𑀢𑁂 𑀲𑀩𑁆𑀩𑁂 𑀲𑀫𑁆𑀪𑀯𑀦𑁆𑀢𑀻”𑀢𑀺𑁇

654\. “𑀬𑀤𑀺, 𑀫𑀳𑀸𑀭𑀸𑀚, 𑀢𑁂𑀧𑀺 𑀲𑀩𑁆𑀩𑁂 𑀓𑀫𑁆𑀫𑀲𑀫𑀼𑀝𑁆𑀞𑀸𑀦𑀸𑀯 𑀆𑀩𑀸𑀥𑀸 𑀪𑀯𑁂𑀬𑁆𑀬𑀼𑀁, 𑀦 𑀢𑁂𑀲𑀁 𑀓𑁄𑀝𑁆𑀞𑀸𑀲𑀢𑁄 𑀮𑀓𑁆𑀔𑀡𑀸𑀦𑀺 𑀪𑀯𑁂𑀬𑁆𑀬𑀼𑀁𑁇 𑀯𑀸𑀢𑁄 𑀔𑁄, 𑀫𑀳𑀸𑀭𑀸𑀚, 𑀓𑀼𑀧𑁆𑀧𑀫𑀸𑀦𑁄 𑀤𑀲𑀯𑀺𑀥𑁂𑀦 𑀓𑀼𑀧𑁆𑀧𑀢𑀺 𑀲𑀻𑀢𑁂𑀦 𑀉𑀡𑁆𑀳𑁂𑀦 𑀚𑀺𑀖𑀘𑁆𑀙𑀸𑀬 𑀧𑀺𑀧𑀸𑀲𑀸𑀬 𑀅𑀢𑀺𑀪𑀼𑀢𑁆𑀢𑁂𑀦 𑀞𑀸𑀦𑁂𑀦 𑀧𑀥𑀸𑀦𑁂𑀦 𑀆𑀥𑀸𑀯𑀦𑁂𑀦 𑀉𑀧𑀓𑁆𑀓𑀫𑁂𑀦 𑀓𑀫𑁆𑀫𑀯𑀺𑀧𑀸𑀓𑁂𑀦𑁇 𑀢𑀢𑁆𑀭 𑀬𑁂 𑀢𑁂 𑀦𑀯 𑀯𑀺𑀥𑀸, 𑀦 𑀢𑁂 𑀅𑀢𑀻𑀢𑁂, 𑀦 𑀅𑀦𑀸𑀕𑀢𑁂, 𑀯𑀢𑁆𑀢𑀫𑀸𑀦𑀓𑁂 𑀪𑀯𑁂 𑀉𑀧𑁆𑀧𑀚𑁆𑀚𑀦𑁆𑀢𑀺, 𑀢𑀲𑁆𑀫𑀸 𑀦 𑀯𑀢𑁆𑀢𑀩𑁆𑀩𑀸 ‘𑀓𑀫𑁆𑀫𑀲𑀫𑁆𑀪𑀯𑀸 𑀲𑀩𑁆𑀩𑀸 𑀯𑁂𑀤𑀦𑀸’𑀢𑀺𑁇 𑀧𑀺𑀢𑁆𑀢𑀁, 𑀫𑀳𑀸𑀭𑀸𑀚, 𑀓𑀼𑀧𑁆𑀧𑀫𑀸𑀦𑀁 𑀢𑀺𑀯𑀺𑀥𑁂𑀦 𑀓𑀼𑀧𑁆𑀧𑀢𑀺 𑀲𑀻𑀢𑁂𑀦 𑀉𑀡𑁆𑀳𑁂𑀦 𑀯𑀺𑀲𑀫𑀪𑁄𑀚𑀦𑁂𑀦𑁇 𑀲𑁂𑀫𑁆𑀳𑀁, 𑀫𑀳𑀸𑀭𑀸𑀚, 𑀓𑀼𑀧𑁆𑀧𑀫𑀸𑀦𑀁 𑀢𑀺𑀯𑀺𑀥𑁂𑀦 𑀓𑀼𑀧𑁆𑀧𑀢𑀺 𑀲𑀻𑀢𑁂𑀦 𑀉𑀡𑁆𑀳𑁂𑀦 𑀅𑀦𑁆𑀦𑀧𑀸𑀦𑁂𑀦𑁇 𑀬𑁄 𑀘, 𑀫𑀳𑀸𑀭𑀸𑀚, 𑀯𑀸𑀢𑁄 𑀬𑀜𑁆𑀘 𑀧𑀺𑀢𑁆𑀢𑀁 𑀬𑀜𑁆𑀘 𑀲𑁂𑀫𑁆𑀳𑀁, 𑀢𑁂𑀳𑀺 𑀢𑁂𑀳𑀺 𑀓𑁄𑀧𑁂𑀳𑀺 𑀓𑀼𑀧𑁆𑀧𑀺𑀢𑁆𑀯𑀸 𑀫𑀺𑀲𑁆𑀲𑀻 𑀳𑀼𑀢𑁆𑀯𑀸 𑀲𑀓𑀁 𑀲𑀓𑀁 𑀯𑁂𑀤𑀦𑀁 𑀆𑀓𑀟𑁆𑀠𑀢𑀺𑁇 𑀉𑀢𑀼𑀧𑀭𑀺𑀡𑀸𑀫𑀚𑀸, 𑀫𑀳𑀸𑀭𑀸𑀚, 𑀯𑁂𑀤𑀦𑀸 𑀉𑀢𑀼𑀧𑀭𑀺𑀡𑀸𑀫𑁂𑀦 𑀉𑀧𑁆𑀧𑀚𑁆𑀚𑀢𑀺𑁇 𑀯𑀺𑀲𑀫𑀧𑀭𑀺𑀳𑀸𑀭𑀚𑀸 𑀯𑁂𑀤𑀦𑀸 𑀯𑀺𑀲𑀫𑀧𑀭𑀺𑀳𑀸𑀭𑁂𑀦 𑀉𑀧𑁆𑀧𑀚𑁆𑀚𑀢𑀺𑁇 𑀑𑀧𑀓𑁆𑀓𑀫𑀺𑀓𑀸, 𑀫𑀳𑀸𑀭𑀸𑀚, 𑀯𑁂𑀤𑀦𑀸 𑀅𑀢𑁆𑀣𑀺 𑀓𑀺𑀭𑀺𑀬𑀸, 𑀅𑀢𑁆𑀣𑀺 𑀓𑀫𑁆𑀫𑀯𑀺𑀧𑀸𑀓𑀸, 𑀓𑀫𑁆𑀫𑀯𑀺𑀧𑀸𑀓𑀚𑀸 𑀯𑁂𑀤𑀦𑀸 𑀧𑀼𑀩𑁆𑀩𑁂 𑀓𑀢𑁂𑀦 𑀓𑀫𑁆𑀫𑁂𑀦 𑀉𑀧𑁆𑀧𑀚𑁆𑀚𑀢𑀺𑁇 𑀇𑀢𑀺 𑀔𑁄, 𑀫𑀳𑀸𑀭𑀸𑀚, 𑀅𑀧𑁆𑀧𑀁 𑀓𑀫𑁆𑀫𑀯𑀺𑀧𑀸𑀓𑀚𑀁, 𑀩𑀳𑀼𑀢𑀭𑀁 𑀅𑀯𑀲𑁂𑀲𑀁𑁇 𑀢𑀢𑁆𑀣 𑀩𑀸𑀮𑀸 ‘𑀲𑀩𑁆𑀩𑀁 𑀓𑀫𑁆𑀫𑀯𑀺𑀧𑀸𑀓𑀚𑀁 𑀬𑁂𑀯𑀸’𑀢𑀺 𑀅𑀢𑀺𑀥𑀸𑀯𑀦𑁆𑀢𑀺𑁇 𑀢𑀁 𑀓𑀫𑁆𑀫𑀁 𑀦 𑀲𑀓𑁆𑀓𑀸 𑀯𑀺𑀦𑀸 𑀩𑀼𑀤𑁆𑀥𑀜𑀸𑀡𑁂𑀦 𑀯𑀯𑀢𑁆𑀣𑀸𑀦𑀁 𑀓𑀸𑀢𑀼𑀁𑁇

655\. 𑀬𑀁 𑀧𑀦, 𑀫𑀳𑀸𑀭𑀸𑀚, 𑀪𑀕𑀯𑀢𑁄 𑀧𑀸𑀤𑁄 𑀲𑀓𑀮𑀺𑀓𑀸𑀬 𑀔𑀢𑁄, 𑀢𑀁 𑀯𑁂𑀤𑀬𑀺𑀢𑀁 𑀦𑁂𑀯 𑀯𑀸𑀢𑀲𑀫𑀼𑀝𑁆𑀞𑀸𑀦𑀁, 𑀦 𑀧𑀺𑀢𑁆𑀢𑀲𑀫𑀼𑀝𑁆𑀞𑀸𑀦𑀁, 𑀦 𑀲𑁂𑀫𑁆𑀳𑀲𑀫𑀼𑀝𑁆𑀞𑀸𑀦𑀁, 𑀦 𑀲𑀦𑁆𑀦𑀺𑀧𑀸𑀢𑀺𑀓𑀁, 𑀦 𑀉𑀢𑀼𑀧𑀭𑀺𑀡𑀸𑀫𑀚𑀁, 𑀦 𑀯𑀺𑀲𑀫𑀧𑀭𑀺𑀳𑀸𑀭𑀚𑀁, 𑀦 𑀓𑀫𑁆𑀫𑀯𑀺𑀧𑀸𑀓𑀚𑀁, 𑀑𑀧𑀓𑁆𑀓𑀫𑀺𑀓𑀁𑀬𑁂𑀯𑁇 𑀤𑁂𑀯𑀤𑀢𑁆𑀢𑁄 𑀳𑀺, 𑀫𑀳𑀸𑀭𑀸𑀚, 𑀩𑀳𑀽𑀦𑀺 𑀚𑀸𑀢𑀺𑀲𑀢𑀲𑀳𑀲𑁆𑀲𑀸𑀦𑀺 𑀢𑀣𑀸𑀕𑀢𑁂 𑀆𑀖𑀸𑀢𑀁 𑀩𑀦𑁆𑀥𑀺, 𑀲𑁄 𑀢𑁂𑀦 𑀆𑀖𑀸𑀢𑁂𑀦 𑀫𑀳𑀢𑀺𑀁 𑀕𑀭𑀼𑀁 𑀲𑀺𑀮𑀁 𑀕𑀳𑁂𑀢𑁆𑀯𑀸 ‘𑀫𑀢𑁆𑀣𑀓𑁂 𑀧𑀸𑀢𑁂𑀲𑁆𑀲𑀸𑀫𑀻’𑀢𑀺 𑀫𑀼𑀜𑁆𑀘𑀺, 𑀅𑀣𑀜𑁆𑀜𑁂 𑀤𑁆𑀯𑁂 𑀲𑁂𑀮𑀸 𑀆𑀕𑀦𑁆𑀢𑁆𑀯𑀸 𑀢𑀁 𑀲𑀺𑀮𑀁 𑀢𑀣𑀸𑀕𑀢𑀁 𑀅𑀲𑀫𑁆𑀧𑀢𑁆𑀢𑀁𑀬𑁂𑀯 𑀲𑀫𑁆𑀧𑀝𑀺𑀘𑁆𑀙𑀺𑀁𑀲𑀼, 𑀢𑀸𑀲𑀁 𑀧𑀳𑀸𑀭𑁂𑀦 𑀧𑀧𑀝𑀺𑀓𑀸 𑀪𑀺𑀚𑁆𑀚𑀺𑀢𑁆𑀯𑀸 𑀪𑀕𑀯𑀢𑁄 𑀧𑀸𑀤𑁂 𑀧𑀢𑀺𑀢𑁆𑀯𑀸 𑀭𑀼𑀳𑀺𑀭𑀁 𑀉𑀧𑁆𑀧𑀸𑀤𑁂𑀲𑀺, 𑀓𑀫𑁆𑀫𑀯𑀺𑀧𑀸𑀓𑀢𑁄 𑀯𑀸, 𑀫𑀳𑀸𑀭𑀸𑀚, 𑀪𑀕𑀯𑀢𑁄 𑀏𑀲𑀸 𑀯𑁂𑀤𑀦𑀸 𑀦𑀺𑀩𑁆𑀩𑀢𑁆𑀢𑀸 𑀓𑀺𑀭𑀺𑀬𑀢𑁄 𑀯𑀸, 𑀢𑀢𑀼𑀤𑁆𑀥𑀁 𑀦𑀢𑁆𑀣𑀜𑁆𑀜𑀸 𑀯𑁂𑀤𑀦𑀸𑁇

656\. 𑀬𑀣𑀸, 𑀫𑀳𑀸𑀭𑀸𑀚, 𑀔𑁂𑀢𑁆𑀢𑀤𑀼𑀝𑁆𑀞𑀢𑀸𑀬 𑀯𑀸 𑀩𑀻𑀚𑀁 𑀦 𑀲𑀫𑁆𑀪𑀯𑀢𑀺 𑀩𑀻𑀚𑀤𑀼𑀝𑁆𑀞𑀢𑀸𑀬 𑀯𑀸; 𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀓𑀫𑁆𑀫𑀯𑀺𑀧𑀸𑀓𑀢𑁄 𑀯𑀸 𑀪𑀕𑀯𑀢𑁄 𑀏𑀲𑀸 𑀯𑁂𑀤𑀦𑀸 𑀦𑀺𑀩𑁆𑀩𑀢𑁆𑀢𑀸 𑀓𑀺𑀭𑀺𑀬𑀢𑁄 𑀯𑀸, 𑀢𑀢𑀼𑀤𑁆𑀥𑀁 𑀦𑀢𑁆𑀣𑀜𑁆𑀜𑀸 𑀯𑁂𑀤𑀦𑀸𑁇

657\. 𑀬𑀣𑀸 𑀯𑀸 𑀧𑀦, 𑀫𑀳𑀸𑀭𑀸𑀚, 𑀓𑁄𑀝𑁆𑀞𑀤𑀼𑀝𑁆𑀞𑀢𑀸𑀬 𑀯𑀸 𑀪𑁄𑀚𑀦𑀁 𑀯𑀺𑀲𑀫𑀁 𑀧𑀭𑀺𑀡𑀫𑀢𑀺 𑀆𑀳𑀸𑀭𑀤𑀼𑀝𑁆𑀞𑀢𑀸𑀬 𑀯𑀸; 𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀓𑀫𑁆𑀫𑀯𑀺𑀧𑀸𑀓𑀢𑁄 𑀯𑀸 𑀪𑀕𑀯𑀢𑁄 𑀏𑀲𑀸 𑀯𑁂𑀤𑀦𑀸 𑀦𑀺𑀩𑁆𑀩𑀢𑁆𑀢𑀸 𑀓𑀺𑀭𑀺𑀬𑀢𑁄 𑀯𑀸, 𑀢𑀢𑀼𑀤𑁆𑀥𑀁 𑀦𑀢𑁆𑀣𑀜𑁆𑀜𑀸 𑀯𑁂𑀤𑀦𑀸𑁇 𑀅𑀧𑀺 𑀘, 𑀫𑀳𑀸𑀭𑀸𑀚, 𑀦𑀢𑁆𑀣𑀺 𑀪𑀕𑀯𑀢𑁄 𑀓𑀫𑁆𑀫𑀯𑀺𑀧𑀸𑀓𑀚𑀸 𑀯𑁂𑀤𑀦𑀸, 𑀦𑀢𑁆𑀣𑀺 𑀯𑀺𑀲𑀫𑀧𑀭𑀺𑀳𑀸𑀭𑀚𑀸 𑀯𑁂𑀤𑀦𑀸, 𑀅𑀯𑀲𑁂𑀲𑁂𑀳𑀺 𑀲𑀫𑀼𑀝𑁆𑀞𑀸𑀦𑁂𑀳𑀺 𑀪𑀕𑀯𑀢𑁄 𑀯𑁂𑀤𑀦𑀸 𑀉𑀧𑁆𑀧𑀚𑁆𑀚𑀢𑀺, 𑀢𑀸𑀬 𑀘 𑀧𑀦 𑀯𑁂𑀤𑀦𑀸𑀬 𑀦 𑀲𑀓𑁆𑀓𑀸 𑀪𑀕𑀯𑀦𑁆𑀢𑀁 𑀚𑀻𑀯𑀺𑀢𑀸 𑀯𑁄𑀭𑁄𑀧𑁂𑀢𑀼𑀁𑁇

658\. 𑀦𑀺𑀧𑀢𑀦𑁆𑀢𑀺, 𑀫𑀳𑀸𑀭𑀸𑀚, 𑀇𑀫𑀲𑁆𑀫𑀺𑀁 𑀘𑀸𑀢𑀼𑀫𑀳𑀸𑀪𑀽𑀢𑀺𑀓𑁂 𑀓𑀸𑀬𑁂 𑀇𑀝𑁆𑀞𑀸𑀦𑀺𑀝𑁆𑀞𑀸 𑀲𑀼𑀪𑀸𑀲𑀼𑀪𑀯𑁂𑀤𑀦𑀸𑁇 𑀇𑀥, 𑀫𑀳𑀸𑀭𑀸𑀚, 𑀆𑀓𑀸𑀲𑁂 𑀔𑀺𑀢𑁆𑀢𑁄 𑀮𑁂𑀟𑁆𑀟𑀼 𑀫𑀳𑀸𑀧𑀣𑀯𑀺𑀬𑀸 𑀦𑀺𑀧𑀢𑀢𑀺, 𑀅𑀧𑀺 𑀦𑀼 𑀔𑁄 𑀲𑁄, 𑀫𑀳𑀸𑀭𑀸𑀚, 𑀮𑁂𑀟𑁆𑀟𑀼 𑀧𑀼𑀩𑁆𑀩𑁂 𑀓𑀢𑁂𑀦 𑀫𑀳𑀸𑀧𑀣𑀯𑀺𑀬𑀸 𑀦𑀺𑀧𑀢𑀻”𑀢𑀺? “𑀦 𑀳𑀺, 𑀪𑀦𑁆𑀢𑁂, 𑀦𑀢𑁆𑀣𑀺 𑀲𑁄, 𑀪𑀦𑁆𑀢𑁂, 𑀳𑁂𑀢𑀼 𑀫𑀳𑀸𑀧𑀣𑀯𑀺𑀬𑀸, 𑀬𑁂𑀦 𑀳𑁂𑀢𑀼𑀦𑀸 𑀫𑀳𑀸𑀧𑀣𑀯𑀻 𑀓𑀼𑀲𑀮𑀸𑀓𑀼𑀲𑀮𑀯𑀺𑀧𑀸𑀓𑀁 𑀧𑀝𑀺𑀲𑀁𑀯𑁂𑀤𑁂𑀬𑁆𑀬, 𑀧𑀘𑁆𑀘𑀼𑀧𑁆𑀧𑀦𑁆𑀦𑁂𑀦, 𑀪𑀦𑁆𑀢𑁂, 𑀅𑀓𑀫𑁆𑀫𑀓𑁂𑀦 𑀳𑁂𑀢𑀼𑀦𑀸 𑀲𑁄 𑀮𑁂𑀟𑁆𑀟𑀼 𑀫𑀳𑀸𑀧𑀣𑀯𑀺𑀬𑀁 𑀦𑀺𑀧𑀢𑀢𑀺”𑁇 “𑀬𑀣𑀸, 𑀫𑀳𑀸𑀭𑀸𑀚, 𑀫𑀳𑀸𑀧𑀣𑀯𑀻, 𑀏𑀯𑀁 𑀢𑀣𑀸𑀕𑀢𑁄 𑀤𑀝𑁆𑀞𑀩𑁆𑀩𑁄𑁇 𑀬𑀣𑀸 𑀮𑁂𑀟𑁆𑀟𑀼 𑀧𑀼𑀩𑁆𑀩𑁂 𑀅𑀓𑀢𑁂𑀦 𑀫𑀳𑀸𑀧𑀣𑀯𑀺𑀬𑀁 𑀦𑀺𑀧𑀢𑀢𑀺; 𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀢𑀣𑀸𑀕𑀢𑀲𑁆𑀲 𑀧𑀼𑀩𑁆𑀩𑁂 𑀅𑀓𑀢𑁂𑀦 𑀲𑀸 𑀲𑀓𑀮𑀺𑀓𑀸 𑀧𑀸𑀤𑁂 𑀦𑀺𑀧𑀢𑀺𑀢𑀸𑁇

659\. 𑀇𑀥 𑀧𑀦, 𑀫𑀳𑀸𑀭𑀸𑀚, 𑀫𑀦𑀼𑀲𑁆𑀲𑀸 𑀫𑀳𑀸𑀧𑀣𑀯𑀺𑀁 𑀪𑀺𑀦𑁆𑀤𑀦𑁆𑀢𑀺 𑀘 𑀔𑀡𑀦𑁆𑀢𑀺 𑀘, 𑀅𑀧𑀺 𑀦𑀼 𑀔𑁄, 𑀫𑀳𑀸𑀭𑀸𑀚, 𑀢𑁂 𑀫𑀦𑀼𑀲𑁆𑀲𑀸 𑀧𑀼𑀩𑁆𑀩𑁂 𑀓𑀢𑁂𑀦 𑀫𑀳𑀸𑀧𑀣𑀯𑀺𑀁 𑀪𑀺𑀦𑁆𑀤𑀦𑁆𑀢𑀺 𑀘 𑀔𑀡𑀦𑁆𑀢𑀺 𑀘𑀸”𑀢𑀺? “𑀦 𑀳𑀺, 𑀪𑀦𑁆𑀢𑁂”𑀢𑀺𑁇 “𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀬𑀸 𑀲𑀸 𑀲𑀓𑀮𑀺𑀓𑀸 𑀪𑀕𑀯𑀢𑁄 𑀧𑀸𑀤𑁂 𑀦𑀺𑀧𑀢𑀺𑀢𑀸, 𑀦 𑀲𑀸 𑀲𑀓𑀮𑀺𑀓𑀸 𑀧𑀼𑀩𑁆𑀩𑁂 𑀓𑀢𑁂𑀦 𑀪𑀕𑀯𑀢𑁄 𑀧𑀸𑀤𑁂 𑀦𑀺𑀧𑀢𑀺𑀢𑀸𑁇 𑀬𑁄𑀧𑀺, 𑀫𑀳𑀸𑀭𑀸𑀚, 𑀪𑀕𑀯𑀢𑁄 𑀮𑁄𑀳𑀺𑀢𑀧𑀓𑁆𑀔𑀦𑁆𑀤𑀺𑀓𑀸𑀩𑀸𑀥𑁄 𑀉𑀧𑁆𑀧𑀦𑁆𑀦𑁄, 𑀲𑁄𑀧𑀺 𑀆𑀩𑀸𑀥𑁄 𑀦 𑀧𑀼𑀩𑁆𑀩𑁂 𑀓𑀢𑁂𑀦 𑀉𑀧𑁆𑀧𑀦𑁆𑀦𑁄, 𑀲𑀦𑁆𑀦𑀺𑀧𑀸𑀢𑀺𑀓𑁂𑀦𑁂𑀯 𑀉𑀧𑁆𑀧𑀦𑁆𑀦𑁄, 𑀬𑁂 𑀓𑁂𑀘𑀺, 𑀫𑀳𑀸𑀭𑀸𑀚, 𑀪𑀕𑀯𑀢𑁄 𑀓𑀸𑀬𑀺𑀓𑀸 𑀆𑀩𑀸𑀥𑀸 𑀉𑀧𑁆𑀧𑀦𑁆𑀦𑀸, 𑀦 𑀢𑁂 𑀓𑀫𑁆𑀫𑀸𑀪𑀺𑀦𑀺𑀩𑁆𑀩𑀢𑁆𑀢𑀸, 𑀙𑀦𑁆𑀦𑀁 𑀏𑀢𑁂𑀲𑀁 𑀲𑀫𑀼𑀝𑁆𑀞𑀸𑀦𑀸𑀦𑀁 𑀅𑀜𑁆𑀜𑀢𑀭𑀢𑁄 𑀦𑀺𑀩𑁆𑀩𑀢𑁆𑀢𑀸𑁇

660\. 𑀪𑀸𑀲𑀺𑀢𑀫𑁆𑀧𑁂𑀢𑀁, 𑀫𑀳𑀸𑀭𑀸𑀚, 𑀪𑀕𑀯𑀢𑀸 𑀤𑁂𑀯𑀸𑀢𑀺𑀤𑁂𑀯𑁂𑀦 𑀲𑀁𑀬𑀼𑀢𑁆𑀢𑀦𑀺𑀓𑀸𑀬𑀯𑀭𑀮𑀜𑁆𑀙𑀓𑁂 𑀫𑁄𑀍𑀇𑀬𑀲𑀻𑀯𑀓𑁂 𑀯𑁂𑀬𑁆𑀬𑀸𑀓𑀭𑀡𑁂—

661\. ‘𑀧𑀺𑀢𑁆𑀢𑀲𑀫𑀼𑀝𑁆𑀞𑀸𑀦𑀸𑀦𑀺𑀧𑀺 𑀔𑁄, 𑀲𑀻𑀯𑀓, 𑀇𑀥𑁂𑀓𑀘𑁆𑀘𑀸𑀦𑀺 𑀯𑁂𑀤𑀬𑀺𑀢𑀸𑀦𑀺 𑀉𑀧𑁆𑀧𑀚𑁆𑀚𑀦𑁆𑀢𑀺𑁇 𑀲𑀸𑀫𑀫𑁆𑀧𑀺 𑀔𑁄 𑀏𑀢𑀁, 𑀲𑀻𑀯𑀓, 𑀯𑁂𑀤𑀺𑀢𑀩𑁆𑀩𑀁, 𑀬𑀣𑀸 𑀧𑀺𑀢𑁆𑀢𑀲𑀫𑀼𑀝𑁆𑀞𑀸𑀦𑀸𑀦𑀺𑀧𑀺 𑀇𑀥𑁂𑀓𑀘𑁆𑀘𑀸𑀦𑀺 𑀯𑁂𑀤𑀬𑀺𑀢𑀸𑀦𑀺 𑀉𑀧𑁆𑀧𑀚𑁆𑀚𑀦𑁆𑀢𑀺𑁇 𑀮𑁄𑀓𑀲𑁆𑀲𑀧𑀺 𑀔𑁄 𑀏𑀢𑀁, 𑀲𑀻𑀯𑀓, 𑀲𑀘𑁆𑀘𑀲𑀫𑁆𑀫𑀢𑀁, 𑀬𑀣𑀸 𑀧𑀺𑀢𑁆𑀢𑀲𑀫𑀼𑀝𑁆𑀞𑀸𑀦𑀸𑀦𑀺𑀧𑀺 𑀇𑀥𑁂𑀓𑀘𑁆𑀘𑀸𑀦𑀺 𑀯𑁂𑀤𑀬𑀺𑀢𑀸𑀦𑀺 𑀉𑀧𑁆𑀧𑀚𑁆𑀚𑀦𑁆𑀢𑀺𑁇 𑀢𑀢𑁆𑀭, 𑀲𑀻𑀯𑀓, 𑀬𑁂 𑀢𑁂 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 𑀏𑀯𑀁𑀯𑀸𑀤𑀺𑀦𑁄 𑀏𑀯𑀁𑀤𑀺𑀝𑁆𑀞𑀺𑀦𑁄 “𑀬𑀁 𑀓𑀺𑀜𑁆𑀘𑀸𑀬𑀁 𑀧𑀼𑀭𑀺𑀲𑀧𑀼𑀕𑁆𑀕𑀮𑁄 𑀧𑀝𑀺𑀲𑀁𑀯𑁂𑀤𑁂𑀢𑀺 𑀲𑀼𑀔𑀁 𑀯𑀸 𑀤𑀼𑀓𑁆𑀔𑀁 𑀯𑀸 𑀅𑀤𑀼𑀓𑁆𑀔𑀫𑀲𑀼𑀔𑀁 𑀯𑀸, 𑀲𑀩𑁆𑀩𑀁 𑀢𑀁 𑀧𑀼𑀩𑁆𑀩𑁂 𑀓𑀢𑀳𑁂𑀢𑀽”𑀢𑀺𑁇 𑀬𑀜𑁆𑀘 𑀲𑀸𑀫𑀁 𑀜𑀸𑀢𑀁, 𑀢𑀜𑁆𑀘 𑀅𑀢𑀺𑀥𑀸𑀯𑀦𑁆𑀢𑀺, 𑀬𑀜𑁆𑀘 𑀮𑁄𑀓𑁂 𑀲𑀘𑁆𑀘𑀲𑀫𑁆𑀫𑀢𑀁, 𑀢𑀜𑁆𑀘 𑀅𑀢𑀺𑀥𑀸𑀯𑀦𑁆𑀢𑀺𑁇 𑀢𑀲𑁆𑀫𑀸 𑀢𑁂𑀲𑀁 𑀲𑀫𑀡𑀩𑁆𑀭𑀸𑀳𑁆𑀫𑀡𑀸𑀦𑀁 𑀫𑀺𑀘𑁆𑀙𑀸𑀢𑀺 𑀯𑀤𑀸𑀫𑀺𑁇

662\. 𑀲𑁂𑀫𑁆𑀳𑀲𑀫𑀼𑀝𑁆𑀞𑀸𑀦𑀸𑀦𑀺𑀧𑀺 𑀔𑁄, 𑀲𑀻𑀯𑀓, 𑀇𑀥𑁂𑀓𑀘𑁆𑀘𑀸𑀦𑀺 𑀯𑁂𑀤𑀬𑀺𑀢𑀸𑀦𑀺 𑀉𑀧𑁆𑀧𑀚𑁆𑀚𑀦𑁆𑀢𑀺𑁇 𑀯𑀸𑀢𑀲𑀫𑀼𑀝𑁆𑀞𑀸𑀦𑀸𑀦𑀺𑀧𑀺 𑀔𑁄, 𑀲𑀻𑀯𑀓…𑀧𑁂…  𑀲𑀦𑁆𑀦𑀺𑀧𑀸𑀢𑀺𑀓𑀸𑀦𑀺𑀧𑀺 𑀔𑁄, 𑀲𑀻𑀯𑀓…𑀧𑁂…  𑀉𑀢𑀼𑀧𑀭𑀺𑀡𑀸𑀫𑀚𑀸𑀦𑀺𑀧𑀺 𑀔𑁄, 𑀲𑀻𑀯𑀓…𑀧𑁂…  𑀯𑀺𑀲𑀫𑀧𑀭𑀺𑀳𑀸𑀭𑀚𑀸𑀦𑀺𑀧𑀺 𑀔𑁄, 𑀲𑀻𑀯𑀓…𑀧𑁂…  𑀑𑀧𑀓𑁆𑀓𑀫𑀺𑀓𑀸𑀦𑀺𑀧𑀺 𑀔𑁄, 𑀲𑀻𑀯𑀓…𑀧𑁂…  𑀓𑀫𑁆𑀫𑀯𑀺𑀧𑀸𑀓𑀚𑀸𑀦𑀺𑀧𑀺 𑀔𑁄, 𑀲𑀻𑀯𑀓, 𑀇𑀥𑁂𑀓𑀘𑁆𑀘𑀸𑀦𑀺 𑀯𑁂𑀤𑀬𑀺𑀢𑀸𑀦𑀺 𑀉𑀧𑁆𑀧𑀚𑁆𑀚𑀦𑁆𑀢𑀺𑁇 𑀲𑀸𑀫𑀫𑁆𑀧𑀺 𑀔𑁄 𑀏𑀢𑀁, 𑀲𑀻𑀯𑀓, 𑀯𑁂𑀤𑀺𑀢𑀩𑁆𑀩𑀁, 𑀬𑀣𑀸 𑀓𑀫𑁆𑀫𑀯𑀺𑀧𑀸𑀓𑀚𑀸𑀦𑀺𑀧𑀺 𑀇𑀥𑁂𑀓𑀘𑁆𑀘𑀸𑀦𑀺 𑀯𑁂𑀤𑀬𑀺𑀢𑀸𑀦𑀺 𑀉𑀧𑁆𑀧𑀚𑁆𑀚𑀦𑁆𑀢𑀺𑁇 𑀮𑁄𑀓𑀲𑁆𑀲𑀧𑀺 𑀔𑁄 𑀏𑀢𑀁, 𑀲𑀻𑀯𑀓, 𑀲𑀘𑁆𑀘𑀲𑀫𑁆𑀫𑀢𑀁, 𑀬𑀣𑀸 𑀓𑀫𑁆𑀫𑀯𑀺𑀧𑀸𑀓𑀚𑀸𑀦𑀺𑀧𑀺 𑀇𑀥𑁂𑀓𑀘𑁆𑀘𑀸𑀦𑀺 𑀯𑁂𑀤𑀬𑀺𑀢𑀸𑀦𑀺 𑀉𑀧𑁆𑀧𑀚𑁆𑀚𑀦𑁆𑀢𑀺𑁇 𑀢𑀢𑁆𑀭, 𑀲𑀻𑀯𑀓, 𑀬𑁂 𑀢𑁂 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 𑀏𑀯𑀁𑀯𑀸𑀤𑀺𑀦𑁄 𑀏𑀯𑀁𑀤𑀺𑀝𑁆𑀞𑀺𑀦𑁄 “𑀬𑀁 𑀓𑀺𑀜𑁆𑀘𑀸𑀬𑀁 𑀧𑀼𑀭𑀺𑀲𑀧𑀼𑀕𑁆𑀕𑀮𑁄 𑀧𑀝𑀺𑀲𑀁𑀯𑁂𑀤𑁂𑀢𑀺 𑀲𑀼𑀔𑀁 𑀯𑀸 𑀤𑀼𑀓𑁆𑀔𑀁 𑀯𑀸 𑀅𑀤𑀼𑀓𑁆𑀔𑀫𑀲𑀼𑀔𑀁 𑀯𑀸, 𑀲𑀩𑁆𑀩𑀁 𑀢𑀁 𑀧𑀼𑀩𑁆𑀩𑁂 𑀓𑀢𑀳𑁂𑀢𑀽”𑀢𑀺𑁇 𑀬𑀜𑁆𑀘 𑀲𑀸𑀫𑀁 𑀜𑀸𑀢𑀁, 𑀢𑀜𑁆𑀘 𑀅𑀢𑀺𑀥𑀸𑀯𑀦𑁆𑀢𑀺, 𑀬𑀜𑁆𑀘 𑀮𑁄𑀓𑁂 𑀲𑀘𑁆𑀘𑀲𑀫𑁆𑀫𑀢𑀁, 𑀢𑀜𑁆𑀘 𑀅𑀢𑀺𑀥𑀸𑀯𑀦𑁆𑀢𑀺𑁇 𑀢𑀲𑁆𑀫𑀸 𑀢𑁂𑀲𑀁 𑀲𑀫𑀡𑀩𑁆𑀭𑀸𑀳𑁆𑀫𑀡𑀸𑀦𑀁 𑀫𑀺𑀘𑁆𑀙𑀸𑀢𑀺 𑀯𑀤𑀸𑀫𑀻’𑀢𑀺𑁇

663\. 𑀇𑀢𑀺𑀧𑀺, 𑀫𑀳𑀸𑀭𑀸𑀚, 𑀦 𑀲𑀩𑁆𑀩𑀸 𑀯𑁂𑀤𑀦𑀸 𑀓𑀫𑁆𑀫𑀯𑀺𑀧𑀸𑀓𑀚𑀸, 𑀲𑀩𑁆𑀩𑀁, 𑀫𑀳𑀸𑀭𑀸𑀚, 𑀅𑀓𑀼𑀲𑀮𑀁 𑀛𑀸𑀧𑁂𑀢𑁆𑀯𑀸 𑀪𑀕𑀯𑀸 𑀲𑀩𑁆𑀩𑀜𑁆𑀜𑀼𑀢𑀁 𑀧𑀢𑁆𑀢𑁄𑀢𑀺 𑀏𑀯𑀫𑁂𑀢𑀁 𑀥𑀸𑀭𑁂𑀳𑀻”𑀢𑀺𑁇 “𑀲𑀸𑀥𑀼, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀏𑀯𑀫𑁂𑀢𑀁 𑀢𑀣𑀸 𑀲𑀫𑁆𑀧𑀝𑀺𑀘𑁆𑀙𑀸𑀫𑀻”𑀢𑀺𑁇

---

664\. 𑀅𑀓𑀼𑀲𑀮𑀘𑁆𑀙𑁂𑀤𑀦𑀧𑀜𑁆𑀳𑁄 𑀅𑀝𑁆𑀞𑀫𑁄𑁇



[Go to previous page (5.1.7 Saddhammantaradhānapañha)](5.1.7.md) / [Go to parent page (5.1 Iddhibalavagga)](../5.1.md) / [Go to next page (5.1.9 Uttarikaraṇīyapañha)](5.1.9.md)


