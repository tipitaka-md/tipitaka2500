
[Home](/) / [28Mi Milindapañhapāḷi](../...md) / [5 Meṇḍakapañha](...md) / [5.1 Iddhibalavagga](../28Mi/5/5.1.md)

# 𑁫𑁇𑁧𑁇𑁯 𑀉𑀢𑁆𑀢𑀭𑀺𑀓𑀭𑀡𑀻𑀬𑀧𑀜𑁆𑀳

* 𑀫𑁂𑀡𑁆𑀟𑀓𑀧𑀜𑁆𑀳

* 𑀇𑀤𑁆𑀥𑀺𑀩𑀮𑀯𑀕𑁆𑀕

* 𑀉𑀢𑁆𑀢𑀭𑀺𑀓𑀭𑀡𑀻𑀬𑀧𑀜𑁆𑀳

(128.)

665\. “𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀢𑀼𑀫𑁆𑀳𑁂 𑀪𑀡𑀣—  ‘𑀬𑀁 𑀓𑀺𑀜𑁆𑀘𑀺 𑀓𑀭𑀡𑀻𑀬𑀁 𑀢𑀣𑀸𑀕𑀢𑀲𑁆𑀲, 𑀲𑀩𑁆𑀩𑀁 𑀢𑀁 𑀩𑁄𑀥𑀺𑀬𑀸𑀬𑁂𑀯 𑀫𑀽𑀮𑁂 𑀧𑀭𑀺𑀦𑀺𑀝𑁆𑀞𑀺𑀢𑀁, 𑀦𑀢𑁆𑀣𑀺 𑀢𑀣𑀸𑀕𑀢𑀲𑁆𑀲 𑀉𑀢𑁆𑀢𑀭𑀺𑀁 𑀓𑀭𑀡𑀻𑀬𑀁, 𑀓𑀢𑀲𑁆𑀲 𑀯𑀸 𑀧𑀢𑀺𑀘𑀬𑁄’𑀢𑀺, 𑀇𑀤𑀜𑁆𑀘 𑀢𑁂𑀫𑀸𑀲𑀁 𑀧𑀝𑀺𑀲𑀮𑁆𑀮𑀸𑀦𑀁 𑀤𑀺𑀲𑁆𑀲𑀢𑀺𑁇 𑀬𑀤𑀺, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀬𑀁 𑀓𑀺𑀜𑁆𑀘𑀺 𑀓𑀭𑀡𑀻𑀬𑀁 𑀢𑀣𑀸𑀕𑀢𑀲𑁆𑀲, 𑀲𑀩𑁆𑀩𑀁 𑀢𑀁 𑀩𑁄𑀥𑀺𑀬𑀸𑀬𑁂𑀯 𑀫𑀽𑀮𑁂 𑀧𑀭𑀺𑀦𑀺𑀝𑁆𑀞𑀺𑀢𑀁, 𑀦𑀢𑁆𑀣𑀺 𑀢𑀣𑀸𑀕𑀢𑀲𑁆𑀲 𑀉𑀢𑁆𑀢𑀭𑀺𑀁 𑀓𑀭𑀡𑀻𑀬𑀁, 𑀓𑀢𑀲𑁆𑀲 𑀯𑀸 𑀧𑀢𑀺𑀘𑀬𑁄, 𑀢𑁂𑀦 𑀳𑀺 ‘𑀢𑁂𑀫𑀸𑀲𑀁 𑀧𑀝𑀺𑀲𑀮𑁆𑀮𑀻𑀦𑁄’𑀢𑀺 𑀬𑀁 𑀯𑀘𑀦𑀁, 𑀢𑀁 𑀫𑀺𑀘𑁆𑀙𑀸𑁇 𑀬𑀤𑀺 𑀢𑁂𑀫𑀸𑀲𑀁 𑀧𑀝𑀺𑀲𑀮𑁆𑀮𑀻𑀦𑁄, 𑀢𑁂𑀦 𑀳𑀺 ‘𑀬𑀁 𑀓𑀺𑀜𑁆𑀘𑀺 𑀓𑀭𑀡𑀻𑀬𑀁, 𑀢𑀣𑀸𑀕𑀢𑀲𑁆𑀲, 𑀲𑀩𑁆𑀩𑀁 𑀢𑀁 𑀩𑁄𑀥𑀺𑀬𑀸𑀬𑁂𑀯 𑀫𑀽𑀮𑁂 𑀧𑀭𑀺𑀦𑀺𑀝𑁆𑀞𑀺𑀢𑀦𑁆’𑀢𑀺 𑀢𑀫𑁆𑀧𑀺 𑀯𑀘𑀦𑀁 𑀫𑀺𑀘𑁆𑀙𑀸𑁇 𑀦𑀢𑁆𑀣𑀺 𑀓𑀢𑀓𑀭𑀡𑀻𑀬𑀲𑁆𑀲 𑀧𑀝𑀺𑀲𑀮𑁆𑀮𑀸𑀦𑀁, 𑀲𑀓𑀭𑀡𑀻𑀬𑀲𑁆𑀲𑁂𑀯 𑀧𑀝𑀺𑀲𑀮𑁆𑀮𑀸𑀦𑀁 𑀬𑀣𑀸 𑀦𑀸𑀫 𑀩𑁆𑀬𑀸𑀥𑀺𑀢𑀲𑁆𑀲𑁂𑀯 𑀪𑁂𑀲𑀚𑁆𑀚𑁂𑀦 𑀓𑀭𑀡𑀻𑀬𑀁 𑀳𑁄𑀢𑀺, 𑀅𑀩𑁆𑀬𑀸𑀥𑀺𑀢𑀲𑁆𑀲 𑀓𑀺𑀁 𑀪𑁂𑀲𑀚𑁆𑀚𑁂𑀦𑁇 𑀙𑀸𑀢𑀲𑁆𑀲𑁂𑀯 𑀪𑁄𑀚𑀦𑁂𑀦 𑀓𑀭𑀡𑀻𑀬𑀁 𑀳𑁄𑀢𑀺, 𑀅𑀙𑀸𑀢𑀲𑁆𑀲 𑀓𑀺𑀁 𑀪𑁄𑀚𑀦𑁂𑀦𑁇 𑀏𑀯𑀫𑁂𑀯 𑀔𑁄, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀦𑀢𑁆𑀣𑀺 𑀓𑀢𑀓𑀭𑀡𑀻𑀬𑀲𑁆𑀲 𑀧𑀝𑀺𑀲𑀮𑁆𑀮𑀸𑀦𑀁, 𑀲𑀓𑀭𑀡𑀻𑀬𑀲𑁆𑀲𑁂𑀯 𑀧𑀝𑀺𑀲𑀮𑁆𑀮𑀸𑀦𑀁𑁇 𑀅𑀬𑀫𑁆𑀧𑀺 𑀉𑀪𑀢𑁄 𑀓𑁄𑀝𑀺𑀓𑁄 𑀧𑀜𑁆𑀳𑁄 𑀢𑀯𑀸𑀦𑀼𑀧𑁆𑀧𑀢𑁆𑀢𑁄, 𑀲𑁄 𑀢𑀬𑀸 𑀦𑀺𑀩𑁆𑀩𑀸𑀳𑀺𑀢𑀩𑁆𑀩𑁄”𑀢𑀺𑁇

666\. “𑀬𑀁 𑀓𑀺𑀜𑁆𑀘𑀺, 𑀫𑀳𑀸𑀭𑀸𑀚, 𑀓𑀭𑀡𑀻𑀬𑀁 𑀢𑀣𑀸𑀕𑀢𑀲𑁆𑀲, 𑀲𑀩𑁆𑀩𑀁 𑀢𑀁 𑀩𑁄𑀥𑀺𑀬𑀸𑀬𑁂𑀯 𑀫𑀽𑀮𑁂 𑀧𑀭𑀺𑀦𑀺𑀝𑁆𑀞𑀺𑀢𑀁, 𑀦𑀢𑁆𑀣𑀺 𑀢𑀣𑀸𑀕𑀢𑀲𑁆𑀲 𑀉𑀢𑁆𑀢𑀭𑀺𑀁 𑀓𑀭𑀡𑀻𑀬𑀁, 𑀓𑀢𑀲𑁆𑀲 𑀯𑀸 𑀧𑀢𑀺𑀘𑀬𑁄, 𑀪𑀕𑀯𑀸 𑀘 𑀢𑁂𑀫𑀸𑀲𑀁 𑀧𑀝𑀺𑀲𑀮𑁆𑀮𑀻𑀦𑁄, 𑀧𑀝𑀺𑀲𑀮𑁆𑀮𑀸𑀦𑀁 𑀔𑁄, 𑀫𑀳𑀸𑀭𑀸𑀚, 𑀩𑀳𑀼𑀕𑀼𑀡𑀁, 𑀲𑀩𑁆𑀩𑁂𑀧𑀺 𑀢𑀣𑀸𑀕𑀢𑀸 𑀧𑀝𑀺𑀲𑀮𑁆𑀮𑀻𑀬𑀺𑀢𑁆𑀯𑀸 𑀲𑀩𑁆𑀩𑀜𑁆𑀜𑀼𑀢𑀁 𑀧𑀢𑁆𑀢𑀸, 𑀢𑀁 𑀢𑁂 𑀲𑀼𑀓𑀢𑀕𑀼𑀡𑀫𑀦𑀼𑀲𑁆𑀲𑀭𑀦𑁆𑀢𑀸 𑀧𑀝𑀺𑀲𑀮𑁆𑀮𑀸𑀦𑀁 𑀲𑁂𑀯𑀦𑁆𑀢𑀺𑁇 𑀬𑀣𑀸, 𑀫𑀳𑀸𑀭𑀸𑀚, 𑀧𑀼𑀭𑀺𑀲𑁄 𑀭𑀜𑁆𑀜𑁄 𑀲𑀦𑁆𑀢𑀺𑀓𑀸 𑀮𑀤𑁆𑀥𑀯𑀭𑁄 𑀧𑀝𑀺𑀮𑀤𑁆𑀥𑀪𑁄𑀕𑁄 𑀢𑀁 𑀲𑀼𑀓𑀢𑀕𑀼𑀡𑀫𑀦𑀼𑀲𑁆𑀲𑀭𑀦𑁆𑀢𑁄 𑀅𑀧𑀭𑀸𑀧𑀭𑀁 𑀭𑀜𑁆𑀜𑁄 𑀉𑀧𑀝𑁆𑀞𑀸𑀦𑀁 𑀏𑀢𑀺; 𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀲𑀩𑁆𑀩𑁂𑀧𑀺 𑀢𑀣𑀸𑀕𑀢𑀸 𑀧𑀝𑀺𑀲𑀮𑁆𑀮𑀻𑀬𑀺𑀢𑁆𑀯𑀸 𑀲𑀩𑁆𑀩𑀜𑁆𑀜𑀼𑀢𑀁 𑀧𑀢𑁆𑀢𑀸, 𑀢𑀁 𑀢𑁂 𑀲𑀼𑀓𑀢𑀕𑀼𑀡𑀫𑀦𑀼𑀲𑁆𑀲𑀭𑀦𑁆𑀢𑀸 𑀧𑀝𑀺𑀲𑀮𑁆𑀮𑀸𑀦𑀁 𑀲𑁂𑀯𑀦𑁆𑀢𑀺𑁇

667\. 𑀬𑀣𑀸 𑀯𑀸 𑀧𑀦, 𑀫𑀳𑀸𑀭𑀸𑀚, 𑀧𑀼𑀭𑀺𑀲𑁄 𑀆𑀢𑀼𑀭𑁄 𑀤𑀼𑀓𑁆𑀔𑀺𑀢𑁄 𑀩𑀸𑀍𑀳𑀕𑀺𑀮𑀸𑀦𑁄 𑀪𑀺𑀲𑀓𑁆𑀓𑀫𑀼𑀧𑀲𑁂𑀯𑀺𑀢𑁆𑀯𑀸 𑀲𑁄𑀢𑁆𑀣𑀺𑀫𑀦𑀼𑀧𑁆𑀧𑀢𑁆𑀢𑁄 𑀢𑀁 𑀲𑀼𑀓𑀢𑀕𑀼𑀡𑀫𑀦𑀼𑀲𑁆𑀲𑀭𑀦𑁆𑀢𑁄 𑀅𑀧𑀭𑀸𑀧𑀭𑀁 𑀪𑀺𑀲𑀓𑁆𑀓𑀫𑀼𑀧𑀲𑁂𑀯𑀢𑀺; 𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀲𑀩𑁆𑀩𑁂𑀧𑀺 𑀢𑀣𑀸𑀕𑀢𑀸 𑀧𑀝𑀺𑀲𑀮𑁆𑀮𑀻𑀬𑀺𑀢𑁆𑀯𑀸 𑀲𑀩𑁆𑀩𑀜𑁆𑀜𑀼𑀢𑀁 𑀧𑀢𑁆𑀢𑀸, 𑀢𑀁 𑀢𑁂 𑀲𑀼𑀓𑀢𑀕𑀼𑀡𑀫𑀦𑀼𑀲𑁆𑀲𑀭𑀦𑁆𑀢𑀸 𑀧𑀝𑀺𑀲𑀮𑁆𑀮𑀸𑀦𑀁 𑀲𑁂𑀯𑀦𑁆𑀢𑀺𑁇

668\. 𑀅𑀝𑁆𑀞𑀯𑀻𑀲𑀢𑀺 𑀔𑁄 𑀧𑀦𑀺𑀫𑁂, 𑀫𑀳𑀸𑀭𑀸𑀚, 𑀧𑀝𑀺𑀲𑀮𑁆𑀮𑀸𑀦𑀕𑀼𑀡𑀸, 𑀬𑁂 𑀕𑀼𑀡𑁂 𑀲𑀫𑀦𑀼𑀲𑁆𑀲𑀭𑀦𑁆𑀢𑀸 𑀢𑀣𑀸𑀕𑀢𑀸 𑀧𑀝𑀺𑀲𑀮𑁆𑀮𑀸𑀦𑀁 𑀲𑁂𑀯𑀦𑁆𑀢𑀺𑁇 𑀓𑀢𑀫𑁂 𑀅𑀝𑁆𑀞𑀯𑀻𑀲𑀢𑀺? 𑀇𑀥, 𑀫𑀳𑀸𑀭𑀸𑀚, 𑀧𑀝𑀺𑀲𑀮𑁆𑀮𑀸𑀦𑀁 𑀧𑀝𑀺𑀲𑀮𑁆𑀮𑀻𑀬𑀫𑀸𑀦𑀁 𑀅𑀢𑁆𑀢𑀸𑀦𑀁 𑀭𑀓𑁆𑀔𑀢𑀺, 𑀆𑀬𑀼𑀁 𑀯𑀟𑁆𑀠𑁂𑀢𑀺, 𑀩𑀮𑀁 𑀤𑁂𑀢𑀺, 𑀯𑀚𑁆𑀚𑀁 𑀧𑀺𑀤𑀳𑀢𑀺, 𑀅𑀬𑀲𑀫𑀧𑀦𑁂𑀢𑀺, 𑀬𑀲𑀫𑀼𑀧𑀦𑁂𑀢𑀺, 𑀅𑀭𑀢𑀺𑀁 𑀯𑀺𑀦𑁄𑀤𑁂𑀢𑀺, 𑀭𑀢𑀺𑀫𑀼𑀧𑀤𑀳𑀢𑀺, 𑀪𑀬𑀫𑀧𑀦𑁂𑀢𑀺, 𑀯𑁂𑀲𑀸𑀭𑀚𑁆𑀚𑀁 𑀓𑀭𑁄𑀢𑀺, 𑀓𑁄𑀲𑀚𑁆𑀚𑀫𑀧𑀦𑁂𑀢𑀺, 𑀯𑀻𑀭𑀺𑀬𑀫𑀪𑀺𑀚𑀦𑁂𑀢𑀺, 𑀭𑀸𑀕𑀫𑀧𑀦𑁂𑀢𑀺, 𑀤𑁄𑀲𑀫𑀧𑀦𑁂𑀢𑀺, 𑀫𑁄𑀳𑀫𑀧𑀦𑁂𑀢𑀺, 𑀫𑀸𑀦𑀁 𑀦𑀺𑀳𑀦𑁆𑀢𑀺, 𑀯𑀺𑀢𑀓𑁆𑀓𑀁 𑀪𑀜𑁆𑀚𑀢𑀺, 𑀘𑀺𑀢𑁆𑀢𑀁 𑀏𑀓𑀕𑁆𑀕𑀁 𑀓𑀭𑁄𑀢𑀺, 𑀫𑀸𑀦𑀲𑀁 𑀲𑁆𑀦𑁂𑀳𑀬𑀢𑀺, 𑀳𑀸𑀲𑀁 𑀚𑀦𑁂𑀢𑀺, 𑀕𑀭𑀼𑀓𑀁 𑀓𑀭𑁄𑀢𑀺, 𑀮𑀸𑀪𑀫𑀼𑀧𑁆𑀧𑀸𑀤𑀬𑀢𑀺, 𑀦𑀫𑀲𑁆𑀲𑀺𑀬𑀁 𑀓𑀭𑁄𑀢𑀺, 𑀧𑀻𑀢𑀺𑀁 𑀧𑀸𑀧𑁂𑀢𑀺, 𑀧𑀸𑀫𑁄𑀚𑁆𑀚𑀁 𑀓𑀭𑁄𑀢𑀺, 𑀲𑀗𑁆𑀔𑀸𑀭𑀸𑀦𑀁 𑀲𑀪𑀸𑀯𑀁 𑀤𑀲𑁆𑀲𑀬𑀢𑀺, 𑀪𑀯𑀧𑁆𑀧𑀝𑀺𑀲𑀦𑁆𑀥𑀺𑀁 𑀉𑀕𑁆𑀖𑀸𑀝𑁂𑀢𑀺, 𑀲𑀩𑁆𑀩𑀲𑀸𑀫𑀜𑁆𑀜𑀁 𑀤𑁂𑀢𑀺𑁇 𑀇𑀫𑁂 𑀔𑁄, 𑀫𑀳𑀸𑀭𑀸𑀚, 𑀅𑀝𑁆𑀞𑀯𑀻𑀲𑀢𑀺 𑀧𑀝𑀺𑀲𑀮𑁆𑀮𑀸𑀦𑀕𑀼𑀡𑀸, 𑀬𑁂 𑀕𑀼𑀡𑁂 𑀲𑀫𑀦𑀼𑀲𑁆𑀲𑀭𑀦𑁆𑀢𑀸 𑀢𑀣𑀸𑀕𑀢𑀸 𑀧𑀝𑀺𑀲𑀮𑁆𑀮𑀸𑀦𑀁 𑀲𑁂𑀯𑀦𑁆𑀢𑀺𑁇

669\. 𑀅𑀧𑀺 𑀘 𑀔𑁄, 𑀫𑀳𑀸𑀭𑀸𑀚, 𑀢𑀣𑀸𑀕𑀢𑀸 𑀲𑀦𑁆𑀢𑀁 𑀲𑀼𑀔𑀁 𑀲𑀫𑀸𑀧𑀢𑁆𑀢𑀺𑀭𑀢𑀺𑀁 𑀅𑀦𑀼𑀪𑀯𑀺𑀢𑀼𑀓𑀸𑀫𑀸 𑀧𑀝𑀺𑀲𑀮𑁆𑀮𑀸𑀦𑀁 𑀲𑁂𑀯𑀦𑁆𑀢𑀺 𑀧𑀭𑀺𑀬𑁄𑀲𑀺𑀢𑀲𑀗𑁆𑀓𑀧𑁆𑀧𑀸𑁇 𑀘𑀢𑀽𑀳𑀺 𑀔𑁄, 𑀫𑀳𑀸𑀭𑀸𑀚, 𑀓𑀸𑀭𑀡𑁂𑀳𑀺 𑀢𑀣𑀸𑀕𑀢𑀸 𑀧𑀝𑀺𑀲𑀮𑁆𑀮𑀸𑀦𑀁 𑀲𑁂𑀯𑀦𑁆𑀢𑀺𑁇 𑀓𑀢𑀫𑁂𑀳𑀺 𑀘𑀢𑀽𑀳𑀺? 𑀯𑀺𑀳𑀸𑀭𑀨𑀸𑀲𑀼𑀢𑀸𑀬𑀧𑀺, 𑀫𑀳𑀸𑀭𑀸𑀚, 𑀢𑀣𑀸𑀕𑀢𑀸 𑀧𑀝𑀺𑀲𑀮𑁆𑀮𑀸𑀦𑀁 𑀲𑁂𑀯𑀦𑁆𑀢𑀺, 𑀅𑀦𑀯𑀚𑁆𑀚𑀕𑀼𑀡𑀩𑀳𑀼𑀮𑀢𑀸𑀬𑀧𑀺 𑀢𑀣𑀸𑀕𑀢𑀸 𑀧𑀝𑀺𑀲𑀮𑁆𑀮𑀸𑀦𑀁 𑀲𑁂𑀯𑀦𑁆𑀢𑀺, 𑀅𑀲𑁂𑀲𑀅𑀭𑀺𑀬𑀯𑀻𑀣𑀺𑀢𑁄𑀧𑀺 𑀢𑀣𑀸𑀕𑀢𑀸 𑀧𑀝𑀺𑀲𑀮𑁆𑀮𑀸𑀦𑀁 𑀲𑁂𑀯𑀦𑁆𑀢𑀺, 𑀲𑀩𑁆𑀩𑀩𑀼𑀤𑁆𑀥𑀸𑀦𑀁 𑀣𑀼𑀢𑀣𑁄𑀫𑀺𑀢𑀯𑀡𑁆𑀡𑀺𑀢𑀧𑀲𑀢𑁆𑀣𑀢𑁄𑀧𑀺 𑀢𑀣𑀸𑀕𑀢𑀸 𑀧𑀝𑀺𑀲𑀮𑁆𑀮𑀸𑀦𑀁 𑀲𑁂𑀯𑀦𑁆𑀢𑀺𑁇 𑀇𑀫𑁂𑀳𑀺 𑀔𑁄, 𑀫𑀳𑀸𑀭𑀸𑀚, 𑀘𑀢𑀽𑀳𑀺 𑀓𑀸𑀭𑀡𑁂𑀳𑀺 𑀢𑀣𑀸𑀕𑀢𑀸 𑀧𑀝𑀺𑀲𑀮𑁆𑀮𑀸𑀦𑀁 𑀲𑁂𑀯𑀦𑁆𑀢𑀺𑁇 𑀇𑀢𑀺 𑀔𑁄, 𑀫𑀳𑀸𑀭𑀸𑀚, 𑀢𑀣𑀸𑀕𑀢𑀸 𑀧𑀝𑀺𑀲𑀮𑁆𑀮𑀸𑀦𑀁 𑀲𑁂𑀯𑀦𑁆𑀢𑀺 𑀦 𑀲𑀓𑀭𑀡𑀻𑀬𑀢𑀸𑀬, 𑀦 𑀓𑀢𑀲𑁆𑀲 𑀯𑀸 𑀧𑀢𑀺𑀘𑀬𑀸𑀬, 𑀅𑀣 𑀔𑁄 𑀕𑀼𑀡𑀯𑀺𑀲𑁂𑀲𑀤𑀲𑁆𑀲𑀸𑀯𑀺𑀢𑀸𑀬 𑀢𑀣𑀸𑀕𑀢𑀸 𑀧𑀝𑀺𑀲𑀮𑁆𑀮𑀸𑀦𑀁 𑀲𑁂𑀯𑀦𑁆𑀢𑀻”𑀢𑀺𑁇 “𑀲𑀸𑀥𑀼, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀏𑀯𑀫𑁂𑀢𑀁 𑀢𑀣𑀸 𑀲𑀫𑁆𑀧𑀝𑀺𑀘𑁆𑀙𑀸𑀫𑀻”𑀢𑀺𑁇

---

670\. 𑀉𑀢𑁆𑀢𑀭𑀺𑀓𑀭𑀡𑀻𑀬𑀧𑀜𑁆𑀳𑁄 𑀦𑀯𑀫𑁄𑁇



[Go to previous page (5.1.8 Akusalacchedanapañha)](5.1.8.md) / [Go to parent page (5.1 Iddhibalavagga)](../28Mi/5/5.1.md) / [Go to next page (5.1.10 Iddhibaladassanapañha)](5.1.10.md)


