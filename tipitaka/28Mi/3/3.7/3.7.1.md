
[Home](/) / [28Mi Milindapañhapāḷi](/tipitaka/28Mi.md) / [3 Milindapañha](/tipitaka/28Mi/3.md) / [3.7 Arūpadhammavavatthānavagga](/tipitaka/28Mi/3/3.7.md)

# 𑁩𑁇𑁭𑁇𑁧 𑀲𑀢𑀺𑀉𑀧𑁆𑀧𑀚𑁆𑀚𑀦𑀧𑀜𑁆𑀳

### 𑀫𑀺𑀮𑀺𑀦𑁆𑀤𑀧𑀜𑁆𑀳

### 𑀅𑀭𑀽𑀧𑀥𑀫𑁆𑀫𑀯𑀯𑀢𑁆𑀣𑀸𑀦𑀯𑀕𑁆𑀕

### 𑀲𑀢𑀺𑀉𑀧𑁆𑀧𑀚𑁆𑀚𑀦𑀧𑀜𑁆𑀳

(94.)

435\. 𑀭𑀸𑀚𑀸 𑀆𑀳—  “𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀓𑀢𑀺𑀳𑀸𑀓𑀸𑀭𑁂𑀳𑀺 𑀲𑀢𑀺 𑀉𑀧𑁆𑀧𑀚𑁆𑀚𑀢𑀻”𑀢𑀺? “𑀲𑀢𑁆𑀢𑀭𑀲𑀳𑀸𑀓𑀸𑀭𑁂𑀳𑀺, 𑀫𑀳𑀸𑀭𑀸𑀚, 𑀲𑀢𑀺 𑀉𑀧𑁆𑀧𑀚𑁆𑀚𑀢𑀻”𑀢𑀺𑁇 “𑀓𑀢𑀫𑁂𑀳𑀺 𑀲𑀢𑁆𑀢𑀭𑀲𑀳𑀸𑀓𑀸𑀭𑁂𑀳𑀻”𑀢𑀺? “𑀅𑀪𑀺𑀚𑀸𑀦𑀢𑁄𑀧𑀺, 𑀫𑀳𑀸𑀭𑀸𑀚, 𑀲𑀢𑀺 𑀉𑀧𑁆𑀧𑀚𑁆𑀚𑀢𑀺, 𑀓𑀝𑀼𑀫𑀺𑀓𑀸𑀬𑀧𑀺 𑀲𑀢𑀺 𑀉𑀧𑁆𑀧𑀚𑁆𑀚𑀢𑀺, 𑀑𑀍𑀆𑀭𑀺𑀓𑀯𑀺𑀜𑁆𑀜𑀸𑀡𑀢𑁄𑀧𑀺 𑀲𑀢𑀺 𑀉𑀧𑁆𑀧𑀚𑁆𑀚𑀢𑀺, 𑀳𑀺𑀢𑀯𑀺𑀜𑁆𑀜𑀸𑀡𑀢𑁄𑀧𑀺 𑀲𑀢𑀺 𑀉𑀧𑁆𑀧𑀚𑁆𑀚𑀢𑀺, 𑀅𑀳𑀺𑀢𑀯𑀺𑀜𑁆𑀜𑀸𑀡𑀢𑁄𑀧𑀺 𑀲𑀢𑀺 𑀉𑀧𑁆𑀧𑀚𑁆𑀚𑀢𑀺, 𑀲𑀪𑀸𑀕𑀦𑀺𑀫𑀺𑀢𑁆𑀢𑀢𑁄𑀧𑀺 𑀲𑀢𑀺 𑀉𑀧𑁆𑀧𑀚𑁆𑀚𑀢𑀺, 𑀯𑀺𑀲𑀪𑀸𑀕𑀦𑀺𑀫𑀺𑀢𑁆𑀢𑀢𑁄𑀧𑀺 𑀲𑀢𑀺 𑀉𑀧𑁆𑀧𑀚𑁆𑀚𑀢𑀺, 𑀓𑀣𑀸𑀪𑀺𑀜𑁆𑀜𑀸𑀡𑀢𑁄𑀧𑀺 𑀲𑀢𑀺 𑀉𑀧𑁆𑀧𑀚𑁆𑀚𑀢𑀺, 𑀮𑀓𑁆𑀔𑀡𑀢𑁄𑀧𑀺 𑀲𑀢𑀺 𑀉𑀧𑁆𑀧𑀚𑁆𑀚𑀢𑀺, 𑀲𑀸𑀭𑀡𑀢𑁄𑀧𑀺 𑀲𑀢𑀺 𑀉𑀧𑁆𑀧𑀚𑁆𑀚𑀢𑀺, 𑀫𑀼𑀤𑁆𑀤𑀸𑀢𑁄𑀧𑀺 𑀲𑀢𑀺 𑀉𑀧𑁆𑀧𑀚𑁆𑀚𑀢𑀺, 𑀕𑀡𑀦𑀸𑀢𑁄𑀧𑀺 𑀲𑀢𑀺 𑀉𑀧𑁆𑀧𑀚𑁆𑀚𑀢𑀺, 𑀥𑀸𑀭𑀡𑀢𑁄𑀧𑀺 𑀲𑀢𑀺 𑀉𑀧𑁆𑀧𑀚𑁆𑀚𑀢𑀺, 𑀪𑀸𑀯𑀦𑀢𑁄𑀧𑀺 𑀲𑀢𑀺 𑀉𑀧𑁆𑀧𑀚𑁆𑀚𑀢𑀺, 𑀧𑁄𑀢𑁆𑀣𑀓𑀦𑀺𑀩𑀦𑁆𑀥𑀦𑀢𑁄𑀧𑀺 𑀲𑀢𑀺 𑀉𑀧𑁆𑀧𑀚𑁆𑀚𑀢𑀺, 𑀉𑀧𑀦𑀺𑀓𑁆𑀔𑁂𑀧𑀢𑁄𑀧𑀺 𑀲𑀢𑀺 𑀉𑀧𑁆𑀧𑀚𑁆𑀚𑀢𑀺, 𑀅𑀦𑀼𑀪𑀽𑀢𑀢𑁄𑀧𑀺 𑀲𑀢𑀺 𑀉𑀧𑁆𑀧𑀚𑁆𑀚𑀢𑀻𑀢𑀺𑁇

436\. 𑀓𑀣𑀁 𑀅𑀪𑀺𑀚𑀸𑀦𑀢𑁄 𑀲𑀢𑀺 𑀉𑀧𑁆𑀧𑀚𑁆𑀚𑀢𑀺? 𑀬𑀣𑀸, 𑀫𑀳𑀸𑀭𑀸𑀚, 𑀆𑀬𑀲𑁆𑀫𑀸 𑀘 𑀆𑀦𑀦𑁆𑀤𑁄 𑀔𑀼𑀚𑁆𑀚𑀼𑀢𑁆𑀢𑀭𑀸 𑀘 𑀉𑀧𑀸𑀲𑀺𑀓𑀸, 𑀬𑁂 𑀯𑀸 𑀧𑀦 𑀅𑀜𑁆𑀜𑁂𑀧𑀺 𑀓𑁂𑀘𑀺 𑀚𑀸𑀢𑀺𑀲𑁆𑀲𑀭𑀸 𑀚𑀸𑀢𑀺𑀁 𑀲𑀭𑀦𑁆𑀢𑀺, 𑀏𑀯𑀁 𑀅𑀪𑀺𑀚𑀸𑀦𑀢𑁄 𑀲𑀢𑀺 𑀉𑀧𑁆𑀧𑀚𑁆𑀚𑀢𑀺𑁇

437\. 𑀓𑀣𑀁 𑀓𑀝𑀼𑀫𑀺𑀓𑀸𑀬 𑀲𑀢𑀺 𑀉𑀧𑁆𑀧𑀚𑁆𑀚𑀢𑀺? 𑀬𑁄 𑀧𑀓𑀢𑀺𑀬𑀸 𑀫𑀼𑀝𑁆𑀞𑀲𑁆𑀲𑀢𑀺𑀓𑁄, 𑀧𑀭𑁂 𑀘 𑀢𑀁 𑀲𑀭𑀸𑀧𑀦𑀢𑁆𑀣𑀁 𑀦𑀺𑀩𑀦𑁆𑀥𑀦𑁆𑀢𑀺, 𑀏𑀯𑀁 𑀓𑀝𑀼𑀫𑀺𑀓𑀸𑀬 𑀲𑀢𑀺 𑀉𑀧𑁆𑀧𑀚𑁆𑀚𑀢𑀺𑁇

438\. 𑀓𑀣𑀁 𑀑𑀍𑀆𑀭𑀺𑀓𑀯𑀺𑀜𑁆𑀜𑀸𑀡𑀢𑁄 𑀲𑀢𑀺 𑀉𑀧𑁆𑀧𑀚𑁆𑀚𑀢𑀺? 𑀬𑀤𑀸 𑀭𑀚𑁆𑀚𑁂 𑀯𑀸 𑀅𑀪𑀺𑀲𑀺𑀢𑁆𑀢𑁄 𑀳𑁄𑀢𑀺, 𑀲𑁄𑀢𑀸𑀧𑀢𑁆𑀢𑀺𑀨𑀮𑀁 𑀯𑀸 𑀧𑀢𑁆𑀢𑁄 𑀳𑁄𑀢𑀺, 𑀏𑀯𑀁 𑀑𑀍𑀆𑀭𑀺𑀓𑀯𑀺𑀜𑁆𑀜𑀸𑀡𑀢𑁄 𑀲𑀢𑀺 𑀉𑀧𑁆𑀧𑀚𑁆𑀚𑀢𑀺𑁇

439\. 𑀓𑀣𑀁 𑀳𑀺𑀢𑀯𑀺𑀜𑁆𑀜𑀸𑀡𑀢𑁄 𑀲𑀢𑀺 𑀉𑀧𑁆𑀧𑀚𑁆𑀚𑀢𑀺? 𑀬𑀫𑁆𑀳𑀺 𑀲𑀼𑀔𑀸𑀧𑀺𑀢𑁄, ‘𑀅𑀫𑀼𑀓𑀲𑁆𑀫𑀺𑀁 𑀏𑀯𑀁 𑀲𑀼𑀔𑀸𑀧𑀺𑀢𑁄’𑀢𑀺 𑀲𑀭𑀢𑀺, 𑀏𑀯𑀁 𑀳𑀺𑀢𑀯𑀺𑀜𑁆𑀜𑀸𑀡𑀢𑁄 𑀲𑀢𑀺 𑀉𑀧𑁆𑀧𑀚𑁆𑀚𑀢𑀺𑁇

440\. 𑀓𑀣𑀁 𑀅𑀳𑀺𑀢𑀯𑀺𑀜𑁆𑀜𑀸𑀡𑀢𑁄 𑀲𑀢𑀺 𑀉𑀧𑁆𑀧𑀚𑁆𑀚𑀢𑀺? 𑀬𑀫𑁆𑀳𑀺 𑀤𑀼𑀓𑁆𑀔𑀸𑀧𑀺𑀢𑁄, ‘𑀅𑀫𑀼𑀓𑀲𑁆𑀫𑀺𑀁 𑀏𑀯𑀁 𑀤𑀼𑀓𑁆𑀔𑀸𑀧𑀺𑀢𑁄’𑀢𑀺 𑀲𑀭𑀢𑀺, 𑀏𑀯𑀁 𑀅𑀳𑀺𑀢𑀯𑀺𑀜𑁆𑀜𑀸𑀡𑀢𑁄 𑀲𑀢𑀺 𑀉𑀧𑁆𑀧𑀚𑁆𑀚𑀢𑀺𑁇

441\. 𑀓𑀣𑀁 𑀲𑀪𑀸𑀕𑀦𑀺𑀫𑀺𑀢𑁆𑀢𑀢𑁄 𑀲𑀢𑀺 𑀉𑀧𑁆𑀧𑀚𑁆𑀚𑀢𑀺? 𑀲𑀤𑀺𑀲𑀁 𑀧𑀼𑀕𑁆𑀕𑀮𑀁 𑀤𑀺𑀲𑁆𑀯𑀸 𑀫𑀸𑀢𑀭𑀁 𑀯𑀸 𑀧𑀺𑀢𑀭𑀁 𑀯𑀸 𑀪𑀸𑀢𑀭𑀁 𑀯𑀸 𑀪𑀕𑀺𑀦𑀺𑀁 𑀯𑀸 𑀲𑀭𑀢𑀺, 𑀑𑀝𑁆𑀞𑀁 𑀯𑀸 𑀕𑁄𑀡𑀁 𑀯𑀸 𑀕𑀤𑁆𑀭𑀪𑀁 𑀯𑀸 𑀤𑀺𑀲𑁆𑀯𑀸 𑀅𑀜𑁆𑀜𑀁 𑀢𑀸𑀤𑀺𑀲𑀁 𑀑𑀝𑁆𑀞𑀁 𑀯𑀸 𑀕𑁄𑀡𑀁 𑀯𑀸 𑀕𑀤𑁆𑀭𑀪𑀁 𑀯𑀸 𑀲𑀭𑀢𑀺, 𑀏𑀯𑀁 𑀲𑀪𑀸𑀕𑀦𑀺𑀫𑀺𑀢𑁆𑀢𑀢𑁄 𑀲𑀢𑀺 𑀉𑀧𑁆𑀧𑀚𑁆𑀚𑀢𑀺𑁇

442\. 𑀓𑀣𑀁 𑀯𑀺𑀲𑀪𑀸𑀕𑀦𑀺𑀫𑀺𑀢𑁆𑀢𑀢𑁄 𑀲𑀢𑀺 𑀉𑀧𑁆𑀧𑀚𑁆𑀚𑀢𑀺? 𑀅𑀲𑀼𑀓𑀲𑁆𑀲 𑀦𑀸𑀫 𑀯𑀡𑁆𑀡𑁄 𑀏𑀤𑀺𑀲𑁄, 𑀲𑀤𑁆𑀤𑁄 𑀏𑀤𑀺𑀲𑁄, 𑀕𑀦𑁆𑀥𑁄 𑀏𑀤𑀺𑀲𑁄, 𑀭𑀲𑁄 𑀏𑀤𑀺𑀲𑁄, 𑀨𑁄𑀝𑁆𑀞𑀩𑁆𑀩𑁄 𑀏𑀤𑀺𑀲𑁄𑀢𑀺 𑀲𑀭𑀢𑀺, 𑀏𑀯𑀫𑁆𑀧𑀺 𑀯𑀺𑀲𑀪𑀸𑀕𑀦𑀺𑀫𑀺𑀢𑁆𑀢𑀢𑁄𑀧𑀺 𑀲𑀢𑀺 𑀉𑀧𑁆𑀧𑀚𑁆𑀚𑀢𑀺𑁇

443\. 𑀓𑀣𑀁 𑀓𑀣𑀸𑀪𑀺𑀜𑁆𑀜𑀸𑀡𑀢𑁄 𑀲𑀢𑀺 𑀉𑀧𑁆𑀧𑀚𑁆𑀚𑀢𑀺? 𑀬𑁄 𑀧𑀓𑀢𑀺𑀬𑀸 𑀫𑀼𑀝𑁆𑀞𑀲𑁆𑀲𑀢𑀺𑀓𑁄 𑀳𑁄𑀢𑀺, 𑀢𑀁 𑀧𑀭𑁂 𑀲𑀭𑀸𑀧𑁂𑀦𑁆𑀢𑀺, 𑀢𑁂𑀦 𑀲𑁄 𑀲𑀭𑀢𑀺, 𑀏𑀯𑀁 𑀓𑀣𑀸𑀪𑀺𑀜𑁆𑀜𑀸𑀡𑀢𑁄 𑀲𑀢𑀺 𑀉𑀧𑁆𑀧𑀚𑁆𑀚𑀢𑀺𑁇

444\. 𑀓𑀣𑀁 𑀮𑀓𑁆𑀔𑀡𑀢𑁄 𑀲𑀢𑀺 𑀉𑀧𑁆𑀧𑀚𑁆𑀚𑀢𑀺? 𑀬𑁄 𑀧𑀓𑀢𑀺𑀬𑀸 𑀩𑀮𑀻𑀩𑀤𑁆𑀤𑀸𑀦𑀁 𑀅𑀗𑁆𑀕𑁂𑀦 𑀚𑀸𑀦𑀸𑀢𑀺, 𑀮𑀓𑁆𑀔𑀡𑁂𑀦 𑀚𑀸𑀦𑀸𑀢𑀺, 𑀏𑀯𑀁 𑀮𑀓𑁆𑀔𑀡𑀢𑁄 𑀲𑀢𑀺 𑀉𑀧𑁆𑀧𑀚𑁆𑀚𑀢𑀺𑁇

445\. 𑀓𑀣𑀁 𑀲𑀸𑀭𑀡𑀢𑁄 𑀲𑀢𑀺 𑀉𑀧𑁆𑀧𑀚𑁆𑀚𑀢𑀺? 𑀬𑁄 𑀧𑀓𑀢𑀺𑀬𑀸 𑀫𑀼𑀝𑁆𑀞𑀲𑁆𑀲𑀢𑀺𑀓𑁄 𑀳𑁄𑀢𑀺, 𑀬𑁄 𑀢𑀁 ‘𑀲𑀭𑀸𑀳𑀺 𑀪𑁄, 𑀲𑀭𑀸𑀳𑀺 𑀪𑁄’𑀢𑀺 𑀧𑀼𑀦𑀧𑁆𑀧𑀼𑀦𑀁 𑀲𑀭𑀸𑀧𑁂𑀢𑀺, 𑀏𑀯𑀁 𑀲𑀸𑀭𑀡𑀢𑁄 𑀲𑀢𑀺 𑀉𑀧𑁆𑀧𑀚𑁆𑀚𑀢𑀺𑁇

446\. 𑀓𑀣𑀁 𑀫𑀼𑀤𑁆𑀤𑀸𑀢𑁄 𑀲𑀢𑀺 𑀉𑀧𑁆𑀧𑀚𑁆𑀚𑀢𑀺? 𑀮𑀺𑀧𑀺𑀬𑀸 𑀲𑀺𑀓𑁆𑀔𑀺𑀢𑀢𑁆𑀢𑀸 𑀚𑀸𑀦𑀸𑀢𑀺 ‘𑀇𑀫𑀲𑁆𑀲 𑀅𑀓𑁆𑀔𑀭𑀲𑁆𑀲 𑀅𑀦𑀦𑁆𑀢𑀭𑀁 𑀇𑀫𑀁 𑀅𑀓𑁆𑀔𑀭𑀁 𑀓𑀸𑀢𑀩𑁆𑀩𑀦𑁆’𑀢𑀺 𑀏𑀯𑀁 𑀫𑀼𑀤𑁆𑀤𑀸𑀢𑁄 𑀲𑀢𑀺 𑀉𑀧𑁆𑀧𑀚𑁆𑀚𑀢𑀺𑁇

447\. 𑀓𑀣𑀁 𑀕𑀡𑀦𑀸𑀢𑁄 𑀲𑀢𑀺 𑀉𑀧𑁆𑀧𑀚𑁆𑀚𑀢𑀺? 𑀕𑀡𑀦𑀸𑀬 𑀲𑀺𑀓𑁆𑀔𑀺𑀢𑀢𑁆𑀢𑀸 𑀕𑀡𑀓𑀸 𑀩𑀳𑀼𑀫𑁆𑀧𑀺 𑀕𑀡𑁂𑀦𑁆𑀢𑀺, 𑀏𑀯𑀁 𑀕𑀡𑀦𑀸𑀢𑁄 𑀲𑀢𑀺 𑀉𑀧𑁆𑀧𑀚𑁆𑀚𑀢𑀺𑁇

448\. 𑀓𑀣𑀁 𑀥𑀸𑀭𑀡𑀢𑁄 𑀲𑀢𑀺 𑀉𑀧𑁆𑀧𑀚𑁆𑀚𑀢𑀺? 𑀥𑀸𑀭𑀡𑀸𑀬 𑀲𑀺𑀓𑁆𑀔𑀺𑀢𑀢𑁆𑀢𑀸 𑀥𑀸𑀭𑀡𑀓𑀸 𑀩𑀳𑀼𑀫𑁆𑀧𑀺 𑀥𑀸𑀭𑁂𑀦𑁆𑀢𑀺, 𑀏𑀯𑀁 𑀥𑀸𑀭𑀡𑀢𑁄 𑀲𑀢𑀺 𑀉𑀧𑁆𑀧𑀚𑁆𑀚𑀢𑀺𑁇

449\. 𑀓𑀣𑀁 𑀪𑀸𑀯𑀦𑀸𑀢𑁄 𑀲𑀢𑀺 𑀉𑀧𑁆𑀧𑀚𑁆𑀚𑀢𑀺? 𑀇𑀥 𑀪𑀺𑀓𑁆𑀔𑀼 𑀅𑀦𑁂𑀓𑀯𑀺𑀳𑀺𑀢𑀁 𑀧𑀼𑀩𑁆𑀩𑁂𑀦𑀺𑀯𑀸𑀲𑀁 𑀅𑀦𑀼𑀲𑁆𑀲𑀭𑀢𑀺, 𑀲𑁂𑀬𑁆𑀬𑀣𑀺𑀤𑀁—  𑀏𑀓𑀫𑁆𑀧𑀺 𑀚𑀸𑀢𑀺𑀁 𑀤𑁆𑀯𑁂𑀧𑀺 𑀚𑀸𑀢𑀺𑀬𑁄…𑀧𑁂…  𑀇𑀢𑀺 𑀲𑀸𑀓𑀸𑀭𑀁 𑀲𑁅𑀤𑁆𑀤𑁂𑀲𑀁 𑀧𑀼𑀩𑁆𑀩𑁂𑀦𑀺𑀯𑀸𑀲𑀁 𑀅𑀦𑀼𑀲𑁆𑀲𑀭𑀢𑀺, 𑀏𑀯𑀁 𑀪𑀸𑀯𑀦𑀸𑀢𑁄 𑀲𑀢𑀺 𑀉𑀧𑁆𑀧𑀚𑁆𑀚𑀢𑀺𑁇

450\. 𑀓𑀣𑀁 𑀧𑁄𑀢𑁆𑀣𑀓𑀦𑀺𑀩𑀦𑁆𑀥𑀦𑀢𑁄 𑀲𑀢𑀺 𑀉𑀧𑁆𑀧𑀚𑁆𑀚𑀢𑀺? 𑀭𑀸𑀚𑀸𑀦𑁄 𑀅𑀦𑀼𑀲𑀸𑀲𑀦𑀺𑀬𑀁 𑀅𑀲𑁆𑀲𑀭𑀦𑁆𑀢𑀸 𑀏𑀢𑀁 𑀧𑁄𑀢𑁆𑀣𑀓𑀁 𑀆𑀳𑀭𑀣𑀸𑀢𑀺, 𑀢𑁂𑀦 𑀧𑁄𑀢𑁆𑀣𑀓𑁂𑀦 𑀅𑀦𑀼𑀲𑁆𑀲𑀭𑀦𑁆𑀢𑀺, 𑀏𑀯𑀁 𑀧𑁄𑀢𑁆𑀣𑀓𑀦𑀺𑀩𑀦𑁆𑀥𑀦𑀢𑁄 𑀲𑀢𑀺 𑀉𑀧𑁆𑀧𑀚𑁆𑀚𑀢𑀺𑁇

451\. 𑀓𑀣𑀁 𑀉𑀧𑀦𑀺𑀓𑁆𑀔𑁂𑀧𑀢𑁄 𑀲𑀢𑀺 𑀉𑀧𑁆𑀧𑀚𑁆𑀚𑀢𑀺? 𑀉𑀧𑀦𑀺𑀓𑁆𑀔𑀺𑀢𑁆𑀢𑀁 𑀪𑀡𑁆𑀟𑀁 𑀤𑀺𑀲𑁆𑀯𑀸 𑀲𑀭𑀢𑀺, 𑀏𑀯𑀁 𑀉𑀧𑀦𑀺𑀓𑁆𑀔𑁂𑀧𑀢𑁄 𑀲𑀢𑀺 𑀉𑀧𑁆𑀧𑀚𑁆𑀚𑀢𑀺𑁇

452\. 𑀓𑀣𑀁 𑀅𑀦𑀼𑀪𑀽𑀢𑀢𑁄 𑀲𑀢𑀺 𑀉𑀧𑁆𑀧𑀚𑁆𑀚𑀢𑀺? 𑀤𑀺𑀝𑁆𑀞𑀢𑁆𑀢𑀸 𑀭𑀽𑀧𑀁 𑀲𑀭𑀢𑀺, 𑀲𑀼𑀢𑀢𑁆𑀢𑀸 𑀲𑀤𑁆𑀤𑀁 𑀲𑀭𑀢𑀺, 𑀖𑀸𑀬𑀺𑀢𑀢𑁆𑀢𑀸 𑀕𑀦𑁆𑀥𑀁 𑀲𑀭𑀢𑀺, 𑀲𑀸𑀬𑀺𑀢𑀢𑁆𑀢𑀸 𑀭𑀲𑀁 𑀲𑀭𑀢𑀺, 𑀨𑀼𑀝𑁆𑀞𑀢𑁆𑀢𑀸 𑀨𑁄𑀝𑁆𑀞𑀩𑁆𑀩𑀁 𑀲𑀭𑀢𑀺, 𑀯𑀺𑀜𑁆𑀜𑀸𑀢𑀢𑁆𑀢𑀸 𑀥𑀫𑁆𑀫𑀁 𑀲𑀭𑀢𑀺, 𑀏𑀯𑀁 𑀅𑀦𑀼𑀪𑀽𑀢𑀢𑁄 𑀲𑀢𑀺 𑀉𑀧𑁆𑀧𑀚𑁆𑀚𑀢𑀺𑁇 𑀇𑀫𑁂𑀳𑀺 𑀔𑁄, 𑀫𑀳𑀸𑀭𑀸𑀚, 𑀲𑀢𑁆𑀢𑀭𑀲𑀳𑀸𑀓𑀸𑀭𑁂𑀳𑀺 𑀲𑀢𑀺 𑀉𑀧𑁆𑀧𑀚𑁆𑀚𑀢𑀻”𑀢𑀺𑁇

453\. “𑀓𑀮𑁆𑀮𑁄𑀲𑀺, 𑀪𑀦𑁆𑀢𑁂 𑀦𑀸𑀕𑀲𑁂𑀦𑀸”𑀢𑀺𑁇

---

454\. 𑀲𑀢𑀺𑀉𑀧𑁆𑀧𑀚𑁆𑀚𑀦𑀧𑀜𑁆𑀳𑁄 𑀧𑀞𑀫𑁄𑁇



[Go to previous page (3.7 Arūpadhammavavatthānavagga)](/tipitaka/28Mi/3/3.7.md) / [Go to parent page (3.7 Arūpadhammavavatthānavagga)](/tipitaka/28Mi/3/3.7.md) / [Go to next page (3.7.2 Buddhaguṇasatipaṭilābhapañha)](/tipitaka/28Mi/3/3.7/3.7.2.md)


