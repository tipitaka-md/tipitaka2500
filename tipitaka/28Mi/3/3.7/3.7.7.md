---
title: 3.7.7 Pāpapuññānaṃ appānappabhāvapañha
path: /tipitaka/28Mi/3/3.7/3.7.7
ref: 269687
breadcrumbs:
  - name: Home
    link: /
  - name: 28Mi Milindapañhapāḷi
    link: /tipitaka/28Mi
  - name: 3 Milindapañha
    link: /tipitaka/28Mi/3
  - name: 3.7 Arūpadhammavavatthānavagga
    link: /tipitaka/28Mi/3/3.7
prevL: /tipitaka/28Mi/3/3.7/3.7.6
upL: /tipitaka/28Mi/3/3.7
nextL: /tipitaka/28Mi/3/3.7/3.7.8
---

# 3.7.7 Pāpapuññānaṃ appānappabhāvapañha

### Milindapañha

### Arūpadhammavavatthānavagga

### Pāpapuññānaṃ appānappabhāvapañha

(100.)

478. Rājā āha—  “bhante nāgasena, kataraṃ nu kho bahutaraṃ puññaṃ vā apuññaṃ vā”ti? “Puññaṃ kho, mahārāja, bahutaraṃ, apuññaṃ thokan”ti. “Kena kāraṇenā”ti? “Apuññaṃ kho, mahārāja, karonto vippaṭisārī hoti ‘pāpakammaṃ mayā katan’ti, tena pāpaṃ na vaḍḍhati. Puññaṃ kho, mahārāja, karonto avippaṭisārī hoti, avippaṭisārino pāmojjaṃ jāyati, pamuditassa pīti jāyati, pītimanassa kāyo passambhati, passaddhakāyo sukhaṃ vedeti, sukhino cittaṃ samādhiyati, samāhito yathābhūtaṃ pajānāti, tena kāraṇena puññaṃ vaḍḍhati. Puriso kho, mahārāja, chinnahatthapādo bhagavato ekaṃ uppalahatthaṃ datvā ekanavutikappāni vinipātaṃ na gacchissati. Imināpi, mahārāja, kāraṇena bhaṇāmi ‘puññaṃ bahutaraṃ, apuññaṃ thokan’”ti.

479. “Kallosi, bhante nāgasenā”ti.

===

480. Pāpapuññānaṃ appānappabhāvapañho sattamo.




