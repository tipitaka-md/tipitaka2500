
[Home](/) / [28Mi Milindapañhapāḷi](../../../28Mi.md) / [3 Milindapañha](../../3.md) / [3.7 Arūpadhammavavatthānavagga](../3.7.md)

# 𑁩𑁇𑁭𑁇𑁫 𑀤𑁆𑀯𑀺𑀦𑁆𑀦𑀁𑀮𑁄𑀓𑀼𑀧𑁆𑀧𑀦𑁆𑀦𑀸𑀦𑀁𑀲𑀫𑀓𑀪𑀸𑀯𑀧𑀜𑁆𑀳

### 𑀫𑀺𑀮𑀺𑀦𑁆𑀤𑀧𑀜𑁆𑀳

### 𑀅𑀭𑀽𑀧𑀥𑀫𑁆𑀫𑀯𑀯𑀢𑁆𑀣𑀸𑀦𑀯𑀕𑁆𑀕

### 𑀤𑁆𑀯𑀺𑀦𑁆𑀦𑀁𑀮𑁄𑀓𑀼𑀧𑁆𑀧𑀦𑁆𑀦𑀸𑀦𑀁𑀲𑀫𑀓𑀪𑀸𑀯𑀧𑀜𑁆𑀳

(98.)

470\. 𑀭𑀸𑀚𑀸 𑀆𑀳—  “𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀬𑁄 𑀇𑀥 𑀓𑀸𑀮𑀗𑁆𑀓𑀢𑁄 𑀩𑁆𑀭𑀳𑁆𑀫𑀮𑁄𑀓𑁂 𑀉𑀧𑁆𑀧𑀚𑁆𑀚𑁂𑀬𑁆𑀬, 𑀬𑁄 𑀘 𑀇𑀥 𑀓𑀸𑀮𑀗𑁆𑀓𑀢𑁄 𑀓𑀲𑁆𑀫𑀻𑀭𑁂 𑀉𑀧𑁆𑀧𑀚𑁆𑀚𑁂𑀬𑁆𑀬, 𑀓𑁄 𑀘𑀺𑀭𑀢𑀭𑀁 𑀓𑁄 𑀲𑀻𑀖𑀢𑀭𑀦𑁆”𑀢𑀺? “𑀲𑀫𑀓𑀁, 𑀫𑀳𑀸𑀭𑀸𑀚𑀸”𑀢𑀺𑁇

471\. “𑀑𑀧𑀫𑁆𑀫𑀁 𑀓𑀭𑁄𑀳𑀻”𑀢𑀺𑁇 “𑀓𑀼𑀳𑀺𑀁 𑀧𑀦, 𑀫𑀳𑀸𑀭𑀸𑀚, 𑀢𑀯 𑀚𑀸𑀢𑀦𑀕𑀭𑀦𑁆”𑀢𑀺? “𑀅𑀢𑁆𑀣𑀺, 𑀪𑀦𑁆𑀢𑁂, 𑀓𑀮𑀲𑀺𑀕𑀸𑀫𑁄 𑀦𑀸𑀫, 𑀢𑀢𑁆𑀣𑀸𑀳𑀁 𑀚𑀸𑀢𑁄”𑀢𑀺𑁇 “𑀓𑀻𑀯 𑀤𑀽𑀭𑁄, 𑀫𑀳𑀸𑀭𑀸𑀚, 𑀇𑀢𑁄 𑀓𑀮𑀲𑀺𑀕𑀸𑀫𑁄 𑀳𑁄𑀢𑀻”𑀢𑀺𑁇 “𑀤𑁆𑀯𑀺𑀫𑀢𑁆𑀢𑀸𑀦𑀺, 𑀪𑀦𑁆𑀢𑁂, 𑀬𑁄𑀚𑀦𑀲𑀢𑀸𑀦𑀻”𑀢𑀺𑁇 “𑀓𑀻𑀯 𑀤𑀽𑀭𑀁, 𑀫𑀳𑀸𑀭𑀸𑀚, 𑀇𑀢𑁄 𑀓𑀲𑁆𑀫𑀻𑀭𑀁 𑀳𑁄𑀢𑀻”𑀢𑀺? “𑀤𑁆𑀯𑀸𑀤𑀲, 𑀪𑀦𑁆𑀢𑁂, 𑀬𑁄𑀚𑀦𑀸𑀦𑀻”𑀢𑀺𑁇 “𑀇𑀗𑁆𑀖 𑀢𑁆𑀯𑀁, 𑀫𑀳𑀸𑀭𑀸𑀚, 𑀓𑀮𑀲𑀺𑀕𑀸𑀫𑀁 𑀘𑀺𑀦𑁆𑀢𑁂𑀳𑀻”𑀢𑀺𑁇 “𑀘𑀺𑀦𑁆𑀢𑀺𑀢𑁄, 𑀪𑀦𑁆𑀢𑁂”𑀢𑀺𑁇 “𑀇𑀗𑁆𑀖 𑀢𑁆𑀯𑀁, 𑀫𑀳𑀸𑀭𑀸𑀚, 𑀓𑀲𑁆𑀫𑀻𑀭𑀁 𑀘𑀺𑀦𑁆𑀢𑁂𑀳𑀻”𑀢𑀺𑁇 “𑀘𑀺𑀦𑁆𑀢𑀺𑀢𑀁, 𑀪𑀦𑁆𑀢𑁂”𑀢𑀺𑁇 “𑀓𑀢𑀫𑀁 𑀦𑀼 𑀔𑁄, 𑀫𑀳𑀸𑀭𑀸𑀚, 𑀘𑀺𑀭𑁂𑀦 𑀘𑀺𑀦𑁆𑀢𑀺𑀢𑀁, 𑀓𑀢𑀫𑀁 𑀲𑀻𑀖𑀢𑀭𑀦𑁆”𑀢𑀺? “𑀲𑀫𑀓𑀁, 𑀪𑀦𑁆𑀢𑁂”𑀢𑀺𑁇 “𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀬𑁄 𑀇𑀥 𑀓𑀸𑀮𑀗𑁆𑀓𑀢𑁄 𑀩𑁆𑀭𑀳𑁆𑀫𑀮𑁄𑀓𑁂 𑀉𑀧𑁆𑀧𑀚𑁆𑀚𑁂𑀬𑁆𑀬, 𑀬𑁄 𑀘 𑀇𑀥 𑀓𑀸𑀮𑀗𑁆𑀓𑀢𑁄 𑀓𑀲𑁆𑀫𑀻𑀭𑁂 𑀉𑀧𑁆𑀧𑀚𑁆𑀚𑁂𑀬𑁆𑀬, 𑀲𑀫𑀓𑀁𑀬𑁂𑀯 𑀉𑀧𑁆𑀧𑀚𑁆𑀚𑀦𑁆𑀢𑀻”𑀢𑀺𑁇

472\. “𑀪𑀺𑀬𑁆𑀬𑁄 𑀑𑀧𑀫𑁆𑀫𑀁 𑀓𑀭𑁄𑀳𑀻”𑀢𑀺𑁇 “𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀫𑀳𑀸𑀭𑀸𑀚, 𑀤𑁆𑀯𑁂 𑀲𑀓𑀼𑀡𑀸 𑀆𑀓𑀸𑀲𑁂𑀦 𑀕𑀘𑁆𑀙𑁂𑀬𑁆𑀬𑀼𑀁, 𑀢𑁂𑀲𑀼 𑀏𑀓𑁄 𑀉𑀘𑁆𑀘𑁂 𑀭𑀼𑀓𑁆𑀔𑁂 𑀦𑀺𑀲𑀻𑀤𑁂𑀬𑁆𑀬, 𑀏𑀓𑁄 𑀦𑀻𑀘𑁂 𑀭𑀼𑀓𑁆𑀔𑁂 𑀦𑀺𑀲𑀻𑀤𑁂𑀬𑁆𑀬, 𑀢𑁂𑀲𑀁 𑀲𑀫𑀓𑀁 𑀧𑀢𑀺𑀝𑁆𑀞𑀺𑀢𑀸𑀦𑀁 𑀓𑀢𑀫𑀲𑁆𑀲 𑀙𑀸𑀬𑀸 𑀧𑀞𑀫𑀢𑀭𑀁 𑀧𑀣𑀯𑀺𑀬𑀁 𑀧𑀢𑀺𑀝𑁆𑀞𑀳𑁂𑀬𑁆𑀬, 𑀓𑀢𑀫𑀲𑁆𑀲 𑀙𑀸𑀬𑀸 𑀘𑀺𑀭𑁂𑀦 𑀧𑀣𑀯𑀺𑀬𑀁 𑀧𑀢𑀺𑀝𑁆𑀞𑀳𑁂𑀬𑁆𑀬𑀸”𑀢𑀺? “𑀲𑀫𑀓𑀁, 𑀪𑀦𑁆𑀢𑁂”𑀢𑀺𑁇 “𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀬𑁄 𑀇𑀥 𑀓𑀸𑀮𑀗𑁆𑀓𑀢𑁄 𑀩𑁆𑀭𑀳𑁆𑀫𑀮𑁄𑀓𑁂 𑀉𑀧𑁆𑀧𑀚𑁆𑀚𑁂𑀬𑁆𑀬, 𑀬𑁄 𑀘 𑀇𑀥 𑀓𑀸𑀮𑀗𑁆𑀓𑀢𑁄 𑀓𑀲𑁆𑀫𑀻𑀭𑁂 𑀉𑀧𑁆𑀧𑀚𑁆𑀚𑁂𑀬𑁆𑀬, 𑀲𑀫𑀓𑀁𑀬𑁂𑀯 𑀉𑀧𑁆𑀧𑀚𑁆𑀚𑀦𑁆𑀢𑀻”𑀢𑀺𑁇

473\. “𑀓𑀮𑁆𑀮𑁄𑀲𑀺, 𑀪𑀦𑁆𑀢𑁂 𑀦𑀸𑀕𑀲𑁂𑀦𑀸”𑀢𑀺𑁇

---

474\. 𑀤𑁆𑀯𑀺𑀦𑁆𑀦𑀁 𑀮𑁄𑀓𑀼𑀧𑁆𑀧𑀦𑁆𑀦𑀸𑀦𑀁 𑀲𑀫𑀓𑀪𑀸𑀯𑀧𑀜𑁆𑀳𑁄 𑀧𑀜𑁆𑀘𑀫𑁄𑁇



[Go to previous page (3.7.4 Brahmalokapañha)](3.7.4.md) / [Go to parent page (3.7 Arūpadhammavavatthānavagga)](../3.7.md) / [Go to next page (3.7.6 Bojjhaṅgapañha)](3.7.6.md)


