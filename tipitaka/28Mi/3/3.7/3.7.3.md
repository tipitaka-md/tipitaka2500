
[Home](/) / [28Mi Milindapañhapāḷi](../../../28Mi.md) / [3 Milindapañha](../../3.md) / [3.7 Arūpadhammavavatthānavagga](../3.7.md)

# 𑁩𑁇𑁭𑁇𑁩 𑀤𑀼𑀓𑁆𑀔𑀧𑁆𑀧𑀳𑀸𑀦𑀯𑀸𑀬𑀫𑀧𑀜𑁆𑀳

### 𑀫𑀺𑀮𑀺𑀦𑁆𑀤𑀧𑀜𑁆𑀳

### 𑀅𑀭𑀽𑀧𑀥𑀫𑁆𑀫𑀯𑀯𑀢𑁆𑀣𑀸𑀦𑀯𑀕𑁆𑀕

### 𑀤𑀼𑀓𑁆𑀔𑀧𑁆𑀧𑀳𑀸𑀦𑀯𑀸𑀬𑀫𑀧𑀜𑁆𑀳

(96.)

459\. 𑀭𑀸𑀚𑀸 𑀆𑀳—  “𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀓𑀺𑀁 𑀢𑀼𑀫𑁆𑀳𑁂 𑀅𑀢𑀻𑀢𑀲𑁆𑀲 𑀤𑀼𑀓𑁆𑀔𑀲𑁆𑀲 𑀧𑀳𑀸𑀦𑀸𑀬 𑀯𑀸𑀬𑀫𑀣𑀸”𑀢𑀺? “𑀦 𑀳𑀺, 𑀫𑀳𑀸𑀭𑀸𑀚𑀸”𑀢𑀺𑁇 “𑀓𑀺𑀁 𑀧𑀦, 𑀪𑀦𑁆𑀢𑁂, 𑀅𑀦𑀸𑀕𑀢𑀲𑁆𑀲 𑀤𑀼𑀓𑁆𑀔𑀲𑁆𑀲 𑀧𑀳𑀸𑀦𑀸𑀬 𑀯𑀸𑀬𑀫𑀣𑀸”𑀢𑀺? “𑀦 𑀳𑀺, 𑀫𑀳𑀸𑀭𑀸𑀚𑀸”𑀢𑀺𑁇 “𑀓𑀺𑀁 𑀧𑀦 𑀧𑀘𑁆𑀘𑀼𑀧𑁆𑀧𑀦𑁆𑀦𑀲𑁆𑀲 𑀤𑀼𑀓𑁆𑀔𑀲𑁆𑀲 𑀧𑀳𑀸𑀦𑀸𑀬 𑀯𑀸𑀬𑀫𑀣𑀸”𑀢𑀺? “𑀦 𑀳𑀺, 𑀫𑀳𑀸𑀭𑀸𑀚𑀸”𑀢𑀺𑁇 “𑀬𑀤𑀺 𑀢𑀼𑀫𑁆𑀳𑁂 𑀦 𑀅𑀢𑀻𑀢𑀲𑁆𑀲 𑀤𑀼𑀓𑁆𑀔𑀲𑁆𑀲 𑀧𑀳𑀸𑀦𑀸𑀬 𑀯𑀸𑀬𑀫𑀣, 𑀦 𑀅𑀦𑀸𑀕𑀢𑀲𑁆𑀲 𑀤𑀼𑀓𑁆𑀔𑀲𑁆𑀲 𑀧𑀳𑀸𑀦𑀸𑀬 𑀯𑀸𑀬𑀫𑀣, 𑀦 𑀧𑀘𑁆𑀘𑀼𑀧𑁆𑀧𑀦𑁆𑀦𑀲𑁆𑀲 𑀤𑀼𑀓𑁆𑀔𑀲𑁆𑀲 𑀧𑀳𑀸𑀦𑀸𑀬 𑀯𑀸𑀬𑀫𑀣, 𑀅𑀣 𑀓𑀺𑀫𑀢𑁆𑀣𑀸𑀬 𑀯𑀸𑀬𑀫𑀣𑀸”𑀢𑀺𑁇 𑀣𑁂𑀭𑁄 𑀆𑀳—  “‘𑀓𑀺𑀦𑁆𑀢𑀺, 𑀫𑀳𑀸𑀭𑀸𑀚, 𑀇𑀤𑀜𑁆𑀘 𑀤𑀼𑀓𑁆𑀔𑀁 𑀦𑀺𑀭𑀼𑀚𑁆𑀛𑁂𑀬𑁆𑀬, 𑀅𑀜𑁆𑀜𑀜𑁆𑀘 𑀤𑀼𑀓𑁆𑀔𑀁 𑀦𑀼𑀧𑁆𑀧𑀚𑁆𑀚𑁂𑀬𑁆𑀬𑀸’𑀢𑀺 𑀏𑀢𑀤𑀢𑁆𑀣𑀸𑀬 𑀯𑀸𑀬𑀫𑀸𑀫𑀸”𑀢𑀺𑁇

460\. “𑀅𑀢𑁆𑀣𑀺 𑀧𑀦 𑀢𑁂, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀅𑀦𑀸𑀕𑀢𑀁 𑀤𑀼𑀓𑁆𑀔𑀦𑁆”𑀢𑀺? “𑀦𑀢𑁆𑀣𑀺, 𑀫𑀳𑀸𑀭𑀸𑀚𑀸”𑀢𑀺𑁇 “𑀢𑀼𑀫𑁆𑀳𑁂 𑀔𑁄, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀅𑀢𑀺𑀧𑀡𑁆𑀟𑀺𑀢𑀸, 𑀬𑁂 𑀢𑀼𑀫𑁆𑀳𑁂 𑀅𑀲𑀦𑁆𑀢𑀸𑀦𑀁 𑀅𑀦𑀸𑀕𑀢𑀸𑀦𑀁 𑀤𑀼𑀓𑁆𑀔𑀸𑀦𑀁 𑀧𑀳𑀸𑀦𑀸𑀬 𑀯𑀸𑀬𑀫𑀣𑀸”𑀢𑀺? “𑀅𑀢𑁆𑀣𑀺 𑀧𑀦 𑀢𑁂, 𑀫𑀳𑀸𑀭𑀸𑀚, 𑀓𑁂𑀘𑀺 𑀧𑀝𑀺𑀭𑀸𑀚𑀸𑀦𑁄 𑀧𑀘𑁆𑀘𑀢𑁆𑀣𑀺𑀓𑀸 𑀧𑀘𑁆𑀘𑀸𑀫𑀺𑀢𑁆𑀢𑀸 𑀧𑀘𑁆𑀘𑀼𑀧𑀝𑁆𑀞𑀺𑀢𑀸 𑀳𑁄𑀦𑁆𑀢𑀻”𑀢𑀺? “𑀆𑀫, 𑀪𑀦𑁆𑀢𑁂, 𑀅𑀢𑁆𑀣𑀻”𑀢𑀺𑁇 “𑀓𑀺𑀁 𑀦𑀼 𑀔𑁄, 𑀫𑀳𑀸𑀭𑀸𑀚, 𑀢𑀤𑀸 𑀢𑀼𑀫𑁆𑀳𑁂 𑀧𑀭𑀺𑀔𑀁 𑀔𑀡𑀸𑀧𑁂𑀬𑁆𑀬𑀸𑀣, 𑀧𑀸𑀓𑀸𑀭𑀁 𑀘𑀺𑀦𑀸𑀧𑁂𑀬𑁆𑀬𑀸𑀣 𑀕𑁄𑀧𑀼𑀭𑀁 𑀓𑀸𑀭𑀸𑀧𑁂𑀬𑁆𑀬𑀸𑀣, 𑀅𑀝𑁆𑀝𑀸𑀮𑀓𑀁 𑀓𑀸𑀭𑀸𑀧𑁂𑀬𑁆𑀬𑀸𑀣, 𑀥𑀜𑁆𑀜𑀁 𑀅𑀢𑀺𑀳𑀭𑀸𑀧𑁂𑀬𑁆𑀬𑀸𑀣𑀸”𑀢𑀺? “𑀦 𑀳𑀺, 𑀪𑀦𑁆𑀢𑁂, 𑀧𑀝𑀺𑀓𑀘𑁆𑀘𑁂𑀯 𑀢𑀁 𑀧𑀝𑀺𑀬𑀢𑁆𑀢𑀁 𑀳𑁄𑀢𑀻”𑀢𑀺𑁇 “𑀓𑀺𑀁 𑀢𑀼𑀫𑁆𑀳𑁂, 𑀫𑀳𑀸𑀭𑀸𑀚, 𑀢𑀤𑀸 𑀳𑀢𑁆𑀣𑀺𑀲𑁆𑀫𑀺𑀁 𑀲𑀺𑀓𑁆𑀔𑁂𑀬𑁆𑀬𑀸𑀣, 𑀅𑀲𑁆𑀲𑀲𑁆𑀫𑀺𑀁 𑀲𑀺𑀓𑁆𑀔𑁂𑀬𑁆𑀬𑀸𑀣, 𑀭𑀣𑀲𑁆𑀫𑀺𑀁 𑀲𑀺𑀓𑁆𑀔𑁂𑀬𑁆𑀬𑀸𑀣, 𑀥𑀦𑀼𑀲𑁆𑀫𑀺𑀁 𑀲𑀺𑀓𑁆𑀔𑁂𑀬𑁆𑀬𑀸𑀣, 𑀣𑀭𑀼𑀲𑁆𑀫𑀺𑀁 𑀲𑀺𑀓𑁆𑀔𑁂𑀬𑁆𑀬𑀸𑀣𑀸”𑀢𑀺? “𑀦 𑀳𑀺, 𑀪𑀦𑁆𑀢𑁂, 𑀧𑀝𑀺𑀓𑀘𑁆𑀘𑁂𑀯 𑀢𑀁 𑀲𑀺𑀓𑁆𑀔𑀺𑀢𑀁 𑀳𑁄𑀢𑀻”𑀢𑀺𑁇 “𑀓𑀺𑀲𑁆𑀲𑀢𑁆𑀣𑀸𑀬𑀸”𑀢𑀺? “𑀅𑀦𑀸𑀕𑀢𑀸𑀦𑀁, 𑀪𑀦𑁆𑀢𑁂, 𑀪𑀬𑀸𑀦𑀁 𑀧𑀝𑀺𑀩𑀸𑀳𑀦𑀢𑁆𑀣𑀸𑀬𑀸”𑀢𑀺𑁇 “𑀓𑀺𑀁 𑀦𑀼 𑀔𑁄, 𑀫𑀳𑀸𑀭𑀸𑀚, 𑀅𑀢𑁆𑀣𑀺 𑀅𑀦𑀸𑀕𑀢𑀁 𑀪𑀬𑀦𑁆”𑀢𑀺? “𑀦𑀢𑁆𑀣𑀺, 𑀪𑀦𑁆𑀢𑁂”𑀢𑀺𑁇 “𑀢𑀼𑀫𑁆𑀳𑁂 𑀘 𑀔𑁄, 𑀫𑀳𑀸𑀭𑀸𑀚, 𑀅𑀢𑀺𑀧𑀡𑁆𑀟𑀺𑀢𑀸, 𑀬𑁂 𑀢𑀼𑀫𑁆𑀳𑁂 𑀅𑀲𑀦𑁆𑀢𑀸𑀦𑀁 𑀅𑀦𑀸𑀕𑀢𑀸𑀦𑀁 𑀪𑀬𑀸𑀦𑀁 𑀧𑀝𑀺𑀩𑀸𑀳𑀦𑀢𑁆𑀣𑀸𑀬 𑀧𑀝𑀺𑀬𑀸𑀤𑁂𑀣𑀸”𑀢𑀺𑁇

461\. “𑀪𑀺𑀬𑁆𑀬𑁄 𑀑𑀧𑀫𑁆𑀫𑀁 𑀓𑀭𑁄𑀳𑀻”𑀢𑀺𑁇 “𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀫𑀳𑀸𑀭𑀸𑀚, 𑀬𑀤𑀸 𑀢𑁆𑀯𑀁 𑀧𑀺𑀧𑀸𑀲𑀺𑀢𑁄 𑀪𑀯𑁂𑀬𑁆𑀬𑀸𑀲𑀺, 𑀢𑀤𑀸 𑀢𑁆𑀯𑀁 𑀉𑀤𑀧𑀸𑀦𑀁 𑀔𑀡𑀸𑀧𑁂𑀬𑁆𑀬𑀸𑀲𑀺, 𑀧𑁄𑀓𑁆𑀔𑀭𑀡𑀺𑀁 𑀔𑀡𑀸𑀧𑁂𑀬𑁆𑀬𑀸𑀲𑀺, 𑀢𑀍𑀆𑀓𑀁 𑀔𑀡𑀸𑀧𑁂𑀬𑁆𑀬𑀸𑀲𑀺 ‘𑀧𑀸𑀦𑀻𑀬𑀁 𑀧𑀺𑀯𑀺𑀲𑁆𑀲𑀸𑀫𑀻’”𑀢𑀺? “𑀦 𑀳𑀺, 𑀪𑀦𑁆𑀢𑁂, 𑀧𑀝𑀺𑀓𑀘𑁆𑀘𑁂𑀯 𑀢𑀁 𑀧𑀝𑀺𑀬𑀢𑁆𑀢𑀁 𑀳𑁄𑀢𑀻”𑀢𑀺𑁇 “𑀓𑀺𑀲𑁆𑀲𑀢𑁆𑀣𑀸𑀬𑀸”𑀢𑀺? “𑀅𑀦𑀸𑀕𑀢𑀸𑀦𑀁, 𑀪𑀦𑁆𑀢𑁂, 𑀧𑀺𑀧𑀸𑀲𑀸𑀦𑀁 𑀧𑀝𑀺𑀩𑀸𑀳𑀦𑀢𑁆𑀣𑀸𑀬 𑀧𑀝𑀺𑀬𑀢𑁆𑀢𑀁 𑀳𑁄𑀢𑀻”𑀢𑀺𑁇 “𑀅𑀢𑁆𑀣𑀺 𑀧𑀦, 𑀫𑀳𑀸𑀭𑀸𑀚, 𑀅𑀦𑀸𑀕𑀢𑀸 𑀧𑀺𑀧𑀸𑀲𑀸”𑀢𑀺? “𑀦𑀢𑁆𑀣𑀺, 𑀪𑀦𑁆𑀢𑁂”𑀢𑀺𑁇 “𑀢𑀼𑀫𑁆𑀳𑁂 𑀔𑁄, 𑀫𑀳𑀸𑀭𑀸𑀚, 𑀅𑀢𑀺𑀧𑀡𑁆𑀟𑀺𑀢𑀸, 𑀬𑁂 𑀢𑀼𑀫𑁆𑀳𑁂 𑀅𑀲𑀦𑁆𑀢𑀸𑀦𑀁 𑀅𑀦𑀸𑀕𑀢𑀸𑀦𑀁 𑀧𑀺𑀧𑀸𑀲𑀸𑀦𑀁 𑀧𑀝𑀺𑀩𑀸𑀳𑀦𑀢𑁆𑀣𑀸𑀬 𑀢𑀁 𑀧𑀝𑀺𑀬𑀸𑀤𑁂𑀣𑀸”𑀢𑀺𑁇

462\. “𑀪𑀺𑀬𑁆𑀬𑁄 𑀑𑀧𑀫𑁆𑀫𑀁 𑀓𑀭𑁄𑀳𑀻”𑀢𑀺𑁇 “𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀫𑀳𑀸𑀭𑀸𑀚, 𑀬𑀤𑀸 𑀢𑁆𑀯𑀁 𑀩𑀼𑀪𑀼𑀓𑁆𑀔𑀺𑀢𑁄 𑀪𑀯𑁂𑀬𑁆𑀬𑀸𑀲𑀺, 𑀢𑀤𑀸 𑀢𑁆𑀯𑀁 𑀔𑁂𑀢𑁆𑀢𑀁 𑀓𑀲𑀸𑀧𑁂𑀬𑁆𑀬𑀸𑀲𑀺, 𑀲𑀸𑀮𑀺𑀁 𑀯𑀧𑀸𑀧𑁂𑀬𑁆𑀬𑀸𑀲𑀺 ‘𑀪𑀢𑁆𑀢𑀁 𑀪𑀼𑀜𑁆𑀚𑀺𑀲𑁆𑀲𑀸𑀫𑀻’”𑀢𑀺? “𑀦 𑀳𑀺, 𑀪𑀦𑁆𑀢𑁂, 𑀧𑀝𑀺𑀓𑀘𑁆𑀘𑁂𑀯 𑀢𑀁 𑀧𑀝𑀺𑀬𑀢𑁆𑀢𑀁 𑀳𑁄𑀢𑀻”𑀢𑀺𑁇 “𑀓𑀺𑀲𑁆𑀲𑀢𑁆𑀣𑀸𑀬𑀸”𑀢𑀺𑁇 “𑀅𑀦𑀸𑀕𑀢𑀸𑀦𑀁, 𑀪𑀦𑁆𑀢𑁂, 𑀩𑀼𑀪𑀼𑀓𑁆𑀔𑀸𑀦𑀁 𑀧𑀝𑀺𑀩𑀸𑀳𑀦𑀢𑁆𑀣𑀸𑀬𑀸”𑀢𑀺𑁇 “𑀅𑀢𑁆𑀣𑀺 𑀧𑀦, 𑀫𑀳𑀸𑀭𑀸𑀚, 𑀅𑀦𑀸𑀕𑀢𑀸 𑀩𑀼𑀪𑀼𑀓𑁆𑀔𑀸”𑀢𑀺? “𑀦𑀢𑁆𑀣𑀺, 𑀪𑀦𑁆𑀢𑁂”𑀢𑀺𑁇 “𑀢𑀼𑀫𑁆𑀳𑁂 𑀔𑁄, 𑀫𑀳𑀸𑀭𑀸𑀚, 𑀅𑀢𑀺𑀧𑀡𑁆𑀟𑀺𑀢𑀸, 𑀬𑁂 𑀢𑀼𑀫𑁆𑀳𑁂 𑀅𑀲𑀦𑁆𑀢𑀸𑀦𑀁 𑀅𑀦𑀸𑀕𑀢𑀸𑀦𑀁 𑀩𑀼𑀪𑀼𑀓𑁆𑀔𑀸𑀦𑀁 𑀧𑀝𑀺𑀩𑀸𑀳𑀦𑀢𑁆𑀣𑀸𑀬 𑀧𑀝𑀺𑀬𑀸𑀤𑁂𑀣𑀸”𑀢𑀺𑁇

463\. “𑀓𑀮𑁆𑀮𑁄𑀲𑀺, 𑀪𑀦𑁆𑀢𑁂 𑀦𑀸𑀕𑀲𑁂𑀦𑀸”𑀢𑀺𑁇

---

464\. 𑀤𑀼𑀓𑁆𑀔𑀧𑁆𑀧𑀳𑀸𑀦𑀯𑀸𑀬𑀫𑀧𑀜𑁆𑀳𑁄 𑀢𑀢𑀺𑀬𑁄𑁇



[Go to previous page (3.7.2 Buddhaguṇasatipaṭilābhapañha)](3.7.2.md) / [Go to parent page (3.7 Arūpadhammavavatthānavagga)](../3.7.md) / [Go to next page (3.7.4 Brahmalokapañha)](3.7.4.md)


