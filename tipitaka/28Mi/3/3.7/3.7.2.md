---
title: 3.7.2 Buddhaguṇasatipaṭilābhapañha
path: /tipitaka/28Mi/3/3.7/3.7.2
ref: 269682
breadcrumbs:
  - name: Home
    link: /
  - name: 28Mi Milindapañhapāḷi
    link: /tipitaka/28Mi
  - name: 3 Milindapañha
    link: /tipitaka/28Mi/3
  - name: 3.7 Arūpadhammavavatthānavagga
    link: /tipitaka/28Mi/3/3.7
prevL: /tipitaka/28Mi/3/3.7/3.7.1
upL: /tipitaka/28Mi/3/3.7
nextL: /tipitaka/28Mi/3/3.7/3.7.3
---

# 3.7.2 Buddhaguṇasatipaṭilābhapañha

### Milindapañha

### Arūpadhammavavatthānavagga

### Buddhaguṇasatipaṭilābhapañha

(95.)

455. Rājā āha—  “bhante nāgasena, tumhe etaṃ bhaṇatha—  ‘yo vassasataṃ akusalaṃ kareyya, maraṇakāle ca ekaṃ buddhaguṇaṃ satiṃ paṭilabheyya, so devesu uppajjeyyā’ti etaṃ na saddahāmi, evañca pana vadetha ‘ekena pāṇātipātena niraye uppajjeyyā’ti etampi na saddahāmī”ti.

456. “Taṃ kiṃ maññasi, mahārāja, khuddakopi pāsāṇo vinā nāvāya udake uppilaveyyā”ti. “Na hi, bhante”ti. “Kiṃ nu kho, mahārāja, vāhasatampi pāsāṇānaṃ nāvāya āropitaṃ udake uppilaveyyā”ti? “Āma, bhante”ti. “Yathā, mahārāja, nāvā, evaṃ kusalāni kammāni daṭṭhabbānī”ti.

457. “Kallosi, bhante nāgasenā”ti.

===

458. Buddhaguṇasatipaṭilābhapañho dutiyo.




