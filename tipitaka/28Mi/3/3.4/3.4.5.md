
[Home](/) / [28Mi Milindapañhapāḷi](../../../28Mi.md) / [3 Milindapañha](../../3.md) / [3.4 Nibbānavagga](../3.4.md)

# 3.4.5 Vāyāmakaraṇapañha

* Milindapañha

* Nibbānavagga

* Vāyāmakaraṇapañha

(67.)

331\. Rājā āha—  “bhante nāgasena, tumhe bhaṇatha—  ‘kinti imaṃ dukkhaṃ nirujjheyya, aññañca dukkhaṃ nuppajjeyyāti. Etadatthā, mahārāja, amhākaṃ pabbajjā’ti. Kiṃ paṭikacceva vāyamitena, nanu sampatte kāle vāyamitabban”ti? Thero āha—  “sampatte kāle, mahārāja, vāyāmo akiccakaro bhavati, paṭikacceva vāyāmo kiccakaro bhavatī”ti.

332\. “Opammaṃ karohī”ti. “Taṃ kiṃ maññasi, mahārāja, yadā tvaṃ pipāsito bhaveyyāsi, tadā tvaṃ udapānaṃ khaṇāpeyyāsi, taḷākaṃ khaṇāpeyyāsi ‘pānīyaṃ pivissāmī’”ti? “Na hi, bhante”ti. “Evameva kho, mahārāja, sampatte kāle vāyāmo akiccakaro bhavati, paṭikacceva vāyāmo kiccakaro bhavatī”ti.

333\. “Bhiyyo opammaṃ karohī”ti. “Taṃ kiṃ maññasi, mahārāja, yadā tvaṃ bubhukkhito bhaveyyāsi, tadā tvaṃ khettaṃ kasāpeyyāsi, sāliṃ ropāpeyyāsi, dhaññaṃ atiharāpeyyāsi ‘bhattaṃ bhuñjissāmī’”ti? “Na hi, bhante”ti. “Evameva kho, mahārāja, sampatte kāle vāyāmo akiccakaro bhavati, paṭikacceva vāyāmo kiccakaro bhavatī”ti.

334\. “Bhiyyo opammaṃ karohī”ti. “Taṃ kiṃ maññasi, mahārāja, yadā te saṅgāmo paccupaṭṭhito bhaveyya, tadā tvaṃ parikhaṃ khaṇāpeyyāsi, pākāraṃ kārāpeyyāsi, gopuraṃ kārāpeyyāsi, aṭṭālakaṃ kārāpeyyāsi, dhaññaṃ atiharāpeyyāsi, tadā tvaṃ hatthismiṃ sikkheyyāsi, assasmiṃ sikkheyyāsi, rathasmiṃ sikkheyyāsi, dhanusmiṃ sikkheyyāsi, tharusmiṃ sikkheyyāsī”ti? “Na hi, bhante”ti. “Evameva kho, mahārāja, sampatte kāle vāyāmo akiccakaro bhavati, paṭikacceva vāyāmo kiccakaro bhavati. Bhāsitampetaṃ, mahārāja bhagavatā—

335\. _‘Paṭikacceva taṃ kayirā,_  
_yaṃ jaññā hitamattano;_  
_Na sākaṭikacintāya,_  
_mantā dhīro parakkame._  


336\. _Yathā sākaṭiko maṭṭhaṃ,_  
_samaṃ hitvā mahāpathaṃ;_  
_Visamaṃ maggamāruyha,_  
_akkhacchinnova jhāyati._  


337\. _Evaṃ dhammā apakkamma,_  
_adhammamanuvattiya;_  
_Mando maccu mukhaṃ patto,_  
_akkhacchinnova jhāyatī’”ti._  


338\. “Kallosi, bhante nāgasenā”ti.

---

339\. Vāyāmakaraṇapañho pañcamo.



[Go to previous page (3.4.4 Kammanānākaraṇapañha)](3.4.4.md) / [Go to parent page (3.4 Nibbānavagga)](../3.4.md) / [Go to next page (3.4.6 Nerayikaggiuṇhabhāvapañha)](3.4.6.md)


