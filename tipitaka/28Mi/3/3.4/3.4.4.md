
[Home](/) / [28Mi Milindapañhapāḷi](../...md) / [3 Milindapañha](...md) / [3.4 Nibbānavagga](../28Mi/3/3.4.md)

# 𑁩𑁇𑁪𑁇𑁪 𑀓𑀫𑁆𑀫𑀦𑀸𑀦𑀸𑀓𑀭𑀡𑀧𑀜𑁆𑀳

* 𑀫𑀺𑀮𑀺𑀦𑁆𑀤𑀧𑀜𑁆𑀳

* 𑀦𑀺𑀩𑁆𑀩𑀸𑀦𑀯𑀕𑁆𑀕

* 𑀓𑀫𑁆𑀫𑀦𑀸𑀦𑀸𑀓𑀭𑀡𑀧𑀜𑁆𑀳

(66.)

327\. 𑀭𑀸𑀚𑀸 𑀆𑀳—  “𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀓𑁂𑀦 𑀓𑀸𑀭𑀡𑁂𑀦 𑀫𑀦𑀼𑀲𑁆𑀲𑀸 𑀦 𑀲𑀩𑁆𑀩𑁂 𑀲𑀫𑀓𑀸, 𑀅𑀜𑁆𑀜𑁂 𑀅𑀧𑁆𑀧𑀸𑀬𑀼𑀓𑀸, 𑀅𑀜𑁆𑀜𑁂 𑀤𑀻𑀖𑀸𑀬𑀼𑀓𑀸, 𑀅𑀜𑁆𑀜𑁂 𑀩𑀳𑁆𑀯𑀸𑀩𑀸𑀥𑀸 𑀅𑀜𑁆𑀜𑁂 𑀅𑀧𑁆𑀧𑀸𑀩𑀸𑀥𑀸, 𑀅𑀜𑁆𑀜𑁂 𑀤𑀼𑀩𑁆𑀩𑀡𑁆𑀡𑀸, 𑀅𑀜𑁆𑀜𑁂 𑀯𑀡𑁆𑀡𑀯𑀦𑁆𑀢𑁄, 𑀅𑀜𑁆𑀜𑁂 𑀅𑀧𑁆𑀧𑁂𑀲𑀓𑁆𑀔𑀸, 𑀅𑀜𑁆𑀜𑁂 𑀫𑀳𑁂𑀲𑀓𑁆𑀔𑀸, 𑀅𑀜𑁆𑀜𑁂 𑀅𑀧𑁆𑀧𑀪𑁄𑀕𑀸, 𑀅𑀜𑁆𑀜𑁂 𑀫𑀳𑀸𑀪𑁄𑀕𑀸, 𑀅𑀜𑁆𑀜𑁂 𑀦𑀻𑀘𑀓𑀼𑀮𑀻𑀦𑀸, 𑀅𑀜𑁆𑀜𑁂 𑀫𑀳𑀸𑀓𑀼𑀮𑀻𑀦𑀸, 𑀅𑀜𑁆𑀜𑁂 𑀤𑀼𑀧𑁆𑀧𑀜𑁆𑀜𑀸, 𑀅𑀜𑁆𑀜𑁂 𑀧𑀜𑁆𑀜𑀯𑀦𑁆𑀢𑁄”𑀢𑀺?

328\. 𑀣𑁂𑀭𑁄 𑀆𑀳—  “𑀓𑀺𑀲𑁆𑀲 𑀧𑀦, 𑀫𑀳𑀸𑀭𑀸𑀚, 𑀭𑀼𑀓𑁆𑀔𑀸 𑀦 𑀲𑀩𑁆𑀩𑁂 𑀲𑀫𑀓𑀸, 𑀅𑀜𑁆𑀜𑁂 𑀅𑀫𑁆𑀩𑀺𑀮𑀸, 𑀅𑀜𑁆𑀜𑁂 𑀮𑀯𑀡𑀸, 𑀅𑀜𑁆𑀜𑁂 𑀢𑀺𑀢𑁆𑀢𑀓𑀸, 𑀅𑀜𑁆𑀜𑁂 𑀓𑀝𑀼𑀓𑀸, 𑀅𑀜𑁆𑀜𑁂 𑀓𑀲𑀸𑀯𑀸, 𑀅𑀜𑁆𑀜𑁂 𑀫𑀥𑀼𑀭𑀸”𑀢𑀺? “𑀫𑀜𑁆𑀜𑀸𑀫𑀺, 𑀪𑀦𑁆𑀢𑁂, 𑀩𑀻𑀚𑀸𑀦𑀁 𑀦𑀸𑀦𑀸𑀓𑀭𑀡𑁂𑀦𑀸”𑀢𑀺𑁇 “𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀓𑀫𑁆𑀫𑀸𑀦𑀁 𑀦𑀸𑀦𑀸𑀓𑀭𑀡𑁂𑀦 𑀫𑀦𑀼𑀲𑁆𑀲𑀸 𑀦 𑀲𑀩𑁆𑀩𑁂 𑀲𑀫𑀓𑀸, 𑀅𑀜𑁆𑀜𑁂 𑀅𑀧𑁆𑀧𑀸𑀬𑀼𑀓𑀸, 𑀅𑀜𑁆𑀜𑁂 𑀤𑀻𑀖𑀸𑀬𑀼𑀓𑀸, 𑀅𑀜𑁆𑀜𑁂 𑀩𑀳𑁆𑀯𑀸𑀩𑀸𑀥𑀸, 𑀅𑀜𑁆𑀜𑁂 𑀅𑀧𑁆𑀧𑀸𑀩𑀸𑀥𑀸, 𑀅𑀜𑁆𑀜𑁂 𑀤𑀼𑀩𑁆𑀩𑀡𑁆𑀡𑀸, 𑀅𑀜𑁆𑀜𑁂 𑀯𑀡𑁆𑀡𑀯𑀦𑁆𑀢𑁄, 𑀅𑀜𑁆𑀜𑁂 𑀅𑀧𑁆𑀧𑁂𑀲𑀓𑁆𑀔𑀸, 𑀅𑀜𑁆𑀜𑁂 𑀫𑀳𑁂𑀲𑀓𑁆𑀔𑀸, 𑀅𑀜𑁆𑀜𑁂 𑀅𑀧𑁆𑀧𑀪𑁄𑀕𑀸, 𑀅𑀜𑁆𑀜𑁂 𑀫𑀳𑀸𑀪𑁄𑀕𑀸, 𑀅𑀜𑁆𑀜𑁂 𑀦𑀻𑀘𑀓𑀼𑀮𑀻𑀦𑀸, 𑀅𑀜𑁆𑀜𑁂 𑀫𑀳𑀸𑀓𑀼𑀮𑀻𑀦𑀸, 𑀅𑀜𑁆𑀜𑁂 𑀤𑀼𑀧𑁆𑀧𑀜𑁆𑀜𑀸, 𑀅𑀜𑁆𑀜𑁂 𑀧𑀜𑁆𑀜𑀯𑀦𑁆𑀢𑁄𑁇 𑀪𑀸𑀲𑀺𑀢𑀫𑁆𑀧𑁂𑀢𑀁, 𑀫𑀳𑀸𑀭𑀸𑀚, 𑀪𑀕𑀯𑀢𑀸—  ‘𑀓𑀫𑁆𑀫𑀲𑁆𑀲𑀓𑀸, 𑀫𑀸𑀡𑀯, 𑀲𑀢𑁆𑀢𑀸 𑀓𑀫𑁆𑀫𑀤𑀸𑀬𑀸𑀤𑀸 𑀓𑀫𑁆𑀫𑀬𑁄𑀦𑀻 𑀓𑀫𑁆𑀫𑀩𑀦𑁆𑀥𑀽 𑀓𑀫𑁆𑀫𑀧𑁆𑀧𑀝𑀺𑀲𑀭𑀡𑀸, 𑀓𑀫𑁆𑀫𑀁 𑀲𑀢𑁆𑀢𑁂 𑀯𑀺𑀪𑀚𑀢𑀺 𑀬𑀤𑀺𑀤𑀁 𑀳𑀻𑀦𑀧𑁆𑀧𑀡𑀻𑀢𑀢𑀸𑀬𑀸’”𑀢𑀺𑁇

329\. “𑀓𑀮𑁆𑀮𑁄𑀲𑀺, 𑀪𑀦𑁆𑀢𑁂 𑀦𑀸𑀕𑀲𑁂𑀦𑀸”𑀢𑀺𑁇

---

330\. 𑀓𑀫𑁆𑀫𑀦𑀸𑀦𑀸𑀓𑀭𑀡𑀧𑀜𑁆𑀳𑁄 𑀘𑀢𑀼𑀢𑁆𑀣𑁄𑁇



[Go to previous page (3.4.3 Pañcāyatanakammanibbattapañha)](3.4.3.md) / [Go to parent page (3.4 Nibbānavagga)](../28Mi/3/3.4.md) / [Go to next page (3.4.5 Vāyāmakaraṇapañha)](3.4.5.md)


