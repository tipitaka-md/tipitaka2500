
[Home](/) / [28Mi Milindapañhapāḷi](../...md) / [3 Milindapañha](...md) / [3.4 Nibbānavagga](../28Mi/3/3.4.md)

# 𑁩𑁇𑁪𑁇𑁧 𑀨𑀲𑁆𑀲𑀸𑀤𑀺𑀯𑀺𑀦𑀺𑀩𑁆𑀪𑀼𑀚𑀦𑀧𑀜𑁆𑀳

* 𑀫𑀺𑀮𑀺𑀦𑁆𑀤𑀧𑀜𑁆𑀳

* 𑀦𑀺𑀩𑁆𑀩𑀸𑀦𑀯𑀕𑁆𑀕

* 𑀨𑀲𑁆𑀲𑀸𑀤𑀺𑀯𑀺𑀦𑀺𑀩𑁆𑀪𑀼𑀚𑀦𑀧𑀜𑁆𑀳

(63.)

315\. 𑀭𑀸𑀚𑀸 𑀆𑀳—  “𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀲𑀓𑁆𑀓𑀸 𑀇𑀫𑁂𑀲𑀁 𑀥𑀫𑁆𑀫𑀸𑀦𑀁 𑀏𑀓𑀢𑁄𑀪𑀸𑀯𑀕𑀢𑀸𑀦𑀁 𑀯𑀺𑀦𑀺𑀩𑁆𑀪𑀼𑀚𑀺𑀢𑁆𑀯𑀸 𑀯𑀺𑀦𑀺𑀩𑁆𑀪𑀼𑀚𑀺𑀢𑁆𑀯𑀸 𑀦𑀸𑀦𑀸𑀓𑀭𑀡𑀁 𑀧𑀜𑁆𑀜𑀸𑀧𑁂𑀢𑀼𑀁 ‘𑀅𑀬𑀁 𑀨𑀲𑁆𑀲𑁄, 𑀅𑀬𑀁 𑀯𑁂𑀤𑀦𑀸, 𑀅𑀬𑀁 𑀲𑀜𑁆𑀜𑀸, 𑀅𑀬𑀁 𑀘𑁂𑀢𑀦𑀸, 𑀇𑀤𑀁 𑀯𑀺𑀜𑁆𑀜𑀸𑀡𑀁, 𑀅𑀬𑀁 𑀯𑀺𑀢𑀓𑁆𑀓𑁄, 𑀅𑀬𑀁 𑀯𑀺𑀘𑀸𑀭𑁄’”𑀢𑀺? “𑀦 𑀲𑀓𑁆𑀓𑀸, 𑀫𑀳𑀸𑀭𑀸𑀚, 𑀇𑀫𑁂𑀲𑀁 𑀥𑀫𑁆𑀫𑀸𑀦𑀁 𑀏𑀓𑀢𑁄𑀪𑀸𑀯𑀕𑀢𑀸𑀦𑀁 𑀯𑀺𑀦𑀺𑀩𑁆𑀪𑀼𑀚𑀺𑀢𑁆𑀯𑀸 𑀯𑀺𑀦𑀺𑀩𑁆𑀪𑀼𑀚𑀺𑀢𑁆𑀯𑀸 𑀦𑀸𑀦𑀸𑀓𑀭𑀡𑀁 𑀧𑀜𑁆𑀜𑀸𑀧𑁂𑀢𑀼𑀁 ‘𑀅𑀬𑀁 𑀨𑀲𑁆𑀲𑁄, 𑀅𑀬𑀁 𑀯𑁂𑀤𑀦𑀸, 𑀅𑀬𑀁 𑀲𑀜𑁆𑀜𑀸, 𑀅𑀬𑀁 𑀘𑁂𑀢𑀦𑀸, 𑀇𑀤𑀁 𑀯𑀺𑀜𑁆𑀜𑀸𑀡𑀁, 𑀅𑀬𑀁 𑀯𑀺𑀢𑀓𑁆𑀓𑁄, 𑀅𑀬𑀁 𑀯𑀺𑀘𑀸𑀭𑁄’”𑀢𑀺𑁇

316\. “𑀑𑀧𑀫𑁆𑀫𑀁 𑀓𑀭𑁄𑀳𑀻”𑀢𑀺𑁇 “𑀬𑀣𑀸, 𑀫𑀳𑀸𑀭𑀸𑀚, 𑀭𑀜𑁆𑀜𑁄 𑀲𑀽𑀤𑁄 𑀅𑀭𑀲𑀁 𑀯𑀸 𑀭𑀲𑀁 𑀯𑀸 𑀓𑀭𑁂𑀬𑁆𑀬, 𑀲𑁄 𑀢𑀢𑁆𑀣 𑀤𑀥𑀺𑀫𑁆𑀧𑀺 𑀧𑀓𑁆𑀔𑀺𑀧𑁂𑀬𑁆𑀬, 𑀮𑁄𑀡𑀫𑁆𑀧𑀺 𑀧𑀓𑁆𑀔𑀺𑀧𑁂𑀬𑁆𑀬, 𑀲𑀺𑀗𑁆𑀕𑀺𑀯𑁂𑀭𑀫𑁆𑀧𑀺 𑀧𑀓𑁆𑀔𑀺𑀧𑁂𑀬𑁆𑀬, 𑀚𑀻𑀭𑀓𑀫𑁆𑀧𑀺 𑀧𑀓𑁆𑀔𑀺𑀧𑁂𑀬𑁆𑀬, 𑀫𑀭𑀺𑀘𑀫𑁆𑀧𑀺 𑀧𑀓𑁆𑀔𑀺𑀧𑁂𑀬𑁆𑀬, 𑀅𑀜𑁆𑀜𑀸𑀦𑀺𑀧𑀺 𑀧𑀓𑀸𑀭𑀸𑀦𑀺 𑀧𑀓𑁆𑀔𑀺𑀧𑁂𑀬𑁆𑀬, 𑀢𑀫𑁂𑀦𑀁 𑀭𑀸𑀚𑀸 𑀏𑀯𑀁 𑀯𑀤𑁂𑀬𑁆𑀬, ‘𑀤𑀥𑀺𑀲𑁆𑀲 𑀫𑁂 𑀭𑀲𑀁 𑀆𑀳𑀭, 𑀮𑁄𑀡𑀲𑁆𑀲 𑀫𑁂 𑀭𑀲𑀁 𑀆𑀳𑀭, 𑀲𑀺𑀗𑁆𑀕𑀺𑀯𑁂𑀭𑀲𑁆𑀲 𑀫𑁂 𑀭𑀲𑀁 𑀆𑀳𑀭, 𑀚𑀻𑀭𑀓𑀲𑁆𑀲 𑀫𑁂 𑀭𑀲𑀁 𑀆𑀳𑀭, 𑀫𑀭𑀺𑀘𑀲𑁆𑀲 𑀫𑁂 𑀭𑀲𑀁 𑀆𑀳𑀭, 𑀲𑀩𑁆𑀩𑁂𑀲𑀁 𑀫𑁂 𑀧𑀓𑁆𑀔𑀺𑀢𑁆𑀢𑀸𑀦𑀁 𑀭𑀲𑀁 𑀆𑀳𑀭𑀸’𑀢𑀺𑁇 𑀲𑀓𑁆𑀓𑀸 𑀦𑀼 𑀔𑁄, 𑀫𑀳𑀸𑀭𑀸𑀚, 𑀢𑁂𑀲𑀁 𑀭𑀲𑀸𑀦𑀁 𑀏𑀓𑀢𑁄𑀪𑀸𑀯𑀕𑀢𑀸𑀦𑀁 𑀯𑀺𑀦𑀺𑀩𑁆𑀪𑀼𑀚𑀺𑀢𑁆𑀯𑀸 𑀯𑀺𑀦𑀺𑀩𑁆𑀪𑀼𑀚𑀺𑀢𑁆𑀯𑀸 𑀭𑀲𑀁 𑀆𑀳𑀭𑀺𑀢𑀼𑀁 𑀅𑀫𑁆𑀩𑀺𑀮𑀢𑁆𑀢𑀁 𑀯𑀸 𑀮𑀯𑀡𑀢𑁆𑀢𑀁 𑀯𑀸 𑀢𑀺𑀢𑁆𑀢𑀓𑀢𑁆𑀢𑀁 𑀯𑀸 𑀓𑀝𑀼𑀓𑀢𑁆𑀢𑀁 𑀯𑀸 𑀓𑀲𑀸𑀬𑀢𑁆𑀢𑀁 𑀯𑀸 𑀫𑀥𑀼𑀭𑀢𑁆𑀢𑀁 𑀯𑀸”𑀢𑀺? “𑀦 𑀳𑀺, 𑀪𑀦𑁆𑀢𑁂, 𑀲𑀓𑁆𑀓𑀸 𑀢𑁂𑀲𑀁 𑀭𑀲𑀸𑀦𑀁 𑀏𑀓𑀢𑁄𑀪𑀸𑀯𑀕𑀢𑀸𑀦𑀁 𑀯𑀺𑀦𑀺𑀩𑁆𑀪𑀼𑀚𑀺𑀢𑁆𑀯𑀸 𑀯𑀺𑀦𑀺𑀩𑁆𑀪𑀼𑀚𑀺𑀢𑁆𑀯𑀸 𑀭𑀲𑀁 𑀆𑀳𑀭𑀺𑀢𑀼𑀁 𑀅𑀫𑁆𑀩𑀺𑀮𑀢𑁆𑀢𑀁 𑀯𑀸 𑀮𑀯𑀡𑀢𑁆𑀢𑀁 𑀯𑀸 𑀢𑀺𑀢𑁆𑀢𑀓𑀢𑁆𑀢𑀁 𑀯𑀸 𑀓𑀝𑀼𑀓𑀢𑁆𑀢𑀁 𑀯𑀸 𑀓𑀲𑀸𑀬𑀢𑁆𑀢𑀁 𑀯𑀸 𑀫𑀥𑀼𑀭𑀢𑁆𑀢𑀁 𑀯𑀸, 𑀅𑀧𑀺 𑀘 𑀔𑁄 𑀧𑀦 𑀲𑀓𑁂𑀦 𑀲𑀓𑁂𑀦 𑀮𑀓𑁆𑀔𑀡𑁂𑀦 𑀉𑀧𑀝𑁆𑀞𑀳𑀦𑁆𑀢𑀻”𑀢𑀺𑁇 “𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀦 𑀲𑀓𑁆𑀓𑀸 𑀇𑀫𑁂𑀲𑀁 𑀥𑀫𑁆𑀫𑀸𑀦𑀁 𑀏𑀓𑀢𑁄𑀪𑀸𑀯𑀕𑀢𑀸𑀦𑀁 𑀯𑀺𑀦𑀺𑀩𑁆𑀪𑀼𑀚𑀺𑀢𑁆𑀯𑀸 𑀯𑀺𑀦𑀺𑀩𑁆𑀪𑀼𑀚𑀺𑀢𑁆𑀯𑀸 𑀦𑀸𑀦𑀸𑀓𑀭𑀡𑀁 𑀧𑀜𑁆𑀜𑀸𑀧𑁂𑀢𑀼𑀁 ‘𑀅𑀬𑀁 𑀨𑀲𑁆𑀲𑁄, 𑀅𑀬𑀁 𑀯𑁂𑀤𑀦𑀸, 𑀅𑀬𑀁 𑀲𑀜𑁆𑀜𑀸, 𑀅𑀬𑀁 𑀘𑁂𑀢𑀦𑀸, 𑀇𑀤𑀁 𑀯𑀺𑀜𑁆𑀜𑀸𑀡𑀁, 𑀅𑀬𑀁 𑀯𑀺𑀢𑀓𑁆𑀓𑁄, 𑀅𑀬𑀁 𑀯𑀺𑀘𑀸𑀭𑁄’𑀢𑀺, 𑀅𑀧𑀺 𑀘 𑀔𑁄 𑀧𑀦 𑀲𑀓𑁂𑀦 𑀲𑀓𑁂𑀦 𑀮𑀓𑁆𑀔𑀡𑁂𑀦 𑀉𑀧𑀝𑁆𑀞𑀳𑀦𑁆𑀢𑀻”𑀢𑀺𑁇

317\. “𑀓𑀮𑁆𑀮𑁄𑀲𑀺, 𑀪𑀦𑁆𑀢𑁂 𑀦𑀸𑀕𑀲𑁂𑀦𑀸”𑀢𑀺𑁇

---

318\. 𑀨𑀲𑁆𑀲𑀸𑀤𑀺𑀯𑀺𑀦𑀺𑀩𑁆𑀪𑀼𑀚𑀦𑀧𑀜𑁆𑀳𑁄 𑀧𑀞𑀫𑁄𑁇



[Go to previous page (3.4 Nibbānavagga)](../28Mi/3/3.4.md) / [Go to parent page (3.4 Nibbānavagga)](../28Mi/3/3.4.md) / [Go to next page (3.4.2 Nāgasenapañha)](3.4.2.md)


