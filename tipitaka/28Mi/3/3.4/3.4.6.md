
[Home](/) / [28Mi Milindapañhapāḷi](../../../28Mi.md) / [3 Milindapañha](../../3.md) / [3.4 Nibbānavagga](../3.4.md)

# 𑁩𑁇𑁪𑁇𑁬 𑀦𑁂𑀭𑀬𑀺𑀓𑀕𑁆𑀕𑀺𑀉𑀡𑁆𑀳𑀪𑀸𑀯𑀧𑀜𑁆𑀳

### 𑀫𑀺𑀮𑀺𑀦𑁆𑀤𑀧𑀜𑁆𑀳

### 𑀦𑀺𑀩𑁆𑀩𑀸𑀦𑀯𑀕𑁆𑀕

### 𑀦𑁂𑀭𑀬𑀺𑀓𑀕𑁆𑀕𑀺𑀉𑀡𑁆𑀳𑀪𑀸𑀯𑀧𑀜𑁆𑀳

(68.)

340\. 𑀭𑀸𑀚𑀸 𑀆𑀳—  “𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀢𑀼𑀫𑁆𑀳𑁂 𑀪𑀡𑀣—  ‘𑀧𑀸𑀓𑀢𑀺𑀓𑀅𑀕𑁆𑀕𑀺𑀢𑁄 𑀦𑁂𑀭𑀬𑀺𑀓𑁄 𑀅𑀕𑁆𑀕𑀺 𑀫𑀳𑀸𑀪𑀺𑀢𑀸𑀧𑀢𑀭𑁄 𑀳𑁄𑀢𑀺, 𑀔𑀼𑀤𑁆𑀤𑀓𑁄𑀧𑀺 𑀧𑀸𑀲𑀸𑀡𑁄 𑀧𑀸𑀓𑀢𑀺𑀓𑁂 𑀅𑀕𑁆𑀕𑀺𑀫𑁆𑀳𑀺 𑀧𑀓𑁆𑀔𑀺𑀢𑁆𑀢𑁄 𑀤𑀺𑀯𑀲𑀫𑁆𑀧𑀺 𑀧𑀘𑁆𑀘𑀫𑀸𑀦𑁄 𑀦 𑀯𑀺𑀮𑀬𑀁 𑀕𑀘𑁆𑀙𑀢𑀺, 𑀓𑀽𑀝𑀸𑀕𑀸𑀭𑀫𑀢𑁆𑀢𑁄𑀧𑀺 𑀧𑀸𑀲𑀸𑀡𑁄 𑀦𑁂𑀭𑀬𑀺𑀓𑀕𑁆𑀕𑀺𑀫𑁆𑀳𑀺 𑀧𑀓𑁆𑀔𑀺𑀢𑁆𑀢𑁄 𑀔𑀡𑁂𑀦 𑀯𑀺𑀮𑀬𑀁 𑀕𑀘𑁆𑀙𑀢𑀻’𑀢𑀺, 𑀏𑀢𑀁 𑀯𑀘𑀦𑀁 𑀦 𑀲𑀤𑁆𑀤𑀳𑀸𑀫𑀺, 𑀏𑀯𑀜𑁆𑀘 𑀧𑀦 𑀯𑀤𑁂𑀣 ‘𑀬𑁂 𑀘 𑀢𑀢𑁆𑀣 𑀉𑀧𑁆𑀧𑀦𑁆𑀦𑀸 𑀲𑀢𑁆𑀢𑀸, 𑀢𑁂 𑀅𑀦𑁂𑀓𑀸𑀦𑀺𑀧𑀺 𑀯𑀲𑁆𑀲𑀲𑀳𑀲𑁆𑀲𑀸𑀦𑀺 𑀦𑀺𑀭𑀬𑁂 𑀧𑀘𑁆𑀘𑀫𑀸𑀦𑀸 𑀦 𑀯𑀺𑀮𑀬𑀁 𑀕𑀘𑁆𑀙𑀦𑁆𑀢𑀻’𑀢𑀺, 𑀢𑀫𑁆𑀧𑀺 𑀯𑀘𑀦𑀁 𑀦 𑀲𑀤𑁆𑀤𑀳𑀸𑀫𑀻”𑀢𑀺𑁇

341\. 𑀣𑁂𑀭𑁄 𑀆𑀳—  “𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀫𑀳𑀸𑀭𑀸𑀚, 𑀬𑀸 𑀢𑀸 𑀲𑀦𑁆𑀢𑀺 𑀫𑀓𑀭𑀺𑀦𑀺𑀬𑁄𑀧𑀺 𑀲𑀼𑀲𑀼𑀫𑀸𑀭𑀺𑀦𑀺𑀬𑁄𑀧𑀺 𑀓𑀘𑁆𑀙𑀧𑀺𑀦𑀺𑀬𑁄𑀧𑀺 𑀫𑁄𑀭𑀺𑀦𑀺𑀬𑁄𑀧𑀺 𑀓𑀧𑁄𑀢𑀺𑀦𑀺𑀬𑁄𑀧𑀺, 𑀓𑀺𑀁 𑀦𑀼 𑀢𑀸 𑀓𑀓𑁆𑀔𑀍𑀆𑀦𑀺 𑀧𑀸𑀲𑀸𑀡𑀸𑀦𑀺 𑀲𑀓𑁆𑀔𑀭𑀸𑀬𑁄 𑀘 𑀔𑀸𑀤𑀦𑁆𑀢𑀻”𑀢𑀺? “𑀆𑀫, 𑀪𑀦𑁆𑀢𑁂, 𑀔𑀸𑀤𑀦𑁆𑀢𑀻”𑀢𑀺𑁇 “𑀓𑀺𑀁 𑀧𑀦 𑀢𑀸𑀦𑀺 𑀢𑀸𑀲𑀁 𑀓𑀼𑀘𑁆𑀙𑀺𑀬𑀁 𑀓𑁄𑀝𑁆𑀞𑀩𑁆𑀪𑀦𑁆𑀢𑀭𑀕𑀢𑀸𑀦𑀺 𑀯𑀺𑀮𑀬𑀁 𑀕𑀘𑁆𑀙𑀦𑁆𑀢𑀻”𑀢𑀺? “𑀆𑀫, 𑀪𑀦𑁆𑀢𑁂, 𑀯𑀺𑀮𑀬𑀁 𑀕𑀘𑁆𑀙𑀦𑁆𑀢𑀻”𑀢𑀺𑁇 “𑀬𑁄 𑀧𑀦 𑀢𑀸𑀲𑀁 𑀓𑀼𑀘𑁆𑀙𑀺𑀬𑀁 𑀕𑀩𑁆𑀪𑁄, 𑀲𑁄𑀧𑀺 𑀯𑀺𑀮𑀬𑀁 𑀕𑀘𑁆𑀙𑀢𑀻”𑀢𑀺? “𑀦 𑀳𑀺, 𑀪𑀦𑁆𑀢𑁂”𑀢𑀺𑁇 “𑀓𑁂𑀦 𑀓𑀸𑀭𑀡𑁂𑀦𑀸”𑀢𑀺? “𑀫𑀜𑁆𑀜𑀸𑀫𑀺, 𑀪𑀦𑁆𑀢𑁂, 𑀓𑀫𑁆𑀫𑀸𑀥𑀺𑀓𑀢𑁂𑀦 𑀦 𑀯𑀺𑀮𑀬𑀁 𑀕𑀘𑁆𑀙𑀢𑀻”𑀢𑀺𑁇 “𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀓𑀫𑁆𑀫𑀸𑀥𑀺𑀓𑀢𑁂𑀦 𑀦𑁂𑀭𑀬𑀺𑀓𑀸 𑀲𑀢𑁆𑀢𑀸 𑀅𑀦𑁂𑀓𑀸𑀦𑀺𑀧𑀺 𑀯𑀲𑁆𑀲𑀲𑀳𑀲𑁆𑀲𑀸𑀦𑀺 𑀦𑀺𑀭𑀬𑁂 𑀧𑀘𑁆𑀘𑀫𑀸𑀦𑀸 𑀦 𑀯𑀺𑀮𑀬𑀁 𑀕𑀘𑁆𑀙𑀦𑁆𑀢𑀺𑁇 𑀪𑀸𑀲𑀺𑀢𑀫𑁆𑀧𑁂𑀢𑀁, 𑀫𑀳𑀸𑀭𑀸𑀚, 𑀪𑀕𑀯𑀢𑀸—  ‘𑀲𑁄 𑀦 𑀢𑀸𑀯 𑀓𑀸𑀮𑀁 𑀓𑀭𑁄𑀢𑀺, 𑀬𑀸𑀯 𑀦 𑀢𑀁 𑀧𑀸𑀧𑀓𑀫𑁆𑀫𑀁 𑀩𑁆𑀬𑀦𑁆𑀢𑀻𑀳𑁄𑀢𑀻’”𑀢𑀺𑁇

342\. “𑀪𑀺𑀬𑁆𑀬𑁄 𑀑𑀧𑀫𑁆𑀫𑀁 𑀓𑀭𑁄𑀳𑀻”𑀢𑀺𑁇 “𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀫𑀳𑀸𑀭𑀸𑀚, 𑀬𑀸 𑀢𑀸 𑀲𑀦𑁆𑀢𑀺 𑀲𑀻𑀳𑀺𑀦𑀺𑀬𑁄𑀧𑀺 𑀩𑁆𑀬𑀕𑁆𑀖𑀺𑀦𑀺𑀬𑁄𑀧𑀺 𑀤𑀻𑀧𑀺𑀦𑀺𑀬𑁄𑀧𑀺 𑀓𑀼𑀓𑁆𑀓𑀼𑀭𑀺𑀦𑀺𑀬𑁄𑀧𑀺, 𑀓𑀺𑀁 𑀦𑀼 𑀢𑀸 𑀓𑀓𑁆𑀔𑀍𑀆𑀦𑀺 𑀅𑀝𑁆𑀞𑀺𑀓𑀸𑀦𑀺 𑀫𑀁𑀲𑀸𑀦𑀺 𑀔𑀸𑀤𑀦𑁆𑀢𑀻”𑀢𑀺? “𑀆𑀫, 𑀪𑀦𑁆𑀢𑁂, 𑀔𑀸𑀤𑀦𑁆𑀢𑀻”𑀢𑀺𑁇 “𑀓𑀺𑀁 𑀧𑀦 𑀢𑀸𑀦𑀺 𑀢𑀸𑀲𑀁 𑀓𑀼𑀘𑁆𑀙𑀺𑀬𑀁 𑀓𑁄𑀝𑁆𑀞𑀩𑁆𑀪𑀦𑁆𑀢𑀭𑀕𑀢𑀸𑀦𑀺 𑀯𑀺𑀮𑀬𑀁 𑀕𑀘𑁆𑀙𑀦𑁆𑀢𑀻”𑀢𑀺? “𑀆𑀫, 𑀪𑀦𑁆𑀢𑁂, 𑀯𑀺𑀮𑀬𑀁 𑀕𑀘𑁆𑀙𑀦𑁆𑀢𑀻”𑀢𑀺𑁇 “𑀬𑁄 𑀧𑀦 𑀢𑀸𑀲𑀁 𑀓𑀼𑀘𑁆𑀙𑀺𑀬𑀁 𑀕𑀩𑁆𑀪𑁄, 𑀲𑁄𑀧𑀺 𑀯𑀺𑀮𑀬𑀁 𑀕𑀘𑁆𑀙𑀢𑀻”𑀢𑀺? “𑀦 𑀳𑀺, 𑀪𑀦𑁆𑀢𑁂”𑀢𑀺𑁇 “𑀓𑁂𑀦 𑀓𑀸𑀭𑀡𑁂𑀦𑀸”𑀢𑀺? “𑀫𑀜𑁆𑀜𑀸𑀫𑀺, 𑀪𑀦𑁆𑀢𑁂, 𑀓𑀫𑁆𑀫𑀸𑀥𑀺𑀓𑀢𑁂𑀦 𑀦 𑀯𑀺𑀮𑀬𑀁 𑀕𑀘𑁆𑀙𑀢𑀻”𑀢𑀺𑁇 “𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀓𑀫𑁆𑀫𑀸𑀥𑀺𑀓𑀢𑁂𑀦 𑀦𑁂𑀭𑀬𑀺𑀓𑀸 𑀲𑀢𑁆𑀢𑀸 𑀅𑀦𑁂𑀓𑀸𑀦𑀺𑀧𑀺 𑀯𑀲𑁆𑀲𑀲𑀳𑀲𑁆𑀲𑀸𑀦𑀺 𑀦𑀺𑀭𑀬𑁂 𑀧𑀘𑁆𑀘𑀫𑀸𑀦𑀸 𑀦 𑀯𑀺𑀮𑀬𑀁 𑀕𑀘𑁆𑀙𑀦𑁆𑀢𑀻”𑀢𑀺𑁇

343\. “𑀪𑀺𑀬𑁆𑀬𑁄 𑀑𑀧𑀫𑁆𑀫𑀁 𑀓𑀭𑁄𑀳𑀻”𑀢𑀺𑁇 “𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀫𑀳𑀸𑀭𑀸𑀚, 𑀬𑀸 𑀢𑀸 𑀲𑀦𑁆𑀢𑀺 𑀬𑁄𑀦𑀓𑀲𑀼𑀔𑀼𑀫𑀸𑀮𑀺𑀦𑀺𑀬𑁄𑀧𑀺 𑀔𑀢𑁆𑀢𑀺𑀬𑀲𑀼𑀔𑀼𑀫𑀸𑀮𑀺𑀦𑀺𑀬𑁄𑀧𑀺 𑀩𑁆𑀭𑀸𑀳𑁆𑀫𑀡𑀲𑀼𑀔𑀼𑀫𑀸𑀮𑀺𑀦𑀺𑀬𑁄𑀧𑀺 𑀕𑀳𑀧𑀢𑀺𑀲𑀼𑀔𑀼𑀫𑀸𑀮𑀺𑀦𑀺𑀬𑁄𑀧𑀺, 𑀓𑀺𑀁 𑀦𑀼 𑀢𑀸 𑀓𑀓𑁆𑀔𑀍𑀆𑀦𑀺 𑀔𑀚𑁆𑀚𑀓𑀸𑀦𑀺 𑀫𑀁𑀲𑀸𑀦𑀺 𑀔𑀸𑀤𑀦𑁆𑀢𑀻”𑀢𑀺? “𑀆𑀫, 𑀪𑀦𑁆𑀢𑁂, 𑀔𑀸𑀤𑀦𑁆𑀢𑀻”𑀢𑀺𑁇 “𑀓𑀺𑀁 𑀧𑀦 𑀢𑀸𑀦𑀺 𑀢𑀸𑀲𑀁 𑀓𑀼𑀘𑁆𑀙𑀺𑀬𑀁 𑀓𑁄𑀝𑁆𑀞𑀩𑁆𑀪𑀦𑁆𑀢𑀭𑀕𑀢𑀸𑀦𑀺 𑀯𑀺𑀮𑀬𑀁 𑀕𑀘𑁆𑀙𑀦𑁆𑀢𑀻”𑀢𑀺? “𑀆𑀫, 𑀪𑀦𑁆𑀢𑁂, 𑀯𑀺𑀮𑀬𑀁 𑀕𑀘𑁆𑀙𑀦𑁆𑀢𑀻”𑀢𑀺𑁇 “𑀬𑁄 𑀧𑀦 𑀢𑀸𑀲𑀁 𑀓𑀼𑀘𑁆𑀙𑀺𑀬𑀁 𑀕𑀩𑁆𑀪𑁄 𑀲𑁄𑀧𑀺 𑀯𑀺𑀮𑀬𑀁 𑀕𑀘𑁆𑀙𑀢𑀻”𑀢𑀺? “𑀦 𑀳𑀺, 𑀪𑀦𑁆𑀢𑁂”𑀢𑀺𑁇 “𑀓𑁂𑀦 𑀓𑀸𑀭𑀡𑁂𑀦𑀸”𑀢𑀺? “𑀫𑀜𑁆𑀜𑀸𑀫𑀺, 𑀪𑀦𑁆𑀢𑁂, 𑀓𑀫𑁆𑀫𑀸𑀥𑀺𑀓𑀢𑁂𑀦 𑀦 𑀯𑀺𑀮𑀬𑀁 𑀕𑀘𑁆𑀙𑀢𑀻”𑀢𑀺𑁇 “𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀓𑀫𑁆𑀫𑀸𑀥𑀺𑀓𑀢𑁂𑀦 𑀦𑁂𑀭𑀬𑀺𑀓𑀸 𑀲𑀢𑁆𑀢𑀸 𑀅𑀦𑁂𑀓𑀸𑀦𑀺𑀧𑀺 𑀯𑀲𑁆𑀲𑀲𑀳𑀲𑁆𑀲𑀸𑀦𑀺 𑀦𑀺𑀭𑀬𑁂 𑀧𑀘𑁆𑀘𑀫𑀸𑀦𑀸 𑀦 𑀯𑀺𑀮𑀬𑀁 𑀕𑀘𑁆𑀙𑀦𑁆𑀢𑀺𑁇 𑀪𑀸𑀲𑀺𑀢𑀫𑁆𑀧𑁂𑀢𑀁, 𑀫𑀳𑀸𑀭𑀸𑀚, 𑀪𑀕𑀯𑀢𑀸—  ‘𑀲𑁄 𑀦 𑀢𑀸𑀯 𑀓𑀸𑀮𑀁 𑀓𑀭𑁄𑀢𑀺, 𑀬𑀸𑀯 𑀦 𑀢𑀁 𑀧𑀸𑀧𑀓𑀫𑁆𑀫𑀁 𑀩𑁆𑀬𑀦𑁆𑀢𑀻𑀳𑁄𑀢𑀻’”𑀢𑀺𑁇

344\. “𑀓𑀮𑁆𑀮𑁄𑀲𑀺, 𑀪𑀦𑁆𑀢𑁂 𑀦𑀸𑀕𑀲𑁂𑀦𑀸”𑀢𑀺𑁇

---

345\. 𑀦𑁂𑀭𑀬𑀺𑀓𑀕𑁆𑀕𑀺𑀉𑀡𑁆𑀳𑀪𑀸𑀯𑀧𑀜𑁆𑀳𑁄 𑀙𑀝𑁆𑀞𑁄𑁇



[Go to previous page (3.4.5 Vāyāmakaraṇapañha)](3.4.5.md) / [Go to parent page (3.4 Nibbānavagga)](../3.4.md) / [Go to next page (3.4.7 Pathavisandhārakapañha)](3.4.7.md)


