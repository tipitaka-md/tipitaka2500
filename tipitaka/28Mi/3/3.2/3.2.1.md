
[Home](/) / [28Mi Milindapañhapāḷi](../...md) / [3 Milindapañha](...md) / [3.2 Addhānavagga](../28Mi/3/3.2.md)

# 𑁩𑁇𑁨𑁇𑁧 𑀥𑀫𑁆𑀫𑀲𑀦𑁆𑀢𑀢𑀺𑀧𑀜𑁆𑀳

* 𑀫𑀺𑀮𑀺𑀦𑁆𑀤𑀧𑀜𑁆𑀳

* 𑀅𑀤𑁆𑀥𑀸𑀦𑀯𑀕𑁆𑀕

* 𑀥𑀫𑁆𑀫𑀲𑀦𑁆𑀢𑀢𑀺𑀧𑀜𑁆𑀳

(40.)

178\. 𑀭𑀸𑀚𑀸 𑀆𑀳—  “𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀬𑁄 𑀉𑀧𑁆𑀧𑀚𑁆𑀚𑀢𑀺, 𑀲𑁄 𑀏𑀯 𑀲𑁄, 𑀉𑀤𑀸𑀳𑀼 𑀅𑀜𑁆𑀜𑁄”𑀢𑀺? 𑀣𑁂𑀭𑁄 𑀆𑀳—  “𑀦 𑀘 𑀲𑁄, 𑀦 𑀘 𑀅𑀜𑁆𑀜𑁄”𑀢𑀺𑁇

179\. “𑀑𑀧𑀫𑁆𑀫𑀁 𑀓𑀭𑁄𑀳𑀻”𑀢𑀺𑁇 “𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀫𑀳𑀸𑀭𑀸𑀚, 𑀬𑀤𑀸 𑀢𑁆𑀯𑀁 𑀤𑀳𑀭𑁄 𑀢𑀭𑀼𑀡𑁄 𑀫𑀦𑁆𑀤𑁄 𑀉𑀢𑁆𑀢𑀸𑀦𑀲𑁂𑀬𑁆𑀬𑀓𑁄 𑀅𑀳𑁄𑀲𑀺, 𑀲𑁄𑀬𑁂𑀯 𑀢𑁆𑀯𑀁 𑀏𑀢𑀭𑀳𑀺 𑀫𑀳𑀦𑁆𑀢𑁄”𑀢𑀺? “𑀦 𑀳𑀺, 𑀪𑀦𑁆𑀢𑁂, 𑀅𑀜𑁆𑀜𑁄 𑀲𑁄 𑀤𑀳𑀭𑁄 𑀢𑀭𑀼𑀡𑁄 𑀫𑀦𑁆𑀤𑁄 𑀉𑀢𑁆𑀢𑀸𑀦𑀲𑁂𑀬𑁆𑀬𑀓𑁄 𑀅𑀳𑁄𑀲𑀺, 𑀅𑀜𑁆𑀜𑁄 𑀅𑀳𑀁 𑀏𑀢𑀭𑀳𑀺 𑀫𑀳𑀦𑁆𑀢𑁄”𑀢𑀺𑁇 “𑀏𑀯𑀁 𑀲𑀦𑁆𑀢𑁂 𑀔𑁄, 𑀫𑀳𑀸𑀭𑀸𑀚, 𑀫𑀸𑀢𑀸𑀢𑀺𑀧𑀺 𑀦 𑀪𑀯𑀺𑀲𑁆𑀲𑀢𑀺, 𑀧𑀺𑀢𑀸𑀢𑀺𑀧𑀺 𑀦 𑀪𑀯𑀺𑀲𑁆𑀲𑀢𑀺, 𑀆𑀘𑀭𑀺𑀬𑁄𑀢𑀺𑀧𑀺 𑀦 𑀪𑀯𑀺𑀲𑁆𑀲𑀢𑀺, 𑀲𑀺𑀧𑁆𑀧𑀯𑀸𑀢𑀺𑀧𑀺 𑀦 𑀪𑀯𑀺𑀲𑁆𑀲𑀢𑀺, 𑀲𑀻𑀮𑀯𑀸𑀢𑀺𑀧𑀺 𑀦 𑀪𑀯𑀺𑀲𑁆𑀲𑀢𑀺, 𑀧𑀜𑁆𑀜𑀯𑀸𑀢𑀺𑀧𑀺 𑀦 𑀪𑀯𑀺𑀲𑁆𑀲𑀢𑀺𑁇 𑀓𑀺𑀁 𑀦𑀼 𑀔𑁄, 𑀫𑀳𑀸𑀭𑀸𑀚, 𑀅𑀜𑁆𑀜𑀸 𑀏𑀯 𑀓𑀮𑀮𑀲𑁆𑀲 𑀫𑀸𑀢𑀸, 𑀅𑀜𑁆𑀜𑀸 𑀅𑀩𑁆𑀩𑀼𑀤𑀲𑁆𑀲 𑀫𑀸𑀢𑀸, 𑀅𑀜𑁆𑀜𑀸 𑀧𑁂𑀲𑀺𑀬𑀸 𑀫𑀸𑀢𑀸, 𑀅𑀜𑁆𑀜𑀸 𑀖𑀦𑀲𑁆𑀲 𑀫𑀸𑀢𑀸, 𑀅𑀜𑁆𑀜𑀸 𑀔𑀼𑀤𑁆𑀤𑀓𑀲𑁆𑀲 𑀫𑀸𑀢𑀸, 𑀅𑀜𑁆𑀜𑀸 𑀫𑀳𑀦𑁆𑀢𑀲𑁆𑀲 𑀫𑀸𑀢𑀸, 𑀅𑀜𑁆𑀜𑁄 𑀲𑀺𑀧𑁆𑀧𑀁 𑀲𑀺𑀓𑁆𑀔𑀢𑀺, 𑀅𑀜𑁆𑀜𑁄 𑀲𑀺𑀓𑁆𑀔𑀺𑀢𑁄 𑀪𑀯𑀢𑀺, 𑀅𑀜𑁆𑀜𑁄 𑀧𑀸𑀧𑀓𑀫𑁆𑀫𑀁 𑀓𑀭𑁄𑀢𑀺, 𑀅𑀜𑁆𑀜𑀲𑁆𑀲 𑀳𑀢𑁆𑀣𑀧𑀸𑀤𑀸 𑀙𑀺𑀚𑁆𑀚𑀦𑁆𑀢𑀻”𑀢𑀺? “𑀦 𑀳𑀺, 𑀪𑀦𑁆𑀢𑁂𑁇 𑀢𑁆𑀯𑀁 𑀧𑀦, 𑀪𑀦𑁆𑀢𑁂, 𑀏𑀯𑀁 𑀯𑀼𑀢𑁆𑀢𑁂, 𑀓𑀺𑀁 𑀯𑀤𑁂𑀬𑁆𑀬𑀸𑀲𑀻”𑀢𑀺? 𑀣𑁂𑀭𑁄 𑀆𑀳—  “𑀅𑀳𑀜𑁆𑀜𑁂𑀯 𑀔𑁄, 𑀫𑀳𑀸𑀭𑀸𑀚, 𑀤𑀳𑀭𑁄 𑀅𑀳𑁄𑀲𑀺𑀁 𑀢𑀭𑀼𑀡𑁄 𑀫𑀦𑁆𑀤𑁄 𑀉𑀢𑁆𑀢𑀸𑀦𑀲𑁂𑀬𑁆𑀬𑀓𑁄, 𑀅𑀳𑀜𑁆𑀜𑁂𑀯 𑀏𑀢𑀭𑀳𑀺 𑀫𑀳𑀦𑁆𑀢𑁄, 𑀇𑀫𑀫𑁂𑀯 𑀓𑀸𑀬𑀁 𑀦𑀺𑀲𑁆𑀲𑀸𑀬 𑀲𑀩𑁆𑀩𑁂 𑀢𑁂 𑀏𑀓𑀲𑀗𑁆𑀕𑀳𑀺𑀢𑀸”𑀢𑀺𑁇

180\. “𑀪𑀺𑀬𑁆𑀬𑁄 𑀑𑀧𑀫𑁆𑀫𑀁 𑀓𑀭𑁄𑀳𑀻”𑀢𑀺𑁇 “𑀬𑀣𑀸, 𑀫𑀳𑀸𑀭𑀸𑀚, 𑀓𑁄𑀘𑀺𑀤𑁂𑀯 𑀧𑀼𑀭𑀺𑀲𑁄 𑀧𑀤𑀻𑀧𑀁 𑀧𑀤𑀻𑀧𑁂𑀬𑁆𑀬, 𑀓𑀺𑀁 𑀲𑁄 𑀲𑀩𑁆𑀩𑀭𑀢𑁆𑀢𑀺𑀁 𑀧𑀤𑀻𑀧𑁂𑀬𑁆𑀬𑀸”𑀢𑀺? “𑀆𑀫, 𑀪𑀦𑁆𑀢𑁂, 𑀲𑀩𑁆𑀩𑀭𑀢𑁆𑀢𑀺𑀁 𑀧𑀤𑀻𑀧𑁂𑀬𑁆𑀬𑀸”𑀢𑀺𑁇 “𑀓𑀺𑀁 𑀦𑀼 𑀔𑁄, 𑀫𑀳𑀸𑀭𑀸𑀚, 𑀬𑀸 𑀧𑀼𑀭𑀺𑀫𑁂 𑀬𑀸𑀫𑁂 𑀅𑀘𑁆𑀘𑀺, 𑀲𑀸 𑀫𑀚𑁆𑀛𑀺𑀫𑁂 𑀬𑀸𑀫𑁂 𑀅𑀘𑁆𑀘𑀻”𑀢𑀺? “𑀦 𑀳𑀺, 𑀪𑀦𑁆𑀢𑁂”𑀢𑀺𑁇 “𑀬𑀸 𑀫𑀚𑁆𑀛𑀺𑀫𑁂 𑀬𑀸𑀫𑁂 𑀅𑀘𑁆𑀘𑀺, 𑀲𑀸 𑀧𑀘𑁆𑀙𑀺𑀫𑁂 𑀬𑀸𑀫𑁂 𑀅𑀘𑁆𑀘𑀻”𑀢𑀺? “𑀦 𑀳𑀺, 𑀪𑀦𑁆𑀢𑁂”𑀢𑀺𑁇 “𑀓𑀺𑀁 𑀦𑀼 𑀔𑁄, 𑀫𑀳𑀸𑀭𑀸𑀚, 𑀅𑀜𑁆𑀜𑁄 𑀲𑁄 𑀅𑀳𑁄𑀲𑀺 𑀧𑀼𑀭𑀺𑀫𑁂 𑀬𑀸𑀫𑁂 𑀧𑀤𑀻𑀧𑁄, 𑀅𑀜𑁆𑀜𑁄 𑀫𑀚𑁆𑀛𑀺𑀫𑁂 𑀬𑀸𑀫𑁂 𑀧𑀤𑀻𑀧𑁄, 𑀅𑀜𑁆𑀜𑁄 𑀧𑀘𑁆𑀙𑀺𑀫𑁂 𑀬𑀸𑀫𑁂 𑀧𑀤𑀻𑀧𑁄”𑀢𑀺? “𑀦 𑀳𑀺, 𑀪𑀦𑁆𑀢𑁂, 𑀢𑀁𑀬𑁂𑀯 𑀦𑀺𑀲𑁆𑀲𑀸𑀬 𑀲𑀩𑁆𑀩𑀭𑀢𑁆𑀢𑀺𑀁 𑀧𑀤𑀻𑀧𑀺𑀢𑁄”𑀢𑀺𑁇 “𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀥𑀫𑁆𑀫𑀲𑀦𑁆𑀢𑀢𑀺 𑀲𑀦𑁆𑀤𑀳𑀢𑀺, 𑀅𑀜𑁆𑀜𑁄 𑀉𑀧𑁆𑀧𑀚𑁆𑀚𑀢𑀺, 𑀅𑀜𑁆𑀜𑁄 𑀦𑀺𑀭𑀼𑀚𑁆𑀛𑀢𑀺, 𑀅𑀧𑀼𑀩𑁆𑀩𑀁 𑀅𑀘𑀭𑀺𑀫𑀁 𑀯𑀺𑀬 𑀲𑀦𑁆𑀤𑀳𑀢𑀺, 𑀢𑁂𑀦 𑀦 𑀘 𑀲𑁄, 𑀦 𑀘 𑀅𑀜𑁆𑀜𑁄, 𑀧𑀼𑀭𑀺𑀫𑀯𑀺𑀜𑁆𑀜𑀸𑀡𑁂 𑀧𑀘𑁆𑀙𑀺𑀫𑀯𑀺𑀜𑁆𑀜𑀸𑀡𑀁 𑀲𑀗𑁆𑀕𑀳𑀁 𑀕𑀘𑁆𑀙𑀢𑀻”𑀢𑀺𑁇

181\. “𑀪𑀺𑀬𑁆𑀬𑁄 𑀑𑀧𑀫𑁆𑀫𑀁 𑀓𑀭𑁄𑀳𑀻”𑀢𑀺𑁇 “𑀬𑀣𑀸, 𑀫𑀳𑀸𑀭𑀸𑀚, 𑀔𑀻𑀭𑀁 𑀤𑀼𑀬𑁆𑀳𑀫𑀸𑀦𑀁 𑀓𑀸𑀮𑀦𑁆𑀢𑀭𑁂𑀦 𑀤𑀥𑀺 𑀧𑀭𑀺𑀯𑀢𑁆𑀢𑁂𑀬𑁆𑀬, 𑀤𑀥𑀺𑀢𑁄 𑀦𑀯𑀦𑀻𑀢𑀁, 𑀦𑀯𑀦𑀻𑀢𑀢𑁄 𑀖𑀢𑀁 𑀧𑀭𑀺𑀯𑀢𑁆𑀢𑁂𑀬𑁆𑀬, 𑀬𑁄 𑀦𑀼 𑀔𑁄, 𑀫𑀳𑀸𑀭𑀸𑀚, 𑀏𑀯𑀁 𑀯𑀤𑁂𑀬𑁆𑀬 ‘𑀬𑀁𑀬𑁂𑀯 𑀔𑀻𑀭𑀁 𑀢𑀁𑀬𑁂𑀯 𑀤𑀥𑀺, 𑀬𑀁𑀬𑁂𑀯 𑀤𑀥𑀺 𑀢𑀁𑀬𑁂𑀯 𑀦𑀯𑀦𑀻𑀢𑀁, 𑀬𑀁𑀬𑁂𑀯 𑀦𑀯𑀦𑀻𑀢𑀁 𑀢𑀁𑀬𑁂𑀯 𑀖𑀢𑀦𑁆’𑀢𑀺, 𑀲𑀫𑁆𑀫𑀸 𑀦𑀼 𑀔𑁄 𑀲𑁄, 𑀫𑀳𑀸𑀭𑀸𑀚, 𑀯𑀤𑀫𑀸𑀦𑁄 𑀯𑀤𑁂𑀬𑁆𑀬𑀸”𑀢𑀺? “𑀦 𑀳𑀺, 𑀪𑀦𑁆𑀢𑁂, 𑀢𑀁𑀬𑁂𑀯 𑀦𑀺𑀲𑁆𑀲𑀸𑀬 𑀲𑀫𑁆𑀪𑀽𑀢𑀦𑁆”𑀢𑀺𑁇 “𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀥𑀫𑁆𑀫𑀲𑀦𑁆𑀢𑀢𑀺 𑀲𑀦𑁆𑀤𑀳𑀢𑀺, 𑀅𑀜𑁆𑀜𑁄 𑀉𑀧𑁆𑀧𑀚𑁆𑀚𑀢𑀺, 𑀅𑀜𑁆𑀜𑁄 𑀦𑀺𑀭𑀼𑀚𑁆𑀛𑀢𑀺, 𑀅𑀧𑀼𑀩𑁆𑀩𑀁 𑀅𑀘𑀭𑀺𑀫𑀁 𑀯𑀺𑀬 𑀲𑀦𑁆𑀤𑀳𑀢𑀺, 𑀢𑁂𑀦 𑀦 𑀘 𑀲𑁄, 𑀦 𑀘 𑀅𑀜𑁆𑀜𑁄, 𑀧𑀼𑀭𑀺𑀫𑀯𑀺𑀜𑁆𑀜𑀸𑀡𑁂 𑀧𑀘𑁆𑀙𑀺𑀫𑀯𑀺𑀜𑁆𑀜𑀸𑀡𑀁 𑀲𑀗𑁆𑀕𑀳𑀁 𑀕𑀘𑁆𑀙𑀢𑀻”𑀢𑀺𑁇

182\. “𑀓𑀮𑁆𑀮𑁄𑀲𑀺, 𑀪𑀦𑁆𑀢𑁂 𑀦𑀸𑀕𑀲𑁂𑀦𑀸”𑀢𑀺𑁇

---

183\. 𑀥𑀫𑁆𑀫𑀲𑀦𑁆𑀢𑀢𑀺𑀧𑀜𑁆𑀳𑁄 𑀧𑀞𑀫𑁄𑁇



[Go to previous page (3.2 Addhānavagga)](../28Mi/3/3.2.md) / [Go to parent page (3.2 Addhānavagga)](../28Mi/3/3.2.md) / [Go to next page (3.2.2 Paṭisandahanapañha)](3.2.2.md)


