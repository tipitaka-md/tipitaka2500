
[Home](/) / [28Mi Milindapañhapāḷi](../../../28Mi.md) / [3 Milindapañha](../../3.md) / [3.2 Addhānavagga](../3.2.md)

# 𑁩𑁇𑁨𑁇𑁪 𑀧𑀝𑀺𑀲𑀦𑁆𑀤𑀳𑀦𑀧𑀼𑀕𑁆𑀕𑀮𑀯𑁂𑀤𑀺𑀬𑀦𑀧𑀜𑁆𑀳

* 𑀫𑀺𑀮𑀺𑀦𑁆𑀤𑀧𑀜𑁆𑀳

* 𑀅𑀤𑁆𑀥𑀸𑀦𑀯𑀕𑁆𑀕

* 𑀧𑀝𑀺𑀲𑀦𑁆𑀤𑀳𑀦𑀧𑀼𑀕𑁆𑀕𑀮𑀯𑁂𑀤𑀺𑀬𑀦𑀧𑀜𑁆𑀳

(43.)

197\. 𑀭𑀸𑀚𑀸 𑀆𑀳—  “𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀬𑁄 𑀦 𑀧𑀝𑀺𑀲𑀦𑁆𑀤𑀳𑀢𑀺, 𑀯𑁂𑀤𑁂𑀢𑀺 𑀲𑁄 𑀓𑀺𑀜𑁆𑀘𑀺 𑀤𑀼𑀓𑁆𑀔𑀁 𑀯𑁂𑀤𑀦𑀦𑁆”𑀢𑀺? 𑀣𑁂𑀭𑁄 𑀆𑀳—  “𑀓𑀺𑀜𑁆𑀘𑀺 𑀯𑁂𑀤𑁂𑀢𑀺, 𑀓𑀺𑀜𑁆𑀘𑀺 𑀦 𑀯𑁂𑀤𑁂𑀢𑀻”𑀢𑀺𑁇 “𑀓𑀺𑀁 𑀯𑁂𑀤𑁂𑀢𑀺, 𑀓𑀺𑀁 𑀦 𑀯𑁂𑀤𑁂𑀢𑀻”𑀢𑀺? “𑀓𑀸𑀬𑀺𑀓𑀁, 𑀫𑀳𑀸𑀭𑀸𑀚, 𑀯𑁂𑀤𑀦𑀁 𑀯𑁂𑀤𑁂𑀢𑀺, 𑀘𑁂𑀢𑀲𑀺𑀓𑀁 𑀯𑁂𑀤𑀦𑀁 𑀦 𑀯𑁂𑀤𑁂𑀢𑀻”𑀢𑀺𑁇 “𑀓𑀣𑀁, 𑀪𑀦𑁆𑀢𑁂, 𑀓𑀸𑀬𑀺𑀓𑀁 𑀯𑁂𑀤𑀦𑀁 𑀯𑁂𑀤𑁂𑀢𑀺, 𑀓𑀣𑀁 𑀘𑁂𑀢𑀲𑀺𑀓𑀁 𑀯𑁂𑀤𑀦𑀁 𑀦 𑀯𑁂𑀤𑁂𑀢𑀻”𑀢𑀺? “𑀬𑁄 𑀳𑁂𑀢𑀼 𑀬𑁄 𑀧𑀘𑁆𑀘𑀬𑁄 𑀓𑀸𑀬𑀺𑀓𑀸𑀬 𑀤𑀼𑀓𑁆𑀔𑀯𑁂𑀤𑀦𑀸𑀬 𑀉𑀧𑁆𑀧𑀢𑁆𑀢𑀺𑀬𑀸, 𑀢𑀲𑁆𑀲 𑀳𑁂𑀢𑀼𑀲𑁆𑀲 𑀢𑀲𑁆𑀲 𑀧𑀘𑁆𑀘𑀬𑀲𑁆𑀲 𑀅𑀦𑀼𑀧𑀭𑀫𑀸 𑀓𑀸𑀬𑀺𑀓𑀁 𑀤𑀼𑀓𑁆𑀔𑀯𑁂𑀤𑀦𑀁 𑀯𑁂𑀤𑁂𑀢𑀺, 𑀬𑁄 𑀳𑁂𑀢𑀼 𑀬𑁄 𑀧𑀘𑁆𑀘𑀬𑁄 𑀘𑁂𑀢𑀲𑀺𑀓𑀸𑀬 𑀤𑀼𑀓𑁆𑀔𑀯𑁂𑀤𑀦𑀸𑀬 𑀉𑀧𑁆𑀧𑀢𑁆𑀢𑀺𑀬𑀸, 𑀢𑀲𑁆𑀲 𑀳𑁂𑀢𑀼𑀲𑁆𑀲 𑀢𑀲𑁆𑀲 𑀧𑀘𑁆𑀘𑀬𑀲𑁆𑀲 𑀉𑀧𑀭𑀫𑀸 𑀘𑁂𑀢𑀲𑀺𑀓𑀁 𑀤𑀼𑀓𑁆𑀔𑀯𑁂𑀤𑀦𑀁 𑀦 𑀯𑁂𑀤𑁂𑀢𑀺𑁇 𑀪𑀸𑀲𑀺𑀢𑀫𑁆𑀧𑁂𑀢𑀁, 𑀫𑀳𑀸𑀭𑀸𑀚, 𑀪𑀕𑀯𑀢𑀸—  ‘𑀲𑁄 𑀏𑀓𑀁 𑀯𑁂𑀤𑀦𑀁 𑀯𑁂𑀤𑁂𑀢𑀺 𑀓𑀸𑀬𑀺𑀓𑀁 𑀦 𑀘𑁂𑀢𑀲𑀺𑀓𑀦𑁆’”𑀢𑀺𑁇

198\. “𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀬𑁄 𑀤𑀼𑀓𑁆𑀔𑀁 𑀯𑁂𑀤𑀦𑀁 𑀯𑁂𑀤𑁂𑀢𑀺, 𑀓𑀲𑁆𑀫𑀸 𑀲𑁄 𑀦 𑀧𑀭𑀺𑀦𑀺𑀩𑁆𑀩𑀸𑀬𑀢𑀻”𑀢𑀺? “𑀦𑀢𑁆𑀣𑀺, 𑀫𑀳𑀸𑀭𑀸𑀚, 𑀅𑀭𑀳𑀢𑁄 𑀅𑀦𑀼𑀦𑀬𑁄 𑀯𑀸 𑀧𑀝𑀺𑀖𑁄 𑀯𑀸, 𑀦 𑀘 𑀅𑀭𑀳𑀦𑁆𑀢𑁄 𑀅𑀧𑀓𑁆𑀓𑀁 𑀧𑀸𑀢𑁂𑀦𑁆𑀢𑀺 𑀧𑀭𑀺𑀧𑀸𑀓𑀁 𑀆𑀕𑀫𑁂𑀦𑁆𑀢𑀺 𑀧𑀡𑁆𑀟𑀺𑀢𑀸𑁇 𑀪𑀸𑀲𑀺𑀢𑀫𑁆𑀧𑁂𑀢𑀁, 𑀫𑀳𑀸𑀭𑀸𑀚, 𑀣𑁂𑀭𑁂𑀦 𑀲𑀸𑀭𑀺𑀧𑀼𑀢𑁆𑀢𑁂𑀦 𑀥𑀫𑁆𑀫𑀲𑁂𑀦𑀸𑀧𑀢𑀺𑀦𑀸—

199\. _‘𑀦𑀸𑀪𑀺𑀦𑀦𑁆𑀤𑀸𑀫𑀺 𑀫𑀭𑀡𑀁,_  
_𑀦𑀸𑀪𑀺𑀦𑀦𑁆𑀤𑀸𑀫𑀺 𑀚𑀻𑀯𑀺𑀢𑀁;_  
_𑀓𑀸𑀮𑀜𑁆𑀘 𑀧𑀝𑀺𑀓𑀗𑁆𑀔𑀸𑀫𑀺,_  
_𑀦𑀺𑀩𑁆𑀩𑀺𑀲𑀁 𑀪𑀢𑀓𑁄 𑀬𑀣𑀸𑁇_  


200\. _𑀦𑀸𑀪𑀺𑀦𑀦𑁆𑀤𑀸𑀫𑀺 𑀫𑀭𑀡𑀁,_  
_𑀦𑀸𑀪𑀺𑀦𑀦𑁆𑀤𑀸𑀫𑀺 𑀚𑀻𑀯𑀺𑀢𑀁;_  
_𑀓𑀸𑀮𑀜𑁆𑀘 𑀧𑀝𑀺𑀓𑀗𑁆𑀔𑀸𑀫𑀺,_  
_𑀲𑀫𑁆𑀧𑀚𑀸𑀦𑁄 𑀧𑀢𑀺𑀲𑁆𑀲𑀢𑁄’”𑀢𑀺𑁇_  


201\. “𑀓𑀮𑁆𑀮𑁄𑀲𑀺, 𑀪𑀦𑁆𑀢𑁂 𑀦𑀸𑀕𑀲𑁂𑀦𑀸”𑀢𑀺𑁇

---

202\. 𑀧𑀝𑀺𑀲𑀦𑁆𑀤𑀳𑀦𑀧𑀼𑀕𑁆𑀕𑀮𑀯𑁂𑀤𑀺𑀬𑀦𑀧𑀜𑁆𑀳𑁄 𑀘𑀢𑀼𑀢𑁆𑀣𑁄𑁇



[Go to previous page (3.2.3 Ñāṇapaññāpañha)](3.2.3.md) / [Go to parent page (3.2 Addhānavagga)](../3.2.md) / [Go to next page (3.2.5 Vedanāpañha)](3.2.5.md)


