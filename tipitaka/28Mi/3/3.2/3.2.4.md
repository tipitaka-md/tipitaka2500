---
title: 3.2.4 Paṭisandahanapuggalavediyanapañha
path: /tipitaka/28Mi/3/3.2/3.2.4
ref: 269630
breadcrumbs:
  - name: Home
    link: /
  - name: 28Mi Milindapañhapāḷi
    link: /tipitaka/28Mi
  - name: 3 Milindapañha
    link: /tipitaka/28Mi/3
  - name: 3.2 Addhānavagga
    link: /tipitaka/28Mi/3/3.2
prevL: /tipitaka/28Mi/3/3.2/3.2.3
upL: /tipitaka/28Mi/3/3.2
nextL: /tipitaka/28Mi/3/3.2/3.2.5
---

# 3.2.4 Paṭisandahanapuggalavediyanapañha

### Milindapañha

### Addhānavagga

### Paṭisandahanapuggalavediyanapañha

(43.)

197. Rājā āha—  “bhante nāgasena, yo na paṭisandahati, vedeti so kiñci dukkhaṃ vedanan”ti? Thero āha—  “kiñci vedeti, kiñci na vedetī”ti. “Kiṃ vedeti, kiṃ na vedetī”ti? “Kāyikaṃ, mahārāja, vedanaṃ vedeti, cetasikaṃ vedanaṃ na vedetī”ti. “Kathaṃ, bhante, kāyikaṃ vedanaṃ vedeti, kathaṃ cetasikaṃ vedanaṃ na vedetī”ti? “Yo hetu yo paccayo kāyikāya dukkhavedanāya uppattiyā, tassa hetussa tassa paccayassa anuparamā kāyikaṃ dukkhavedanaṃ vedeti, yo hetu yo paccayo cetasikāya dukkhavedanāya uppattiyā, tassa hetussa tassa paccayassa uparamā cetasikaṃ dukkhavedanaṃ na vedeti. Bhāsitampetaṃ, mahārāja, bhagavatā—  ‘so ekaṃ vedanaṃ vedeti kāyikaṃ na cetasikan’”ti.

198. “Bhante nāgasena, yo dukkhaṃ vedanaṃ vedeti, kasmā so na parinibbāyatī”ti? “Natthi, mahārāja, arahato anunayo vā paṭigho vā, na ca arahanto apakkaṃ pātenti paripākaṃ āgamenti paṇḍitā. Bhāsitampetaṃ, mahārāja, therena sāriputtena dhammasenāpatinā—

199. _‘Nābhinandāmi maraṇaṃ,_  
_nābhinandāmi jīvitaṃ;_  
_Kālañca paṭikaṅkhāmi,_  
_nibbisaṃ bhatako yathā._  


200. _Nābhinandāmi maraṇaṃ,_  
_nābhinandāmi jīvitaṃ;_  
_Kālañca paṭikaṅkhāmi,_  
_sampajāno patissato’”ti._  


201. “Kallosi, bhante nāgasenā”ti.

===

202. Paṭisandahanapuggalavediyanapañho catuttho.




