
[Home](/) / [28Mi Milindapañhapāḷi](../...md) / [3 Milindapañha](...md) / [3.2 Addhānavagga](../28Mi/3/3.2.md)

# 𑁩𑁇𑁨𑁇𑁨 𑀧𑀝𑀺𑀲𑀦𑁆𑀤𑀳𑀦𑀧𑀜𑁆𑀳

* 𑀫𑀺𑀮𑀺𑀦𑁆𑀤𑀧𑀜𑁆𑀳

* 𑀅𑀤𑁆𑀥𑀸𑀦𑀯𑀕𑁆𑀕

* 𑀧𑀝𑀺𑀲𑀦𑁆𑀤𑀳𑀦𑀧𑀜𑁆𑀳

(41.)

184\. 𑀭𑀸𑀚𑀸 𑀆𑀳—  “𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀬𑁄 𑀦 𑀧𑀝𑀺𑀲𑀦𑁆𑀤𑀳𑀢𑀺, 𑀚𑀸𑀦𑀸𑀢𑀺 𑀲𑁄 ‘𑀦 𑀧𑀝𑀺𑀲𑀦𑁆𑀤𑀳𑀺𑀲𑁆𑀲𑀸𑀫𑀻’”𑀢𑀺? “𑀆𑀫, 𑀫𑀳𑀸𑀭𑀸𑀚, 𑀬𑁄 𑀦 𑀧𑀝𑀺𑀲𑀦𑁆𑀤𑀳𑀢𑀺, 𑀚𑀸𑀦𑀸𑀢𑀺 𑀲𑁄 ‘𑀦 𑀧𑀝𑀺𑀲𑀦𑁆𑀤𑀳𑀺𑀲𑁆𑀲𑀸𑀫𑀻’”𑀢𑀺𑁇 “𑀓𑀣𑀁, 𑀪𑀦𑁆𑀢𑁂, 𑀚𑀸𑀦𑀸𑀢𑀻”𑀢𑀺? “𑀬𑁄 𑀳𑁂𑀢𑀼 𑀬𑁄 𑀧𑀘𑁆𑀘𑀬𑁄, 𑀫𑀳𑀸𑀭𑀸𑀚, 𑀧𑀝𑀺𑀲𑀦𑁆𑀤𑀳𑀦𑀸𑀬, 𑀢𑀲𑁆𑀲 𑀳𑁂𑀢𑀼𑀲𑁆𑀲 𑀢𑀲𑁆𑀲 𑀧𑀘𑁆𑀘𑀬𑀲𑁆𑀲 𑀉𑀧𑀭𑀫𑀸 𑀚𑀸𑀦𑀸𑀢𑀺 𑀲𑁄 ‘𑀦 𑀧𑀝𑀺𑀲𑀦𑁆𑀤𑀳𑀺𑀲𑁆𑀲𑀸𑀫𑀻’”𑀢𑀺𑁇

185\. “𑀑𑀧𑀫𑁆𑀫𑀁 𑀓𑀭𑁄𑀳𑀻”𑀢𑀺𑁇 “𑀬𑀣𑀸, 𑀫𑀳𑀸𑀭𑀸𑀚, 𑀓𑀲𑁆𑀲𑀓𑁄 𑀕𑀳𑀧𑀢𑀺𑀓𑁄 𑀓𑀲𑀺𑀢𑁆𑀯𑀸 𑀘 𑀯𑀧𑀺𑀢𑁆𑀯𑀸 𑀘 𑀥𑀜𑁆𑀜𑀸𑀕𑀸𑀭𑀁 𑀧𑀭𑀺𑀧𑀽𑀭𑁂𑀬𑁆𑀬𑁇 𑀲𑁄 𑀅𑀧𑀭𑁂𑀦 𑀲𑀫𑀬𑁂𑀦 𑀦𑁂𑀯 𑀓𑀲𑁆𑀲𑁂𑀬𑁆𑀬 𑀦 𑀯𑀧𑁆𑀧𑁂𑀬𑁆𑀬, 𑀬𑀣𑀸𑀲𑀫𑁆𑀪𑀢𑀜𑁆𑀘 𑀥𑀜𑁆𑀜𑀁 𑀧𑀭𑀺𑀪𑀼𑀜𑁆𑀚𑁂𑀬𑁆𑀬 𑀯𑀸 𑀯𑀺𑀲𑀚𑁆𑀚𑁂𑀬𑁆𑀬 𑀯𑀸 𑀬𑀣𑀸 𑀧𑀘𑁆𑀘𑀬𑀁 𑀯𑀸 𑀓𑀭𑁂𑀬𑁆𑀬, 𑀚𑀸𑀦𑁂𑀬𑁆𑀬 𑀲𑁄, 𑀫𑀳𑀸𑀭𑀸𑀚, 𑀓𑀲𑁆𑀲𑀓𑁄 𑀕𑀳𑀧𑀢𑀺𑀓𑁄 ‘𑀦 𑀫𑁂 𑀥𑀜𑁆𑀜𑀸𑀕𑀸𑀭𑀁 𑀧𑀭𑀺𑀧𑀽𑀭𑁂𑀲𑁆𑀲𑀢𑀻’”𑀢𑀺? “𑀆𑀫, 𑀪𑀦𑁆𑀢𑁂, 𑀚𑀸𑀦𑁂𑀬𑁆𑀬𑀸”𑀢𑀺𑁇 “𑀓𑀣𑀁 𑀚𑀸𑀦𑁂𑀬𑁆𑀬𑀸”𑀢𑀺? “𑀬𑁄 𑀳𑁂𑀢𑀼 𑀬𑁄 𑀧𑀘𑁆𑀘𑀬𑁄 𑀥𑀜𑁆𑀜𑀸𑀕𑀸𑀭𑀲𑁆𑀲 𑀧𑀭𑀺𑀧𑀽𑀭𑀡𑀸𑀬, 𑀢𑀲𑁆𑀲 𑀳𑁂𑀢𑀼𑀲𑁆𑀲 𑀢𑀲𑁆𑀲 𑀧𑀘𑁆𑀘𑀬𑀲𑁆𑀲 𑀉𑀧𑀭𑀫𑀸 𑀚𑀸𑀦𑀸𑀢𑀺 ‘𑀦 𑀫𑁂 𑀥𑀜𑁆𑀜𑀸𑀕𑀸𑀭𑀁 𑀧𑀭𑀺𑀧𑀽𑀭𑁂𑀲𑁆𑀲𑀢𑀻’”𑀢𑀺𑁇 “𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀬𑁄 𑀳𑁂𑀢𑀼 𑀬𑁄 𑀧𑀘𑁆𑀘𑀬𑁄 𑀧𑀝𑀺𑀲𑀦𑁆𑀤𑀳𑀦𑀸𑀬, 𑀢𑀲𑁆𑀲 𑀳𑁂𑀢𑀼𑀲𑁆𑀲 𑀢𑀲𑁆𑀲 𑀧𑀘𑁆𑀘𑀬𑀲𑁆𑀲 𑀉𑀧𑀭𑀫𑀸 𑀚𑀸𑀦𑀸𑀢𑀺 𑀲𑁄 ‘𑀦 𑀧𑀝𑀺𑀲𑀦𑁆𑀤𑀳𑀺𑀲𑁆𑀲𑀸𑀫𑀻’”𑀢𑀺𑁇

186\. “𑀓𑀮𑁆𑀮𑁄𑀲𑀺, 𑀪𑀦𑁆𑀢𑁂 𑀦𑀸𑀕𑀲𑁂𑀦𑀸”𑀢𑀺𑁇

---

187\. 𑀧𑀝𑀺𑀲𑀦𑁆𑀤𑀳𑀦𑀧𑀜𑁆𑀳𑁄 𑀤𑀼𑀢𑀺𑀬𑁄𑁇



[Go to previous page (3.2.1 Dhammasantatipañha)](3.2.1.md) / [Go to parent page (3.2 Addhānavagga)](../28Mi/3/3.2.md) / [Go to next page (3.2.3 Ñāṇapaññāpañha)](3.2.3.md)


