
[Home](/) / [28Mi Milindapañhapāḷi](/tipitaka/28Mi.md) / [3 Milindapañha](/tipitaka/28Mi/3.md) / [3.2 Addhānavagga](/tipitaka/28Mi/3/3.2.md)

# 𑁩𑁇𑁨𑁇𑁬 𑀦𑀸𑀫𑀭𑀽𑀧𑀏𑀓𑀢𑁆𑀢𑀦𑀸𑀦𑀢𑁆𑀢𑀧𑀜𑁆𑀳

### 𑀫𑀺𑀮𑀺𑀦𑁆𑀤𑀧𑀜𑁆𑀳

### 𑀅𑀤𑁆𑀥𑀸𑀦𑀯𑀕𑁆𑀕

### 𑀦𑀸𑀫𑀭𑀽𑀧𑀏𑀓𑀢𑁆𑀢𑀦𑀸𑀦𑀢𑁆𑀢𑀧𑀜𑁆𑀳

(45.)

207. 𑀭𑀸𑀚𑀸 𑀆𑀳—  “𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀓𑁄 𑀧𑀝𑀺𑀲𑀦𑁆𑀤𑀳𑀢𑀻”𑀢𑀺? 𑀣𑁂𑀭𑁄 𑀆𑀳—  “𑀦𑀸𑀫𑀭𑀽𑀧𑀁 𑀔𑁄, 𑀫𑀳𑀸𑀭𑀸𑀚, 𑀧𑀝𑀺𑀲𑀦𑁆𑀤𑀳𑀢𑀻”𑀢𑀺𑁇 “𑀓𑀺𑀁 𑀇𑀫𑀁𑀬𑁂𑀯 𑀦𑀸𑀫𑀭𑀽𑀧𑀁 𑀧𑀝𑀺𑀲𑀦𑁆𑀤𑀳𑀢𑀻”𑀢𑀺? “𑀦 𑀔𑁄, 𑀫𑀳𑀸𑀭𑀸𑀚, 𑀇𑀫𑀁𑀬𑁂𑀯 𑀦𑀸𑀫𑀭𑀽𑀧𑀁 𑀧𑀝𑀺𑀲𑀦𑁆𑀤𑀳𑀢𑀺, 𑀇𑀫𑀺𑀦𑀸 𑀧𑀦, 𑀫𑀳𑀸𑀭𑀸𑀚, 𑀦𑀸𑀫𑀭𑀽𑀧𑁂𑀦 𑀓𑀫𑁆𑀫𑀁 𑀓𑀭𑁄𑀢𑀺 𑀲𑁄𑀪𑀦𑀁 𑀯𑀸 𑀧𑀸𑀧𑀓𑀁 𑀯𑀸, 𑀢𑁂𑀦 𑀓𑀫𑁆𑀫𑁂𑀦 𑀅𑀜𑁆𑀜𑀁 𑀦𑀸𑀫𑀭𑀽𑀧𑀁 𑀧𑀝𑀺𑀲𑀦𑁆𑀤𑀳𑀢𑀻”𑀢𑀺𑁇 “𑀬𑀤𑀺, 𑀪𑀦𑁆𑀢𑁂, 𑀦 𑀇𑀫𑀁 𑀬𑁂𑀯 𑀦𑀸𑀫𑀭𑀽𑀧𑀁 𑀧𑀝𑀺𑀲𑀦𑁆𑀤𑀳𑀢𑀺, 𑀦𑀦𑀼 𑀲𑁄 𑀫𑀼𑀢𑁆𑀢𑁄 𑀪𑀯𑀺𑀲𑁆𑀲𑀢𑀺 𑀧𑀸𑀧𑀓𑁂𑀳𑀺 𑀓𑀫𑁆𑀫𑁂𑀳𑀻”𑀢𑀺? 𑀣𑁂𑀭𑁄 𑀆𑀳—  “𑀬𑀤𑀺 𑀦 𑀧𑀝𑀺𑀲𑀦𑁆𑀤𑀳𑁂𑀬𑁆𑀬, 𑀫𑀼𑀢𑁆𑀢𑁄 𑀪𑀯𑁂𑀬𑁆𑀬 𑀧𑀸𑀧𑀓𑁂𑀳𑀺 𑀓𑀫𑁆𑀫𑁂𑀳𑀺𑁇 𑀬𑀲𑁆𑀫𑀸 𑀘 𑀔𑁄, 𑀫𑀳𑀸𑀭𑀸𑀚, 𑀧𑀝𑀺𑀲𑀦𑁆𑀤𑀳𑀢𑀺, 𑀢𑀲𑁆𑀫𑀸 𑀦 𑀫𑀼𑀢𑁆𑀢𑁄 𑀧𑀸𑀧𑀓𑁂𑀳𑀺 𑀓𑀫𑁆𑀫𑁂𑀳𑀻”𑀢𑀺𑁇

208. “𑀑𑀧𑀫𑁆𑀫𑀁 𑀓𑀭𑁄𑀳𑀻”𑀢𑀺𑁇 “𑀬𑀣𑀸, 𑀫𑀳𑀸𑀭𑀸𑀚, 𑀓𑁄𑀘𑀺𑀤𑁂𑀯 𑀧𑀼𑀭𑀺𑀲𑁄 𑀅𑀜𑁆𑀜𑀢𑀭𑀲𑁆𑀲 𑀧𑀼𑀭𑀺𑀲𑀲𑁆𑀲 𑀅𑀫𑁆𑀩𑀁 𑀅𑀯𑀳𑀭𑁂𑀬𑁆𑀬, 𑀢𑀫𑁂𑀦𑀁 𑀅𑀫𑁆𑀩𑀲𑀸𑀫𑀺𑀓𑁄 𑀕𑀳𑁂𑀢𑁆𑀯𑀸 𑀭𑀜𑁆𑀜𑁄 𑀤𑀲𑁆𑀲𑁂𑀬𑁆𑀬 ‘𑀇𑀫𑀺𑀦𑀸, 𑀤𑁂𑀯, 𑀧𑀼𑀭𑀺𑀲𑁂𑀦 𑀫𑀬𑁆𑀳𑀁 𑀅𑀫𑁆𑀩𑀸 𑀅𑀯𑀳𑀝𑀸’𑀢𑀺, 𑀲𑁄 𑀏𑀯𑀁 𑀯𑀤𑁂𑀬𑁆𑀬 ‘𑀦𑀸𑀳𑀁, 𑀤𑁂𑀯, 𑀇𑀫𑀲𑁆𑀲 𑀅𑀫𑁆𑀩𑁂 𑀅𑀯𑀳𑀭𑀸𑀫𑀺, 𑀅𑀜𑁆𑀜𑁂 𑀢𑁂 𑀅𑀫𑁆𑀩𑀸, 𑀬𑁂 𑀇𑀫𑀺𑀦𑀸 𑀭𑁄𑀧𑀺𑀢𑀸, 𑀅𑀜𑁆𑀜𑁂 𑀢𑁂 𑀅𑀫𑁆𑀩𑀸, 𑀬𑁂 𑀫𑀬𑀸 𑀅𑀯𑀳𑀝𑀸, 𑀦𑀸𑀳𑀁 𑀤𑀡𑁆𑀟𑀧𑁆𑀧𑀢𑁆𑀢𑁄’𑀢𑀺𑁇 𑀓𑀺𑀁 𑀦𑀼 𑀔𑁄 𑀲𑁄, 𑀫𑀳𑀸𑀭𑀸𑀚, 𑀧𑀼𑀭𑀺𑀲𑁄 𑀤𑀡𑁆𑀟𑀧𑁆𑀧𑀢𑁆𑀢𑁄 𑀪𑀯𑁂𑀬𑁆𑀬𑀸”𑀢𑀺? “𑀆𑀫, 𑀪𑀦𑁆𑀢𑁂, 𑀤𑀡𑁆𑀟𑀧𑁆𑀧𑀢𑁆𑀢𑁄 𑀪𑀯𑁂𑀬𑁆𑀬𑀸”𑀢𑀺𑁇 “𑀓𑁂𑀦 𑀓𑀸𑀭𑀡𑁂𑀦𑀸”𑀢𑀺? “𑀓𑀺𑀜𑁆𑀘𑀸𑀧𑀺 𑀲𑁄 𑀏𑀯𑀁 𑀯𑀤𑁂𑀬𑁆𑀬, 𑀧𑀼𑀭𑀺𑀫𑀁, 𑀪𑀦𑁆𑀢𑁂, 𑀅𑀫𑁆𑀩𑀁 𑀅𑀧𑁆𑀧𑀘𑁆𑀘𑀓𑁆𑀔𑀸𑀬 𑀧𑀘𑁆𑀙𑀺𑀫𑁂𑀦 𑀅𑀫𑁆𑀩𑁂𑀦 𑀲𑁄 𑀧𑀼𑀭𑀺𑀲𑁄 𑀤𑀡𑁆𑀟𑀧𑁆𑀧𑀢𑁆𑀢𑁄 𑀪𑀯𑁂𑀬𑁆𑀬𑀸”𑀢𑀺𑁇 “𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀇𑀫𑀺𑀦𑀸 𑀦𑀸𑀫𑀭𑀽𑀧𑁂𑀦 𑀓𑀫𑁆𑀫𑀁 𑀓𑀭𑁄𑀢𑀺 𑀲𑁄𑀪𑀦𑀁 𑀯𑀸 𑀧𑀸𑀧𑀓𑀁 𑀯𑀸, 𑀢𑁂𑀦 𑀓𑀫𑁆𑀫𑁂𑀦 𑀅𑀜𑁆𑀜𑀁 𑀦𑀸𑀫𑀭𑀽𑀧𑀁 𑀧𑀝𑀺𑀲𑀦𑁆𑀤𑀳𑀢𑀺, 𑀢𑀲𑁆𑀫𑀸 𑀦 𑀫𑀼𑀢𑁆𑀢𑁄 𑀧𑀸𑀧𑀓𑁂𑀳𑀺 𑀓𑀫𑁆𑀫𑁂𑀳𑀻”𑀢𑀺𑁇

209. “𑀪𑀺𑀬𑁆𑀬𑁄 𑀑𑀧𑀫𑁆𑀫𑀁 𑀓𑀭𑁄𑀳𑀻”𑀢𑀺𑁇 “𑀬𑀣𑀸, 𑀫𑀳𑀸𑀭𑀸𑀚, 𑀓𑁄𑀘𑀺𑀤𑁂𑀯 𑀧𑀼𑀭𑀺𑀲𑁄 𑀅𑀜𑁆𑀜𑀢𑀭𑀲𑁆𑀲 𑀧𑀼𑀭𑀺𑀲𑀲𑁆𑀲 𑀲𑀸𑀮𑀺𑀁 𑀅𑀯𑀳𑀭𑁂𑀬𑁆𑀬…𑀧𑁂…  𑀉𑀘𑁆𑀙𑀼𑀁 𑀅𑀯𑀳𑀭𑁂𑀬𑁆𑀬…𑀧𑁂…  𑀬𑀣𑀸, 𑀫𑀳𑀸𑀭𑀸𑀚, 𑀓𑁄𑀘𑀺 𑀧𑀼𑀭𑀺𑀲𑁄 𑀳𑁂𑀫𑀦𑁆𑀢𑀓𑀸𑀮𑁂 𑀅𑀕𑁆𑀕𑀺𑀁 𑀚𑀸𑀮𑁂𑀢𑁆𑀯𑀸 𑀯𑀺𑀲𑀺𑀩𑁆𑀩𑁂𑀢𑁆𑀯𑀸 𑀅𑀯𑀺𑀚𑁆𑀛𑀸𑀧𑁂𑀢𑁆𑀯𑀸 𑀧𑀓𑁆𑀓𑀫𑁂𑀬𑁆𑀬, 𑀅𑀣 𑀔𑁄 𑀲𑁄 𑀅𑀕𑁆𑀕𑀺 𑀅𑀜𑁆𑀜𑀢𑀭𑀲𑁆𑀲 𑀧𑀼𑀭𑀺𑀲𑀲𑁆𑀲 𑀔𑁂𑀢𑁆𑀢𑀁 𑀟𑀳𑁂𑀬𑁆𑀬, 𑀢𑀫𑁂𑀦𑀁 𑀔𑁂𑀢𑁆𑀢𑀲𑀸𑀫𑀺𑀓𑁄 𑀕𑀳𑁂𑀢𑁆𑀯𑀸 𑀭𑀜𑁆𑀜𑁄 𑀤𑀲𑁆𑀲𑁂𑀬𑁆𑀬 ‘𑀇𑀫𑀺𑀦𑀸, 𑀤𑁂𑀯, 𑀧𑀼𑀭𑀺𑀲𑁂𑀦 𑀫𑀬𑁆𑀳𑀁 𑀔𑁂𑀢𑁆𑀢𑀁 𑀤𑀟𑁆𑀠𑀦𑁆’𑀢𑀺𑁇 𑀲𑁄 𑀏𑀯𑀁 𑀯𑀤𑁂𑀬𑁆𑀬 ‘𑀦𑀸𑀳𑀁, 𑀤𑁂𑀯, 𑀇𑀫𑀲𑁆𑀲 𑀔𑁂𑀢𑁆𑀢𑀁 𑀛𑀸𑀧𑁂𑀫𑀺, 𑀅𑀜𑁆𑀜𑁄 𑀲𑁄 𑀅𑀕𑁆𑀕𑀺, 𑀬𑁄 𑀫𑀬𑀸 𑀅𑀯𑀺𑀚𑁆𑀛𑀸𑀧𑀺𑀢𑁄, 𑀅𑀜𑁆𑀜𑁄 𑀲𑁄 𑀅𑀕𑁆𑀕𑀺, 𑀬𑁂𑀦𑀺𑀫𑀲𑁆𑀲 𑀔𑁂𑀢𑁆𑀢𑀁 𑀤𑀟𑁆𑀠𑀁, 𑀦𑀸𑀳𑀁 𑀤𑀡𑁆𑀟𑀧𑁆𑀧𑀢𑁆𑀢𑁄’𑀢𑀺𑁇 𑀓𑀺𑀁 𑀦𑀼 𑀔𑁄 𑀲𑁄, 𑀫𑀳𑀸𑀭𑀸𑀚, 𑀧𑀼𑀭𑀺𑀲𑁄 𑀤𑀡𑁆𑀟𑀧𑁆𑀧𑀢𑁆𑀢𑁄 𑀪𑀯𑁂𑀬𑁆𑀬𑀸”𑀢𑀺? “𑀆𑀫, 𑀪𑀦𑁆𑀢𑁂, 𑀤𑀡𑁆𑀟𑀧𑁆𑀧𑀢𑁆𑀢𑁄 𑀪𑀯𑁂𑀬𑁆𑀬𑀸”𑀢𑀺𑁇 “𑀓𑁂𑀦 𑀓𑀸𑀭𑀡𑁂𑀦𑀸”𑀢𑀺? “𑀓𑀺𑀜𑁆𑀘𑀸𑀧𑀺 𑀲𑁄 𑀏𑀯𑀁 𑀯𑀤𑁂𑀬𑁆𑀬, 𑀧𑀼𑀭𑀺𑀫𑀁, 𑀪𑀦𑁆𑀢𑁂, 𑀅𑀕𑁆𑀕𑀺𑀁 𑀅𑀧𑁆𑀧𑀘𑁆𑀘𑀓𑁆𑀔𑀸𑀬 𑀧𑀘𑁆𑀙𑀺𑀫𑁂𑀦 𑀅𑀕𑁆𑀕𑀺𑀦𑀸 𑀲𑁄 𑀧𑀼𑀭𑀺𑀲𑁄 𑀤𑀡𑁆𑀟𑀧𑁆𑀧𑀢𑁆𑀢𑁄 𑀪𑀯𑁂𑀬𑁆𑀬𑀸”𑀢𑀺𑁇 “𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀇𑀫𑀺𑀦𑀸 𑀦𑀸𑀫𑀭𑀽𑀧𑁂𑀦 𑀓𑀫𑁆𑀫𑀁 𑀓𑀭𑁄𑀢𑀺 𑀲𑁄𑀪𑀦𑀁 𑀯𑀸 𑀧𑀸𑀧𑀓𑀁 𑀯𑀸, 𑀢𑁂𑀦 𑀓𑀫𑁆𑀫𑁂𑀦 𑀅𑀜𑁆𑀜𑀁 𑀦𑀸𑀫𑀭𑀽𑀧𑀁 𑀧𑀝𑀺𑀲𑀦𑁆𑀤𑀳𑀢𑀺, 𑀢𑀲𑁆𑀫𑀸 𑀦 𑀫𑀼𑀢𑁆𑀢𑁄 𑀧𑀸𑀧𑀓𑁂𑀳𑀺 𑀓𑀫𑁆𑀫𑁂𑀳𑀻”𑀢𑀺𑁇

210. “𑀪𑀺𑀬𑁆𑀬𑁄 𑀑𑀧𑀫𑁆𑀫𑀁 𑀓𑀭𑁄𑀳𑀻”𑀢𑀺𑁇 “𑀬𑀣𑀸, 𑀫𑀳𑀸𑀭𑀸𑀚, 𑀓𑁄𑀘𑀺𑀤𑁂𑀯 𑀧𑀼𑀭𑀺𑀲𑁄 𑀧𑀤𑀻𑀧𑀁 𑀆𑀤𑀸𑀬 𑀧𑀸𑀲𑀸𑀤𑀁 𑀅𑀪𑀺𑀭𑀽𑀳𑀺𑀢𑁆𑀯𑀸 𑀪𑀼𑀜𑁆𑀚𑁂𑀬𑁆𑀬, 𑀧𑀤𑀻𑀧𑁄 𑀛𑀸𑀬𑀫𑀸𑀦𑁄 𑀢𑀺𑀡𑀁 𑀛𑀸𑀧𑁂𑀬𑁆𑀬, 𑀢𑀺𑀡𑀁 𑀛𑀸𑀬𑀫𑀸𑀦𑀁 𑀖𑀭𑀁 𑀛𑀸𑀧𑁂𑀬𑁆𑀬, 𑀖𑀭𑀁 𑀛𑀸𑀬𑀫𑀸𑀦𑀁 𑀕𑀸𑀫𑀁 𑀛𑀸𑀧𑁂𑀬𑁆𑀬, 𑀕𑀸𑀫𑀚𑀦𑁄 𑀢𑀁 𑀧𑀼𑀭𑀺𑀲𑀁 𑀕𑀳𑁂𑀢𑁆𑀯𑀸 𑀏𑀯𑀁 𑀯𑀤𑁂𑀬𑁆𑀬 ‘𑀓𑀺𑀲𑁆𑀲 𑀢𑁆𑀯𑀁, 𑀪𑁄 𑀧𑀼𑀭𑀺𑀲, 𑀕𑀸𑀫𑀁 𑀛𑀸𑀧𑁂𑀲𑀻’𑀢𑀺, 𑀲𑁄 𑀏𑀯𑀁 𑀯𑀤𑁂𑀬𑁆𑀬 ‘𑀦𑀸𑀳𑀁, 𑀪𑁄, 𑀕𑀸𑀫𑀁 𑀛𑀸𑀧𑁂𑀫𑀺, 𑀅𑀜𑁆𑀜𑁄 𑀲𑁄 𑀧𑀤𑀻𑀧𑀕𑁆𑀕𑀺, 𑀬𑀲𑁆𑀲𑀸𑀳𑀁 𑀆𑀮𑁄𑀓𑁂𑀦 𑀪𑀼𑀜𑁆𑀚𑀺𑀁, 𑀅𑀜𑁆𑀜𑁄 𑀲𑁄 𑀅𑀕𑁆𑀕𑀺, 𑀬𑁂𑀦 𑀕𑀸𑀫𑁄 𑀛𑀸𑀧𑀺𑀢𑁄’𑀢𑀺, 𑀢𑁂 𑀯𑀺𑀯𑀤𑀫𑀸𑀦𑀸 𑀢𑀯 𑀲𑀦𑁆𑀢𑀺𑀓𑁂 𑀆𑀕𑀘𑁆𑀙𑁂𑀬𑁆𑀬𑀼𑀁, 𑀓𑀲𑁆𑀲 𑀢𑁆𑀯𑀁, 𑀫𑀳𑀸𑀭𑀸𑀚, 𑀅𑀝𑁆𑀝𑀁 𑀥𑀸𑀭𑁂𑀬𑁆𑀬𑀸𑀲𑀻”𑀢𑀺? “𑀕𑀸𑀫𑀚𑀦𑀲𑁆𑀲, 𑀪𑀦𑁆𑀢𑁂”𑀢𑀺𑁇 “𑀓𑀺𑀁 𑀓𑀸𑀭𑀡𑀸”𑀢𑀺? “𑀓𑀺𑀜𑁆𑀘𑀸𑀧𑀺 𑀲𑁄 𑀏𑀯𑀁 𑀯𑀤𑁂𑀬𑁆𑀬, 𑀅𑀧𑀺 𑀘 𑀢𑀢𑁄 𑀏𑀯 𑀲𑁄 𑀅𑀕𑁆𑀕𑀺 𑀦𑀺𑀩𑁆𑀩𑀢𑁆𑀢𑁄”𑀢𑀺𑁇 “𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀓𑀺𑀜𑁆𑀘𑀸𑀧𑀺 𑀅𑀜𑁆𑀜𑀁 𑀫𑀸𑀭𑀡𑀦𑁆𑀢𑀺𑀓𑀁 𑀦𑀸𑀫𑀭𑀽𑀧𑀁, 𑀅𑀜𑁆𑀜𑀁 𑀧𑀝𑀺𑀲𑀦𑁆𑀥𑀺𑀲𑁆𑀫𑀺𑀁 𑀦𑀸𑀫𑀭𑀽𑀧𑀁, 𑀅𑀧𑀺 𑀘 𑀢𑀢𑁄𑀬𑁂𑀯 𑀢𑀁 𑀦𑀺𑀩𑁆𑀩𑀢𑁆𑀢𑀁, 𑀢𑀲𑁆𑀫𑀸 𑀦 𑀫𑀼𑀢𑁆𑀢𑁄 𑀧𑀸𑀧𑀓𑁂𑀳𑀺 𑀓𑀫𑁆𑀫𑁂𑀳𑀻”𑀢𑀺𑁇

211. “𑀪𑀺𑀬𑁆𑀬𑁄 𑀑𑀧𑀫𑁆𑀫𑀁 𑀓𑀭𑁄𑀳𑀻”𑀢𑀺𑁇 “𑀬𑀣𑀸, 𑀫𑀳𑀸𑀭𑀸𑀚, 𑀓𑁄𑀘𑀺𑀤𑁂𑀯 𑀧𑀼𑀭𑀺𑀲𑁄 𑀤𑀳𑀭𑀺𑀁 𑀤𑀸𑀭𑀺𑀓𑀁 𑀯𑀸𑀭𑁂𑀢𑁆𑀯𑀸 𑀲𑀼𑀗𑁆𑀓𑀁 𑀤𑀢𑁆𑀯𑀸 𑀧𑀓𑁆𑀓𑀫𑁂𑀬𑁆𑀬𑁇 𑀲𑀸 𑀅𑀧𑀭𑁂𑀦 𑀲𑀫𑀬𑁂𑀦 𑀫𑀳𑀢𑀻 𑀅𑀲𑁆𑀲 𑀯𑀬𑀧𑁆𑀧𑀢𑁆𑀢𑀸, 𑀢𑀢𑁄 𑀅𑀜𑁆𑀜𑁄 𑀧𑀼𑀭𑀺𑀲𑁄 𑀲𑀼𑀗𑁆𑀓𑀁 𑀤𑀢𑁆𑀯𑀸 𑀯𑀺𑀯𑀸𑀳𑀁 𑀓𑀭𑁂𑀬𑁆𑀬, 𑀇𑀢𑀭𑁄 𑀆𑀕𑀦𑁆𑀢𑁆𑀯𑀸 𑀏𑀯𑀁 𑀯𑀤𑁂𑀬𑁆𑀬 ‘𑀓𑀺𑀲𑁆𑀲 𑀧𑀦 𑀫𑁂 𑀢𑁆𑀯𑀁, 𑀅𑀫𑁆𑀪𑁄 𑀧𑀼𑀭𑀺𑀲, 𑀪𑀭𑀺𑀬𑀁 𑀦𑁂𑀲𑀻’𑀢𑀺? 𑀲𑁄 𑀏𑀯𑀁 𑀯𑀤𑁂𑀬𑁆𑀬 ‘𑀦𑀸𑀳𑀁 𑀢𑀯 𑀪𑀭𑀺𑀬𑀁 𑀦𑁂𑀫𑀺, 𑀅𑀜𑁆𑀜𑀸 𑀲𑀸 𑀤𑀸𑀭𑀺𑀓𑀸 𑀤𑀳𑀭𑀻 𑀢𑀭𑀼𑀡𑀻, 𑀬𑀸 𑀢𑀬𑀸 𑀯𑀸𑀭𑀺𑀢𑀸 𑀘 𑀤𑀺𑀦𑁆𑀦𑀲𑀼𑀗𑁆𑀓𑀸 𑀘, 𑀅𑀜𑁆𑀜𑀸𑀬𑀁 𑀤𑀸𑀭𑀺𑀓𑀸 𑀫𑀳𑀢𑀻 𑀯𑀬𑀧𑁆𑀧𑀢𑁆𑀢𑀸 𑀫𑀬𑀸 𑀯𑀸𑀭𑀺𑀢𑀸 𑀘 𑀤𑀺𑀦𑁆𑀦𑀲𑀼𑀗𑁆𑀓𑀸 𑀘𑀸’𑀢𑀺, 𑀢𑁂 𑀯𑀺𑀯𑀤𑀫𑀸𑀦𑀸 𑀢𑀯 𑀲𑀦𑁆𑀢𑀺𑀓𑁂 𑀆𑀕𑀘𑁆𑀙𑁂𑀬𑁆𑀬𑀼𑀁𑁇 𑀓𑀲𑁆𑀲 𑀢𑁆𑀯𑀁, 𑀫𑀳𑀸𑀭𑀸𑀚, 𑀅𑀝𑁆𑀝𑀁 𑀥𑀸𑀭𑁂𑀬𑁆𑀬𑀸𑀲𑀻”𑀢𑀺? “𑀧𑀼𑀭𑀺𑀫𑀲𑁆𑀲, 𑀪𑀦𑁆𑀢𑁂”𑀢𑀺𑁇 “𑀓𑀺𑀁 𑀓𑀸𑀭𑀡𑀸”𑀢𑀺? “𑀓𑀺𑀜𑁆𑀘𑀸𑀧𑀺 𑀲𑁄 𑀏𑀯𑀁 𑀯𑀤𑁂𑀬𑁆𑀬, 𑀅𑀧𑀺 𑀘 𑀢𑀢𑁄𑀬𑁂𑀯 𑀲𑀸 𑀫𑀳𑀢𑀻 𑀦𑀺𑀩𑁆𑀩𑀢𑁆𑀢𑀸”𑀢𑀺𑁇 “𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀓𑀺𑀜𑁆𑀘𑀸𑀧𑀺 𑀅𑀜𑁆𑀜𑀁 𑀫𑀸𑀭𑀡𑀦𑁆𑀢𑀺𑀓𑀁 𑀦𑀸𑀫𑀭𑀽𑀧𑀁, 𑀅𑀜𑁆𑀜𑀁 𑀧𑀝𑀺𑀲𑀦𑁆𑀥𑀺𑀲𑁆𑀫𑀺𑀁 𑀦𑀸𑀫𑀭𑀽𑀧𑀁, 𑀅𑀧𑀺 𑀘 𑀢𑀢𑁄𑀬𑁂𑀯 𑀢𑀁 𑀦𑀺𑀩𑁆𑀩𑀢𑁆𑀢𑀁, 𑀢𑀲𑁆𑀫𑀸 𑀦𑀧𑀭𑀺𑀫𑀼𑀢𑁆𑀢𑁄 𑀧𑀸𑀧𑀓𑁂𑀳𑀺 𑀓𑀫𑁆𑀫𑁂𑀳𑀻”𑀢𑀺𑁇

212. “𑀪𑀺𑀬𑁆𑀬𑁄 𑀑𑀧𑀫𑁆𑀫𑀁 𑀓𑀭𑁄𑀳𑀻”𑀢𑀺𑁇 “𑀬𑀣𑀸, 𑀫𑀳𑀸𑀭𑀸𑀚, 𑀓𑁄𑀘𑀺𑀤𑁂𑀯 𑀧𑀼𑀭𑀺𑀲𑁄 𑀕𑁄𑀧𑀸𑀮𑀓𑀲𑁆𑀲 𑀳𑀢𑁆𑀣𑀢𑁄 𑀔𑀻𑀭𑀖𑀝𑀁 𑀓𑀺𑀡𑀺𑀢𑁆𑀯𑀸 𑀢𑀲𑁆𑀲𑁂𑀯 𑀳𑀢𑁆𑀣𑁂 𑀦𑀺𑀓𑁆𑀔𑀺𑀧𑀺𑀢𑁆𑀯𑀸 𑀧𑀓𑁆𑀓𑀫𑁂𑀬𑁆𑀬 ‘𑀲𑁆𑀯𑁂 𑀕𑀳𑁂𑀢𑁆𑀯𑀸 𑀕𑀫𑀺𑀲𑁆𑀲𑀸𑀫𑀻’𑀢𑀺, 𑀢𑀁 𑀅𑀧𑀭𑀚𑁆𑀚𑀼 𑀤𑀥𑀺 𑀲𑀫𑁆𑀧𑀚𑁆𑀚𑁂𑀬𑁆𑀬𑁇 𑀲𑁄 𑀆𑀕𑀦𑁆𑀢𑁆𑀯𑀸 𑀏𑀯𑀁 𑀯𑀤𑁂𑀬𑁆𑀬 ‘𑀤𑁂𑀳𑀺 𑀫𑁂 𑀔𑀻𑀭𑀖𑀝𑀦𑁆’𑀢𑀺𑁇 𑀲𑁄 𑀤𑀥𑀺𑀁 𑀤𑀲𑁆𑀲𑁂𑀬𑁆𑀬𑁇 𑀇𑀢𑀭𑁄 𑀏𑀯𑀁 𑀯𑀤𑁂𑀬𑁆𑀬 ‘𑀦𑀸𑀳𑀁 𑀢𑀯 𑀳𑀢𑁆𑀣𑀢𑁄 𑀤𑀥𑀺𑀁 𑀓𑀺𑀡𑀸𑀫𑀺, 𑀤𑁂𑀳𑀺 𑀫𑁂 𑀔𑀻𑀭𑀖𑀝𑀦𑁆’𑀢𑀺𑁇 𑀲𑁄 𑀏𑀯𑀁 𑀯𑀤𑁂𑀬𑁆𑀬 ‘𑀅𑀚𑀸𑀦𑀢𑁄 𑀢𑁂 𑀔𑀻𑀭𑀁 𑀤𑀥𑀺𑀪𑀽𑀢𑀦𑁆’𑀢𑀺 𑀢𑁂 𑀯𑀺𑀯𑀤𑀫𑀸𑀦𑀸 𑀢𑀯 𑀲𑀦𑁆𑀢𑀺𑀓𑁂 𑀆𑀕𑀘𑁆𑀙𑁂𑀬𑁆𑀬𑀼𑀁, 𑀓𑀲𑁆𑀲 𑀢𑁆𑀯𑀁, 𑀫𑀳𑀸𑀭𑀸𑀚, 𑀅𑀝𑁆𑀝𑀁 𑀥𑀸𑀭𑁂𑀬𑁆𑀬𑀸𑀲𑀻”𑀢𑀺? “𑀕𑁄𑀧𑀸𑀮𑀓𑀲𑁆𑀲, 𑀪𑀦𑁆𑀢𑁂”𑀢𑀺𑁇 “𑀓𑀺𑀁 𑀓𑀸𑀭𑀡𑀸”𑀢𑀺? “𑀓𑀺𑀜𑁆𑀘𑀸𑀧𑀺 𑀲𑁄 𑀏𑀯𑀁 𑀯𑀤𑁂𑀬𑁆𑀬, 𑀅𑀧𑀺 𑀘 𑀢𑀢𑁄 𑀬𑁂𑀯 𑀢𑀁 𑀦𑀺𑀩𑁆𑀩𑀢𑁆𑀢𑀦𑁆”𑀢𑀺𑁇 “𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀓𑀺𑀜𑁆𑀘𑀸𑀧𑀺 𑀅𑀜𑁆𑀜𑀁 𑀫𑀸𑀭𑀡𑀦𑁆𑀢𑀺𑀓𑀁 𑀦𑀸𑀫𑀭𑀽𑀧𑀁, 𑀅𑀜𑁆𑀜𑀁 𑀧𑀝𑀺𑀲𑀦𑁆𑀥𑀺𑀲𑁆𑀫𑀺𑀁 𑀦𑀸𑀫𑀭𑀽𑀧𑀁, 𑀅𑀧𑀺 𑀘 𑀢𑀢𑁄 𑀬𑁂𑀯 𑀢𑀁 𑀦𑀺𑀩𑁆𑀩𑀢𑁆𑀢𑀁, 𑀢𑀲𑁆𑀫𑀸 𑀦 𑀧𑀭𑀺𑀫𑀼𑀢𑁆𑀢𑁄 𑀧𑀸𑀧𑀓𑁂𑀳𑀺 𑀓𑀫𑁆𑀫𑁂𑀳𑀻”𑀢𑀺𑁇

213. “𑀓𑀮𑁆𑀮𑁄𑀲𑀺, 𑀪𑀦𑁆𑀢𑁂 𑀦𑀸𑀕𑀲𑁂𑀦𑀸”𑀢𑀺𑁇

---

214. 𑀦𑀸𑀫𑀭𑀽𑀧𑀏𑀓𑀢𑁆𑀢𑀦𑀸𑀦𑀢𑁆𑀢𑀧𑀜𑁆𑀳𑁄 𑀙𑀝𑁆𑀞𑁄𑁇



[Go to previous page (3.2.5 Vedanāpañha)](/tipitaka/28Mi/3/3.2/3.2.5.md) / [Go to parent page (3.2 Addhānavagga)](/tipitaka/28Mi/3/3.2.md) / [Go to next page (3.2.7 Therapaṭisandahanāpaṭisandahanapañha)](/tipitaka/28Mi/3/3.2/3.2.7.md)


