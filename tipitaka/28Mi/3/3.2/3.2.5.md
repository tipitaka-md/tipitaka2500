
[Home](/) / [28Mi Milindapañhapāḷi](../../../28Mi.md) / [3 Milindapañha](../../3.md) / [3.2 Addhānavagga](../3.2.md)

# 𑁩𑁇𑁨𑁇𑁫 𑀯𑁂𑀤𑀦𑀸𑀧𑀜𑁆𑀳

### 𑀫𑀺𑀮𑀺𑀦𑁆𑀤𑀧𑀜𑁆𑀳

### 𑀅𑀤𑁆𑀥𑀸𑀦𑀯𑀕𑁆𑀕

### 𑀯𑁂𑀤𑀦𑀸𑀧𑀜𑁆𑀳

(44.)

203\. 𑀭𑀸𑀚𑀸 𑀆𑀳—  “𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀲𑀼𑀔𑀸 𑀯𑁂𑀤𑀦𑀸 𑀓𑀼𑀲𑀮𑀸 𑀯𑀸 𑀅𑀓𑀼𑀲𑀮𑀸 𑀯𑀸 𑀅𑀩𑁆𑀬𑀸𑀓𑀢𑀸 𑀯𑀸”𑀢𑀺? “𑀲𑀺𑀬𑀸, 𑀫𑀳𑀸𑀭𑀸𑀚, 𑀓𑀼𑀲𑀮𑀸, 𑀲𑀺𑀬𑀸 𑀅𑀓𑀼𑀲𑀮𑀸, 𑀲𑀺𑀬𑀸 𑀅𑀩𑁆𑀬𑀸𑀓𑀢𑀸”𑀢𑀺𑁇 “𑀬𑀤𑀺, 𑀪𑀦𑁆𑀢𑁂, 𑀓𑀼𑀲𑀮𑀸 𑀦 𑀤𑀼𑀓𑁆𑀔𑀸, 𑀬𑀤𑀺 𑀤𑀼𑀓𑁆𑀔𑀸 𑀦 𑀓𑀼𑀲𑀮𑀸, 𑀓𑀼𑀲𑀮𑀁 𑀤𑀼𑀓𑁆𑀔𑀦𑁆𑀢𑀺 𑀦𑀼𑀧𑁆𑀧𑀚𑁆𑀚𑀢𑀻”𑀢𑀺𑁇 “𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀫𑀳𑀸𑀭𑀸𑀚, 𑀇𑀥 𑀧𑀼𑀭𑀺𑀲𑀲𑁆𑀲 𑀳𑀢𑁆𑀣𑁂 𑀢𑀢𑁆𑀢𑀁 𑀅𑀬𑁄𑀕𑀼𑀍𑀅𑀁 𑀦𑀺𑀓𑁆𑀔𑀺𑀧𑁂𑀬𑁆𑀬, 𑀤𑀼𑀢𑀺𑀬𑁂 𑀳𑀢𑁆𑀣𑁂 𑀲𑀻𑀢𑀁 𑀳𑀺𑀫𑀧𑀺𑀡𑁆𑀟𑀁 𑀦𑀺𑀓𑁆𑀔𑀺𑀧𑁂𑀬𑁆𑀬, 𑀓𑀺𑀁 𑀦𑀼 𑀔𑁄, 𑀫𑀳𑀸𑀭𑀸𑀚, 𑀉𑀪𑁄𑀧𑀺 𑀢𑁂 𑀤𑀳𑁂𑀬𑁆𑀬𑀼𑀦𑁆”𑀢𑀺? “𑀆𑀫, 𑀪𑀦𑁆𑀢𑁂, 𑀉𑀪𑁄𑀧𑀺 𑀢𑁂 𑀤𑀳𑁂𑀬𑁆𑀬𑀼𑀦𑁆”𑀢𑀺𑁇 “𑀓𑀺𑀁 𑀦𑀼 𑀔𑁄 𑀢𑁂, 𑀫𑀳𑀸𑀭𑀸𑀚, 𑀉𑀪𑁄𑀧𑀺 𑀉𑀡𑁆𑀳𑀸”𑀢𑀺? “𑀦 𑀳𑀺, 𑀪𑀦𑁆𑀢𑁂”𑀢𑀺𑁇 “𑀓𑀺𑀁 𑀧𑀦 𑀢𑁂, 𑀫𑀳𑀸𑀭𑀸𑀚, 𑀉𑀪𑁄𑀧𑀺 𑀲𑀻𑀢𑀮𑀸”𑀢𑀺? “𑀦 𑀳𑀺, 𑀪𑀦𑁆𑀢𑁂”𑀢𑀺𑁇 “𑀆𑀚𑀸𑀦𑀸𑀳𑀺 𑀦𑀺𑀕𑁆𑀕𑀳𑀁 𑀬𑀤𑀺 𑀢𑀢𑁆𑀢𑀁 𑀤𑀳𑀢𑀺, 𑀦 𑀘 𑀢𑁂 𑀉𑀪𑁄𑀧𑀺 𑀉𑀡𑁆𑀳𑀸, 𑀢𑁂𑀦 𑀦𑀼𑀧𑁆𑀧𑀚𑁆𑀚𑀢𑀺𑁇 𑀬𑀤𑀺 𑀲𑀻𑀢𑀮𑀁 𑀤𑀳𑀢𑀺, 𑀦 𑀘 𑀢𑁂 𑀉𑀪𑁄𑀧𑀺 𑀲𑀻𑀢𑀮𑀸, 𑀢𑁂𑀦 𑀦𑀼𑀧𑁆𑀧𑀚𑁆𑀚𑀢𑀺𑁇 𑀓𑀺𑀲𑁆𑀲 𑀧𑀦 𑀢𑁂, 𑀫𑀳𑀸𑀭𑀸𑀚, 𑀉𑀪𑁄𑀧𑀺 𑀤𑀳𑀦𑁆𑀢𑀺, 𑀦 𑀘 𑀢𑁂 𑀉𑀪𑁄𑀧𑀺 𑀉𑀡𑁆𑀳𑀸, 𑀦 𑀘 𑀢𑁂 𑀉𑀪𑁄𑀧𑀺 𑀲𑀻𑀢𑀮𑀸? 𑀏𑀓𑀁 𑀉𑀡𑁆𑀳𑀁, 𑀏𑀓𑀁 𑀲𑀻𑀢𑀮𑀁, 𑀉𑀪𑁄𑀧𑀺 𑀢𑁂 𑀤𑀳𑀦𑁆𑀢𑀺, 𑀢𑁂𑀦 𑀦𑀼𑀧𑁆𑀧𑀚𑁆𑀚𑀢𑀻”𑀢𑀺𑁇 “𑀦𑀸𑀳𑀁 𑀧𑀝𑀺𑀩𑀮𑁄 𑀢𑀬𑀸 𑀯𑀸𑀤𑀺𑀦𑀸 𑀲𑀤𑁆𑀥𑀺𑀁 𑀲𑀮𑁆𑀮𑀧𑀺𑀢𑀼𑀁, 𑀲𑀸𑀥𑀼 𑀅𑀢𑁆𑀣𑀁 𑀚𑀧𑁆𑀧𑁂𑀳𑀻”𑀢𑀺𑁇 𑀢𑀢𑁄 𑀣𑁂𑀭𑁄 𑀅𑀪𑀺𑀥𑀫𑁆𑀫𑀲𑀁𑀬𑀼𑀢𑁆𑀢𑀸𑀬 𑀓𑀣𑀸𑀬 𑀭𑀸𑀚𑀸𑀦𑀁 𑀫𑀺𑀮𑀺𑀦𑁆𑀤𑀁 𑀲𑀜𑁆𑀜𑀸𑀧𑁂𑀲𑀺—

204\. “𑀙𑀬𑀺𑀫𑀸𑀦𑀺, 𑀫𑀳𑀸𑀭𑀸𑀚, 𑀕𑁂𑀳𑀦𑀺𑀲𑁆𑀲𑀺𑀢𑀸𑀦𑀺 𑀲𑁄𑀫𑀦𑀲𑁆𑀲𑀸𑀦𑀺, 𑀙 𑀦𑁂𑀓𑁆𑀔𑀫𑁆𑀫𑀦𑀺𑀲𑁆𑀲𑀺𑀢𑀸𑀦𑀺 𑀲𑁄𑀫𑀦𑀲𑁆𑀲𑀸𑀦𑀺, 𑀙 𑀕𑁂𑀳𑀦𑀺𑀲𑁆𑀲𑀺𑀢𑀸𑀦𑀺 𑀤𑁄𑀫𑀦𑀲𑁆𑀲𑀸𑀦𑀺, 𑀙 𑀦𑁂𑀓𑁆𑀔𑀫𑁆𑀫𑀦𑀺𑀲𑁆𑀲𑀺𑀢𑀸𑀦𑀺 𑀤𑁄𑀫𑀦𑀲𑁆𑀲𑀸𑀦𑀺, 𑀙 𑀕𑁂𑀳𑀦𑀺𑀲𑁆𑀲𑀺𑀢𑀸 𑀉𑀧𑁂𑀓𑁆𑀔𑀸, 𑀙 𑀦𑁂𑀓𑁆𑀔𑀫𑁆𑀫𑀦𑀺𑀲𑁆𑀲𑀺𑀢𑀸 𑀉𑀧𑁂𑀓𑁆𑀔𑀸𑀢𑀺, 𑀇𑀫𑀸𑀦𑀺 𑀙 𑀙𑀓𑁆𑀓𑀸𑀦𑀺, 𑀅𑀢𑀻𑀢𑀸𑀧𑀺 𑀙𑀢𑁆𑀢𑀺𑀁𑀲𑀯𑀺𑀥𑀸 𑀯𑁂𑀤𑀦𑀸, 𑀅𑀦𑀸𑀕𑀢𑀸𑀧𑀺 𑀙𑀢𑁆𑀢𑀺𑀁𑀲𑀯𑀺𑀥𑀸 𑀯𑁂𑀤𑀦𑀸, 𑀧𑀘𑁆𑀘𑀼𑀧𑁆𑀧𑀦𑁆𑀦𑀸𑀧𑀺 𑀙𑀢𑁆𑀢𑀺𑀁𑀲𑀯𑀺𑀥𑀸 𑀯𑁂𑀤𑀦𑀸, 𑀢𑀤𑁂𑀓𑀚𑁆𑀛𑀁 𑀅𑀪𑀺𑀲𑀜𑁆𑀜𑀽𑀳𑀺𑀢𑁆𑀯𑀸 𑀅𑀪𑀺𑀲𑀫𑁆𑀧𑀺𑀡𑁆𑀟𑁂𑀢𑁆𑀯𑀸 𑀅𑀝𑁆𑀞𑀲𑀢𑀁 𑀯𑁂𑀤𑀦𑀸 𑀳𑁄𑀦𑁆𑀢𑀻”𑀢𑀺𑁇

205\. “𑀓𑀮𑁆𑀮𑁄𑀲𑀺, 𑀪𑀦𑁆𑀢𑁂 𑀦𑀸𑀕𑀲𑁂𑀦𑀸”𑀢𑀺𑁇

---

206\. 𑀯𑁂𑀤𑀦𑀸𑀧𑀜𑁆𑀳𑁄 𑀧𑀜𑁆𑀘𑀫𑁄𑁇



[Go to previous page (3.2.4 Paṭisandahanapuggalavediyanapañha)](3.2.4.md) / [Go to parent page (3.2 Addhānavagga)](../3.2.md) / [Go to next page (3.2.6 Nāmarūpaekattanānattapañha)](3.2.6.md)


