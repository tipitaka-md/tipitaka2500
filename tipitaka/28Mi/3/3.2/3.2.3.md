
[Home](/) / [28Mi Milindapañhapāḷi](/tipitaka/28Mi.md) / [3 Milindapañha](/tipitaka/28Mi/3.md) / [3.2 Addhānavagga](/tipitaka/28Mi/3/3.2.md)

# 𑁩𑁇𑁨𑁇𑁩 𑀜𑀸𑀡𑀧𑀜𑁆𑀜𑀸𑀧𑀜𑁆𑀳

### 𑀫𑀺𑀮𑀺𑀦𑁆𑀤𑀧𑀜𑁆𑀳

### 𑀅𑀤𑁆𑀥𑀸𑀦𑀯𑀕𑁆𑀕

### 𑀜𑀸𑀡𑀧𑀜𑁆𑀜𑀸𑀧𑀜𑁆𑀳

(42.)

188. 𑀭𑀸𑀚𑀸 𑀆𑀳—  “𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀬𑀲𑁆𑀲 𑀜𑀸𑀡𑀁 𑀉𑀧𑁆𑀧𑀦𑁆𑀦𑀁, 𑀢𑀲𑁆𑀲 𑀧𑀜𑁆𑀜𑀸 𑀉𑀧𑁆𑀧𑀦𑁆𑀦𑀸”𑀢𑀺? “𑀆𑀫, 𑀫𑀳𑀸𑀭𑀸𑀚, 𑀬𑀲𑁆𑀲 𑀜𑀸𑀡𑀁 𑀉𑀧𑁆𑀧𑀦𑁆𑀦𑀁, 𑀢𑀲𑁆𑀲 𑀧𑀜𑁆𑀜𑀸 𑀉𑀧𑁆𑀧𑀦𑁆𑀦𑀸”𑀢𑀺𑁇 “𑀓𑀺𑀁, 𑀪𑀦𑁆𑀢𑁂, 𑀬𑀜𑁆𑀜𑁂𑀯 𑀜𑀸𑀡𑀁 𑀲𑀸𑀬𑁂𑀯 𑀧𑀜𑁆𑀜𑀸”𑀢𑀺? “𑀆𑀫, 𑀫𑀳𑀸𑀭𑀸𑀚, 𑀬𑀜𑁆𑀜𑁂𑀯 𑀜𑀸𑀡𑀁 𑀲𑀸𑀬𑁂𑀯 𑀧𑀜𑁆𑀜𑀸”𑀢𑀺𑁇 “𑀬𑀲𑁆𑀲 𑀧𑀦, 𑀪𑀦𑁆𑀢𑁂, 𑀢𑀜𑁆𑀜𑁂𑀯 𑀜𑀸𑀡𑀁 𑀲𑀸𑀬𑁂𑀯 𑀧𑀜𑁆𑀜𑀸 𑀉𑀧𑁆𑀧𑀦𑁆𑀦𑀸, 𑀓𑀺𑀁 𑀲𑀫𑁆𑀫𑀼𑀬𑁆𑀳𑁂𑀬𑁆𑀬 𑀲𑁄, 𑀉𑀤𑀸𑀳𑀼 𑀦 𑀲𑀫𑁆𑀫𑀼𑀬𑁆𑀳𑁂𑀬𑁆𑀬𑀸”𑀢𑀺? “𑀓𑀢𑁆𑀣𑀘𑀺, 𑀫𑀳𑀸𑀭𑀸𑀚, 𑀲𑀫𑁆𑀫𑀼𑀬𑁆𑀳𑁂𑀬𑁆𑀬, 𑀓𑀢𑁆𑀣𑀘𑀺 𑀦 𑀲𑀫𑁆𑀫𑀼𑀬𑁆𑀳𑁂𑀬𑁆𑀬𑀸”𑀢𑀺𑁇 “𑀓𑀼𑀳𑀺𑀁, 𑀪𑀦𑁆𑀢𑁂, 𑀲𑀫𑁆𑀫𑀼𑀬𑁆𑀳𑁂𑀬𑁆𑀬𑀸”𑀢𑀺? “𑀅𑀜𑁆𑀜𑀸𑀢𑀧𑀼𑀩𑁆𑀩𑁂𑀲𑀼 𑀯𑀸, 𑀫𑀳𑀸𑀭𑀸𑀚, 𑀲𑀺𑀧𑁆𑀧𑀝𑁆𑀞𑀸𑀦𑁂𑀲𑀼, 𑀅𑀕𑀢𑀧𑀼𑀩𑁆𑀩𑀸𑀬 𑀯𑀸 𑀤𑀺𑀲𑀸𑀬, 𑀅𑀲𑁆𑀲𑀼𑀢𑀧𑀼𑀩𑁆𑀩𑀸𑀬 𑀯𑀸 𑀦𑀸𑀫𑀧𑀜𑁆𑀜𑀢𑁆𑀢𑀺𑀬𑀸 𑀲𑀫𑁆𑀫𑀼𑀬𑁆𑀳𑁂𑀬𑁆𑀬𑀸”𑀢𑀺𑁇 “𑀓𑀼𑀳𑀺𑀁 𑀦 𑀲𑀫𑁆𑀫𑀼𑀬𑁆𑀳𑁂𑀬𑁆𑀬𑀸”𑀢𑀺? “𑀬𑀁 𑀔𑁄 𑀧𑀦, 𑀫𑀳𑀸𑀭𑀸𑀚, 𑀢𑀸𑀬 𑀧𑀜𑁆𑀜𑀸𑀬 𑀓𑀢𑀁 ‘𑀅𑀦𑀺𑀘𑁆𑀘𑀦𑁆’𑀢𑀺 𑀯𑀸 ‘𑀤𑀼𑀓𑁆𑀔𑀦𑁆’𑀢𑀺 𑀯𑀸 ‘𑀅𑀦𑀢𑁆𑀢𑀸’𑀢𑀺 𑀯𑀸, 𑀢𑀳𑀺𑀁 𑀦 𑀲𑀫𑁆𑀫𑀼𑀬𑁆𑀳𑁂𑀬𑁆𑀬𑀸”𑀢𑀺𑁇 “𑀫𑁄𑀳𑁄 𑀧𑀦𑀲𑁆𑀲, 𑀪𑀦𑁆𑀢𑁂, 𑀓𑀼𑀳𑀺𑀁 𑀕𑀘𑁆𑀙𑀢𑀻”𑀢𑀺? “𑀫𑁄𑀳𑁄 𑀔𑁄, 𑀫𑀳𑀸𑀭𑀸𑀚, 𑀜𑀸𑀡𑁂 𑀉𑀧𑁆𑀧𑀦𑁆𑀦𑀫𑀢𑁆𑀢𑁂 𑀢𑀢𑁆𑀣𑁂𑀯 𑀦𑀺𑀭𑀼𑀚𑁆𑀛𑀢𑀻”𑀢𑀺𑁇

189. “𑀑𑀧𑀫𑁆𑀫𑀁 𑀓𑀭𑁄𑀳𑀻”𑀢𑀺𑁇 “𑀬𑀣𑀸, 𑀫𑀳𑀸𑀭𑀸𑀚, 𑀓𑁄𑀘𑀺𑀤𑁂𑀯 𑀧𑀼𑀭𑀺𑀲𑁄 𑀅𑀦𑁆𑀥𑀓𑀸𑀭𑀕𑁂𑀳𑁂 𑀧𑀤𑀻𑀧𑀁 𑀆𑀭𑁄𑀧𑁂𑀬𑁆𑀬, 𑀢𑀢𑁄 𑀅𑀦𑁆𑀥𑀓𑀸𑀭𑁄 𑀦𑀺𑀭𑀼𑀚𑁆𑀛𑁂𑀬𑁆𑀬, 𑀆𑀮𑁄𑀓𑁄 𑀧𑀸𑀢𑀼𑀪𑀯𑁂𑀬𑁆𑀬; 𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀜𑀸𑀡𑁂 𑀉𑀧𑁆𑀧𑀦𑁆𑀦𑀫𑀢𑁆𑀢𑁂 𑀫𑁄𑀳𑁄 𑀢𑀢𑁆𑀣𑁂𑀯 𑀦𑀺𑀭𑀼𑀚𑁆𑀛𑀢𑀻”𑀢𑀺𑁇

190. “𑀧𑀜𑁆𑀜𑀸 𑀧𑀦, 𑀪𑀦𑁆𑀢𑁂, 𑀓𑀼𑀳𑀺𑀁 𑀕𑀘𑁆𑀙𑀢𑀻”𑀢𑀺? “𑀧𑀜𑁆𑀜𑀸𑀧𑀺 𑀔𑁄, 𑀫𑀳𑀸𑀭𑀸𑀚, 𑀲𑀓𑀺𑀘𑁆𑀘𑀬𑀁 𑀓𑀢𑁆𑀯𑀸 𑀢𑀢𑁆𑀣𑁂𑀯 𑀦𑀺𑀭𑀼𑀚𑁆𑀛𑀢𑀺, 𑀬𑀁 𑀧𑀦 𑀢𑀸𑀬 𑀧𑀜𑁆𑀜𑀸𑀬 𑀓𑀢𑀁 ‘𑀅𑀦𑀺𑀘𑁆𑀘𑀦𑁆’𑀢𑀺 𑀯𑀸 ‘𑀤𑀼𑀓𑁆𑀔𑀦𑁆’𑀢𑀺 𑀯𑀸 ‘𑀅𑀦𑀢𑁆𑀢𑀸’𑀢𑀺 𑀯𑀸, 𑀢𑀁 𑀦 𑀦𑀺𑀭𑀼𑀚𑁆𑀛𑀢𑀻”𑀢𑀺𑁇

191. “𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀬𑀁 𑀧𑀦𑁂𑀢𑀁 𑀩𑁆𑀭𑀽𑀲𑀺 ‘𑀧𑀜𑁆𑀜𑀸 𑀲𑀓𑀺𑀘𑁆𑀘𑀬𑀁 𑀓𑀢𑁆𑀯𑀸 𑀢𑀢𑁆𑀣𑁂𑀯 𑀦𑀺𑀭𑀼𑀚𑁆𑀛𑀢𑀺, 𑀬𑀁 𑀧𑀦 𑀢𑀸𑀬 𑀧𑀜𑁆𑀜𑀸𑀬 𑀓𑀢𑀁 “𑀅𑀦𑀺𑀘𑁆𑀘𑀦𑁆”𑀢𑀺 𑀯𑀸 “𑀤𑀼𑀓𑁆𑀔𑀦𑁆”𑀢𑀺 𑀯𑀸 “𑀅𑀦𑀢𑁆𑀢𑀸”𑀢𑀺 𑀯𑀸, 𑀢𑀁 𑀦 𑀦𑀺𑀭𑀼𑀚𑁆𑀛𑀢𑀻’𑀢𑀺, 𑀢𑀲𑁆𑀲 𑀑𑀧𑀫𑁆𑀫𑀁 𑀓𑀭𑁄𑀳𑀻”𑀢𑀺𑁇 “𑀬𑀣𑀸, 𑀫𑀳𑀸𑀭𑀸𑀚, 𑀬𑁄 𑀓𑁄𑀘𑀺 𑀧𑀼𑀭𑀺𑀲𑁄 𑀭𑀢𑁆𑀢𑀺𑀁 𑀮𑁂𑀔𑀁 𑀧𑁂𑀲𑁂𑀢𑀼𑀓𑀸𑀫𑁄 𑀮𑁂𑀔𑀓𑀁 𑀧𑀓𑁆𑀓𑁄𑀲𑀸𑀧𑁂𑀢𑁆𑀯𑀸 𑀧𑀤𑀻𑀧𑀁 𑀆𑀭𑁄𑀧𑁂𑀢𑁆𑀯𑀸 𑀮𑁂𑀔𑀁 𑀮𑀺𑀔𑀸𑀧𑁂𑀬𑁆𑀬, 𑀮𑀺𑀔𑀺𑀢𑁂 𑀧𑀦 𑀮𑁂𑀔𑁂 𑀧𑀤𑀻𑀧𑀁 𑀯𑀺𑀚𑁆𑀛𑀸𑀧𑁂𑀬𑁆𑀬, 𑀯𑀺𑀚𑁆𑀛𑀸𑀧𑀺𑀢𑁂𑀧𑀺 𑀧𑀤𑀻𑀧𑁂 𑀮𑁂𑀔𑀁 𑀦 𑀯𑀺𑀦𑀲𑁆𑀲𑁂𑀬𑁆𑀬𑁇 𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀧𑀜𑁆𑀜𑀸 𑀲𑀓𑀺𑀘𑁆𑀘𑀬𑀁 𑀓𑀢𑁆𑀯𑀸 𑀢𑀢𑁆𑀣𑁂𑀯 𑀦𑀺𑀭𑀼𑀚𑁆𑀛𑀢𑀺, 𑀬𑀁 𑀧𑀦 𑀢𑀸𑀬 𑀧𑀜𑁆𑀜𑀸𑀬 𑀓𑀢𑀁 ‘𑀅𑀦𑀺𑀘𑁆𑀘𑀦𑁆’𑀢𑀺 𑀯𑀸 ‘𑀤𑀼𑀓𑁆𑀔𑀦𑁆’𑀢𑀺 𑀯𑀸 ‘𑀅𑀦𑀢𑁆𑀢𑀸’𑀢𑀺 𑀯𑀸, 𑀢𑀁 𑀦 𑀦𑀺𑀭𑀼𑀚𑁆𑀛𑀢𑀻”𑀢𑀺𑁇

192. “𑀪𑀺𑀬𑁆𑀬𑁄 𑀑𑀧𑀫𑁆𑀫𑀁 𑀓𑀭𑁄𑀳𑀻”𑀢𑀺𑁇 “𑀬𑀣𑀸, 𑀫𑀳𑀸𑀭𑀸𑀚, 𑀧𑀼𑀭𑀢𑁆𑀣𑀺𑀫𑁂𑀲𑀼 𑀚𑀦𑀧𑀤𑁂𑀲𑀼 𑀫𑀦𑀼𑀲𑁆𑀲𑀸 𑀅𑀦𑀼𑀖𑀭𑀁 𑀧𑀜𑁆𑀘 𑀧𑀜𑁆𑀘 𑀉𑀤𑀓𑀖𑀝𑀓𑀸𑀦𑀺 𑀞𑀧𑁂𑀦𑁆𑀢𑀺 𑀆𑀮𑀺𑀫𑁆𑀧𑀦𑀁 𑀯𑀺𑀚𑁆𑀛𑀸𑀧𑁂𑀢𑀼𑀁, 𑀖𑀭𑁂 𑀧𑀤𑀺𑀢𑁆𑀢𑁂 𑀢𑀸𑀦𑀺 𑀧𑀜𑁆𑀘 𑀉𑀤𑀓𑀖𑀝𑀓𑀸𑀦𑀺 𑀖𑀭𑀲𑁆𑀲𑀽𑀧𑀭𑀺 𑀔𑀺𑀧𑀦𑁆𑀢𑀺, 𑀢𑀢𑁄 𑀅𑀕𑁆𑀕𑀺 𑀯𑀺𑀚𑁆𑀛𑀸𑀬𑀢𑀺, 𑀓𑀺𑀁 𑀦𑀼 𑀔𑁄, 𑀫𑀳𑀸𑀭𑀸𑀚, 𑀢𑁂𑀲𑀁 𑀫𑀦𑀼𑀲𑁆𑀲𑀸𑀦𑀁 𑀏𑀯𑀁 𑀳𑁄𑀢𑀺 ‘𑀧𑀼𑀦 𑀢𑁂𑀳𑀺 𑀖𑀝𑁂𑀳𑀺 𑀖𑀝𑀓𑀺𑀘𑁆𑀘𑀁 𑀓𑀭𑀺𑀲𑁆𑀲𑀸𑀫𑀸’”𑀢𑀺? “𑀦 𑀳𑀺, 𑀪𑀦𑁆𑀢𑁂, 𑀅𑀮𑀁 𑀢𑁂𑀳𑀺 𑀖𑀝𑁂𑀳𑀺, 𑀓𑀺𑀁 𑀢𑁂𑀳𑀺 𑀖𑀝𑁂𑀳𑀻”𑀢𑀺? “𑀬𑀣𑀸, 𑀫𑀳𑀸𑀭𑀸𑀚, 𑀧𑀜𑁆𑀘 𑀉𑀤𑀓𑀖𑀝𑀓𑀸𑀦𑀺, 𑀏𑀯𑀁 𑀧𑀜𑁆𑀘𑀺𑀦𑁆𑀤𑁆𑀭𑀺𑀬𑀸𑀦𑀺 𑀤𑀝𑁆𑀞𑀩𑁆𑀩𑀸𑀦𑀺 𑀲𑀤𑁆𑀥𑀺𑀦𑁆𑀤𑁆𑀭𑀺𑀬𑀁 𑀯𑀻𑀭𑀺𑀬𑀺𑀦𑁆𑀤𑁆𑀭𑀺𑀬𑀁 𑀲𑀢𑀺𑀦𑁆𑀤𑁆𑀭𑀺𑀬𑀁 𑀲𑀫𑀸𑀥𑀺𑀦𑁆𑀤𑁆𑀭𑀺𑀬𑀁 𑀧𑀜𑁆𑀜𑀺𑀦𑁆𑀤𑁆𑀭𑀺𑀬𑀁𑁇 𑀬𑀣𑀸 𑀢𑁂 𑀫𑀦𑀼𑀲𑁆𑀲𑀸, 𑀏𑀯𑀁 𑀬𑁄𑀕𑀸𑀯𑀘𑀭𑁄 𑀤𑀝𑁆𑀞𑀩𑁆𑀩𑁄𑁇 𑀬𑀣𑀸 𑀅𑀕𑁆𑀕𑀺, 𑀏𑀯𑀁 𑀓𑀺𑀮𑁂𑀲𑀸 𑀤𑀝𑁆𑀞𑀩𑁆𑀩𑀸𑁇 𑀬𑀣𑀸 𑀧𑀜𑁆𑀘𑀳𑀺 𑀉𑀤𑀓𑀖𑀝𑀓𑁂𑀳𑀺 𑀅𑀕𑁆𑀕𑀺 𑀯𑀺𑀚𑁆𑀛𑀸𑀧𑀻𑀬𑀢𑀺, 𑀏𑀯𑀁 𑀧𑀜𑁆𑀘𑀺𑀦𑁆𑀤𑁆𑀭𑀺𑀬𑁂𑀳𑀺 𑀓𑀺𑀮𑁂𑀲𑀸 𑀯𑀺𑀚𑁆𑀛𑀸𑀧𑀺𑀬𑀦𑁆𑀢𑀺, 𑀯𑀺𑀚𑁆𑀛𑀸𑀧𑀺𑀢𑀸𑀧𑀺 𑀓𑀺𑀮𑁂𑀲𑀸 𑀦 𑀧𑀼𑀦 𑀲𑀫𑁆𑀪𑀯𑀦𑁆𑀢𑀺𑁇 𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀧𑀜𑁆𑀜𑀸 𑀲𑀓𑀺𑀘𑁆𑀘𑀬𑀁 𑀓𑀢𑁆𑀯𑀸 𑀢𑀢𑁆𑀣𑁂𑀯 𑀦𑀺𑀭𑀼𑀚𑁆𑀛𑀢𑀺, 𑀬𑀁 𑀧𑀦 𑀢𑀸𑀬 𑀧𑀜𑁆𑀜𑀸𑀬 𑀓𑀢𑀁 ‘𑀅𑀦𑀺𑀘𑁆𑀘𑀦𑁆’𑀢𑀺 𑀯𑀸 ‘𑀤𑀼𑀓𑁆𑀔𑀦𑁆’𑀢𑀺 𑀯𑀸 ‘𑀅𑀦𑀢𑁆𑀢𑀸’𑀢𑀺 𑀯𑀸, 𑀢𑀁 𑀦 𑀦𑀺𑀭𑀼𑀚𑁆𑀛𑀢𑀻”𑀢𑀺𑁇

193. “𑀪𑀺𑀬𑁆𑀬𑁄 𑀑𑀧𑀫𑁆𑀫𑀁 𑀓𑀭𑁄𑀳𑀻”𑀢𑀺𑁇 “𑀬𑀣𑀸, 𑀫𑀳𑀸𑀭𑀸𑀚, 𑀯𑁂𑀚𑁆𑀚𑁄 𑀧𑀜𑁆𑀘𑀫𑀽𑀮𑀪𑁂𑀲𑀚𑁆𑀚𑀸𑀦𑀺 𑀕𑀳𑁂𑀢𑁆𑀯𑀸 𑀕𑀺𑀮𑀸𑀦𑀓𑀁 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀢𑀸𑀦𑀺 𑀧𑀜𑁆𑀘𑀫𑀽𑀮𑀪𑁂𑀲𑀚𑁆𑀚𑀸𑀦𑀺 𑀧𑀺𑀲𑀺𑀢𑁆𑀯𑀸 𑀕𑀺𑀮𑀸𑀦𑀓𑀁 𑀧𑀸𑀬𑁂𑀬𑁆𑀬, 𑀢𑁂𑀳𑀺 𑀘 𑀤𑁄𑀲𑀸 𑀦𑀺𑀤𑁆𑀥𑀫𑁂𑀬𑁆𑀬𑀼𑀁, 𑀓𑀺𑀁 𑀦𑀼 𑀔𑁄, 𑀫𑀳𑀸𑀭𑀸𑀚, 𑀢𑀲𑁆𑀲 𑀯𑁂𑀚𑁆𑀚𑀲𑁆𑀲 𑀏𑀯𑀁 𑀳𑁄𑀢𑀺 ‘𑀧𑀼𑀦 𑀢𑁂𑀳𑀺 𑀧𑀜𑁆𑀘𑀫𑀽𑀮𑀪𑁂𑀲𑀚𑁆𑀚𑁂𑀳𑀺 𑀪𑁂𑀲𑀚𑁆𑀚𑀓𑀺𑀘𑁆𑀘𑀁 𑀓𑀭𑀺𑀲𑁆𑀲𑀸𑀫𑀻’”𑀢𑀺? “𑀦 𑀳𑀺, 𑀪𑀦𑁆𑀢𑁂, 𑀅𑀮𑀁 𑀢𑁂𑀳𑀺 𑀧𑀜𑁆𑀘𑀫𑀽𑀮𑀪𑁂𑀲𑀚𑁆𑀚𑁂𑀳𑀺, 𑀓𑀺𑀁 𑀢𑁂𑀳𑀺 𑀧𑀜𑁆𑀘𑀫𑀽𑀮𑀪𑁂𑀲𑀚𑁆𑀚𑁂𑀳𑀻”𑀢𑀺? “𑀬𑀣𑀸, 𑀫𑀳𑀸𑀭𑀸𑀚, 𑀧𑀜𑁆𑀘𑀫𑀽𑀮𑀪𑁂𑀲𑀚𑁆𑀚𑀸𑀦𑀺, 𑀏𑀯𑀁 𑀧𑀜𑁆𑀘𑀺𑀦𑁆𑀤𑁆𑀭𑀺𑀬𑀸𑀦𑀺 𑀤𑀝𑁆𑀞𑀩𑁆𑀩𑀸𑀦𑀺 𑀲𑀤𑁆𑀥𑀺𑀦𑁆𑀤𑁆𑀭𑀺𑀬𑀁 𑀯𑀻𑀭𑀺𑀬𑀺𑀦𑁆𑀤𑁆𑀭𑀺𑀬𑀁 𑀲𑀢𑀺𑀦𑁆𑀤𑁆𑀭𑀺𑀬𑀁 𑀲𑀫𑀸𑀥𑀺𑀦𑁆𑀤𑁆𑀭𑀺𑀬𑀁 𑀧𑀜𑁆𑀜𑀺𑀦𑁆𑀤𑁆𑀭𑀺𑀬𑀁, 𑀬𑀣𑀸 𑀯𑁂𑀚𑁆𑀚𑁄, 𑀏𑀯𑀁 𑀬𑁄𑀕𑀸𑀯𑀘𑀭𑁄 𑀤𑀝𑁆𑀞𑀩𑁆𑀩𑁄𑁇 𑀬𑀣𑀸 𑀩𑁆𑀬𑀸𑀥𑀺, 𑀏𑀯𑀁 𑀓𑀺𑀮𑁂𑀲𑀸 𑀤𑀝𑁆𑀞𑀩𑁆𑀩𑀸𑁇 𑀬𑀣𑀸 𑀩𑁆𑀬𑀸𑀥𑀺𑀢𑁄 𑀧𑀼𑀭𑀺𑀲𑁄, 𑀏𑀯𑀁 𑀧𑀼𑀣𑀼𑀚𑁆𑀚𑀦𑁄 𑀤𑀝𑁆𑀞𑀩𑁆𑀩𑁄𑁇 𑀬𑀣𑀸 𑀧𑀜𑁆𑀘𑀫𑀽𑀮𑀪𑁂𑀲𑀚𑁆𑀚𑁂𑀳𑀺 𑀕𑀺𑀮𑀸𑀦𑀲𑁆𑀲 𑀤𑁄𑀲𑀸 𑀦𑀺𑀤𑁆𑀥𑀦𑁆𑀢𑀸, 𑀤𑁄𑀲𑁂 𑀦𑀺𑀤𑁆𑀥𑀦𑁆𑀢𑁂 𑀕𑀺𑀮𑀸𑀦𑁄 𑀅𑀭𑁄𑀕𑁄 𑀳𑁄𑀢𑀺, 𑀏𑀯𑀁 𑀧𑀜𑁆𑀘𑀺𑀦𑁆𑀤𑁆𑀭𑀺𑀬𑁂𑀳𑀺 𑀓𑀺𑀮𑁂𑀲𑀸 𑀦𑀺𑀤𑁆𑀥𑀫𑀻𑀬𑀦𑁆𑀢𑀺, 𑀦𑀺𑀤𑁆𑀥𑀫𑀺𑀢𑀸 𑀘 𑀓𑀺𑀮𑁂𑀲𑀸 𑀦 𑀧𑀼𑀦 𑀲𑀫𑁆𑀪𑀯𑀦𑁆𑀢𑀺𑁇 𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀧𑀜𑁆𑀜𑀸 𑀲𑀓𑀺𑀘𑁆𑀘𑀬𑀁 𑀓𑀢𑁆𑀯𑀸 𑀢𑀢𑁆𑀣𑁂𑀯 𑀦𑀺𑀭𑀼𑀚𑁆𑀛𑀢𑀺, 𑀬𑀁 𑀧𑀦 𑀢𑀸𑀬 𑀧𑀜𑁆𑀜𑀸𑀬 𑀓𑀢𑀁 ‘𑀅𑀦𑀺𑀘𑁆𑀘𑀦𑁆’𑀢𑀺 𑀯𑀸 ‘𑀤𑀼𑀓𑁆𑀔𑀦𑁆’𑀢𑀺 𑀯𑀸 ‘𑀅𑀦𑀢𑁆𑀢𑀸’𑀢𑀺 𑀯𑀸, 𑀢𑀁 𑀦 𑀦𑀺𑀭𑀼𑀚𑁆𑀛𑀢𑀻”𑀢𑀺𑁇

194. “𑀪𑀺𑀬𑁆𑀬𑁄 𑀑𑀧𑀫𑁆𑀫𑀁 𑀓𑀭𑁄𑀳𑀻”𑀢𑀺𑁇 “𑀬𑀣𑀸, 𑀫𑀳𑀸𑀭𑀸𑀚, 𑀲𑀗𑁆𑀕𑀸𑀫𑀸𑀯𑀘𑀭𑁄 𑀬𑁄𑀥𑁄 𑀧𑀜𑁆𑀘 𑀓𑀡𑁆𑀟𑀸𑀦𑀺 𑀕𑀳𑁂𑀢𑁆𑀯𑀸 𑀲𑀗𑁆𑀕𑀸𑀫𑀁 𑀑𑀢𑀭𑁂𑀬𑁆𑀬 𑀧𑀭𑀲𑁂𑀦𑀁 𑀯𑀺𑀚𑁂𑀢𑀼𑀁, 𑀲𑁄 𑀲𑀗𑁆𑀕𑀸𑀫𑀕𑀢𑁄 𑀢𑀸𑀦𑀺 𑀧𑀜𑁆𑀘 𑀓𑀡𑁆𑀟𑀸𑀦𑀺 𑀔𑀺𑀧𑁂𑀬𑁆𑀬, 𑀢𑁂𑀳𑀺 𑀘 𑀧𑀭𑀲𑁂𑀦𑀸 𑀪𑀺𑀚𑁆𑀚𑁂𑀬𑁆𑀬, 𑀓𑀺𑀁 𑀦𑀼 𑀔𑁄, 𑀫𑀳𑀸𑀭𑀸𑀚, 𑀢𑀲𑁆𑀲 𑀲𑀗𑁆𑀕𑀸𑀫𑀸𑀯𑀘𑀭𑀲𑁆𑀲 𑀬𑁄𑀥𑀲𑁆𑀲 𑀏𑀯𑀁 𑀳𑁄𑀢𑀺 ‘𑀧𑀼𑀦 𑀢𑁂𑀳𑀺 𑀓𑀡𑁆𑀟𑁂𑀳𑀺 𑀓𑀡𑁆𑀟𑀓𑀺𑀘𑁆𑀘𑀁 𑀓𑀭𑀺𑀲𑁆𑀲𑀸𑀫𑀻’”𑀢𑀺? “𑀦 𑀳𑀺, 𑀪𑀦𑁆𑀢𑁂, 𑀅𑀮𑀁 𑀢𑁂𑀳𑀺 𑀓𑀡𑁆𑀟𑁂𑀳𑀺, 𑀓𑀺𑀁 𑀢𑁂𑀳𑀺 𑀓𑀡𑁆𑀟𑁂𑀳𑀻”𑀢𑀺? “𑀬𑀣𑀸, 𑀫𑀳𑀸𑀭𑀸𑀚, 𑀧𑀜𑁆𑀘 𑀓𑀡𑁆𑀟𑀸𑀦𑀺, 𑀏𑀯𑀁 𑀧𑀜𑁆𑀘𑀺𑀦𑁆𑀤𑁆𑀭𑀺𑀬𑀸𑀦𑀺 𑀤𑀝𑁆𑀞𑀩𑁆𑀩𑀸𑀦𑀺 𑀲𑀤𑁆𑀥𑀺𑀦𑁆𑀤𑁆𑀭𑀺𑀬𑀁 𑀯𑀻𑀭𑀺𑀬𑀺𑀦𑁆𑀤𑁆𑀭𑀺𑀬𑀁 𑀲𑀢𑀺𑀦𑁆𑀤𑁆𑀭𑀺𑀬𑀁 𑀲𑀫𑀸𑀥𑀺𑀦𑁆𑀤𑁆𑀭𑀺𑀬𑀁 𑀧𑀜𑁆𑀜𑀺𑀦𑁆𑀤𑁆𑀭𑀺𑀬𑀁𑁇 𑀬𑀣𑀸, 𑀫𑀳𑀸𑀭𑀸𑀚, 𑀲𑀗𑁆𑀕𑀸𑀫𑀸𑀯𑀘𑀭𑁄 𑀬𑁄𑀥𑁄, 𑀏𑀯𑀁 𑀬𑁄𑀕𑀸𑀯𑀘𑀭𑁄 𑀤𑀝𑁆𑀞𑀩𑁆𑀩𑁄𑁇 𑀬𑀣𑀸 𑀧𑀭𑀲𑁂𑀦𑀸, 𑀏𑀯𑀁 𑀓𑀺𑀮𑁂𑀲𑀸 𑀤𑀝𑁆𑀞𑀩𑁆𑀩𑀸𑁇 𑀬𑀣𑀸 𑀧𑀜𑁆𑀘𑀳𑀺 𑀓𑀡𑁆𑀟𑁂𑀳𑀺 𑀧𑀭𑀲𑁂𑀦𑀸 𑀪𑀺𑀚𑁆𑀚𑀢𑀺, 𑀏𑀯𑀁 𑀧𑀜𑁆𑀘𑀺𑀦𑁆𑀤𑁆𑀭𑀺𑀬𑁂𑀳𑀺 𑀓𑀺𑀮𑁂𑀲𑀸 𑀪𑀺𑀚𑁆𑀚𑀦𑁆𑀢𑀺, 𑀪𑀕𑁆𑀕𑀸 𑀘 𑀓𑀺𑀮𑁂𑀲𑀸 𑀦 𑀧𑀼𑀦 𑀲𑀫𑁆𑀪𑀯𑀦𑁆𑀢𑀺𑁇 𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀧𑀜𑁆𑀜𑀸 𑀲𑀓𑀺𑀘𑁆𑀘𑀬𑀁 𑀓𑀢𑁆𑀯𑀸 𑀢𑀢𑁆𑀣𑁂𑀯 𑀦𑀺𑀭𑀼𑀚𑁆𑀛𑀢𑀺, 𑀬𑀁 𑀧𑀦 𑀢𑀸𑀬 𑀧𑀜𑁆𑀜𑀸𑀬 𑀓𑀢𑀁 ‘𑀅𑀦𑀺𑀘𑁆𑀘𑀦𑁆’𑀢𑀺 𑀯𑀸 ‘𑀤𑀼𑀓𑁆𑀔𑀦𑁆’𑀢𑀺 𑀯𑀸 ‘𑀅𑀦𑀢𑁆𑀢𑀸’𑀢𑀺 𑀯𑀸, 𑀢𑀁 𑀦 𑀦𑀺𑀭𑀼𑀚𑁆𑀛𑀢𑀻”𑀢𑀺𑁇

195. “𑀓𑀮𑁆𑀮𑁄𑀲𑀺, 𑀪𑀦𑁆𑀢𑁂 𑀦𑀸𑀕𑀲𑁂𑀦𑀸”𑀢𑀺𑁇

---

196. 𑀜𑀸𑀡𑀧𑀜𑁆𑀜𑀸𑀧𑀜𑁆𑀳𑁄 𑀢𑀢𑀺𑀬𑁄𑁇



[Go to previous page (3.2.2 Paṭisandahanapañha)](/tipitaka/28Mi/3/3.2/3.2.2.md) / [Go to parent page (3.2 Addhānavagga)](/tipitaka/28Mi/3/3.2.md) / [Go to next page (3.2.4 Paṭisandahanapuggalavediyanapañha)](/tipitaka/28Mi/3/3.2/3.2.4.md)


