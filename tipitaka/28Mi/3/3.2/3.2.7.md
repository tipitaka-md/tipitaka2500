---
title: 3.2.7 Therapaṭisandahanāpaṭisandahanapañha
path: /tipitaka/28Mi/3/3.2/3.2.7
ref: 269633
breadcrumbs:
  - name: Home
    link: /
  - name: 28Mi Milindapañhapāḷi
    link: /tipitaka/28Mi
  - name: 3 Milindapañha
    link: /tipitaka/28Mi/3
  - name: 3.2 Addhānavagga
    link: /tipitaka/28Mi/3/3.2
prevL: /tipitaka/28Mi/3/3.2/3.2.6
upL: /tipitaka/28Mi/3/3.2
nextL: /tipitaka/28Mi/3/3.2/3.2.8
---

# 3.2.7 Therapaṭisandahanāpaṭisandahanapañha

### Milindapañha

### Addhānavagga

### Therapaṭisandahanāpaṭisandahanapañha

(46.)

215. Rājā āha—  “bhante nāgasena, tvaṃ pana paṭisandahissasī”ti? “Alaṃ, mahārāja, kiṃ te tena pucchitena, nanu mayā paṭikacceva akkhātaṃ ‘sace, mahārāja, saupādāno bhavissāmi, paṭisandahissāmi, sace anupādāno bhavissāmi, na paṭisandahissāmī’”ti.

216. “Opammaṃ karohī”ti. “Yathā, mahārāja, kocideva puriso rañño adhikāraṃ kareyya. Rājā tuṭṭho adhikāraṃ dadeyya, so tena adhikārena pañcahi kāmaguṇehi samappito samaṅgibhūto paricareyya, so ce janassa āroceyya ‘na me rājā kiñci paṭikarotī’ti. Kiṃ nu kho so, mahārāja, puriso yuttakārī bhaveyyā”ti? “Na hi, bhante”ti. “Evameva kho, mahārāja, kiṃ te tena pucchitena, nanu mayā paṭikacceva akkhātaṃ ‘sace saupādāno bhavissāmi, paṭisandahissāmi, sace anupādāno bhavissāmi, na paṭisandahissāmī’”ti.

217. “Kallosi, bhante nāgasenā”ti.

===

218. Therapaṭisandahanāpaṭisandahanapañho sattamo.




