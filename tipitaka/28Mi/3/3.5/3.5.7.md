
[Home](/) / [28Mi Milindapañhapāḷi](/tipitaka/28Mi.md) / [3 Milindapañha](/tipitaka/28Mi/3.md) / [3.5 Buddhavagga](/tipitaka/28Mi/3/3.5.md)

# 𑁩𑁇𑁫𑁇𑁭 𑀅𑀜𑁆𑀜𑀓𑀸𑀬𑀲𑀗𑁆𑀓𑀫𑀦𑀧𑀜𑁆𑀳

### 𑀫𑀺𑀮𑀺𑀦𑁆𑀤𑀧𑀜𑁆𑀳

### 𑀩𑀼𑀤𑁆𑀥𑀯𑀕𑁆𑀕

### 𑀅𑀜𑁆𑀜𑀓𑀸𑀬𑀲𑀗𑁆𑀓𑀫𑀦𑀧𑀜𑁆𑀳

(79.)

379. 𑀭𑀸𑀚𑀸 𑀆𑀳—  “𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀅𑀢𑁆𑀣𑀺 𑀓𑁄𑀘𑀺 𑀲𑀢𑁆𑀢𑁄 𑀬𑁄 𑀇𑀫𑀫𑁆𑀳𑀸 𑀓𑀸𑀬𑀸 𑀅𑀜𑁆𑀜𑀁 𑀓𑀸𑀬𑀁 𑀲𑀗𑁆𑀓𑀫𑀢𑀻”𑀢𑀺? “𑀦 𑀳𑀺, 𑀫𑀳𑀸𑀭𑀸𑀚𑀸”𑀢𑀺𑁇 “𑀬𑀤𑀺, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀇𑀫𑀫𑁆𑀳𑀸 𑀓𑀸𑀬𑀸 𑀅𑀜𑁆𑀜𑀁 𑀓𑀸𑀬𑀁 𑀲𑀗𑁆𑀓𑀫𑀦𑁆𑀢𑁄 𑀦𑀢𑁆𑀣𑀺, 𑀦𑀦𑀼 𑀫𑀼𑀢𑁆𑀢𑁄 𑀪𑀯𑀺𑀲𑁆𑀲𑀢𑀺 𑀧𑀸𑀧𑀓𑁂𑀳𑀺 𑀓𑀫𑁆𑀫𑁂𑀳𑀻”𑀢𑀺? “𑀆𑀫, 𑀫𑀳𑀸𑀭𑀸𑀚, 𑀬𑀤𑀺 𑀦 𑀧𑀝𑀺𑀲𑀦𑁆𑀤𑀳𑁂𑀬𑁆𑀬, 𑀫𑀼𑀢𑁆𑀢𑁄 𑀪𑀯𑀺𑀲𑁆𑀲𑀢𑀺 𑀧𑀸𑀧𑀓𑁂𑀳𑀺 𑀓𑀫𑁆𑀫𑁂𑀳𑀻𑀢𑀺, 𑀬𑀲𑁆𑀫𑀸 𑀘 𑀔𑁄, 𑀫𑀳𑀸𑀭𑀸𑀚, 𑀧𑀝𑀺𑀲𑀦𑁆𑀤𑀳𑀢𑀺, 𑀢𑀲𑁆𑀫𑀸 𑀦 𑀧𑀭𑀺𑀫𑀼𑀢𑁆𑀢𑁄 𑀧𑀸𑀧𑀓𑁂𑀳𑀺 𑀓𑀫𑁆𑀫𑁂𑀳𑀻”𑀢𑀺𑁇

380. “𑀑𑀧𑀫𑁆𑀫𑀁 𑀓𑀭𑁄𑀳𑀻”𑀢𑀺𑁇 “𑀬𑀣𑀸, 𑀫𑀳𑀸𑀭𑀸𑀚, 𑀓𑁄𑀘𑀺𑀤𑁂𑀯 𑀧𑀼𑀭𑀺𑀲𑁄 𑀅𑀜𑁆𑀜𑀢𑀭𑀲𑁆𑀲 𑀧𑀼𑀭𑀺𑀲𑀲𑁆𑀲 𑀅𑀫𑁆𑀩𑀁 𑀅𑀯𑀳𑀭𑁂𑀬𑁆𑀬, 𑀓𑀺𑀁 𑀲𑁄 𑀤𑀡𑁆𑀟𑀧𑁆𑀧𑀢𑁆𑀢𑁄 𑀪𑀯𑁂𑀬𑁆𑀬𑀸”𑀢𑀺? “𑀆𑀫, 𑀪𑀦𑁆𑀢𑁂, 𑀤𑀡𑁆𑀟𑀧𑁆𑀧𑀢𑁆𑀢𑁄 𑀪𑀯𑁂𑀬𑁆𑀬𑀸”𑀢𑀺𑁇 “𑀦 𑀔𑁄 𑀲𑁄, 𑀫𑀳𑀸𑀭𑀸𑀚, 𑀢𑀸𑀦𑀺 𑀅𑀫𑁆𑀩𑀸𑀦𑀺 𑀅𑀯𑀳𑀭𑀺, 𑀬𑀸𑀦𑀺 𑀢𑁂𑀦 𑀭𑁄𑀧𑀺𑀢𑀸𑀦𑀺, 𑀓𑀲𑁆𑀫𑀸 𑀤𑀡𑁆𑀟𑀧𑁆𑀧𑀢𑁆𑀢𑁄 𑀪𑀯𑁂𑀬𑁆𑀬𑀸”𑀢𑀺? “𑀢𑀸𑀦𑀺, 𑀪𑀦𑁆𑀢𑁂, 𑀅𑀫𑁆𑀩𑀸𑀦𑀺 𑀦𑀺𑀲𑁆𑀲𑀸𑀬 𑀚𑀸𑀢𑀸𑀦𑀺, 𑀢𑀲𑁆𑀫𑀸 𑀤𑀡𑁆𑀟𑀧𑁆𑀧𑀢𑁆𑀢𑁄 𑀪𑀯𑁂𑀬𑁆𑀬𑀸”𑀢𑀺𑁇 “𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀇𑀫𑀺𑀦𑀸 𑀦𑀸𑀫𑀭𑀽𑀧𑁂𑀦 𑀓𑀫𑁆𑀫𑀁 𑀓𑀭𑁄𑀢𑀺 𑀲𑁄𑀪𑀦𑀁 𑀯𑀸 𑀅𑀲𑁄𑀪𑀦𑀁 𑀯𑀸, 𑀢𑁂𑀦 𑀓𑀫𑁆𑀫𑁂𑀦 𑀅𑀜𑁆𑀜𑀁 𑀦𑀸𑀫𑀭𑀽𑀧𑀁 𑀧𑀝𑀺𑀲𑀦𑁆𑀤𑀳𑀢𑀺, 𑀢𑀲𑁆𑀫𑀸 𑀦 𑀧𑀭𑀺𑀫𑀼𑀢𑁆𑀢𑁄 𑀧𑀸𑀧𑀓𑁂𑀳𑀺 𑀓𑀫𑁆𑀫𑁂𑀳𑀻”𑀢𑀺𑁇

381. “𑀓𑀮𑁆𑀮𑁄𑀲𑀺, 𑀪𑀦𑁆𑀢𑁂 𑀦𑀸𑀕𑀲𑁂𑀦𑀸”𑀢𑀺𑁇

---

382. 𑀅𑀜𑁆𑀜𑀓𑀸𑀬𑀲𑀗𑁆𑀓𑀫𑀦𑀧𑀜𑁆𑀳𑁄 𑀲𑀢𑁆𑀢𑀫𑁄𑁇



[Go to previous page (3.5.6 Vedagūpañha)](/tipitaka/28Mi/3/3.5/3.5.6.md) / [Go to parent page (3.5 Buddhavagga)](/tipitaka/28Mi/3/3.5.md) / [Go to next page (3.5.8 Kammaphalaatthibhāvapañha)](/tipitaka/28Mi/3/3.5/3.5.8.md)


