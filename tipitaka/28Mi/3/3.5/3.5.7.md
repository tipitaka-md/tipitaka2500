---
title: 3.5.7 Aññakāyasaṅkamanapañha
path: /tipitaka/28Mi/3/3.5/3.5.7
ref: 269666
breadcrumbs:
  - name: Home
    link: /
  - name: 28Mi Milindapañhapāḷi
    link: /tipitaka/28Mi
  - name: 3 Milindapañha
    link: /tipitaka/28Mi/3
  - name: 3.5 Buddhavagga
    link: /tipitaka/28Mi/3/3.5
prevL: /tipitaka/28Mi/3/3.5/3.5.6
upL: /tipitaka/28Mi/3/3.5
nextL: /tipitaka/28Mi/3/3.5/3.5.8
---

# 3.5.7 Aññakāyasaṅkamanapañha

### Milindapañha

### Buddhavagga

### Aññakāyasaṅkamanapañha

(79.)

379. Rājā āha—  “bhante nāgasena, atthi koci satto yo imamhā kāyā aññaṃ kāyaṃ saṅkamatī”ti? “Na hi, mahārājā”ti. “Yadi, bhante nāgasena, imamhā kāyā aññaṃ kāyaṃ saṅkamanto natthi, nanu mutto bhavissati pāpakehi kammehī”ti? “Āma, mahārāja, yadi na paṭisandaheyya, mutto bhavissati pāpakehi kammehīti, yasmā ca kho, mahārāja, paṭisandahati, tasmā na parimutto pāpakehi kammehī”ti.

380. “Opammaṃ karohī”ti. “Yathā, mahārāja, kocideva puriso aññatarassa purisassa ambaṃ avahareyya, kiṃ so daṇḍappatto bhaveyyā”ti? “Āma, bhante, daṇḍappatto bhaveyyā”ti. “Na kho so, mahārāja, tāni ambāni avahari, yāni tena ropitāni, kasmā daṇḍappatto bhaveyyā”ti? “Tāni, bhante, ambāni nissāya jātāni, tasmā daṇḍappatto bhaveyyā”ti. “Evameva kho, mahārāja, iminā nāmarūpena kammaṃ karoti sobhanaṃ vā asobhanaṃ vā, tena kammena aññaṃ nāmarūpaṃ paṭisandahati, tasmā na parimutto pāpakehi kammehī”ti.

381. “Kallosi, bhante nāgasenā”ti.

===

382. Aññakāyasaṅkamanapañho sattamo.




