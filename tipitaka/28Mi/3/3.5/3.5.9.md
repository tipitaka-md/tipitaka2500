---
title: 3.5.9 Uppajjatijānanapañha
path: /tipitaka/28Mi/3/3.5/3.5.9
ref: 269668
breadcrumbs:
  - name: Home
    link: /
  - name: 28Mi Milindapañhapāḷi
    link: /tipitaka/28Mi
  - name: 3 Milindapañha
    link: /tipitaka/28Mi/3
  - name: 3.5 Buddhavagga
    link: /tipitaka/28Mi/3/3.5
prevL: /tipitaka/28Mi/3/3.5/3.5.8
upL: /tipitaka/28Mi/3/3.5
nextL: /tipitaka/28Mi/3/3.5/3.5.10
---

# 3.5.9 Uppajjatijānanapañha

### Milindapañha

### Buddhavagga

### Uppajjatijānanapañha

(81.)

387. Rājā āha—  “bhante nāgasena, yo uppajjati, jānāti so ‘uppajjissāmī’”ti? “Āma, mahārāja, yo uppajjati jānāti so ‘uppajjissāmī’”ti.

388. “Opammaṃ karohī”ti. “Yathā, mahārāja, kassako gahapatiko bījāni pathaviyaṃ nikkhipitvā sammā deve vassante jānāti ‘dhaññaṃ nibbattissatī’”ti? “Āma, bhante, jāneyyā”ti. “Evameva kho, mahārāja, yo uppajjati, jānāti so ‘uppajjissāmī’”ti.

389. “Kallosi, bhante nāgasenā”ti.

===

390. Uppajjatijānanapañho navamo.




