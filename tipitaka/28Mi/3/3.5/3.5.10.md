---
title: 3.5.10 Buddhanidassanapañha
path: /tipitaka/28Mi/3/3.5/3.5.10
ref: 269669
breadcrumbs:
  - name: Home
    link: /
  - name: 28Mi Milindapañhapāḷi
    link: /tipitaka/28Mi
  - name: 3 Milindapañha
    link: /tipitaka/28Mi/3
  - name: 3.5 Buddhavagga
    link: /tipitaka/28Mi/3/3.5
prevL: /tipitaka/28Mi/3/3.5/3.5.9
upL: /tipitaka/28Mi/3/3.5
nextL: /tipitaka/28Mi/3/3.6
---

# 3.5.10 Buddhanidassanapañha

### Milindapañha

### Buddhavagga

### Buddhanidassanapañha

(82.)

391. Rājā āha—  “bhante nāgasena, buddho atthī”ti? “Āma, mahārāja, bhagavā atthī”ti. “Sakkā pana, bhante nāgasena, buddho nidassetuṃ idha vā idha vā”ti? “Parinibbuto, mahārāja, bhagavā anupādisesāya nibbānadhātuyā, na sakkā bhagavā nidassetuṃ ‘idha vā idha vā’”ti.

392. “Opammaṃ karohī”ti. “Taṃ kiṃ maññasi, mahārāja, mahato aggikkhandhassa jalamānassa yā acci atthaṅgatā, sakkā sā acci dassetuṃ ‘idha vā idha vā’”ti? “Na hi, bhante, niruddhā sā acci appaññattiṃ gatā”ti. “Evameva kho, mahārāja, bhagavā anupādisesāya nibbānadhātuyā parinibbuto atthaṅgato, na sakkā bhagavā nidassetuṃ ‘idha vā idha vā’ti, dhammakāyena pana kho, mahārāja, sakkā bhagavā nidassetuṃ. Dhammo hi, mahārāja, bhagavatā desito”ti.

393. “Kallosi, bhante nāgasenā”ti.

===

394. Buddhanidassanapañho dasamo.



===

395. Buddhavaggo pañcamo.



===

396. Imasmiṃ vagge dasa pañhā.




