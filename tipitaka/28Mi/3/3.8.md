
[Home](/) / [28Mi Milindapañhapāḷi](/tipitaka/28Mi.md) / [3 Milindapañha](/tipitaka/28Mi/3.md)

# 𑁩𑁇𑁮 𑀫𑀺𑀮𑀺𑀦𑁆𑀤𑀧𑀜𑁆𑀳𑀧𑀼𑀘𑁆𑀙𑀸𑀯𑀺𑀲𑀚𑁆𑀚𑀦𑀸

### 𑀫𑀺𑀮𑀺𑀦𑁆𑀤𑀧𑀜𑁆𑀳

### 𑀫𑀺𑀮𑀺𑀦𑁆𑀤𑀧𑀜𑁆𑀳𑀧𑀼𑀘𑁆𑀙𑀸𑀯𑀺𑀲𑀚𑁆𑀚𑀦𑀸

(110.)

512. 𑀣𑁂𑀭𑁄 𑀆𑀳—  “𑀚𑀸𑀦𑀸𑀲𑀺 𑀔𑁄, 𑀫𑀳𑀸𑀭𑀸𑀚, 𑀲𑀫𑁆𑀧𑀢𑀺 𑀓𑀸 𑀯𑁂𑀮𑀸”𑀢𑀺? “𑀆𑀫, 𑀪𑀦𑁆𑀢𑁂, 𑀚𑀸𑀦𑀸𑀫𑀺 ‘𑀲𑀫𑁆𑀧𑀢𑀺 𑀧𑀞𑀫𑁄 𑀬𑀸𑀫𑁄 𑀅𑀢𑀺𑀓𑁆𑀓𑀦𑁆𑀢𑁄, 𑀫𑀚𑁆𑀛𑀺𑀫𑁄 𑀬𑀸𑀫𑁄 𑀧𑀯𑀢𑁆𑀢𑀢𑀺, 𑀉𑀓𑁆𑀓𑀸 𑀧𑀤𑀻𑀧𑀻𑀬𑀦𑁆𑀢𑀺, 𑀘𑀢𑁆𑀢𑀸𑀭𑀺 𑀧𑀝𑀸𑀓𑀸𑀦𑀺 𑀆𑀡𑀢𑁆𑀢𑀸𑀦𑀺 𑀕𑀫𑀺𑀲𑁆𑀲𑀦𑁆𑀢𑀺 𑀪𑀡𑁆𑀟𑀢𑁄 𑀭𑀸𑀚𑀤𑁂𑀬𑁆𑀬𑀸𑀦𑀻’”𑀢𑀺𑁇

513. 𑀬𑁄𑀦𑀓𑀸 𑀏𑀯𑀫𑀸𑀳𑀁𑀲𑀼 “𑀓𑀮𑁆𑀮𑁄𑀲𑀺, 𑀫𑀳𑀸𑀭𑀸𑀚, 𑀧𑀡𑁆𑀟𑀺𑀢𑁄 𑀣𑁂𑀭𑁄”𑀢𑀺𑁇 “𑀆𑀫, 𑀪𑀡𑁂, 𑀧𑀡𑁆𑀟𑀺𑀢𑁄 𑀣𑁂𑀭𑁄, 𑀏𑀤𑀺𑀲𑁄 𑀆𑀘𑀭𑀺𑀬𑁄 𑀪𑀯𑁂𑀬𑁆𑀬 𑀫𑀸𑀤𑀺𑀲𑁄 𑀘 𑀅𑀦𑁆𑀢𑁂𑀯𑀸𑀲𑀻, 𑀦𑀘𑀺𑀭𑀲𑁆𑀲𑁂𑀯 𑀧𑀡𑁆𑀟𑀺𑀢𑁄 𑀥𑀫𑁆𑀫𑀁 𑀆𑀚𑀸𑀦𑁂𑀬𑁆𑀬𑀸”𑀢𑀺𑁇 𑀢𑀲𑁆𑀲 𑀧𑀜𑁆𑀳𑀯𑁂𑀬𑁆𑀬𑀸𑀓𑀭𑀡𑁂𑀦 𑀢𑀼𑀝𑁆𑀞𑁄 𑀭𑀸𑀚𑀸 𑀣𑁂𑀭𑀁 𑀦𑀸𑀕𑀲𑁂𑀦𑀁 𑀲𑀢𑀲𑀳𑀲𑁆𑀲𑀕𑁆𑀖𑀦𑀓𑁂𑀦 𑀓𑀫𑁆𑀩𑀮𑁂𑀦 𑀅𑀘𑁆𑀙𑀸𑀤𑁂𑀢𑁆𑀯𑀸 “𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀅𑀚𑁆𑀚𑀢𑀕𑁆𑀕𑁂 𑀢𑁂 𑀅𑀝𑁆𑀞𑀲𑀢𑀁 𑀪𑀢𑁆𑀢𑀁 𑀧𑀜𑁆𑀜𑀧𑁂𑀫𑀺, 𑀬𑀁 𑀓𑀺𑀜𑁆𑀘𑀺 𑀅𑀦𑁆𑀢𑁂𑀧𑀼𑀭𑁂 𑀓𑀧𑁆𑀧𑀺𑀬𑀁, 𑀢𑁂𑀦 𑀘 𑀧𑀯𑀸𑀭𑁂𑀫𑀻”𑀢𑀺—  𑀆𑀳𑁇 “𑀅𑀮𑀁, 𑀫𑀳𑀸𑀭𑀸𑀚 𑀚𑀻𑀯𑀸𑀫𑀻”𑀢𑀺𑁇 “𑀚𑀸𑀦𑀸𑀫𑀺, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀚𑀻𑀯𑀲𑀺, 𑀅𑀧𑀺 𑀘 𑀅𑀢𑁆𑀢𑀸𑀦𑀜𑁆𑀘 𑀭𑀓𑁆𑀔, 𑀫𑀫𑀜𑁆𑀘 𑀭𑀓𑁆𑀔𑀸𑀳𑀻”𑀢𑀺𑁇 “𑀓𑀣𑀁 𑀅𑀢𑁆𑀢𑀸𑀦𑀁 𑀭𑀓𑁆𑀔𑀲𑀺, ‘𑀦𑀸𑀕𑀲𑁂𑀦𑁄 𑀫𑀺𑀮𑀺𑀦𑁆𑀤𑀁 𑀭𑀸𑀚𑀸𑀦𑀁 𑀧𑀲𑀸𑀤𑁂𑀢𑀺, 𑀦 𑀘 𑀓𑀺𑀜𑁆𑀘𑀺 𑀅𑀮𑀪𑀻’𑀢𑀺 𑀧𑀭𑀸𑀧𑀯𑀸𑀤𑁄 𑀆𑀕𑀘𑁆𑀙𑁂𑀬𑁆𑀬𑀸𑀢𑀺, 𑀏𑀯𑀁 𑀅𑀢𑁆𑀢𑀸𑀦𑀁 𑀭𑀓𑁆𑀔𑁇 𑀓𑀣𑀁 𑀫𑀫𑀁 𑀭𑀓𑁆𑀔𑀲𑀺, ‘𑀫𑀺𑀮𑀺𑀦𑁆𑀤𑁄 𑀭𑀸𑀚𑀸 𑀧𑀲𑀦𑁆𑀦𑁄 𑀧𑀲𑀦𑁆𑀦𑀸𑀓𑀸𑀭𑀁 𑀦 𑀓𑀭𑁄𑀢𑀻’𑀢𑀺 𑀧𑀭𑀸𑀧𑀯𑀸𑀤𑁄 𑀆𑀕𑀘𑁆𑀙𑁂𑀬𑁆𑀬𑀸𑀢𑀺, 𑀏𑀯𑀁 𑀫𑀫𑀁 𑀭𑀓𑁆𑀔𑀸𑀳𑀻”𑀢𑀺𑁇 “𑀢𑀣𑀸 𑀳𑁄𑀢𑀼, 𑀫𑀳𑀸𑀭𑀸𑀚𑀸”𑀢𑀺𑁇 “𑀲𑁂𑀬𑁆𑀬𑀣𑀸𑀧𑀺, 𑀪𑀦𑁆𑀢𑁂, 𑀲𑀻𑀳𑁄 𑀫𑀺𑀕𑀭𑀸𑀚𑀸 𑀲𑀼𑀯𑀡𑁆𑀡𑀧𑀜𑁆𑀚𑀭𑁂 𑀧𑀓𑁆𑀔𑀺𑀢𑁆𑀢𑁄𑀧𑀺 𑀩𑀳𑀺𑀫𑀼𑀔𑁄𑀬𑁂𑀯 𑀳𑁄𑀢𑀺; 𑀏𑀯𑀫𑁂𑀯 𑀔𑁄 𑀅𑀳𑀁, 𑀪𑀦𑁆𑀢𑁂, 𑀓𑀺𑀜𑁆𑀘𑀸𑀧𑀺 𑀅𑀕𑀸𑀭𑀁 𑀅𑀚𑁆𑀛𑀸𑀯𑀲𑀸𑀫𑀺 𑀩𑀳𑀺𑀫𑀼𑀔𑁄 𑀬𑁂𑀯 𑀧𑀦 𑀅𑀘𑁆𑀙𑀸𑀫𑀺𑁇 𑀲𑀘𑁂 𑀅𑀳𑀁, 𑀪𑀦𑁆𑀢𑁂, 𑀅𑀕𑀸𑀭𑀲𑁆𑀫𑀸 𑀅𑀦𑀸𑀕𑀸𑀭𑀺𑀬𑀁 𑀧𑀩𑁆𑀩𑀚𑁂𑀬𑁆𑀬𑀁, 𑀦 𑀘𑀺𑀭𑀁 𑀚𑀻𑀯𑁂𑀬𑁆𑀬𑀁, 𑀩𑀳𑀽 𑀫𑁂 𑀧𑀘𑁆𑀘𑀢𑁆𑀣𑀺𑀓𑀸”𑀢𑀺𑁇

(111.)

514. 𑀅𑀣 𑀔𑁄 𑀆𑀬𑀲𑁆𑀫𑀸 𑀦𑀸𑀕𑀲𑁂𑀦𑁄 𑀫𑀺𑀮𑀺𑀦𑁆𑀤𑀲𑁆𑀲 𑀭𑀜𑁆𑀜𑁄 𑀧𑀜𑁆𑀳𑀁 𑀯𑀺𑀲𑀚𑁆𑀚𑁂𑀢𑁆𑀯𑀸 𑀉𑀝𑁆𑀞𑀸𑀬𑀸𑀲𑀦𑀸 𑀲𑀁𑀖𑀸𑀭𑀸𑀫𑀁 𑀅𑀕𑀫𑀸𑀲𑀺𑁇 𑀅𑀘𑀺𑀭𑀧𑀓𑁆𑀓𑀦𑁆𑀢𑁂 𑀘 𑀆𑀬𑀲𑁆𑀫𑀦𑁆𑀢𑁂 𑀦𑀸𑀕𑀲𑁂𑀦𑁂 𑀫𑀺𑀮𑀺𑀦𑁆𑀤𑀲𑁆𑀲 𑀭𑀜𑁆𑀜𑁄 𑀏𑀢𑀤𑀳𑁄𑀲𑀺—  “𑀓𑀺𑀁 𑀫𑀬𑀸 𑀧𑀼𑀘𑁆𑀙𑀺𑀢𑀁, 𑀓𑀺𑀁 𑀪𑀤𑀦𑁆𑀢𑁂𑀦 𑀦𑀸𑀕𑀲𑁂𑀦𑁂𑀦 𑀯𑀺𑀲𑀚𑁆𑀚𑀺𑀢𑀦𑁆”𑀢𑀺? 𑀅𑀣 𑀔𑁄 𑀫𑀺𑀮𑀺𑀦𑁆𑀤𑀲𑁆𑀲 𑀭𑀜𑁆𑀜𑁄 𑀏𑀢𑀤𑀳𑁄𑀲𑀺—  “𑀲𑀩𑁆𑀩𑀁 𑀫𑀬𑀸 𑀲𑀼𑀧𑀼𑀘𑁆𑀙𑀺𑀢𑀁, 𑀲𑀩𑁆𑀩𑀁 𑀪𑀤𑀦𑁆𑀢𑁂𑀦 𑀦𑀸𑀕𑀲𑁂𑀦𑁂𑀦 𑀲𑀼𑀯𑀺𑀲𑀚𑁆𑀚𑀺𑀢𑀦𑁆”𑀢𑀺𑁇 𑀆𑀬𑀲𑁆𑀫𑀢𑁄𑀧𑀺 𑀦𑀸𑀕𑀲𑁂𑀦𑀲𑁆𑀲 𑀲𑀁𑀖𑀸𑀭𑀸𑀫𑀕𑀢𑀲𑁆𑀲 𑀏𑀢𑀤𑀳𑁄𑀲𑀺—  “𑀓𑀺𑀁 𑀫𑀺𑀮𑀺𑀦𑁆𑀤𑁂𑀦 𑀭𑀜𑁆𑀜𑀸 𑀧𑀼𑀘𑁆𑀙𑀺𑀢𑀁, 𑀓𑀺𑀁 𑀫𑀬𑀸 𑀯𑀺𑀲𑀚𑁆𑀚𑀺𑀢𑀦𑁆”𑀢𑀺𑁇 𑀅𑀣 𑀔𑁄 𑀆𑀬𑀲𑁆𑀫𑀢𑁄 𑀦𑀸𑀕𑀲𑁂𑀦𑀲𑁆𑀲 𑀏𑀢𑀤𑀳𑁄𑀲𑀺—  “𑀲𑀩𑁆𑀩𑀁 𑀫𑀺𑀮𑀺𑀦𑁆𑀤𑁂𑀦 𑀭𑀜𑁆𑀜𑀸 𑀲𑀼𑀧𑀼𑀘𑁆𑀙𑀺𑀢𑀁, 𑀲𑀩𑁆𑀩𑀁 𑀫𑀬𑀸 𑀲𑀼𑀯𑀺𑀲𑀚𑁆𑀚𑀺𑀢𑀦𑁆”𑀢𑀺𑁇

(112.)

515. 𑀅𑀣 𑀔𑁄 𑀆𑀬𑀲𑁆𑀫𑀸 𑀦𑀸𑀕𑀲𑁂𑀦𑁄 𑀢𑀲𑁆𑀲𑀸 𑀭𑀢𑁆𑀢𑀺𑀬𑀸 𑀅𑀘𑁆𑀘𑀬𑁂𑀦 𑀧𑀼𑀩𑁆𑀩𑀡𑁆𑀳𑀲𑀫𑀬𑀁 𑀦𑀺𑀯𑀸𑀲𑁂𑀢𑁆𑀯𑀸 𑀧𑀢𑁆𑀢𑀘𑀻𑀯𑀭𑀫𑀸𑀤𑀸𑀬 𑀬𑁂𑀦 𑀫𑀺𑀮𑀺𑀦𑁆𑀤𑀲𑁆𑀲 𑀭𑀜𑁆𑀜𑁄 𑀦𑀺𑀯𑁂𑀲𑀦𑀁 𑀢𑁂𑀦𑀼𑀧𑀲𑀗𑁆𑀓𑀫𑀺, 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀧𑀜𑁆𑀜𑀢𑁆𑀢𑁂 𑀆𑀲𑀦𑁂 𑀦𑀺𑀲𑀻𑀤𑀺𑁇 𑀅𑀣 𑀔𑁄 𑀫𑀺𑀮𑀺𑀦𑁆𑀤𑁄 𑀭𑀸𑀚𑀸 𑀆𑀬𑀲𑁆𑀫𑀦𑁆𑀢𑀁 𑀦𑀸𑀕𑀲𑁂𑀦𑀁 𑀅𑀪𑀺𑀯𑀸𑀤𑁂𑀢𑁆𑀯𑀸 𑀏𑀓𑀫𑀦𑁆𑀢𑀁 𑀦𑀺𑀲𑀻𑀤𑀺, 𑀏𑀓𑀫𑀦𑁆𑀢𑀁 𑀦𑀺𑀲𑀺𑀦𑁆𑀦𑁄 𑀔𑁄 𑀫𑀺𑀮𑀺𑀦𑁆𑀤𑁄 𑀭𑀸𑀚𑀸 𑀆𑀬𑀲𑁆𑀫𑀦𑁆𑀢𑀁 𑀦𑀸𑀕𑀲𑁂𑀦𑀁 𑀏𑀢𑀤𑀯𑁄𑀘—

516. “𑀫𑀸 𑀔𑁄 𑀪𑀤𑀦𑁆𑀢𑀲𑁆𑀲 𑀏𑀯𑀁 𑀅𑀳𑁄𑀲𑀺 ‘𑀦𑀸𑀕𑀲𑁂𑀦𑁄 𑀫𑀬𑀸 𑀧𑀜𑁆𑀳𑀁 𑀧𑀼𑀘𑁆𑀙𑀺𑀢𑁄’𑀢𑀺 𑀢𑁂𑀦𑁂𑀯 𑀲𑁄𑀫𑀦𑀲𑁆𑀲𑁂𑀦 𑀢𑀁 𑀭𑀢𑁆𑀢𑀸𑀯𑀲𑁂𑀲𑀁 𑀯𑀻𑀢𑀺𑀦𑀸𑀫𑁂𑀲𑀻𑀢𑀺 𑀦 𑀢𑁂 𑀏𑀯𑀁 𑀤𑀝𑁆𑀞𑀩𑁆𑀩𑀁𑁇 𑀢𑀲𑁆𑀲 𑀫𑀬𑁆𑀳𑀁, 𑀪𑀦𑁆𑀢𑁂, 𑀢𑀁 𑀭𑀢𑁆𑀢𑀸𑀯𑀲𑁂𑀲𑀁 𑀏𑀢𑀤𑀳𑁄𑀲𑀺—  ‘𑀓𑀺𑀁 𑀫𑀬𑀸 𑀧𑀼𑀘𑁆𑀙𑀺𑀢𑀁, 𑀓𑀺𑀁 𑀪𑀤𑀦𑁆𑀢𑁂𑀦 𑀯𑀺𑀲𑀚𑁆𑀚𑀺𑀢𑀦𑁆’𑀢𑀺, ‘𑀲𑀩𑁆𑀩𑀁 𑀫𑀬𑀸 𑀲𑀼𑀧𑀼𑀘𑁆𑀙𑀺𑀢𑀁, 𑀲𑀩𑁆𑀩𑀁 𑀪𑀤𑀦𑁆𑀢𑁂𑀦 𑀲𑀼𑀯𑀺𑀲𑀚𑁆𑀚𑀺𑀢𑀦𑁆’”𑀢𑀺𑁇

517. 𑀣𑁂𑀭𑁄𑀧𑀺 𑀏𑀯𑀫𑀸𑀳—  “𑀫𑀸 𑀔𑁄 𑀫𑀳𑀸𑀭𑀸𑀚𑀲𑁆𑀲 𑀏𑀯𑀁 𑀅𑀳𑁄𑀲𑀺 ‘𑀫𑀺𑀮𑀺𑀦𑁆𑀤𑀲𑁆𑀲 𑀭𑀜𑁆𑀜𑁄 𑀫𑀬𑀸 𑀧𑀜𑁆𑀳𑁄 𑀯𑀺𑀲𑀚𑁆𑀚𑀺𑀢𑁄’𑀢𑀺 𑀢𑁂𑀦𑁂𑀯 𑀲𑁄𑀫𑀦𑀲𑁆𑀲𑁂𑀦 𑀢𑀁 𑀭𑀢𑁆𑀢𑀸𑀯𑀲𑁂𑀲𑀁 𑀯𑀻𑀢𑀺𑀦𑀸𑀫𑁂𑀲𑀻𑀢𑀺 𑀦 𑀢𑁂 𑀏𑀯𑀁 𑀤𑀝𑁆𑀞𑀩𑁆𑀩𑀁𑁇 𑀢𑀲𑁆𑀲 𑀫𑀬𑁆𑀳𑀁, 𑀫𑀳𑀸𑀭𑀸𑀚, 𑀢𑀁 𑀭𑀢𑁆𑀢𑀸𑀯𑀲𑁂𑀲𑀁 𑀏𑀢𑀤𑀳𑁄𑀲𑀺—  ‘𑀓𑀺𑀁 𑀫𑀺𑀮𑀺𑀦𑁆𑀤𑁂𑀦 𑀭𑀜𑁆𑀜𑀸 𑀧𑀼𑀘𑁆𑀙𑀺𑀢𑀁, 𑀓𑀺𑀁 𑀫𑀬𑀸 𑀯𑀺𑀲𑀚𑁆𑀚𑀺𑀢𑀦𑁆’𑀢𑀺, ‘𑀲𑀩𑁆𑀩𑀁 𑀫𑀺𑀮𑀺𑀦𑁆𑀤𑁂𑀦 𑀭𑀜𑁆𑀜𑀸 𑀲𑀼𑀧𑀼𑀘𑁆𑀙𑀺𑀢𑀁, 𑀲𑀩𑁆𑀩𑀁 𑀫𑀬𑀸 𑀲𑀼𑀯𑀺𑀲𑀚𑁆𑀚𑀺𑀢𑀦𑁆’”𑀢𑀺 𑀇𑀢𑀺𑀳 𑀢𑁂 𑀫𑀳𑀸𑀦𑀸𑀕𑀸 𑀅𑀜𑁆𑀜𑀫𑀜𑁆𑀜𑀲𑁆𑀲 𑀲𑀼𑀪𑀸𑀲𑀺𑀢𑀁 𑀲𑀫𑀦𑀼𑀫𑁄𑀤𑀺𑀁𑀲𑀽𑀢𑀺𑁇

---

518. 𑀫𑀺𑀮𑀺𑀦𑁆𑀤𑀧𑀜𑁆𑀳𑀧𑀼𑀘𑁆𑀙𑀸𑀯𑀺𑀲𑀚𑁆𑀚𑀦𑀸 𑀦𑀺𑀝𑁆𑀞𑀺𑀢𑀸𑁇



[Go to previous page (3.7.16 Arūpadhammavavatthānadukkarapañha)](/tipitaka/28Mi/3/3.7/3.7.16.md) / [Go to parent page (3 Milindapañha)](/tipitaka/28Mi/3.md) / [Go to next page (4 Meṇḍakapañhārambhakathā)](/tipitaka/28Mi/4.md)


