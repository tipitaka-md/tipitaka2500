
[Home](/) / [28Mi Milindapañhapāḷi](/tipitaka/28Mi.md) / [3 Milindapañha](/tipitaka/28Mi/3.md) / [3.3 Vicāravagga](/tipitaka/28Mi/3/3.3.md)

# 𑁩𑁇𑁩𑁇𑁨 𑀧𑀼𑀭𑀺𑀫𑀓𑁄𑀝𑀺𑀧𑀜𑁆𑀳

### 𑀫𑀺𑀮𑀺𑀦𑁆𑀤𑀧𑀜𑁆𑀳

### 𑀯𑀺𑀘𑀸𑀭𑀯𑀕𑁆𑀕

### 𑀧𑀼𑀭𑀺𑀫𑀓𑁄𑀝𑀺𑀧𑀜𑁆𑀳

(50.)

231. 𑀭𑀸𑀚𑀸 𑀆𑀳—  “𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀬𑀁 𑀧𑀦𑁂𑀢𑀁 𑀩𑁆𑀭𑀽𑀲𑀺 ‘𑀧𑀼𑀭𑀺𑀫𑀸 𑀓𑁄𑀝𑀺 𑀦 𑀧𑀜𑁆𑀜𑀸𑀬𑀢𑀻’𑀢𑀺, 𑀢𑀲𑁆𑀲 𑀑𑀧𑀫𑁆𑀫𑀁 𑀓𑀭𑁄𑀳𑀻”𑀢𑀺𑁇 “𑀬𑀣𑀸, 𑀫𑀳𑀸𑀭𑀸𑀚, 𑀧𑀼𑀭𑀺𑀲𑁄 𑀧𑀭𑀺𑀢𑁆𑀢𑀁 𑀩𑀻𑀚𑀁 𑀧𑀣𑀯𑀺𑀬𑀁 𑀦𑀺𑀓𑁆𑀔𑀺𑀧𑁂𑀬𑁆𑀬, 𑀢𑀢𑁄 𑀅𑀗𑁆𑀓𑀼𑀭𑁄 𑀉𑀝𑁆𑀞𑀳𑀺𑀢𑁆𑀯𑀸 𑀅𑀦𑀼𑀧𑀼𑀩𑁆𑀩𑁂𑀦 𑀯𑀼𑀟𑁆𑀠𑀺𑀁 𑀯𑀺𑀭𑀽𑀍𑀳𑀺𑀁 𑀯𑁂𑀧𑀼𑀮𑁆𑀮𑀁 𑀆𑀧𑀚𑁆𑀚𑀺𑀢𑁆𑀯𑀸 𑀨𑀮𑀁 𑀤𑀤𑁂𑀬𑁆𑀬𑁇 𑀢𑀢𑁄 𑀩𑀻𑀚𑀁 𑀕𑀳𑁂𑀢𑁆𑀯𑀸 𑀧𑀼𑀦 𑀭𑁄𑀧𑁂𑀬𑁆𑀬, 𑀢𑀢𑁄𑀧𑀺 𑀅𑀗𑁆𑀓𑀼𑀭𑁄 𑀉𑀝𑁆𑀞𑀳𑀺𑀢𑁆𑀯𑀸 𑀅𑀦𑀼𑀧𑀼𑀩𑁆𑀩𑁂𑀦 𑀯𑀼𑀟𑁆𑀠𑀺𑀁 𑀯𑀺𑀭𑀽𑀍𑀳𑀺𑀁 𑀯𑁂𑀧𑀼𑀮𑁆𑀮𑀁 𑀆𑀧𑀚𑁆𑀚𑀺𑀢𑁆𑀯𑀸 𑀨𑀮𑀁 𑀤𑀤𑁂𑀬𑁆𑀬𑁇 𑀏𑀯𑀫𑁂𑀢𑀺𑀲𑁆𑀲𑀸 𑀲𑀦𑁆𑀢𑀢𑀺𑀬𑀸 𑀅𑀢𑁆𑀣𑀺 𑀅𑀦𑁆𑀢𑁄”𑀢𑀺? “𑀦𑀢𑁆𑀣𑀺, 𑀪𑀦𑁆𑀢𑁂”𑀢𑀺𑁇 “𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀅𑀤𑁆𑀥𑀸𑀦𑀲𑁆𑀲𑀸𑀧𑀺 𑀧𑀼𑀭𑀺𑀫𑀸 𑀓𑁄𑀝𑀺 𑀦 𑀧𑀜𑁆𑀜𑀸𑀬𑀢𑀻”𑀢𑀺𑁇

232. “𑀪𑀺𑀬𑁆𑀬𑁄 𑀑𑀧𑀫𑁆𑀫𑀁 𑀓𑀭𑁄𑀳𑀻”𑀢𑀺𑁇 “𑀬𑀣𑀸, 𑀫𑀳𑀸𑀭𑀸𑀚, 𑀓𑀼𑀓𑁆𑀓𑀼𑀝𑀺𑀬𑀸 𑀅𑀡𑁆𑀟𑀁 𑀪𑀯𑁂𑀬𑁆𑀬, 𑀅𑀡𑁆𑀟𑀢𑁄 𑀓𑀼𑀓𑁆𑀓𑀼𑀝𑀻 𑀓𑀼𑀓𑁆𑀓𑀼𑀝𑀺𑀬𑀸 𑀅𑀡𑁆𑀟𑀦𑁆𑀢𑀺𑁇 𑀏𑀯𑀫𑁂𑀢𑀺𑀲𑁆𑀲𑀸 𑀲𑀦𑁆𑀢𑀢𑀺𑀬𑀸 𑀅𑀢𑁆𑀣𑀺 𑀅𑀦𑁆𑀢𑁄”𑀢𑀺? “𑀦𑀢𑁆𑀣𑀺, 𑀪𑀦𑁆𑀢𑁂”𑀢𑀺𑁇 “𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀅𑀤𑁆𑀥𑀸𑀦𑀲𑁆𑀲𑀸𑀧𑀺 𑀧𑀼𑀭𑀺𑀫𑀸 𑀓𑁄𑀝𑀺 𑀦 𑀧𑀜𑁆𑀜𑀸𑀬𑀢𑀻”𑀢𑀺𑁇

233. “𑀪𑀺𑀬𑁆𑀬𑁄 𑀑𑀧𑀫𑁆𑀫𑀁 𑀓𑀭𑁄𑀳𑀻”𑀢𑀺𑁇 𑀣𑁂𑀭𑁄 𑀧𑀣𑀯𑀺𑀬𑀸 𑀘𑀓𑁆𑀓𑀁 𑀮𑀺𑀔𑀺𑀢𑁆𑀯𑀸 𑀫𑀺𑀮𑀺𑀦𑁆𑀤𑀁 𑀭𑀸𑀚𑀸𑀦𑀁 𑀏𑀢𑀤𑀯𑁄𑀘—  “𑀅𑀢𑁆𑀣𑀺, 𑀫𑀳𑀸𑀭𑀸𑀚, 𑀇𑀫𑀲𑁆𑀲 𑀘𑀓𑁆𑀓𑀲𑁆𑀲 𑀅𑀦𑁆𑀢𑁄”𑀢𑀺? “𑀦𑀢𑁆𑀣𑀺, 𑀪𑀦𑁆𑀢𑁂”𑀢𑀺𑁇 “𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀇𑀫𑀸𑀦𑀺 𑀘𑀓𑁆𑀓𑀸𑀦𑀺 𑀯𑀼𑀢𑁆𑀢𑀸𑀦𑀺 𑀪𑀕𑀯𑀢𑀸 ‘𑀘𑀓𑁆𑀔𑀼𑀜𑁆𑀘 𑀧𑀝𑀺𑀘𑁆𑀘 𑀭𑀽𑀧𑁂 𑀘 𑀉𑀧𑁆𑀧𑀚𑁆𑀚𑀢𑀺 𑀘𑀓𑁆𑀔𑀼𑀯𑀺𑀜𑁆𑀜𑀸𑀡𑀁, 𑀢𑀺𑀡𑁆𑀡𑀁 𑀲𑀗𑁆𑀕𑀢𑀺 𑀨𑀲𑁆𑀲𑁄, 𑀨𑀲𑁆𑀲𑀧𑀘𑁆𑀘𑀬𑀸 𑀯𑁂𑀤𑀦𑀸, 𑀯𑁂𑀤𑀦𑀸𑀧𑀘𑁆𑀘𑀬𑀸 𑀢𑀡𑁆𑀳𑀸, 𑀢𑀡𑁆𑀳𑀸𑀧𑀘𑁆𑀘𑀬𑀸 𑀉𑀧𑀸𑀤𑀸𑀦𑀁, 𑀉𑀧𑀸𑀤𑀸𑀦𑀧𑀘𑁆𑀘𑀬𑀸 𑀓𑀫𑁆𑀫𑀁, 𑀓𑀫𑁆𑀫𑀢𑁄 𑀧𑀼𑀦 𑀘𑀓𑁆𑀔𑀼𑀁 𑀚𑀸𑀬𑀢𑀻’𑀢𑀺𑁇 𑀏𑀯𑀫𑁂𑀢𑀺𑀲𑁆𑀲𑀸 𑀲𑀦𑁆𑀢𑀢𑀺𑀬𑀸 𑀅𑀢𑁆𑀣𑀺 𑀅𑀦𑁆𑀢𑁄”𑀢𑀺? “𑀦𑀢𑁆𑀣𑀺, 𑀪𑀦𑁆𑀢𑁂”𑀢𑀺𑁇

234. “‘𑀲𑁄𑀢𑀜𑁆𑀘 𑀧𑀝𑀺𑀘𑁆𑀘 𑀲𑀤𑁆𑀤𑁂 𑀘…𑀧𑁂…  𑀫𑀦𑀜𑁆𑀘 𑀧𑀝𑀺𑀘𑁆𑀘 𑀥𑀫𑁆𑀫𑁂 𑀘 𑀉𑀧𑁆𑀧𑀚𑁆𑀚𑀢𑀺 𑀫𑀦𑁄𑀯𑀺𑀜𑁆𑀜𑀸𑀡𑀁, 𑀢𑀺𑀡𑁆𑀡𑀁 𑀲𑀗𑁆𑀕𑀢𑀺 𑀨𑀲𑁆𑀲𑁄, 𑀨𑀲𑁆𑀲𑀧𑀘𑁆𑀘𑀬𑀸 𑀯𑁂𑀤𑀦𑀸, 𑀯𑁂𑀤𑀦𑀸𑀧𑀘𑁆𑀘𑀬𑀸 𑀢𑀡𑁆𑀳𑀸, 𑀢𑀡𑁆𑀳𑀸𑀧𑀘𑁆𑀘𑀬𑀸 𑀉𑀧𑀸𑀤𑀸𑀦𑀁, 𑀉𑀧𑀸𑀤𑀸𑀦𑀧𑀘𑁆𑀘𑀬𑀸 𑀓𑀫𑁆𑀫𑀁, 𑀓𑀫𑁆𑀫𑀢𑁄 𑀧𑀼𑀦 𑀫𑀦𑁄 𑀚𑀸𑀬𑀢𑀻’𑀢𑀺𑁇 𑀏𑀯𑀫𑁂𑀢𑀺𑀲𑁆𑀲𑀸 𑀲𑀦𑁆𑀢𑀢𑀺𑀬𑀸 𑀅𑀢𑁆𑀣𑀺 𑀅𑀦𑁆𑀢𑁄”𑀢𑀺? “𑀦𑀢𑁆𑀣𑀺, 𑀪𑀦𑁆𑀢𑁂”𑀢𑀺𑁇 “𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀅𑀤𑁆𑀥𑀸𑀦𑀲𑁆𑀲𑀸𑀧𑀺 𑀧𑀼𑀭𑀺𑀫𑀸 𑀓𑁄𑀝𑀺 𑀦 𑀧𑀜𑁆𑀜𑀸𑀬𑀢𑀻”𑀢𑀺𑁇

235. “𑀓𑀮𑁆𑀮𑁄𑀲𑀺, 𑀪𑀦𑁆𑀢𑁂 𑀦𑀸𑀕𑀲𑁂𑀦𑀸”𑀢𑀺𑁇

---

236. 𑀧𑀼𑀭𑀺𑀫𑀓𑁄𑀝𑀺𑀧𑀜𑁆𑀳𑁄 𑀤𑀼𑀢𑀺𑀬𑁄𑁇



[Go to previous page (3.3.1 Addhānamūlapañha)](/tipitaka/28Mi/3/3.3/3.3.1.md) / [Go to parent page (3.3 Vicāravagga)](/tipitaka/28Mi/3/3.3.md) / [Go to next page (3.3.3 Koṭipaññāyanapañha)](/tipitaka/28Mi/3/3.3/3.3.3.md)


