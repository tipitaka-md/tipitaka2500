
[Home](/) / [28Mi Milindapañhapāḷi](/tipitaka/28Mi.md) / [3 Milindapañha](/tipitaka/28Mi/3.md) / [3.3 Vicāravagga](/tipitaka/28Mi/3/3.3.md)

# 3.3.8 Phassalakkhaṇapañha

### Milindapañha

### Vicāravagga

### Phassalakkhaṇapañha

(56.)

280. Rājā āha—  “bhante nāgasena, yattha manoviññāṇaṃ uppajjati, phassopi vedanāpi tattha uppajjatī”ti? “Āma, mahārāja, yattha manoviññāṇaṃ uppajjati, phassopi tattha uppajjati, vedanāpi tattha uppajjati, saññāpi tattha uppajjati, cetanāpi tattha uppajjati, vitakkopi tattha uppajjati, vicāropi tattha uppajjati, sabbepi phassappamukhā dhammā tattha uppajjantī”ti.

281. “Bhante nāgasena, kiṃlakkhaṇo phasso”ti? “Phusanalakkhaṇo, mahārāja, phasso”ti.

282. “Opammaṃ karohī”ti. “Yathā, mahārāja, dve meṇḍā yujjheyyuṃ, tesu yathā eko meṇḍo, evaṃ cakkhu daṭṭhabbaṃ. Yathā dutiyo meṇḍo, evaṃ rūpaṃ daṭṭhabbaṃ. Yathā tesaṃ sannipāto, evaṃ phasso daṭṭhabbo”ti.

283. “Bhiyyo opammaṃ karohī”ti. “Yathā, mahārāja, dve pāṇī vajjeyyuṃ, tesu yathā eko pāṇi, evaṃ cakkhu daṭṭhabbaṃ. Yathā dutiyo pāṇi, evaṃ rūpaṃ daṭṭhabbaṃ. Yathā tesaṃ sannipāto, evaṃ phasso daṭṭhabbo”ti.

284. “Bhiyyo opammaṃ karohī”ti. “Yathā, mahārāja, dve sammā vajjeyyuṃ, tesu yathā eko sammo, evaṃ cakkhu daṭṭhabbaṃ. Yathā dutiyo sammo, evaṃ rūpaṃ daṭṭhabbaṃ. Yathā tesaṃ sannipāto, evaṃ phasso daṭṭhabbo”ti.

285. “Kallosi, bhante nāgasenā”ti.

===

286. Phassalakkhaṇapañho aṭṭhamo.



[Go to previous page](/tipitaka/28Mi/3/3.3/3.3.7.md) / [Go to parent page](/tipitaka/28Mi/3/3.3.md) / [Go to next page](/tipitaka/28Mi/3/3.3/3.3.9.md)


