
[Home](/) / [28Mi Milindapañhapāḷi](/tipitaka/28Mi.md) / [3 Milindapañha](/tipitaka/28Mi/3.md) / [3.3 Vicāravagga](/tipitaka/28Mi/3/3.3.md)

# 𑁩𑁇𑁩𑁇𑁫 𑀪𑀯𑀦𑁆𑀢𑀲𑀗𑁆𑀔𑀸𑀭𑀚𑀸𑀬𑀫𑀸𑀦𑀧𑀜𑁆𑀳

### 𑀫𑀺𑀮𑀺𑀦𑁆𑀤𑀧𑀜𑁆𑀳

### 𑀯𑀺𑀘𑀸𑀭𑀯𑀕𑁆𑀕

### 𑀪𑀯𑀦𑁆𑀢𑀲𑀗𑁆𑀔𑀸𑀭𑀚𑀸𑀬𑀫𑀸𑀦𑀧𑀜𑁆𑀳

(53.)

245\. 𑀭𑀸𑀚𑀸 𑀆𑀳—  “𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀅𑀢𑁆𑀣𑀺 𑀓𑁂𑀘𑀺 𑀲𑀗𑁆𑀔𑀸𑀭𑀸, 𑀬𑁂 𑀅𑀪𑀯𑀦𑁆𑀢𑀸 𑀚𑀸𑀬𑀦𑁆𑀢𑀻”𑀢𑀺? “𑀦𑀢𑁆𑀣𑀺, 𑀫𑀳𑀸𑀭𑀸𑀚, 𑀓𑁂𑀘𑀺 𑀲𑀗𑁆𑀔𑀸𑀭𑀸, 𑀬𑁂 𑀅𑀪𑀯𑀦𑁆𑀢𑀸 𑀚𑀸𑀬𑀦𑁆𑀢𑀺, 𑀪𑀯𑀦𑁆𑀢𑀸𑀬𑁂𑀯 𑀔𑁄, 𑀫𑀳𑀸𑀭𑀸𑀚, 𑀲𑀗𑁆𑀔𑀸𑀭𑀸 𑀚𑀸𑀬𑀦𑁆𑀢𑀻”𑀢𑀺𑁇

246\. “𑀑𑀧𑀫𑁆𑀫𑀁 𑀓𑀭𑁄𑀳𑀻”𑀢𑀺𑁇 “𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀫𑀳𑀸𑀭𑀸𑀚, 𑀇𑀤𑀁 𑀕𑁂𑀳𑀁 𑀅𑀪𑀯𑀦𑁆𑀢𑀁 𑀚𑀸𑀢𑀁, 𑀬𑀢𑁆𑀣 𑀢𑁆𑀯𑀁 𑀦𑀺𑀲𑀺𑀦𑁆𑀦𑁄𑀲𑀻”𑀢𑀺? “𑀦𑀢𑁆𑀣𑀺 𑀓𑀺𑀜𑁆𑀘𑀺, 𑀪𑀦𑁆𑀢𑁂, 𑀇𑀥 𑀅𑀪𑀯𑀦𑁆𑀢𑀁 𑀚𑀸𑀢𑀁, 𑀪𑀯𑀦𑁆𑀢𑀁𑀬𑁂𑀯 𑀚𑀸𑀢𑀁, 𑀇𑀫𑀸𑀦𑀺 𑀔𑁄, 𑀪𑀦𑁆𑀢𑁂, 𑀤𑀸𑀭𑀽𑀦𑀺 𑀯𑀦𑁂 𑀅𑀳𑁂𑀲𑀼𑀁, 𑀅𑀬𑀜𑁆𑀘 𑀫𑀢𑁆𑀢𑀺𑀓𑀸 𑀧𑀣𑀯𑀺𑀬𑀁 𑀅𑀳𑁄𑀲𑀺, 𑀇𑀢𑁆𑀣𑀻𑀦𑀜𑁆𑀘 𑀧𑀼𑀭𑀺𑀲𑀸𑀦𑀜𑁆𑀘 𑀢𑀚𑁆𑀚𑁂𑀦 𑀯𑀸𑀬𑀸𑀫𑁂𑀦 𑀏𑀯𑀫𑀺𑀤𑀁 𑀕𑁂𑀳𑀁 𑀦𑀺𑀩𑁆𑀩𑀢𑁆𑀢𑀦𑁆”𑀢𑀺𑁇 “𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀦𑀢𑁆𑀣𑀺 𑀓𑁂𑀘𑀺 𑀲𑀗𑁆𑀔𑀸𑀭𑀸, 𑀬𑁂 𑀅𑀪𑀯𑀦𑁆𑀢𑀸 𑀚𑀸𑀬𑀦𑁆𑀢𑀺, 𑀪𑀯𑀦𑁆𑀢𑀸𑀬𑁂𑀯 𑀲𑀗𑁆𑀔𑀸𑀭𑀸 𑀚𑀸𑀬𑀦𑁆𑀢𑀻”𑀢𑀺𑁇

247\. “𑀪𑀺𑀬𑁆𑀬𑁄 𑀑𑀧𑀫𑁆𑀫𑀁 𑀓𑀭𑁄𑀳𑀻”𑀢𑀺𑁇 “𑀬𑀣𑀸, 𑀫𑀳𑀸𑀭𑀸𑀚, 𑀬𑁂 𑀓𑁂𑀘𑀺 𑀩𑀻𑀚𑀕𑀸𑀫𑀪𑀽𑀢𑀕𑀸𑀫𑀸 𑀧𑀣𑀯𑀺𑀬𑀁 𑀦𑀺𑀓𑁆𑀔𑀺𑀢𑁆𑀢𑀸 𑀅𑀦𑀼𑀧𑀼𑀩𑁆𑀩𑁂𑀦 𑀯𑀼𑀟𑁆𑀠𑀺𑀁 𑀯𑀺𑀭𑀽𑀍𑀳𑀺𑀁 𑀯𑁂𑀧𑀼𑀮𑁆𑀮𑀁 𑀆𑀧𑀚𑁆𑀚𑀫𑀸𑀦𑀸 𑀧𑀼𑀧𑁆𑀨𑀸𑀦𑀺 𑀘 𑀨𑀮𑀸𑀦𑀺 𑀘 𑀤𑀤𑁂𑀬𑁆𑀬𑀼𑀁, 𑀦 𑀢𑁂 𑀭𑀼𑀓𑁆𑀔𑀸 𑀅𑀪𑀯𑀦𑁆𑀢𑀸 𑀚𑀸𑀢𑀸, 𑀪𑀯𑀦𑁆𑀢𑀸𑀬𑁂𑀯 𑀢𑁂 𑀭𑀼𑀓𑁆𑀔𑀸 𑀚𑀸𑀢𑀸; 𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀦𑀢𑁆𑀣𑀺 𑀓𑁂𑀘𑀺 𑀲𑀗𑁆𑀔𑀸𑀭𑀸, 𑀬𑁂 𑀅𑀪𑀯𑀦𑁆𑀢𑀸 𑀚𑀸𑀬𑀦𑁆𑀢𑀺, 𑀪𑀯𑀦𑁆𑀢𑀸𑀬𑁂𑀯 𑀢𑁂 𑀲𑀗𑁆𑀔𑀸𑀭𑀸 𑀚𑀸𑀬𑀦𑁆𑀢𑀻”𑀢𑀺𑁇

248\. “𑀪𑀺𑀬𑁆𑀬𑁄 𑀑𑀧𑀫𑁆𑀫𑀁 𑀓𑀭𑁄𑀳𑀻”𑀢𑀺𑁇 “𑀬𑀣𑀸, 𑀫𑀳𑀸𑀭𑀸𑀚, 𑀓𑀼𑀫𑁆𑀪𑀓𑀸𑀭𑁄 𑀧𑀣𑀯𑀺𑀬𑀸 𑀫𑀢𑁆𑀢𑀺𑀓𑀁 𑀉𑀤𑁆𑀥𑀭𑀺𑀢𑁆𑀯𑀸 𑀦𑀸𑀦𑀸𑀪𑀸𑀚𑀦𑀸𑀦𑀺 𑀓𑀭𑁄𑀢𑀺, 𑀦 𑀢𑀸𑀦𑀺 𑀪𑀸𑀚𑀦𑀸𑀦𑀺 𑀅𑀪𑀯𑀦𑁆𑀢𑀸𑀦𑀺 𑀚𑀸𑀢𑀸𑀦𑀺, 𑀪𑀯𑀦𑁆𑀢𑀸𑀦𑀺𑀬𑁂𑀯 𑀚𑀸𑀢𑀸𑀦𑀺; 𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀦𑀢𑁆𑀣𑀺 𑀓𑁂𑀘𑀺 𑀲𑀗𑁆𑀔𑀸𑀭𑀸, 𑀬𑁂 𑀅𑀪𑀯𑀦𑁆𑀢𑀸 𑀚𑀸𑀬𑀦𑁆𑀢𑀺, 𑀪𑀯𑀦𑁆𑀢𑀸𑀬𑁂𑀯 𑀲𑀗𑁆𑀔𑀸𑀭𑀸 𑀚𑀸𑀬𑀦𑁆𑀢𑀻”𑀢𑀺𑁇

249\. “𑀪𑀺𑀬𑁆𑀬𑁄 𑀑𑀧𑀫𑁆𑀫𑀁 𑀓𑀭𑁄𑀳𑀻”𑀢𑀺𑁇 “𑀬𑀣𑀸, 𑀫𑀳𑀸𑀭𑀸𑀚, 𑀯𑀻𑀡𑀸𑀬 𑀧𑀢𑁆𑀢𑀁 𑀦 𑀲𑀺𑀬𑀸, 𑀘𑀫𑁆𑀫𑀁 𑀦 𑀲𑀺𑀬𑀸, 𑀤𑁄𑀡𑀺 𑀦 𑀲𑀺𑀬𑀸, 𑀤𑀡𑁆𑀟𑁄 𑀦 𑀲𑀺𑀬𑀸, 𑀉𑀧𑀯𑀻𑀡𑁄 𑀦 𑀲𑀺𑀬𑀸, 𑀢𑀦𑁆𑀢𑀺𑀬𑁄 𑀦 𑀲𑀺𑀬𑀼𑀁, 𑀓𑁄𑀡𑁄 𑀦 𑀲𑀺𑀬𑀸, 𑀧𑀼𑀭𑀺𑀲𑀲𑁆𑀲 𑀘 𑀢𑀚𑁆𑀚𑁄 𑀯𑀸𑀬𑀸𑀫𑁄 𑀦 𑀲𑀺𑀬𑀸, 𑀚𑀸𑀬𑁂𑀬𑁆𑀬 𑀲𑀤𑁆𑀤𑁄”𑀢𑀺? “𑀦 𑀳𑀺, 𑀪𑀦𑁆𑀢𑁂”𑀢𑀺𑁇 “𑀬𑀢𑁄 𑀘 𑀔𑁄, 𑀫𑀳𑀸𑀭𑀸𑀚, 𑀯𑀻𑀡𑀸𑀬 𑀧𑀢𑁆𑀢𑀁 𑀲𑀺𑀬𑀸, 𑀘𑀫𑁆𑀫𑀁 𑀲𑀺𑀬𑀸, 𑀤𑁄𑀡𑀺 𑀲𑀺𑀬𑀸, 𑀤𑀡𑁆𑀟𑁄 𑀲𑀺𑀬𑀸, 𑀉𑀧𑀯𑀻𑀡𑁄 𑀲𑀺𑀬𑀸, 𑀢𑀦𑁆𑀢𑀺𑀬𑁄 𑀲𑀺𑀬𑀼𑀁, 𑀓𑁄𑀡𑁄 𑀲𑀺𑀬𑀸, 𑀧𑀼𑀭𑀺𑀲𑀲𑁆𑀲 𑀘 𑀢𑀚𑁆𑀚𑁄 𑀯𑀸𑀬𑀸𑀫𑁄 𑀲𑀺𑀬𑀸, 𑀚𑀸𑀬𑁂𑀬𑁆𑀬 𑀲𑀤𑁆𑀤𑁄”𑀢𑀺? “𑀆𑀫, 𑀪𑀦𑁆𑀢𑁂, 𑀚𑀸𑀬𑁂𑀬𑁆𑀬𑀸”𑀢𑀺𑁇 “𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀦𑀢𑁆𑀣𑀺 𑀓𑁂𑀘𑀺 𑀲𑀗𑁆𑀔𑀸𑀭𑀸, 𑀬𑁂 𑀅𑀪𑀯𑀦𑁆𑀢𑀸 𑀚𑀸𑀬𑀦𑁆𑀢𑀺, 𑀪𑀯𑀦𑁆𑀢𑀸𑀬𑁂𑀯 𑀔𑁄 𑀲𑀗𑁆𑀔𑀸𑀭𑀸 𑀚𑀸𑀬𑀦𑁆𑀢𑀻”𑀢𑀺𑁇

250\. “𑀪𑀺𑀬𑁆𑀬𑁄 𑀑𑀧𑀫𑁆𑀫𑀁 𑀓𑀭𑁄𑀳𑀻”𑀢𑀺𑁇 “𑀬𑀣𑀸, 𑀫𑀳𑀸𑀭𑀸𑀚, 𑀅𑀭𑀡𑀺 𑀦 𑀲𑀺𑀬𑀸, 𑀅𑀭𑀡𑀺𑀧𑁄𑀢𑀓𑁄 𑀦 𑀲𑀺𑀬𑀸, 𑀅𑀭𑀡𑀺𑀬𑁄𑀢𑁆𑀢𑀓𑀁 𑀦 𑀲𑀺𑀬𑀸, 𑀉𑀢𑁆𑀢𑀭𑀸𑀭𑀡𑀺 𑀦 𑀲𑀺𑀬𑀸, 𑀘𑁄𑀍𑀅𑀓𑀁 𑀦 𑀲𑀺𑀬𑀸, 𑀧𑀼𑀭𑀺𑀲𑀲𑁆𑀲 𑀘 𑀢𑀚𑁆𑀚𑁄 𑀯𑀸𑀬𑀸𑀫𑁄 𑀦 𑀲𑀺𑀬𑀸, 𑀚𑀸𑀬𑁂𑀬𑁆𑀬 𑀲𑁄 𑀅𑀕𑁆𑀕𑀻”𑀢𑀺? “𑀦 𑀳𑀺, 𑀪𑀦𑁆𑀢𑁂”𑀢𑀺𑁇 “𑀬𑀢𑁄 𑀘 𑀔𑁄, 𑀫𑀳𑀸𑀭𑀸𑀚, 𑀅𑀭𑀡𑀺 𑀲𑀺𑀬𑀸, 𑀅𑀭𑀡𑀺𑀧𑁄𑀢𑀓𑁄 𑀲𑀺𑀬𑀸, 𑀅𑀭𑀡𑀺𑀬𑁄𑀢𑁆𑀢𑀓𑀁 𑀲𑀺𑀬𑀸, 𑀉𑀢𑁆𑀢𑀭𑀸𑀭𑀡𑀺 𑀲𑀺𑀬𑀸, 𑀘𑁄𑀍𑀅𑀓𑀁 𑀲𑀺𑀬𑀸, 𑀧𑀼𑀭𑀺𑀲𑀲𑁆𑀲 𑀘 𑀢𑀚𑁆𑀚𑁄 𑀯𑀸𑀬𑀸𑀫𑁄 𑀲𑀺𑀬𑀸, 𑀚𑀸𑀬𑁂𑀬𑁆𑀬 𑀲𑁄 𑀅𑀕𑁆𑀕𑀻”𑀢𑀺? “𑀆𑀫, 𑀪𑀦𑁆𑀢𑁂, 𑀚𑀸𑀬𑁂𑀬𑁆𑀬𑀸”𑀢𑀺𑁇 “𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀦𑀢𑁆𑀣𑀺 𑀓𑁂𑀘𑀺 𑀲𑀗𑁆𑀔𑀸𑀭𑀸, 𑀬𑁂 𑀅𑀪𑀯𑀦𑁆𑀢𑀸 𑀚𑀸𑀬𑀦𑁆𑀢𑀺, 𑀪𑀯𑀦𑁆𑀢𑀸𑀬𑁂𑀯 𑀔𑁄 𑀲𑀗𑁆𑀔𑀸𑀭𑀸 𑀚𑀸𑀬𑀦𑁆𑀢𑀻”𑀢𑀺𑁇

251\. “𑀪𑀺𑀬𑁆𑀬𑁄 𑀑𑀧𑀫𑁆𑀫𑀁 𑀓𑀭𑁄𑀳𑀻”𑀢𑀺𑁇 “𑀬𑀣𑀸, 𑀫𑀳𑀸𑀭𑀸𑀚, 𑀫𑀡𑀺 𑀦 𑀲𑀺𑀬𑀸, 𑀆𑀢𑀧𑁄 𑀦 𑀲𑀺𑀬𑀸, 𑀕𑁄𑀫𑀬𑀁 𑀦 𑀲𑀺𑀬𑀸, 𑀚𑀸𑀬𑁂𑀬𑁆𑀬 𑀲𑁄 𑀅𑀕𑁆𑀕𑀻”𑀢𑀺? “𑀦 𑀳𑀺, 𑀪𑀦𑁆𑀢𑁂”𑀢𑀺𑁇 “𑀬𑀢𑁄 𑀘 𑀔𑁄, 𑀫𑀳𑀸𑀭𑀸𑀚, 𑀫𑀡𑀺 𑀲𑀺𑀬𑀸, 𑀆𑀢𑀧𑁄 𑀲𑀺𑀬𑀸, 𑀕𑁄𑀫𑀬𑀁 𑀲𑀺𑀬𑀸, 𑀚𑀸𑀬𑁂𑀬𑁆𑀬 𑀲𑁄 𑀅𑀕𑁆𑀕𑀻”𑀢𑀺? “𑀆𑀫, 𑀪𑀦𑁆𑀢𑁂, 𑀚𑀸𑀬𑁂𑀬𑁆𑀬𑀸”𑀢𑀺𑁇 “𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀦𑀢𑁆𑀣𑀺 𑀓𑁂𑀘𑀺 𑀲𑀗𑁆𑀔𑀸𑀭𑀸 𑀬𑁂 𑀅𑀪𑀯𑀦𑁆𑀢𑀸 𑀚𑀸𑀬𑀦𑁆𑀢𑀺, 𑀪𑀯𑀦𑁆𑀢𑀸𑀬𑁂𑀯 𑀔𑁄 𑀲𑀗𑁆𑀔𑀸𑀭𑀸 𑀚𑀸𑀬𑀦𑁆𑀢𑀻”𑀢𑀺𑁇

252\. “𑀪𑀺𑀬𑁆𑀬𑁄 𑀑𑀧𑀫𑁆𑀫𑀁 𑀓𑀭𑁄𑀳𑀻”𑀢𑀺𑁇 “𑀬𑀣𑀸, 𑀫𑀳𑀸𑀭𑀸𑀚, 𑀆𑀤𑀸𑀲𑁄 𑀦 𑀲𑀺𑀬𑀸, 𑀆𑀪𑀸 𑀦 𑀲𑀺𑀬𑀸, 𑀫𑀼𑀔𑀁 𑀦 𑀲𑀺𑀬𑀸, 𑀚𑀸𑀬𑁂𑀬𑁆𑀬 𑀅𑀢𑁆𑀢𑀸”𑀢𑀺? “𑀦 𑀳𑀺, 𑀪𑀦𑁆𑀢𑁂”𑀢𑀺𑁇 “𑀬𑀢𑁄 𑀘 𑀔𑁄, 𑀫𑀳𑀸𑀭𑀸𑀚, 𑀆𑀤𑀸𑀲𑁄 𑀲𑀺𑀬𑀸, 𑀆𑀪𑀸 𑀲𑀺𑀬𑀸, 𑀫𑀼𑀔𑀁 𑀲𑀺𑀬𑀸, 𑀚𑀸𑀬𑁂𑀬𑁆𑀬 𑀅𑀢𑁆𑀢𑀸”𑀢𑀺? “𑀆𑀫, 𑀪𑀦𑁆𑀢𑁂, 𑀚𑀸𑀬𑁂𑀬𑁆𑀬𑀸”𑀢𑀺𑁇 “𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀦𑀢𑁆𑀣𑀺 𑀓𑁂𑀘𑀺 𑀲𑀗𑁆𑀔𑀸𑀭𑀸, 𑀬𑁂 𑀅𑀪𑀯𑀦𑁆𑀢𑀸 𑀚𑀸𑀬𑀦𑁆𑀢𑀺, 𑀪𑀯𑀦𑁆𑀢𑀸𑀬𑁂𑀯 𑀔𑁄 𑀲𑀗𑁆𑀔𑀸𑀭𑀸 𑀚𑀸𑀬𑀦𑁆𑀢𑀻”𑀢𑀺𑁇

253\. “𑀓𑀮𑁆𑀮𑁄𑀲𑀺, 𑀪𑀦𑁆𑀢𑁂 𑀦𑀸𑀕𑀲𑁂𑀦𑀸”𑀢𑀺𑁇

---

254\. 𑀪𑀯𑀦𑁆𑀢𑀲𑀗𑁆𑀔𑀸𑀭𑀚𑀸𑀬𑀫𑀸𑀦𑀧𑀜𑁆𑀳𑁄 𑀧𑀜𑁆𑀘𑀫𑁄𑁇



[Go to previous page (3.3.4 Saṅkhārajāyamānapañha)](/tipitaka/28Mi/3/3.3/3.3.4.md) / [Go to parent page (3.3 Vicāravagga)](/tipitaka/28Mi/3/3.3.md) / [Go to next page (3.3.6 Vedagūpañha)](/tipitaka/28Mi/3/3.3/3.3.6.md)


