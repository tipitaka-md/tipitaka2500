---
title: 3.3.11 Cetanālakkhaṇapañha
path: /tipitaka/28Mi/3/3.3/3.3.11
ref: 269646
breadcrumbs:
  - name: Home
    link: /
  - name: 28Mi Milindapañhapāḷi
    link: /tipitaka/28Mi
  - name: 3 Milindapañha
    link: /tipitaka/28Mi/3
  - name: 3.3 Vicāravagga
    link: /tipitaka/28Mi/3/3.3
prevL: /tipitaka/28Mi/3/3.3/3.3.10
upL: /tipitaka/28Mi/3/3.3
nextL: /tipitaka/28Mi/3/3.3/3.3.12
---

# 3.3.11 Cetanālakkhaṇapañha

### Milindapañha

### Vicāravagga

### Cetanālakkhaṇapañha

(59.)

296. “Bhante nāgasena, kiṃlakkhaṇā cetanā”ti? “Cetayitalakkhaṇā, mahārāja, cetanā abhisaṅkharaṇalakkhaṇā cā”ti.

297. “Opammaṃ karohī”ti. “Yathā, mahārāja, kocideva puriso visaṃ abhisaṅkharitvā attanā ca piveyya, pare ca pāyeyya, so attanāpi dukkhito bhaveyya, parepi dukkhitā bhaveyyuṃ; evameva kho, mahārāja, idhekacco puggalo akusalaṃ kammaṃ cetanāya cetayitvā kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjeyya. Yepi tassa anusikkhanti, tepi kāyassa bhedā paraṃ maraṇā apāyaṃ duggatiṃ vinipātaṃ nirayaṃ upapajjanti.

298. Yathā vā pana, mahārāja, kocideva puriso sappinavanītatelamadhuphāṇitaṃ ekajjhaṃ abhisaṅkharitvā attanā ca piveyya, pare ca pāyeyya, so attanā sukhito bhaveyya, parepi sukhitā bhaveyyuṃ; evameva kho, mahārāja, idhekacco puggalo kusalaṃ kammaṃ cetanāya cetayitvā kāyassa bhedā paraṃ maraṇā sugatiṃ saggaṃ lokaṃ upapajjati. Yepi tassa anusikkhanti, tepi kāyassa bhedā paraṃ maraṇā sugatiṃ saggaṃ lokaṃ upapajjanti. Evaṃ kho, mahārāja, cetayitalakkhaṇā cetanā abhisaṅkharaṇalakkhaṇā cā”ti.

299. “Kallosi, bhante nāgasenā”ti.

===

300. Cetanālakkhaṇapañho ekādasamo.




