
[Home](/) / [28Mi Milindapañhapāḷi](../../../28Mi.md) / [3 Milindapañha](../../3.md) / [3.3 Vicāravagga](../3.3.md)

# 3.3.9 Vedanālakkhaṇapañha

* Milindapañha

* Vicāravagga

* Vedanālakkhaṇapañha

(57.)

287\. “Bhante nāgasena, kiṃlakkhaṇā vedanā”ti? “Vedayitalakkhaṇā, mahārāja, vedanā anubhavanalakkhaṇā cā”ti.

288\. “Opammaṃ karohī”ti. “Yathā, mahārāja, kocideva puriso rañño adhikāraṃ kareyya, tassa rājā tuṭṭho adhikāraṃ dadeyya, so tena adhikārena pañcahi kāmaguṇehi samappito samaṅgibhūto paricareyya, tassa evamassa ‘mayā kho pubbe rañño adhikāro kato, tassa me rājā tuṭṭho adhikāraṃ adāsi, svāhaṃ tatonidānaṃ imaṃ evarūpaṃ vedanaṃ vedayāmī’ti.

289\. Yathā vā pana, mahārāja, kocideva puriso kusalaṃ kammaṃ katvā kāyassa bhedā paraṃ maraṇā sugatiṃ saggaṃ lokaṃ upapajjeyya, so ca tattha dibbehi pañcahi kāmaguṇehi samappito samaṅgibhūto paricareyya, tassa evamassa ‘svāhaṃ kho pubbe kusalaṃ kammaṃ akāsiṃ, sohaṃ tatonidānaṃ imaṃ evarūpaṃ vedanaṃ vedayāmī’ti. Evaṃ kho, mahārāja, vedayitalakkhaṇā vedanā anubhavanalakkhaṇā cā”ti.

290\. “Kallosi, bhante nāgasenā”ti.

---

291\. Vedanālakkhaṇapañho navamo.



[Go to previous page (3.3.8 Phassalakkhaṇapañha)](3.3.8.md) / [Go to parent page (3.3 Vicāravagga)](../3.3.md) / [Go to next page (3.3.10 Saññālakkhaṇapañha)](3.3.10.md)


