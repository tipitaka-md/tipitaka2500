
[Home](/) / [28Mi Milindapañhapāḷi](/tipitaka/28Mi.md) / [3 Milindapañha](/tipitaka/28Mi/3.md) / [3.3 Vicāravagga](/tipitaka/28Mi/3/3.3.md)

# 𑁩𑁇𑁩𑁇𑁯 𑀯𑁂𑀤𑀦𑀸𑀮𑀓𑁆𑀔𑀡𑀧𑀜𑁆𑀳

### 𑀫𑀺𑀮𑀺𑀦𑁆𑀤𑀧𑀜𑁆𑀳

### 𑀯𑀺𑀘𑀸𑀭𑀯𑀕𑁆𑀕

### 𑀯𑁂𑀤𑀦𑀸𑀮𑀓𑁆𑀔𑀡𑀧𑀜𑁆𑀳

(57.)

287. “𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀓𑀺𑀁𑀮𑀓𑁆𑀔𑀡𑀸 𑀯𑁂𑀤𑀦𑀸”𑀢𑀺? “𑀯𑁂𑀤𑀬𑀺𑀢𑀮𑀓𑁆𑀔𑀡𑀸, 𑀫𑀳𑀸𑀭𑀸𑀚, 𑀯𑁂𑀤𑀦𑀸 𑀅𑀦𑀼𑀪𑀯𑀦𑀮𑀓𑁆𑀔𑀡𑀸 𑀘𑀸”𑀢𑀺𑁇

288. “𑀑𑀧𑀫𑁆𑀫𑀁 𑀓𑀭𑁄𑀳𑀻”𑀢𑀺𑁇 “𑀬𑀣𑀸, 𑀫𑀳𑀸𑀭𑀸𑀚, 𑀓𑁄𑀘𑀺𑀤𑁂𑀯 𑀧𑀼𑀭𑀺𑀲𑁄 𑀭𑀜𑁆𑀜𑁄 𑀅𑀥𑀺𑀓𑀸𑀭𑀁 𑀓𑀭𑁂𑀬𑁆𑀬, 𑀢𑀲𑁆𑀲 𑀭𑀸𑀚𑀸 𑀢𑀼𑀝𑁆𑀞𑁄 𑀅𑀥𑀺𑀓𑀸𑀭𑀁 𑀤𑀤𑁂𑀬𑁆𑀬, 𑀲𑁄 𑀢𑁂𑀦 𑀅𑀥𑀺𑀓𑀸𑀭𑁂𑀦 𑀧𑀜𑁆𑀘𑀳𑀺 𑀓𑀸𑀫𑀕𑀼𑀡𑁂𑀳𑀺 𑀲𑀫𑀧𑁆𑀧𑀺𑀢𑁄 𑀲𑀫𑀗𑁆𑀕𑀺𑀪𑀽𑀢𑁄 𑀧𑀭𑀺𑀘𑀭𑁂𑀬𑁆𑀬, 𑀢𑀲𑁆𑀲 𑀏𑀯𑀫𑀲𑁆𑀲 ‘𑀫𑀬𑀸 𑀔𑁄 𑀧𑀼𑀩𑁆𑀩𑁂 𑀭𑀜𑁆𑀜𑁄 𑀅𑀥𑀺𑀓𑀸𑀭𑁄 𑀓𑀢𑁄, 𑀢𑀲𑁆𑀲 𑀫𑁂 𑀭𑀸𑀚𑀸 𑀢𑀼𑀝𑁆𑀞𑁄 𑀅𑀥𑀺𑀓𑀸𑀭𑀁 𑀅𑀤𑀸𑀲𑀺, 𑀲𑁆𑀯𑀸𑀳𑀁 𑀢𑀢𑁄𑀦𑀺𑀤𑀸𑀦𑀁 𑀇𑀫𑀁 𑀏𑀯𑀭𑀽𑀧𑀁 𑀯𑁂𑀤𑀦𑀁 𑀯𑁂𑀤𑀬𑀸𑀫𑀻’𑀢𑀺𑁇

289. 𑀬𑀣𑀸 𑀯𑀸 𑀧𑀦, 𑀫𑀳𑀸𑀭𑀸𑀚, 𑀓𑁄𑀘𑀺𑀤𑁂𑀯 𑀧𑀼𑀭𑀺𑀲𑁄 𑀓𑀼𑀲𑀮𑀁 𑀓𑀫𑁆𑀫𑀁 𑀓𑀢𑁆𑀯𑀸 𑀓𑀸𑀬𑀲𑁆𑀲 𑀪𑁂𑀤𑀸 𑀧𑀭𑀁 𑀫𑀭𑀡𑀸 𑀲𑀼𑀕𑀢𑀺𑀁 𑀲𑀕𑁆𑀕𑀁 𑀮𑁄𑀓𑀁 𑀉𑀧𑀧𑀚𑁆𑀚𑁂𑀬𑁆𑀬, 𑀲𑁄 𑀘 𑀢𑀢𑁆𑀣 𑀤𑀺𑀩𑁆𑀩𑁂𑀳𑀺 𑀧𑀜𑁆𑀘𑀳𑀺 𑀓𑀸𑀫𑀕𑀼𑀡𑁂𑀳𑀺 𑀲𑀫𑀧𑁆𑀧𑀺𑀢𑁄 𑀲𑀫𑀗𑁆𑀕𑀺𑀪𑀽𑀢𑁄 𑀧𑀭𑀺𑀘𑀭𑁂𑀬𑁆𑀬, 𑀢𑀲𑁆𑀲 𑀏𑀯𑀫𑀲𑁆𑀲 ‘𑀲𑁆𑀯𑀸𑀳𑀁 𑀔𑁄 𑀧𑀼𑀩𑁆𑀩𑁂 𑀓𑀼𑀲𑀮𑀁 𑀓𑀫𑁆𑀫𑀁 𑀅𑀓𑀸𑀲𑀺𑀁, 𑀲𑁄𑀳𑀁 𑀢𑀢𑁄𑀦𑀺𑀤𑀸𑀦𑀁 𑀇𑀫𑀁 𑀏𑀯𑀭𑀽𑀧𑀁 𑀯𑁂𑀤𑀦𑀁 𑀯𑁂𑀤𑀬𑀸𑀫𑀻’𑀢𑀺𑁇 𑀏𑀯𑀁 𑀔𑁄, 𑀫𑀳𑀸𑀭𑀸𑀚, 𑀯𑁂𑀤𑀬𑀺𑀢𑀮𑀓𑁆𑀔𑀡𑀸 𑀯𑁂𑀤𑀦𑀸 𑀅𑀦𑀼𑀪𑀯𑀦𑀮𑀓𑁆𑀔𑀡𑀸 𑀘𑀸”𑀢𑀺𑁇

290. “𑀓𑀮𑁆𑀮𑁄𑀲𑀺, 𑀪𑀦𑁆𑀢𑁂 𑀦𑀸𑀕𑀲𑁂𑀦𑀸”𑀢𑀺𑁇

---

291. 𑀯𑁂𑀤𑀦𑀸𑀮𑀓𑁆𑀔𑀡𑀧𑀜𑁆𑀳𑁄 𑀦𑀯𑀫𑁄𑁇



[Go to previous page (3.3.8 Phassalakkhaṇapañha)](/tipitaka/28Mi/3/3.3/3.3.8.md) / [Go to parent page (3.3 Vicāravagga)](/tipitaka/28Mi/3/3.3.md) / [Go to next page (3.3.10 Saññālakkhaṇapañha)](/tipitaka/28Mi/3/3.3/3.3.10.md)


