
[Home](/) / [28Mi Milindapañhapāḷi](../../../28Mi.md) / [3 Milindapañha](../../3.md) / [3.3 Vicāravagga](../3.3.md)

# 𑁩𑁇𑁩𑁇𑁬 𑀯𑁂𑀤𑀕𑀽𑀧𑀜𑁆𑀳

### 𑀫𑀺𑀮𑀺𑀦𑁆𑀤𑀧𑀜𑁆𑀳

### 𑀯𑀺𑀘𑀸𑀭𑀯𑀕𑁆𑀕

### 𑀯𑁂𑀤𑀕𑀽𑀧𑀜𑁆𑀳

(54.)

255\. 𑀭𑀸𑀚𑀸 𑀆𑀳—  “𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀯𑁂𑀤𑀕𑀽 𑀉𑀧𑀮𑀩𑁆𑀪𑀢𑀻”𑀢𑀺? “𑀓𑁄 𑀧𑀦𑁂𑀲, 𑀫𑀳𑀸𑀭𑀸𑀚, 𑀯𑁂𑀤𑀕𑀽 𑀦𑀸𑀫𑀸”𑀢𑀺? “𑀬𑁄, 𑀪𑀦𑁆𑀢𑁂, 𑀅𑀩𑁆𑀪𑀦𑁆𑀢𑀭𑁂 𑀚𑀻𑀯𑁄 𑀘𑀓𑁆𑀔𑀼𑀦𑀸 𑀭𑀽𑀧𑀁 𑀧𑀲𑁆𑀲𑀢𑀺, 𑀲𑁄𑀢𑁂𑀦 𑀲𑀤𑁆𑀤𑀁 𑀲𑀼𑀡𑀸𑀢𑀺, 𑀖𑀸𑀦𑁂𑀦 𑀕𑀦𑁆𑀥𑀁 𑀖𑀸𑀬𑀢𑀺, 𑀚𑀺𑀯𑁆𑀳𑀸𑀬 𑀭𑀲𑀁 𑀲𑀸𑀬𑀢𑀺, 𑀓𑀸𑀬𑁂𑀦 𑀨𑁄𑀝𑁆𑀞𑀩𑁆𑀩𑀁 𑀨𑀼𑀲𑀢𑀺, 𑀫𑀦𑀲𑀸 𑀥𑀫𑁆𑀫𑀁 𑀯𑀺𑀚𑀸𑀦𑀸𑀢𑀺, 𑀬𑀣𑀸 𑀫𑀬𑀁 𑀇𑀥 𑀧𑀸𑀲𑀸𑀤𑁂 𑀦𑀺𑀲𑀺𑀦𑁆𑀦𑀸 𑀬𑁂𑀦 𑀬𑁂𑀦 𑀯𑀸𑀢𑀧𑀸𑀦𑁂𑀦 𑀇𑀘𑁆𑀙𑁂𑀬𑁆𑀬𑀸𑀫 𑀧𑀲𑁆𑀲𑀺𑀢𑀼𑀁, 𑀢𑁂𑀦 𑀢𑁂𑀦 𑀯𑀸𑀢𑀧𑀸𑀦𑁂𑀦 𑀧𑀲𑁆𑀲𑁂𑀬𑁆𑀬𑀸𑀫, 𑀧𑀼𑀭𑀢𑁆𑀣𑀺𑀫𑁂𑀦𑀧𑀺 𑀯𑀸𑀢𑀧𑀸𑀦𑁂𑀦 𑀧𑀲𑁆𑀲𑁂𑀬𑁆𑀬𑀸𑀫, 𑀧𑀘𑁆𑀙𑀺𑀫𑁂𑀦𑀧𑀺 𑀯𑀸𑀢𑀧𑀸𑀦𑁂𑀦 𑀧𑀲𑁆𑀲𑁂𑀬𑁆𑀬𑀸𑀫, 𑀉𑀢𑁆𑀢𑀭𑁂𑀦𑀧𑀺 𑀯𑀸𑀢𑀧𑀸𑀦𑁂𑀦 𑀧𑀲𑁆𑀲𑁂𑀬𑁆𑀬𑀸𑀫, 𑀤𑀓𑁆𑀔𑀺𑀡𑁂𑀦𑀧𑀺 𑀯𑀸𑀢𑀧𑀸𑀦𑁂𑀦 𑀧𑀲𑁆𑀲𑁂𑀬𑁆𑀬𑀸𑀫𑁇 𑀏𑀯𑀫𑁂𑀯 𑀔𑁄, 𑀪𑀦𑁆𑀢𑁂, 𑀅𑀬𑀁 𑀅𑀩𑁆𑀪𑀦𑁆𑀢𑀭𑁂 𑀚𑀻𑀯𑁄 𑀬𑁂𑀦 𑀬𑁂𑀦 𑀤𑁆𑀯𑀸𑀭𑁂𑀦 𑀇𑀘𑁆𑀙𑀢𑀺 𑀧𑀲𑁆𑀲𑀺𑀢𑀼𑀁, 𑀢𑁂𑀦 𑀢𑁂𑀦 𑀤𑁆𑀯𑀸𑀭𑁂𑀦 𑀧𑀲𑁆𑀲𑀢𑀻”𑀢𑀺𑁇

256\. 𑀣𑁂𑀭𑁄 𑀆𑀳—  “𑀧𑀜𑁆𑀘𑀤𑁆𑀯𑀸𑀭𑀁, 𑀫𑀳𑀸𑀭𑀸𑀚, 𑀪𑀡𑀺𑀲𑁆𑀲𑀸𑀫𑀺, 𑀢𑀁 𑀲𑀼𑀡𑁄𑀳𑀺, 𑀲𑀸𑀥𑀼𑀓𑀁 𑀫𑀦𑀲𑀺𑀓𑀭𑁄𑀳𑀺, 𑀬𑀤𑀺 𑀅𑀩𑁆𑀪𑀦𑁆𑀢𑀭𑁂 𑀚𑀻𑀯𑁄 𑀘𑀓𑁆𑀔𑀼𑀦𑀸 𑀭𑀽𑀧𑀁 𑀧𑀲𑁆𑀲𑀢𑀺, 𑀬𑀣𑀸 𑀫𑀬𑀁 𑀇𑀥 𑀧𑀸𑀲𑀸𑀤𑁂 𑀦𑀺𑀲𑀺𑀦𑁆𑀦𑀸 𑀬𑁂𑀦 𑀬𑁂𑀦 𑀯𑀸𑀢𑀧𑀸𑀦𑁂𑀦 𑀇𑀘𑁆𑀙𑁂𑀬𑁆𑀬𑀸𑀫 𑀧𑀲𑁆𑀲𑀺𑀢𑀼𑀁, 𑀢𑁂𑀦 𑀢𑁂𑀦 𑀯𑀸𑀢𑀧𑀸𑀦𑁂𑀦 𑀭𑀽𑀧𑀁𑀬𑁂𑀯 𑀧𑀲𑁆𑀲𑁂𑀬𑁆𑀬𑀸𑀫, 𑀧𑀼𑀭𑀢𑁆𑀣𑀺𑀫𑁂𑀦𑀧𑀺 𑀯𑀸𑀢𑀧𑀸𑀦𑁂𑀦 𑀭𑀽𑀧𑀁𑀬𑁂𑀯 𑀧𑀲𑁆𑀲𑁂𑀬𑁆𑀬𑀸𑀫, 𑀧𑀘𑁆𑀙𑀺𑀫𑁂𑀦𑀧𑀺 𑀯𑀸𑀢𑀧𑀸𑀦𑁂𑀦 𑀭𑀽𑀧𑀁𑀬𑁂𑀯 𑀧𑀲𑁆𑀲𑁂𑀬𑁆𑀬𑀸𑀫, 𑀉𑀢𑁆𑀢𑀭𑁂𑀦𑀧𑀺 𑀯𑀸𑀢𑀧𑀸𑀦𑁂𑀦 𑀭𑀽𑀧𑀁𑀬𑁂𑀯 𑀧𑀲𑁆𑀲𑁂𑀬𑁆𑀬𑀸𑀫, 𑀤𑀓𑁆𑀔𑀺𑀡𑁂𑀦𑀧𑀺 𑀯𑀸𑀢𑀧𑀸𑀦𑁂𑀦 𑀭𑀽𑀧𑀁𑀬𑁂𑀯 𑀧𑀲𑁆𑀲𑁂𑀬𑁆𑀬𑀸𑀫, 𑀏𑀯𑀫𑁂𑀢𑁂𑀦 𑀅𑀩𑁆𑀪𑀦𑁆𑀢𑀭𑁂 𑀚𑀻𑀯𑁂𑀦 𑀲𑁄𑀢𑁂𑀦𑀧𑀺 𑀭𑀽𑀧𑀁𑀬𑁂𑀯 𑀧𑀲𑁆𑀲𑀺𑀢𑀩𑁆𑀩𑀁, 𑀖𑀸𑀦𑁂𑀦𑀧𑀺 𑀭𑀽𑀧𑀁𑀬𑁂𑀯 𑀧𑀲𑁆𑀲𑀺𑀢𑀩𑁆𑀩𑀁, 𑀚𑀺𑀯𑁆𑀳𑀸𑀬𑀧𑀺 𑀭𑀽𑀧𑀁𑀬𑁂𑀯 𑀧𑀲𑁆𑀲𑀺𑀢𑀩𑁆𑀩𑀁, 𑀓𑀸𑀬𑁂𑀦𑀧𑀺 𑀭𑀽𑀧𑀁𑀬𑁂𑀯 𑀧𑀲𑁆𑀲𑀺𑀢𑀩𑁆𑀩𑀁, 𑀫𑀦𑀲𑀸𑀧𑀺 𑀭𑀽𑀧𑀁𑀬𑁂𑀯 𑀧𑀲𑁆𑀲𑀺𑀢𑀩𑁆𑀩𑀁; 𑀘𑀓𑁆𑀔𑀼𑀦𑀸𑀧𑀺 𑀲𑀤𑁆𑀤𑁄𑀬𑁂𑀯 𑀲𑁄𑀢𑀩𑁆𑀩𑁄, 𑀖𑀸𑀦𑁂𑀦𑀧𑀺 𑀲𑀤𑁆𑀤𑁄𑀬𑁂𑀯 𑀲𑁄𑀢𑀩𑁆𑀩𑁄, 𑀚𑀺𑀯𑁆𑀳𑀸𑀬𑀧𑀺 𑀲𑀤𑁆𑀤𑁄𑀬𑁂𑀯 𑀲𑁄𑀢𑀩𑁆𑀩𑁄, 𑀓𑀸𑀬𑁂𑀦𑀧𑀺 𑀲𑀤𑁆𑀤𑁄𑀬𑁂𑀯 𑀲𑁄𑀢𑀩𑁆𑀩𑁄, 𑀫𑀦𑀲𑀸𑀧𑀺 𑀲𑀤𑁆𑀤𑁄𑀬𑁂𑀯 𑀲𑁄𑀢𑀩𑁆𑀩𑁄; 𑀘𑀓𑁆𑀔𑀼𑀦𑀸𑀧𑀺 𑀕𑀦𑁆𑀥𑁄𑀬𑁂𑀯 𑀖𑀸𑀬𑀺𑀢𑀩𑁆𑀩𑁄, 𑀲𑁄𑀢𑁂𑀦𑀧𑀺 𑀕𑀦𑁆𑀥𑁄𑀬𑁂𑀯 𑀖𑀸𑀬𑀺𑀢𑀩𑁆𑀩𑁄, 𑀚𑀺𑀯𑁆𑀳𑀸𑀬𑀧𑀺 𑀕𑀦𑁆𑀥𑁄𑀬𑁂𑀯 𑀖𑀸𑀬𑀺𑀢𑀩𑁆𑀩𑁄, 𑀓𑀸𑀬𑁂𑀦𑀧𑀺 𑀕𑀦𑁆𑀥𑁄𑀬𑁂𑀯 𑀖𑀸𑀬𑀺𑀢𑀩𑁆𑀩𑁄, 𑀫𑀦𑀲𑀸𑀧𑀺 𑀕𑀦𑁆𑀥𑁄𑀬𑁂𑀯 𑀖𑀸𑀬𑀺𑀢𑀩𑁆𑀩𑁄; 𑀘𑀓𑁆𑀔𑀼𑀦𑀸𑀧𑀺 𑀭𑀲𑁄𑀬𑁂𑀯 𑀲𑀸𑀬𑀺𑀢𑀩𑁆𑀩𑁄, 𑀲𑁄𑀢𑁂𑀦𑀧𑀺 𑀭𑀲𑁄𑀬𑁂𑀯 𑀲𑀸𑀬𑀺𑀢𑀩𑁆𑀩𑁄, 𑀖𑀸𑀦𑁂𑀦𑀧𑀺 𑀭𑀲𑁄𑀬𑁂𑀯 𑀲𑀸𑀬𑀺𑀢𑀩𑁆𑀩𑁄, 𑀓𑀸𑀬𑁂𑀦𑀧𑀺 𑀭𑀲𑁄𑀬𑁂𑀯 𑀲𑀸𑀬𑀺𑀢𑀩𑁆𑀩𑁄, 𑀫𑀦𑀲𑀸𑀧𑀺 𑀭𑀲𑁄𑀬𑁂𑀯 𑀲𑀸𑀬𑀺𑀢𑀩𑁆𑀩𑁄; 𑀘𑀓𑁆𑀔𑀼𑀦𑀸𑀧𑀺 𑀨𑁄𑀝𑁆𑀞𑀩𑁆𑀩𑀁𑀬𑁂𑀯 𑀨𑀼𑀲𑀺𑀢𑀩𑁆𑀩𑀁, 𑀲𑁄𑀢𑁂𑀦𑀧𑀺 𑀨𑁄𑀝𑁆𑀞𑀩𑁆𑀩𑀁 𑀬𑁂𑀯 𑀨𑀼𑀲𑀺𑀢𑀩𑁆𑀩𑀁, 𑀖𑀸𑀦𑁂𑀦𑀧𑀺 𑀨𑁄𑀝𑁆𑀞𑀩𑁆𑀩𑀁𑀬𑁂𑀯 𑀨𑀼𑀲𑀺𑀢𑀩𑁆𑀩𑀁, 𑀚𑀺𑀯𑁆𑀳𑀸𑀬𑀧𑀺 𑀨𑁄𑀝𑁆𑀞𑀩𑁆𑀩𑀁 𑀬𑁂𑀯 𑀨𑀼𑀲𑀺𑀢𑀩𑁆𑀩𑀁, 𑀫𑀦𑀲𑀸𑀧𑀺 𑀨𑁄𑀝𑁆𑀞𑀩𑁆𑀩𑀁𑀬𑁂𑀯 𑀨𑀼𑀲𑀺𑀢𑀩𑁆𑀩𑀁; 𑀘𑀓𑁆𑀔𑀼𑀦𑀸𑀧𑀺 𑀥𑀫𑁆𑀫𑀁 𑀬𑁂𑀯 𑀯𑀺𑀚𑀸𑀦𑀺𑀢𑀩𑁆𑀩𑀁, 𑀲𑁄𑀢𑁂𑀦𑀧𑀺 𑀥𑀫𑁆𑀫𑀁𑀬𑁂𑀯 𑀯𑀺𑀚𑀸𑀦𑀺𑀢𑀩𑁆𑀩𑀁, 𑀖𑀸𑀦𑁂𑀦𑀧𑀺 𑀥𑀫𑁆𑀫𑀁 𑀬𑁂𑀯 𑀯𑀺𑀚𑀸𑀦𑀺𑀢𑀩𑁆𑀩𑀁, 𑀚𑀺𑀯𑁆𑀳𑀸𑀬𑀧𑀺 𑀥𑀫𑁆𑀫𑀁𑀬𑁂𑀯 𑀯𑀺𑀚𑀸𑀦𑀺𑀢𑀩𑁆𑀩𑀁, 𑀓𑀸𑀬𑁂𑀦𑀧𑀺 𑀥𑀫𑁆𑀫𑀁𑀬𑁂𑀯 𑀯𑀺𑀚𑀸𑀦𑀺𑀢𑀩𑁆𑀩𑀦𑁆”𑀢𑀺? “𑀦 𑀳𑀺, 𑀪𑀦𑁆𑀢𑁂”𑀢𑀺𑁇

257\. “𑀦 𑀔𑁄 𑀢𑁂, 𑀫𑀳𑀸𑀭𑀸𑀚, 𑀬𑀼𑀚𑁆𑀚𑀢𑀺 𑀧𑀼𑀭𑀺𑀫𑁂𑀦 𑀯𑀸 𑀧𑀘𑁆𑀙𑀺𑀫𑀁, 𑀧𑀘𑁆𑀙𑀺𑀫𑁂𑀦 𑀯𑀸 𑀧𑀼𑀭𑀺𑀫𑀁, 𑀬𑀣𑀸 𑀯𑀸 𑀧𑀦, 𑀫𑀳𑀸𑀭𑀸𑀚, 𑀫𑀬𑀁 𑀇𑀥 𑀧𑀸𑀲𑀸𑀤𑁂 𑀦𑀺𑀲𑀺𑀦𑁆𑀦𑀸 𑀇𑀫𑁂𑀲𑀼 𑀚𑀸𑀮𑀯𑀸𑀢𑀧𑀸𑀦𑁂𑀲𑀼 𑀉𑀕𑁆𑀖𑀸𑀝𑀺𑀢𑁂𑀲𑀼 𑀫𑀳𑀦𑁆𑀢𑁂𑀦 𑀆𑀓𑀸𑀲𑁂𑀦 𑀩𑀳𑀺𑀫𑀼𑀔𑀸 𑀲𑀼𑀝𑁆𑀞𑀼𑀢𑀭𑀁 𑀭𑀽𑀧𑀁 𑀧𑀲𑁆𑀲𑀸𑀫, 𑀏𑀯𑀫𑁂𑀢𑁂𑀦 𑀅𑀩𑁆𑀪𑀦𑁆𑀢𑀭𑁂 𑀚𑀻𑀯𑁂𑀦𑀸𑀧𑀺 𑀘𑀓𑁆𑀔𑀼𑀤𑁆𑀯𑀸𑀭𑁂𑀲𑀼 𑀉𑀕𑁆𑀖𑀸𑀝𑀺𑀢𑁂𑀲𑀼 𑀫𑀳𑀦𑁆𑀢𑁂𑀦 𑀆𑀓𑀸𑀲𑁂𑀦 𑀲𑀼𑀝𑁆𑀞𑀼𑀢𑀭𑀁 𑀭𑀽𑀧𑀁 𑀧𑀲𑁆𑀲𑀺𑀢𑀩𑁆𑀩𑀁, 𑀲𑁄𑀢𑁂𑀲𑀼 𑀉𑀕𑁆𑀖𑀸𑀝𑀺𑀢𑁂𑀲𑀼…  𑀖𑀸𑀦𑁂 𑀉𑀕𑁆𑀖𑀸𑀝𑀺𑀢𑁂…  𑀚𑀺𑀯𑁆𑀳𑀸𑀬 𑀉𑀕𑁆𑀖𑀸𑀝𑀺𑀢𑀸𑀬…  𑀓𑀸𑀬𑁂 𑀉𑀕𑁆𑀖𑀸𑀝𑀺𑀢𑁂 𑀫𑀳𑀦𑁆𑀢𑁂𑀦 𑀆𑀓𑀸𑀲𑁂𑀦 𑀲𑀼𑀝𑁆𑀞𑀼𑀢𑀭𑀁 𑀲𑀤𑁆𑀤𑁄 𑀲𑁄𑀢𑀩𑁆𑀩𑁄, 𑀕𑀦𑁆𑀥𑁄 𑀖𑀸𑀬𑀺𑀢𑀩𑁆𑀩𑁄, 𑀭𑀲𑁄 𑀲𑀸𑀬𑀺𑀢𑀩𑁆𑀩𑁄, 𑀨𑁄𑀝𑁆𑀞𑀩𑁆𑀩𑁄 𑀨𑀼𑀲𑀺𑀢𑀩𑁆𑀩𑁄”𑀢𑀺? “𑀦 𑀳𑀺, 𑀪𑀦𑁆𑀢𑁂”𑀢𑀺𑁇

258\. “𑀦 𑀔𑁄 𑀢𑁂, 𑀫𑀳𑀸𑀭𑀸𑀚, 𑀬𑀼𑀚𑁆𑀚𑀢𑀺 𑀧𑀼𑀭𑀺𑀫𑁂𑀦 𑀯𑀸 𑀧𑀘𑁆𑀙𑀺𑀫𑀁, 𑀧𑀘𑁆𑀙𑀺𑀫𑁂𑀦 𑀯𑀸 𑀧𑀼𑀭𑀺𑀫𑀁, 𑀬𑀣𑀸 𑀯𑀸 𑀧𑀦, 𑀫𑀳𑀸𑀭𑀸𑀚, 𑀅𑀬𑀁 𑀤𑀺𑀦𑁆𑀦𑁄 𑀦𑀺𑀓𑁆𑀔𑀫𑀺𑀢𑁆𑀯𑀸 𑀩𑀳𑀺𑀤𑁆𑀯𑀸𑀭𑀓𑁄𑀝𑁆𑀞𑀓𑁂 𑀢𑀺𑀝𑁆𑀞𑁂𑀬𑁆𑀬, 𑀚𑀸𑀦𑀸𑀲𑀺 𑀢𑁆𑀯𑀁, 𑀫𑀳𑀸𑀭𑀸𑀚, ‘𑀅𑀬𑀁 𑀤𑀺𑀦𑁆𑀦𑁄 𑀦𑀺𑀓𑁆𑀔𑀫𑀺𑀢𑁆𑀯𑀸 𑀩𑀳𑀺𑀤𑁆𑀯𑀸𑀭𑀓𑁄𑀝𑁆𑀞𑀓𑁂 𑀞𑀺𑀢𑁄’”𑀢𑀺? “𑀆𑀫, 𑀪𑀦𑁆𑀢𑁂, 𑀚𑀸𑀦𑀸𑀫𑀻”𑀢𑀺𑁇 “𑀬𑀣𑀸 𑀯𑀸 𑀧𑀦, 𑀫𑀳𑀸𑀭𑀸𑀚, 𑀅𑀬𑀁 𑀤𑀺𑀦𑁆𑀦𑁄 𑀅𑀦𑁆𑀢𑁄 𑀧𑀯𑀺𑀲𑀺𑀢𑁆𑀯𑀸 𑀢𑀯 𑀧𑀼𑀭𑀢𑁄 𑀢𑀺𑀝𑁆𑀞𑁂𑀬𑁆𑀬, 𑀚𑀸𑀦𑀸𑀲𑀺 𑀢𑁆𑀯𑀁, 𑀫𑀳𑀸𑀭𑀸𑀚, ‘𑀅𑀬𑀁 𑀤𑀺𑀦𑁆𑀦𑁄 𑀅𑀦𑁆𑀢𑁄 𑀧𑀯𑀺𑀲𑀺𑀢𑁆𑀯𑀸 𑀫𑀫 𑀧𑀼𑀭𑀢𑁄 𑀞𑀺𑀢𑁄’”𑀢𑀺? “𑀆𑀫, 𑀪𑀦𑁆𑀢𑁂, 𑀚𑀸𑀦𑀸𑀫𑀻”𑀢𑀺𑁇 “𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀅𑀩𑁆𑀪𑀦𑁆𑀢𑀭𑁂 𑀲𑁄 𑀚𑀻𑀯𑁄 𑀚𑀺𑀯𑁆𑀳𑀸𑀬 𑀭𑀲𑁂 𑀦𑀺𑀓𑁆𑀔𑀺𑀢𑁆𑀢𑁂 𑀚𑀸𑀦𑁂𑀬𑁆𑀬 𑀅𑀫𑁆𑀩𑀺𑀮𑀢𑁆𑀢𑀁 𑀯𑀸 𑀮𑀯𑀡𑀢𑁆𑀢𑀁 𑀯𑀸 𑀢𑀺𑀢𑁆𑀢𑀓𑀢𑁆𑀢𑀁 𑀯𑀸 𑀓𑀝𑀼𑀓𑀢𑁆𑀢𑀁 𑀯𑀸 𑀓𑀲𑀸𑀬𑀢𑁆𑀢𑀁 𑀯𑀸 𑀫𑀥𑀼𑀭𑀢𑁆𑀢𑀁 𑀯𑀸”𑀢𑀺? “𑀆𑀫, 𑀪𑀦𑁆𑀢𑁂, 𑀚𑀸𑀦𑁂𑀬𑁆𑀬𑀸”𑀢𑀺𑁇 “𑀢𑁂 𑀭𑀲𑁂 𑀅𑀦𑁆𑀢𑁄 𑀧𑀯𑀺𑀝𑁆𑀞𑁂 𑀚𑀸𑀦𑁂𑀬𑁆𑀬 𑀅𑀫𑁆𑀩𑀺𑀮𑀢𑁆𑀢𑀁 𑀯𑀸 𑀮𑀯𑀡𑀢𑁆𑀢𑀁 𑀯𑀸 𑀢𑀺𑀢𑁆𑀢𑀓𑀢𑁆𑀢𑀁 𑀯𑀸 𑀓𑀝𑀼𑀓𑀢𑁆𑀢𑀁 𑀯𑀸 𑀓𑀲𑀸𑀬𑀢𑁆𑀢𑀁 𑀯𑀸 𑀫𑀥𑀼𑀭𑀢𑁆𑀢𑀁 𑀯𑀸”𑀢𑀺𑁇 “𑀦 𑀳𑀺, 𑀪𑀦𑁆𑀢𑁂”𑀢𑀺𑁇

259\. “𑀦 𑀔𑁄 𑀢𑁂, 𑀫𑀳𑀸𑀭𑀸𑀚, 𑀬𑀼𑀚𑁆𑀚𑀢𑀺 𑀧𑀼𑀭𑀺𑀫𑁂𑀦 𑀯𑀸 𑀧𑀘𑁆𑀙𑀺𑀫𑀁, 𑀧𑀘𑁆𑀙𑀺𑀫𑁂𑀦 𑀯𑀸 𑀧𑀼𑀭𑀺𑀫𑀁, 𑀬𑀣𑀸, 𑀫𑀳𑀸𑀭𑀸𑀚, 𑀓𑁄𑀘𑀺𑀤𑁂𑀯 𑀧𑀼𑀭𑀺𑀲𑁄 𑀫𑀥𑀼𑀖𑀝𑀲𑀢𑀁 𑀆𑀳𑀭𑀸𑀧𑁂𑀢𑁆𑀯𑀸 𑀫𑀥𑀼𑀤𑁄𑀡𑀺𑀁 𑀧𑀽𑀭𑀸𑀧𑁂𑀢𑁆𑀯𑀸 𑀧𑀼𑀭𑀺𑀲𑀲𑁆𑀲 𑀫𑀼𑀔𑀁 𑀧𑀺𑀤𑀳𑀺𑀢𑁆𑀯𑀸 𑀫𑀥𑀼𑀤𑁄𑀡𑀺𑀬𑀸 𑀧𑀓𑁆𑀔𑀺𑀧𑁂𑀬𑁆𑀬, 𑀚𑀸𑀦𑁂𑀬𑁆𑀬, 𑀫𑀳𑀸𑀭𑀸𑀚, 𑀲𑁄 𑀧𑀼𑀭𑀺𑀲𑁄 𑀫𑀥𑀼𑀁 𑀲𑀫𑁆𑀧𑀦𑁆𑀦𑀁 𑀯𑀸 𑀦 𑀲𑀫𑁆𑀧𑀦𑁆𑀦𑀁 𑀯𑀸”𑀢𑀺? “𑀦 𑀳𑀺, 𑀪𑀦𑁆𑀢𑁂”𑀢𑀺𑁇 “𑀓𑁂𑀦 𑀓𑀸𑀭𑀡𑁂𑀦𑀸”𑀢𑀺? “𑀦 𑀳𑀺 𑀢𑀲𑁆𑀲, 𑀪𑀦𑁆𑀢𑁂, 𑀫𑀼𑀔𑁂 𑀫𑀥𑀼 𑀧𑀯𑀺𑀝𑁆𑀞𑀦𑁆”𑀢𑀺𑁇

260\. “𑀦 𑀔𑁄 𑀢𑁂, 𑀫𑀳𑀸𑀭𑀸𑀚, 𑀬𑀼𑀚𑁆𑀚𑀢𑀺 𑀧𑀼𑀭𑀺𑀫𑁂𑀦 𑀯𑀸 𑀧𑀘𑁆𑀙𑀺𑀫𑀁, 𑀧𑀘𑁆𑀙𑀺𑀫𑁂𑀦 𑀯𑀸 𑀧𑀼𑀭𑀺𑀫𑀦𑁆”𑀢𑀺𑁇 “𑀦𑀸𑀳𑀁 𑀧𑀝𑀺𑀩𑀮𑁄 𑀢𑀬𑀸 𑀯𑀸𑀤𑀺𑀦𑀸 𑀲𑀤𑁆𑀥𑀺𑀁 𑀲𑀮𑁆𑀮𑀧𑀺𑀢𑀼𑀁; 𑀲𑀸𑀥𑀼, 𑀪𑀦𑁆𑀢𑁂, 𑀅𑀢𑁆𑀣𑀁 𑀚𑀧𑁆𑀧𑁂𑀳𑀻”𑀢𑀺𑁇

261\. 𑀣𑁂𑀭𑁄 𑀅𑀪𑀺𑀥𑀫𑁆𑀫𑀲𑀁𑀬𑀼𑀢𑁆𑀢𑀸𑀬 𑀓𑀣𑀸𑀬 𑀭𑀸𑀚𑀸𑀦𑀁 𑀫𑀺𑀮𑀺𑀦𑁆𑀤𑀁 𑀲𑀜𑁆𑀜𑀸𑀧𑁂𑀲𑀺—  “𑀇𑀥, 𑀫𑀳𑀸𑀭𑀸𑀚, 𑀘𑀓𑁆𑀔𑀼𑀜𑁆𑀘 𑀧𑀝𑀺𑀘𑁆𑀘 𑀭𑀽𑀧𑁂 𑀘 𑀉𑀧𑁆𑀧𑀚𑁆𑀚𑀢𑀺 𑀘𑀓𑁆𑀔𑀼𑀯𑀺𑀜𑁆𑀜𑀸𑀡𑀁, 𑀢𑀁𑀲𑀳𑀚𑀸𑀢𑀸 𑀨𑀲𑁆𑀲𑁄 𑀯𑁂𑀤𑀦𑀸 𑀲𑀜𑁆𑀜𑀸 𑀘𑁂𑀢𑀦𑀸 𑀏𑀓𑀕𑁆𑀕𑀢𑀸 𑀚𑀻𑀯𑀺𑀢𑀺𑀦𑁆𑀤𑁆𑀭𑀺𑀬𑀁 𑀫𑀦𑀲𑀺𑀓𑀸𑀭𑁄𑀢𑀺 𑀏𑀯𑀫𑁂𑀢𑁂 𑀥𑀫𑁆𑀫𑀸 𑀧𑀘𑁆𑀘𑀬𑀢𑁄 𑀚𑀸𑀬𑀦𑁆𑀢𑀺, 𑀦 𑀳𑁂𑀢𑁆𑀣 𑀯𑁂𑀤𑀕𑀽 𑀉𑀧𑀮𑀩𑁆𑀪𑀢𑀺, 𑀲𑁄𑀢𑀜𑁆𑀘 𑀧𑀝𑀺𑀘𑁆𑀘 𑀲𑀤𑁆𑀤𑁂 𑀘…𑀧𑁂…  𑀫𑀦𑀜𑁆𑀘 𑀧𑀝𑀺𑀘𑁆𑀘 𑀥𑀫𑁆𑀫𑁂 𑀘 𑀉𑀧𑁆𑀧𑀚𑁆𑀚𑀢𑀺 𑀫𑀦𑁄𑀯𑀺𑀜𑁆𑀜𑀸𑀡𑀁, 𑀢𑀁𑀲𑀳𑀚𑀸𑀢𑀸 𑀨𑀲𑁆𑀲𑁄 𑀯𑁂𑀤𑀦𑀸 𑀲𑀜𑁆𑀜𑀸 𑀘𑁂𑀢𑀦𑀸 𑀏𑀓𑀕𑁆𑀕𑀢𑀸 𑀚𑀻𑀯𑀺𑀢𑀺𑀦𑁆𑀤𑁆𑀭𑀺𑀬𑀁 𑀫𑀦𑀲𑀺𑀓𑀸𑀭𑁄𑀢𑀺 𑀏𑀯𑀫𑁂𑀢𑁂 𑀥𑀫𑁆𑀫𑀸 𑀧𑀘𑁆𑀘𑀬𑀢𑁄 𑀚𑀸𑀬𑀦𑁆𑀢𑀺, 𑀦 𑀳𑁂𑀢𑁆𑀣 𑀯𑁂𑀤𑀕𑀽 𑀉𑀧𑀮𑀩𑁆𑀪𑀢𑀻”𑀢𑀺𑁇

262\. “𑀓𑀮𑁆𑀮𑁄𑀲𑀺, 𑀪𑀦𑁆𑀢𑁂 𑀦𑀸𑀕𑀲𑁂𑀦𑀸”𑀢𑀺𑁇

---

263\. 𑀯𑁂𑀤𑀕𑀽𑀧𑀜𑁆𑀳𑁄 𑀙𑀝𑁆𑀞𑁄𑁇



[Go to previous page (3.3.5 Bhavantasaṅkhārajāyamānapañha)](3.3.5.md) / [Go to parent page (3.3 Vicāravagga)](../3.3.md) / [Go to next page (3.3.7 Cakkhuviññāṇādipañha)](3.3.7.md)


