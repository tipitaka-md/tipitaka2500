
[Home](/) / [28Mi Milindapañhapāḷi](../...md) / [3 Milindapañha](...md) / [3.1 Mahāvagga](../28Mi/3/3.1.md)

# 𑁩𑁇𑁧𑁇𑁧𑁦 𑀲𑀫𑁆𑀧𑀲𑀸𑀤𑀦𑀮𑀓𑁆𑀔𑀡𑀲𑀤𑁆𑀥𑀸𑀧𑀜𑁆𑀳

* 𑀫𑀺𑀮𑀺𑀦𑁆𑀤𑀧𑀜𑁆𑀳

* 𑀫𑀳𑀸𑀯𑀕𑁆𑀕

* 𑀲𑀫𑁆𑀧𑀲𑀸𑀤𑀦𑀮𑀓𑁆𑀔𑀡𑀲𑀤𑁆𑀥𑀸𑀧𑀜𑁆𑀳

(33.)

142\. 𑀭𑀸𑀚𑀸 𑀆𑀳—  “𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀓𑀺𑀁𑀮𑀓𑁆𑀔𑀡𑀸 𑀲𑀤𑁆𑀥𑀸”𑀢𑀺? “𑀲𑀫𑁆𑀧𑀲𑀸𑀤𑀦𑀮𑀓𑁆𑀔𑀡𑀸 𑀘, 𑀫𑀳𑀸𑀭𑀸𑀚, 𑀲𑀤𑁆𑀥𑀸, 𑀲𑀫𑁆𑀧𑀓𑁆𑀔𑀦𑁆𑀤𑀦𑀮𑀓𑁆𑀔𑀡𑀸 𑀘𑀸”𑀢𑀺𑁇 “𑀓𑀣𑀁, 𑀪𑀦𑁆𑀢𑁂, 𑀲𑀫𑁆𑀧𑀲𑀸𑀤𑀦𑀮𑀓𑁆𑀔𑀡𑀸 𑀲𑀤𑁆𑀥𑀸”𑀢𑀺? “𑀲𑀤𑁆𑀥𑀸 𑀔𑁄, 𑀫𑀳𑀸𑀭𑀸𑀚, 𑀉𑀧𑁆𑀧𑀚𑁆𑀚𑀫𑀸𑀦𑀸 𑀦𑀻𑀯𑀭𑀡𑁂 𑀯𑀺𑀓𑁆𑀔𑀫𑁆𑀪𑁂𑀢𑀺, 𑀯𑀺𑀦𑀻𑀯𑀭𑀡𑀁 𑀘𑀺𑀢𑁆𑀢𑀁 𑀳𑁄𑀢𑀺 𑀅𑀘𑁆𑀙𑀁 𑀯𑀺𑀧𑁆𑀧𑀲𑀦𑁆𑀦𑀁 𑀅𑀦𑀸𑀯𑀺𑀮𑀁𑁇 𑀏𑀯𑀁 𑀔𑁄, 𑀫𑀳𑀸𑀭𑀸𑀚, 𑀲𑀫𑁆𑀧𑀲𑀸𑀤𑀦𑀮𑀓𑁆𑀔𑀡𑀸 𑀲𑀤𑁆𑀥𑀸”𑀢𑀺𑁇

143\. “𑀑𑀧𑀫𑁆𑀫𑀁 𑀓𑀭𑁄𑀳𑀻”𑀢𑀺𑁇 “𑀬𑀣𑀸, 𑀫𑀳𑀸𑀭𑀸𑀚, 𑀭𑀸𑀚𑀸 𑀘𑀓𑁆𑀓𑀯𑀢𑁆𑀢𑀻 𑀘𑀢𑀼𑀭𑀗𑁆𑀕𑀺𑀦𑀺𑀬𑀸 𑀲𑁂𑀦𑀸𑀬 𑀲𑀤𑁆𑀥𑀺𑀁 𑀅𑀤𑁆𑀥𑀸𑀦𑀫𑀕𑁆𑀕𑀧𑁆𑀧𑀝𑀺𑀧𑀦𑁆𑀦𑁄 𑀧𑀭𑀺𑀢𑁆𑀢𑀁 𑀉𑀤𑀓𑀁 𑀢𑀭𑁂𑀬𑁆𑀬, 𑀢𑀁 𑀉𑀤𑀓𑀁 𑀳𑀢𑁆𑀣𑀻𑀳𑀺 𑀘 𑀅𑀲𑁆𑀲𑁂𑀳𑀺 𑀘 𑀭𑀣𑁂𑀳𑀺 𑀘 𑀧𑀢𑁆𑀢𑀻𑀳𑀺 𑀘 𑀔𑀼𑀪𑀺𑀢𑀁 𑀪𑀯𑁂𑀬𑁆𑀬 𑀆𑀯𑀺𑀮𑀁 𑀮𑀼𑀍𑀇𑀢𑀁 𑀓𑀮𑀮𑀻𑀪𑀽𑀢𑀁𑁇 𑀉𑀢𑁆𑀢𑀺𑀡𑁆𑀡𑁄 𑀘 𑀭𑀸𑀚𑀸 𑀘𑀓𑁆𑀓𑀯𑀢𑁆𑀢𑀻 𑀫𑀦𑀼𑀲𑁆𑀲𑁂 𑀆𑀡𑀸𑀧𑁂𑀬𑁆𑀬 ‘𑀧𑀸𑀦𑀻𑀬𑀁, 𑀪𑀡𑁂, 𑀆𑀳𑀭𑀣, 𑀧𑀺𑀯𑀺𑀲𑁆𑀲𑀸𑀫𑀻’𑀢𑀺, 𑀭𑀜𑁆𑀜𑁄 𑀘 𑀉𑀤𑀓𑀧𑁆𑀧𑀲𑀸𑀤𑀓𑁄 𑀫𑀡𑀺 𑀪𑀯𑁂𑀬𑁆𑀬𑁇 ‘𑀏𑀯𑀁, 𑀤𑁂𑀯𑀸’𑀢𑀺 𑀔𑁄 𑀢𑁂 𑀫𑀦𑀼𑀲𑁆𑀲𑀸 𑀭𑀜𑁆𑀜𑁄 𑀘𑀓𑁆𑀓𑀯𑀢𑁆𑀢𑀺𑀲𑁆𑀲 𑀧𑀝𑀺𑀲𑁆𑀲𑀼𑀢𑁆𑀯𑀸 𑀢𑀁 𑀉𑀤𑀓𑀧𑁆𑀧𑀲𑀸𑀤𑀓𑀁 𑀫𑀡𑀺𑀁 𑀉𑀤𑀓𑁂 𑀧𑀓𑁆𑀔𑀺𑀧𑁂𑀬𑁆𑀬𑀼𑀁, 𑀢𑀲𑁆𑀫𑀺𑀁 𑀉𑀤𑀓𑁂 𑀧𑀓𑁆𑀔𑀺𑀢𑁆𑀢𑀫𑀢𑁆𑀢𑁂 𑀲𑀗𑁆𑀔𑀲𑁂𑀯𑀸𑀮𑀧𑀡𑀓𑀁 𑀯𑀺𑀕𑀘𑁆𑀙𑁂𑀬𑁆𑀬, 𑀓𑀤𑁆𑀤𑀫𑁄 𑀘 𑀲𑀦𑁆𑀦𑀺𑀲𑀻𑀤𑁂𑀬𑁆𑀬, 𑀅𑀘𑁆𑀙𑀁 𑀪𑀯𑁂𑀬𑁆𑀬 𑀉𑀤𑀓𑀁 𑀯𑀺𑀧𑁆𑀧𑀲𑀦𑁆𑀦𑀁 𑀅𑀦𑀸𑀯𑀺𑀮𑀁𑁇 𑀢𑀢𑁄 𑀭𑀜𑁆𑀜𑁄 𑀘𑀓𑁆𑀓𑀯𑀢𑁆𑀢𑀺𑀲𑁆𑀲 𑀧𑀸𑀦𑀻𑀬𑀁 𑀉𑀧𑀦𑀸𑀫𑁂𑀬𑁆𑀬𑀼𑀁 ‘𑀧𑀺𑀯𑀢𑀼, 𑀤𑁂𑀯, 𑀧𑀸𑀦𑀻𑀬𑀦𑁆’𑀢𑀺𑁇

144\. 𑀬𑀣𑀸, 𑀫𑀳𑀸𑀭𑀸𑀚, 𑀉𑀤𑀓𑀁, 𑀏𑀯𑀁 𑀘𑀺𑀢𑁆𑀢𑀁 𑀤𑀝𑁆𑀞𑀩𑁆𑀩𑀁, 𑀬𑀣𑀸 𑀢𑁂 𑀫𑀦𑀼𑀲𑁆𑀲𑀸, 𑀏𑀯𑀁 𑀬𑁄𑀕𑀸𑀯𑀘𑀭𑁄 𑀤𑀝𑁆𑀞𑀩𑁆𑀩𑁄, 𑀬𑀣𑀸 𑀲𑀗𑁆𑀔𑀲𑁂𑀯𑀸𑀮𑀧𑀡𑀓𑀁 𑀓𑀤𑁆𑀤𑀫𑁄 𑀘, 𑀏𑀯𑀁 𑀓𑀺𑀮𑁂𑀲𑀸 𑀤𑀝𑁆𑀞𑀩𑁆𑀩𑀸𑁇 𑀬𑀣𑀸 𑀉𑀤𑀓𑀧𑁆𑀧𑀲𑀸𑀤𑀓𑁄 𑀫𑀡𑀺, 𑀏𑀯𑀁 𑀲𑀤𑁆𑀥𑀸 𑀤𑀝𑁆𑀞𑀩𑁆𑀩𑀸, 𑀬𑀣𑀸 𑀉𑀤𑀓𑀧𑁆𑀧𑀲𑀸𑀤𑀓𑁂 𑀫𑀡𑀺𑀫𑁆𑀳𑀺 𑀉𑀤𑀓𑁂 𑀧𑀓𑁆𑀔𑀺𑀢𑁆𑀢𑀫𑀢𑁆𑀢𑁂 𑀲𑀗𑁆𑀔𑀲𑁂𑀯𑀸𑀮𑀧𑀡𑀓𑀁 𑀯𑀺𑀕𑀘𑁆𑀙𑁂𑀬𑁆𑀬, 𑀓𑀤𑁆𑀤𑀫𑁄 𑀘 𑀲𑀦𑁆𑀦𑀺𑀲𑀻𑀤𑁂𑀬𑁆𑀬, 𑀅𑀘𑁆𑀙𑀁 𑀪𑀯𑁂𑀬𑁆𑀬 𑀉𑀤𑀓𑀁 𑀯𑀺𑀧𑁆𑀧𑀲𑀦𑁆𑀦𑀁 𑀅𑀦𑀸𑀯𑀺𑀮𑀁; 𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀲𑀤𑁆𑀥𑀸 𑀉𑀧𑁆𑀧𑀚𑁆𑀚𑀫𑀸𑀦𑀸 𑀦𑀻𑀯𑀭𑀡𑁂 𑀯𑀺𑀓𑁆𑀔𑀫𑁆𑀪𑁂𑀢𑀺, 𑀯𑀺𑀦𑀻𑀯𑀭𑀡𑀁 𑀘𑀺𑀢𑁆𑀢𑀁 𑀳𑁄𑀢𑀺 𑀅𑀘𑁆𑀙𑀁 𑀯𑀺𑀧𑁆𑀧𑀲𑀦𑁆𑀦𑀁 𑀅𑀦𑀸𑀯𑀺𑀮𑀁𑁇 𑀏𑀯𑀁 𑀔𑁄, 𑀫𑀳𑀸𑀭𑀸𑀚, 𑀲𑀫𑁆𑀧𑀲𑀸𑀤𑀦𑀮𑀓𑁆𑀔𑀡𑀸 𑀲𑀤𑁆𑀥𑀸”𑀢𑀺𑁇

145\. “𑀓𑀮𑁆𑀮𑁄𑀲𑀺, 𑀪𑀦𑁆𑀢𑁂 𑀦𑀸𑀕𑀲𑁂𑀦𑀸”𑀢𑀺𑁇

---

146\. 𑀲𑀫𑁆𑀧𑀲𑀸𑀤𑀦𑀮𑀓𑁆𑀔𑀡𑀲𑀤𑁆𑀥𑀸𑀧𑀜𑁆𑀳𑁄 𑀤𑀲𑀫𑁄𑁇



[Go to previous page (3.1.9 Sīlalakkhaṇapañha)](3.1.9.md) / [Go to parent page (3.1 Mahāvagga)](../28Mi/3/3.1.md) / [Go to next page (3.1.11 Sampakkhandanalakkhaṇasaddhāpañha)](3.1.11.md)


