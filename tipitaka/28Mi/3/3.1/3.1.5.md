
[Home](/) / [28Mi Milindapañhapāḷi](../../../28Mi.md) / [3 Milindapañha](../../3.md) / [3.1 Mahāvagga](../3.1.md)

# 𑁩𑁇𑁧𑁇𑁫 𑀧𑀩𑁆𑀩𑀚𑁆𑀚𑀧𑀜𑁆𑀳

* 𑀫𑀺𑀮𑀺𑀦𑁆𑀤𑀧𑀜𑁆𑀳

* 𑀫𑀳𑀸𑀯𑀕𑁆𑀕

* 𑀧𑀩𑁆𑀩𑀚𑁆𑀚𑀧𑀜𑁆𑀳

(28.)

115\. 𑀅𑀣 𑀔𑁄 𑀆𑀬𑀲𑁆𑀫𑀸 𑀦𑀸𑀕𑀲𑁂𑀦𑁄 𑀬𑁂𑀦 𑀫𑀺𑀮𑀺𑀦𑁆𑀤𑀲𑁆𑀲 𑀭𑀜𑁆𑀜𑁄 𑀦𑀺𑀯𑁂𑀲𑀦𑀁 𑀢𑁂𑀦𑀼𑀧𑀲𑀗𑁆𑀓𑀫𑀺, 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀧𑀜𑁆𑀜𑀢𑁆𑀢𑁂 𑀆𑀲𑀦𑁂 𑀦𑀺𑀲𑀻𑀤𑀺𑁇 𑀅𑀣 𑀔𑁄 𑀫𑀺𑀮𑀺𑀦𑁆𑀤𑁄 𑀭𑀸𑀚𑀸 𑀆𑀬𑀲𑁆𑀫𑀦𑁆𑀢𑀁 𑀦𑀸𑀕𑀲𑁂𑀦𑀁 𑀲𑀧𑀭𑀺𑀲𑀁 𑀧𑀡𑀻𑀢𑁂𑀦 𑀔𑀸𑀤𑀦𑀻𑀬𑁂𑀦 𑀪𑁄𑀚𑀦𑀻𑀬𑁂𑀦 𑀲𑀳𑀢𑁆𑀣𑀸 𑀲𑀦𑁆𑀢𑀧𑁆𑀧𑁂𑀢𑁆𑀯𑀸 𑀲𑀫𑁆𑀧𑀯𑀸𑀭𑁂𑀢𑁆𑀯𑀸 𑀏𑀓𑀫𑁂𑀓𑀁 𑀪𑀺𑀓𑁆𑀔𑀼𑀁 𑀏𑀓𑀫𑁂𑀓𑁂𑀦 𑀤𑀼𑀲𑁆𑀲𑀬𑀼𑀕𑁂𑀦 𑀅𑀘𑁆𑀙𑀸𑀤𑁂𑀢𑁆𑀯𑀸 𑀆𑀬𑀲𑁆𑀫𑀦𑁆𑀢𑀁 𑀦𑀸𑀕𑀲𑁂𑀦𑀁 𑀢𑀺𑀘𑀻𑀯𑀭𑁂𑀦 𑀅𑀘𑁆𑀙𑀸𑀤𑁂𑀢𑁆𑀯𑀸 𑀆𑀬𑀲𑁆𑀫𑀦𑁆𑀢𑀁 𑀦𑀸𑀕𑀲𑁂𑀦𑀁 𑀏𑀢𑀤𑀯𑁄𑀘—  “𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀤𑀲𑀳𑀺, 𑀪𑀺𑀓𑁆𑀔𑀽𑀳𑀺 𑀲𑀤𑁆𑀥𑀺𑀁 𑀇𑀥 𑀦𑀺𑀲𑀻𑀤𑀣, 𑀅𑀯𑀲𑁂𑀲𑀸 𑀕𑀘𑁆𑀙𑀦𑁆𑀢𑀽”𑀢𑀺𑁇

116\. 𑀅𑀣 𑀔𑁄 𑀫𑀺𑀮𑀺𑀦𑁆𑀤𑁄 𑀭𑀸𑀚𑀸 𑀆𑀬𑀲𑁆𑀫𑀦𑁆𑀢𑀁 𑀦𑀸𑀕𑀲𑁂𑀦𑀁 𑀪𑀼𑀢𑁆𑀢𑀸𑀯𑀺𑀁 𑀑𑀦𑀻𑀢𑀧𑀢𑁆𑀢𑀧𑀸𑀡𑀺𑀁 𑀯𑀺𑀤𑀺𑀢𑁆𑀯𑀸 𑀅𑀜𑁆𑀜𑀢𑀭𑀁 𑀦𑀻𑀘𑀁 𑀆𑀲𑀦𑀁 𑀕𑀳𑁂𑀢𑁆𑀯𑀸 𑀏𑀓𑀫𑀦𑁆𑀢𑀁 𑀦𑀺𑀲𑀻𑀤𑀺, 𑀏𑀓𑀫𑀦𑁆𑀢𑀁 𑀦𑀺𑀲𑀺𑀦𑁆𑀦𑁄 𑀔𑁄 𑀫𑀺𑀮𑀺𑀦𑁆𑀤𑁄 𑀭𑀸𑀚𑀸 𑀆𑀬𑀲𑁆𑀫𑀦𑁆𑀢𑀁 𑀦𑀸𑀕𑀲𑁂𑀦𑀁 𑀏𑀢𑀤𑀯𑁄𑀘—  “𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀓𑀺𑀫𑁆𑀳𑀺 𑀳𑁄𑀢𑀺 𑀓𑀣𑀸𑀲𑀮𑁆𑀮𑀸𑀧𑁄”𑀢𑀺? “𑀅𑀢𑁆𑀣𑁂𑀦 𑀫𑀬𑀁, 𑀫𑀳𑀸𑀭𑀸𑀚, 𑀅𑀢𑁆𑀣𑀺𑀓𑀸, 𑀅𑀢𑁆𑀣𑁂 𑀳𑁄𑀢𑀼 𑀓𑀣𑀸𑀲𑀮𑁆𑀮𑀸𑀧𑁄”𑀢𑀺𑁇

117\. 𑀭𑀸𑀚𑀸 𑀆𑀳—  “𑀓𑀺𑀫𑀢𑁆𑀣𑀺𑀬𑀸, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀢𑀼𑀫𑁆𑀳𑀸𑀓𑀁 𑀧𑀩𑁆𑀩𑀚𑁆𑀚𑀸, 𑀓𑁄 𑀘 𑀢𑀼𑀫𑁆𑀳𑀸𑀓𑀁 𑀧𑀭𑀫𑀢𑁆𑀣𑁄”𑀢𑀺𑁇 𑀣𑁂𑀭𑁄 𑀆𑀳—  “𑀓𑀺𑀦𑁆𑀢𑀺, 𑀫𑀳𑀸𑀭𑀸𑀚, 𑀇𑀤𑀁 𑀤𑀼𑀓𑁆𑀔𑀁 𑀦𑀺𑀭𑀼𑀚𑁆𑀛𑁂𑀬𑁆𑀬, 𑀅𑀜𑁆𑀜𑀜𑁆𑀘 𑀤𑀼𑀓𑁆𑀔𑀁 𑀦 𑀉𑀧𑁆𑀧𑀚𑁆𑀚𑁂𑀬𑁆𑀬𑀸𑀢𑀺𑁇 𑀏𑀢𑀤𑀢𑁆𑀣𑀸, 𑀫𑀳𑀸𑀭𑀸𑀚, 𑀅𑀫𑁆𑀳𑀸𑀓𑀁 𑀧𑀩𑁆𑀩𑀚𑁆𑀚𑀸, 𑀅𑀦𑀼𑀧𑀸𑀤𑀸 𑀧𑀭𑀺𑀦𑀺𑀩𑁆𑀩𑀸𑀦𑀁 𑀔𑁄 𑀧𑀦 𑀅𑀫𑁆𑀳𑀸𑀓𑀁 𑀧𑀭𑀫𑀢𑁆𑀣𑁄”𑀢𑀺𑁇

118\. “𑀓𑀺𑀁 𑀧𑀦, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀲𑀩𑁆𑀩𑁂 𑀏𑀢𑀤𑀢𑁆𑀣𑀸𑀬 𑀧𑀩𑁆𑀩𑀚𑀦𑁆𑀢𑀻”𑀢𑀺? “𑀦 𑀳𑀺, 𑀫𑀳𑀸𑀭𑀸𑀚, 𑀓𑁂𑀘𑀺 𑀏𑀢𑀤𑀢𑁆𑀣𑀸𑀬 𑀧𑀩𑁆𑀩𑀚𑀦𑁆𑀢𑀺, 𑀓𑁂𑀘𑀺 𑀭𑀸𑀚𑀸𑀪𑀺𑀦𑀻𑀢𑀸 𑀧𑀩𑁆𑀩𑀚𑀦𑁆𑀢𑀺, 𑀓𑁂𑀘𑀺 𑀘𑁄𑀭𑀸𑀪𑀺𑀦𑀻𑀢𑀸 𑀧𑀩𑁆𑀩𑀚𑀦𑁆𑀢𑀺, 𑀓𑁂𑀘𑀺 𑀇𑀡𑀝𑁆𑀝𑀸 𑀧𑀩𑁆𑀩𑀚𑀦𑁆𑀢𑀺, 𑀓𑁂𑀘𑀺 𑀆𑀚𑀻𑀯𑀺𑀓𑀢𑁆𑀣𑀸𑀬 𑀧𑀩𑁆𑀩𑀚𑀦𑁆𑀢𑀺, 𑀬𑁂 𑀧𑀦 𑀲𑀫𑁆𑀫𑀸 𑀧𑀩𑁆𑀩𑀚𑀦𑁆𑀢𑀺, 𑀢𑁂 𑀏𑀢𑀤𑀢𑁆𑀣𑀸𑀬 𑀧𑀩𑁆𑀩𑀚𑀦𑁆𑀢𑀻”𑀢𑀺𑁇

119\. “𑀢𑁆𑀯𑀁 𑀧𑀦, 𑀪𑀦𑁆𑀢𑁂, 𑀏𑀢𑀤𑀢𑁆𑀣𑀸𑀬 𑀧𑀩𑁆𑀩𑀚𑀺𑀢𑁄𑀲𑀻”𑀢𑀺? “𑀅𑀳𑀁 𑀔𑁄, 𑀫𑀳𑀸𑀭𑀸𑀚, 𑀤𑀳𑀭𑀓𑁄 𑀲𑀦𑁆𑀢𑁄 𑀧𑀩𑁆𑀩𑀚𑀺𑀢𑁄, 𑀦 𑀚𑀸𑀦𑀸𑀫𑀺 𑀇𑀫𑀲𑁆𑀲 𑀦𑀸𑀫𑀢𑁆𑀣𑀸𑀬 𑀧𑀩𑁆𑀩𑀚𑀸𑀫𑀻𑀢𑀺, 𑀅𑀧𑀺 𑀘 𑀔𑁄 𑀫𑁂 𑀏𑀯𑀁 𑀅𑀳𑁄𑀲𑀺 ‘𑀧𑀡𑁆𑀟𑀺𑀢𑀸 𑀇𑀫𑁂 𑀲𑀫𑀡𑀸 𑀲𑀓𑁆𑀬𑀧𑀼𑀢𑁆𑀢𑀺𑀬𑀸, 𑀢𑁂 𑀫𑀁 𑀲𑀺𑀓𑁆𑀔𑀸𑀧𑁂𑀲𑁆𑀲𑀦𑁆𑀢𑀻’𑀢𑀺, 𑀲𑁆𑀯𑀸𑀳𑀁 𑀢𑁂𑀳𑀺 𑀲𑀺𑀓𑁆𑀔𑀸𑀧𑀺𑀢𑁄 𑀚𑀸𑀦𑀸𑀫𑀺 𑀘 𑀧𑀲𑁆𑀲𑀸𑀫𑀺 𑀘 ‘𑀇𑀫𑀲𑁆𑀲 𑀦𑀸𑀫𑀢𑁆𑀣𑀸𑀬 𑀧𑀩𑁆𑀩𑀚𑁆𑀚𑀸’”𑀢𑀺𑁇

120\. “𑀓𑀮𑁆𑀮𑁄𑀲𑀺, 𑀪𑀦𑁆𑀢𑁂 𑀦𑀸𑀕𑀲𑁂𑀦𑀸”𑀢𑀺𑁇

---

121\. 𑀧𑀩𑁆𑀩𑀚𑁆𑀚𑀧𑀜𑁆𑀳𑁄 𑀧𑀜𑁆𑀘𑀫𑁄𑁇



[Go to previous page (3.1.4 Anantakāyapañha)](3.1.4.md) / [Go to parent page (3.1 Mahāvagga)](../3.1.md) / [Go to next page (3.1.6 Paṭisandhipañha)](3.1.6.md)


