
[Home](/) / [28Mi Milindapañhapāḷi](../../../28Mi.md) / [3 Milindapañha](../../3.md) / [3.1 Mahāvagga](../3.1.md)

# 𑁩𑁇𑁧𑁇𑁪 𑀅𑀦𑀦𑁆𑀢𑀓𑀸𑀬𑀧𑀜𑁆𑀳

### 𑀫𑀺𑀮𑀺𑀦𑁆𑀤𑀧𑀜𑁆𑀳

### 𑀫𑀳𑀸𑀯𑀕𑁆𑀕

### 𑀅𑀦𑀦𑁆𑀢𑀓𑀸𑀬𑀧𑀜𑁆𑀳

(27.)

108\. 𑀅𑀣 𑀔𑁄 𑀫𑀺𑀮𑀺𑀦𑁆𑀤𑀲𑁆𑀲 𑀭𑀜𑁆𑀜𑁄 𑀏𑀢𑀤𑀳𑁄𑀲𑀺—  “𑀧𑀡𑁆𑀟𑀺𑀢𑁄 𑀔𑁄 𑀅𑀬𑀁 𑀪𑀺𑀓𑁆𑀔𑀼 𑀧𑀝𑀺𑀩𑀮𑁄 𑀫𑀬𑀸 𑀲𑀤𑁆𑀥𑀺𑀁 𑀲𑀮𑁆𑀮𑀧𑀺𑀢𑀼𑀁, 𑀩𑀳𑀼𑀓𑀸𑀦𑀺 𑀘 𑀫𑁂 𑀞𑀸𑀦𑀸𑀦𑀺 𑀧𑀼𑀘𑁆𑀙𑀺𑀢𑀩𑁆𑀩𑀸𑀦𑀺 𑀪𑀯𑀺𑀲𑁆𑀲𑀦𑁆𑀢𑀺, 𑀬𑀸𑀯 𑀅𑀧𑀼𑀘𑁆𑀙𑀺𑀢𑀸𑀦𑀺𑀬𑁂𑀯 𑀢𑀸𑀦𑀺 𑀞𑀸𑀦𑀸𑀦𑀺 𑀪𑀯𑀺𑀲𑁆𑀲𑀦𑁆𑀢𑀺, 𑀅𑀣 𑀲𑀽𑀭𑀺𑀬𑁄 𑀅𑀢𑁆𑀣𑀁 𑀕𑀫𑀺𑀲𑁆𑀲𑀢𑀺, 𑀬𑀦𑁆𑀦𑀽𑀦𑀸𑀳𑀁 𑀲𑁆𑀯𑁂 𑀅𑀦𑁆𑀢𑁂𑀧𑀼𑀭𑁂 𑀲𑀮𑁆𑀮𑀧𑁂𑀬𑁆𑀬𑀦𑁆”𑀢𑀺𑁇

109\. 𑀅𑀣 𑀔𑁄 𑀭𑀸𑀚𑀸 𑀤𑁂𑀯𑀫𑀦𑁆𑀢𑀺𑀬𑀁 𑀏𑀢𑀤𑀯𑁄𑀘—  “𑀢𑁂𑀦 𑀳𑀺 𑀢𑁆𑀯𑀁, 𑀤𑁂𑀯𑀫𑀦𑁆𑀢𑀺𑀬, 𑀪𑀤𑀦𑁆𑀢𑀲𑁆𑀲 𑀆𑀭𑁄𑀘𑁂𑀬𑁆𑀬𑀸𑀲𑀺 ‘𑀲𑁆𑀯𑁂 𑀅𑀦𑁆𑀢𑁂𑀧𑀼𑀭𑁂 𑀭𑀜𑁆𑀜𑀸 𑀲𑀤𑁆𑀥𑀺𑀁 𑀲𑀮𑁆𑀮𑀸𑀧𑁄 𑀪𑀯𑀺𑀲𑁆𑀲𑀢𑀻’”𑀢𑀺𑁇 𑀇𑀤𑀁 𑀯𑀢𑁆𑀯𑀸 𑀫𑀺𑀮𑀺𑀦𑁆𑀤𑁄 𑀭𑀸𑀚𑀸 𑀉𑀝𑁆𑀞𑀸𑀬𑀸𑀲𑀦𑀸 𑀣𑁂𑀭𑀁 𑀦𑀸𑀕𑀲𑁂𑀦𑀁 𑀆𑀧𑀼𑀘𑁆𑀙𑀺𑀢𑁆𑀯𑀸 𑀭𑀣𑀁 𑀅𑀪𑀺𑀭𑀽𑀳𑀺𑀢𑁆𑀯𑀸 “𑀦𑀸𑀕𑀲𑁂𑀦𑁄 𑀦𑀸𑀕𑀲𑁂𑀦𑁄”𑀢𑀺 𑀲𑀚𑁆𑀛𑀸𑀬𑀁 𑀓𑀭𑁄𑀦𑁆𑀢𑁄 𑀧𑀓𑁆𑀓𑀸𑀫𑀺𑁇

110\. 𑀅𑀣 𑀔𑁄 𑀤𑁂𑀯𑀫𑀦𑁆𑀢𑀺𑀬𑁄 𑀆𑀬𑀲𑁆𑀫𑀦𑁆𑀢𑀁 𑀦𑀸𑀕𑀲𑁂𑀦𑀁 𑀏𑀢𑀤𑀯𑁄𑀘—  “𑀭𑀸𑀚𑀸, 𑀪𑀦𑁆𑀢𑁂, 𑀫𑀺𑀮𑀺𑀦𑁆𑀤𑁄 𑀏𑀯𑀫𑀸𑀳—  ‘𑀲𑁆𑀯𑁂 𑀅𑀦𑁆𑀢𑁂𑀧𑀼𑀭𑁂 𑀭𑀜𑁆𑀜𑀸 𑀲𑀤𑁆𑀥𑀺𑀁 𑀲𑀮𑁆𑀮𑀸𑀧𑁄 𑀪𑀯𑀺𑀲𑁆𑀲𑀢𑀻’”𑀢𑀺𑁇 “𑀲𑀼𑀝𑁆𑀞𑀽”𑀢𑀺 𑀣𑁂𑀭𑁄 𑀅𑀩𑁆𑀪𑀸𑀦𑀼𑀫𑁄𑀤𑀺𑁇 𑀅𑀣 𑀔𑁄 𑀢𑀲𑁆𑀲𑀸 𑀭𑀢𑁆𑀢𑀺𑀬𑀸 𑀅𑀘𑁆𑀘𑀬𑁂𑀦 𑀤𑁂𑀯𑀫𑀦𑁆𑀢𑀺𑀬𑁄 𑀘 𑀅𑀦𑀦𑁆𑀢𑀓𑀸𑀬𑁄 𑀘 𑀫𑀗𑁆𑀓𑀼𑀭𑁄 𑀘 𑀲𑀩𑁆𑀩𑀤𑀺𑀦𑁆𑀦𑁄 𑀘 𑀬𑁂𑀦 𑀫𑀺𑀮𑀺𑀦𑁆𑀤𑁄 𑀭𑀸𑀚𑀸 𑀢𑁂𑀦𑀼𑀧𑀲𑀗𑁆𑀓𑀫𑀺𑀁𑀲𑀼, 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀭𑀸𑀚𑀸𑀦𑀁 𑀫𑀺𑀮𑀺𑀦𑁆𑀤𑀁 𑀏𑀢𑀤𑀯𑁄𑀘𑀼𑀁—  “𑀆𑀕𑀘𑁆𑀙𑀢𑀼, 𑀫𑀳𑀸𑀭𑀸𑀚, 𑀪𑀤𑀦𑁆𑀢𑁄 𑀦𑀸𑀕𑀲𑁂𑀦𑁄”𑀢𑀺? “𑀆𑀫 𑀆𑀕𑀘𑁆𑀙𑀢𑀽”𑀢𑀺𑁇 “𑀓𑀺𑀢𑁆𑀢𑀓𑁂𑀳𑀺 𑀪𑀺𑀓𑁆𑀔𑀽𑀳𑀺 𑀲𑀤𑁆𑀥𑀺𑀁 𑀆𑀕𑀘𑁆𑀙𑀢𑀽”𑀢𑀺? “𑀬𑀢𑁆𑀢𑀓𑁂 𑀪𑀺𑀓𑁆𑀔𑀽 𑀇𑀘𑁆𑀙𑀢𑀺, 𑀢𑀢𑁆𑀢𑀓𑁂𑀳𑀺 𑀪𑀺𑀓𑁆𑀔𑀽𑀳𑀺 𑀲𑀤𑁆𑀥𑀺𑀁 𑀆𑀕𑀘𑁆𑀙𑀢𑀽”𑀢𑀺𑁇

111\. 𑀅𑀣 𑀔𑁄 𑀲𑀩𑁆𑀩𑀤𑀺𑀦𑁆𑀦𑁄 𑀆𑀳—  “𑀆𑀕𑀘𑁆𑀙𑀢𑀼, 𑀫𑀳𑀸𑀭𑀸𑀚, 𑀤𑀲𑀳𑀺 𑀪𑀺𑀓𑁆𑀔𑀽𑀳𑀺 𑀲𑀤𑁆𑀥𑀺𑀦𑁆”𑀢𑀺𑁇 𑀤𑀼𑀢𑀺𑀬𑀫𑁆𑀧𑀺 𑀔𑁄 𑀭𑀸𑀚𑀸 𑀆𑀳—  “𑀬𑀢𑁆𑀢𑀓𑁂 𑀪𑀺𑀓𑁆𑀔𑀽 𑀇𑀘𑁆𑀙𑀢𑀺, 𑀢𑀢𑁆𑀢𑀓𑁂𑀳𑀺 𑀪𑀺𑀓𑁆𑀔𑀽𑀳𑀺 𑀲𑀤𑁆𑀥𑀺𑀁 𑀆𑀕𑀘𑁆𑀙𑀢𑀽”𑀢𑀺𑁇 𑀤𑀼𑀢𑀺𑀬𑀫𑁆𑀧𑀺 𑀔𑁄 𑀲𑀩𑁆𑀩𑀤𑀺𑀦𑁆𑀦𑁄 𑀆𑀳—  “𑀆𑀕𑀘𑁆𑀙𑀢𑀼, 𑀫𑀳𑀸𑀭𑀸𑀚, 𑀤𑀲𑀳𑀺 𑀪𑀺𑀓𑁆𑀔𑀽𑀳𑀺 𑀲𑀤𑁆𑀥𑀺𑀦𑁆”𑀢𑀺𑁇 𑀢𑀢𑀺𑀬𑀫𑁆𑀧𑀺 𑀔𑁄 𑀭𑀸𑀚𑀸 𑀆𑀳—  “𑀬𑀢𑁆𑀢𑀓𑁂 𑀪𑀺𑀓𑁆𑀔𑀽 𑀇𑀘𑁆𑀙𑀢𑀺, 𑀢𑀢𑁆𑀢𑀓𑁂𑀳𑀺 𑀪𑀺𑀓𑁆𑀔𑀽𑀳𑀺 𑀲𑀤𑁆𑀥𑀺𑀁 𑀆𑀕𑀘𑁆𑀙𑀢𑀽”𑀢𑀺𑁇 𑀢𑀢𑀺𑀬𑀫𑁆𑀧𑀺 𑀔𑁄 𑀲𑀩𑁆𑀩𑀤𑀺𑀦𑁆𑀦𑁄 𑀆𑀳—  “𑀆𑀕𑀘𑁆𑀙𑀢𑀼, 𑀫𑀳𑀸𑀭𑀸𑀚, 𑀤𑀲𑀳𑀺 𑀪𑀺𑀓𑁆𑀔𑀽𑀳𑀺 𑀲𑀤𑁆𑀥𑀺𑀦𑁆”𑀢𑀺𑁇 “𑀲𑀩𑁆𑀩𑁄 𑀧𑀦𑀸𑀬𑀁 𑀲𑀓𑁆𑀓𑀸𑀭𑁄 𑀧𑀝𑀺𑀬𑀸𑀤𑀺𑀢𑁄, 𑀅𑀳𑀁 𑀪𑀡𑀸𑀫𑀺 ‘𑀬𑀢𑁆𑀢𑀓𑁂 𑀪𑀺𑀓𑁆𑀔𑀽 𑀇𑀘𑁆𑀙𑀢𑀺, 𑀢𑀢𑁆𑀢𑀓𑁂𑀳𑀺 𑀪𑀺𑀓𑁆𑀔𑀽𑀳𑀺 𑀲𑀤𑁆𑀥𑀺𑀁 𑀆𑀕𑀘𑁆𑀙𑀢𑀽’𑀢𑀺𑁇 𑀅𑀬𑀁 𑀪𑀡𑁂 𑀲𑀩𑁆𑀩𑀤𑀺𑀦𑁆𑀦𑁄 𑀅𑀜𑁆𑀜𑀣𑀸 𑀪𑀡𑀢𑀺, 𑀓𑀺𑀁 𑀦𑀼 𑀫𑀬𑀁 𑀦𑀧𑁆𑀧𑀝𑀺𑀩𑀮𑀸 𑀪𑀺𑀓𑁆𑀔𑀽𑀦𑀁 𑀪𑁄𑀚𑀦𑀁 𑀤𑀸𑀢𑀼𑀦𑁆”𑀢𑀺? 𑀏𑀯𑀁 𑀯𑀼𑀢𑁆𑀢𑁂, 𑀲𑀩𑁆𑀩𑀤𑀺𑀦𑁆𑀦𑁄 𑀫𑀗𑁆𑀓𑀼 𑀅𑀳𑁄𑀲𑀺𑁇

112\. 𑀅𑀣 𑀔𑁄 𑀤𑁂𑀯𑀫𑀦𑁆𑀢𑀺𑀬𑁄 𑀘 𑀅𑀦𑀦𑁆𑀢𑀓𑀸𑀬𑁄 𑀘 𑀫𑀗𑁆𑀓𑀼𑀭𑁄 𑀘 𑀬𑁂𑀦𑀸𑀬𑀲𑁆𑀫𑀸 𑀦𑀸𑀕𑀲𑁂𑀦𑁄 𑀢𑁂𑀦𑀼𑀧𑀲𑀗𑁆𑀓𑀫𑀺𑀁𑀲𑀼, 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀆𑀬𑀲𑁆𑀫𑀦𑁆𑀢𑀁 𑀦𑀸𑀕𑀲𑁂𑀦𑀁 𑀏𑀢𑀤𑀯𑁄𑀘𑀼𑀁—  “𑀭𑀸𑀚𑀸, 𑀪𑀦𑁆𑀢𑁂, 𑀫𑀺𑀮𑀺𑀦𑁆𑀤𑁄 𑀏𑀯𑀫𑀸𑀳—  ‘𑀬𑀢𑁆𑀢𑀓𑁂 𑀪𑀺𑀓𑁆𑀔𑀽 𑀇𑀘𑁆𑀙𑀢𑀺, 𑀢𑀢𑁆𑀢𑀓𑁂𑀳𑀺 𑀪𑀺𑀓𑁆𑀔𑀽𑀳𑀺 𑀲𑀤𑁆𑀥𑀺𑀁 𑀆𑀕𑀘𑁆𑀙𑀢𑀽’”𑀢𑀺𑁇 𑀅𑀣 𑀔𑁄 𑀆𑀬𑀲𑁆𑀫𑀸 𑀦𑀸𑀕𑀲𑁂𑀦𑁄 𑀧𑀼𑀩𑁆𑀩𑀡𑁆𑀳𑀲𑀫𑀬𑀁 𑀦𑀺𑀯𑀸𑀲𑁂𑀢𑁆𑀯𑀸 𑀧𑀢𑁆𑀢𑀘𑀻𑀯𑀭𑀫𑀸𑀤𑀸𑀬 𑀅𑀲𑀻𑀢𑀺𑀬𑀸 𑀪𑀺𑀓𑁆𑀔𑀼𑀲𑀳𑀲𑁆𑀲𑁂𑀳𑀺 𑀲𑀤𑁆𑀥𑀺𑀁 𑀲𑀸𑀕𑀮𑀁 𑀧𑀸𑀯𑀺𑀲𑀺𑁇

113\. 𑀅𑀣 𑀔𑁄 𑀅𑀦𑀦𑁆𑀢𑀓𑀸𑀬𑁄 𑀆𑀬𑀲𑁆𑀫𑀦𑁆𑀢𑀁 𑀦𑀸𑀕𑀲𑁂𑀦𑀁 𑀦𑀺𑀲𑁆𑀲𑀸𑀬 𑀕𑀘𑁆𑀙𑀦𑁆𑀢𑁄 𑀆𑀬𑀲𑁆𑀫𑀦𑁆𑀢𑀁 𑀦𑀸𑀕𑀲𑁂𑀦𑀁 𑀏𑀢𑀤𑀯𑁄𑀘—  “𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀬𑀁 𑀧𑀦𑁂𑀢𑀁 𑀩𑁆𑀭𑀽𑀲𑀺 ‘𑀦𑀸𑀕𑀲𑁂𑀦𑁄’𑀢𑀺, 𑀓𑀢𑀫𑁄 𑀏𑀢𑁆𑀣 𑀦𑀸𑀕𑀲𑁂𑀦𑁄”𑀢𑀺? 𑀣𑁂𑀭𑁄 𑀆𑀳—  “𑀓𑁄 𑀧𑀦𑁂𑀢𑁆𑀣 ‘𑀦𑀸𑀕𑀲𑁂𑀦𑁄’𑀢𑀺 𑀫𑀜𑁆𑀜𑀲𑀻”𑀢𑀺? “𑀬𑁄 𑀲𑁄, 𑀪𑀦𑁆𑀢𑁂, 𑀅𑀩𑁆𑀪𑀦𑁆𑀢𑀭𑁂 𑀯𑀸𑀢𑁄 𑀚𑀻𑀯𑁄 𑀧𑀯𑀺𑀲𑀢𑀺 𑀘 𑀦𑀺𑀓𑁆𑀔𑀫𑀢𑀺 𑀘, 𑀲𑁄 ‘𑀦𑀸𑀕𑀲𑁂𑀦𑁄’𑀢𑀺 𑀫𑀜𑁆𑀜𑀸𑀫𑀻”𑀢𑀺𑁇 “𑀬𑀤𑀺 𑀧𑀦𑁂𑀲𑁄 𑀯𑀸𑀢𑁄 𑀦𑀺𑀓𑁆𑀔𑀫𑀺𑀢𑁆𑀯𑀸 𑀦𑀧𑁆𑀧𑀯𑀺𑀲𑁂𑀬𑁆𑀬, 𑀧𑀯𑀺𑀲𑀺𑀢𑁆𑀯𑀸 𑀦 𑀦𑀺𑀓𑁆𑀔𑀫𑁂𑀬𑁆𑀬, 𑀚𑀻𑀯𑁂𑀬𑁆𑀬 𑀦𑀼 𑀔𑁄 𑀲𑁄 𑀧𑀼𑀭𑀺𑀲𑁄”𑀢𑀺? “𑀦 𑀳𑀺, 𑀪𑀦𑁆𑀢𑁂”𑀢𑀺𑁇 “𑀬𑁂 𑀧𑀦𑀺𑀫𑁂 𑀲𑀗𑁆𑀔𑀥𑀫𑀓𑀸 𑀲𑀗𑁆𑀔𑀁 𑀥𑀫𑁂𑀦𑁆𑀢𑀺, 𑀢𑁂𑀲𑀁 𑀯𑀸𑀢𑁄 𑀧𑀼𑀦 𑀧𑀯𑀺𑀲𑀢𑀻”𑀢𑀺? “𑀦 𑀳𑀺, 𑀪𑀦𑁆𑀢𑁂”𑀢𑀺𑁇 “𑀬𑁂 𑀧𑀦𑀺𑀫𑁂 𑀯𑀁𑀲𑀥𑀫𑀓𑀸 𑀯𑀁𑀲𑀁 𑀥𑀫𑁂𑀦𑁆𑀢𑀺, 𑀢𑁂𑀲𑀁 𑀯𑀸𑀢𑁄 𑀧𑀼𑀦 𑀧𑀯𑀺𑀲𑀢𑀻”𑀢𑀺? “𑀦 𑀳𑀺, 𑀪𑀦𑁆𑀢𑁂”𑀢𑀺𑁇 “𑀬𑁂 𑀧𑀦𑀺𑀫𑁂 𑀲𑀺𑀗𑁆𑀕𑀥𑀫𑀓𑀸 𑀲𑀺𑀗𑁆𑀕𑀁 𑀥𑀫𑁂𑀦𑁆𑀢𑀺, 𑀢𑁂𑀲𑀁 𑀯𑀸𑀢𑁄 𑀧𑀼𑀦 𑀧𑀯𑀺𑀲𑀢𑀻”𑀢𑀺? “𑀦 𑀳𑀺, 𑀪𑀦𑁆𑀢𑁂”𑀢𑀺𑁇 “𑀅𑀣 𑀓𑀺𑀲𑁆𑀲 𑀧𑀦 𑀢𑁂 𑀦 𑀫𑀭𑀦𑁆𑀢𑀻”𑀢𑀺𑁇 “𑀦𑀸𑀳𑀁 𑀧𑀝𑀺𑀩𑀮𑁄 𑀢𑀬𑀸 𑀯𑀸𑀤𑀺𑀦𑀸 𑀲𑀤𑁆𑀥𑀺𑀁 𑀲𑀮𑁆𑀮𑀧𑀺𑀢𑀼𑀁, 𑀲𑀸𑀥𑀼, 𑀪𑀦𑁆𑀢𑁂, 𑀅𑀢𑁆𑀣𑀁 𑀚𑀧𑁆𑀧𑁂𑀳𑀻”𑀢𑀺𑁇 “𑀦𑁂𑀲𑁄 𑀚𑀻𑀯𑁄, 𑀅𑀲𑁆𑀲𑀸𑀲𑀧𑀲𑁆𑀲𑀸𑀲𑀸 𑀦𑀸𑀫𑁂𑀢𑁂 𑀓𑀸𑀬𑀲𑀗𑁆𑀔𑀸𑀭𑀸”𑀢𑀺 𑀣𑁂𑀭𑁄 𑀅𑀪𑀺𑀥𑀫𑁆𑀫𑀓𑀣𑀁 𑀓𑀣𑁂𑀲𑀺𑁇 𑀅𑀣 𑀅𑀦𑀦𑁆𑀢𑀓𑀸𑀬𑁄 𑀉𑀧𑀸𑀲𑀓𑀢𑁆𑀢𑀁 𑀧𑀝𑀺𑀯𑁂𑀤𑁂𑀲𑀻𑀢𑀺𑁇

---

114\. 𑀅𑀦𑀦𑁆𑀢𑀓𑀸𑀬𑀧𑀜𑁆𑀳𑁄 𑀘𑀢𑀼𑀢𑁆𑀣𑁄𑁇



[Go to previous page (3.1.3 Vīmaṃsanapañha)](3.1.3.md) / [Go to parent page (3.1 Mahāvagga)](../3.1.md) / [Go to next page (3.1.5 Pabbajjapañha)](3.1.5.md)


