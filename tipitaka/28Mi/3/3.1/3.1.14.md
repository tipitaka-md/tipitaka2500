
[Home](/) / [28Mi Milindapañhapāḷi](/tipitaka/28Mi.md) / [3 Milindapañha](/tipitaka/28Mi/3.md) / [3.1 Mahāvagga](/tipitaka/28Mi/3/3.1.md)

# 𑁩𑁇𑁧𑁇𑁧𑁪 𑀲𑀫𑀸𑀥𑀺𑀧𑀜𑁆𑀳

### 𑀫𑀺𑀮𑀺𑀦𑁆𑀤𑀧𑀜𑁆𑀳

### 𑀫𑀳𑀸𑀯𑀕𑁆𑀕

### 𑀲𑀫𑀸𑀥𑀺𑀧𑀜𑁆𑀳

(37.)

163. 𑀭𑀸𑀚𑀸 𑀆𑀳—  “𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀓𑀺𑀁𑀮𑀓𑁆𑀔𑀡𑁄 𑀲𑀫𑀸𑀥𑀻”𑀢𑀺? “𑀧𑀫𑀼𑀔𑀮𑀓𑁆𑀔𑀡𑁄, 𑀫𑀳𑀸𑀭𑀸𑀚, 𑀲𑀫𑀸𑀥𑀺, 𑀬𑁂 𑀓𑁂𑀘𑀺 𑀓𑀼𑀲𑀮𑀸 𑀥𑀫𑁆𑀫𑀸, 𑀲𑀩𑁆𑀩𑁂 𑀢𑁂 𑀲𑀫𑀸𑀥𑀺𑀧𑀫𑀼𑀔𑀸 𑀳𑁄𑀦𑁆𑀢𑀺 𑀲𑀫𑀸𑀥𑀺𑀦𑀺𑀦𑁆𑀦𑀸 𑀲𑀫𑀸𑀥𑀺𑀧𑁄𑀡𑀸 𑀲𑀫𑀸𑀥𑀺𑀧𑀩𑁆𑀪𑀸𑀭𑀸”𑀢𑀺𑁇

164. “𑀑𑀧𑀫𑁆𑀫𑀁 𑀓𑀭𑁄𑀳𑀻”𑀢𑀺𑁇 “𑀬𑀣𑀸, 𑀫𑀳𑀸𑀭𑀸𑀚, 𑀓𑀽𑀝𑀸𑀕𑀸𑀭𑀲𑁆𑀲 𑀬𑀸 𑀓𑀸𑀘𑀺 𑀕𑁄𑀧𑀸𑀦𑀲𑀺𑀬𑁄, 𑀲𑀩𑁆𑀩𑀸 𑀢𑀸 𑀓𑀽𑀝𑀗𑁆𑀕𑀫𑀸 𑀳𑁄𑀦𑁆𑀢𑀺 𑀓𑀽𑀝𑀦𑀺𑀦𑁆𑀦𑀸 𑀓𑀽𑀝𑀲𑀫𑁄𑀲𑀭𑀡𑀸, 𑀓𑀽𑀝𑀁 𑀢𑀸𑀲𑀁 𑀅𑀕𑁆𑀕𑀫𑀓𑁆𑀔𑀸𑀬𑀢𑀺; 𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀬𑁂 𑀓𑁂𑀘𑀺 𑀓𑀼𑀲𑀮𑀸 𑀥𑀫𑁆𑀫𑀸, 𑀲𑀩𑁆𑀩𑁂 𑀢𑁂 𑀲𑀫𑀸𑀥𑀺𑀧𑀫𑀼𑀔𑀸 𑀳𑁄𑀦𑁆𑀢𑀺 𑀲𑀫𑀸𑀥𑀺𑀦𑀺𑀦𑁆𑀦𑀸 𑀲𑀫𑀸𑀥𑀺𑀧𑁄𑀡𑀸 𑀲𑀫𑀸𑀥𑀺𑀧𑀩𑁆𑀪𑀸𑀭𑀸”𑀢𑀺𑁇

165. “𑀪𑀺𑀬𑁆𑀬𑁄 𑀑𑀧𑀫𑁆𑀫𑀁 𑀓𑀭𑁄𑀳𑀻”𑀢𑀺𑁇 “𑀬𑀣𑀸, 𑀫𑀳𑀸𑀭𑀸𑀚, 𑀓𑁄𑀘𑀺 𑀭𑀸𑀚𑀸 𑀘𑀢𑀼𑀭𑀗𑁆𑀕𑀺𑀦𑀺𑀬𑀸 𑀲𑁂𑀦𑀸𑀬 𑀲𑀤𑁆𑀥𑀺𑀁 𑀲𑀗𑁆𑀕𑀸𑀫𑀁 𑀑𑀢𑀭𑁂𑀬𑁆𑀬, 𑀲𑀩𑁆𑀩𑀸𑀯 𑀲𑁂𑀦𑀸 𑀳𑀢𑁆𑀣𑀻 𑀘 𑀅𑀲𑁆𑀲𑀸 𑀘 𑀭𑀣𑀸 𑀘 𑀧𑀢𑁆𑀢𑀻 𑀘 𑀢𑀧𑁆𑀧𑀫𑀼𑀔𑀸 𑀪𑀯𑁂𑀬𑁆𑀬𑀼𑀁 𑀢𑀦𑁆𑀦𑀺𑀦𑁆𑀦𑀸 𑀢𑀧𑁆𑀧𑁄𑀡𑀸 𑀢𑀧𑁆𑀧𑀩𑁆𑀪𑀸𑀭𑀸 𑀢𑀁𑀬𑁂𑀯 𑀅𑀦𑀼𑀧𑀭𑀺𑀬𑀸𑀬𑁂𑀬𑁆𑀬𑀼𑀁; 𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀬𑁂 𑀓𑁂𑀘𑀺 𑀓𑀼𑀲𑀮𑀸 𑀥𑀫𑁆𑀫𑀸, 𑀲𑀩𑁆𑀩𑁂 𑀢𑁂 𑀲𑀫𑀸𑀥𑀺𑀧𑀫𑀼𑀔𑀸 𑀳𑁄𑀦𑁆𑀢𑀺 𑀲𑀫𑀸𑀥𑀺𑀦𑀺𑀦𑁆𑀦𑀸 𑀲𑀫𑀸𑀥𑀺𑀧𑁄𑀡𑀸 𑀲𑀫𑀸𑀥𑀺𑀧𑀩𑁆𑀪𑀸𑀭𑀸𑁇 𑀏𑀯𑀁 𑀔𑁄, 𑀫𑀳𑀸𑀭𑀸𑀚, 𑀧𑀫𑀼𑀔𑀮𑀓𑁆𑀔𑀡𑁄 𑀲𑀫𑀸𑀥𑀺𑁇 𑀪𑀸𑀲𑀺𑀢𑀫𑁆𑀧𑁂𑀢𑀁, 𑀫𑀳𑀸𑀭𑀸𑀚, 𑀪𑀕𑀯𑀢𑀸—  ‘𑀲𑀫𑀸𑀥𑀺𑀁, 𑀪𑀺𑀓𑁆𑀔𑀯𑁂, 𑀪𑀸𑀯𑁂𑀣, 𑀲𑀫𑀸𑀳𑀺𑀢𑁄, 𑀪𑀺𑀓𑁆𑀔𑀯𑁂, 𑀪𑀺𑀓𑁆𑀔𑀼 𑀬𑀣𑀸𑀪𑀽𑀢𑀁 𑀧𑀚𑀸𑀦𑀸𑀢𑀻’”𑀢𑀺𑁇

166. “𑀓𑀮𑁆𑀮𑁄𑀲𑀺, 𑀪𑀦𑁆𑀢𑁂 𑀦𑀸𑀕𑀲𑁂𑀦𑀸”𑀢𑀺𑁇

---

167. 𑀲𑀫𑀸𑀥𑀺𑀧𑀜𑁆𑀳𑁄 𑀘𑀼𑀤𑁆𑀤𑀲𑀫𑁄𑁇



[Go to previous page (3.1.13 Satilakkhaṇapañha)](/tipitaka/28Mi/3/3.1/3.1.13.md) / [Go to parent page (3.1 Mahāvagga)](/tipitaka/28Mi/3/3.1.md) / [Go to next page (3.1.15 Paññālakkhaṇapañha)](/tipitaka/28Mi/3/3.1/3.1.15.md)


