
[Home](/) / [28Mi Milindapañhapāḷi](../../../28Mi.md) / [3 Milindapañha](../../3.md) / [3.1 Mahāvagga](../3.1.md)

# 𑁩𑁇𑁧𑁇𑁧𑁫 𑀧𑀜𑁆𑀜𑀸𑀮𑀓𑁆𑀔𑀡𑀧𑀜𑁆𑀳

### 𑀫𑀺𑀮𑀺𑀦𑁆𑀤𑀧𑀜𑁆𑀳

### 𑀫𑀳𑀸𑀯𑀕𑁆𑀕

### 𑀧𑀜𑁆𑀜𑀸𑀮𑀓𑁆𑀔𑀡𑀧𑀜𑁆𑀳

(38.)

168\. 𑀭𑀸𑀚𑀸 𑀆𑀳—  “𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀓𑀺𑀁𑀮𑀓𑁆𑀔𑀡𑀸 𑀧𑀜𑁆𑀜𑀸”𑀢𑀺? “𑀧𑀼𑀩𑁆𑀩𑁂𑀯 𑀔𑁄, 𑀫𑀳𑀸𑀭𑀸𑀚, 𑀫𑀬𑀸 𑀯𑀼𑀢𑁆𑀢𑀁—  ‘𑀙𑁂𑀤𑀦𑀮𑀓𑁆𑀔𑀡𑀸 𑀧𑀜𑁆𑀜𑀸’𑀢𑀺, 𑀅𑀧𑀺 𑀘 𑀑𑀪𑀸𑀲𑀦𑀮𑀓𑁆𑀔𑀡𑀸 𑀧𑀜𑁆𑀜𑀸”𑀢𑀺𑁇 “𑀓𑀣𑀁, 𑀪𑀦𑁆𑀢𑁂, 𑀑𑀪𑀸𑀲𑀦𑀮𑀓𑁆𑀔𑀡𑀸 𑀧𑀜𑁆𑀜𑀸”𑀢𑀺? “𑀧𑀜𑁆𑀜𑀸, 𑀫𑀳𑀸𑀭𑀸𑀚, 𑀉𑀧𑁆𑀧𑀚𑁆𑀚𑀫𑀸𑀦𑀸 𑀅𑀯𑀺𑀚𑁆𑀚𑀦𑁆𑀥𑀓𑀸𑀭𑀁 𑀯𑀺𑀥𑀫𑁂𑀢𑀺, 𑀯𑀺𑀚𑁆𑀚𑁄𑀪𑀸𑀲𑀁 𑀚𑀦𑁂𑀢𑀺, 𑀜𑀸𑀡𑀸𑀮𑁄𑀓𑀁 𑀯𑀺𑀤𑀁𑀲𑁂𑀢𑀺, 𑀅𑀭𑀺𑀬𑀲𑀘𑁆𑀘𑀸𑀦𑀺 𑀧𑀸𑀓𑀝𑀸𑀦𑀺 𑀓𑀭𑁄𑀢𑀺𑁇 𑀢𑀢𑁄 𑀬𑁄𑀕𑀸𑀯𑀘𑀭𑁄 ‘𑀅𑀦𑀺𑀘𑁆𑀘𑀦𑁆’𑀢𑀺 𑀯𑀸 ‘𑀤𑀼𑀓𑁆𑀔𑀦𑁆’𑀢𑀺 𑀯𑀸 ‘𑀅𑀦𑀢𑁆𑀢𑀸’𑀢𑀺 𑀯𑀸 𑀲𑀫𑁆𑀫𑀧𑁆𑀧𑀜𑁆𑀜𑀸𑀬 𑀧𑀲𑁆𑀲𑀢𑀻”𑀢𑀺𑁇

169\. “𑀑𑀧𑀫𑁆𑀫𑀁 𑀓𑀭𑁄𑀳𑀻”𑀢𑀺𑁇 “𑀬𑀣𑀸, 𑀫𑀳𑀸𑀭𑀸𑀚, 𑀧𑀼𑀭𑀺𑀲𑁄 𑀅𑀦𑁆𑀥𑀓𑀸𑀭𑁂 𑀕𑁂𑀳𑁂 𑀧𑀤𑀻𑀧𑀁 𑀧𑀯𑁂𑀲𑁂𑀬𑁆𑀬, 𑀧𑀯𑀺𑀝𑁆𑀞𑁄 𑀧𑀤𑀻𑀧𑁄 𑀅𑀦𑁆𑀥𑀓𑀸𑀭𑀁 𑀯𑀺𑀥𑀫𑁂𑀢𑀺, 𑀑𑀪𑀸𑀲𑀁 𑀚𑀦𑁂𑀢𑀺, 𑀆𑀮𑁄𑀓𑀁 𑀯𑀺𑀤𑀁𑀲𑁂𑀢𑀺, 𑀭𑀽𑀧𑀸𑀦𑀺 𑀧𑀸𑀓𑀝𑀸𑀦𑀺 𑀓𑀭𑁄𑀢𑀺; 𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀧𑀜𑁆𑀜𑀸 𑀉𑀧𑁆𑀧𑀚𑁆𑀚𑀫𑀸𑀦𑀸 𑀅𑀯𑀺𑀚𑁆𑀚𑀦𑁆𑀥𑀓𑀸𑀭𑀁 𑀯𑀺𑀥𑀫𑁂𑀢𑀺, 𑀯𑀺𑀚𑁆𑀚𑁄𑀪𑀸𑀲𑀁 𑀚𑀦𑁂𑀢𑀺, 𑀜𑀸𑀡𑀸𑀮𑁄𑀓𑀁 𑀯𑀺𑀤𑀁𑀲𑁂𑀢𑀺, 𑀅𑀭𑀺𑀬𑀲𑀘𑁆𑀘𑀸𑀦𑀺 𑀧𑀸𑀓𑀝𑀸𑀦𑀺 𑀓𑀭𑁄𑀢𑀺𑁇 𑀢𑀢𑁄 𑀬𑁄𑀕𑀸𑀯𑀘𑀭𑁄 ‘𑀅𑀦𑀺𑀘𑁆𑀘𑀦𑁆’𑀢𑀺 𑀯𑀸 ‘𑀤𑀼𑀓𑁆𑀔𑀦𑁆’𑀢𑀺 𑀯𑀸 ‘𑀅𑀦𑀢𑁆𑀢𑀸’𑀢𑀺 𑀯𑀸 𑀲𑀫𑁆𑀫𑀧𑁆𑀧𑀜𑁆𑀜𑀸𑀬 𑀧𑀲𑁆𑀲𑀢𑀺𑁇 𑀏𑀯𑀁 𑀔𑁄, 𑀫𑀳𑀸𑀭𑀸𑀚, 𑀑𑀪𑀸𑀲𑀦𑀮𑀓𑁆𑀔𑀡𑀸 𑀧𑀜𑁆𑀜𑀸”𑀢𑀺𑁇

170\. “𑀓𑀮𑁆𑀮𑁄𑀲𑀺, 𑀪𑀦𑁆𑀢𑁂 𑀦𑀸𑀕𑀲𑁂𑀦𑀸”𑀢𑀺𑁇

---

171\. 𑀧𑀜𑁆𑀜𑀸𑀮𑀓𑁆𑀔𑀡𑀧𑀜𑁆𑀳𑁄 𑀧𑀦𑁆𑀦𑀭𑀲𑀫𑁄𑁇



[Go to previous page (3.1.14 Samādhipañha)](3.1.14.md) / [Go to parent page (3.1 Mahāvagga)](../3.1.md) / [Go to next page (3.1.16 Nānādhammānaṃekakiccaabhinipphādanapañha)](3.1.16.md)


