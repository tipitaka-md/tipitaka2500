
[Home](/) / [28Mi Milindapañhapāḷi](/tipitaka/28Mi.md) / [3 Milindapañha](/tipitaka/28Mi/3.md) / [3.1 Mahāvagga](/tipitaka/28Mi/3/3.1.md)

# 𑁩𑁇𑁧𑁇𑁧 𑀧𑀜𑁆𑀜𑀢𑁆𑀢𑀺𑀧𑀜𑁆𑀳

### 𑀫𑀺𑀮𑀺𑀦𑁆𑀤𑀧𑀜𑁆𑀳

### 𑀫𑀳𑀸𑀯𑀕𑁆𑀕

### 𑀧𑀜𑁆𑀜𑀢𑁆𑀢𑀺𑀧𑀜𑁆𑀳

(24.)

92\. 𑀅𑀣 𑀔𑁄 𑀫𑀺𑀮𑀺𑀦𑁆𑀤𑁄 𑀭𑀸𑀚𑀸 𑀬𑁂𑀦𑀸𑀬𑀲𑁆𑀫𑀸 𑀦𑀸𑀕𑀲𑁂𑀦𑁄 𑀢𑁂𑀦𑀼𑀧𑀲𑀗𑁆𑀓𑀫𑀺, 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀆𑀬𑀲𑁆𑀫𑀢𑀸 𑀦𑀸𑀕𑀲𑁂𑀦𑁂𑀦 𑀲𑀤𑁆𑀥𑀺𑀁 𑀲𑀫𑁆𑀫𑁄𑀤𑀺, 𑀲𑀫𑁆𑀫𑁄𑀤𑀦𑀻𑀬𑀁 𑀓𑀣𑀁 𑀲𑀸𑀭𑀡𑀻𑀬𑀁 𑀯𑀻𑀢𑀺𑀲𑀸𑀭𑁂𑀢𑁆𑀯𑀸 𑀏𑀓𑀫𑀦𑁆𑀢𑀁 𑀦𑀺𑀲𑀻𑀤𑀺𑁇 𑀆𑀬𑀲𑁆𑀫𑀸𑀧𑀺 𑀔𑁄 𑀦𑀸𑀕𑀲𑁂𑀦𑁄 𑀧𑀝𑀺𑀲𑀫𑁆𑀫𑁄𑀤𑀦𑀻𑀬𑁂𑀦𑁂𑀯 𑀫𑀺𑀮𑀺𑀦𑁆𑀤𑀲𑁆𑀲 𑀭𑀜𑁆𑀜𑁄 𑀘𑀺𑀢𑁆𑀢𑀁 𑀆𑀭𑀸𑀥𑁂𑀲𑀺𑁇

93\. 𑀅𑀣 𑀔𑁄 𑀫𑀺𑀮𑀺𑀦𑁆𑀤𑁄 𑀭𑀸𑀚𑀸 𑀆𑀬𑀲𑁆𑀫𑀦𑁆𑀢𑀁 𑀦𑀸𑀕𑀲𑁂𑀦𑀁 𑀏𑀢𑀤𑀯𑁄𑀘—  “𑀓𑀣𑀁 𑀪𑀤𑀦𑁆𑀢𑁄 𑀜𑀸𑀬𑀢𑀺, 𑀓𑀺𑀦𑁆𑀦𑀸𑀫𑁄𑀲𑀺, 𑀪𑀦𑁆𑀢𑁂”𑀢𑀺? “‘𑀦𑀸𑀕𑀲𑁂𑀦𑁄’𑀢𑀺 𑀔𑁄 𑀅𑀳𑀁, 𑀫𑀳𑀸𑀭𑀸𑀚, 𑀜𑀸𑀬𑀸𑀫𑀺, ‘𑀦𑀸𑀕𑀲𑁂𑀦𑁄’𑀢𑀺 𑀔𑁄 𑀫𑀁, 𑀫𑀳𑀸𑀭𑀸𑀚, 𑀲𑀩𑁆𑀭𑀳𑁆𑀫𑀘𑀸𑀭𑀻 𑀲𑀫𑀼𑀤𑀸𑀘𑀭𑀦𑁆𑀢𑀺, 𑀅𑀧𑀺 𑀘 𑀫𑀸𑀢𑀸𑀧𑀺𑀢𑀭𑁄 𑀦𑀸𑀫𑀁 𑀓𑀭𑁄𑀦𑁆𑀢𑀺 ‘𑀦𑀸𑀕𑀲𑁂𑀦𑁄’𑀢𑀺 𑀯𑀸 ‘𑀲𑀽𑀭𑀲𑁂𑀦𑁄’𑀢𑀺 𑀯𑀸 ‘𑀯𑀻𑀭𑀲𑁂𑀦𑁄’𑀢𑀺 𑀯𑀸 ‘𑀲𑀻𑀳𑀲𑁂𑀦𑁄’𑀢𑀺 𑀯𑀸, 𑀅𑀧𑀺 𑀘 𑀔𑁄, 𑀫𑀳𑀸𑀭𑀸𑀚, 𑀲𑀗𑁆𑀔𑀸 𑀲𑀫𑀜𑁆𑀜𑀸 𑀧𑀜𑁆𑀜𑀢𑁆𑀢𑀺 𑀯𑁄𑀳𑀸𑀭𑁄 𑀦𑀸𑀫𑀫𑀢𑁆𑀢𑀁 𑀬𑀤𑀺𑀤𑀁 𑀦𑀸𑀕𑀲𑁂𑀦𑁄𑀢𑀺, 𑀦 𑀳𑁂𑀢𑁆𑀣 𑀧𑀼𑀕𑁆𑀕𑀮𑁄 𑀉𑀧𑀮𑀩𑁆𑀪𑀢𑀻”𑀢𑀺𑁇

94\. 𑀅𑀣 𑀔𑁄 𑀫𑀺𑀮𑀺𑀦𑁆𑀤𑁄 𑀭𑀸𑀚𑀸 𑀏𑀯𑀫𑀸𑀳—  “𑀲𑀼𑀡𑀦𑁆𑀢𑀼 𑀫𑁂 𑀪𑁄𑀦𑁆𑀢𑁄 𑀧𑀜𑁆𑀘𑀲𑀢𑀸 𑀬𑁄𑀦𑀓𑀸 𑀅𑀲𑀻𑀢𑀺𑀲𑀳𑀲𑁆𑀲𑀸 𑀘 𑀪𑀺𑀓𑁆𑀔𑀽, 𑀅𑀬𑀁 𑀦𑀸𑀕𑀲𑁂𑀦𑁄 𑀏𑀯𑀫𑀸𑀳—  ‘𑀦 𑀳𑁂𑀢𑁆𑀣 𑀧𑀼𑀕𑁆𑀕𑀮𑁄 𑀉𑀧𑀮𑀩𑁆𑀪𑀢𑀻’𑀢𑀺, 𑀓𑀮𑁆𑀮𑀁 𑀦𑀼 𑀔𑁄 𑀢𑀤𑀪𑀺𑀦𑀦𑁆𑀤𑀺𑀢𑀼𑀦𑁆”𑀢𑀺𑁇 𑀅𑀣 𑀔𑁄 𑀫𑀺𑀮𑀺𑀦𑁆𑀤𑁄 𑀭𑀸𑀚𑀸 𑀆𑀬𑀲𑁆𑀫𑀦𑁆𑀢𑀁 𑀦𑀸𑀕𑀲𑁂𑀦𑀁 𑀏𑀢𑀤𑀯𑁄𑀘—  “𑀲𑀘𑁂, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀧𑀼𑀕𑁆𑀕𑀮𑁄 𑀦𑀽𑀧𑀮𑀩𑁆𑀪𑀢𑀺, 𑀓𑁄 𑀘𑀭𑀳𑀺 𑀢𑀼𑀫𑁆𑀳𑀸𑀓𑀁 𑀘𑀻𑀯𑀭𑀧𑀺𑀡𑁆𑀟𑀧𑀸𑀢𑀲𑁂𑀦𑀸𑀲𑀦𑀕𑀺𑀮𑀸𑀦𑀧𑁆𑀧𑀘𑁆𑀘𑀬𑀪𑁂𑀲𑀚𑁆𑀚𑀧𑀭𑀺𑀓𑁆𑀔𑀸𑀭𑀁 𑀤𑁂𑀢𑀺, 𑀓𑁄 𑀢𑀁 𑀧𑀭𑀺𑀪𑀼𑀜𑁆𑀚𑀢𑀺, 𑀓𑁄 𑀲𑀻𑀮𑀁 𑀭𑀓𑁆𑀔𑀢𑀺, 𑀓𑁄 𑀪𑀸𑀯𑀦𑀫𑀦𑀼𑀬𑀼𑀜𑁆𑀚𑀢𑀺, 𑀓𑁄 𑀫𑀕𑁆𑀕𑀨𑀮𑀦𑀺𑀩𑁆𑀩𑀸𑀦𑀸𑀦𑀺 𑀲𑀘𑁆𑀙𑀺𑀓𑀭𑁄𑀢𑀺, 𑀓𑁄 𑀧𑀸𑀡𑀁 𑀳𑀦𑀢𑀺, 𑀓𑁄 𑀅𑀤𑀺𑀦𑁆𑀦𑀁 𑀆𑀤𑀺𑀬𑀢𑀺, 𑀓𑁄 𑀓𑀸𑀫𑁂𑀲𑀼𑀫𑀺𑀘𑁆𑀙𑀸𑀘𑀸𑀭𑀁 𑀘𑀭𑀢𑀺, 𑀓𑁄 𑀫𑀼𑀲𑀸 𑀪𑀡𑀢𑀺, 𑀓𑁄 𑀫𑀚𑁆𑀚𑀁 𑀧𑀺𑀯𑀢𑀺, 𑀓𑁄 𑀧𑀜𑁆𑀘𑀸𑀦𑀦𑁆𑀢𑀭𑀺𑀬𑀓𑀫𑁆𑀫𑀁 𑀓𑀭𑁄𑀢𑀺, 𑀢𑀲𑁆𑀫𑀸 𑀦𑀢𑁆𑀣𑀺 𑀓𑀼𑀲𑀮𑀁, 𑀦𑀢𑁆𑀣𑀺 𑀅𑀓𑀼𑀲𑀮𑀁, 𑀦𑀢𑁆𑀣𑀺 𑀓𑀼𑀲𑀮𑀸𑀓𑀼𑀲𑀮𑀸𑀦𑀁 𑀓𑀫𑁆𑀫𑀸𑀦𑀁 𑀓𑀢𑁆𑀢𑀸 𑀯𑀸 𑀓𑀸𑀭𑁂𑀢𑀸 𑀯𑀸, 𑀦𑀢𑁆𑀣𑀺 𑀲𑀼𑀓𑀢𑀤𑀼𑀓𑁆𑀓𑀝𑀸𑀦𑀁 𑀓𑀫𑁆𑀫𑀸𑀦𑀁 𑀨𑀮𑀁 𑀯𑀺𑀧𑀸𑀓𑁄, 𑀲𑀘𑁂, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀬𑁄 𑀢𑀼𑀫𑁆𑀳𑁂 𑀫𑀸𑀭𑁂𑀢𑀺, 𑀦𑀢𑁆𑀣𑀺 𑀢𑀲𑁆𑀲𑀸𑀧𑀺 𑀧𑀸𑀡𑀸𑀢𑀺𑀧𑀸𑀢𑁄, 𑀢𑀼𑀫𑁆𑀳𑀸𑀓𑀫𑁆𑀧𑀺, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀦𑀢𑁆𑀣𑀺 𑀆𑀘𑀭𑀺𑀬𑁄, 𑀦𑀢𑁆𑀣𑀺 𑀉𑀧𑀚𑁆𑀛𑀸𑀬𑁄, 𑀦𑀢𑁆𑀣𑀺 𑀉𑀧𑀲𑀫𑁆𑀧𑀤𑀸𑁇 ‘𑀦𑀸𑀕𑀲𑁂𑀦𑁄𑀢𑀺 𑀫𑀁, 𑀫𑀳𑀸𑀭𑀸𑀚, 𑀲𑀩𑁆𑀭𑀳𑁆𑀫𑀘𑀸𑀭𑀻 𑀲𑀫𑀼𑀤𑀸𑀘𑀭𑀦𑁆𑀢𑀻’𑀢𑀺 𑀬𑀁 𑀯𑀤𑁂𑀲𑀺, 𑀓𑀢𑀫𑁄 𑀏𑀢𑁆𑀣 𑀦𑀸𑀕𑀲𑁂𑀦𑁄? 𑀓𑀺𑀁 𑀦𑀼 𑀔𑁄, 𑀪𑀦𑁆𑀢𑁂, 𑀓𑁂𑀲𑀸 𑀦𑀸𑀕𑀲𑁂𑀦𑁄”𑀢𑀺? “𑀦 𑀳𑀺, 𑀫𑀳𑀸𑀭𑀸𑀚𑀸”𑀢𑀺𑁇 “𑀮𑁄𑀫𑀸 𑀦𑀸𑀕𑀲𑁂𑀦𑁄”𑀢𑀺? “𑀦 𑀳𑀺, 𑀫𑀳𑀸𑀭𑀸𑀚𑀸”𑀢𑀺𑁇 “𑀦𑀔𑀸…𑀧𑁂…  𑀤𑀦𑁆𑀢𑀸…  𑀢𑀘𑁄…  𑀫𑀁𑀲𑀁…  𑀦𑁆𑀳𑀸𑀭𑀼…  𑀅𑀝𑁆𑀞𑀺…  𑀅𑀝𑁆𑀞𑀺𑀫𑀺𑀜𑁆𑀚𑀁…  𑀯𑀓𑁆𑀓𑀁…  𑀳𑀤𑀬𑀁…  𑀬𑀓𑀦𑀁…  𑀓𑀺𑀮𑁄𑀫𑀓𑀁…  𑀧𑀺𑀳𑀓𑀁…  𑀧𑀧𑁆𑀨𑀸𑀲𑀁…  𑀅𑀦𑁆𑀢𑀁…  𑀅𑀦𑁆𑀢𑀕𑀼𑀡𑀁…  𑀉𑀤𑀭𑀺𑀬𑀁…  𑀓𑀭𑀻𑀲𑀁…  𑀧𑀺𑀢𑁆𑀢𑀁…  𑀲𑁂𑀫𑁆𑀳𑀁…  𑀧𑀼𑀩𑁆𑀩𑁄…  𑀮𑁄𑀳𑀺𑀢𑀁…  𑀲𑁂𑀤𑁄…  𑀫𑁂𑀤𑁄…  𑀅𑀲𑁆𑀲𑀼…  𑀯𑀲𑀸…  𑀔𑁂𑀍𑀑…  𑀲𑀺𑀗𑁆𑀖𑀸𑀡𑀺𑀓𑀸…  𑀮𑀲𑀺𑀓𑀸…  𑀫𑀼𑀢𑁆𑀢𑀁…𑀧𑁂…  𑀫𑀢𑁆𑀣𑀓𑁂 𑀫𑀢𑁆𑀣𑀮𑀼𑀗𑁆𑀕𑀁 𑀦𑀸𑀕𑀲𑁂𑀦𑁄”𑀢𑀺? “𑀦 𑀳𑀺, 𑀫𑀳𑀸𑀭𑀸𑀚𑀸”𑀢𑀺𑁇 “𑀓𑀺𑀁 𑀦𑀼 𑀔𑁄, 𑀪𑀦𑁆𑀢𑁂, 𑀭𑀽𑀧𑀁 𑀦𑀸𑀕𑀲𑁂𑀦𑁄”𑀢𑀺? “𑀦 𑀳𑀺, 𑀫𑀳𑀸𑀭𑀸𑀚𑀸”𑀢𑀺𑁇 “𑀯𑁂𑀤𑀦𑀸 𑀦𑀸𑀕𑀲𑁂𑀦𑁄”𑀢𑀺? “𑀦 𑀳𑀺, 𑀫𑀳𑀸𑀭𑀸𑀚𑀸”𑀢𑀺𑁇 “𑀲𑀜𑁆𑀜𑀸 𑀦𑀸𑀕𑀲𑁂𑀦𑁄”𑀢𑀺? “𑀦 𑀳𑀺, 𑀫𑀳𑀸𑀭𑀸𑀚𑀸”𑀢𑀺𑁇 “𑀲𑀗𑁆𑀔𑀸𑀭𑀸 𑀦𑀸𑀕𑀲𑁂𑀦𑁄”𑀢𑀺? “𑀦 𑀳𑀺, 𑀫𑀳𑀸𑀭𑀸𑀚𑀸”𑀢𑀺𑁇 “𑀯𑀺𑀜𑁆𑀜𑀸𑀡𑀁 𑀦𑀸𑀕𑀲𑁂𑀦𑁄”𑀢𑀺? “𑀦 𑀳𑀺, 𑀫𑀳𑀸𑀭𑀸𑀚𑀸”𑀢𑀺𑁇 “𑀓𑀺𑀁 𑀧𑀦, 𑀪𑀦𑁆𑀢𑁂, 𑀭𑀽𑀧𑀯𑁂𑀤𑀦𑀸𑀲𑀜𑁆𑀜𑀸𑀲𑀗𑁆𑀔𑀸𑀭𑀯𑀺𑀜𑁆𑀜𑀸𑀡𑀁 𑀦𑀸𑀕𑀲𑁂𑀦𑁄”𑀢𑀺? “𑀦 𑀳𑀺, 𑀫𑀳𑀸𑀭𑀸𑀚𑀸”𑀢𑀺𑁇 “𑀓𑀺𑀁 𑀧𑀦, 𑀪𑀦𑁆𑀢𑁂, 𑀅𑀜𑁆𑀜𑀢𑁆𑀭 𑀭𑀽𑀧𑀯𑁂𑀤𑀦𑀸𑀲𑀜𑁆𑀜𑀸𑀲𑀗𑁆𑀔𑀸𑀭𑀯𑀺𑀜𑁆𑀜𑀸𑀡𑀁 𑀦𑀸𑀕𑀲𑁂𑀦𑁄”𑀢𑀺? “𑀦 𑀳𑀺, 𑀫𑀳𑀸𑀭𑀸𑀚𑀸”𑀢𑀺𑁇 “𑀢𑀫𑀳𑀁, 𑀪𑀦𑁆𑀢𑁂, 𑀧𑀼𑀘𑁆𑀙𑀦𑁆𑀢𑁄 𑀧𑀼𑀘𑁆𑀙𑀦𑁆𑀢𑁄 𑀦 𑀧𑀲𑁆𑀲𑀸𑀫𑀺 𑀦𑀸𑀕𑀲𑁂𑀦𑀁𑁇 𑀦𑀸𑀕𑀲𑁂𑀦𑀲𑀤𑁆𑀤𑁄𑀬𑁂𑀯 𑀦𑀼 𑀔𑁄, 𑀪𑀦𑁆𑀢𑁂, 𑀦𑀸𑀕𑀲𑁂𑀦𑁄”𑀢𑀺? “𑀦 𑀳𑀺, 𑀫𑀳𑀸𑀭𑀸𑀚𑀸”𑀢𑀺𑁇 “𑀓𑁄 𑀧𑀦𑁂𑀢𑁆𑀣 𑀦𑀸𑀕𑀲𑁂𑀦𑁄, 𑀅𑀮𑀺𑀓𑀁 𑀢𑁆𑀯𑀁, 𑀪𑀦𑁆𑀢𑁂, 𑀪𑀸𑀲𑀲𑀺 𑀫𑀼𑀲𑀸𑀯𑀸𑀤𑀁, 𑀦𑀢𑁆𑀣𑀺 𑀦𑀸𑀕𑀲𑁂𑀦𑁄”𑀢𑀺𑁇

95\. 𑀅𑀣 𑀔𑁄 𑀆𑀬𑀲𑁆𑀫𑀸 𑀦𑀸𑀕𑀲𑁂𑀦𑁄 𑀫𑀺𑀮𑀺𑀦𑁆𑀤𑀁 𑀭𑀸𑀚𑀸𑀦𑀁 𑀏𑀢𑀤𑀯𑁄𑀘—  “𑀢𑁆𑀯𑀁 𑀔𑁄𑀲𑀺, 𑀫𑀳𑀸𑀭𑀸𑀚, 𑀔𑀢𑁆𑀢𑀺𑀬𑀲𑀼𑀔𑀼𑀫𑀸𑀮𑁄 𑀅𑀘𑁆𑀘𑀦𑁆𑀢𑀲𑀼𑀔𑀼𑀫𑀸𑀮𑁄, 𑀢𑀲𑁆𑀲 𑀢𑁂, 𑀫𑀳𑀸𑀭𑀸𑀚, 𑀫𑀚𑁆𑀛𑀦𑁆𑀳𑀺𑀓𑀲𑀫𑀬𑀁 𑀢𑀢𑁆𑀢𑀸𑀬 𑀪𑀽𑀫𑀺𑀬𑀸 𑀉𑀡𑁆𑀳𑀸𑀬 𑀯𑀸𑀮𑀺𑀓𑀸𑀬 𑀔𑀭𑀸𑀬 𑀲𑀓𑁆𑀔𑀭𑀓𑀣𑀮𑀺𑀓𑀸𑀬 𑀫𑀤𑁆𑀤𑀺𑀢𑁆𑀯𑀸 𑀧𑀸𑀤𑁂𑀦𑀸𑀕𑀘𑁆𑀙𑀦𑁆𑀢𑀲𑁆𑀲 𑀧𑀸𑀤𑀸 𑀭𑀼𑀚𑁆𑀚𑀦𑁆𑀢𑀺, 𑀓𑀸𑀬𑁄 𑀓𑀺𑀮𑀫𑀢𑀺, 𑀘𑀺𑀢𑁆𑀢𑀁 𑀉𑀧𑀳𑀜𑁆𑀜𑀢𑀺, 𑀤𑀼𑀓𑁆𑀔𑀲𑀳𑀕𑀢𑀁 𑀓𑀸𑀬𑀯𑀺𑀜𑁆𑀜𑀸𑀡𑀁 𑀉𑀧𑁆𑀧𑀚𑁆𑀚𑀢𑀺, 𑀓𑀺𑀁 𑀦𑀼 𑀔𑁄 𑀢𑁆𑀯𑀁 𑀧𑀸𑀤𑁂𑀦𑀸𑀕𑀢𑁄𑀲𑀺, 𑀉𑀤𑀸𑀳𑀼 𑀯𑀸𑀳𑀦𑁂𑀦𑀸”𑀢𑀺? “𑀦𑀸𑀳𑀁, 𑀪𑀦𑁆𑀢𑁂, 𑀧𑀸𑀤𑁂𑀦𑀸𑀕𑀘𑁆𑀙𑀸𑀫𑀺, 𑀭𑀣𑁂𑀦𑀸𑀳𑀁 𑀆𑀕𑀢𑁄𑀲𑁆𑀫𑀻”𑀢𑀺𑁇 “𑀲𑀘𑁂 𑀢𑁆𑀯𑀁, 𑀫𑀳𑀸𑀭𑀸𑀚, 𑀭𑀣𑁂𑀦𑀸𑀕𑀢𑁄𑀲𑀺, 𑀭𑀣𑀁 𑀫𑁂 𑀆𑀭𑁄𑀘𑁂𑀳𑀺, 𑀓𑀺𑀁 𑀦𑀼 𑀔𑁄, 𑀫𑀳𑀸𑀭𑀸𑀚, 𑀈𑀲𑀸 𑀭𑀣𑁄”𑀢𑀺? “𑀦 𑀳𑀺, 𑀪𑀦𑁆𑀢𑁂”𑀢𑀺𑁇 “𑀅𑀓𑁆𑀔𑁄 𑀭𑀣𑁄”𑀢𑀺? “𑀦 𑀳𑀺, 𑀪𑀦𑁆𑀢𑁂”𑀢𑀺𑁇 “𑀘𑀓𑁆𑀓𑀸𑀦𑀺 𑀭𑀣𑁄”𑀢𑀺? “𑀦 𑀳𑀺, 𑀪𑀦𑁆𑀢𑁂”𑀢𑀺𑁇 “𑀭𑀣𑀧𑀜𑁆𑀚𑀭𑀁 𑀭𑀣𑁄”𑀢𑀺? “𑀦 𑀳𑀺, 𑀪𑀦𑁆𑀢𑁂”𑀢𑀺𑁇 “𑀭𑀣𑀤𑀡𑁆𑀟𑀓𑁄 𑀭𑀣𑁄”𑀢𑀺? “𑀦 𑀳𑀺, 𑀪𑀦𑁆𑀢𑁂”𑀢𑀺𑁇 “𑀬𑀼𑀕𑀁 𑀭𑀣𑁄”𑀢𑀺? “𑀦 𑀳𑀺, 𑀪𑀦𑁆𑀢𑁂”𑀢𑀺𑁇 “𑀭𑀲𑁆𑀫𑀺𑀬𑁄 𑀭𑀣𑁄”𑀢𑀺? “𑀦 𑀳𑀺, 𑀪𑀦𑁆𑀢𑁂”𑀢𑀺𑁇 “𑀧𑀢𑁄𑀤𑀮𑀝𑁆𑀞𑀺 𑀭𑀣𑁄”𑀢𑀺? “𑀦 𑀳𑀺, 𑀪𑀦𑁆𑀢𑁂”𑀢𑀺𑁇 “𑀓𑀺𑀁 𑀦𑀼 𑀔𑁄, 𑀫𑀳𑀸𑀭𑀸𑀚, 𑀈𑀲𑀸𑀅𑀓𑁆𑀔𑀘𑀓𑁆𑀓𑀭𑀣𑀧𑀜𑁆𑀚𑀭𑀭𑀣𑀤𑀡𑁆𑀟𑀬𑀼𑀕𑀭𑀲𑁆𑀫𑀺𑀧𑀢𑁄𑀤𑀸 𑀭𑀣𑁄”𑀢𑀺? “𑀦 𑀳𑀺, 𑀪𑀦𑁆𑀢𑁂”𑀢𑀺𑁇 “𑀓𑀺𑀁 𑀧𑀦, 𑀫𑀳𑀸𑀭𑀸𑀚, 𑀅𑀜𑁆𑀜𑀢𑁆𑀭 𑀈𑀲𑀸𑀅𑀓𑁆𑀔𑀘𑀓𑁆𑀓𑀭𑀣𑀧𑀜𑁆𑀚𑀭𑀭𑀣𑀤𑀡𑁆𑀟𑀬𑀼𑀕𑀭𑀲𑁆𑀫𑀺𑀧𑀢𑁄𑀤𑀸 𑀭𑀣𑁄”𑀢𑀺? “𑀦 𑀳𑀺, 𑀪𑀦𑁆𑀢𑁂”𑀢𑀺𑁇 “𑀢𑀫𑀳𑀁, 𑀫𑀳𑀸𑀭𑀸𑀚, 𑀧𑀼𑀘𑁆𑀙𑀦𑁆𑀢𑁄 𑀧𑀼𑀘𑁆𑀙𑀦𑁆𑀢𑁄 𑀦 𑀧𑀲𑁆𑀲𑀸𑀫𑀺 𑀭𑀣𑀁𑁇 𑀭𑀣𑀲𑀤𑁆𑀤𑁄𑀬𑁂𑀯 𑀦𑀼 𑀔𑁄, 𑀫𑀳𑀸𑀭𑀸𑀚, 𑀭𑀣𑁄”𑀢𑀺? “𑀦 𑀳𑀺, 𑀪𑀦𑁆𑀢𑁂”𑀢𑀺𑁇 “𑀓𑁄 𑀧𑀦𑁂𑀢𑁆𑀣 𑀭𑀣𑁄, 𑀅𑀮𑀺𑀓𑀁 𑀢𑁆𑀯𑀁, 𑀫𑀳𑀸𑀭𑀸𑀚, 𑀪𑀸𑀲𑀲𑀺 𑀫𑀼𑀲𑀸𑀯𑀸𑀤𑀁, 𑀦𑀢𑁆𑀣𑀺 𑀭𑀣𑁄, 𑀢𑁆𑀯𑀁𑀲𑀺, 𑀫𑀳𑀸𑀭𑀸𑀚, 𑀲𑀓𑀮𑀚𑀫𑁆𑀩𑀼𑀤𑀻𑀧𑁂 𑀅𑀕𑁆𑀕𑀭𑀸𑀚𑀸, 𑀓𑀲𑁆𑀲 𑀧𑀦 𑀢𑁆𑀯𑀁 𑀪𑀸𑀬𑀺𑀢𑁆𑀯𑀸 𑀫𑀼𑀲𑀸𑀯𑀸𑀤𑀁 𑀪𑀸𑀲𑀲𑀺, 𑀲𑀼𑀡𑀦𑁆𑀢𑀼 𑀫𑁂 𑀪𑁄𑀦𑁆𑀢𑁄 𑀧𑀜𑁆𑀘𑀲𑀢𑀸 𑀬𑁄𑀦𑀓𑀸 𑀅𑀲𑀻𑀢𑀺𑀲𑀳𑀲𑁆𑀲𑀸 𑀘 𑀪𑀺𑀓𑁆𑀔𑀽, 𑀅𑀬𑀁 𑀫𑀺𑀮𑀺𑀦𑁆𑀤𑁄 𑀭𑀸𑀚𑀸 𑀏𑀯𑀫𑀸𑀳—  ‘𑀭𑀣𑁂𑀦𑀸𑀳𑀁 𑀆𑀕𑀢𑁄𑀲𑁆𑀫𑀻’𑀢𑀺, 𑀲𑀘𑁂 𑀢𑁆𑀯𑀁, 𑀫𑀳𑀸𑀭𑀸𑀚, 𑀭𑀣𑁂𑀦𑀸𑀕𑀢𑁄𑀲𑀺, ‘𑀭𑀣𑀁 𑀫𑁂 𑀆𑀭𑁄𑀘𑁂𑀳𑀻’𑀢𑀺 𑀯𑀼𑀢𑁆𑀢𑁄 𑀲𑀫𑀸𑀦𑁄 𑀭𑀣𑀁 𑀦 𑀲𑀫𑁆𑀧𑀸𑀤𑁂𑀢𑀺, 𑀓𑀮𑁆𑀮𑀁 𑀦𑀼 𑀔𑁄 𑀢𑀤𑀪𑀺𑀦𑀦𑁆𑀤𑀺𑀢𑀼𑀦𑁆”𑀢𑀺𑁇

96\. 𑀏𑀯𑀁 𑀯𑀼𑀢𑁆𑀢𑁂, 𑀧𑀜𑁆𑀘𑀲𑀢𑀸 𑀬𑁄𑀦𑀓𑀸 𑀆𑀬𑀲𑁆𑀫𑀢𑁄 𑀦𑀸𑀕𑀲𑁂𑀦𑀲𑁆𑀲 𑀲𑀸𑀥𑀼𑀓𑀸𑀭𑀁 𑀤𑀢𑁆𑀯𑀸 𑀫𑀺𑀮𑀺𑀦𑁆𑀤𑀁 𑀭𑀸𑀚𑀸𑀦𑀁 𑀏𑀢𑀤𑀯𑁄𑀘𑀼𑀁—  “𑀇𑀤𑀸𑀦𑀺 𑀔𑁄 𑀢𑁆𑀯𑀁, 𑀫𑀳𑀸𑀭𑀸𑀚, 𑀲𑀓𑁆𑀓𑁄𑀦𑁆𑀢𑁄 𑀪𑀸𑀲𑀲𑁆𑀲𑀽”𑀢𑀺𑁇

97\. 𑀅𑀣 𑀔𑁄 𑀫𑀺𑀮𑀺𑀦𑁆𑀤𑁄 𑀭𑀸𑀚𑀸 𑀆𑀬𑀲𑁆𑀫𑀦𑁆𑀢𑀁 𑀦𑀸𑀕𑀲𑁂𑀦𑀁 𑀏𑀢𑀤𑀯𑁄𑀘—  “𑀦𑀸𑀳𑀁, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀫𑀼𑀲𑀸 𑀪𑀡𑀸𑀫𑀺, 𑀈𑀲𑀜𑁆𑀘 𑀧𑀝𑀺𑀘𑁆𑀘 𑀅𑀓𑁆𑀔𑀜𑁆𑀘 𑀧𑀝𑀺𑀘𑁆𑀘 𑀘𑀓𑁆𑀓𑀸𑀦𑀺 𑀘 𑀧𑀝𑀺𑀘𑁆𑀘 𑀭𑀣𑀧𑀜𑁆𑀚𑀭𑀜𑁆𑀘 𑀧𑀝𑀺𑀘𑁆𑀘 𑀭𑀣𑀤𑀡𑁆𑀟𑀓𑀜𑁆𑀘 𑀧𑀝𑀺𑀘𑁆𑀘 ‘𑀭𑀣𑁄’𑀢𑀺 𑀲𑀗𑁆𑀔𑀸 𑀲𑀫𑀜𑁆𑀜𑀸 𑀧𑀜𑁆𑀜𑀢𑁆𑀢𑀺 𑀯𑁄𑀳𑀸𑀭𑁄 𑀦𑀸𑀫𑀫𑀢𑁆𑀢𑀁 𑀧𑀯𑀢𑁆𑀢𑀢𑀻”𑀢𑀺𑁇

98\. “𑀲𑀸𑀥𑀼 𑀔𑁄 𑀢𑁆𑀯𑀁, 𑀫𑀳𑀸𑀭𑀸𑀚, 𑀭𑀣𑀁 𑀚𑀸𑀦𑀸𑀲𑀺; 𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀫𑀬𑁆𑀳𑀫𑁆𑀧𑀺 𑀓𑁂𑀲𑁂 𑀘 𑀧𑀝𑀺𑀘𑁆𑀘 𑀮𑁄𑀫𑁂 𑀘 𑀧𑀝𑀺𑀘𑁆𑀘…𑀧𑁂…  𑀫𑀢𑁆𑀣𑀓𑁂 𑀫𑀢𑁆𑀣𑀮𑀼𑀗𑁆𑀕𑀜𑁆𑀘 𑀧𑀝𑀺𑀘𑁆𑀘 𑀭𑀽𑀧𑀜𑁆𑀘 𑀧𑀝𑀺𑀘𑁆𑀘 𑀯𑁂𑀤𑀦𑀜𑁆𑀘 𑀧𑀝𑀺𑀘𑁆𑀘 𑀲𑀜𑁆𑀜𑀜𑁆𑀘 𑀧𑀝𑀺𑀘𑁆𑀘 𑀲𑀗𑁆𑀔𑀸𑀭𑁂 𑀘 𑀧𑀝𑀺𑀘𑁆𑀘 𑀯𑀺𑀜𑁆𑀜𑀸𑀡𑀜𑁆𑀘 𑀧𑀝𑀺𑀘𑁆𑀘 ‘𑀦𑀸𑀕𑀲𑁂𑀦𑁄’𑀢𑀺 𑀲𑀗𑁆𑀔𑀸 𑀲𑀫𑀜𑁆𑀜𑀸 𑀧𑀜𑁆𑀜𑀢𑁆𑀢𑀺 𑀯𑁄𑀳𑀸𑀭𑁄 𑀦𑀸𑀫𑀫𑀢𑁆𑀢𑀁 𑀧𑀯𑀢𑁆𑀢𑀢𑀺, 𑀧𑀭𑀫𑀢𑁆𑀣𑀢𑁄 𑀧𑀦𑁂𑀢𑁆𑀣 𑀧𑀼𑀕𑁆𑀕𑀮𑁄 𑀦𑀽𑀧𑀮𑀩𑁆𑀪𑀢𑀺𑁇 𑀪𑀸𑀲𑀺𑀢𑀫𑁆𑀧𑁂𑀢𑀁, 𑀫𑀳𑀸𑀭𑀸𑀚, 𑀯𑀚𑀺𑀭𑀸𑀬 𑀪𑀺𑀓𑁆𑀔𑀼𑀦𑀺𑀬𑀸 𑀪𑀕𑀯𑀢𑁄 𑀲𑀫𑁆𑀫𑀼𑀔𑀸—

99\. _‘𑀬𑀣𑀸 𑀳𑀺 𑀅𑀗𑁆𑀕𑀲𑀫𑁆𑀪𑀸𑀭𑀸,_  
_𑀳𑁄𑀢𑀺 𑀲𑀤𑁆𑀤𑁄 𑀭𑀣𑁄 𑀇𑀢𑀺;_  
_𑀏𑀯𑀁 𑀔𑀦𑁆𑀥𑁂𑀲𑀼 𑀲𑀦𑁆𑀢𑁂𑀲𑀼,_  
_𑀳𑁄𑀢𑀺 “𑀲𑀢𑁆𑀢𑁄”𑀢𑀺 𑀲𑀫𑁆𑀫𑀼𑀢𑀻’”𑀢𑀺𑁇_  


100\. “𑀅𑀘𑁆𑀙𑀭𑀺𑀬𑀁, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀅𑀩𑁆𑀪𑀼𑀢𑀁, 𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀅𑀢𑀺𑀘𑀺𑀢𑁆𑀭𑀸𑀦𑀺 𑀧𑀜𑁆𑀳𑀧𑀝𑀺𑀪𑀸𑀦𑀸𑀦𑀺 𑀯𑀺𑀲𑀚𑁆𑀚𑀺𑀢𑀸𑀦𑀺, 𑀬𑀤𑀺 𑀩𑀼𑀤𑁆𑀥𑁄 𑀢𑀺𑀝𑁆𑀞𑁂𑀬𑁆𑀬 𑀲𑀸𑀥𑀼𑀓𑀸𑀭𑀁 𑀤𑀤𑁂𑀬𑁆𑀬, 𑀲𑀸𑀥𑀼 𑀲𑀸𑀥𑀼, 𑀦𑀸𑀕𑀲𑁂𑀦, 𑀅𑀢𑀺𑀘𑀺𑀢𑁆𑀭𑀸𑀦𑀺 𑀧𑀜𑁆𑀳𑀧𑀝𑀺𑀪𑀸𑀦𑀸𑀦𑀺 𑀯𑀺𑀲𑀚𑁆𑀚𑀺𑀢𑀸𑀦𑀻”𑀢𑀺𑁇

---

101\. 𑀧𑀜𑁆𑀜𑀢𑁆𑀢𑀺𑀧𑀜𑁆𑀳𑁄 𑀧𑀞𑀫𑁄𑁇



[Go to previous page (3.1 Mahāvagga)](/tipitaka/28Mi/3/3.1.md) / [Go to parent page (3.1 Mahāvagga)](/tipitaka/28Mi/3/3.1.md) / [Go to next page (3.1.2 Vassagaṇanapañha)](/tipitaka/28Mi/3/3.1/3.1.2.md)


