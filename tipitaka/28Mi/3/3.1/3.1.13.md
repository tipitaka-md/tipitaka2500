
[Home](/) / [28Mi Milindapañhapāḷi](/tipitaka/28Mi.md) / [3 Milindapañha](/tipitaka/28Mi/3.md) / [3.1 Mahāvagga](/tipitaka/28Mi/3/3.1.md)

# 𑁩𑁇𑁧𑁇𑁧𑁩 𑀲𑀢𑀺𑀮𑀓𑁆𑀔𑀡𑀧𑀜𑁆𑀳

### 𑀫𑀺𑀮𑀺𑀦𑁆𑀤𑀧𑀜𑁆𑀳

### 𑀫𑀳𑀸𑀯𑀕𑁆𑀕

### 𑀲𑀢𑀺𑀮𑀓𑁆𑀔𑀡𑀧𑀜𑁆𑀳

(36.)

157. 𑀭𑀸𑀚𑀸 𑀆𑀳—  “𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀓𑀺𑀁𑀮𑀓𑁆𑀔𑀡𑀸 𑀲𑀢𑀻”𑀢𑀺? “𑀅𑀧𑀺𑀮𑀸𑀧𑀦𑀮𑀓𑁆𑀔𑀡𑀸, 𑀫𑀳𑀸𑀭𑀸𑀚, 𑀲𑀢𑀺, 𑀉𑀧𑀕𑁆𑀕𑀡𑁆𑀳𑀦𑀮𑀓𑁆𑀔𑀡𑀸 𑀘𑀸”𑀢𑀺𑁇 “𑀓𑀣𑀁, 𑀪𑀦𑁆𑀢𑁂, 𑀅𑀧𑀺𑀮𑀸𑀧𑀦𑀮𑀓𑁆𑀔𑀡𑀸 𑀲𑀢𑀻”𑀢𑀺? “𑀲𑀢𑀺, 𑀫𑀳𑀸𑀭𑀸𑀚, 𑀉𑀧𑁆𑀧𑀚𑁆𑀚𑀫𑀸𑀦𑀸 𑀓𑀼𑀲𑀮𑀸𑀓𑀼𑀲𑀮𑀲𑀸𑀯𑀚𑁆𑀚𑀸𑀦𑀯𑀚𑁆𑀚𑀳𑀻𑀦𑀧𑁆𑀧𑀡𑀻𑀢𑀓𑀡𑁆𑀳𑀲𑀼𑀓𑁆𑀓𑀲𑀧𑁆𑀧𑀝𑀺𑀪𑀸𑀕𑀥𑀫𑁆𑀫𑁂 𑀅𑀧𑀺𑀮𑀸𑀧𑁂𑀢𑀺 ‘𑀇𑀫𑁂 𑀘𑀢𑁆𑀢𑀸𑀭𑁄 𑀲𑀢𑀺𑀧𑀝𑁆𑀞𑀸𑀦𑀸, 𑀇𑀫𑁂 𑀘𑀢𑁆𑀢𑀸𑀭𑁄 𑀲𑀫𑁆𑀫𑀧𑁆𑀧𑀥𑀸𑀦𑀸, 𑀇𑀫𑁂 𑀘𑀢𑁆𑀢𑀸𑀭𑁄 𑀇𑀤𑁆𑀥𑀺𑀧𑀸𑀤𑀸, 𑀇𑀫𑀸𑀦𑀺 𑀧𑀜𑁆𑀘𑀺𑀦𑁆𑀤𑁆𑀭𑀺𑀬𑀸𑀦𑀺, 𑀇𑀫𑀸𑀦𑀺 𑀧𑀜𑁆𑀘 𑀩𑀮𑀸𑀦𑀺, 𑀇𑀫𑁂 𑀲𑀢𑁆𑀢 𑀩𑁄𑀚𑁆𑀛𑀗𑁆𑀕𑀸, 𑀅𑀬𑀁 𑀅𑀭𑀺𑀬𑁄 𑀅𑀝𑁆𑀞𑀗𑁆𑀕𑀺𑀓𑁄 𑀫𑀕𑁆𑀕𑁄, 𑀅𑀬𑀁 𑀲𑀫𑀣𑁄, 𑀅𑀬𑀁 𑀯𑀺𑀧𑀲𑁆𑀲𑀦𑀸, 𑀅𑀬𑀁 𑀯𑀺𑀚𑁆𑀚𑀸, 𑀅𑀬𑀁 𑀯𑀺𑀫𑀼𑀢𑁆𑀢𑀻’𑀢𑀺𑁇 𑀢𑀢𑁄 𑀬𑁄𑀕𑀸𑀯𑀘𑀭𑁄 𑀲𑁂𑀯𑀺𑀢𑀩𑁆𑀩𑁂 𑀥𑀫𑁆𑀫𑁂 𑀲𑁂𑀯𑀢𑀺, 𑀅𑀲𑁂𑀯𑀺𑀢𑀩𑁆𑀩𑁂 𑀥𑀫𑁆𑀫𑁂 𑀦 𑀲𑁂𑀯𑀢𑀺𑁇 𑀪𑀚𑀺𑀢𑀩𑁆𑀩𑁂 𑀥𑀫𑁆𑀫𑁂 𑀪𑀚𑀢𑀺 𑀅𑀪𑀚𑀺𑀢𑀩𑁆𑀩𑁂 𑀥𑀫𑁆𑀫𑁂 𑀦 𑀪𑀚𑀢𑀺𑁇 𑀏𑀯𑀁 𑀔𑁄, 𑀫𑀳𑀸𑀭𑀸𑀚, 𑀅𑀧𑀺𑀮𑀸𑀧𑀦𑀮𑀓𑁆𑀔𑀡𑀸 𑀲𑀢𑀻”𑀢𑀺𑁇

158. “𑀑𑀧𑀫𑁆𑀫𑀁 𑀓𑀭𑁄𑀳𑀻”𑀢𑀺𑁇 “𑀬𑀣𑀸, 𑀫𑀳𑀸𑀭𑀸𑀚, 𑀭𑀜𑁆𑀜𑁄 𑀘𑀓𑁆𑀓𑀯𑀢𑁆𑀢𑀺𑀲𑁆𑀲 𑀪𑀡𑁆𑀟𑀸𑀕𑀸𑀭𑀺𑀓𑁄 𑀭𑀸𑀚𑀸𑀦𑀁 𑀘𑀓𑁆𑀓𑀯𑀢𑁆𑀢𑀺𑀁 𑀲𑀸𑀬𑀁 𑀧𑀸𑀢𑀁 𑀬𑀲𑀁 𑀲𑀭𑀸𑀧𑁂𑀢𑀺 ‘𑀏𑀢𑁆𑀢𑀓𑀸, 𑀤𑁂𑀯, 𑀢𑁂 𑀳𑀢𑁆𑀣𑀻, 𑀏𑀢𑁆𑀢𑀓𑀸 𑀅𑀲𑁆𑀲𑀸, 𑀏𑀢𑁆𑀢𑀓𑀸 𑀭𑀣𑀸, 𑀏𑀢𑁆𑀢𑀓𑀸 𑀧𑀢𑁆𑀢𑀻, 𑀏𑀢𑁆𑀢𑀓𑀁 𑀳𑀺𑀭𑀜𑁆𑀜𑀁, 𑀏𑀢𑁆𑀢𑀓𑀁 𑀲𑀼𑀯𑀡𑁆𑀡𑀁, 𑀏𑀢𑁆𑀢𑀓𑀁 𑀲𑀸𑀧𑀢𑁂𑀬𑁆𑀬𑀁, 𑀢𑀁 𑀤𑁂𑀯𑁄 𑀲𑀭𑀢𑀽’𑀢𑀺 𑀭𑀜𑁆𑀜𑁄 𑀲𑀸𑀧𑀢𑁂𑀬𑁆𑀬𑀁 𑀅𑀧𑀺𑀮𑀸𑀧𑁂𑀢𑀺; 𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀲𑀢𑀺 𑀉𑀧𑁆𑀧𑀚𑁆𑀚𑀫𑀸𑀦𑀸 𑀓𑀼𑀲𑀮𑀸𑀓𑀼𑀲𑀮𑀲𑀸𑀯𑀚𑁆𑀚𑀸𑀦𑀯𑀚𑁆𑀚𑀳𑀻𑀦𑀧𑁆𑀧𑀡𑀻𑀢𑀓𑀡𑁆𑀳𑀲𑀼𑀓𑁆𑀓𑀲𑀧𑁆𑀧𑀝𑀺𑀪𑀸𑀕𑀥𑀫𑁆𑀫𑁂 𑀅𑀧𑀺𑀮𑀸𑀧𑁂𑀢𑀺 ‘𑀇𑀫𑁂 𑀘𑀢𑁆𑀢𑀸𑀭𑁄 𑀲𑀢𑀺𑀧𑀝𑁆𑀞𑀸𑀦𑀸, 𑀇𑀫𑁂 𑀘𑀢𑁆𑀢𑀸𑀭𑁄 𑀲𑀫𑁆𑀫𑀧𑁆𑀧𑀥𑀸𑀦𑀸, 𑀇𑀫𑁂 𑀘𑀢𑁆𑀢𑀸𑀭𑁄 𑀇𑀤𑁆𑀥𑀺𑀧𑀸𑀤𑀸, 𑀇𑀫𑀸𑀦𑀺 𑀧𑀜𑁆𑀘𑀺𑀦𑁆𑀤𑁆𑀭𑀺𑀬𑀸𑀦𑀺, 𑀇𑀫𑀸𑀦𑀺 𑀧𑀜𑁆𑀘 𑀩𑀮𑀸𑀦𑀺, 𑀇𑀫𑁂 𑀲𑀢𑁆𑀢 𑀩𑁄𑀚𑁆𑀛𑀗𑁆𑀕𑀸, 𑀅𑀬𑀁 𑀅𑀭𑀺𑀬𑁄 𑀅𑀝𑁆𑀞𑀗𑁆𑀕𑀺𑀓𑁄 𑀫𑀕𑁆𑀕𑁄, 𑀅𑀬𑀁 𑀲𑀫𑀣𑁄, 𑀅𑀬𑀁 𑀯𑀺𑀧𑀲𑁆𑀲𑀦𑀸, 𑀅𑀬𑀁 𑀯𑀺𑀚𑁆𑀚𑀸, 𑀅𑀬𑀁 𑀯𑀺𑀫𑀼𑀢𑁆𑀢𑀻’𑀢𑀺𑁇 𑀢𑀢𑁄 𑀬𑁄𑀕𑀸𑀯𑀘𑀭𑁄 𑀲𑁂𑀯𑀺𑀢𑀩𑁆𑀩𑁂 𑀥𑀫𑁆𑀫𑁂 𑀲𑁂𑀯𑀢𑀺, 𑀅𑀲𑁂𑀯𑀺𑀢𑀩𑁆𑀩𑁂 𑀥𑀫𑁆𑀫𑁂 𑀦 𑀲𑁂𑀯𑀢𑀺𑁇 𑀪𑀚𑀺𑀢𑀩𑁆𑀩𑁂 𑀥𑀫𑁆𑀫𑁂 𑀪𑀚𑀢𑀺, 𑀅𑀪𑀚𑀺𑀢𑀩𑁆𑀩𑁂 𑀥𑀫𑁆𑀫𑁂 𑀦 𑀪𑀚𑀢𑀺𑁇 𑀏𑀯𑀁 𑀔𑁄, 𑀫𑀳𑀸𑀭𑀸𑀚, 𑀅𑀧𑀺𑀮𑀸𑀧𑀦𑀮𑀓𑁆𑀔𑀡𑀸 𑀲𑀢𑀻”𑀢𑀺𑁇

159. “𑀓𑀣𑀁, 𑀪𑀦𑁆𑀢𑁂, 𑀉𑀧𑀕𑁆𑀕𑀡𑁆𑀳𑀦𑀮𑀓𑁆𑀔𑀡𑀸 𑀲𑀢𑀻”𑀢𑀺? “𑀲𑀢𑀺, 𑀫𑀳𑀸𑀭𑀸𑀚, 𑀉𑀧𑁆𑀧𑀚𑁆𑀚𑀫𑀸𑀦𑀸 𑀳𑀺𑀢𑀸𑀳𑀺𑀢𑀸𑀦𑀁 𑀥𑀫𑁆𑀫𑀸𑀦𑀁 𑀕𑀢𑀺𑀬𑁄 𑀲𑀫𑀦𑁆𑀯𑁂𑀢𑀺 ‘𑀇𑀫𑁂 𑀥𑀫𑁆𑀫𑀸 𑀳𑀺𑀢𑀸, 𑀇𑀫𑁂 𑀥𑀫𑁆𑀫𑀸 𑀅𑀳𑀺𑀢𑀸𑁇 𑀇𑀫𑁂 𑀥𑀫𑁆𑀫𑀸 𑀉𑀧𑀓𑀸𑀭𑀸, 𑀇𑀫𑁂 𑀥𑀫𑁆𑀫𑀸 𑀅𑀦𑀼𑀧𑀓𑀸𑀭𑀸’𑀢𑀺𑁇 𑀢𑀢𑁄 𑀬𑁄𑀕𑀸𑀯𑀘𑀭𑁄 𑀅𑀳𑀺𑀢𑁂 𑀥𑀫𑁆𑀫𑁂 𑀅𑀧𑀦𑀼𑀤𑁂𑀢𑀺, 𑀳𑀺𑀢𑁂 𑀥𑀫𑁆𑀫𑁂 𑀉𑀧𑀕𑁆𑀕𑀡𑁆𑀳𑀸𑀢𑀺𑁇 𑀅𑀦𑀼𑀧𑀓𑀸𑀭𑁂 𑀥𑀫𑁆𑀫𑁂 𑀅𑀧𑀦𑀼𑀤𑁂𑀢𑀺, 𑀉𑀧𑀓𑀸𑀭𑁂 𑀥𑀫𑁆𑀫𑁂 𑀉𑀧𑀕𑁆𑀕𑀡𑁆𑀳𑀸𑀢𑀺𑁇 𑀏𑀯𑀁 𑀔𑁄, 𑀫𑀳𑀸𑀭𑀸𑀚, 𑀉𑀧𑀕𑁆𑀕𑀡𑁆𑀳𑀦𑀮𑀓𑁆𑀔𑀡𑀸 𑀲𑀢𑀻”𑀢𑀺𑁇

160. “𑀑𑀧𑀫𑁆𑀫𑀁 𑀓𑀭𑁄𑀳𑀻”𑀢𑀺𑁇 “𑀬𑀣𑀸, 𑀫𑀳𑀸𑀭𑀸𑀚, 𑀭𑀜𑁆𑀜𑁄 𑀘𑀓𑁆𑀓𑀯𑀢𑁆𑀢𑀺𑀲𑁆𑀲 𑀧𑀭𑀺𑀡𑀸𑀬𑀓𑀭𑀢𑀦𑀁 𑀭𑀜𑁆𑀜𑁄 𑀳𑀺𑀢𑀸𑀳𑀺𑀢𑁂 𑀚𑀸𑀦𑀸𑀢𑀺 ‘𑀇𑀫𑁂 𑀭𑀜𑁆𑀜𑁄 𑀳𑀺𑀢𑀸, 𑀇𑀫𑁂 𑀅𑀳𑀺𑀢𑀸𑁇 𑀇𑀫𑁂 𑀉𑀧𑀓𑀸𑀭𑀸, 𑀇𑀫𑁂 𑀅𑀦𑀼𑀧𑀓𑀸𑀭𑀸’𑀢𑀺𑁇 𑀢𑀢𑁄 𑀅𑀳𑀺𑀢𑁂 𑀅𑀧𑀦𑀼𑀤𑁂𑀢𑀺, 𑀳𑀺𑀢𑁂 𑀉𑀧𑀕𑁆𑀕𑀡𑁆𑀳𑀸𑀢𑀺𑁇 𑀅𑀦𑀼𑀧𑀓𑀸𑀭𑁂 𑀅𑀧𑀦𑀼𑀤𑁂𑀢𑀺, 𑀉𑀧𑀓𑀸𑀭𑁂 𑀉𑀧𑀕𑁆𑀕𑀡𑁆𑀳𑀸𑀢𑀺𑁇 𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀲𑀢𑀺 𑀉𑀧𑁆𑀧𑀚𑁆𑀚𑀫𑀸𑀦𑀸 𑀳𑀺𑀢𑀸𑀳𑀺𑀢𑀸𑀦𑀁 𑀥𑀫𑁆𑀫𑀸𑀦𑀁 𑀕𑀢𑀺𑀬𑁄 𑀲𑀫𑀦𑁆𑀯𑁂𑀢𑀺 ‘𑀇𑀫𑁂 𑀥𑀫𑁆𑀫𑀸 𑀳𑀺𑀢𑀸, 𑀇𑀫𑁂 𑀥𑀫𑁆𑀫𑀸 𑀅𑀳𑀺𑀢𑀸𑁇 𑀇𑀫𑁂 𑀥𑀫𑁆𑀫𑀸 𑀉𑀧𑀓𑀸𑀭𑀸, 𑀇𑀫𑁂 𑀥𑀫𑁆𑀫𑀸 𑀅𑀦𑀼𑀧𑀓𑀸𑀭𑀸’𑀢𑀺𑁇 𑀢𑀢𑁄 𑀬𑁄𑀕𑀸𑀯𑀘𑀭𑁄 𑀅𑀳𑀺𑀢𑁂 𑀥𑀫𑁆𑀫𑁂 𑀅𑀧𑀦𑀼𑀤𑁂𑀢𑀺, 𑀳𑀺𑀢𑁂 𑀥𑀫𑁆𑀫𑁂 𑀉𑀧𑀕𑁆𑀕𑀡𑁆𑀳𑀸𑀢𑀺𑁇 𑀅𑀦𑀼𑀧𑀓𑀸𑀭𑁂 𑀥𑀫𑁆𑀫𑁂 𑀅𑀧𑀦𑀼𑀤𑁂𑀢𑀺, 𑀉𑀧𑀓𑀸𑀭𑁂 𑀤𑀫𑁆𑀫𑁂 𑀉𑀧𑀕𑁆𑀕𑀡𑁆𑀳𑀸𑀢𑀺𑁇 𑀏𑀯𑀁 𑀔𑁄, 𑀫𑀳𑀸𑀭𑀸𑀚, 𑀉𑀧𑀕𑁆𑀕𑀡𑁆𑀳𑀦𑀮𑀓𑁆𑀔𑀡𑀸 𑀲𑀢𑀺𑁇 𑀪𑀸𑀲𑀺𑀢𑀫𑁆𑀧𑁂𑀢𑀁, 𑀫𑀳𑀸𑀭𑀸𑀚, 𑀪𑀕𑀯𑀢𑀸—  ‘𑀲𑀢𑀺𑀜𑁆𑀘 𑀔𑁆𑀯𑀸𑀳𑀁, 𑀪𑀺𑀓𑁆𑀔𑀯𑁂, 𑀲𑀩𑁆𑀩𑀢𑁆𑀣𑀺𑀓𑀁 𑀯𑀤𑀸𑀫𑀻’”𑀢𑀺𑁇

161. “𑀓𑀮𑁆𑀮𑁄𑀲𑀺, 𑀪𑀦𑁆𑀢𑁂 𑀦𑀸𑀕𑀲𑁂𑀦𑀸”𑀢𑀺𑁇

---

162. 𑀲𑀢𑀺𑀮𑀓𑁆𑀔𑀡𑀧𑀜𑁆𑀳𑁄 𑀢𑁂𑀭𑀲𑀫𑁄𑁇



[Go to previous page (3.1.12 Vīriyalakkhaṇapañha)](/tipitaka/28Mi/3/3.1/3.1.12.md) / [Go to parent page (3.1 Mahāvagga)](/tipitaka/28Mi/3/3.1.md) / [Go to next page (3.1.14 Samādhipañha)](/tipitaka/28Mi/3/3.1/3.1.14.md)


