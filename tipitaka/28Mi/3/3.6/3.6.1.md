
[Home](/) / [28Mi Milindapañhapāḷi](../...md) / [3 Milindapañha](...md) / [3.6 Sativagga](../28Mi/3/3.6.md)

# 𑁩𑁇𑁬𑁇𑁧 𑀓𑀸𑀬𑀧𑀺𑀬𑀸𑀬𑀦𑀧𑀜𑁆𑀳

* 𑀫𑀺𑀮𑀺𑀦𑁆𑀤𑀧𑀜𑁆𑀳

* 𑀲𑀢𑀺𑀯𑀕𑁆𑀕

* 𑀓𑀸𑀬𑀧𑀺𑀬𑀸𑀬𑀦𑀧𑀜𑁆𑀳

(83.)

397\. 𑀭𑀸𑀚𑀸 𑀆𑀳—  “𑀪𑀦𑁆𑀢𑁂 𑀦𑀸𑀕𑀲𑁂𑀦, 𑀧𑀺𑀬𑁄 𑀧𑀩𑁆𑀩𑀚𑀺𑀢𑀸𑀦𑀁 𑀓𑀸𑀬𑁄”𑀢𑀺? “𑀦 𑀔𑁄, 𑀫𑀳𑀸𑀭𑀸𑀚, 𑀧𑀺𑀬𑁄 𑀧𑀩𑁆𑀩𑀚𑀺𑀢𑀸𑀦𑀁 𑀓𑀸𑀬𑁄”𑀢𑀺𑁇 “𑀅𑀣 𑀓𑀺𑀲𑁆𑀲 𑀦𑀼 𑀔𑁄, 𑀪𑀦𑁆𑀢𑁂, 𑀓𑁂𑀮𑀸𑀬𑀣 𑀫𑀫𑀸𑀬𑀣𑀸”𑀢𑀺? “𑀓𑀺𑀁 𑀧𑀦 𑀢𑁂, 𑀫𑀳𑀸𑀭𑀸𑀚, 𑀓𑀤𑀸𑀘𑀺 𑀓𑀭𑀳𑀘𑀺 𑀲𑀗𑁆𑀕𑀸𑀫𑀕𑀢𑀲𑁆𑀲 𑀓𑀡𑁆𑀟𑀧𑁆𑀧𑀳𑀸𑀭𑁄 𑀳𑁄𑀢𑀻”𑀢𑀺? “𑀆𑀫, 𑀪𑀦𑁆𑀢𑁂, 𑀳𑁄𑀢𑀻”𑀢𑀺𑁇 “𑀓𑀺𑀁 𑀦𑀼 𑀔𑁄, 𑀫𑀳𑀸𑀭𑀸𑀚, 𑀲𑁄 𑀯𑀡𑁄 𑀆𑀮𑁂𑀧𑁂𑀦 𑀘 𑀆𑀮𑀺𑀫𑁆𑀧𑀻𑀬𑀢𑀺 𑀢𑁂𑀮𑁂𑀦 𑀘 𑀫𑀓𑁆𑀔𑀻𑀬𑀢𑀺 𑀲𑀼𑀔𑀼𑀫𑁂𑀦 𑀘 𑀘𑁄𑀍𑀅𑀧𑀝𑁆𑀝𑁂𑀦 𑀧𑀮𑀺𑀯𑁂𑀞𑀻𑀬𑀢𑀻”𑀢𑀺? “𑀆𑀫, 𑀪𑀦𑁆𑀢𑁂, 𑀆𑀮𑁂𑀧𑁂𑀦 𑀘 𑀆𑀮𑀺𑀫𑁆𑀧𑀻𑀬𑀢𑀺 𑀢𑁂𑀮𑁂𑀦 𑀘 𑀫𑀓𑁆𑀔𑀻𑀬𑀢𑀺 𑀲𑀼𑀔𑀼𑀫𑁂𑀦 𑀘 𑀘𑁄𑀍𑀅𑀧𑀝𑁆𑀝𑁂𑀦 𑀧𑀮𑀺𑀯𑁂𑀞𑀻𑀬𑀢𑀻”𑀢𑀺𑁇 “𑀓𑀺𑀁 𑀦𑀼 𑀔𑁄, 𑀫𑀳𑀸𑀭𑀸𑀚, 𑀧𑀺𑀬𑁄 𑀢𑁂 𑀯𑀡𑁄, 𑀢𑁂𑀦 𑀆𑀮𑁂𑀧𑁂𑀦 𑀘 𑀆𑀮𑀺𑀫𑁆𑀧𑀻𑀬𑀢𑀺 𑀢𑁂𑀮𑁂𑀦 𑀘 𑀫𑀓𑁆𑀔𑀻𑀬𑀢𑀺 𑀲𑀼𑀔𑀼𑀫𑁂𑀦 𑀘 𑀘𑁄𑀍𑀅𑀧𑀝𑁆𑀝𑁂𑀦 𑀧𑀮𑀺𑀯𑁂𑀞𑀻𑀬𑀢𑀻”𑀢𑀺? “𑀦 𑀫𑁂, 𑀪𑀦𑁆𑀢𑁂, 𑀧𑀺𑀬𑁄 𑀯𑀡𑁄, 𑀅𑀧𑀺 𑀘 𑀫𑀁𑀲𑀲𑁆𑀲 𑀭𑀼𑀳𑀦𑀢𑁆𑀣𑀸𑀬 𑀆𑀮𑁂𑀧𑁂𑀦 𑀘 𑀆𑀮𑀺𑀫𑁆𑀧𑀻𑀬𑀢𑀺 𑀢𑁂𑀮𑁂𑀦 𑀘 𑀫𑀓𑁆𑀔𑀻𑀬𑀢𑀺 𑀲𑀼𑀔𑀼𑀫𑁂𑀦 𑀘 𑀘𑁄𑀍𑀅𑀧𑀝𑁆𑀝𑁂𑀦 𑀧𑀮𑀺𑀯𑁂𑀞𑀻𑀬𑀢𑀻”𑀢𑀺𑁇 “𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀅𑀧𑁆𑀧𑀺𑀬𑁄 𑀧𑀩𑁆𑀩𑀚𑀺𑀢𑀸𑀦𑀁 𑀓𑀸𑀬𑁄, 𑀅𑀣 𑀘 𑀧𑀩𑁆𑀩𑀚𑀺𑀢𑀸 𑀅𑀦𑀚𑁆𑀛𑁄𑀲𑀺𑀢𑀸 𑀓𑀸𑀬𑀁 𑀧𑀭𑀺𑀳𑀭𑀦𑁆𑀢𑀺 𑀩𑁆𑀭𑀳𑁆𑀫𑀘𑀭𑀺𑀬𑀸𑀦𑀼𑀕𑁆𑀕𑀳𑀸𑀬𑁇 𑀅𑀧𑀺 𑀘 𑀔𑁄, 𑀫𑀳𑀸𑀭𑀸𑀚, 𑀯𑀡𑀽𑀧𑀫𑁄 𑀓𑀸𑀬𑁄 𑀯𑀼𑀢𑁆𑀢𑁄 𑀪𑀕𑀯𑀢𑀸, 𑀢𑁂𑀦 𑀧𑀩𑁆𑀩𑀚𑀺𑀢𑀸 𑀯𑀡𑀫𑀺𑀯 𑀓𑀸𑀬𑀁 𑀧𑀭𑀺𑀳𑀭𑀦𑁆𑀢𑀺 𑀅𑀦𑀚𑁆𑀛𑁄𑀲𑀺𑀢𑀸𑁇 𑀪𑀸𑀲𑀺𑀢𑀫𑁆𑀧𑁂𑀢𑀁, 𑀫𑀳𑀸𑀭𑀸𑀚, 𑀪𑀕𑀯𑀢𑀸—

398\. _‘𑀅𑀮𑁆𑀮𑀘𑀫𑁆𑀫𑀧𑁆𑀧𑀝𑀺𑀘𑁆𑀙𑀦𑁆𑀦𑁄,_  
_𑀦𑀯𑀤𑁆𑀯𑀸𑀭𑁄 𑀫𑀳𑀸𑀯𑀡𑁄;_  
_𑀲𑀫𑀦𑁆𑀢𑀢𑁄 𑀧𑀕𑁆𑀖𑀭𑀢𑀺,_  
_𑀅𑀲𑀼𑀘𑀺𑀧𑀽𑀢𑀺𑀕𑀦𑁆𑀥𑀺𑀬𑁄’”𑀢𑀺𑁇_  


399\. “𑀓𑀮𑁆𑀮𑁄𑀲𑀺, 𑀪𑀦𑁆𑀢𑁂 𑀦𑀸𑀕𑀲𑁂𑀦𑀸”𑀢𑀺𑁇

---

400\. 𑀓𑀸𑀬𑀧𑀺𑀬𑀸𑀬𑀦𑀧𑀜𑁆𑀳𑁄 𑀧𑀞𑀫𑁄𑁇



[Go to previous page (3.6 Sativagga)](../28Mi/3/3.6.md) / [Go to parent page (3.6 Sativagga)](../28Mi/3/3.6.md) / [Go to next page (3.6.2 Sabbaññūbhāvapañha)](3.6.2.md)


