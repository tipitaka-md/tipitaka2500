
[Home](/) / [17A11 Ekādasakanipātapāḷi](/tipitaka/17A11.md) / [1 Paṭhamapaṇṇāsaka](/tipitaka/17A11/1.md) / [1.1 Nissayavagga](/tipitaka/17A11/1/1.1.md)

# 𑁧𑁇𑁧𑁇𑁧 𑀓𑀺𑀫𑀢𑁆𑀣𑀺𑀬𑀲𑀼𑀢𑁆𑀢

### 𑀧𑀞𑀫𑀧𑀡𑁆𑀡𑀸𑀲𑀓

### 𑀦𑀺𑀲𑁆𑀲𑀬𑀯𑀕𑁆𑀕

### 𑀓𑀺𑀫𑀢𑁆𑀣𑀺𑀬𑀲𑀼𑀢𑁆𑀢

(1.)

2. 𑀏𑀯𑀁 𑀫𑁂 𑀲𑀼𑀢𑀁—  𑀏𑀓𑀁 𑀲𑀫𑀬𑀁 𑀪𑀕𑀯𑀸 𑀲𑀸𑀯𑀢𑁆𑀣𑀺𑀬𑀁 𑀯𑀺𑀳𑀭𑀢𑀺 𑀚𑁂𑀢𑀯𑀦𑁂 𑀅𑀦𑀸𑀣𑀧𑀺𑀡𑁆𑀟𑀺𑀓𑀲𑁆𑀲 𑀆𑀭𑀸𑀫𑁂𑁇 𑀅𑀣 𑀔𑁄 𑀆𑀬𑀲𑁆𑀫𑀸 𑀆𑀦𑀦𑁆𑀤𑁄 𑀬𑁂𑀦 𑀪𑀕𑀯𑀸 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀪𑀕𑀯𑀦𑁆𑀢𑀁 𑀅𑀪𑀺𑀯𑀸𑀤𑁂𑀢𑁆𑀯𑀸 𑀏𑀓𑀫𑀦𑁆𑀢𑀁 𑀦𑀺𑀲𑀻𑀤𑀺𑁇 𑀏𑀓𑀫𑀦𑁆𑀢𑀁 𑀦𑀺𑀲𑀺𑀦𑁆𑀦𑁄 𑀔𑁄 𑀆𑀬𑀲𑁆𑀫𑀸 𑀆𑀦𑀦𑁆𑀤𑁄 𑀪𑀕𑀯𑀦𑁆𑀢𑀁 𑀏𑀢𑀤𑀯𑁄𑀘—  “𑀓𑀺𑀫𑀢𑁆𑀣𑀺𑀬𑀸𑀦𑀺, 𑀪𑀦𑁆𑀢𑁂, 𑀓𑀼𑀲𑀮𑀸𑀦𑀺 𑀲𑀻𑀮𑀸𑀦𑀺 𑀓𑀺𑀫𑀸𑀦𑀺𑀲𑀁𑀲𑀸𑀦𑀻”𑀢𑀺? “𑀅𑀯𑀺𑀧𑁆𑀧𑀝𑀺𑀲𑀸𑀭𑀢𑁆𑀣𑀸𑀦𑀺 𑀔𑁄, 𑀆𑀦𑀦𑁆𑀤, 𑀓𑀼𑀲𑀮𑀸𑀦𑀺 𑀲𑀻𑀮𑀸𑀦𑀺 𑀅𑀯𑀺𑀧𑁆𑀧𑀝𑀺𑀲𑀸𑀭𑀸𑀦𑀺𑀲𑀁𑀲𑀸𑀦𑀻”𑀢𑀺𑁇

3. “𑀅𑀯𑀺𑀧𑁆𑀧𑀝𑀺𑀲𑀸𑀭𑁄 𑀧𑀦, 𑀪𑀦𑁆𑀢𑁂, 𑀓𑀺𑀫𑀢𑁆𑀣𑀺𑀬𑁄 𑀓𑀺𑀫𑀸𑀦𑀺𑀲𑀁𑀲𑁄”? “𑀅𑀯𑀺𑀧𑁆𑀧𑀝𑀺𑀲𑀸𑀭𑁄 𑀔𑁄, 𑀆𑀦𑀦𑁆𑀤, 𑀧𑀸𑀫𑁄𑀚𑁆𑀚𑀢𑁆𑀣𑁄 𑀧𑀸𑀫𑁄𑀚𑁆𑀚𑀸𑀦𑀺𑀲𑀁𑀲𑁄”𑁇

4. “𑀧𑀸𑀫𑁄𑀚𑁆𑀚𑀁 𑀧𑀦, 𑀪𑀦𑁆𑀢𑁂, 𑀓𑀺𑀫𑀢𑁆𑀣𑀺𑀬𑀁 𑀓𑀺𑀫𑀸𑀦𑀺𑀲𑀁𑀲𑀁”? “𑀧𑀸𑀫𑁄𑀚𑁆𑀚𑀁 𑀔𑁄, 𑀆𑀦𑀦𑁆𑀤, 𑀧𑀻𑀢𑀢𑁆𑀣𑀁 𑀧𑀻𑀢𑀸𑀦𑀺𑀲𑀁𑀲𑀁”𑁇

5. “𑀧𑀻𑀢𑀺 𑀧𑀦, 𑀪𑀦𑁆𑀢𑁂, 𑀓𑀺𑀫𑀢𑁆𑀣𑀺𑀬𑀸 𑀓𑀺𑀫𑀸𑀦𑀺𑀲𑀁𑀲𑀸”? “𑀧𑀻𑀢𑀺 𑀔𑁄, 𑀆𑀦𑀦𑁆𑀤, 𑀧𑀲𑁆𑀲𑀤𑁆𑀥𑀢𑁆𑀣𑀸 𑀧𑀲𑁆𑀲𑀤𑁆𑀥𑀸𑀦𑀺𑀲𑀁𑀲𑀸”𑁇

6. “𑀧𑀲𑁆𑀲𑀤𑁆𑀥𑀺 𑀧𑀦, 𑀪𑀦𑁆𑀢𑁂, 𑀓𑀺𑀫𑀢𑁆𑀣𑀺𑀬𑀸 𑀓𑀺𑀫𑀸𑀦𑀺𑀲𑀁𑀲𑀸”? “𑀧𑀲𑁆𑀲𑀤𑁆𑀥𑀺 𑀔𑁄, 𑀆𑀦𑀦𑁆𑀤, 𑀲𑀼𑀔𑀢𑁆𑀣𑀸 𑀲𑀼𑀔𑀸𑀦𑀺𑀲𑀁𑀲𑀸”𑁇

7. “𑀲𑀼𑀔𑀁 𑀧𑀦, 𑀪𑀦𑁆𑀢𑁂, 𑀓𑀺𑀫𑀢𑁆𑀣𑀺𑀬𑀁 𑀓𑀺𑀫𑀸𑀦𑀺𑀲𑀁𑀲𑀁”? “𑀲𑀼𑀔𑀁 𑀔𑁄, 𑀆𑀦𑀦𑁆𑀤, 𑀲𑀫𑀸𑀥𑀢𑁆𑀣𑀁 𑀲𑀫𑀸𑀥𑀸𑀦𑀺𑀲𑀁𑀲𑀁”𑁇

8. “𑀲𑀫𑀸𑀥𑀺 𑀧𑀦, 𑀪𑀦𑁆𑀢𑁂, 𑀓𑀺𑀫𑀢𑁆𑀣𑀺𑀬𑁄 𑀓𑀺𑀫𑀸𑀦𑀺𑀲𑀁𑀲𑁄”? “𑀲𑀫𑀸𑀥𑀺 𑀔𑁄, 𑀆𑀦𑀦𑁆𑀤, 𑀬𑀣𑀸𑀪𑀽𑀢𑀜𑀸𑀡𑀤𑀲𑁆𑀲𑀦𑀢𑁆𑀣𑁄 𑀬𑀣𑀸𑀪𑀽𑀢𑀜𑀸𑀡𑀤𑀲𑁆𑀲𑀦𑀸𑀦𑀺𑀲𑀁𑀲𑁄”𑁇

9. “𑀬𑀣𑀸𑀪𑀽𑀢𑀜𑀸𑀡𑀤𑀲𑁆𑀲𑀦𑀁 𑀧𑀦, 𑀪𑀦𑁆𑀢𑁂, 𑀓𑀺𑀫𑀢𑁆𑀣𑀺𑀬𑀁 𑀓𑀺𑀫𑀸𑀦𑀺𑀲𑀁𑀲𑀁”? “𑀬𑀣𑀸𑀪𑀽𑀢𑀜𑀸𑀡𑀤𑀲𑁆𑀲𑀦𑀁 𑀔𑁄, 𑀆𑀦𑀦𑁆𑀤, 𑀦𑀺𑀩𑁆𑀩𑀺𑀤𑀢𑁆𑀣𑀁 𑀦𑀺𑀩𑁆𑀩𑀺𑀤𑀸𑀦𑀺𑀲𑀁𑀲𑀁”𑁇

10. “𑀦𑀺𑀩𑁆𑀩𑀺𑀤𑀸 𑀧𑀦, 𑀪𑀦𑁆𑀢𑁂, 𑀓𑀺𑀫𑀢𑁆𑀣𑀺𑀬𑀸 𑀓𑀺𑀫𑀸𑀦𑀺𑀲𑀁𑀲𑀸”? “𑀦𑀺𑀩𑁆𑀩𑀺𑀤𑀸 𑀔𑁄, 𑀆𑀦𑀦𑁆𑀤, 𑀯𑀺𑀭𑀸𑀕𑀢𑁆𑀣𑀸 𑀯𑀺𑀭𑀸𑀕𑀸𑀦𑀺𑀲𑀁𑀲𑀸”𑁇

11. “𑀯𑀺𑀭𑀸𑀕𑁄 𑀧𑀦, 𑀪𑀦𑁆𑀢𑁂, 𑀓𑀺𑀫𑀢𑁆𑀣𑀺𑀬𑁄 𑀓𑀺𑀫𑀸𑀦𑀺𑀲𑀁𑀲𑁄”? “𑀯𑀺𑀭𑀸𑀕𑁄 𑀔𑁄, 𑀆𑀦𑀦𑁆𑀤, 𑀯𑀺𑀫𑀼𑀢𑁆𑀢𑀺𑀜𑀸𑀡𑀤𑀲𑁆𑀲𑀦𑀢𑁆𑀣𑁄 𑀯𑀺𑀫𑀼𑀢𑁆𑀢𑀺𑀜𑀸𑀡𑀤𑀲𑁆𑀲𑀦𑀸𑀦𑀺𑀲𑀁𑀲𑁄𑁇

12. 𑀇𑀢𑀺 𑀔𑁄, 𑀆𑀦𑀦𑁆𑀤, 𑀓𑀼𑀲𑀮𑀸𑀦𑀺 𑀲𑀻𑀮𑀸𑀦𑀺 𑀅𑀯𑀺𑀧𑁆𑀧𑀝𑀺𑀲𑀸𑀭𑀢𑁆𑀣𑀸𑀦𑀺 𑀅𑀯𑀺𑀧𑁆𑀧𑀝𑀺𑀲𑀸𑀭𑀸𑀦𑀺𑀲𑀁𑀲𑀸𑀦𑀺, 𑀅𑀯𑀺𑀧𑁆𑀧𑀝𑀺𑀲𑀸𑀭𑁄 𑀧𑀸𑀫𑁄𑀚𑁆𑀚𑀢𑁆𑀣𑁄 𑀧𑀸𑀫𑁄𑀚𑁆𑀚𑀸𑀦𑀺𑀲𑀁𑀲𑁄, 𑀧𑀸𑀫𑁄𑀚𑁆𑀚𑀁 𑀧𑀻𑀢𑀢𑁆𑀣𑀁 𑀧𑀻𑀢𑀸𑀦𑀺𑀲𑀁𑀲𑀁, 𑀧𑀻𑀢𑀺 𑀧𑀲𑁆𑀲𑀤𑁆𑀥𑀢𑁆𑀣𑀸 𑀧𑀲𑁆𑀲𑀤𑁆𑀥𑀸𑀦𑀺𑀲𑀁𑀲𑀸, 𑀧𑀲𑁆𑀲𑀤𑁆𑀥𑀺 𑀲𑀼𑀔𑀢𑁆𑀣𑀸 𑀲𑀼𑀔𑀸𑀦𑀺𑀲𑀁𑀲𑀸, 𑀲𑀼𑀔𑀁 𑀲𑀫𑀸𑀥𑀢𑁆𑀣𑀁 𑀲𑀫𑀸𑀥𑀸𑀦𑀺𑀲𑀁𑀲𑀁, 𑀲𑀫𑀸𑀥𑀺 𑀬𑀣𑀸𑀪𑀽𑀢𑀜𑀸𑀡𑀤𑀲𑁆𑀲𑀦𑀢𑁆𑀣𑁄 𑀬𑀣𑀸𑀪𑀽𑀢𑀜𑀸𑀡𑀤𑀲𑁆𑀲𑀦𑀸𑀦𑀺𑀲𑀁𑀲𑁄, 𑀬𑀣𑀸𑀪𑀽𑀢𑀜𑀸𑀡𑀤𑀲𑁆𑀲𑀦𑀁 𑀦𑀺𑀩𑁆𑀩𑀺𑀤𑀢𑁆𑀣𑀁 𑀦𑀺𑀩𑁆𑀩𑀺𑀤𑀸𑀦𑀺𑀲𑀁𑀲𑀁, 𑀦𑀺𑀩𑁆𑀩𑀺𑀤𑀸 𑀯𑀺𑀭𑀸𑀕𑀢𑁆𑀣𑀸 𑀯𑀺𑀭𑀸𑀕𑀸𑀦𑀺𑀲𑀁𑀲𑀸, 𑀯𑀺𑀭𑀸𑀕𑁄 𑀯𑀺𑀫𑀼𑀢𑁆𑀢𑀺𑀜𑀸𑀡𑀤𑀲𑁆𑀲𑀦𑀢𑁆𑀣𑁄 𑀯𑀺𑀫𑀼𑀢𑁆𑀢𑀺𑀜𑀸𑀡𑀤𑀲𑁆𑀲𑀦𑀸𑀦𑀺𑀲𑀁𑀲𑁄𑁇 𑀇𑀢𑀺 𑀔𑁄, 𑀆𑀦𑀦𑁆𑀤, 𑀓𑀼𑀲𑀮𑀸𑀦𑀺 𑀲𑀻𑀮𑀸𑀦𑀺 𑀅𑀦𑀼𑀧𑀼𑀩𑁆𑀩𑁂𑀦 𑀅𑀕𑁆𑀕𑀸𑀬 𑀧𑀭𑁂𑀦𑁆𑀢𑀻”𑀢𑀺𑁇

---

13. 𑀧𑀞𑀫𑀁𑁇



[Go to previous page (1.1 Nissayavagga)](/tipitaka/17A11/1/1.1.md) / [Go to parent page (1.1 Nissayavagga)](/tipitaka/17A11/1/1.1.md) / [Go to next page (1.1.2 Cetanākaraṇīyasutta)](/tipitaka/17A11/1/1.1/1.1.2.md)


