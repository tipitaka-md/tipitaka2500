
[Home](/) / [17A11 Ekādasakanipātapāḷi](/tipitaka/17A11.md) / [1 Paṭhamapaṇṇāsaka](/tipitaka/17A11/1.md) / [1.1 Nissayavagga](/tipitaka/17A11/1/1.1.md)

# 𑁧𑁇𑁧𑁇𑁨 𑀘𑁂𑀢𑀦𑀸𑀓𑀭𑀡𑀻𑀬𑀲𑀼𑀢𑁆𑀢

### 𑀧𑀞𑀫𑀧𑀡𑁆𑀡𑀸𑀲𑀓

### 𑀦𑀺𑀲𑁆𑀲𑀬𑀯𑀕𑁆𑀕

### 𑀘𑁂𑀢𑀦𑀸𑀓𑀭𑀡𑀻𑀬𑀲𑀼𑀢𑁆𑀢

(2.)

14\. “𑀲𑀻𑀮𑀯𑀢𑁄, 𑀪𑀺𑀓𑁆𑀔𑀯𑁂, 𑀲𑀻𑀮𑀲𑀫𑁆𑀧𑀦𑁆𑀦𑀲𑁆𑀲 𑀦 𑀘𑁂𑀢𑀦𑀸𑀬 𑀓𑀭𑀡𑀻𑀬𑀁—  ‘𑀅𑀯𑀺𑀧𑁆𑀧𑀝𑀺𑀲𑀸𑀭𑁄 𑀫𑁂 𑀉𑀧𑁆𑀧𑀚𑁆𑀚𑀢𑀽’𑀢𑀺𑁇 𑀥𑀫𑁆𑀫𑀢𑀸 𑀏𑀲𑀸, 𑀪𑀺𑀓𑁆𑀔𑀯𑁂, 𑀬𑀁 𑀲𑀻𑀮𑀯𑀢𑁄 𑀲𑀻𑀮𑀲𑀫𑁆𑀧𑀦𑁆𑀦𑀲𑁆𑀲 𑀅𑀯𑀺𑀧𑁆𑀧𑀝𑀺𑀲𑀸𑀭𑁄 𑀉𑀧𑁆𑀧𑀚𑁆𑀚𑀢𑀺𑁇

15\. 𑀅𑀯𑀺𑀧𑁆𑀧𑀝𑀺𑀲𑀸𑀭𑀺𑀲𑁆𑀲, 𑀪𑀺𑀓𑁆𑀔𑀯𑁂, 𑀦 𑀘𑁂𑀢𑀦𑀸𑀬 𑀓𑀭𑀡𑀻𑀬𑀁—  ‘𑀧𑀸𑀫𑁄𑀚𑁆𑀚𑀁 𑀫𑁂 𑀉𑀧𑁆𑀧𑀚𑁆𑀚𑀢𑀽’𑀢𑀺𑁇 𑀥𑀫𑁆𑀫𑀢𑀸 𑀏𑀲𑀸, 𑀪𑀺𑀓𑁆𑀔𑀯𑁂, 𑀬𑀁 𑀅𑀯𑀺𑀧𑁆𑀧𑀝𑀺𑀲𑀸𑀭𑀺𑀲𑁆𑀲 𑀧𑀸𑀫𑁄𑀚𑁆𑀚𑀁 𑀉𑀧𑁆𑀧𑀚𑁆𑀚𑀢𑀺𑁇

16\. 𑀧𑀫𑀼𑀤𑀺𑀢𑀲𑁆𑀲, 𑀪𑀺𑀓𑁆𑀔𑀯𑁂, 𑀦 𑀘𑁂𑀢𑀦𑀸𑀬 𑀓𑀭𑀡𑀻𑀬𑀁—  ‘𑀧𑀻𑀢𑀺 𑀫𑁂 𑀉𑀧𑁆𑀧𑀚𑁆𑀚𑀢𑀽’𑀢𑀺𑁇 𑀥𑀫𑁆𑀫𑀢𑀸 𑀏𑀲𑀸, 𑀪𑀺𑀓𑁆𑀔𑀯𑁂, 𑀬𑀁 𑀧𑀫𑀼𑀤𑀺𑀢𑀲𑁆𑀲 𑀧𑀻𑀢𑀺 𑀉𑀧𑁆𑀧𑀚𑁆𑀚𑀢𑀺𑁇

17\. 𑀧𑀻𑀢𑀺𑀫𑀦𑀲𑁆𑀲, 𑀪𑀺𑀓𑁆𑀔𑀯𑁂, 𑀦 𑀘𑁂𑀢𑀦𑀸𑀬 𑀓𑀭𑀡𑀻𑀬𑀁—  ‘𑀓𑀸𑀬𑁄 𑀫𑁂 𑀧𑀲𑁆𑀲𑀫𑁆𑀪𑀢𑀽’𑀢𑀺𑁇 𑀥𑀫𑁆𑀫𑀢𑀸 𑀏𑀲𑀸, 𑀪𑀺𑀓𑁆𑀔𑀯𑁂, 𑀬𑀁 𑀧𑀻𑀢𑀺𑀫𑀦𑀲𑁆𑀲 𑀓𑀸𑀬𑁄 𑀧𑀲𑁆𑀲𑀫𑁆𑀪𑀢𑀺𑁇

18\. 𑀧𑀲𑁆𑀲𑀤𑁆𑀥𑀓𑀸𑀬𑀲𑁆𑀲, 𑀪𑀺𑀓𑁆𑀔𑀯𑁂, 𑀦 𑀘𑁂𑀢𑀦𑀸𑀬 𑀓𑀭𑀡𑀻𑀬𑀁—  ‘𑀲𑀼𑀔𑀁 𑀯𑁂𑀤𑀺𑀬𑀸𑀫𑀻’𑀢𑀺𑁇 𑀥𑀫𑁆𑀫𑀢𑀸 𑀏𑀲𑀸, 𑀪𑀺𑀓𑁆𑀔𑀯𑁂, 𑀬𑀁 𑀧𑀲𑁆𑀲𑀤𑁆𑀥𑀓𑀸𑀬𑁄 𑀲𑀼𑀔𑀁 𑀯𑁂𑀤𑀺𑀬𑀢𑀺𑁇

19\. 𑀲𑀼𑀔𑀺𑀦𑁄, 𑀪𑀺𑀓𑁆𑀔𑀯𑁂, 𑀦 𑀘𑁂𑀢𑀦𑀸𑀬 𑀓𑀭𑀡𑀻𑀬𑀁—  ‘𑀘𑀺𑀢𑁆𑀢𑀁 𑀫𑁂 𑀲𑀫𑀸𑀥𑀺𑀬𑀢𑀽’𑀢𑀺𑁇 𑀥𑀫𑁆𑀫𑀢𑀸 𑀏𑀲𑀸, 𑀪𑀺𑀓𑁆𑀔𑀯𑁂, 𑀬𑀁 𑀲𑀼𑀔𑀺𑀦𑁄 𑀘𑀺𑀢𑁆𑀢𑀁 𑀲𑀫𑀸𑀥𑀺𑀬𑀢𑀺𑁇

20\. 𑀲𑀫𑀸𑀳𑀺𑀢𑀲𑁆𑀲, 𑀪𑀺𑀓𑁆𑀔𑀯𑁂, 𑀦 𑀘𑁂𑀢𑀦𑀸𑀬 𑀓𑀭𑀡𑀻𑀬𑀁—  ‘𑀬𑀣𑀸𑀪𑀽𑀢𑀁 𑀚𑀸𑀦𑀸𑀫𑀺 𑀧𑀲𑁆𑀲𑀸𑀫𑀻’𑀢𑀺𑁇 𑀥𑀫𑁆𑀫𑀢𑀸 𑀏𑀲𑀸, 𑀪𑀺𑀓𑁆𑀔𑀯𑁂, 𑀬𑀁 𑀲𑀫𑀸𑀳𑀺𑀢𑁄 𑀬𑀣𑀸𑀪𑀽𑀢𑀁 𑀚𑀸𑀦𑀸𑀢𑀺 𑀧𑀲𑁆𑀲𑀢𑀺𑁇

21\. 𑀬𑀣𑀸𑀪𑀽𑀢𑀁, 𑀪𑀺𑀓𑁆𑀔𑀯𑁂, 𑀚𑀸𑀦𑀢𑁄 𑀧𑀲𑁆𑀲𑀢𑁄 𑀦 𑀘𑁂𑀢𑀦𑀸𑀬 𑀓𑀭𑀡𑀻𑀬𑀁—  ‘𑀦𑀺𑀩𑁆𑀩𑀺𑀦𑁆𑀤𑀸𑀫𑀻’𑀢𑀺𑁇 𑀥𑀫𑁆𑀫𑀢𑀸 𑀏𑀲𑀸, 𑀪𑀺𑀓𑁆𑀔𑀯𑁂, 𑀬𑀁 𑀬𑀣𑀸𑀪𑀽𑀢𑀁 𑀚𑀸𑀦𑀁 𑀧𑀲𑁆𑀲𑀁 𑀦𑀺𑀩𑁆𑀩𑀺𑀦𑁆𑀤𑀢𑀺𑁇

22\. 𑀦𑀺𑀩𑁆𑀩𑀺𑀦𑁆𑀦𑀲𑁆𑀲, 𑀪𑀺𑀓𑁆𑀔𑀯𑁂, 𑀦 𑀘𑁂𑀢𑀦𑀸𑀬 𑀓𑀭𑀡𑀻𑀬𑀁—  ‘𑀯𑀺𑀭𑀚𑁆𑀚𑀸𑀫𑀻’𑀢𑀺𑁇 𑀥𑀫𑁆𑀫𑀢𑀸 𑀏𑀲𑀸, 𑀪𑀺𑀓𑁆𑀔𑀯𑁂, 𑀬𑀁 𑀦𑀺𑀩𑁆𑀩𑀺𑀦𑁆𑀦𑁄 𑀯𑀺𑀭𑀚𑁆𑀚𑀢𑀺𑁇

23\. 𑀯𑀺𑀭𑀢𑁆𑀢𑀲𑁆𑀲, 𑀪𑀺𑀓𑁆𑀔𑀯𑁂, 𑀦 𑀘𑁂𑀢𑀦𑀸𑀬 𑀓𑀭𑀡𑀻𑀬𑀁—  ‘𑀯𑀺𑀫𑀼𑀢𑁆𑀢𑀺𑀜𑀸𑀡𑀤𑀲𑁆𑀲𑀦𑀁 𑀲𑀘𑁆𑀙𑀺𑀓𑀭𑁄𑀫𑀻’𑀢𑀺𑁇 𑀥𑀫𑁆𑀫𑀢𑀸 𑀏𑀲𑀸, 𑀪𑀺𑀓𑁆𑀔𑀯𑁂, 𑀬𑀁 𑀯𑀺𑀭𑀢𑁆𑀢𑁄 𑀯𑀺𑀫𑀼𑀢𑁆𑀢𑀺𑀜𑀸𑀡𑀤𑀲𑁆𑀲𑀦𑀁 𑀲𑀘𑁆𑀙𑀺𑀓𑀭𑁄𑀢𑀺𑁇

24\. 𑀇𑀢𑀺 𑀔𑁄, 𑀪𑀺𑀓𑁆𑀔𑀯𑁂, 𑀯𑀺𑀭𑀸𑀕𑁄 𑀯𑀺𑀫𑀼𑀢𑁆𑀢𑀺𑀜𑀸𑀡𑀤𑀲𑁆𑀲𑀦𑀢𑁆𑀣𑁄 𑀯𑀺𑀫𑀼𑀢𑁆𑀢𑀺𑀜𑀸𑀡𑀤𑀲𑁆𑀲𑀦𑀸𑀦𑀺𑀲𑀁𑀲𑁄, 𑀦𑀺𑀩𑁆𑀩𑀺𑀤𑀸 𑀯𑀺𑀭𑀸𑀕𑀢𑁆𑀣𑀸 𑀯𑀺𑀭𑀸𑀕𑀸𑀦𑀺𑀲𑀁𑀲𑀸, 𑀬𑀣𑀸𑀪𑀽𑀢𑀜𑀸𑀡𑀤𑀲𑁆𑀲𑀦𑀁 𑀦𑀺𑀩𑁆𑀩𑀺𑀤𑀢𑁆𑀣𑀁 𑀦𑀺𑀩𑁆𑀩𑀺𑀤𑀸𑀦𑀺𑀲𑀁𑀲𑀁, 𑀲𑀫𑀸𑀥𑀺 𑀬𑀣𑀸𑀪𑀽𑀢𑀜𑀸𑀡𑀤𑀲𑁆𑀲𑀦𑀢𑁆𑀣𑁄 𑀬𑀣𑀸𑀪𑀽𑀢𑀜𑀸𑀡𑀤𑀲𑁆𑀲𑀦𑀸𑀦𑀺𑀲𑀁𑀲𑁄, 𑀲𑀼𑀔𑀁 𑀲𑀫𑀸𑀥𑀢𑁆𑀣𑀁 𑀲𑀫𑀸𑀥𑀸𑀦𑀺𑀲𑀁𑀲𑀁, 𑀧𑀲𑁆𑀲𑀤𑁆𑀥𑀺 𑀲𑀼𑀔𑀢𑁆𑀣𑀸 𑀲𑀼𑀔𑀸𑀦𑀺𑀲𑀁𑀲𑀸, 𑀧𑀻𑀢𑀺 𑀧𑀲𑁆𑀲𑀤𑁆𑀥𑀢𑁆𑀣𑀸 𑀧𑀲𑁆𑀲𑀤𑁆𑀥𑀸𑀦𑀺𑀲𑀁𑀲𑀸, 𑀧𑀸𑀫𑁄𑀚𑁆𑀚𑀁 𑀧𑀻𑀢𑀢𑁆𑀣𑀁 𑀧𑀻𑀢𑀸𑀦𑀺𑀲𑀁𑀲𑀁, 𑀅𑀯𑀺𑀧𑁆𑀧𑀝𑀺𑀲𑀸𑀭𑁄 𑀧𑀸𑀫𑁄𑀚𑁆𑀚𑀢𑁆𑀣𑁄 𑀧𑀸𑀫𑁄𑀚𑁆𑀚𑀸𑀦𑀺𑀲𑀁𑀲𑁄, 𑀓𑀼𑀲𑀮𑀸𑀦𑀺 𑀲𑀻𑀮𑀸𑀦𑀺 𑀅𑀯𑀺𑀧𑁆𑀧𑀝𑀺𑀲𑀸𑀭𑀢𑁆𑀣𑀸𑀦𑀺 𑀅𑀯𑀺𑀧𑁆𑀧𑀝𑀺𑀲𑀸𑀭𑀸𑀦𑀺𑀲𑀁𑀲𑀸𑀦𑀺𑁇 𑀇𑀢𑀺 𑀔𑁄, 𑀪𑀺𑀓𑁆𑀔𑀯𑁂, 𑀥𑀫𑁆𑀫𑀸 𑀥𑀫𑁆𑀫𑁂 𑀅𑀪𑀺𑀲𑀦𑁆𑀤𑁂𑀦𑁆𑀢𑀺, 𑀥𑀫𑁆𑀫𑀸 𑀥𑀫𑁆𑀫𑁂 𑀧𑀭𑀺𑀧𑀽𑀭𑁂𑀦𑁆𑀢𑀺 𑀅𑀧𑀸𑀭𑀸 𑀧𑀸𑀭𑀁 𑀕𑀫𑀦𑀸𑀬𑀸”𑀢𑀺𑁇

---

25\. 𑀤𑀼𑀢𑀺𑀬𑀁𑁇



[Go to previous page (1.1.1 Kimatthiyasutta)](/tipitaka/17A11/1/1.1/1.1.1.md) / [Go to parent page (1.1 Nissayavagga)](/tipitaka/17A11/1/1.1.md) / [Go to next page (1.1.3 Paṭhamaupanisāsutta)](/tipitaka/17A11/1/1.1/1.1.3.md)


