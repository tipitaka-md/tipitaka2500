
[Home](/) / [17A11 Ekādasakanipātapāḷi](/tipitaka/17A11.md) / [1 Paṭhamapaṇṇāsaka](/tipitaka/17A11/1.md) / [1.1 Nissayavagga](/tipitaka/17A11/1/1.1.md)

# 𑁧𑁇𑁧𑁇𑁭 𑀲𑀜𑁆𑀜𑀸𑀲𑀼𑀢𑁆𑀢

### 𑀧𑀞𑀫𑀧𑀡𑁆𑀡𑀸𑀲𑀓

### 𑀦𑀺𑀲𑁆𑀲𑀬𑀯𑀕𑁆𑀕

### 𑀲𑀜𑁆𑀜𑀸𑀲𑀼𑀢𑁆𑀢

(7.)

47\. 𑀅𑀣 𑀔𑁄 𑀆𑀬𑀲𑁆𑀫𑀸 𑀆𑀦𑀦𑁆𑀤𑁄 𑀬𑁂𑀦 𑀪𑀕𑀯𑀸 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀪𑀕𑀯𑀦𑁆𑀢𑀁 𑀅𑀪𑀺𑀯𑀸𑀤𑁂𑀢𑁆𑀯𑀸 𑀏𑀓𑀫𑀦𑁆𑀢𑀁 𑀦𑀺𑀲𑀻𑀤𑀺𑁇 𑀏𑀓𑀫𑀦𑁆𑀢𑀁 𑀦𑀺𑀲𑀺𑀦𑁆𑀦𑁄 𑀔𑁄 𑀆𑀬𑀲𑁆𑀫𑀸 𑀆𑀦𑀦𑁆𑀤𑁄 𑀪𑀕𑀯𑀦𑁆𑀢𑀁 𑀏𑀢𑀤𑀯𑁄𑀘—

48\. “𑀲𑀺𑀬𑀸 𑀦𑀼 𑀔𑁄, 𑀪𑀦𑁆𑀢𑁂, 𑀪𑀺𑀓𑁆𑀔𑀼𑀦𑁄 𑀢𑀣𑀸𑀭𑀽𑀧𑁄 𑀲𑀫𑀸𑀥𑀺𑀧𑀝𑀺𑀮𑀸𑀪𑁄 𑀬𑀣𑀸 𑀦𑁂𑀯 𑀧𑀣𑀯𑀺𑀬𑀁 𑀧𑀣𑀯𑀺𑀲𑀜𑁆𑀜𑀻 𑀅𑀲𑁆𑀲, 𑀦 𑀆𑀧𑀲𑁆𑀫𑀺𑀁 𑀆𑀧𑁄𑀲𑀜𑁆𑀜𑀻 𑀅𑀲𑁆𑀲, 𑀦 𑀢𑁂𑀚𑀲𑁆𑀫𑀺𑀁 𑀢𑁂𑀚𑁄𑀲𑀜𑁆𑀜𑀻 𑀅𑀲𑁆𑀲, 𑀦 𑀯𑀸𑀬𑀲𑁆𑀫𑀺𑀁 𑀯𑀸𑀬𑁄𑀲𑀜𑁆𑀜𑀻 𑀅𑀲𑁆𑀲, 𑀦 𑀆𑀓𑀸𑀲𑀸𑀦𑀜𑁆𑀘𑀸𑀬𑀢𑀦𑁂 𑀆𑀓𑀸𑀲𑀸𑀦𑀜𑁆𑀘𑀸𑀬𑀢𑀦𑀲𑀜𑁆𑀜𑀻 𑀅𑀲𑁆𑀲, 𑀦 𑀯𑀺𑀜𑁆𑀜𑀸𑀡𑀜𑁆𑀘𑀸𑀬𑀢𑀦𑁂 𑀯𑀺𑀜𑁆𑀜𑀸𑀡𑀜𑁆𑀘𑀸𑀬𑀢𑀦𑀲𑀜𑁆𑀜𑀻 𑀅𑀲𑁆𑀲, 𑀦 𑀆𑀓𑀺𑀜𑁆𑀘𑀜𑁆𑀜𑀸𑀬𑀢𑀦𑁂 𑀆𑀓𑀺𑀜𑁆𑀘𑀜𑁆𑀜𑀸𑀬𑀢𑀦𑀲𑀜𑁆𑀜𑀻 𑀅𑀲𑁆𑀲, 𑀦 𑀦𑁂𑀯𑀲𑀜𑁆𑀜𑀸𑀦𑀸𑀲𑀜𑁆𑀜𑀸𑀬𑀢𑀦𑁂 𑀦𑁂𑀯𑀲𑀜𑁆𑀜𑀸𑀦𑀸𑀲𑀜𑁆𑀜𑀸𑀬𑀢𑀦𑀲𑀜𑁆𑀜𑀻 𑀅𑀲𑁆𑀲, 𑀦 𑀇𑀥𑀮𑁄𑀓𑁂 𑀇𑀥𑀮𑁄𑀓𑀲𑀜𑁆𑀜𑀻 𑀅𑀲𑁆𑀲, 𑀦 𑀧𑀭𑀮𑁄𑀓𑁂 𑀧𑀭𑀮𑁄𑀓𑀲𑀜𑁆𑀜𑀻 𑀅𑀲𑁆𑀲, 𑀬𑀫𑁆𑀧𑀺𑀤𑀁 𑀤𑀺𑀝𑁆𑀞𑀁 𑀲𑀼𑀢𑀁 𑀫𑀼𑀢𑀁 𑀯𑀺𑀜𑁆𑀜𑀸𑀢𑀁 𑀧𑀢𑁆𑀢𑀁 𑀧𑀭𑀺𑀬𑁂𑀲𑀺𑀢𑀁 𑀅𑀦𑀼𑀯𑀺𑀘𑀭𑀺𑀢𑀁 𑀫𑀦𑀲𑀸, 𑀢𑀢𑁆𑀭𑀸𑀧𑀺 𑀦 𑀲𑀜𑁆𑀜𑀻 𑀅𑀲𑁆𑀲; 𑀲𑀜𑁆𑀜𑀻 𑀘 𑀧𑀦 𑀅𑀲𑁆𑀲𑀸”𑀢𑀺?

49\. “𑀲𑀺𑀬𑀸, 𑀆𑀦𑀦𑁆𑀤, 𑀪𑀺𑀓𑁆𑀔𑀼𑀦𑁄 𑀢𑀣𑀸𑀭𑀽𑀧𑁄 𑀲𑀫𑀸𑀥𑀺𑀧𑀝𑀺𑀮𑀸𑀪𑁄 𑀬𑀣𑀸 𑀦𑁂𑀯 𑀧𑀣𑀯𑀺𑀬𑀁 𑀧𑀣𑀯𑀺𑀲𑀜𑁆𑀜𑀻 𑀅𑀲𑁆𑀲, 𑀦 𑀆𑀧𑀲𑁆𑀫𑀺𑀁 𑀆𑀧𑁄𑀲𑀜𑁆𑀜𑀻 𑀅𑀲𑁆𑀲, 𑀦 𑀢𑁂𑀚𑀲𑁆𑀫𑀺𑀁 𑀢𑁂𑀚𑁄𑀲𑀜𑁆𑀜𑀻 𑀅𑀲𑁆𑀲, 𑀦 𑀯𑀸𑀬𑀲𑁆𑀫𑀺𑀁 𑀯𑀸𑀬𑁄𑀲𑀜𑁆𑀜𑀻 𑀅𑀲𑁆𑀲, 𑀦 𑀆𑀓𑀸𑀲𑀸𑀦𑀜𑁆𑀘𑀸𑀬𑀢𑀦𑁂 𑀆𑀓𑀸𑀲𑀸𑀦𑀜𑁆𑀘𑀸𑀬𑀢𑀦𑀲𑀜𑁆𑀜𑀻 𑀅𑀲𑁆𑀲, 𑀦 𑀯𑀺𑀜𑁆𑀜𑀸𑀡𑀜𑁆𑀘𑀸𑀬𑀢𑀦𑁂 𑀯𑀺𑀜𑁆𑀜𑀸𑀡𑀜𑁆𑀘𑀸𑀬𑀢𑀦𑀲𑀜𑁆𑀜𑀻 𑀅𑀲𑁆𑀲, 𑀦 𑀆𑀓𑀺𑀜𑁆𑀘𑀜𑁆𑀜𑀸𑀬𑀢𑀦𑁂 𑀆𑀓𑀺𑀜𑁆𑀘𑀜𑁆𑀜𑀸𑀬𑀢𑀦𑀲𑀜𑁆𑀜𑀻 𑀅𑀲𑁆𑀲, 𑀦 𑀦𑁂𑀯𑀲𑀜𑁆𑀜𑀸𑀦𑀸𑀲𑀜𑁆𑀜𑀸𑀬𑀢𑀦𑁂 𑀦𑁂𑀯𑀲𑀜𑁆𑀜𑀸𑀦𑀸𑀲𑀜𑁆𑀜𑀸𑀬𑀢𑀦𑀲𑀜𑁆𑀜𑀻 𑀅𑀲𑁆𑀲, 𑀦 𑀇𑀥𑀮𑁄𑀓𑁂 𑀇𑀥𑀮𑁄𑀓𑀲𑀜𑁆𑀜𑀻 𑀅𑀲𑁆𑀲, 𑀦 𑀧𑀭𑀮𑁄𑀓𑁂 𑀧𑀭𑀮𑁄𑀓𑀲𑀜𑁆𑀜𑀻 𑀅𑀲𑁆𑀲, 𑀬𑀫𑁆𑀧𑀺𑀤𑀁 𑀤𑀺𑀝𑁆𑀞𑀁 𑀲𑀼𑀢𑀁 𑀫𑀼𑀢𑀁 𑀯𑀺𑀜𑁆𑀜𑀸𑀢𑀁 𑀧𑀢𑁆𑀢𑀁 𑀧𑀭𑀺𑀬𑁂𑀲𑀺𑀢𑀁 𑀅𑀦𑀼𑀯𑀺𑀘𑀭𑀺𑀢𑀁 𑀫𑀦𑀲𑀸, 𑀢𑀢𑁆𑀭𑀸𑀧𑀺 𑀦 𑀲𑀜𑁆𑀜𑀻 𑀅𑀲𑁆𑀲; 𑀲𑀜𑁆𑀜𑀻 𑀘 𑀧𑀦 𑀅𑀲𑁆𑀲𑀸”𑀢𑀺𑁇

50\. “𑀬𑀣𑀸 𑀓𑀣𑀁 𑀧𑀦, 𑀪𑀦𑁆𑀢𑁂, 𑀲𑀺𑀬𑀸 𑀪𑀺𑀓𑁆𑀔𑀼𑀦𑁄 𑀢𑀣𑀸𑀭𑀽𑀧𑁄 𑀲𑀫𑀸𑀥𑀺𑀧𑀝𑀺𑀮𑀸𑀪𑁄 𑀬𑀣𑀸 𑀦𑁂𑀯 𑀧𑀣𑀯𑀺𑀬𑀁 𑀧𑀣𑀯𑀺𑀲𑀜𑁆𑀜𑀻 𑀅𑀲𑁆𑀲, 𑀦 𑀆𑀧𑀲𑁆𑀫𑀺𑀁 𑀆𑀧𑁄𑀲𑀜𑁆𑀜𑀻 𑀅𑀲𑁆𑀲, 𑀦 𑀢𑁂𑀚𑀲𑁆𑀫𑀺𑀁 𑀢𑁂𑀚𑁄𑀲𑀜𑁆𑀜𑀻 𑀅𑀲𑁆𑀲, 𑀦 𑀯𑀸𑀬𑀲𑁆𑀫𑀺𑀁 𑀯𑀸𑀬𑁄𑀲𑀜𑁆𑀜𑀻 𑀅𑀲𑁆𑀲, 𑀦 𑀆𑀓𑀸𑀲𑀸𑀦𑀜𑁆𑀘𑀸𑀬𑀢𑀦𑁂 𑀆𑀓𑀸𑀲𑀸𑀦𑀜𑁆𑀘𑀸𑀬𑀢𑀦𑀲𑀜𑁆𑀜𑀻 𑀅𑀲𑁆𑀲, 𑀦 𑀯𑀺𑀜𑁆𑀜𑀸𑀡𑀜𑁆𑀘𑀸𑀬𑀢𑀦𑁂 𑀯𑀺𑀜𑁆𑀜𑀸𑀡𑀜𑁆𑀘𑀸𑀬𑀢𑀦𑀲𑀜𑁆𑀜𑀻 𑀅𑀲𑁆𑀲, 𑀦 𑀆𑀓𑀺𑀜𑁆𑀘𑀜𑁆𑀜𑀸𑀬𑀢𑀦𑁂 𑀆𑀓𑀺𑀜𑁆𑀘𑀜𑁆𑀜𑀸𑀬𑀢𑀦𑀲𑀜𑁆𑀜𑀻 𑀅𑀲𑁆𑀲, 𑀦 𑀦𑁂𑀯𑀲𑀜𑁆𑀜𑀸𑀦𑀸𑀲𑀜𑁆𑀜𑀸𑀬𑀢𑀦𑁂 𑀦𑁂𑀯𑀲𑀜𑁆𑀜𑀸𑀦𑀸𑀲𑀜𑁆𑀜𑀸𑀬𑀢𑀦𑀲𑀜𑁆𑀜𑀻 𑀅𑀲𑁆𑀲, 𑀦 𑀇𑀥𑀮𑁄𑀓𑁂 𑀇𑀥𑀮𑁄𑀓𑀲𑀜𑁆𑀜𑀻 𑀅𑀲𑁆𑀲, 𑀦 𑀧𑀭𑀮𑁄𑀓𑁂 𑀧𑀭𑀮𑁄𑀓𑀲𑀜𑁆𑀜𑀻 𑀅𑀲𑁆𑀲, 𑀬𑀫𑁆𑀧𑀺𑀤𑀁 𑀤𑀺𑀝𑁆𑀞𑀁 𑀲𑀼𑀢𑀁 𑀫𑀼𑀢𑀁 𑀯𑀺𑀜𑁆𑀜𑀸𑀢𑀁 𑀧𑀢𑁆𑀢𑀁 𑀧𑀭𑀺𑀬𑁂𑀲𑀺𑀢𑀁 𑀅𑀦𑀼𑀯𑀺𑀘𑀭𑀺𑀢𑀁 𑀫𑀦𑀲𑀸, 𑀢𑀢𑁆𑀭𑀸𑀧𑀺 𑀦 𑀲𑀜𑁆𑀜𑀻 𑀅𑀲𑁆𑀲, 𑀲𑀜𑁆𑀜𑀻 𑀘 𑀧𑀦 𑀅𑀲𑁆𑀲𑀸”𑀢𑀺𑁇

51\. “𑀇𑀥𑀸𑀦𑀦𑁆𑀤, 𑀪𑀺𑀓𑁆𑀔𑀼 𑀏𑀯𑀁𑀲𑀜𑁆𑀜𑀻 𑀳𑁄𑀢𑀺—  ‘𑀏𑀢𑀁 𑀲𑀦𑁆𑀢𑀁 𑀏𑀢𑀁 𑀧𑀡𑀻𑀢𑀁, 𑀬𑀤𑀺𑀤𑀁 𑀲𑀩𑁆𑀩𑀲𑀗𑁆𑀔𑀸𑀭𑀲𑀫𑀣𑁄 𑀲𑀩𑁆𑀩𑀽𑀧𑀥𑀺𑀧𑀝𑀺𑀦𑀺𑀲𑁆𑀲𑀕𑁆𑀕𑁄 𑀢𑀡𑁆𑀳𑀸𑀓𑁆𑀔𑀬𑁄 𑀯𑀺𑀭𑀸𑀕𑁄 𑀦𑀺𑀭𑁄𑀥𑁄 𑀦𑀺𑀩𑁆𑀩𑀸𑀦𑀦𑁆’𑀢𑀺𑁇 𑀏𑀯𑀁 𑀔𑁄, 𑀆𑀦𑀦𑁆𑀤, 𑀲𑀺𑀬𑀸 𑀪𑀺𑀓𑁆𑀔𑀼𑀦𑁄 𑀢𑀣𑀸𑀭𑀽𑀧𑁄 𑀲𑀫𑀸𑀥𑀺𑀧𑀝𑀺𑀮𑀸𑀪𑁄 𑀬𑀣𑀸 𑀦𑁂𑀯 𑀧𑀣𑀯𑀺𑀬𑀁 𑀧𑀣𑀯𑀺𑀲𑀜𑁆𑀜𑀻 𑀅𑀲𑁆𑀲, 𑀦 𑀆𑀧𑀲𑁆𑀫𑀺𑀁 𑀆𑀧𑁄𑀲𑀜𑁆𑀜𑀻 𑀅𑀲𑁆𑀲, 𑀦 𑀢𑁂𑀚𑀲𑁆𑀫𑀺𑀁 𑀢𑁂𑀚𑁄𑀲𑀜𑁆𑀜𑀻 𑀅𑀲𑁆𑀲, 𑀦 𑀯𑀸𑀬𑀲𑁆𑀫𑀺𑀁 𑀯𑀸𑀬𑁄𑀲𑀜𑁆𑀜𑀻 𑀅𑀲𑁆𑀲, 𑀦 𑀆𑀓𑀸𑀲𑀸𑀦𑀜𑁆𑀘𑀸𑀬𑀢𑀦𑁂 𑀆𑀓𑀸𑀲𑀸𑀦𑀜𑁆𑀘𑀸𑀬𑀢𑀦𑀲𑀜𑁆𑀜𑀻 𑀅𑀲𑁆𑀲, 𑀦 𑀯𑀺𑀜𑁆𑀜𑀸𑀡𑀜𑁆𑀘𑀸𑀬𑀢𑀦𑁂 𑀯𑀺𑀜𑁆𑀜𑀸𑀡𑀜𑁆𑀘𑀸𑀬𑀢𑀦𑀲𑀜𑁆𑀜𑀻 𑀅𑀲𑁆𑀲, 𑀦 𑀆𑀓𑀺𑀜𑁆𑀘𑀜𑁆𑀜𑀸𑀬𑀢𑀦𑁂 𑀆𑀓𑀺𑀜𑁆𑀘𑀜𑁆𑀜𑀸𑀬𑀢𑀦𑀲𑀜𑁆𑀜𑀻 𑀅𑀲𑁆𑀲, 𑀦 𑀦𑁂𑀯𑀲𑀜𑁆𑀜𑀸𑀦𑀸𑀲𑀜𑁆𑀜𑀸𑀬𑀢𑀦𑁂 𑀦𑁂𑀯𑀲𑀜𑁆𑀜𑀸𑀦𑀸𑀲𑀜𑁆𑀜𑀸𑀬𑀢𑀦𑀲𑀜𑁆𑀜𑀻 𑀅𑀲𑁆𑀲, 𑀦 𑀇𑀥𑀮𑁄𑀓𑁂 𑀇𑀥𑀮𑁄𑀓𑀲𑀜𑁆𑀜𑀻 𑀅𑀲𑁆𑀲, 𑀦 𑀧𑀭𑀮𑁄𑀓𑁂 𑀧𑀭𑀮𑁄𑀓𑀲𑀜𑁆𑀜𑀻 𑀅𑀲𑁆𑀲, 𑀬𑀫𑁆𑀧𑀺𑀤𑀁 𑀤𑀺𑀝𑁆𑀞𑀁 𑀲𑀼𑀢𑀁 𑀫𑀼𑀢𑀁 𑀯𑀺𑀜𑁆𑀜𑀸𑀢𑀁 𑀧𑀢𑁆𑀢𑀁 𑀧𑀭𑀺𑀬𑁂𑀲𑀺𑀢𑀁 𑀅𑀦𑀼𑀯𑀺𑀘𑀭𑀺𑀢𑀁 𑀫𑀦𑀲𑀸, 𑀢𑀢𑁆𑀭𑀸𑀧𑀺 𑀦 𑀲𑀜𑁆𑀜𑀻 𑀅𑀲𑁆𑀲, 𑀲𑀜𑁆𑀜𑀻 𑀘 𑀧𑀦 𑀅𑀲𑁆𑀲𑀸”𑀢𑀺𑁇

52\. 𑀅𑀣 𑀔𑁄 𑀆𑀬𑀲𑁆𑀫𑀸 𑀆𑀦𑀦𑁆𑀤𑁄 𑀪𑀕𑀯𑀢𑁄 𑀪𑀸𑀲𑀺𑀢𑀁 𑀅𑀪𑀺𑀦𑀦𑁆𑀤𑀺𑀢𑁆𑀯𑀸 𑀅𑀦𑀼𑀫𑁄𑀤𑀺𑀢𑁆𑀯𑀸 𑀉𑀝𑁆𑀞𑀸𑀬𑀸𑀲𑀦𑀸 𑀪𑀕𑀯𑀦𑁆𑀢𑀁 𑀅𑀪𑀺𑀯𑀸𑀤𑁂𑀢𑁆𑀯𑀸 𑀧𑀤𑀓𑁆𑀔𑀺𑀡𑀁 𑀓𑀢𑁆𑀯𑀸 𑀬𑁂𑀦𑀸𑀬𑀲𑁆𑀫𑀸 𑀲𑀸𑀭𑀺𑀧𑀼𑀢𑁆𑀢𑁄 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀆𑀬𑀲𑁆𑀫𑀢𑀸 𑀲𑀸𑀭𑀺𑀧𑀼𑀢𑁆𑀢𑁂𑀦 𑀲𑀤𑁆𑀥𑀺𑀁 𑀲𑀫𑁆𑀫𑁄𑀤𑀺𑁇 𑀲𑀫𑁆𑀫𑁄𑀤𑀦𑀻𑀬𑀁 𑀓𑀣𑀁 𑀲𑀸𑀭𑀡𑀻𑀬𑀁 𑀯𑀻𑀢𑀺𑀲𑀸𑀭𑁂𑀢𑁆𑀯𑀸 𑀏𑀓𑀫𑀦𑁆𑀢𑀁 𑀦𑀺𑀲𑀻𑀤𑀺𑁇 𑀏𑀓𑀫𑀦𑁆𑀢𑀁 𑀦𑀺𑀲𑀺𑀦𑁆𑀦𑁄 𑀔𑁄 𑀆𑀬𑀲𑁆𑀫𑀸 𑀆𑀦𑀦𑁆𑀤𑁄 𑀆𑀬𑀲𑁆𑀫𑀦𑁆𑀢𑀁 𑀲𑀸𑀭𑀺𑀧𑀼𑀢𑁆𑀢𑀁 𑀏𑀢𑀤𑀯𑁄𑀘—

53\. “𑀲𑀺𑀬𑀸 𑀦𑀼 𑀔𑁄, 𑀆𑀯𑀼𑀲𑁄 𑀲𑀸𑀭𑀺𑀧𑀼𑀢𑁆𑀢, 𑀪𑀺𑀓𑁆𑀔𑀼𑀦𑁄 𑀢𑀣𑀸𑀭𑀽𑀧𑁄 𑀲𑀫𑀸𑀥𑀺𑀧𑀝𑀺𑀮𑀸𑀪𑁄 𑀬𑀣𑀸 𑀦𑁂𑀯 𑀧𑀣𑀯𑀺𑀬𑀁 𑀧𑀣𑀯𑀺𑀲𑀜𑁆𑀜𑀻 𑀅𑀲𑁆𑀲…𑀧𑁂…  𑀬𑀫𑁆𑀧𑀺𑀤𑀁 𑀤𑀺𑀝𑁆𑀞𑀁 𑀲𑀼𑀢𑀁 𑀫𑀼𑀢𑀁 𑀯𑀺𑀜𑁆𑀜𑀸𑀢𑀁 𑀧𑀢𑁆𑀢𑀁 𑀧𑀭𑀺𑀬𑁂𑀲𑀺𑀢𑀁 𑀅𑀦𑀼𑀯𑀺𑀘𑀭𑀺𑀢𑀁 𑀫𑀦𑀲𑀸, 𑀢𑀢𑁆𑀭𑀸𑀧𑀺 𑀦 𑀲𑀜𑁆𑀜𑀻 𑀅𑀲𑁆𑀲, 𑀲𑀜𑁆𑀜𑀻 𑀧𑀦 𑀅𑀲𑁆𑀲𑀸”𑀢𑀺𑁇 “𑀲𑀺𑀬𑀸, 𑀆𑀯𑀼𑀲𑁄 𑀆𑀦𑀦𑁆𑀤, 𑀪𑀺𑀓𑁆𑀔𑀼𑀦𑁄 𑀢𑀣𑀸𑀭𑀽𑀧𑁄 𑀲𑀫𑀸𑀥𑀺𑀧𑀝𑀺𑀮𑀸𑀪𑁄 𑀬𑀣𑀸 𑀦𑁂𑀯 𑀧𑀣𑀯𑀺𑀬𑀁 𑀧𑀣𑀯𑀺𑀲𑀜𑁆𑀜𑀻 𑀅𑀲𑁆𑀲…𑀧𑁂…  𑀬𑀫𑁆𑀧𑀺𑀤𑀁 𑀤𑀺𑀝𑁆𑀞𑀁 𑀲𑀼𑀢𑀁 𑀫𑀼𑀢𑀁 𑀯𑀺𑀜𑁆𑀜𑀸𑀢𑀁 𑀧𑀢𑁆𑀢𑀁 𑀧𑀭𑀺𑀬𑁂𑀲𑀺𑀢𑀁 𑀅𑀦𑀼𑀯𑀺𑀘𑀭𑀺𑀢𑀁 𑀫𑀦𑀲𑀸, 𑀢𑀢𑁆𑀭𑀸𑀧𑀺 𑀦 𑀲𑀜𑁆𑀜𑀻 𑀅𑀲𑁆𑀲, 𑀲𑀜𑁆𑀜𑀻 𑀘 𑀧𑀦 𑀅𑀲𑁆𑀲𑀸”𑀢𑀺𑁇

54\. “𑀬𑀣𑀸 𑀓𑀣𑀁 𑀧𑀦𑀸𑀯𑀼𑀲𑁄 𑀲𑀸𑀭𑀺𑀧𑀼𑀢𑁆𑀢, 𑀲𑀺𑀬𑀸 𑀪𑀺𑀓𑁆𑀔𑀼𑀦𑁄 𑀢𑀣𑀸𑀭𑀽𑀧𑁄 𑀲𑀫𑀸𑀥𑀺𑀧𑀝𑀺𑀮𑀸𑀪𑁄 𑀬𑀣𑀸 𑀦𑁂𑀯 𑀧𑀣𑀯𑀺𑀬𑀁 𑀧𑀣𑀯𑀺𑀲𑀜𑁆𑀜𑀻 𑀅𑀲𑁆𑀲…𑀧𑁂…  𑀬𑀫𑁆𑀧𑀺𑀤𑀁 𑀤𑀺𑀝𑁆𑀞𑀁 𑀲𑀼𑀢𑀁 𑀫𑀼𑀢𑀁 𑀯𑀺𑀜𑁆𑀜𑀸𑀢𑀁 𑀧𑀢𑁆𑀢𑀁 𑀧𑀭𑀺𑀬𑁂𑀲𑀺𑀢𑀁 𑀅𑀦𑀼𑀯𑀺𑀘𑀭𑀺𑀢𑀁 𑀫𑀦𑀲𑀸, 𑀢𑀢𑁆𑀭𑀸𑀧𑀺 𑀦 𑀲𑀜𑁆𑀜𑀻 𑀅𑀲𑁆𑀲, 𑀲𑀜𑁆𑀜𑀻 𑀘 𑀧𑀦 𑀅𑀲𑁆𑀲𑀸”𑀢𑀺?

55\. “𑀇𑀥, 𑀆𑀯𑀼𑀲𑁄 𑀆𑀦𑀦𑁆𑀤, 𑀪𑀺𑀓𑁆𑀔𑀼 𑀏𑀯𑀁𑀲𑀜𑁆𑀜𑀻 𑀳𑁄𑀢𑀺—  ‘𑀏𑀢𑀁 𑀲𑀦𑁆𑀢𑀁 𑀏𑀢𑀁 𑀧𑀡𑀻𑀢𑀁, 𑀬𑀤𑀺𑀤𑀁 𑀲𑀩𑁆𑀩𑀲𑀗𑁆𑀔𑀸𑀭𑀲𑀫𑀣𑁄 𑀲𑀩𑁆𑀩𑀽𑀧𑀥𑀺𑀧𑀝𑀺𑀦𑀺𑀲𑁆𑀲𑀕𑁆𑀕𑁄 𑀢𑀡𑁆𑀳𑀸𑀓𑁆𑀔𑀬𑁄 𑀯𑀺𑀭𑀸𑀕𑁄 𑀦𑀺𑀭𑁄𑀥𑁄 𑀦𑀺𑀩𑁆𑀩𑀸𑀦𑀦𑁆’𑀢𑀺𑁇 𑀏𑀯𑀁 𑀔𑁄, 𑀆𑀯𑀼𑀲𑁄 𑀆𑀦𑀦𑁆𑀤, 𑀲𑀺𑀬𑀸 𑀪𑀺𑀓𑁆𑀔𑀼𑀦𑁄 𑀢𑀣𑀸𑀭𑀽𑀧𑁄 𑀲𑀫𑀸𑀥𑀺𑀧𑀝𑀺𑀮𑀸𑀪𑁄 𑀬𑀣𑀸 𑀦𑁂𑀯 𑀧𑀣𑀯𑀺𑀬𑀁 𑀧𑀣𑀯𑀺𑀲𑀜𑁆𑀜𑀻 𑀅𑀲𑁆𑀲…𑀧𑁂…  𑀬𑀫𑁆𑀧𑀺𑀤𑀁 𑀤𑀺𑀝𑁆𑀞𑀁 𑀲𑀼𑀢𑀁 𑀫𑀼𑀢𑀁 𑀯𑀺𑀜𑁆𑀜𑀸𑀢𑀁 𑀧𑀢𑁆𑀢𑀁 𑀧𑀭𑀺𑀬𑁂𑀲𑀺𑀢𑀁 𑀅𑀦𑀼𑀯𑀺𑀘𑀭𑀺𑀢𑀁 𑀫𑀦𑀲𑀸, 𑀢𑀢𑁆𑀭𑀸𑀧𑀺 𑀦 𑀲𑀜𑁆𑀜𑀻 𑀅𑀲𑁆𑀲, 𑀲𑀜𑁆𑀜𑀻 𑀘 𑀧𑀦 𑀅𑀲𑁆𑀲𑀸”𑀢𑀺𑁇

56\. “𑀅𑀘𑁆𑀙𑀭𑀺𑀬𑀁, 𑀆𑀯𑀼𑀲𑁄, 𑀅𑀩𑁆𑀪𑀼𑀢𑀁, 𑀆𑀯𑀼𑀲𑁄𑁇 𑀬𑀢𑁆𑀭 𑀳𑀺 𑀦𑀸𑀫 𑀲𑀢𑁆𑀣𑀼 𑀘𑁂𑀯 𑀲𑀸𑀯𑀓𑀲𑁆𑀲 𑀘 𑀅𑀢𑁆𑀣𑁂𑀦 𑀅𑀢𑁆𑀣𑁄 𑀩𑁆𑀬𑀜𑁆𑀚𑀦𑁂𑀦 𑀩𑁆𑀬𑀜𑁆𑀚𑀦𑀁 𑀲𑀁𑀲𑀦𑁆𑀤𑀺𑀲𑁆𑀲𑀢𑀺 𑀲𑀫𑁂𑀲𑁆𑀲𑀢𑀺 𑀦 𑀯𑀺𑀕𑁆𑀕𑀬𑁆𑀳𑀺𑀲𑁆𑀲𑀢𑀺, 𑀬𑀤𑀺𑀤𑀁 𑀅𑀕𑁆𑀕𑀧𑀤𑀲𑁆𑀫𑀺𑀁𑁇 𑀇𑀤𑀸𑀦𑀸𑀳𑀁, 𑀆𑀯𑀼𑀲𑁄, 𑀪𑀕𑀯𑀦𑁆𑀢𑀁 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀏𑀢𑀫𑀢𑁆𑀣𑀁 𑀅𑀧𑀼𑀘𑁆𑀙𑀺𑀁𑁇 𑀪𑀕𑀯𑀸𑀧𑀺 𑀫𑁂 𑀏𑀢𑁂𑀳𑀺 𑀅𑀓𑁆𑀔𑀭𑁂𑀳𑀺 𑀏𑀢𑁂𑀳𑀺 𑀧𑀤𑁂𑀳𑀺 𑀏𑀢𑁂𑀳𑀺 𑀩𑁆𑀬𑀜𑁆𑀚𑀦𑁂𑀳𑀺 𑀏𑀢𑀫𑀢𑁆𑀣𑀁 𑀩𑁆𑀬𑀸𑀓𑀸𑀲𑀺, 𑀲𑁂𑀬𑁆𑀬𑀣𑀸𑀧𑀺 𑀆𑀬𑀲𑁆𑀫𑀸 𑀲𑀸𑀭𑀺𑀧𑀼𑀢𑁆𑀢𑁄𑁇 𑀅𑀘𑁆𑀙𑀭𑀺𑀬𑀁, 𑀆𑀯𑀼𑀲𑁄, 𑀅𑀩𑁆𑀪𑀼𑀢𑀁, 𑀆𑀯𑀼𑀲𑁄𑁇 𑀬𑀢𑁆𑀭 𑀳𑀺 𑀦𑀸𑀫 𑀲𑀢𑁆𑀣𑀼 𑀘𑁂𑀯 𑀲𑀸𑀯𑀓𑀲𑁆𑀲 𑀘 𑀅𑀢𑁆𑀣𑁂𑀦 𑀅𑀢𑁆𑀣𑁄 𑀩𑁆𑀬𑀜𑁆𑀚𑀦𑁂𑀦 𑀩𑁆𑀬𑀜𑁆𑀚𑀦𑀁 𑀲𑀁𑀲𑀦𑁆𑀤𑀺𑀲𑁆𑀲𑀢𑀺 𑀲𑀫𑁂𑀲𑁆𑀲𑀢𑀺 𑀦 𑀯𑀺𑀕𑁆𑀕𑀬𑁆𑀳𑀺𑀲𑁆𑀲𑀢𑀺, 𑀬𑀤𑀺𑀤𑀁 𑀅𑀕𑁆𑀕𑀧𑀤𑀲𑁆𑀫𑀺𑀦𑁆”𑀢𑀺𑁇

---

57\. 𑀲𑀢𑁆𑀢𑀫𑀁𑁇



[Go to previous page (1.1.6 Byasanasutta)](/tipitaka/17A11/1/1.1/1.1.6.md) / [Go to parent page (1.1 Nissayavagga)](/tipitaka/17A11/1/1.1.md) / [Go to next page (1.1.8 Manasikārasutta)](/tipitaka/17A11/1/1.1/1.1.8.md)


