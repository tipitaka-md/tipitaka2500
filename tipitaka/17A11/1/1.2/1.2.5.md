---
title: 1.2.5 Mettāsutta
path: /tipitaka/17A11/1/1.2/1.2.5
ref: 268354
breadcrumbs:
  - name: Home
    link: /
  - name: 17A11 Ekādasakanipātapāḷi
    link: /tipitaka/17A11
  - name: 1 Paṭhamapaṇṇāsaka
    link: /tipitaka/17A11/1
  - name: 1.2 Anussativagga
    link: /tipitaka/17A11/1/1.2
prevL: /tipitaka/17A11/1/1.2/1.2.4
upL: /tipitaka/17A11/1/1.2
nextL: /tipitaka/17A11/1/1.2/1.2.6
---

# 1.2.5 Mettāsutta

### Paṭhamapaṇṇāsaka

### Anussativagga

### Mettāsutta

(15.)

140. “Mettāya, bhikkhave, cetovimuttiyā āsevitāya bhāvitāya bahulīkatāya yānīkatāya vatthukatāya anuṭṭhitāya paricitāya susamāraddhāya ekādasānisaṃsā pāṭikaṅkhā.

141. Katame ekādasa? Sukhaṃ supati, sukhaṃ paṭibujjhati, na pāpakaṃ supinaṃ passati, manussānaṃ piyo hoti, amanussānaṃ piyo hoti, devatā rakkhanti, nāssa aggi vā visaṃ vā satthaṃ vā kamati, tuvaṭaṃ cittaṃ samādhiyati, mukhavaṇṇo vippasīdati, asammūḷho kālaṃ karoti, uttari appaṭivijjhanto brahmalokūpago hoti. Mettāya, bhikkhave, cetovimuttiyā āsevitāya bhāvitāya bahulīkatāya yānīkatāya vatthukatāya anuṭṭhitāya paricitāya susamāraddhāya ime ekādasānisaṃsā pāṭikaṅkhā”ti.

===

142. Pañcamaṃ.




