
[Home](/) / [10M Majjhimapaṇṇāsapāḷi](../../10M.md) / [3 Paribbājakavagga](../3.md)

# 𑁩𑁇𑁪 𑀤𑀻𑀖𑀦𑀔𑀲𑀼𑀢𑁆𑀢

### 𑀧𑀭𑀺𑀩𑁆𑀩𑀸𑀚𑀓𑀯𑀕𑁆𑀕

### 𑀤𑀻𑀖𑀦𑀔𑀲𑀼𑀢𑁆𑀢

(201.)

588\. 𑀏𑀯𑀁 𑀫𑁂 𑀲𑀼𑀢𑀁—  𑀏𑀓𑀁 𑀲𑀫𑀬𑀁 𑀪𑀕𑀯𑀸 𑀭𑀸𑀚𑀕𑀳𑁂 𑀯𑀺𑀳𑀭𑀢𑀺 𑀕𑀺𑀚𑁆𑀛𑀓𑀽𑀝𑁂 𑀧𑀩𑁆𑀩𑀢𑁂 𑀲𑀽𑀓𑀭𑀔𑀢𑀸𑀬𑀁𑁇 𑀅𑀣 𑀔𑁄 𑀤𑀻𑀖𑀦𑀔𑁄 𑀧𑀭𑀺𑀩𑁆𑀩𑀸𑀚𑀓𑁄 𑀬𑁂𑀦 𑀪𑀕𑀯𑀸 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀪𑀕𑀯𑀢𑀸 𑀲𑀤𑁆𑀥𑀺𑀁 𑀲𑀫𑁆𑀫𑁄𑀤𑀺𑁇 𑀲𑀫𑁆𑀫𑁄𑀤𑀦𑀻𑀬𑀁 𑀓𑀣𑀁 𑀲𑀸𑀭𑀡𑀻𑀬𑀁 𑀯𑀻𑀢𑀺𑀲𑀸𑀭𑁂𑀢𑁆𑀯𑀸 𑀏𑀓𑀫𑀦𑁆𑀢𑀁 𑀅𑀝𑁆𑀞𑀸𑀲𑀺𑁇 𑀏𑀓𑀫𑀦𑁆𑀢𑀁 𑀞𑀺𑀢𑁄 𑀔𑁄 𑀤𑀻𑀖𑀦𑀔𑁄 𑀧𑀭𑀺𑀩𑁆𑀩𑀸𑀚𑀓𑁄 𑀪𑀕𑀯𑀦𑁆𑀢𑀁 𑀏𑀢𑀤𑀯𑁄𑀘—  “𑀅𑀳𑀜𑁆𑀳𑀺, 𑀪𑁄 𑀕𑁄𑀢𑀫, 𑀏𑀯𑀁𑀯𑀸𑀤𑀻 𑀏𑀯𑀁𑀤𑀺𑀝𑁆𑀞𑀺—  ‘𑀲𑀩𑁆𑀩𑀁 𑀫𑁂 𑀦𑀓𑁆𑀔𑀫𑀢𑀻’”𑀢𑀺𑁇 “𑀬𑀸𑀧𑀺 𑀔𑁄 𑀢𑁂 𑀏𑀲𑀸, 𑀅𑀕𑁆𑀕𑀺𑀯𑁂𑀲𑁆𑀲𑀦, 𑀤𑀺𑀝𑁆𑀞𑀺—  ‘𑀲𑀩𑁆𑀩𑀁 𑀫𑁂 𑀦𑀓𑁆𑀔𑀫𑀢𑀻’𑀢𑀺, 𑀏𑀲𑀸𑀧𑀺 𑀢𑁂 𑀤𑀺𑀝𑁆𑀞𑀺 𑀦𑀓𑁆𑀔𑀫𑀢𑀻”𑀢𑀺? “𑀏𑀲𑀸 𑀘𑁂 𑀫𑁂, 𑀪𑁄 𑀕𑁄𑀢𑀫, 𑀤𑀺𑀝𑁆𑀞𑀺 𑀔𑀫𑁂𑀬𑁆𑀬, 𑀢𑀁𑀧𑀲𑁆𑀲 𑀢𑀸𑀤𑀺𑀲𑀫𑁂𑀯, 𑀢𑀁𑀧𑀲𑁆𑀲 𑀢𑀸𑀤𑀺𑀲𑀫𑁂𑀯𑀸”𑀢𑀺𑁇 “𑀅𑀢𑁄 𑀔𑁄 𑀢𑁂, 𑀅𑀕𑁆𑀕𑀺𑀯𑁂𑀲𑁆𑀲𑀦, 𑀩𑀳𑀽 𑀳𑀺 𑀩𑀳𑀼𑀢𑀭𑀸 𑀮𑁄𑀓𑀲𑁆𑀫𑀺𑀁 𑀬𑁂 𑀏𑀯𑀫𑀸𑀳𑀁𑀲𑀼—  ‘𑀢𑀁𑀧𑀲𑁆𑀲 𑀢𑀸𑀤𑀺𑀲𑀫𑁂𑀯, 𑀢𑀁𑀧𑀲𑁆𑀲 𑀢𑀸𑀤𑀺𑀲𑀫𑁂𑀯𑀸’𑀢𑀺𑁇 𑀢𑁂 𑀢𑀜𑁆𑀘𑁂𑀯 𑀤𑀺𑀝𑁆𑀞𑀺𑀁 𑀦𑀧𑁆𑀧𑀚𑀳𑀦𑁆𑀢𑀺 𑀅𑀜𑁆𑀜𑀜𑁆𑀘 𑀤𑀺𑀝𑁆𑀞𑀺𑀁 𑀉𑀧𑀸𑀤𑀺𑀬𑀦𑁆𑀢𑀺𑁇 𑀅𑀢𑁄 𑀔𑁄 𑀢𑁂, 𑀅𑀕𑁆𑀕𑀺𑀯𑁂𑀲𑁆𑀲𑀦, 𑀢𑀦𑀽 𑀳𑀺 𑀢𑀦𑀼𑀢𑀭𑀸 𑀮𑁄𑀓𑀲𑁆𑀫𑀺𑀁 𑀬𑁂 𑀏𑀯𑀫𑀸𑀳𑀁𑀲𑀼—  ‘𑀢𑀁𑀧𑀲𑁆𑀲 𑀢𑀸𑀤𑀺𑀲𑀫𑁂𑀯, 𑀢𑀁𑀧𑀲𑁆𑀲 𑀢𑀸𑀤𑀺𑀲𑀫𑁂𑀯𑀸’𑀢𑀺𑁇 𑀢𑁂 𑀢𑀜𑁆𑀘𑁂𑀯 𑀤𑀺𑀝𑁆𑀞𑀺𑀁 𑀧𑀚𑀳𑀦𑁆𑀢𑀺 𑀅𑀜𑁆𑀜𑀜𑁆𑀘 𑀤𑀺𑀝𑁆𑀞𑀺𑀁 𑀦 𑀉𑀧𑀸𑀤𑀺𑀬𑀦𑁆𑀢𑀺𑁇 𑀲𑀦𑁆𑀢𑀕𑁆𑀕𑀺𑀯𑁂𑀲𑁆𑀲𑀦, 𑀏𑀓𑁂 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 𑀏𑀯𑀁𑀯𑀸𑀤𑀺𑀦𑁄 𑀏𑀯𑀁𑀤𑀺𑀝𑁆𑀞𑀺𑀦𑁄—  ‘𑀲𑀩𑁆𑀩𑀁 𑀫𑁂 𑀔𑀫𑀢𑀻’𑀢𑀺; 𑀲𑀦𑁆𑀢𑀕𑁆𑀕𑀺𑀯𑁂𑀲𑁆𑀲𑀦, 𑀏𑀓𑁂 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 𑀏𑀯𑀁𑀯𑀸𑀤𑀺𑀦𑁄 𑀏𑀯𑀁𑀤𑀺𑀝𑁆𑀞𑀺𑀦𑁄—  ‘𑀲𑀩𑁆𑀩𑀁 𑀫𑁂 𑀦𑀓𑁆𑀔𑀫𑀢𑀻’𑀢𑀺; 𑀲𑀦𑁆𑀢𑀕𑁆𑀕𑀺𑀯𑁂𑀲𑁆𑀲𑀦, 𑀏𑀓𑁂 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 𑀏𑀯𑀁𑀯𑀸𑀤𑀺𑀦𑁄 𑀏𑀯𑀁𑀤𑀺𑀝𑁆𑀞𑀺𑀦𑁄—  ‘𑀏𑀓𑀘𑁆𑀘𑀁 𑀫𑁂 𑀔𑀫𑀢𑀺, 𑀏𑀓𑀘𑁆𑀘𑀁 𑀫𑁂 𑀦𑀓𑁆𑀔𑀫𑀢𑀻’𑀢𑀺𑁇 𑀢𑀢𑁆𑀭𑀕𑁆𑀕𑀺𑀯𑁂𑀲𑁆𑀲𑀦, 𑀬𑁂 𑀢𑁂 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 𑀏𑀯𑀁𑀯𑀸𑀤𑀺𑀦𑁄 𑀏𑀯𑀁𑀤𑀺𑀝𑁆𑀞𑀺𑀦𑁄—  ‘𑀲𑀩𑁆𑀩𑀁 𑀫𑁂 𑀔𑀫𑀢𑀻’𑀢𑀺 𑀢𑁂𑀲𑀫𑀬𑀁 𑀤𑀺𑀝𑁆𑀞𑀺 𑀲𑀸𑀭𑀸𑀕𑀸𑀬 𑀲𑀦𑁆𑀢𑀺𑀓𑁂, 𑀲𑀜𑁆𑀜𑁄𑀕𑀸𑀬 𑀲𑀦𑁆𑀢𑀺𑀓𑁂, 𑀅𑀪𑀺𑀦𑀦𑁆𑀤𑀦𑀸𑀬 𑀲𑀦𑁆𑀢𑀺𑀓𑁂, 𑀅𑀚𑁆𑀛𑁄𑀲𑀸𑀦𑀸𑀬 𑀲𑀦𑁆𑀢𑀺𑀓𑁂, 𑀉𑀧𑀸𑀤𑀸𑀦𑀸𑀬 𑀲𑀦𑁆𑀢𑀺𑀓𑁂; 𑀢𑀢𑁆𑀭𑀕𑁆𑀕𑀺𑀯𑁂𑀲𑁆𑀲𑀦 𑀬𑁂 𑀢𑁂 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 𑀏𑀯𑀁𑀯𑀸𑀤𑀺𑀦𑁄 𑀏𑀯𑀁𑀤𑀺𑀝𑁆𑀞𑀺𑀦𑁄—  ‘𑀲𑀩𑁆𑀩𑀁 𑀫𑁂 𑀦𑀓𑁆𑀔𑀫𑀢𑀻’𑀢𑀺 𑀢𑁂𑀲𑀫𑀬𑀁 𑀤𑀺𑀝𑁆𑀞𑀺 𑀅𑀲𑀸𑀭𑀸𑀕𑀸𑀬 𑀲𑀦𑁆𑀢𑀺𑀓𑁂, 𑀅𑀲𑀜𑁆𑀜𑁄𑀕𑀸𑀬 𑀲𑀦𑁆𑀢𑀺𑀓𑁂, 𑀅𑀦𑀪𑀺𑀦𑀦𑁆𑀤𑀦𑀸𑀬 𑀲𑀦𑁆𑀢𑀺𑀓𑁂, 𑀅𑀦𑀚𑁆𑀛𑁄𑀲𑀸𑀦𑀸𑀬 𑀲𑀦𑁆𑀢𑀺𑀓𑁂, 𑀅𑀦𑀼𑀧𑀸𑀤𑀸𑀦𑀸𑀬 𑀲𑀦𑁆𑀢𑀺𑀓𑁂”𑀢𑀺𑁇

(202.)

589\. 𑀏𑀯𑀁 𑀯𑀼𑀢𑁆𑀢𑁂, 𑀤𑀻𑀖𑀦𑀔𑁄 𑀧𑀭𑀺𑀩𑁆𑀩𑀸𑀚𑀓𑁄 𑀪𑀕𑀯𑀦𑁆𑀢𑀁 𑀏𑀢𑀤𑀯𑁄𑀘—  “𑀉𑀓𑁆𑀓𑀁𑀲𑁂𑀢𑀺 𑀫𑁂 𑀪𑀯𑀁 𑀕𑁄𑀢𑀫𑁄 𑀤𑀺𑀝𑁆𑀞𑀺𑀕𑀢𑀁, 𑀲𑀫𑀼𑀓𑁆𑀓𑀁𑀲𑁂𑀢𑀺 𑀫𑁂 𑀪𑀯𑀁 𑀕𑁄𑀢𑀫𑁄 𑀤𑀺𑀝𑁆𑀞𑀺𑀕𑀢𑀦𑁆”𑀢𑀺𑁇

590\. “𑀢𑀢𑁆𑀭𑀕𑁆𑀕𑀺𑀯𑁂𑀲𑁆𑀲𑀦, 𑀬𑁂 𑀢𑁂 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 𑀏𑀯𑀁𑀯𑀸𑀤𑀺𑀦𑁄 𑀏𑀯𑀁𑀤𑀺𑀝𑁆𑀞𑀺𑀦𑁄—  ‘𑀏𑀓𑀘𑁆𑀘𑀁 𑀫𑁂 𑀔𑀫𑀢𑀺, 𑀏𑀓𑀘𑁆𑀘𑀁 𑀫𑁂 𑀦𑀓𑁆𑀔𑀫𑀢𑀻’𑀢𑀺𑁇 𑀬𑀸 𑀳𑀺 𑀢𑁂𑀲𑀁 𑀔𑀫𑀢𑀺 𑀲𑀸𑀬𑀁 𑀤𑀺𑀝𑁆𑀞𑀺 𑀲𑀸𑀭𑀸𑀕𑀸𑀬 𑀲𑀦𑁆𑀢𑀺𑀓𑁂, 𑀲𑀜𑁆𑀜𑁄𑀕𑀸𑀬 𑀲𑀦𑁆𑀢𑀺𑀓𑁂, 𑀅𑀪𑀺𑀦𑀦𑁆𑀤𑀦𑀸𑀬 𑀲𑀦𑁆𑀢𑀺𑀓𑁂, 𑀅𑀚𑁆𑀛𑁄𑀲𑀸𑀦𑀸𑀬 𑀲𑀦𑁆𑀢𑀺𑀓𑁂, 𑀉𑀧𑀸𑀤𑀸𑀦𑀸𑀬 𑀲𑀦𑁆𑀢𑀺𑀓𑁂; 𑀬𑀸 𑀳𑀺 𑀢𑁂𑀲𑀁 𑀦𑀓𑁆𑀔𑀫𑀢𑀺 𑀲𑀸𑀬𑀁 𑀤𑀺𑀝𑁆𑀞𑀺 𑀅𑀲𑀸𑀭𑀸𑀕𑀸𑀬 𑀲𑀦𑁆𑀢𑀺𑀓𑁂, 𑀅𑀲𑀜𑁆𑀜𑁄𑀕𑀸𑀬 𑀲𑀦𑁆𑀢𑀺𑀓𑁂, 𑀅𑀦𑀪𑀺𑀦𑀦𑁆𑀤𑀦𑀸𑀬 𑀲𑀦𑁆𑀢𑀺𑀓𑁂, 𑀅𑀦𑀚𑁆𑀛𑁄𑀲𑀸𑀦𑀸𑀬 𑀲𑀦𑁆𑀢𑀺𑀓𑁂, 𑀅𑀦𑀼𑀧𑀸𑀤𑀸𑀦𑀸𑀬 𑀲𑀦𑁆𑀢𑀺𑀓𑁂𑁇 𑀢𑀢𑁆𑀭𑀕𑁆𑀕𑀺𑀯𑁂𑀲𑁆𑀲𑀦, 𑀬𑁂 𑀢𑁂 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 𑀏𑀯𑀁𑀯𑀸𑀤𑀺𑀦𑁄 𑀏𑀯𑀁𑀤𑀺𑀝𑁆𑀞𑀺𑀦𑁄—  ‘𑀲𑀩𑁆𑀩𑀁 𑀫𑁂 𑀔𑀫𑀢𑀻’𑀢𑀺 𑀢𑀢𑁆𑀣 𑀯𑀺𑀜𑁆𑀜𑀽 𑀧𑀼𑀭𑀺𑀲𑁄 𑀇𑀢𑀺 𑀧𑀝𑀺𑀲𑀜𑁆𑀘𑀺𑀓𑁆𑀔𑀢𑀺—  ‘𑀬𑀸 𑀔𑁄 𑀫𑁂 𑀅𑀬𑀁 𑀤𑀺𑀝𑁆𑀞𑀺—  𑀲𑀩𑁆𑀩𑀁 𑀫𑁂 𑀔𑀫𑀢𑀻𑀢𑀺, 𑀇𑀫𑀜𑁆𑀘𑁂 𑀅𑀳𑀁 𑀤𑀺𑀝𑁆𑀞𑀺𑀁 𑀣𑀸𑀫𑀲𑀸 𑀧𑀭𑀸𑀫𑀸𑀲𑀸 𑀅𑀪𑀺𑀦𑀺𑀯𑀺𑀲𑁆𑀲 𑀯𑁄𑀳𑀭𑁂𑀬𑁆𑀬𑀁—  𑀇𑀤𑀫𑁂𑀯 𑀲𑀘𑁆𑀘𑀁 𑀫𑁄𑀖𑀫𑀜𑁆𑀜𑀦𑁆𑀢𑀺; 𑀤𑁆𑀯𑀻𑀳𑀺 𑀫𑁂 𑀅𑀲𑁆𑀲 𑀯𑀺𑀕𑁆𑀕𑀳𑁄—  𑀬𑁄 𑀘𑀸𑀬𑀁 𑀲𑀫𑀡𑁄 𑀯𑀸 𑀩𑁆𑀭𑀸𑀳𑁆𑀫𑀡𑁄 𑀯𑀸 𑀏𑀯𑀁𑀯𑀸𑀤𑀻 𑀏𑀯𑀁𑀤𑀺𑀝𑁆𑀞𑀺—  𑀲𑀩𑁆𑀩𑀁 𑀫𑁂 𑀦𑀓𑁆𑀔𑀫𑀢𑀻𑀢𑀺, 𑀬𑁄 𑀘𑀸𑀬𑀁 𑀲𑀫𑀡𑁄 𑀯𑀸 𑀩𑁆𑀭𑀸𑀳𑁆𑀫𑀡𑁄 𑀯𑀸 𑀏𑀯𑀁𑀯𑀸𑀤𑀻 𑀏𑀯𑀁𑀤𑀺𑀝𑁆𑀞𑀺—  𑀏𑀓𑀘𑁆𑀘𑀁 𑀫𑁂 𑀔𑀫𑀢𑀺, 𑀏𑀓𑀘𑁆𑀘𑀁 𑀫𑁂 𑀦𑀓𑁆𑀔𑀫𑀢𑀻𑀢𑀺—  𑀇𑀫𑁂𑀳𑀺 𑀅𑀲𑁆𑀲 𑀤𑁆𑀯𑀻𑀳𑀺 𑀯𑀺𑀕𑁆𑀕𑀳𑁄𑁇 𑀇𑀢𑀺 𑀯𑀺𑀕𑁆𑀕𑀳𑁂 𑀲𑀢𑀺 𑀯𑀺𑀯𑀸𑀤𑁄, 𑀯𑀺𑀯𑀸𑀤𑁂 𑀲𑀢𑀺 𑀯𑀺𑀖𑀸𑀢𑁄, 𑀯𑀺𑀖𑀸𑀢𑁂 𑀲𑀢𑀺 𑀯𑀺𑀳𑁂𑀲𑀸’𑁇 𑀇𑀢𑀺 𑀲𑁄 𑀯𑀺𑀕𑁆𑀕𑀳𑀜𑁆𑀘 𑀯𑀺𑀯𑀸𑀤𑀜𑁆𑀘 𑀯𑀺𑀖𑀸𑀢𑀜𑁆𑀘 𑀯𑀺𑀳𑁂𑀲𑀜𑁆𑀘 𑀅𑀢𑁆𑀢𑀦𑀺 𑀲𑀫𑁆𑀧𑀲𑁆𑀲𑀫𑀸𑀦𑁄 𑀢𑀜𑁆𑀘𑁂𑀯 𑀤𑀺𑀝𑁆𑀞𑀺𑀁 𑀧𑀚𑀳𑀢𑀺 𑀅𑀜𑁆𑀜𑀜𑁆𑀘 𑀤𑀺𑀝𑁆𑀞𑀺𑀁 𑀦 𑀉𑀧𑀸𑀤𑀺𑀬𑀢𑀺𑁇 𑀏𑀯𑀫𑁂𑀢𑀸𑀲𑀁 𑀤𑀺𑀝𑁆𑀞𑀻𑀦𑀁 𑀧𑀳𑀸𑀦𑀁 𑀳𑁄𑀢𑀺, 𑀏𑀯𑀫𑁂𑀢𑀸𑀲𑀁 𑀤𑀺𑀝𑁆𑀞𑀻𑀦𑀁 𑀧𑀝𑀺𑀦𑀺𑀲𑁆𑀲𑀕𑁆𑀕𑁄 𑀳𑁄𑀢𑀺𑁇

(203.)

591\. 𑀢𑀢𑁆𑀭𑀕𑁆𑀕𑀺𑀯𑁂𑀲𑁆𑀲𑀦, 𑀬𑁂 𑀢𑁂 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 𑀏𑀯𑀁𑀯𑀸𑀤𑀺𑀦𑁄 𑀏𑀯𑀁𑀤𑀺𑀝𑁆𑀞𑀺𑀦𑁄—  ‘𑀲𑀩𑁆𑀩𑀁 𑀫𑁂 𑀦𑀓𑁆𑀔𑀫𑀢𑀻’𑀢𑀺 𑀢𑀢𑁆𑀣 𑀯𑀺𑀜𑁆𑀜𑀽 𑀧𑀼𑀭𑀺𑀲𑁄 𑀇𑀢𑀺 𑀧𑀝𑀺𑀲𑀜𑁆𑀘𑀺𑀓𑁆𑀔𑀢𑀺—  ‘𑀬𑀸 𑀔𑁄 𑀫𑁂 𑀅𑀬𑀁 𑀤𑀺𑀝𑁆𑀞𑀺—  𑀲𑀩𑁆𑀩𑀁 𑀫𑁂 𑀦𑀓𑁆𑀔𑀫𑀢𑀻𑀢𑀺, 𑀇𑀫𑀜𑁆𑀘𑁂 𑀅𑀳𑀁 𑀤𑀺𑀝𑁆𑀞𑀺𑀁 𑀣𑀸𑀫𑀲𑀸 𑀧𑀭𑀸𑀫𑀸𑀲𑀸 𑀅𑀪𑀺𑀦𑀺𑀯𑀺𑀲𑁆𑀲 𑀯𑁄𑀳𑀭𑁂𑀬𑁆𑀬𑀁—  𑀇𑀤𑀫𑁂𑀯 𑀲𑀘𑁆𑀘𑀁 𑀫𑁄𑀖𑀫𑀜𑁆𑀜𑀦𑁆𑀢𑀺; 𑀤𑁆𑀯𑀻𑀳𑀺 𑀫𑁂 𑀅𑀲𑁆𑀲 𑀯𑀺𑀕𑁆𑀕𑀳𑁄—  𑀬𑁄 𑀘𑀸𑀬𑀁 𑀲𑀫𑀡𑁄 𑀯𑀸 𑀩𑁆𑀭𑀸𑀳𑁆𑀫𑀡𑁄 𑀯𑀸 𑀏𑀯𑀁𑀯𑀸𑀤𑀻 𑀏𑀯𑀁𑀤𑀺𑀝𑁆𑀞𑀺—  𑀲𑀩𑁆𑀩𑀁 𑀫𑁂 𑀔𑀫𑀢𑀻𑀢𑀺, 𑀬𑁄 𑀘𑀸𑀬𑀁 𑀲𑀫𑀡𑁄 𑀯𑀸 𑀩𑁆𑀭𑀸𑀳𑁆𑀫𑀡𑁄 𑀯𑀸 𑀏𑀯𑀁𑀯𑀸𑀤𑀻 𑀏𑀯𑀁𑀤𑀺𑀝𑁆𑀞𑀺—  𑀏𑀓𑀘𑁆𑀘𑀁 𑀫𑁂 𑀔𑀫𑀢𑀺 𑀏𑀓𑀘𑁆𑀘𑀁 𑀫𑁂 𑀦𑀓𑁆𑀔𑀫𑀢𑀻𑀢𑀺—  𑀇𑀫𑁂𑀳𑀺 𑀅𑀲𑁆𑀲 𑀤𑁆𑀯𑀻𑀳𑀺 𑀯𑀺𑀕𑁆𑀕𑀳𑁄𑁇 𑀇𑀢𑀺 𑀯𑀺𑀕𑁆𑀕𑀳𑁂 𑀲𑀢𑀺 𑀯𑀺𑀯𑀸𑀤𑁄, 𑀯𑀺𑀯𑀸𑀤𑁂 𑀲𑀢𑀺 𑀯𑀺𑀖𑀸𑀢𑁄, 𑀯𑀺𑀖𑀸𑀢𑁂 𑀲𑀢𑀺 𑀯𑀺𑀳𑁂𑀲𑀸’𑁇 𑀇𑀢𑀺 𑀲𑁄 𑀯𑀺𑀕𑁆𑀕𑀳𑀜𑁆𑀘 𑀯𑀺𑀯𑀸𑀤𑀜𑁆𑀘 𑀯𑀺𑀖𑀸𑀢𑀜𑁆𑀘 𑀯𑀺𑀳𑁂𑀲𑀜𑁆𑀘 𑀅𑀢𑁆𑀢𑀦𑀺 𑀲𑀫𑁆𑀧𑀲𑁆𑀲𑀫𑀸𑀦𑁄 𑀢𑀜𑁆𑀘𑁂𑀯 𑀤𑀺𑀝𑁆𑀞𑀺𑀁 𑀧𑀚𑀳𑀢𑀺 𑀅𑀜𑁆𑀜𑀜𑁆𑀘 𑀤𑀺𑀝𑁆𑀞𑀺𑀁 𑀦 𑀉𑀧𑀸𑀤𑀺𑀬𑀢𑀺𑁇 𑀏𑀯𑀫𑁂𑀢𑀸𑀲𑀁 𑀤𑀺𑀝𑁆𑀞𑀻𑀦𑀁 𑀧𑀳𑀸𑀦𑀁 𑀳𑁄𑀢𑀺, 𑀏𑀯𑀫𑁂𑀢𑀸𑀲𑀁 𑀤𑀺𑀝𑁆𑀞𑀻𑀦𑀁 𑀧𑀝𑀺𑀦𑀺𑀲𑁆𑀲𑀕𑁆𑀕𑁄 𑀳𑁄𑀢𑀺𑁇

(204.)

592\. 𑀢𑀢𑁆𑀭𑀕𑁆𑀕𑀺𑀯𑁂𑀲𑁆𑀲𑀦, 𑀬𑁂 𑀢𑁂 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 𑀏𑀯𑀁𑀯𑀸𑀤𑀺𑀦𑁄 𑀏𑀯𑀁𑀤𑀺𑀝𑁆𑀞𑀺𑀦𑁄—  ‘𑀏𑀓𑀘𑁆𑀘𑀁 𑀫𑁂 𑀔𑀫𑀢𑀺, 𑀏𑀓𑀘𑁆𑀘𑀁 𑀫𑁂 𑀦𑀓𑁆𑀔𑀫𑀢𑀻’𑀢𑀺 𑀢𑀢𑁆𑀣 𑀯𑀺𑀜𑁆𑀜𑀽 𑀧𑀼𑀭𑀺𑀲𑁄 𑀇𑀢𑀺 𑀧𑀝𑀺𑀲𑀜𑁆𑀘𑀺𑀓𑁆𑀔𑀢𑀺—  ‘𑀬𑀸 𑀔𑁄 𑀫𑁂 𑀅𑀬𑀁 𑀤𑀺𑀝𑁆𑀞𑀺—  𑀏𑀓𑀘𑁆𑀘𑀁 𑀫𑁂 𑀔𑀫𑀢𑀺, 𑀏𑀓𑀘𑁆𑀘𑀁 𑀫𑁂 𑀦𑀓𑁆𑀔𑀫𑀢𑀻𑀢𑀺, 𑀇𑀫𑀜𑁆𑀘𑁂 𑀅𑀳𑀁 𑀤𑀺𑀝𑁆𑀞𑀺𑀁 𑀣𑀸𑀫𑀲𑀸 𑀧𑀭𑀸𑀫𑀸𑀲𑀸 𑀅𑀪𑀺𑀦𑀺𑀯𑀺𑀲𑁆𑀲 𑀯𑁄𑀳𑀭𑁂𑀬𑁆𑀬𑀁—  𑀇𑀤𑀫𑁂𑀯 𑀲𑀘𑁆𑀘𑀁 𑀫𑁄𑀖𑀫𑀜𑁆𑀜𑀦𑁆𑀢𑀺; 𑀤𑁆𑀯𑀻𑀳𑀺 𑀫𑁂 𑀅𑀲𑁆𑀲 𑀯𑀺𑀕𑁆𑀕𑀳𑁄—  𑀬𑁄 𑀘𑀸𑀬𑀁 𑀲𑀫𑀡𑁄 𑀯𑀸 𑀩𑁆𑀭𑀸𑀳𑁆𑀫𑀡𑁄 𑀯𑀸 𑀏𑀯𑀁𑀯𑀸𑀤𑀻 𑀏𑀯𑀁𑀤𑀺𑀝𑁆𑀞𑀺—  𑀲𑀩𑁆𑀩𑀁 𑀫𑁂 𑀔𑀫𑀢𑀻𑀢𑀺, 𑀬𑁄 𑀘𑀸𑀬𑀁 𑀲𑀫𑀡𑁄 𑀯𑀸 𑀩𑁆𑀭𑀸𑀳𑁆𑀫𑀡𑁄 𑀯𑀸 𑀏𑀯𑀁𑀯𑀸𑀤𑀻 𑀏𑀯𑀁𑀤𑀺𑀝𑁆𑀞𑀺—  𑀲𑀩𑁆𑀩𑀁 𑀫𑁂 𑀦𑀓𑁆𑀔𑀫𑀢𑀻𑀢𑀺—  𑀇𑀫𑁂𑀳𑀺 𑀅𑀲𑁆𑀲 𑀤𑁆𑀯𑀻𑀳𑀺 𑀯𑀺𑀕𑁆𑀕𑀳𑁄𑁇 𑀇𑀢𑀺 𑀯𑀺𑀕𑁆𑀕𑀳𑁂 𑀲𑀢𑀺 𑀯𑀺𑀯𑀸𑀤𑁄, 𑀯𑀺𑀯𑀸𑀤𑁂 𑀲𑀢𑀺 𑀯𑀺𑀖𑀸𑀢𑁄, 𑀯𑀺𑀖𑀸𑀢𑁂 𑀲𑀢𑀺 𑀯𑀺𑀳𑁂𑀲𑀸’𑁇 𑀇𑀢𑀺 𑀲𑁄 𑀯𑀺𑀕𑁆𑀕𑀳𑀜𑁆𑀘 𑀯𑀺𑀯𑀸𑀤𑀜𑁆𑀘 𑀯𑀺𑀖𑀸𑀢𑀜𑁆𑀘 𑀯𑀺𑀳𑁂𑀲𑀜𑁆𑀘 𑀅𑀢𑁆𑀢𑀦𑀺 𑀲𑀫𑁆𑀧𑀲𑁆𑀲𑀫𑀸𑀦𑁄 𑀢𑀜𑁆𑀘𑁂𑀯 𑀤𑀺𑀝𑁆𑀞𑀺𑀁 𑀧𑀚𑀳𑀢𑀺 𑀅𑀜𑁆𑀜𑀜𑁆𑀘 𑀤𑀺𑀝𑁆𑀞𑀺𑀁 𑀦 𑀉𑀧𑀸𑀤𑀺𑀬𑀢𑀺𑁇 𑀏𑀯𑀫𑁂𑀢𑀸𑀲𑀁 𑀤𑀺𑀝𑁆𑀞𑀻𑀦𑀁 𑀧𑀳𑀸𑀦𑀁 𑀳𑁄𑀢𑀺, 𑀏𑀯𑀫𑁂𑀢𑀸𑀲𑀁 𑀤𑀺𑀝𑁆𑀞𑀻𑀦𑀁 𑀧𑀝𑀺𑀦𑀺𑀲𑁆𑀲𑀕𑁆𑀕𑁄 𑀳𑁄𑀢𑀺𑁇

(205.)

593\. 𑀅𑀬𑀁 𑀔𑁄 𑀧𑀦𑀕𑁆𑀕𑀺𑀯𑁂𑀲𑁆𑀲𑀦, 𑀓𑀸𑀬𑁄 𑀭𑀽𑀧𑀻 𑀘𑀸𑀢𑀼𑀫𑀳𑀸𑀪𑀽𑀢𑀺𑀓𑁄 𑀫𑀸𑀢𑀸𑀧𑁂𑀢𑁆𑀢𑀺𑀓𑀲𑀫𑁆𑀪𑀯𑁄 𑀑𑀤𑀦𑀓𑀼𑀫𑁆𑀫𑀸𑀲𑀽𑀧𑀘𑀬𑁄 𑀅𑀦𑀺𑀘𑁆𑀘𑀼𑀘𑁆𑀙𑀸𑀤𑀦𑀧𑀭𑀺𑀫𑀤𑁆𑀤𑀦𑀪𑁂𑀤𑀦𑀯𑀺𑀤𑁆𑀥𑀁𑀲𑀦𑀥𑀫𑁆𑀫𑁄, 𑀅𑀦𑀺𑀘𑁆𑀘𑀢𑁄 𑀤𑀼𑀓𑁆𑀔𑀢𑁄 𑀭𑁄𑀕𑀢𑁄 𑀕𑀡𑁆𑀟𑀢𑁄 𑀲𑀮𑁆𑀮𑀢𑁄 𑀅𑀖𑀢𑁄 𑀆𑀩𑀸𑀥𑀢𑁄 𑀧𑀭𑀢𑁄 𑀧𑀮𑁄𑀓𑀢𑁄 𑀲𑀼𑀜𑁆𑀜𑀢𑁄 𑀅𑀦𑀢𑁆𑀢𑀢𑁄 𑀲𑀫𑀦𑀼𑀧𑀲𑁆𑀲𑀺𑀢𑀩𑁆𑀩𑁄𑁇 𑀢𑀲𑁆𑀲𑀺𑀫𑀁 𑀓𑀸𑀬𑀁 𑀅𑀦𑀺𑀘𑁆𑀘𑀢𑁄 𑀤𑀼𑀓𑁆𑀔𑀢𑁄 𑀭𑁄𑀕𑀢𑁄 𑀕𑀡𑁆𑀟𑀢𑁄 𑀲𑀮𑁆𑀮𑀢𑁄 𑀅𑀖𑀢𑁄 𑀆𑀩𑀸𑀥𑀢𑁄 𑀧𑀭𑀢𑁄 𑀧𑀮𑁄𑀓𑀢𑁄 𑀲𑀼𑀜𑁆𑀜𑀢𑁄 𑀅𑀦𑀢𑁆𑀢𑀢𑁄 𑀲𑀫𑀦𑀼𑀧𑀲𑁆𑀲𑀢𑁄 𑀬𑁄 𑀓𑀸𑀬𑀲𑁆𑀫𑀺𑀁 𑀓𑀸𑀬𑀙𑀦𑁆𑀤𑁄 𑀓𑀸𑀬𑀲𑁆𑀦𑁂𑀳𑁄 𑀓𑀸𑀬𑀦𑁆𑀯𑀬𑀢𑀸 𑀲𑀸 𑀧𑀳𑀻𑀬𑀢𑀺𑁇

594\. 𑀢𑀺𑀲𑁆𑀲𑁄 𑀔𑁄 𑀇𑀫𑀸, 𑀅𑀕𑁆𑀕𑀺𑀯𑁂𑀲𑁆𑀲𑀦, 𑀯𑁂𑀤𑀦𑀸—  𑀲𑀼𑀔𑀸 𑀯𑁂𑀤𑀦𑀸, 𑀤𑀼𑀓𑁆𑀔𑀸 𑀯𑁂𑀤𑀦𑀸, 𑀅𑀤𑀼𑀓𑁆𑀔𑀫𑀲𑀼𑀔𑀸 𑀯𑁂𑀤𑀦𑀸𑁇 𑀬𑀲𑁆𑀫𑀺𑀁, 𑀅𑀕𑁆𑀕𑀺𑀯𑁂𑀲𑁆𑀲𑀦, 𑀲𑀫𑀬𑁂 𑀲𑀼𑀔𑀁 𑀯𑁂𑀤𑀦𑀁 𑀯𑁂𑀤𑁂𑀢𑀺, 𑀦𑁂𑀯 𑀢𑀲𑁆𑀫𑀺𑀁 𑀲𑀫𑀬𑁂 𑀤𑀼𑀓𑁆𑀔𑀁 𑀯𑁂𑀤𑀦𑀁 𑀯𑁂𑀤𑁂𑀢𑀺, 𑀦 𑀅𑀤𑀼𑀓𑁆𑀔𑀫𑀲𑀼𑀔𑀁 𑀯𑁂𑀤𑀦𑀁 𑀯𑁂𑀤𑁂𑀢𑀺; 𑀲𑀼𑀔𑀁𑀬𑁂𑀯 𑀢𑀲𑁆𑀫𑀺𑀁 𑀲𑀫𑀬𑁂 𑀯𑁂𑀤𑀦𑀁 𑀯𑁂𑀤𑁂𑀢𑀺𑁇 𑀬𑀲𑁆𑀫𑀺𑀁, 𑀅𑀕𑁆𑀕𑀺𑀯𑁂𑀲𑁆𑀲𑀦, 𑀲𑀫𑀬𑁂 𑀤𑀼𑀓𑁆𑀔𑀁 𑀯𑁂𑀤𑀦𑀁 𑀯𑁂𑀤𑁂𑀢𑀺, 𑀦𑁂𑀯 𑀢𑀲𑁆𑀫𑀺𑀁 𑀲𑀫𑀬𑁂 𑀲𑀼𑀔𑀁 𑀯𑁂𑀤𑀦𑀁 𑀯𑁂𑀤𑁂𑀢𑀺, 𑀦 𑀅𑀤𑀼𑀓𑁆𑀔𑀫𑀲𑀼𑀔𑀁 𑀯𑁂𑀤𑀦𑀁 𑀯𑁂𑀤𑁂𑀢𑀺; 𑀤𑀼𑀓𑁆𑀔𑀁𑀬𑁂𑀯 𑀢𑀲𑁆𑀫𑀺𑀁 𑀲𑀫𑀬𑁂 𑀯𑁂𑀤𑀦𑀁 𑀯𑁂𑀤𑁂𑀢𑀺𑁇 𑀬𑀲𑁆𑀫𑀺𑀁, 𑀅𑀕𑁆𑀕𑀺𑀯𑁂𑀲𑁆𑀲𑀦, 𑀲𑀫𑀬𑁂 𑀅𑀤𑀼𑀓𑁆𑀔𑀫𑀲𑀼𑀔𑀁 𑀯𑁂𑀤𑀦𑀁 𑀯𑁂𑀤𑁂𑀢𑀺, 𑀦𑁂𑀯 𑀢𑀲𑁆𑀫𑀺𑀁 𑀲𑀫𑀬𑁂 𑀲𑀼𑀔𑀁 𑀯𑁂𑀤𑀦𑀁 𑀯𑁂𑀤𑁂𑀢𑀺, 𑀦 𑀤𑀼𑀓𑁆𑀔𑀁 𑀯𑁂𑀤𑀦𑀁 𑀯𑁂𑀤𑁂𑀢𑀺; 𑀅𑀤𑀼𑀓𑁆𑀔𑀫𑀲𑀼𑀔𑀁𑀬𑁂𑀯 𑀢𑀲𑁆𑀫𑀺𑀁 𑀲𑀫𑀬𑁂 𑀯𑁂𑀤𑀦𑀁 𑀯𑁂𑀤𑁂𑀢𑀺𑁇 𑀲𑀼𑀔𑀸𑀧𑀺 𑀔𑁄, 𑀅𑀕𑁆𑀕𑀺𑀯𑁂𑀲𑁆𑀲𑀦, 𑀯𑁂𑀤𑀦𑀸 𑀅𑀦𑀺𑀘𑁆𑀘𑀸 𑀲𑀗𑁆𑀔𑀢𑀸 𑀧𑀝𑀺𑀘𑁆𑀘𑀲𑀫𑀼𑀧𑁆𑀧𑀦𑁆𑀦𑀸 𑀔𑀬𑀥𑀫𑁆𑀫𑀸 𑀯𑀬𑀥𑀫𑁆𑀫𑀸 𑀯𑀺𑀭𑀸𑀕𑀥𑀫𑁆𑀫𑀸 𑀦𑀺𑀭𑁄𑀥𑀥𑀫𑁆𑀫𑀸; 𑀤𑀼𑀓𑁆𑀔𑀸𑀧𑀺 𑀔𑁄, 𑀅𑀕𑁆𑀕𑀺𑀯𑁂𑀲𑁆𑀲𑀦, 𑀯𑁂𑀤𑀦𑀸 𑀅𑀦𑀺𑀘𑁆𑀘𑀸 𑀲𑀗𑁆𑀔𑀢𑀸 𑀧𑀝𑀺𑀘𑁆𑀘𑀲𑀫𑀼𑀧𑁆𑀧𑀦𑁆𑀦𑀸 𑀔𑀬𑀥𑀫𑁆𑀫𑀸 𑀯𑀬𑀥𑀫𑁆𑀫𑀸 𑀯𑀺𑀭𑀸𑀕𑀥𑀫𑁆𑀫𑀸 𑀦𑀺𑀭𑁄𑀥𑀥𑀫𑁆𑀫𑀸; 𑀅𑀤𑀼𑀓𑁆𑀔𑀫𑀲𑀼𑀔𑀸𑀧𑀺 𑀔𑁄, 𑀅𑀕𑁆𑀕𑀺𑀯𑁂𑀲𑁆𑀲𑀦, 𑀯𑁂𑀤𑀦𑀸 𑀅𑀦𑀺𑀘𑁆𑀘𑀸 𑀲𑀗𑁆𑀔𑀢𑀸 𑀧𑀝𑀺𑀘𑁆𑀘𑀲𑀫𑀼𑀧𑁆𑀧𑀦𑁆𑀦𑀸 𑀔𑀬𑀥𑀫𑁆𑀫𑀸 𑀯𑀬𑀥𑀫𑁆𑀫𑀸 𑀯𑀺𑀭𑀸𑀕𑀥𑀫𑁆𑀫𑀸 𑀦𑀺𑀭𑁄𑀥𑀥𑀫𑁆𑀫𑀸𑁇 𑀏𑀯𑀁 𑀧𑀲𑁆𑀲𑀁, 𑀅𑀕𑁆𑀕𑀺𑀯𑁂𑀲𑁆𑀲𑀦, 𑀲𑀼𑀢𑀯𑀸 𑀅𑀭𑀺𑀬𑀲𑀸𑀯𑀓𑁄 𑀲𑀼𑀔𑀸𑀬𑀧𑀺 𑀯𑁂𑀤𑀦𑀸𑀬 𑀦𑀺𑀩𑁆𑀩𑀺𑀦𑁆𑀤𑀢𑀺, 𑀤𑀼𑀓𑁆𑀔𑀸𑀬𑀧𑀺 𑀯𑁂𑀤𑀦𑀸𑀬 𑀦𑀺𑀩𑁆𑀩𑀺𑀦𑁆𑀤𑀢𑀺, 𑀅𑀤𑀼𑀓𑁆𑀔𑀫𑀲𑀼𑀔𑀸𑀬𑀧𑀺 𑀯𑁂𑀤𑀦𑀸𑀬 𑀦𑀺𑀩𑁆𑀩𑀺𑀦𑁆𑀤𑀢𑀺; 𑀦𑀺𑀩𑁆𑀩𑀺𑀦𑁆𑀤𑀁 𑀯𑀺𑀭𑀚𑁆𑀚𑀢𑀺, 𑀯𑀺𑀭𑀸𑀕𑀸 𑀯𑀺𑀫𑀼𑀘𑁆𑀘𑀢𑀺𑁇 𑀯𑀺𑀫𑀼𑀢𑁆𑀢𑀲𑁆𑀫𑀺𑀁, 𑀯𑀺𑀫𑀼𑀢𑁆𑀢𑀫𑀺𑀢𑀺 𑀜𑀸𑀡𑀁 𑀳𑁄𑀢𑀺𑁇 ‘𑀔𑀻𑀡𑀸 𑀚𑀸𑀢𑀺, 𑀯𑀼𑀲𑀺𑀢𑀁 𑀩𑁆𑀭𑀳𑁆𑀫𑀘𑀭𑀺𑀬𑀁, 𑀓𑀢𑀁 𑀓𑀭𑀡𑀻𑀬𑀁, 𑀦𑀸𑀧𑀭𑀁 𑀇𑀢𑁆𑀣𑀢𑁆𑀢𑀸𑀬𑀸’𑀢𑀺 𑀧𑀚𑀸𑀦𑀸𑀢𑀺𑁇 𑀏𑀯𑀁 𑀯𑀺𑀫𑀼𑀢𑁆𑀢𑀘𑀺𑀢𑁆𑀢𑁄 𑀔𑁄, 𑀅𑀕𑁆𑀕𑀺𑀯𑁂𑀲𑁆𑀲𑀦, 𑀪𑀺𑀓𑁆𑀔𑀼 𑀦 𑀓𑁂𑀦𑀘𑀺 𑀲𑀁𑀯𑀤𑀢𑀺, 𑀦 𑀓𑁂𑀦𑀘𑀺 𑀯𑀺𑀯𑀤𑀢𑀺, 𑀬𑀜𑁆𑀘 𑀮𑁄𑀓𑁂 𑀯𑀼𑀢𑁆𑀢𑀁 𑀢𑁂𑀦 𑀯𑁄𑀳𑀭𑀢𑀺, 𑀅𑀧𑀭𑀸𑀫𑀲𑀦𑁆”𑀢𑀺𑁇

(206.)

595\. 𑀢𑁂𑀦 𑀔𑁄 𑀧𑀦 𑀲𑀫𑀬𑁂𑀦 𑀆𑀬𑀲𑁆𑀫𑀸 𑀲𑀸𑀭𑀺𑀧𑀼𑀢𑁆𑀢𑁄 𑀪𑀕𑀯𑀢𑁄 𑀧𑀺𑀝𑁆𑀞𑀺𑀢𑁄 𑀞𑀺𑀢𑁄 𑀳𑁄𑀢𑀺 𑀪𑀕𑀯𑀦𑁆𑀢𑀁 𑀩𑀻𑀚𑀬𑀫𑀸𑀦𑁄𑁇 𑀅𑀣 𑀔𑁄 𑀆𑀬𑀲𑁆𑀫𑀢𑁄 𑀲𑀸𑀭𑀺𑀧𑀼𑀢𑁆𑀢𑀲𑁆𑀲 𑀏𑀢𑀤𑀳𑁄𑀲𑀺—  “𑀢𑁂𑀲𑀁 𑀢𑁂𑀲𑀁 𑀓𑀺𑀭 𑀦𑁄 𑀪𑀕𑀯𑀸 𑀥𑀫𑁆𑀫𑀸𑀦𑀁 𑀅𑀪𑀺𑀜𑁆𑀜𑀸 𑀧𑀳𑀸𑀦𑀫𑀸𑀳, 𑀢𑁂𑀲𑀁 𑀢𑁂𑀲𑀁 𑀓𑀺𑀭 𑀦𑁄 𑀲𑀼𑀕𑀢𑁄 𑀥𑀫𑁆𑀫𑀸𑀦𑀁 𑀅𑀪𑀺𑀜𑁆𑀜𑀸 𑀧𑀝𑀺𑀦𑀺𑀲𑁆𑀲𑀕𑁆𑀕𑀫𑀸𑀳𑀸”𑀢𑀺𑁇 𑀇𑀢𑀺 𑀳𑀺𑀤𑀁 𑀆𑀬𑀲𑁆𑀫𑀢𑁄 𑀲𑀸𑀭𑀺𑀧𑀼𑀢𑁆𑀢𑀲𑁆𑀲 𑀧𑀝𑀺𑀲𑀜𑁆𑀘𑀺𑀓𑁆𑀔𑀢𑁄 𑀅𑀦𑀼𑀧𑀸𑀤𑀸𑀬 𑀆𑀲𑀯𑁂𑀳𑀺 𑀘𑀺𑀢𑁆𑀢𑀁 𑀯𑀺𑀫𑀼𑀘𑁆𑀘𑀺𑁇 𑀤𑀻𑀖𑀦𑀔𑀲𑁆𑀲 𑀧𑀦 𑀧𑀭𑀺𑀩𑁆𑀩𑀸𑀚𑀓𑀲𑁆𑀲 𑀯𑀺𑀭𑀚𑀁 𑀯𑀻𑀢𑀫𑀮𑀁 𑀥𑀫𑁆𑀫𑀘𑀓𑁆𑀔𑀼𑀁 𑀉𑀤𑀧𑀸𑀤𑀺—  “𑀬𑀁 𑀓𑀺𑀜𑁆𑀘𑀺 𑀲𑀫𑀼𑀤𑀬𑀥𑀫𑁆𑀫𑀁 𑀲𑀩𑁆𑀩𑀁 𑀢𑀁 𑀦𑀺𑀭𑁄𑀥𑀥𑀫𑁆𑀫𑀦𑁆”𑀢𑀺𑁇 𑀅𑀣 𑀔𑁄 𑀤𑀻𑀖𑀦𑀔𑁄 𑀧𑀭𑀺𑀩𑁆𑀩𑀸𑀚𑀓𑁄 𑀤𑀺𑀝𑁆𑀞𑀥𑀫𑁆𑀫𑁄 𑀧𑀢𑁆𑀢𑀥𑀫𑁆𑀫𑁄 𑀯𑀺𑀤𑀺𑀢𑀥𑀫𑁆𑀫𑁄 𑀧𑀭𑀺𑀬𑁄𑀕𑀸𑀍𑀳𑀥𑀫𑁆𑀫𑁄 𑀢𑀺𑀡𑁆𑀡𑀯𑀺𑀘𑀺𑀓𑀺𑀘𑁆𑀙𑁄 𑀯𑀺𑀕𑀢𑀓𑀣𑀁𑀓𑀣𑁄 𑀯𑁂𑀲𑀸𑀭𑀚𑁆𑀚𑀧𑁆𑀧𑀢𑁆𑀢𑁄 𑀅𑀧𑀭𑀧𑁆𑀧𑀘𑁆𑀘𑀬𑁄 𑀲𑀢𑁆𑀣𑀼𑀲𑀸𑀲𑀦𑁂 𑀪𑀕𑀯𑀦𑁆𑀢𑀁 𑀏𑀢𑀤𑀯𑁄𑀘—  “𑀅𑀪𑀺𑀓𑁆𑀓𑀦𑁆𑀢𑀁, 𑀪𑁄 𑀕𑁄𑀢𑀫, 𑀅𑀪𑀺𑀓𑁆𑀓𑀦𑁆𑀢𑀁, 𑀪𑁄 𑀕𑁄𑀢𑀫𑁇 𑀲𑁂𑀬𑁆𑀬𑀣𑀸𑀧𑀺, 𑀪𑁄 𑀕𑁄𑀢𑀫, 𑀦𑀺𑀓𑁆𑀓𑀼𑀚𑁆𑀚𑀺𑀢𑀁 𑀯𑀸 𑀉𑀓𑁆𑀓𑀼𑀚𑁆𑀚𑁂𑀬𑁆𑀬, 𑀧𑀝𑀺𑀘𑁆𑀙𑀦𑁆𑀦𑀁 𑀯𑀸 𑀯𑀺𑀯𑀭𑁂𑀬𑁆𑀬, 𑀫𑀽𑀍𑀳𑀲𑁆𑀲 𑀯𑀸 𑀫𑀕𑁆𑀕𑀁 𑀆𑀘𑀺𑀓𑁆𑀔𑁂𑀬𑁆𑀬, 𑀅𑀦𑁆𑀥𑀓𑀸𑀭𑁂 𑀯𑀸 𑀢𑁂𑀮𑀧𑀚𑁆𑀚𑁄𑀢𑀁 𑀥𑀸𑀭𑁂𑀬𑁆𑀬—  ‘𑀘𑀓𑁆𑀔𑀼𑀫𑀦𑁆𑀢𑁄 𑀭𑀽𑀧𑀸𑀦𑀺 𑀤𑀓𑁆𑀔𑀦𑁆𑀢𑀻’𑀢𑀺; 𑀏𑀯𑀫𑁂𑀯 𑀔𑁄 𑀪𑁄𑀢𑀸 𑀕𑁄𑀢𑀫𑁂𑀦 𑀅𑀦𑁂𑀓𑀧𑀭𑀺𑀬𑀸𑀬𑁂𑀦 𑀥𑀫𑁆𑀫𑁄 𑀧𑀓𑀸𑀲𑀺𑀢𑁄𑁇 𑀏𑀲𑀸𑀳𑀁 𑀪𑀯𑀦𑁆𑀢𑀁 𑀕𑁄𑀢𑀫𑀁 𑀲𑀭𑀡𑀁 𑀕𑀘𑁆𑀙𑀸𑀫𑀺 𑀥𑀫𑁆𑀫𑀜𑁆𑀘 𑀪𑀺𑀓𑁆𑀔𑀼𑀲𑀁𑀖𑀜𑁆𑀘𑁇 𑀉𑀧𑀸𑀲𑀓𑀁 𑀫𑀁 𑀪𑀯𑀁 𑀕𑁄𑀢𑀫𑁄 𑀥𑀸𑀭𑁂𑀢𑀼 𑀅𑀚𑁆𑀚𑀢𑀕𑁆𑀕𑁂 𑀧𑀸𑀡𑀼𑀧𑁂𑀢𑀁 𑀲𑀭𑀡𑀁 𑀕𑀢𑀦𑁆”𑀢𑀺𑁇

---

596\. 𑀤𑀻𑀖𑀦𑀔𑀲𑀼𑀢𑁆𑀢𑀁 𑀦𑀺𑀝𑁆𑀞𑀺𑀢𑀁 𑀘𑀢𑀼𑀢𑁆𑀣𑀁𑁇



[Go to previous page (3.3 Mahāvacchasutta)](3.3.md) / [Go to parent page (3 Paribbājakavagga)](../3.md) / [Go to next page (3.5 Māgaṇḍiyasutta)](3.5.md)


