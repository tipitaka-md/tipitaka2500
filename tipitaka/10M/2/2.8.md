
[Home](/) / [10M Majjhimapaṇṇāsapāḷi](../../10M.md) / [2 Bhikkhuvagga](../2.md)

# 𑁨𑁇𑁮 𑀦𑀍𑀅𑀓𑀧𑀸𑀦𑀲𑀼𑀢𑁆𑀢

* 𑀪𑀺𑀓𑁆𑀔𑀼𑀯𑀕𑁆𑀕

* 𑀦𑀍𑀅𑀓𑀧𑀸𑀦𑀲𑀼𑀢𑁆𑀢

(166.)

436\. 𑀏𑀯𑀁 𑀫𑁂 𑀲𑀼𑀢𑀁—  𑀏𑀓𑀁 𑀲𑀫𑀬𑀁 𑀪𑀕𑀯𑀸 𑀓𑁄𑀲𑀮𑁂𑀲𑀼 𑀯𑀺𑀳𑀭𑀢𑀺 𑀦𑀍𑀅𑀓𑀧𑀸𑀦𑁂 𑀧𑀮𑀸𑀲𑀯𑀦𑁂𑁇 𑀢𑁂𑀦 𑀔𑁄 𑀧𑀦 𑀲𑀫𑀬𑁂𑀦 𑀲𑀫𑁆𑀩𑀳𑀼𑀮𑀸 𑀅𑀪𑀺𑀜𑁆𑀜𑀸𑀢𑀸 𑀅𑀪𑀺𑀜𑁆𑀜𑀸𑀢𑀸 𑀓𑀼𑀮𑀧𑀼𑀢𑁆𑀢𑀸 𑀪𑀕𑀯𑀦𑁆𑀢𑀁 𑀉𑀤𑁆𑀤𑀺𑀲𑁆𑀲 𑀲𑀤𑁆𑀥𑀸 𑀅𑀕𑀸𑀭𑀲𑁆𑀫𑀸 𑀅𑀦𑀕𑀸𑀭𑀺𑀬𑀁 𑀧𑀩𑁆𑀩𑀚𑀺𑀢𑀸 𑀳𑁄𑀦𑁆𑀢𑀺—  𑀆𑀬𑀲𑁆𑀫𑀸 𑀘 𑀅𑀦𑀼𑀭𑀼𑀤𑁆𑀥𑁄, 𑀆𑀬𑀲𑁆𑀫𑀸 𑀘 𑀪𑀤𑁆𑀤𑀺𑀬𑁄, 𑀆𑀬𑀲𑁆𑀫𑀸 𑀘 𑀓𑀺𑀫𑀺𑀮𑁄, 𑀆𑀬𑀲𑁆𑀫𑀸 𑀘 𑀪𑀕𑀼, 𑀆𑀬𑀲𑁆𑀫𑀸 𑀘 𑀓𑁄𑀡𑁆𑀟𑀜𑁆𑀜𑁄, 𑀆𑀬𑀲𑁆𑀫𑀸 𑀘 𑀭𑁂𑀯𑀢𑁄, 𑀆𑀬𑀲𑁆𑀫𑀸 𑀘 𑀆𑀦𑀦𑁆𑀤𑁄, 𑀅𑀜𑁆𑀜𑁂 𑀘 𑀅𑀪𑀺𑀜𑁆𑀜𑀸𑀢𑀸 𑀅𑀪𑀺𑀜𑁆𑀜𑀸𑀢𑀸 𑀓𑀼𑀮𑀧𑀼𑀢𑁆𑀢𑀸𑁇 𑀢𑁂𑀦 𑀔𑁄 𑀧𑀦 𑀲𑀫𑀬𑁂𑀦 𑀪𑀕𑀯𑀸 𑀪𑀺𑀓𑁆𑀔𑀼𑀲𑀁𑀖𑀧𑀭𑀺𑀯𑀼𑀢𑁄 𑀅𑀩𑁆𑀪𑁄𑀓𑀸𑀲𑁂 𑀦𑀺𑀲𑀺𑀦𑁆𑀦𑁄 𑀳𑁄𑀢𑀺𑁇 𑀅𑀣 𑀔𑁄 𑀪𑀕𑀯𑀸 𑀢𑁂 𑀓𑀼𑀮𑀧𑀼𑀢𑁆𑀢𑁂 𑀆𑀭𑀩𑁆𑀪 𑀪𑀺𑀓𑁆𑀔𑀽 𑀆𑀫𑀦𑁆𑀢𑁂𑀲𑀺—  “𑀬𑁂 𑀢𑁂, 𑀪𑀺𑀓𑁆𑀔𑀯𑁂, 𑀓𑀼𑀮𑀧𑀼𑀢𑁆𑀢𑀸 𑀫𑀫𑀁 𑀉𑀤𑁆𑀤𑀺𑀲𑁆𑀲 𑀲𑀤𑁆𑀥𑀸 𑀅𑀕𑀸𑀭𑀲𑁆𑀫𑀸 𑀅𑀦𑀕𑀸𑀭𑀺𑀬𑀁 𑀧𑀩𑁆𑀩𑀚𑀺𑀢𑀸, 𑀓𑀘𑁆𑀘𑀺 𑀢𑁂, 𑀪𑀺𑀓𑁆𑀔𑀯𑁂, 𑀪𑀺𑀓𑁆𑀔𑀽 𑀅𑀪𑀺𑀭𑀢𑀸 𑀩𑁆𑀭𑀳𑁆𑀫𑀘𑀭𑀺𑀬𑁂”𑀢𑀺? 𑀏𑀯𑀁 𑀯𑀼𑀢𑁆𑀢𑁂, 𑀢𑁂 𑀪𑀺𑀓𑁆𑀔𑀽 𑀢𑀼𑀡𑁆𑀳𑀻 𑀅𑀳𑁂𑀲𑀼𑀁𑁇

437\. 𑀤𑀼𑀢𑀺𑀬𑀫𑁆𑀧𑀺 𑀔𑁄 𑀪𑀕𑀯𑀸 𑀢𑁂 𑀓𑀼𑀮𑀧𑀼𑀢𑁆𑀢𑁂 𑀆𑀭𑀩𑁆𑀪 𑀪𑀺𑀓𑁆𑀔𑀽 𑀆𑀫𑀦𑁆𑀢𑁂𑀲𑀺—  “𑀬𑁂 𑀢𑁂, 𑀪𑀺𑀓𑁆𑀔𑀯𑁂, 𑀓𑀼𑀮𑀧𑀼𑀢𑁆𑀢𑀸 𑀫𑀫𑀁 𑀉𑀤𑁆𑀤𑀺𑀲𑁆𑀲 𑀲𑀤𑁆𑀥𑀸 𑀅𑀕𑀸𑀭𑀲𑁆𑀫𑀸 𑀅𑀦𑀕𑀸𑀭𑀺𑀬𑀁 𑀧𑀩𑁆𑀩𑀚𑀺𑀢𑀸, 𑀓𑀘𑁆𑀘𑀺 𑀢𑁂, 𑀪𑀺𑀓𑁆𑀔𑀯𑁂, 𑀪𑀺𑀓𑁆𑀔𑀽 𑀅𑀪𑀺𑀭𑀢𑀸 𑀩𑁆𑀭𑀳𑁆𑀫𑀘𑀭𑀺𑀬𑁂”𑀢𑀺? 𑀤𑀼𑀢𑀺𑀬𑀫𑁆𑀧𑀺 𑀔𑁄 𑀢𑁂 𑀪𑀺𑀓𑁆𑀔𑀽 𑀢𑀼𑀡𑁆𑀳𑀻 𑀅𑀳𑁂𑀲𑀼𑀁𑁇

438\. 𑀢𑀢𑀺𑀬𑀫𑁆𑀧𑀺 𑀔𑁄 𑀪𑀕𑀯𑀸 𑀢𑁂 𑀓𑀼𑀮𑀧𑀼𑀢𑁆𑀢𑁂 𑀆𑀭𑀩𑁆𑀪 𑀪𑀺𑀓𑁆𑀔𑀽 𑀆𑀫𑀦𑁆𑀢𑁂𑀲𑀺—  “𑀬𑁂 𑀢𑁂, 𑀪𑀺𑀓𑁆𑀔𑀯𑁂, 𑀓𑀼𑀮𑀧𑀼𑀢𑁆𑀢𑀸 𑀫𑀫𑀁 𑀉𑀤𑁆𑀤𑀺𑀲𑁆𑀲 𑀲𑀤𑁆𑀥𑀸 𑀅𑀕𑀸𑀭𑀲𑁆𑀫𑀸 𑀅𑀦𑀕𑀸𑀭𑀺𑀬𑀁 𑀧𑀩𑁆𑀩𑀚𑀺𑀢𑀸, 𑀓𑀘𑁆𑀘𑀺 𑀢𑁂, 𑀪𑀺𑀓𑁆𑀔𑀯𑁂, 𑀪𑀺𑀓𑁆𑀔𑀽 𑀅𑀪𑀺𑀭𑀢𑀸 𑀩𑁆𑀭𑀳𑁆𑀫𑀘𑀭𑀺𑀬𑁂”𑀢𑀺? 𑀢𑀢𑀺𑀬𑀫𑁆𑀧𑀺 𑀔𑁄 𑀢𑁂 𑀪𑀺𑀓𑁆𑀔𑀽 𑀢𑀼𑀡𑁆𑀳𑀻 𑀅𑀳𑁂𑀲𑀼𑀁𑁇

(167.)

439\. 𑀅𑀣 𑀔𑁄 𑀪𑀕𑀯𑀢𑁄 𑀏𑀢𑀤𑀳𑁄𑀲𑀺—  “𑀬𑀦𑁆𑀦𑀽𑀦𑀸𑀳𑀁 𑀢𑁂 𑀓𑀼𑀮𑀧𑀼𑀢𑁆𑀢𑁂 𑀧𑀼𑀘𑁆𑀙𑁂𑀬𑁆𑀬𑀦𑁆”𑀢𑀺𑁇 𑀅𑀣 𑀔𑁄 𑀪𑀕𑀯𑀸 𑀆𑀬𑀲𑁆𑀫𑀦𑁆𑀢𑀁 𑀅𑀦𑀼𑀭𑀼𑀤𑁆𑀥𑀁 𑀆𑀫𑀦𑁆𑀢𑁂𑀲𑀺—  “𑀓𑀘𑁆𑀘𑀺 𑀢𑀼𑀫𑁆𑀳𑁂, 𑀅𑀦𑀼𑀭𑀼𑀤𑁆𑀥𑀸, 𑀅𑀪𑀺𑀭𑀢𑀸 𑀩𑁆𑀭𑀳𑁆𑀫𑀘𑀭𑀺𑀬𑁂”𑀢𑀺? “𑀢𑀕𑁆𑀖 𑀫𑀬𑀁, 𑀪𑀦𑁆𑀢𑁂, 𑀅𑀪𑀺𑀭𑀢𑀸 𑀩𑁆𑀭𑀳𑁆𑀫𑀘𑀭𑀺𑀬𑁂”𑀢𑀺𑁇 “𑀲𑀸𑀥𑀼 𑀲𑀸𑀥𑀼, 𑀅𑀦𑀼𑀭𑀼𑀤𑁆𑀥𑀸𑁇 𑀏𑀢𑀁 𑀔𑁄, 𑀅𑀦𑀼𑀭𑀼𑀤𑁆𑀥𑀸, 𑀢𑀼𑀫𑁆𑀳𑀸𑀓𑀁 𑀧𑀢𑀺𑀭𑀽𑀧𑀁 𑀓𑀼𑀮𑀧𑀼𑀢𑁆𑀢𑀸𑀦𑀁 𑀲𑀤𑁆𑀥𑀸 𑀅𑀕𑀸𑀭𑀲𑁆𑀫𑀸 𑀅𑀦𑀕𑀸𑀭𑀺𑀬𑀁 𑀧𑀩𑁆𑀩𑀚𑀺𑀢𑀸𑀦𑀁 𑀬𑀁 𑀢𑀼𑀫𑁆𑀳𑁂 𑀅𑀪𑀺𑀭𑀫𑁂𑀬𑁆𑀬𑀸𑀣 𑀩𑁆𑀭𑀳𑁆𑀫𑀘𑀭𑀺𑀬𑁂𑁇 𑀬𑁂𑀦 𑀢𑀼𑀫𑁆𑀳𑁂, 𑀅𑀦𑀼𑀭𑀼𑀤𑁆𑀥𑀸, 𑀪𑀤𑁆𑀭𑁂𑀦 𑀬𑁄𑀩𑁆𑀩𑀦𑁂𑀦 𑀲𑀫𑀦𑁆𑀦𑀸𑀕𑀢𑀸 𑀧𑀞𑀫𑁂𑀦 𑀯𑀬𑀲𑀸 𑀲𑀼𑀲𑀼𑀓𑀸𑀍𑀅𑀓𑁂𑀲𑀸 𑀓𑀸𑀫𑁂 𑀧𑀭𑀺𑀪𑀼𑀜𑁆𑀚𑁂𑀬𑁆𑀬𑀸𑀣 𑀢𑁂𑀦 𑀢𑀼𑀫𑁆𑀳𑁂, 𑀅𑀦𑀼𑀭𑀼𑀤𑁆𑀥𑀸, 𑀪𑀤𑁆𑀭𑁂𑀦𑀧𑀺 𑀬𑁄𑀩𑁆𑀩𑀦𑁂𑀦 𑀲𑀫𑀦𑁆𑀦𑀸𑀕𑀢𑀸 𑀧𑀞𑀫𑁂𑀦 𑀯𑀬𑀲𑀸 𑀲𑀼𑀲𑀼𑀓𑀸𑀍𑀅𑀓𑁂𑀲𑀸 𑀅𑀕𑀸𑀭𑀲𑁆𑀫𑀸 𑀅𑀦𑀕𑀸𑀭𑀺𑀬𑀁 𑀧𑀩𑁆𑀩𑀚𑀺𑀢𑀸𑁇 𑀢𑁂 𑀘 𑀔𑁄 𑀧𑀦 𑀢𑀼𑀫𑁆𑀳𑁂, 𑀅𑀦𑀼𑀭𑀼𑀤𑁆𑀥𑀸, 𑀦𑁂𑀯 𑀭𑀸𑀚𑀸𑀪𑀺𑀦𑀻𑀢𑀸 𑀅𑀕𑀸𑀭𑀲𑁆𑀫𑀸 𑀅𑀦𑀕𑀸𑀭𑀺𑀬𑀁 𑀧𑀩𑁆𑀩𑀚𑀺𑀢𑀸, 𑀦 𑀘𑁄𑀭𑀸𑀪𑀺𑀦𑀻𑀢𑀸 𑀅𑀕𑀸𑀭𑀲𑁆𑀫𑀸 𑀅𑀦𑀕𑀸𑀭𑀺𑀬𑀁 𑀧𑀩𑁆𑀩𑀚𑀺𑀢𑀸, 𑀦 𑀇𑀡𑀝𑁆𑀝𑀸 𑀅𑀕𑀸𑀭𑀲𑁆𑀫𑀸 𑀅𑀦𑀕𑀸𑀭𑀺𑀬𑀁 𑀧𑀩𑁆𑀩𑀚𑀺𑀢𑀸, 𑀦 𑀪𑀬𑀝𑁆𑀝𑀸 𑀅𑀕𑀸𑀭𑀲𑁆𑀫𑀸 𑀅𑀦𑀕𑀸𑀭𑀺𑀬𑀁 𑀧𑀩𑁆𑀩𑀚𑀺𑀢𑀸, 𑀦𑀸𑀚𑀻𑀯𑀺𑀓𑀸𑀧𑀓𑀢𑀸 𑀅𑀕𑀸𑀭𑀲𑁆𑀫𑀸 𑀅𑀦𑀕𑀸𑀭𑀺𑀬𑀁 𑀧𑀩𑁆𑀩𑀚𑀺𑀢𑀸𑁇 𑀅𑀧𑀺 𑀘 𑀔𑁄𑀫𑁆𑀳𑀺 𑀑𑀢𑀺𑀡𑁆𑀡𑁄 𑀚𑀸𑀢𑀺𑀬𑀸 𑀚𑀭𑀸𑀬 𑀫𑀭𑀡𑁂𑀦 𑀲𑁄𑀓𑁂𑀳𑀺 𑀧𑀭𑀺𑀤𑁂𑀯𑁂𑀳𑀺 𑀤𑀼𑀓𑁆𑀔𑁂𑀳𑀺 𑀤𑁄𑀫𑀦𑀲𑁆𑀲𑁂𑀳𑀺 𑀉𑀧𑀸𑀬𑀸𑀲𑁂𑀳𑀺, 𑀤𑀼𑀓𑁆𑀔𑁄𑀢𑀺𑀡𑁆𑀡𑁄 𑀤𑀼𑀓𑁆𑀔𑀧𑀭𑁂𑀢𑁄; 𑀅𑀧𑁆𑀧𑁂𑀯 𑀦𑀸𑀫 𑀇𑀫𑀲𑁆𑀲 𑀓𑁂𑀯𑀮𑀲𑁆𑀲 𑀤𑀼𑀓𑁆𑀔𑀓𑁆𑀔𑀦𑁆𑀥𑀲𑁆𑀲 𑀅𑀦𑁆𑀢𑀓𑀺𑀭𑀺𑀬𑀸 𑀧𑀜𑁆𑀜𑀸𑀬𑁂𑀣𑀸𑀢𑀺—  𑀦𑀦𑀼 𑀢𑀼𑀫𑁆𑀳𑁂, 𑀅𑀦𑀼𑀭𑀼𑀤𑁆𑀥𑀸, 𑀏𑀯𑀁 𑀲𑀤𑁆𑀥𑀸 𑀅𑀕𑀸𑀭𑀲𑁆𑀫𑀸 𑀅𑀦𑀕𑀸𑀭𑀺𑀬𑀁 𑀧𑀩𑁆𑀩𑀚𑀺𑀢𑀸”𑀢𑀺?

440\. “𑀏𑀯𑀁, 𑀪𑀦𑁆𑀢𑁂”𑁇

441\. “𑀏𑀯𑀁 𑀧𑀩𑁆𑀩𑀚𑀺𑀢𑁂𑀦 𑀘 𑀧𑀦, 𑀅𑀦𑀼𑀭𑀼𑀤𑁆𑀥𑀸, 𑀓𑀼𑀮𑀧𑀼𑀢𑁆𑀢𑁂𑀦 𑀓𑀺𑀫𑀲𑁆𑀲 𑀓𑀭𑀡𑀻𑀬𑀁? 𑀯𑀺𑀯𑁂𑀓𑀁, 𑀅𑀦𑀼𑀭𑀼𑀤𑁆𑀥𑀸, 𑀓𑀸𑀫𑁂𑀳𑀺 𑀯𑀺𑀯𑁂𑀓𑀁 𑀅𑀓𑀼𑀲𑀮𑁂𑀳𑀺 𑀥𑀫𑁆𑀫𑁂𑀳𑀺 𑀧𑀻𑀢𑀺𑀲𑀼𑀔𑀁 𑀦𑀸𑀥𑀺𑀕𑀘𑁆𑀙𑀢𑀺 𑀅𑀜𑁆𑀜𑀁 𑀯𑀸 𑀢𑀢𑁄 𑀲𑀦𑁆𑀢𑀢𑀭𑀁, 𑀢𑀲𑁆𑀲 𑀅𑀪𑀺𑀚𑁆𑀛𑀸𑀧𑀺 𑀘𑀺𑀢𑁆𑀢𑀁 𑀧𑀭𑀺𑀬𑀸𑀤𑀸𑀬 𑀢𑀺𑀝𑁆𑀞𑀢𑀺, 𑀩𑁆𑀬𑀸𑀧𑀸𑀤𑁄𑀧𑀺 𑀘𑀺𑀢𑁆𑀢𑀁 𑀧𑀭𑀺𑀬𑀸𑀤𑀸𑀬 𑀢𑀺𑀝𑁆𑀞𑀢𑀺, 𑀣𑀺𑀦𑀫𑀺𑀤𑁆𑀥𑀫𑁆𑀧𑀺 𑀘𑀺𑀢𑁆𑀢𑀁 𑀧𑀭𑀺𑀬𑀸𑀤𑀸𑀬 𑀢𑀺𑀝𑁆𑀞𑀢𑀺 𑀉𑀤𑁆𑀥𑀘𑁆𑀘𑀓𑀼𑀓𑁆𑀓𑀼𑀘𑁆𑀘𑀫𑁆𑀧𑀺 𑀘𑀺𑀢𑁆𑀢𑀁 𑀧𑀭𑀺𑀬𑀸𑀤𑀸𑀬 𑀢𑀺𑀝𑁆𑀞𑀢𑀺, 𑀯𑀺𑀘𑀺𑀓𑀺𑀘𑁆𑀙𑀸𑀧𑀺 𑀘𑀺𑀢𑁆𑀢𑀁 𑀧𑀭𑀺𑀬𑀸𑀤𑀸𑀬 𑀢𑀺𑀝𑁆𑀞𑀢𑀺, 𑀅𑀭𑀢𑀻𑀧𑀺 𑀘𑀺𑀢𑁆𑀢𑀁 𑀧𑀭𑀺𑀬𑀸𑀤𑀸𑀬 𑀢𑀺𑀝𑁆𑀞𑀢𑀺, 𑀢𑀦𑁆𑀤𑀻𑀧𑀺 𑀘𑀺𑀢𑁆𑀢𑀁 𑀧𑀭𑀺𑀬𑀸𑀤𑀸𑀬 𑀢𑀺𑀝𑁆𑀞𑀢𑀺𑁇 𑀯𑀺𑀯𑁂𑀓𑀁, 𑀅𑀦𑀼𑀭𑀼𑀤𑁆𑀥𑀸, 𑀓𑀸𑀫𑁂𑀳𑀺 𑀯𑀺𑀯𑁂𑀓𑀁 𑀅𑀓𑀼𑀲𑀮𑁂𑀳𑀺 𑀥𑀫𑁆𑀫𑁂𑀳𑀺 𑀧𑀻𑀢𑀺𑀲𑀼𑀔𑀁 𑀦𑀸𑀥𑀺𑀕𑀘𑁆𑀙𑀢𑀺 𑀅𑀜𑁆𑀜𑀁 𑀯𑀸 𑀢𑀢𑁄 𑀲𑀦𑁆𑀢𑀢𑀭𑀁𑁇

442\. 𑀯𑀺𑀯𑁂𑀓𑀁, 𑀅𑀦𑀼𑀭𑀼𑀤𑁆𑀥𑀸, 𑀓𑀸𑀫𑁂𑀳𑀺 𑀯𑀺𑀯𑁂𑀓𑀁 𑀅𑀓𑀼𑀲𑀮𑁂𑀳𑀺 𑀥𑀫𑁆𑀫𑁂𑀳𑀺 𑀧𑀻𑀢𑀺𑀲𑀼𑀔𑀁 𑀅𑀥𑀺𑀕𑀘𑁆𑀙𑀢𑀺 𑀅𑀜𑁆𑀜𑀁 𑀯𑀸 𑀢𑀢𑁄 𑀲𑀦𑁆𑀢𑀢𑀭𑀁, 𑀢𑀲𑁆𑀲 𑀅𑀪𑀺𑀚𑁆𑀛𑀸𑀧𑀺 𑀘𑀺𑀢𑁆𑀢𑀁 𑀦 𑀧𑀭𑀺𑀬𑀸𑀤𑀸𑀬 𑀢𑀺𑀝𑁆𑀞𑀢𑀺, 𑀩𑁆𑀬𑀸𑀧𑀸𑀤𑁄𑀧𑀺 𑀘𑀺𑀢𑁆𑀢𑀁 𑀦 𑀧𑀭𑀺𑀬𑀸𑀤𑀸𑀬 𑀢𑀺𑀝𑁆𑀞𑀢𑀺, 𑀣𑀺𑀦𑀫𑀺𑀤𑁆𑀥𑀫𑁆𑀧𑀺 𑀘𑀺𑀢𑁆𑀢𑀁 𑀦 𑀧𑀭𑀺𑀬𑀸𑀤𑀸𑀬 𑀢𑀺𑀝𑁆𑀞𑀢𑀺, 𑀉𑀤𑁆𑀥𑀘𑁆𑀘𑀓𑀼𑀓𑁆𑀓𑀼𑀘𑁆𑀘𑀫𑁆𑀧𑀺 𑀘𑀺𑀢𑁆𑀢𑀁 𑀦 𑀧𑀭𑀺𑀬𑀸𑀤𑀸𑀬 𑀢𑀺𑀝𑁆𑀞𑀢𑀺, 𑀯𑀺𑀘𑀺𑀓𑀺𑀘𑁆𑀙𑀸𑀧𑀺 𑀘𑀺𑀢𑁆𑀢𑀁 𑀦 𑀧𑀭𑀺𑀬𑀸𑀤𑀸𑀬 𑀢𑀺𑀝𑁆𑀞𑀢𑀺, 𑀅𑀭𑀢𑀻𑀧𑀺 𑀘𑀺𑀢𑁆𑀢𑀁 𑀦 𑀧𑀭𑀺𑀬𑀸𑀤𑀸𑀬 𑀢𑀺𑀝𑁆𑀞𑀢𑀺, 𑀢𑀦𑁆𑀤𑀻𑀧𑀺 𑀘𑀺𑀢𑁆𑀢𑀁 𑀦 𑀧𑀭𑀺𑀬𑀸𑀤𑀸𑀬 𑀢𑀺𑀝𑁆𑀞𑀢𑀺𑁇 𑀯𑀺𑀯𑁂𑀓𑀁, 𑀅𑀦𑀼𑀭𑀼𑀤𑁆𑀥𑀸, 𑀓𑀸𑀫𑁂𑀳𑀺 𑀯𑀺𑀯𑁂𑀓𑀁 𑀅𑀓𑀼𑀲𑀮𑁂𑀳𑀺 𑀥𑀫𑁆𑀫𑁂𑀳𑀺 𑀧𑀻𑀢𑀺𑀲𑀼𑀔𑀁 𑀅𑀥𑀺𑀕𑀘𑁆𑀙𑀢𑀺 𑀅𑀜𑁆𑀜𑀁 𑀯𑀸 𑀢𑀢𑁄 𑀲𑀦𑁆𑀢𑀢𑀭𑀁𑁇

(168.)

443\. 𑀓𑀺𑀦𑁆𑀢𑀺 𑀯𑁄, 𑀅𑀦𑀼𑀭𑀼𑀤𑁆𑀥𑀸, 𑀫𑀬𑀺 𑀳𑁄𑀢𑀺—  ‘𑀬𑁂 𑀆𑀲𑀯𑀸 𑀲𑀁𑀓𑀺𑀮𑁂𑀲𑀺𑀓𑀸 𑀧𑁄𑀦𑁄𑀩𑁆𑀪𑀯𑀺𑀓𑀸 𑀲𑀤𑀭𑀸 𑀤𑀼𑀓𑁆𑀔𑀯𑀺𑀧𑀸𑀓𑀸 𑀆𑀬𑀢𑀺𑀁 𑀚𑀸𑀢𑀺𑀚𑀭𑀸𑀫𑀭𑀡𑀺𑀬𑀸, 𑀅𑀧𑁆𑀧𑀳𑀻𑀦𑀸 𑀢𑁂 𑀢𑀣𑀸𑀕𑀢𑀲𑁆𑀲; 𑀢𑀲𑁆𑀫𑀸 𑀢𑀣𑀸𑀕𑀢𑁄 𑀲𑀗𑁆𑀔𑀸𑀬𑁂𑀓𑀁 𑀧𑀝𑀺𑀲𑁂𑀯𑀢𑀺, 𑀲𑀗𑁆𑀔𑀸𑀬𑁂𑀓𑀁 𑀅𑀥𑀺𑀯𑀸𑀲𑁂𑀢𑀺, 𑀲𑀗𑁆𑀔𑀸𑀬𑁂𑀓𑀁 𑀧𑀭𑀺𑀯𑀚𑁆𑀚𑁂𑀢𑀺, 𑀲𑀗𑁆𑀔𑀸𑀬𑁂𑀓𑀁 𑀯𑀺𑀦𑁄𑀤𑁂𑀢𑀻’”𑀢𑀺?

444\. “𑀦 𑀔𑁄 𑀦𑁄, 𑀪𑀦𑁆𑀢𑁂, 𑀪𑀕𑀯𑀢𑀺 𑀏𑀯𑀁 𑀳𑁄𑀢𑀺—  ‘𑀬𑁂 𑀆𑀲𑀯𑀸 𑀲𑀁𑀓𑀺𑀮𑁂𑀲𑀺𑀓𑀸 𑀧𑁄𑀦𑁄𑀩𑁆𑀪𑀯𑀺𑀓𑀸 𑀲𑀤𑀭𑀸 𑀤𑀼𑀓𑁆𑀔𑀯𑀺𑀧𑀸𑀓𑀸 𑀆𑀬𑀢𑀺𑀁 𑀚𑀸𑀢𑀺𑀚𑀭𑀸𑀫𑀭𑀡𑀺𑀬𑀸, 𑀅𑀧𑁆𑀧𑀳𑀻𑀦𑀸 𑀢𑁂 𑀢𑀣𑀸𑀕𑀢𑀲𑁆𑀲; 𑀢𑀲𑁆𑀫𑀸 𑀢𑀣𑀸𑀕𑀢𑁄 𑀲𑀗𑁆𑀔𑀸𑀬𑁂𑀓𑀁 𑀧𑀝𑀺𑀲𑁂𑀯𑀢𑀺, 𑀲𑀗𑁆𑀔𑀸𑀬𑁂𑀓𑀁 𑀅𑀥𑀺𑀯𑀸𑀲𑁂𑀢𑀺, 𑀲𑀗𑁆𑀔𑀸𑀬𑁂𑀓𑀁 𑀧𑀭𑀺𑀯𑀚𑁆𑀚𑁂𑀢𑀺, 𑀲𑀗𑁆𑀔𑀸𑀬𑁂𑀓𑀁 𑀯𑀺𑀦𑁄𑀤𑁂𑀢𑀻’𑀢𑀺𑁇 𑀏𑀯𑀁 𑀔𑁄 𑀦𑁄, 𑀪𑀦𑁆𑀢𑁂, 𑀪𑀕𑀯𑀢𑀺 𑀳𑁄𑀢𑀺—  ‘𑀬𑁂 𑀆𑀲𑀯𑀸 𑀲𑀁𑀓𑀺𑀮𑁂𑀲𑀺𑀓𑀸 𑀧𑁄𑀦𑁄𑀩𑁆𑀪𑀯𑀺𑀓𑀸 𑀲𑀤𑀭𑀸 𑀤𑀼𑀓𑁆𑀔𑀯𑀺𑀧𑀸𑀓𑀸 𑀆𑀬𑀢𑀺𑀁 𑀚𑀸𑀢𑀺𑀚𑀭𑀸𑀫𑀭𑀡𑀺𑀬𑀸, 𑀧𑀳𑀻𑀦𑀸 𑀢𑁂 𑀢𑀣𑀸𑀕𑀢𑀲𑁆𑀲; 𑀢𑀲𑁆𑀫𑀸 𑀢𑀣𑀸𑀕𑀢𑁄 𑀲𑀗𑁆𑀔𑀸𑀬𑁂𑀓𑀁 𑀧𑀝𑀺𑀲𑁂𑀯𑀢𑀺, 𑀲𑀗𑁆𑀔𑀸𑀬𑁂𑀓𑀁 𑀅𑀥𑀺𑀯𑀸𑀲𑁂𑀢𑀺, 𑀲𑀗𑁆𑀔𑀸𑀬𑁂𑀓𑀁 𑀧𑀭𑀺𑀯𑀚𑁆𑀚𑁂𑀢𑀺, 𑀲𑀗𑁆𑀔𑀸𑀬𑁂𑀓𑀁 𑀯𑀺𑀦𑁄𑀤𑁂𑀢𑀻’”𑀢𑀺𑁇

445\. “𑀲𑀸𑀥𑀼 𑀲𑀸𑀥𑀼, 𑀅𑀦𑀼𑀭𑀼𑀤𑁆𑀥𑀸𑁇 𑀢𑀣𑀸𑀕𑀢𑀲𑁆𑀲, 𑀅𑀦𑀼𑀭𑀼𑀤𑁆𑀥𑀸, 𑀬𑁂 𑀆𑀲𑀯𑀸 𑀲𑀁𑀓𑀺𑀮𑁂𑀲𑀺𑀓𑀸 𑀧𑁄𑀦𑁄𑀩𑁆𑀪𑀯𑀺𑀓𑀸 𑀲𑀤𑀭𑀸 𑀤𑀼𑀓𑁆𑀔𑀯𑀺𑀧𑀸𑀓𑀸 𑀆𑀬𑀢𑀺𑀁 𑀚𑀸𑀢𑀺𑀚𑀭𑀸𑀫𑀭𑀡𑀺𑀬𑀸, 𑀧𑀳𑀻𑀦𑀸 𑀢𑁂 𑀉𑀘𑁆𑀙𑀺𑀦𑁆𑀦𑀫𑀽𑀮𑀸 𑀢𑀸𑀮𑀸𑀯𑀢𑁆𑀣𑀼𑀓𑀢𑀸 𑀅𑀦𑀪𑀸𑀯𑀁𑀓𑀢𑀸 𑀆𑀬𑀢𑀺𑀁 𑀅𑀦𑀼𑀧𑁆𑀧𑀸𑀤𑀥𑀫𑁆𑀫𑀸𑁇 𑀲𑁂𑀬𑁆𑀬𑀣𑀸𑀧𑀺, 𑀅𑀦𑀼𑀭𑀼𑀤𑁆𑀥𑀸, 𑀢𑀸𑀮𑁄 𑀫𑀢𑁆𑀣𑀓𑀘𑁆𑀙𑀺𑀦𑁆𑀦𑁄 𑀅𑀪𑀩𑁆𑀩𑁄 𑀧𑀼𑀦𑀯𑀺𑀭𑀽𑀍𑀳𑀺𑀬𑀸; 𑀏𑀯𑀫𑁂𑀯 𑀔𑁄, 𑀅𑀦𑀼𑀭𑀼𑀤𑁆𑀥𑀸, 𑀢𑀣𑀸𑀕𑀢𑀲𑁆𑀲 𑀬𑁂 𑀆𑀲𑀯𑀸 𑀲𑀁𑀓𑀺𑀮𑁂𑀲𑀺𑀓𑀸 𑀧𑁄𑀦𑁄𑀩𑁆𑀪𑀯𑀺𑀓𑀸 𑀲𑀤𑀭𑀸 𑀤𑀼𑀓𑁆𑀔𑀯𑀺𑀧𑀸𑀓𑀸 𑀆𑀬𑀢𑀺𑀁 𑀚𑀸𑀢𑀺𑀚𑀭𑀸𑀫𑀭𑀡𑀺𑀬𑀸, 𑀧𑀳𑀻𑀦𑀸 𑀢𑁂 𑀉𑀘𑁆𑀙𑀺𑀦𑁆𑀦𑀫𑀽𑀮𑀸 𑀢𑀸𑀮𑀸𑀯𑀢𑁆𑀣𑀼𑀓𑀢𑀸 𑀅𑀦𑀪𑀸𑀯𑀁𑀓𑀢𑀸 𑀆𑀬𑀢𑀺𑀁 𑀅𑀦𑀼𑀧𑁆𑀧𑀸𑀤𑀥𑀫𑁆𑀫𑀸; 𑀢𑀲𑁆𑀫𑀸 𑀢𑀣𑀸𑀕𑀢𑁄 𑀲𑀗𑁆𑀔𑀸𑀬𑁂𑀓𑀁 𑀧𑀝𑀺𑀲𑁂𑀯𑀢𑀺, 𑀲𑀗𑁆𑀔𑀸𑀬𑁂𑀓𑀁 𑀅𑀥𑀺𑀯𑀸𑀲𑁂𑀢𑀺, 𑀲𑀗𑁆𑀔𑀸𑀬𑁂𑀓𑀁 𑀧𑀭𑀺𑀯𑀚𑁆𑀚𑁂𑀢𑀺, 𑀲𑀗𑁆𑀔𑀸𑀬𑁂𑀓𑀁 𑀯𑀺𑀦𑁄𑀤𑁂𑀢𑀺𑁇

446\. 𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀅𑀦𑀼𑀭𑀼𑀤𑁆𑀥𑀸, 𑀓𑀁 𑀅𑀢𑁆𑀣𑀯𑀲𑀁 𑀲𑀫𑁆𑀧𑀲𑁆𑀲𑀫𑀸𑀦𑁄 𑀢𑀣𑀸𑀕𑀢𑁄 𑀲𑀸𑀯𑀓𑁂 𑀅𑀩𑁆𑀪𑀢𑀻𑀢𑁂 𑀓𑀸𑀮𑀗𑁆𑀓𑀢𑁂 𑀉𑀧𑀧𑀢𑁆𑀢𑀻𑀲𑀼 𑀩𑁆𑀬𑀸𑀓𑀭𑁄𑀢𑀺—  ‘𑀅𑀲𑀼 𑀅𑀫𑀼𑀢𑁆𑀭 𑀉𑀧𑀧𑀦𑁆𑀦𑁄; 𑀅𑀲𑀼 𑀅𑀫𑀼𑀢𑁆𑀭 𑀉𑀧𑀧𑀦𑁆𑀦𑁄’”𑀢𑀺?

447\. “𑀪𑀕𑀯𑀁𑀫𑀽𑀮𑀓𑀸 𑀦𑁄, 𑀪𑀦𑁆𑀢𑁂, 𑀥𑀫𑁆𑀫𑀸 𑀪𑀕𑀯𑀁𑀦𑁂𑀢𑁆𑀢𑀺𑀓𑀸 𑀪𑀕𑀯𑀁𑀧𑀝𑀺𑀲𑀭𑀡𑀸𑁇 𑀲𑀸𑀥𑀼 𑀯𑀢, 𑀪𑀦𑁆𑀢𑁂, 𑀪𑀕𑀯𑀦𑁆𑀢𑀁𑀬𑁂𑀯 𑀧𑀝𑀺𑀪𑀸𑀢𑀼 𑀏𑀢𑀲𑁆𑀲 𑀪𑀸𑀲𑀺𑀢𑀲𑁆𑀲 𑀅𑀢𑁆𑀣𑁄𑁇 𑀪𑀕𑀯𑀢𑁄 𑀲𑀼𑀢𑁆𑀯𑀸 𑀪𑀺𑀓𑁆𑀔𑀽 𑀥𑀸𑀭𑁂𑀲𑁆𑀲𑀦𑁆𑀢𑀻”𑀢𑀺𑁇

448\. “𑀦 𑀔𑁄, 𑀅𑀦𑀼𑀭𑀼𑀤𑁆𑀥𑀸, 𑀢𑀣𑀸𑀕𑀢𑁄 𑀚𑀦𑀓𑀼𑀳𑀦𑀢𑁆𑀣𑀁 𑀦 𑀚𑀦𑀮𑀧𑀦𑀢𑁆𑀣𑀁 𑀦 𑀮𑀸𑀪𑀲𑀓𑁆𑀓𑀸𑀭𑀲𑀺𑀮𑁄𑀓𑀸𑀦𑀺𑀲𑀁𑀲𑀢𑁆𑀣𑀁 𑀦 ‘𑀇𑀢𑀺 𑀫𑀁 𑀚𑀦𑁄 𑀚𑀸𑀦𑀸𑀢𑀽’𑀢𑀺 𑀲𑀸𑀯𑀓𑁂 𑀅𑀩𑁆𑀪𑀢𑀻𑀢𑁂 𑀓𑀸𑀮𑀗𑁆𑀓𑀢𑁂 𑀉𑀧𑀧𑀢𑁆𑀢𑀻𑀲𑀼 𑀩𑁆𑀬𑀸𑀓𑀭𑁄𑀢𑀺—  ‘𑀅𑀲𑀼 𑀅𑀫𑀼𑀢𑁆𑀭 𑀉𑀧𑀧𑀦𑁆𑀦𑁄, 𑀅𑀲𑀼 𑀅𑀫𑀼𑀢𑁆𑀭 𑀉𑀧𑀧𑀦𑁆𑀦𑁄’𑀢𑀺𑁇 𑀲𑀦𑁆𑀢𑀺 𑀘 𑀔𑁄, 𑀅𑀦𑀼𑀭𑀼𑀤𑁆𑀥𑀸, 𑀓𑀼𑀮𑀧𑀼𑀢𑁆𑀢𑀸 𑀲𑀤𑁆𑀥𑀸 𑀉𑀍𑀆𑀭𑀯𑁂𑀤𑀸 𑀉𑀍𑀆𑀭𑀧𑀸𑀫𑁄𑀚𑁆𑀚𑀸𑁇 𑀢𑁂 𑀢𑀁 𑀲𑀼𑀢𑁆𑀯𑀸 𑀢𑀤𑀢𑁆𑀣𑀸𑀬 𑀘𑀺𑀢𑁆𑀢𑀁 𑀉𑀧𑀲𑀁𑀳𑀭𑀦𑁆𑀢𑀺𑁇 𑀢𑁂𑀲𑀁 𑀢𑀁, 𑀅𑀦𑀼𑀭𑀼𑀤𑁆𑀥𑀸, 𑀳𑁄𑀢𑀺 𑀤𑀻𑀖𑀭𑀢𑁆𑀢𑀁 𑀳𑀺𑀢𑀸𑀬 𑀲𑀼𑀔𑀸𑀬𑁇

(169.)

449\. 𑀇𑀥𑀸𑀦𑀼𑀭𑀼𑀤𑁆𑀥𑀸, 𑀪𑀺𑀓𑁆𑀔𑀼 𑀲𑀼𑀡𑀸𑀢𑀺—  ‘𑀇𑀢𑁆𑀣𑀦𑁆𑀦𑀸𑀫𑁄 𑀪𑀺𑀓𑁆𑀔𑀼 𑀓𑀸𑀮𑀗𑁆𑀓𑀢𑁄; 𑀲𑁄 𑀪𑀕𑀯𑀢𑀸 𑀩𑁆𑀬𑀸𑀓𑀢𑁄—  𑀅𑀜𑁆𑀜𑀸𑀬 𑀲𑀡𑁆𑀞𑀳𑀻’𑀢𑀺𑁇 𑀲𑁄 𑀔𑁄 𑀧𑀦𑀲𑁆𑀲 𑀆𑀬𑀲𑁆𑀫𑀸 𑀲𑀸𑀫𑀁 𑀤𑀺𑀝𑁆𑀞𑁄 𑀯𑀸 𑀳𑁄𑀢𑀺 𑀅𑀦𑀼𑀲𑁆𑀲𑀯𑀲𑁆𑀲𑀼𑀢𑁄 𑀯𑀸—  ‘𑀏𑀯𑀁𑀲𑀻𑀮𑁄 𑀲𑁄 𑀆𑀬𑀲𑁆𑀫𑀸 𑀅𑀳𑁄𑀲𑀺 𑀇𑀢𑀺𑀧𑀺, 𑀏𑀯𑀁𑀥𑀫𑁆𑀫𑁄 𑀲𑁄 𑀆𑀬𑀲𑁆𑀫𑀸 𑀅𑀳𑁄𑀲𑀺 𑀇𑀢𑀺𑀧𑀺, 𑀏𑀯𑀁𑀧𑀜𑁆𑀜𑁄 𑀲𑁄 𑀆𑀬𑀲𑁆𑀫𑀸 𑀅𑀳𑁄𑀲𑀺 𑀇𑀢𑀺𑀧𑀺, 𑀏𑀯𑀁𑀯𑀺𑀳𑀸𑀭𑀻 𑀲𑁄 𑀆𑀬𑀲𑁆𑀫𑀸 𑀅𑀳𑁄𑀲𑀺 𑀇𑀢𑀺𑀧𑀺, 𑀏𑀯𑀁𑀯𑀺𑀫𑀼𑀢𑁆𑀢𑁄 𑀲𑁄 𑀆𑀬𑀲𑁆𑀫𑀸 𑀅𑀳𑁄𑀲𑀺 𑀇𑀢𑀺𑀧𑀻’𑀢𑀺𑁇 𑀲𑁄 𑀢𑀲𑁆𑀲 𑀲𑀤𑁆𑀥𑀜𑁆𑀘 𑀲𑀻𑀮𑀜𑁆𑀘 𑀲𑀼𑀢𑀜𑁆𑀘 𑀘𑀸𑀕𑀜𑁆𑀘 𑀧𑀜𑁆𑀜𑀜𑁆𑀘 𑀅𑀦𑀼𑀲𑁆𑀲𑀭𑀦𑁆𑀢𑁄 𑀢𑀤𑀢𑁆𑀣𑀸𑀬 𑀘𑀺𑀢𑁆𑀢𑀁 𑀉𑀧𑀲𑀁𑀳𑀭𑀢𑀺𑁇 𑀏𑀯𑀫𑁆𑀧𑀺 𑀔𑁄, 𑀅𑀦𑀼𑀭𑀼𑀤𑁆𑀥𑀸, 𑀪𑀺𑀓𑁆𑀔𑀼𑀦𑁄 𑀨𑀸𑀲𑀼𑀯𑀺𑀳𑀸𑀭𑁄 𑀳𑁄𑀢𑀺𑁇

450\. 𑀇𑀥𑀸𑀦𑀼𑀭𑀼𑀤𑁆𑀥𑀸, 𑀪𑀺𑀓𑁆𑀔𑀼 𑀲𑀼𑀡𑀸𑀢𑀺—  ‘𑀇𑀢𑁆𑀣𑀦𑁆𑀦𑀸𑀫𑁄 𑀪𑀺𑀓𑁆𑀔𑀼 𑀓𑀸𑀮𑀗𑁆𑀓𑀢𑁄; 𑀲𑁄 𑀪𑀕𑀯𑀢𑀸 𑀩𑁆𑀬𑀸𑀓𑀢𑁄—  𑀧𑀜𑁆𑀘𑀦𑁆𑀦𑀁 𑀑𑀭𑀫𑁆𑀪𑀸𑀕𑀺𑀬𑀸𑀦𑀁 𑀲𑀁𑀬𑁄𑀚𑀦𑀸𑀦𑀁 𑀧𑀭𑀺𑀓𑁆𑀔𑀬𑀸 𑀑𑀧𑀧𑀸𑀢𑀺𑀓𑁄 𑀢𑀢𑁆𑀣 𑀧𑀭𑀺𑀦𑀺𑀩𑁆𑀩𑀸𑀬𑀻 𑀅𑀦𑀸𑀯𑀢𑁆𑀢𑀺𑀥𑀫𑁆𑀫𑁄 𑀢𑀲𑁆𑀫𑀸 𑀮𑁄𑀓𑀸’𑀢𑀺𑁇 𑀲𑁄 𑀔𑁄 𑀧𑀦𑀲𑁆𑀲 𑀆𑀬𑀲𑁆𑀫𑀸 𑀲𑀸𑀫𑀁 𑀤𑀺𑀝𑁆𑀞𑁄 𑀯𑀸 𑀳𑁄𑀢𑀺 𑀅𑀦𑀼𑀲𑁆𑀲𑀯𑀲𑁆𑀲𑀼𑀢𑁄 𑀯𑀸—  ‘𑀏𑀯𑀁𑀲𑀻𑀮𑁄 𑀲𑁄 𑀆𑀬𑀲𑁆𑀫𑀸 𑀅𑀳𑁄𑀲𑀺 𑀇𑀢𑀺𑀧𑀺, 𑀏𑀯𑀁𑀥𑀫𑁆𑀫𑁄…𑀧𑁂…  𑀏𑀯𑀁𑀧𑀜𑁆𑀜𑁄…  𑀏𑀯𑀁𑀯𑀺𑀳𑀸𑀭𑀻…  𑀏𑀯𑀁𑀯𑀺𑀫𑀼𑀢𑁆𑀢𑁄 𑀲𑁄 𑀆𑀬𑀲𑁆𑀫𑀸 𑀅𑀳𑁄𑀲𑀺 𑀇𑀢𑀺𑀧𑀻’𑀢𑀺𑁇 𑀲𑁄 𑀢𑀲𑁆𑀲 𑀲𑀤𑁆𑀥𑀜𑁆𑀘 𑀲𑀻𑀮𑀜𑁆𑀘 𑀲𑀼𑀢𑀜𑁆𑀘 𑀘𑀸𑀕𑀜𑁆𑀘 𑀧𑀜𑁆𑀜𑀜𑁆𑀘 𑀅𑀦𑀼𑀲𑁆𑀲𑀭𑀦𑁆𑀢𑁄 𑀢𑀤𑀢𑁆𑀣𑀸𑀬 𑀘𑀺𑀢𑁆𑀢𑀁 𑀉𑀧𑀲𑀁𑀳𑀭𑀢𑀺𑁇 𑀏𑀯𑀫𑁆𑀧𑀺 𑀔𑁄, 𑀅𑀦𑀼𑀭𑀼𑀤𑁆𑀥𑀸, 𑀪𑀺𑀓𑁆𑀔𑀼𑀦𑁄 𑀨𑀸𑀲𑀼𑀯𑀺𑀳𑀸𑀭𑁄 𑀳𑁄𑀢𑀺𑁇

451\. 𑀇𑀥𑀸𑀦𑀼𑀭𑀼𑀤𑁆𑀥𑀸, 𑀪𑀺𑀓𑁆𑀔𑀼 𑀲𑀼𑀡𑀸𑀢𑀺—  ‘𑀇𑀢𑁆𑀣𑀦𑁆𑀦𑀸𑀫𑁄 𑀪𑀺𑀓𑁆𑀔𑀼 𑀓𑀸𑀮𑀗𑁆𑀓𑀢𑁄; 𑀲𑁄 𑀪𑀕𑀯𑀢𑀸 𑀩𑁆𑀬𑀸𑀓𑀢𑁄—  𑀢𑀺𑀡𑁆𑀡𑀁 𑀲𑀁𑀬𑁄𑀚𑀦𑀸𑀦𑀁 𑀧𑀭𑀺𑀓𑁆𑀔𑀬𑀸 𑀭𑀸𑀕𑀤𑁄𑀲𑀫𑁄𑀳𑀸𑀦𑀁 𑀢𑀦𑀼𑀢𑁆𑀢𑀸 𑀲𑀓𑀤𑀸𑀕𑀸𑀫𑀻 𑀲𑀓𑀺𑀤𑁂𑀯 𑀇𑀫𑀁 𑀮𑁄𑀓𑀁 𑀆𑀕𑀦𑁆𑀢𑁆𑀯𑀸 𑀤𑀼𑀓𑁆𑀔𑀲𑁆𑀲𑀦𑁆𑀢𑀁 𑀓𑀭𑀺𑀲𑁆𑀲𑀢𑀻’𑀢𑀺𑁇 𑀲𑁄 𑀔𑁄 𑀧𑀦𑀲𑁆𑀲 𑀆𑀬𑀲𑁆𑀫𑀸 𑀲𑀸𑀫𑀁 𑀤𑀺𑀝𑁆𑀞𑁄 𑀯𑀸 𑀳𑁄𑀢𑀺 𑀅𑀦𑀼𑀲𑁆𑀲𑀯𑀲𑁆𑀲𑀼𑀢𑁄 𑀯𑀸—  ‘𑀏𑀯𑀁𑀲𑀻𑀮𑁄 𑀲𑁄 𑀆𑀬𑀲𑁆𑀫𑀸 𑀅𑀳𑁄𑀲𑀺 𑀇𑀢𑀺𑀧𑀺, 𑀏𑀯𑀁𑀥𑀫𑁆𑀫𑁄…𑀧𑁂…  𑀏𑀯𑀁𑀧𑀜𑁆𑀜𑁄…  𑀏𑀯𑀁𑀯𑀺𑀳𑀸𑀭𑀻…  𑀏𑀯𑀁𑀯𑀺𑀫𑀼𑀢𑁆𑀢𑁄 𑀲𑁄 𑀆𑀬𑀲𑁆𑀫𑀸 𑀅𑀳𑁄𑀲𑀺 𑀇𑀢𑀺𑀧𑀻’𑀢𑀺𑁇 𑀲𑁄 𑀢𑀲𑁆𑀲 𑀲𑀤𑁆𑀥𑀜𑁆𑀘 𑀲𑀻𑀮𑀜𑁆𑀘 𑀲𑀼𑀢𑀜𑁆𑀘 𑀘𑀸𑀕𑀜𑁆𑀘 𑀧𑀜𑁆𑀜𑀜𑁆𑀘 𑀅𑀦𑀼𑀲𑁆𑀲𑀭𑀦𑁆𑀢𑁄 𑀢𑀤𑀢𑁆𑀣𑀸𑀬 𑀘𑀺𑀢𑁆𑀢𑀁 𑀉𑀧𑀲𑀁𑀳𑀭𑀢𑀺𑁇 𑀏𑀯𑀫𑁆𑀧𑀺 𑀔𑁄, 𑀅𑀦𑀼𑀭𑀼𑀤𑁆𑀥𑀸, 𑀪𑀺𑀓𑁆𑀔𑀼𑀦𑁄 𑀨𑀸𑀲𑀼𑀯𑀺𑀳𑀸𑀭𑁄 𑀳𑁄𑀢𑀺𑁇

452\. 𑀇𑀥𑀸𑀦𑀼𑀭𑀼𑀤𑁆𑀥𑀸, 𑀪𑀺𑀓𑁆𑀔𑀼 𑀲𑀼𑀡𑀸𑀢𑀺—  ‘𑀇𑀢𑁆𑀣𑀦𑁆𑀦𑀸𑀫𑁄 𑀪𑀺𑀓𑁆𑀔𑀼 𑀓𑀸𑀮𑀗𑁆𑀓𑀢𑁄; 𑀲𑁄 𑀪𑀕𑀯𑀢𑀸 𑀩𑁆𑀬𑀸𑀓𑀢𑁄—  𑀢𑀺𑀡𑁆𑀡𑀁 𑀲𑀁𑀬𑁄𑀚𑀦𑀸𑀦𑀁 𑀧𑀭𑀺𑀓𑁆𑀔𑀬𑀸 𑀲𑁄𑀢𑀸𑀧𑀦𑁆𑀦𑁄 𑀅𑀯𑀺𑀦𑀺𑀧𑀸𑀢𑀥𑀫𑁆𑀫𑁄 𑀦𑀺𑀬𑀢𑁄 𑀲𑀫𑁆𑀩𑁄𑀥𑀺𑀧𑀭𑀸𑀬𑀡𑁄’𑀢𑀺𑁇 𑀲𑁄 𑀔𑁄 𑀧𑀦𑀲𑁆𑀲 𑀆𑀬𑀲𑁆𑀫𑀸 𑀲𑀸𑀫𑀁 𑀤𑀺𑀝𑁆𑀞𑁄 𑀯𑀸 𑀳𑁄𑀢𑀺 𑀅𑀦𑀼𑀲𑁆𑀲𑀯𑀲𑁆𑀲𑀼𑀢𑁄 𑀯𑀸—  ‘𑀏𑀯𑀁𑀲𑀻𑀮𑁄 𑀲𑁄 𑀆𑀬𑀲𑁆𑀫𑀸 𑀅𑀳𑁄𑀲𑀺 𑀇𑀢𑀺𑀧𑀺, 𑀏𑀯𑀁𑀥𑀫𑁆𑀫𑁄…𑀧𑁂…  𑀏𑀯𑀁𑀧𑀜𑁆𑀜𑁄…  𑀏𑀯𑀁𑀯𑀺𑀳𑀸𑀭𑀻…  𑀏𑀯𑀁𑀯𑀺𑀫𑀼𑀢𑁆𑀢𑁄 𑀲𑁄 𑀆𑀬𑀲𑁆𑀫𑀸 𑀅𑀳𑁄𑀲𑀺 𑀇𑀢𑀺𑀧𑀻’𑀢𑀺𑁇 𑀲𑁄 𑀢𑀲𑁆𑀲 𑀲𑀤𑁆𑀥𑀜𑁆𑀘 𑀲𑀻𑀮𑀜𑁆𑀘 𑀲𑀼𑀢𑀜𑁆𑀘 𑀘𑀸𑀕𑀜𑁆𑀘 𑀧𑀜𑁆𑀜𑀜𑁆𑀘 𑀅𑀦𑀼𑀲𑁆𑀲𑀭𑀦𑁆𑀢𑁄 𑀢𑀤𑀢𑁆𑀣𑀸𑀬 𑀘𑀺𑀢𑁆𑀢𑀁 𑀉𑀧𑀲𑀁𑀳𑀭𑀢𑀺𑁇 𑀏𑀯𑀫𑁆𑀧𑀺 𑀔𑁄, 𑀅𑀦𑀼𑀭𑀼𑀤𑁆𑀥𑀸, 𑀪𑀺𑀓𑁆𑀔𑀼𑀦𑁄 𑀨𑀸𑀲𑀼𑀯𑀺𑀳𑀸𑀭𑁄 𑀳𑁄𑀢𑀺𑁇

(170.)

453\. 𑀇𑀥𑀸𑀦𑀼𑀭𑀼𑀤𑁆𑀥𑀸, 𑀪𑀺𑀓𑁆𑀔𑀼𑀦𑀻 𑀲𑀼𑀡𑀸𑀢𑀺—  ‘𑀇𑀢𑁆𑀣𑀦𑁆𑀦𑀸𑀫𑀸 𑀪𑀺𑀓𑁆𑀔𑀼𑀦𑀻 𑀓𑀸𑀮𑀗𑁆𑀓𑀢𑀸; 𑀲𑀸 𑀪𑀕𑀯𑀢𑀸 𑀩𑁆𑀬𑀸𑀓𑀢𑀸—  𑀅𑀜𑁆𑀜𑀸𑀬 𑀲𑀡𑁆𑀞𑀳𑀻’𑀢𑀺𑁇 𑀲𑀸 𑀔𑁄 𑀧𑀦𑀲𑁆𑀲𑀸 𑀪𑀕𑀺𑀦𑀻 𑀲𑀸𑀫𑀁 𑀤𑀺𑀝𑁆𑀞𑀸 𑀯𑀸 𑀳𑁄𑀢𑀺 𑀅𑀦𑀼𑀲𑁆𑀲𑀯𑀲𑁆𑀲𑀼𑀢𑀸 𑀯𑀸—  ‘𑀏𑀯𑀁𑀲𑀻𑀮𑀸 𑀲𑀸 𑀪𑀕𑀺𑀦𑀻 𑀅𑀳𑁄𑀲𑀺 𑀇𑀢𑀺𑀧𑀺, 𑀏𑀯𑀁𑀥𑀫𑁆𑀫𑀸 𑀲𑀸 𑀪𑀕𑀺𑀦𑀻 𑀅𑀳𑁄𑀲𑀺 𑀇𑀢𑀺𑀧𑀺, 𑀏𑀯𑀁𑀧𑀜𑁆𑀜𑀸 𑀲𑀸 𑀪𑀕𑀺𑀦𑀻 𑀅𑀳𑁄𑀲𑀺 𑀇𑀢𑀺𑀧𑀺, 𑀏𑀯𑀁𑀯𑀺𑀳𑀸𑀭𑀺𑀦𑀻 𑀲𑀸 𑀪𑀕𑀺𑀦𑀻 𑀅𑀳𑁄𑀲𑀺 𑀇𑀢𑀺𑀧𑀺, 𑀏𑀯𑀁𑀯𑀺𑀫𑀼𑀢𑁆𑀢𑀸 𑀲𑀸 𑀪𑀕𑀺𑀦𑀻 𑀅𑀳𑁄𑀲𑀺 𑀇𑀢𑀺𑀧𑀻’𑀢𑀺𑁇 𑀲𑀸 𑀢𑀲𑁆𑀲𑀸 𑀲𑀤𑁆𑀥𑀜𑁆𑀘 𑀲𑀻𑀮𑀜𑁆𑀘 𑀲𑀼𑀢𑀜𑁆𑀘 𑀘𑀸𑀕𑀜𑁆𑀘 𑀧𑀜𑁆𑀜𑀜𑁆𑀘 𑀅𑀦𑀼𑀲𑁆𑀲𑀭𑀦𑁆𑀢𑀻 𑀢𑀤𑀢𑁆𑀣𑀸𑀬 𑀘𑀺𑀢𑁆𑀢𑀁 𑀉𑀧𑀲𑀁𑀳𑀭𑀢𑀺𑁇 𑀏𑀯𑀫𑁆𑀧𑀺 𑀔𑁄, 𑀅𑀦𑀼𑀭𑀼𑀤𑁆𑀥𑀸, 𑀪𑀺𑀓𑁆𑀔𑀼𑀦𑀺𑀬𑀸 𑀨𑀸𑀲𑀼𑀯𑀺𑀳𑀸𑀭𑁄 𑀳𑁄𑀢𑀺𑁇

454\. 𑀇𑀥𑀸𑀦𑀼𑀭𑀼𑀤𑁆𑀥𑀸, 𑀪𑀺𑀓𑁆𑀔𑀼𑀦𑀻 𑀲𑀼𑀡𑀸𑀢𑀺—  ‘𑀇𑀢𑁆𑀣𑀦𑁆𑀦𑀸𑀫𑀸 𑀪𑀺𑀓𑁆𑀔𑀼𑀦𑀻 𑀓𑀸𑀮𑀗𑁆𑀓𑀢𑀸; 𑀲𑀸 𑀪𑀕𑀯𑀢𑀸 𑀩𑁆𑀬𑀸𑀓𑀢𑀸—  𑀧𑀜𑁆𑀘𑀦𑁆𑀦𑀁 𑀑𑀭𑀫𑁆𑀪𑀸𑀕𑀺𑀬𑀸𑀦𑀁 𑀲𑀁𑀬𑁄𑀚𑀦𑀸𑀦𑀁 𑀧𑀭𑀺𑀓𑁆𑀔𑀬𑀸 𑀑𑀧𑀧𑀸𑀢𑀺𑀓𑀸 𑀢𑀢𑁆𑀣 𑀧𑀭𑀺𑀦𑀺𑀩𑁆𑀩𑀸𑀬𑀺𑀦𑀻 𑀅𑀦𑀸𑀯𑀢𑁆𑀢𑀺𑀥𑀫𑁆𑀫𑀸 𑀢𑀲𑁆𑀫𑀸 𑀮𑁄𑀓𑀸’𑀢𑀺𑁇 𑀲𑀸 𑀔𑁄 𑀧𑀦𑀲𑁆𑀲𑀸 𑀪𑀕𑀺𑀦𑀻 𑀲𑀸𑀫𑀁 𑀤𑀺𑀝𑁆𑀞𑀸 𑀯𑀸 𑀳𑁄𑀢𑀺 𑀅𑀦𑀼𑀲𑁆𑀲𑀯𑀲𑁆𑀲𑀼𑀢𑀸 𑀯𑀸—  ‘𑀏𑀯𑀁𑀲𑀻𑀮𑀸 𑀲𑀸 𑀪𑀕𑀺𑀦𑀻 𑀅𑀳𑁄𑀲𑀺 𑀇𑀢𑀺𑀧𑀺, 𑀏𑀯𑀁𑀥𑀫𑁆𑀫𑀸…𑀧𑁂…  𑀏𑀯𑀁𑀧𑀜𑁆𑀜𑀸…  𑀏𑀯𑀁𑀯𑀺𑀳𑀸𑀭𑀺𑀦𑀻…  𑀏𑀯𑀁𑀯𑀺𑀫𑀼𑀢𑁆𑀢𑀸 𑀲𑀸 𑀪𑀕𑀺𑀦𑀻 𑀅𑀳𑁄𑀲𑀺 𑀇𑀢𑀺𑀧𑀻’𑀢𑀺𑁇 𑀲𑀸 𑀢𑀲𑁆𑀲𑀸 𑀲𑀤𑁆𑀥𑀜𑁆𑀘 𑀲𑀻𑀮𑀜𑁆𑀘 𑀲𑀼𑀢𑀜𑁆𑀘 𑀘𑀸𑀕𑀜𑁆𑀘 𑀧𑀜𑁆𑀜𑀜𑁆𑀘 𑀅𑀦𑀼𑀲𑁆𑀲𑀭𑀦𑁆𑀢𑀻 𑀢𑀤𑀢𑁆𑀣𑀸𑀬 𑀘𑀺𑀢𑁆𑀢𑀁 𑀉𑀧𑀲𑀁𑀳𑀭𑀢𑀺𑁇 𑀏𑀯𑀫𑁆𑀧𑀺 𑀔𑁄, 𑀅𑀦𑀼𑀭𑀼𑀤𑁆𑀥𑀸, 𑀪𑀺𑀓𑁆𑀔𑀼𑀦𑀺𑀬𑀸 𑀨𑀸𑀲𑀼𑀯𑀺𑀳𑀸𑀭𑁄 𑀳𑁄𑀢𑀺𑁇

455\. 𑀇𑀥𑀸𑀦𑀼𑀭𑀼𑀤𑁆𑀥𑀸, 𑀪𑀺𑀓𑁆𑀔𑀼𑀦𑀻 𑀲𑀼𑀡𑀸𑀢𑀺—  ‘𑀇𑀢𑁆𑀣𑀦𑁆𑀦𑀸𑀫𑀸 𑀪𑀺𑀓𑁆𑀔𑀼𑀦𑀻 𑀓𑀸𑀮𑀗𑁆𑀓𑀢𑀸; 𑀲𑀸 𑀪𑀕𑀯𑀢𑀸 𑀩𑁆𑀬𑀸𑀓𑀢𑀸—  𑀢𑀺𑀡𑁆𑀡𑀁 𑀲𑀁𑀬𑁄𑀚𑀦𑀸𑀦𑀁 𑀧𑀭𑀺𑀓𑁆𑀔𑀬𑀸 𑀭𑀸𑀕𑀤𑁄𑀲𑀫𑁄𑀳𑀸𑀦𑀁 𑀢𑀦𑀼𑀢𑁆𑀢𑀸 𑀲𑀓𑀤𑀸𑀕𑀸𑀫𑀺𑀦𑀻 𑀲𑀓𑀺𑀤𑁂𑀯 𑀇𑀫𑀁 𑀮𑁄𑀓𑀁 𑀆𑀕𑀦𑁆𑀢𑁆𑀯𑀸 𑀤𑀼𑀓𑁆𑀔𑀲𑁆𑀲𑀦𑁆𑀢𑀁 𑀓𑀭𑀺𑀲𑁆𑀲𑀢𑀻’𑀢𑀺𑁇 𑀲𑀸 𑀔𑁄 𑀧𑀦𑀲𑁆𑀲𑀸 𑀪𑀕𑀺𑀦𑀻 𑀲𑀸𑀫𑀁 𑀤𑀺𑀝𑁆𑀞𑀸 𑀯𑀸 𑀳𑁄𑀢𑀺 𑀅𑀦𑀼𑀲𑁆𑀲𑀯𑀲𑁆𑀲𑀼𑀢𑀸 𑀯𑀸—  ‘𑀏𑀯𑀁𑀲𑀻𑀮𑀸 𑀲𑀸 𑀪𑀕𑀺𑀦𑀻 𑀅𑀳𑁄𑀲𑀺 𑀇𑀢𑀺𑀧𑀺, 𑀏𑀯𑀁𑀥𑀫𑁆𑀫𑀸…𑀧𑁂…  𑀏𑀯𑀁𑀧𑀜𑁆𑀜𑀸…  𑀏𑀯𑀁𑀯𑀺𑀳𑀸𑀭𑀺𑀦𑀻…  𑀏𑀯𑀁𑀯𑀺𑀫𑀼𑀢𑁆𑀢𑀸 𑀲𑀸 𑀪𑀕𑀺𑀦𑀻 𑀅𑀳𑁄𑀲𑀺 𑀇𑀢𑀺𑀧𑀻’𑀢𑀺𑁇 𑀲𑀸 𑀢𑀲𑁆𑀲𑀸 𑀲𑀤𑁆𑀥𑀜𑁆𑀘 𑀲𑀻𑀮𑀜𑁆𑀘 𑀲𑀼𑀢𑀜𑁆𑀘 𑀘𑀸𑀕𑀜𑁆𑀘 𑀧𑀜𑁆𑀜𑀜𑁆𑀘 𑀅𑀦𑀼𑀲𑁆𑀲𑀭𑀦𑁆𑀢𑀻 𑀢𑀤𑀢𑁆𑀣𑀸𑀬 𑀘𑀺𑀢𑁆𑀢𑀁 𑀉𑀧𑀲𑀁𑀳𑀭𑀢𑀺𑁇 𑀏𑀯𑀫𑁆𑀧𑀺 𑀔𑁄, 𑀅𑀦𑀼𑀭𑀼𑀤𑁆𑀥𑀸, 𑀪𑀺𑀓𑁆𑀔𑀼𑀦𑀺𑀬𑀸 𑀨𑀸𑀲𑀼𑀯𑀺𑀳𑀸𑀭𑁄 𑀳𑁄𑀢𑀺𑁇

456\. 𑀇𑀥𑀸𑀦𑀼𑀭𑀼𑀤𑁆𑀥𑀸, 𑀪𑀺𑀓𑁆𑀔𑀼𑀦𑀻 𑀲𑀼𑀡𑀸𑀢𑀺—  ‘𑀇𑀢𑁆𑀣𑀦𑁆𑀦𑀸𑀫𑀸 𑀪𑀺𑀓𑁆𑀔𑀼𑀦𑀻 𑀓𑀸𑀮𑀗𑁆𑀓𑀢𑀸; 𑀲𑀸 𑀪𑀕𑀯𑀢𑀸 𑀩𑁆𑀬𑀸𑀓𑀢𑀸—  𑀢𑀺𑀡𑁆𑀡𑀁 𑀲𑀁𑀬𑁄𑀚𑀦𑀸𑀦𑀁 𑀧𑀭𑀺𑀓𑁆𑀔𑀬𑀸 𑀲𑁄𑀢𑀸𑀧𑀦𑁆𑀦𑀸 𑀅𑀯𑀺𑀦𑀺𑀧𑀸𑀢𑀥𑀫𑁆𑀫𑀸 𑀦𑀺𑀬𑀢𑀸 𑀲𑀫𑁆𑀩𑁄𑀥𑀺𑀧𑀭𑀸𑀬𑀡𑀸’𑀢𑀺𑁇 𑀲𑀸 𑀔𑁄 𑀧𑀦𑀲𑁆𑀲𑀸 𑀪𑀕𑀺𑀦𑀻 𑀲𑀸𑀫𑀁 𑀤𑀺𑀝𑁆𑀞𑀸 𑀯𑀸 𑀳𑁄𑀢𑀺 𑀅𑀦𑀼𑀲𑁆𑀲𑀯𑀲𑁆𑀲𑀼𑀢𑀸 𑀯𑀸—  ‘𑀏𑀯𑀁𑀲𑀻𑀮𑀸 𑀲𑀸 𑀪𑀕𑀺𑀦𑀻 𑀅𑀳𑁄𑀲𑀺 𑀇𑀢𑀺𑀧𑀺, 𑀏𑀯𑀁𑀥𑀫𑁆𑀫𑀸…  𑀏𑀯𑀁𑀧𑀜𑁆𑀜𑀸…  𑀏𑀯𑀁𑀯𑀺𑀳𑀸𑀭𑀺𑀦𑀻…  𑀏𑀯𑀁𑀯𑀺𑀫𑀼𑀢𑁆𑀢𑀸 𑀲𑀸 𑀪𑀕𑀺𑀦𑀻 𑀅𑀳𑁄𑀲𑀺 𑀇𑀢𑀺𑀧𑀻’𑀢𑀺𑁇 𑀲𑀸 𑀢𑀲𑁆𑀲𑀸 𑀲𑀤𑁆𑀥𑀜𑁆𑀘 𑀲𑀻𑀮𑀜𑁆𑀘 𑀲𑀼𑀢𑀜𑁆𑀘 𑀘𑀸𑀕𑀜𑁆𑀘 𑀧𑀜𑁆𑀜𑀜𑁆𑀘 𑀅𑀦𑀼𑀲𑁆𑀲𑀭𑀦𑁆𑀢𑀻 𑀢𑀤𑀢𑁆𑀣𑀸𑀬 𑀘𑀺𑀢𑁆𑀢𑀁 𑀉𑀧𑀲𑀁𑀳𑀭𑀢𑀺𑁇 𑀏𑀯𑀫𑁆𑀧𑀺 𑀔𑁄, 𑀅𑀦𑀼𑀭𑀼𑀤𑁆𑀥𑀸, 𑀪𑀺𑀓𑁆𑀔𑀼𑀦𑀺𑀬𑀸 𑀨𑀸𑀲𑀼𑀯𑀺𑀳𑀸𑀭𑁄 𑀳𑁄𑀢𑀺𑁇

(171.)

457\. 𑀇𑀥𑀸𑀦𑀼𑀭𑀼𑀤𑁆𑀥𑀸, 𑀉𑀧𑀸𑀲𑀓𑁄 𑀲𑀼𑀡𑀸𑀢𑀺—  ‘𑀇𑀢𑁆𑀣𑀦𑁆𑀦𑀸𑀫𑁄 𑀉𑀧𑀸𑀲𑀓𑁄 𑀓𑀸𑀮𑀗𑁆𑀓𑀢𑁄; 𑀲𑁄 𑀪𑀕𑀯𑀢𑀸 𑀩𑁆𑀬𑀸𑀓𑀢𑁄—  𑀧𑀜𑁆𑀘𑀦𑁆𑀦𑀁 𑀑𑀭𑀫𑁆𑀪𑀸𑀕𑀺𑀬𑀸𑀦𑀁 𑀲𑀁𑀬𑁄𑀚𑀦𑀸𑀦𑀁 𑀧𑀭𑀺𑀓𑁆𑀔𑀬𑀸 𑀑𑀧𑀧𑀸𑀢𑀺𑀓𑁄 𑀢𑀢𑁆𑀣 𑀧𑀭𑀺𑀦𑀺𑀩𑁆𑀩𑀸𑀬𑀻 𑀅𑀦𑀸𑀯𑀢𑁆𑀢𑀺𑀥𑀫𑁆𑀫𑁄 𑀢𑀲𑁆𑀫𑀸 𑀮𑁄𑀓𑀸’𑀢𑀺𑁇 𑀲𑁄 𑀔𑁄 𑀧𑀦𑀲𑁆𑀲 𑀆𑀬𑀲𑁆𑀫𑀸 𑀲𑀸𑀫𑀁 𑀤𑀺𑀝𑁆𑀞𑁄 𑀯𑀸 𑀳𑁄𑀢𑀺 𑀅𑀦𑀼𑀲𑁆𑀲𑀯𑀲𑁆𑀲𑀼𑀢𑁄 𑀯𑀸—  ‘𑀏𑀯𑀁𑀲𑀻𑀮𑁄 𑀲𑁄 𑀆𑀬𑀲𑁆𑀫𑀸 𑀅𑀳𑁄𑀲𑀺 𑀇𑀢𑀺𑀧𑀺, 𑀏𑀯𑀁𑀥𑀫𑁆𑀫𑁄 𑀲𑁄 𑀆𑀬𑀲𑁆𑀫𑀸 𑀅𑀳𑁄𑀲𑀺 𑀇𑀢𑀺𑀧𑀺, 𑀏𑀯𑀁𑀧𑀜𑁆𑀜𑁄 𑀲𑁄 𑀆𑀬𑀲𑁆𑀫𑀸 𑀅𑀳𑁄𑀲𑀺 𑀇𑀢𑀺𑀧𑀺, 𑀏𑀯𑀁𑀯𑀺𑀳𑀸𑀭𑀻 𑀲𑁄 𑀆𑀬𑀲𑁆𑀫𑀸 𑀅𑀳𑁄𑀲𑀺 𑀇𑀢𑀺𑀧𑀺, 𑀏𑀯𑀁𑀯𑀺𑀫𑀼𑀢𑁆𑀢𑁄 𑀲𑁄 𑀆𑀬𑀲𑁆𑀫𑀸 𑀅𑀳𑁄𑀲𑀺 𑀇𑀢𑀺𑀧𑀻’𑀢𑀺𑁇 𑀲𑁄 𑀢𑀲𑁆𑀲 𑀲𑀤𑁆𑀥𑀜𑁆𑀘 𑀲𑀼𑀢𑀜𑁆𑀘 𑀘𑀸𑀕𑀜𑁆𑀘 𑀧𑀜𑁆𑀜𑀜𑁆𑀘 𑀅𑀦𑀼𑀲𑁆𑀲𑀭𑀦𑁆𑀢𑁄 𑀢𑀤𑀢𑁆𑀣𑀸𑀬 𑀘𑀺𑀢𑁆𑀢𑀁 𑀉𑀧𑀲𑀁𑀳𑀭𑀢𑀺𑁇 𑀏𑀯𑀫𑁆𑀧𑀺 𑀔𑁄, 𑀅𑀦𑀼𑀭𑀼𑀤𑁆𑀥𑀸, 𑀉𑀧𑀸𑀲𑀓𑀲𑁆𑀲 𑀨𑀸𑀲𑀼𑀯𑀺𑀳𑀸𑀭𑁄 𑀳𑁄𑀢𑀺𑁇

458\. 𑀇𑀥𑀸𑀦𑀼𑀭𑀼𑀤𑁆𑀥𑀸, 𑀉𑀧𑀸𑀲𑀓𑁄 𑀲𑀼𑀡𑀸𑀢𑀺—  ‘𑀇𑀢𑁆𑀣𑀦𑁆𑀦𑀸𑀫𑁄 𑀉𑀧𑀸𑀲𑀓𑁄 𑀓𑀸𑀮𑀗𑁆𑀓𑀢𑁄; 𑀲𑁄 𑀪𑀕𑀯𑀢𑀸 𑀩𑁆𑀬𑀸𑀓𑀢𑁄—  𑀢𑀺𑀡𑁆𑀡𑀁 𑀲𑀁𑀬𑁄𑀚𑀦𑀸𑀦𑀁 𑀧𑀭𑀺𑀓𑁆𑀔𑀬𑀸 𑀭𑀸𑀕𑀤𑁄𑀲𑀫𑁄𑀳𑀸𑀦𑀁 𑀢𑀦𑀼𑀢𑁆𑀢𑀸 𑀲𑀓𑀤𑀸𑀕𑀸𑀫𑀻 𑀲𑀓𑀺𑀤𑁂𑀯 𑀇𑀫𑀁 𑀮𑁄𑀓𑀁 𑀆𑀕𑀦𑁆𑀢𑁆𑀯𑀸 𑀤𑀼𑀓𑁆𑀔𑀲𑁆𑀲𑀦𑁆𑀢𑀁 𑀓𑀭𑀺𑀲𑁆𑀲𑀢𑀻’𑀢𑀺𑁇 𑀲𑁄 𑀔𑁄 𑀧𑀦𑀲𑁆𑀲 𑀆𑀬𑀲𑁆𑀫𑀸 𑀲𑀸𑀫𑀁 𑀤𑀺𑀝𑁆𑀞𑁄 𑀯𑀸 𑀳𑁄𑀢𑀺 𑀅𑀦𑀼𑀲𑁆𑀲𑀯𑀲𑁆𑀲𑀼𑀢𑁄 𑀯𑀸—  ‘𑀏𑀯𑀁𑀲𑀻𑀮𑁄 𑀲𑁄 𑀆𑀬𑀲𑁆𑀫𑀸 𑀅𑀳𑁄𑀲𑀺 𑀇𑀢𑀺𑀧𑀺, 𑀏𑀯𑀁𑀥𑀫𑁆𑀫𑁄…  𑀏𑀯𑀁𑀧𑀜𑁆𑀜𑁄…  𑀏𑀯𑀁𑀯𑀺𑀳𑀸𑀭𑀻…  𑀏𑀯𑀁𑀯𑀺𑀫𑀼𑀢𑁆𑀢𑁄 𑀲𑁄 𑀆𑀬𑀲𑁆𑀫𑀸 𑀅𑀳𑁄𑀲𑀺 𑀇𑀢𑀺𑀧𑀻’𑀢𑀺𑁇 𑀲𑁄 𑀢𑀲𑁆𑀲 𑀲𑀤𑁆𑀥𑀜𑁆𑀘 𑀲𑀻𑀮𑀜𑁆𑀘 𑀲𑀼𑀢𑀜𑁆𑀘 𑀘𑀸𑀕𑀜𑁆𑀘 𑀧𑀜𑁆𑀜𑀜𑁆𑀘 𑀅𑀦𑀼𑀲𑁆𑀲𑀭𑀦𑁆𑀢𑁄 𑀢𑀤𑀢𑁆𑀣𑀸𑀬 𑀘𑀺𑀢𑁆𑀢𑀁 𑀉𑀧𑀲𑀁𑀳𑀭𑀢𑀺𑁇 𑀏𑀯𑀫𑁆𑀧𑀺 𑀔𑁄, 𑀅𑀦𑀼𑀭𑀼𑀤𑁆𑀥𑀸, 𑀉𑀧𑀸𑀲𑀓𑀲𑁆𑀲 𑀨𑀸𑀲𑀼𑀯𑀺𑀳𑀸𑀭𑁄 𑀳𑁄𑀢𑀺𑁇

459\. 𑀇𑀥𑀸𑀦𑀼𑀭𑀼𑀤𑁆𑀥𑀸, 𑀉𑀧𑀸𑀲𑀓𑁄 𑀲𑀼𑀡𑀸𑀢𑀺—  ‘𑀇𑀢𑁆𑀣𑀦𑁆𑀦𑀸𑀫𑁄 𑀉𑀧𑀸𑀲𑀓𑁄 𑀓𑀸𑀮𑀗𑁆𑀓𑀢𑁄; 𑀲𑁄 𑀪𑀕𑀯𑀢𑀸 𑀩𑁆𑀬𑀸𑀓𑀢𑁄—  𑀢𑀺𑀡𑁆𑀡𑀁 𑀲𑀁𑀬𑁄𑀚𑀦𑀸𑀦𑀁 𑀧𑀭𑀺𑀓𑁆𑀔𑀬𑀸 𑀲𑁄𑀢𑀸𑀧𑀦𑁆𑀦𑁄 𑀅𑀯𑀺𑀦𑀺𑀧𑀸𑀢𑀥𑀫𑁆𑀫𑁄 𑀦𑀺𑀬𑀢𑁄 𑀲𑀫𑁆𑀩𑁄𑀥𑀺𑀧𑀭𑀸𑀬𑀡𑁄’𑀢𑀺𑁇 𑀲𑁄 𑀔𑁄 𑀧𑀦𑀲𑁆𑀲 𑀆𑀬𑀲𑁆𑀫𑀸 𑀲𑀸𑀫𑀁 𑀤𑀺𑀝𑁆𑀞𑁄 𑀯𑀸 𑀳𑁄𑀢𑀺 𑀅𑀦𑀼𑀲𑁆𑀲𑀯𑀲𑁆𑀲𑀼𑀢𑁄 𑀯𑀸—  ‘𑀏𑀯𑀁𑀲𑀻𑀮𑁄 𑀲𑁄 𑀆𑀬𑀲𑁆𑀫𑀸 𑀅𑀳𑁄𑀲𑀺 𑀇𑀢𑀺𑀧𑀺, 𑀏𑀯𑀁𑀥𑀫𑁆𑀫𑁄…  𑀏𑀯𑀁𑀧𑀜𑁆𑀜𑁄…  𑀏𑀯𑀁𑀯𑀺𑀳𑀸𑀭𑀻…  𑀏𑀯𑀁𑀯𑀺𑀫𑀼𑀢𑁆𑀢𑁄 𑀲𑁄 𑀆𑀬𑀲𑁆𑀫𑀸 𑀅𑀳𑁄𑀲𑀺 𑀇𑀢𑀺𑀧𑀻’𑀢𑀺𑁇 𑀲𑁄 𑀢𑀲𑁆𑀲 𑀲𑀤𑁆𑀥𑀜𑁆𑀘 𑀲𑀻𑀮𑀜𑁆𑀘 𑀲𑀼𑀢𑀜𑁆𑀘 𑀘𑀸𑀕𑀜𑁆𑀘 𑀧𑀜𑁆𑀜𑀜𑁆𑀘 𑀅𑀦𑀼𑀲𑁆𑀲𑀭𑀦𑁆𑀢𑁄 𑀢𑀤𑀢𑁆𑀣𑀸𑀬 𑀘𑀺𑀢𑁆𑀢𑀁 𑀉𑀧𑀲𑀁𑀳𑀭𑀢𑀺𑁇 𑀏𑀯𑀫𑁆𑀧𑀺 𑀔𑁄, 𑀅𑀦𑀼𑀭𑀼𑀤𑁆𑀥𑀸 𑀉𑀧𑀸𑀲𑀓𑀲𑁆𑀲 𑀨𑀸𑀲𑀼𑀯𑀺𑀳𑀸𑀭𑁄 𑀳𑁄𑀢𑀺𑁇

(172.)

460\. 𑀇𑀥𑀸𑀦𑀼𑀭𑀼𑀤𑁆𑀥𑀸, 𑀉𑀧𑀸𑀲𑀺𑀓𑀸 𑀲𑀼𑀡𑀸𑀢𑀺—  ‘𑀇𑀢𑁆𑀣𑀦𑁆𑀦𑀸𑀫𑀸 𑀉𑀧𑀸𑀲𑀺𑀓𑀸 𑀓𑀸𑀮𑀗𑁆𑀓𑀢𑀸; 𑀲𑀸 𑀪𑀕𑀯𑀢𑀸 𑀩𑁆𑀬𑀸𑀓𑀢𑀸—  𑀧𑀜𑁆𑀘𑀦𑁆𑀦𑀁 𑀑𑀭𑀫𑁆𑀪𑀸𑀕𑀺𑀬𑀸𑀦𑀁 𑀲𑀁𑀬𑁄𑀚𑀦𑀸𑀦𑀁 𑀧𑀭𑀺𑀓𑁆𑀔𑀬𑀸 𑀑𑀧𑀧𑀸𑀢𑀺𑀓𑀸 𑀢𑀢𑁆𑀣 𑀧𑀭𑀺𑀦𑀺𑀩𑁆𑀩𑀸𑀬𑀺𑀦𑀻 𑀅𑀦𑀸𑀯𑀢𑁆𑀢𑀺𑀥𑀫𑁆𑀫𑀸 𑀢𑀲𑁆𑀫𑀸 𑀮𑁄𑀓𑀸’𑀢𑀺𑁇 𑀲𑀸 𑀔𑁄 𑀧𑀦𑀲𑁆𑀲𑀸 𑀪𑀕𑀺𑀦𑀻 𑀲𑀸𑀫𑀁 𑀤𑀺𑀝𑁆𑀞𑀸 𑀯𑀸 𑀳𑁄𑀢𑀺 𑀅𑀦𑀼𑀲𑁆𑀲𑀯𑀲𑁆𑀲𑀼𑀢𑀸 𑀯𑀸—  ‘𑀏𑀯𑀁𑀲𑀻𑀮𑀸 𑀲𑀸 𑀪𑀕𑀺𑀦𑀻 𑀅𑀳𑁄𑀲𑀺 𑀇𑀢𑀺𑀧𑀺, 𑀏𑀯𑀁𑀥𑀫𑁆𑀫𑀸…  𑀏𑀯𑀁𑀧𑀜𑁆𑀜𑀸…  𑀏𑀯𑀁𑀯𑀺𑀳𑀸𑀭𑀺𑀦𑀻…  𑀏𑀯𑀁𑀯𑀺𑀫𑀼𑀢𑁆𑀢𑀸 𑀲𑀸 𑀪𑀕𑀺𑀦𑀻 𑀅𑀳𑁄𑀲𑀺 𑀇𑀢𑀺𑀧𑀻’𑀢𑀺𑁇 𑀲𑀸 𑀢𑀲𑁆𑀲𑀸 𑀲𑀤𑁆𑀥𑀜𑁆𑀘 𑀲𑀻𑀮𑀜𑁆𑀘 𑀲𑀼𑀢𑀜𑁆𑀘 𑀘𑀸𑀕𑀜𑁆𑀘 𑀧𑀜𑁆𑀜𑀜𑁆𑀘 𑀅𑀦𑀼𑀲𑁆𑀲𑀭𑀦𑁆𑀢𑀻 𑀢𑀤𑀢𑁆𑀣𑀸𑀬 𑀘𑀺𑀢𑁆𑀢𑀁 𑀉𑀧𑀲𑀁𑀳𑀭𑀢𑀺𑁇 𑀏𑀯𑀫𑁆𑀧𑀺 𑀔𑁄, 𑀅𑀦𑀼𑀭𑀼𑀤𑁆𑀥𑀸, 𑀉𑀧𑀸𑀲𑀺𑀓𑀸𑀬 𑀨𑀸𑀲𑀼𑀯𑀺𑀳𑀸𑀭𑁄 𑀳𑁄𑀢𑀺𑁇

461\. 𑀇𑀥𑀸𑀦𑀼𑀭𑀼𑀤𑁆𑀥𑀸, 𑀉𑀧𑀸𑀲𑀺𑀓𑀸 𑀲𑀼𑀡𑀸𑀢𑀺—  ‘𑀇𑀢𑁆𑀣𑀦𑁆𑀦𑀸𑀫𑀸 𑀉𑀧𑀸𑀲𑀺𑀓𑀸 𑀓𑀸𑀮𑀗𑁆𑀓𑀢𑀸; 𑀲𑀸 𑀪𑀕𑀯𑀢𑀸 𑀩𑁆𑀬𑀸𑀓𑀢𑀸—  𑀢𑀺𑀡𑁆𑀡𑀁 𑀲𑀁𑀬𑁄𑀚𑀦𑀸𑀦𑀁 𑀧𑀭𑀺𑀓𑁆𑀔𑀬𑀸 𑀭𑀸𑀕𑀤𑁄𑀲𑀫𑁄𑀳𑀸𑀦𑀁 𑀢𑀦𑀼𑀢𑁆𑀢𑀸 𑀲𑀓𑀤𑀸𑀕𑀸𑀫𑀺𑀦𑀻 𑀲𑀓𑀺𑀤𑁂𑀯 𑀇𑀫𑀁 𑀮𑁄𑀓𑀁 𑀆𑀕𑀦𑁆𑀢𑁆𑀯𑀸 𑀤𑀼𑀓𑁆𑀔𑀲𑁆𑀲𑀦𑁆𑀢𑀁 𑀓𑀭𑀺𑀲𑁆𑀲𑀢𑀻’𑀢𑀺𑁇 𑀲𑀸 𑀔𑁄 𑀧𑀦𑀲𑁆𑀲𑀸 𑀪𑀕𑀺𑀦𑀻 𑀲𑀸𑀫𑀁 𑀤𑀺𑀝𑁆𑀞𑀸 𑀯𑀸 𑀳𑁄𑀢𑀺 𑀅𑀦𑀼𑀲𑁆𑀲𑀯𑀲𑁆𑀲𑀼𑀢𑀸 𑀯𑀸—  ‘𑀏𑀯𑀁𑀲𑀻𑀮𑀸 𑀲𑀸 𑀪𑀕𑀺𑀦𑀻 𑀅𑀳𑁄𑀲𑀺 𑀇𑀢𑀺𑀧𑀺, 𑀏𑀯𑀁𑀥𑀫𑁆𑀫𑀸…  𑀏𑀯𑀁𑀧𑀜𑁆𑀜𑀸…  𑀏𑀯𑀁𑀯𑀺𑀳𑀸𑀭𑀺𑀦𑀻…  𑀏𑀯𑀁𑀯𑀺𑀫𑀼𑀢𑁆𑀢𑀸 𑀲𑀸 𑀪𑀕𑀺𑀦𑀻 𑀅𑀳𑁄𑀲𑀺 𑀇𑀢𑀺𑀧𑀻’𑀢𑀺𑁇 𑀲𑀸 𑀢𑀲𑁆𑀲𑀸 𑀲𑀤𑁆𑀥𑀜𑁆𑀘 𑀲𑀻𑀮𑀜𑁆𑀘 𑀲𑀼𑀢𑀜𑁆𑀘 𑀘𑀸𑀕𑀜𑁆𑀘 𑀧𑀜𑁆𑀜𑀜𑁆𑀘 𑀅𑀦𑀼𑀲𑁆𑀲𑀭𑀦𑁆𑀢𑀻 𑀢𑀤𑀢𑁆𑀣𑀸𑀬 𑀘𑀺𑀢𑁆𑀢𑀁 𑀉𑀧𑀲𑀁𑀳𑀭𑀢𑀺𑁇 𑀏𑀯𑀫𑁆𑀧𑀺 𑀔𑁄, 𑀅𑀦𑀼𑀭𑀼𑀤𑁆𑀥𑀸, 𑀉𑀧𑀸𑀲𑀺𑀓𑀸𑀬 𑀨𑀸𑀲𑀼𑀯𑀺𑀳𑀸𑀭𑁄 𑀳𑁄𑀢𑀺𑁇

462\. 𑀇𑀥𑀸𑀦𑀼𑀭𑀼𑀤𑁆𑀥𑀸, 𑀉𑀧𑀸𑀲𑀺𑀓𑀸 𑀲𑀼𑀡𑀸𑀢𑀺—  ‘𑀇𑀢𑁆𑀣𑀦𑁆𑀦𑀸𑀫𑀸 𑀉𑀧𑀸𑀲𑀺𑀓𑀸 𑀓𑀸𑀮𑀗𑁆𑀓𑀢𑀸; 𑀲𑀸 𑀪𑀕𑀯𑀢𑀸 𑀩𑁆𑀬𑀸𑀓𑀢𑀸—  𑀢𑀺𑀡𑁆𑀡𑀁 𑀲𑀁𑀬𑁄𑀚𑀦𑀸𑀦𑀁 𑀧𑀭𑀺𑀓𑁆𑀔𑀬𑀸 𑀲𑁄𑀢𑀸𑀧𑀦𑁆𑀦𑀸 𑀅𑀯𑀺𑀦𑀺𑀧𑀸𑀢𑀥𑀫𑁆𑀫𑀸 𑀦𑀺𑀬𑀢𑀸 𑀲𑀫𑁆𑀩𑁄𑀥𑀺𑀧𑀭𑀸𑀬𑀡𑀸’𑀢𑀺𑁇 𑀲𑀸 𑀔𑁄 𑀧𑀦𑀲𑁆𑀲𑀸 𑀪𑀕𑀺𑀦𑀻 𑀲𑀸𑀫𑀁 𑀤𑀺𑀝𑁆𑀞𑀸 𑀯𑀸 𑀳𑁄𑀢𑀺 𑀅𑀦𑀼𑀲𑁆𑀲𑀯𑀲𑁆𑀲𑀼𑀢𑀸 𑀯𑀸—  ‘𑀏𑀯𑀁𑀲𑀻𑀮𑀸 𑀲𑀸 𑀪𑀕𑀺𑀦𑀻 𑀅𑀳𑁄𑀲𑀺 𑀇𑀢𑀺𑀧𑀺, 𑀏𑀯𑀁𑀥𑀫𑁆𑀫𑀸 𑀲𑀸 𑀪𑀕𑀺𑀦𑀻 𑀅𑀳𑁄𑀲𑀺 𑀇𑀢𑀺𑀧𑀺, 𑀏𑀯𑀁𑀧𑀜𑁆𑀜𑀸 𑀲𑀸 𑀪𑀕𑀺𑀦𑀻 𑀅𑀳𑁄𑀲𑀺 𑀇𑀢𑀺𑀧𑀺, 𑀏𑀯𑀁𑀯𑀺𑀳𑀸𑀭𑀺𑀦𑀻 𑀲𑀸 𑀪𑀕𑀺𑀦𑀻 𑀅𑀳𑁄𑀲𑀺 𑀇𑀢𑀺𑀧𑀺, 𑀏𑀯𑀁𑀯𑀺𑀫𑀼𑀢𑁆𑀢𑀸 𑀲𑀸 𑀪𑀕𑀺𑀦𑀻 𑀅𑀳𑁄𑀲𑀺 𑀇𑀢𑀺𑀧𑀻’𑀢𑀺𑁇 𑀲𑀸 𑀢𑀲𑁆𑀲𑀸 𑀲𑀤𑁆𑀥𑀜𑁆𑀘 𑀲𑀻𑀮𑀜𑁆𑀘 𑀲𑀼𑀢𑀜𑁆𑀘 𑀘𑀸𑀕𑀜𑁆𑀘 𑀧𑀜𑁆𑀜𑀜𑁆𑀘 𑀅𑀦𑀼𑀲𑁆𑀲𑀭𑀦𑁆𑀢𑀻 𑀢𑀤𑀢𑁆𑀣𑀸𑀬 𑀘𑀺𑀢𑁆𑀢𑀁 𑀉𑀧𑀲𑀁𑀳𑀭𑀢𑀺𑁇 𑀏𑀯𑀫𑁆𑀧𑀺 𑀔𑁄, 𑀅𑀦𑀼𑀭𑀼𑀤𑁆𑀥𑀸, 𑀉𑀧𑀸𑀲𑀺𑀓𑀸𑀬 𑀨𑀸𑀲𑀼𑀯𑀺𑀳𑀸𑀭𑁄 𑀳𑁄𑀢𑀺𑁇

463\. 𑀇𑀢𑀺 𑀔𑁄, 𑀅𑀦𑀼𑀭𑀼𑀤𑁆𑀥𑀸, 𑀢𑀣𑀸𑀕𑀢𑁄 𑀦 𑀚𑀦𑀓𑀼𑀳𑀦𑀢𑁆𑀣𑀁 𑀦 𑀚𑀦𑀮𑀧𑀦𑀢𑁆𑀣𑀁 𑀦 𑀮𑀸𑀪𑀲𑀓𑁆𑀓𑀸𑀭𑀲𑀺𑀮𑁄𑀓𑀸𑀦𑀺𑀲𑀁𑀲𑀢𑁆𑀣𑀁 𑀦 ‘𑀇𑀢𑀺 𑀫𑀁 𑀚𑀦𑁄 𑀚𑀸𑀦𑀸𑀢𑀽’𑀢𑀺 𑀲𑀸𑀯𑀓𑁂 𑀅𑀩𑁆𑀪𑀢𑀻𑀢𑁂 𑀓𑀸𑀮𑀗𑁆𑀓𑀢𑁂 𑀉𑀧𑀧𑀢𑁆𑀢𑀻𑀲𑀼 𑀩𑁆𑀬𑀸𑀓𑀭𑁄𑀢𑀺—  ‘𑀅𑀲𑀼 𑀅𑀫𑀼𑀢𑁆𑀭 𑀉𑀧𑀧𑀦𑁆𑀦𑁄, 𑀅𑀲𑀼 𑀅𑀫𑀼𑀢𑁆𑀭 𑀉𑀧𑀧𑀦𑁆𑀦𑁄’𑀢𑀺𑁇 𑀲𑀦𑁆𑀢𑀺 𑀘 𑀔𑁄, 𑀅𑀦𑀼𑀭𑀼𑀤𑁆𑀥𑀸, 𑀓𑀼𑀮𑀧𑀼𑀢𑁆𑀢𑀸 𑀲𑀤𑁆𑀥𑀸 𑀉𑀍𑀆𑀭𑀯𑁂𑀤𑀸 𑀉𑀍𑀆𑀭𑀧𑀸𑀫𑁄𑀚𑁆𑀚𑀸𑁇 𑀢𑁂 𑀢𑀁 𑀲𑀼𑀢𑁆𑀯𑀸 𑀢𑀤𑀢𑁆𑀣𑀸𑀬 𑀘𑀺𑀢𑁆𑀢𑀁 𑀉𑀧𑀲𑀁𑀳𑀭𑀦𑁆𑀢𑀺𑁇 𑀢𑁂𑀲𑀁 𑀢𑀁, 𑀅𑀦𑀼𑀭𑀼𑀤𑁆𑀥𑀸, 𑀳𑁄𑀢𑀺 𑀤𑀻𑀖𑀭𑀢𑁆𑀢𑀁 𑀳𑀺𑀢𑀸𑀬 𑀲𑀼𑀔𑀸𑀬𑀸”𑀢𑀺𑁇

464\. 𑀇𑀤𑀫𑀯𑁄𑀘 𑀪𑀕𑀯𑀸𑁇 𑀅𑀢𑁆𑀢𑀫𑀦𑁄 𑀆𑀬𑀲𑁆𑀫𑀸 𑀅𑀦𑀼𑀭𑀼𑀤𑁆𑀥𑁄 𑀪𑀕𑀯𑀢𑁄 𑀪𑀸𑀲𑀺𑀢𑀁 𑀅𑀪𑀺𑀦𑀦𑁆𑀤𑀻𑀢𑀺𑁇

---

465\. 𑀦𑀍𑀅𑀓𑀧𑀸𑀦𑀲𑀼𑀢𑁆𑀢𑀁 𑀦𑀺𑀝𑁆𑀞𑀺𑀢𑀁 𑀅𑀝𑁆𑀞𑀫𑀁𑁇



[Go to previous page (2.7 Cātumasutta)](2.7.md) / [Go to parent page (2 Bhikkhuvagga)](../2.md) / [Go to next page (2.9 Goliyānisutta)](2.9.md)


