
[Home](/) / [10M Majjhimapaṇṇāsapāḷi](...md) / [2 Bhikkhuvagga](../10M/2.md)

# 𑁨𑁇𑁯 𑀕𑁄𑀮𑀺𑀬𑀸𑀦𑀺𑀲𑀼𑀢𑁆𑀢

* 𑀪𑀺𑀓𑁆𑀔𑀼𑀯𑀕𑁆𑀕

* 𑀕𑁄𑀮𑀺𑀬𑀸𑀦𑀺𑀲𑀼𑀢𑁆𑀢

(173.)

466\. 𑀏𑀯𑀁 𑀫𑁂 𑀲𑀼𑀢𑀁—  𑀏𑀓𑀁 𑀲𑀫𑀬𑀁 𑀪𑀕𑀯𑀸 𑀭𑀸𑀚𑀕𑀳𑁂 𑀯𑀺𑀳𑀭𑀢𑀺 𑀯𑁂𑀍𑀉𑀯𑀦𑁂 𑀓𑀮𑀦𑁆𑀤𑀓𑀦𑀺𑀯𑀸𑀧𑁂𑁇 𑀢𑁂𑀦 𑀔𑁄 𑀧𑀦 𑀲𑀫𑀬𑁂𑀦 𑀕𑁄𑀮𑀺𑀬𑀸𑀦𑀺 𑀦𑀸𑀫 𑀪𑀺𑀓𑁆𑀔𑀼 𑀆𑀭𑀜𑁆𑀜𑀺𑀓𑁄 𑀧𑀤𑀲𑀫𑀸𑀘𑀸𑀭𑁄 𑀲𑀁𑀖𑀫𑀚𑁆𑀛𑁂 𑀑𑀲𑀝𑁄 𑀳𑁄𑀢𑀺 𑀓𑁂𑀦𑀘𑀺𑀤𑁂𑀯 𑀓𑀭𑀡𑀻𑀬𑁂𑀦𑁇 𑀢𑀢𑁆𑀭 𑀔𑁄 𑀆𑀬𑀲𑁆𑀫𑀸 𑀲𑀸𑀭𑀺𑀧𑀼𑀢𑁆𑀢𑁄 𑀕𑁄𑀮𑀺𑀬𑀸𑀦𑀺𑀁 𑀪𑀺𑀓𑁆𑀔𑀼𑀁 𑀆𑀭𑀩𑁆𑀪 𑀪𑀺𑀓𑁆𑀔𑀽 𑀆𑀫𑀦𑁆𑀢𑁂𑀲𑀺—

467\. “𑀆𑀭𑀜𑁆𑀜𑀺𑀓𑁂𑀦𑀸𑀯𑀼𑀲𑁄, 𑀪𑀺𑀓𑁆𑀔𑀼𑀦𑀸 𑀲𑀁𑀖𑀕𑀢𑁂𑀦 𑀲𑀁𑀖𑁂 𑀯𑀺𑀳𑀭𑀦𑁆𑀢𑁂𑀦 𑀲𑀩𑁆𑀭𑀳𑁆𑀫𑀘𑀸𑀭𑀻𑀲𑀼 𑀲𑀕𑀸𑀭𑀯𑁂𑀦 𑀪𑀯𑀺𑀢𑀩𑁆𑀩𑀁 𑀲𑀧𑁆𑀧𑀢𑀺𑀲𑁆𑀲𑁂𑀦𑁇 𑀲𑀘𑁂, 𑀆𑀯𑀼𑀲𑁄, 𑀆𑀭𑀜𑁆𑀜𑀺𑀓𑁄 𑀪𑀺𑀓𑁆𑀔𑀼 𑀲𑀁𑀖𑀕𑀢𑁄 𑀲𑀁𑀖𑁂 𑀯𑀺𑀳𑀭𑀦𑁆𑀢𑁄 𑀲𑀩𑁆𑀭𑀳𑁆𑀫𑀘𑀸𑀭𑀻𑀲𑀼 𑀅𑀕𑀸𑀭𑀯𑁄 𑀳𑁄𑀢𑀺 𑀅𑀧𑁆𑀧𑀢𑀺𑀲𑁆𑀲𑁄, 𑀢𑀲𑁆𑀲 𑀪𑀯𑀦𑁆𑀢𑀺 𑀯𑀢𑁆𑀢𑀸𑀭𑁄𑁇 ‘𑀓𑀺𑀁 𑀧𑀦𑀺𑀫𑀲𑁆𑀲𑀸𑀬𑀲𑁆𑀫𑀢𑁄 𑀆𑀭𑀜𑁆𑀜𑀺𑀓𑀲𑁆𑀲 𑀏𑀓𑀲𑁆𑀲𑀸𑀭𑀜𑁆𑀜𑁂 𑀲𑁂𑀭𑀺𑀯𑀺𑀳𑀸𑀭𑁂𑀦, 𑀬𑁄 𑀅𑀬𑀫𑀸𑀬𑀲𑁆𑀫𑀸 𑀲𑀩𑁆𑀭𑀳𑁆𑀫𑀘𑀸𑀭𑀻𑀲𑀼 𑀅𑀕𑀸𑀭𑀯𑁄 𑀳𑁄𑀢𑀺 𑀅𑀧𑁆𑀧𑀢𑀺𑀲𑁆𑀲𑁄’𑀢𑀺—  𑀢𑀲𑁆𑀲 𑀪𑀯𑀦𑁆𑀢𑀺 𑀯𑀢𑁆𑀢𑀸𑀭𑁄𑁇 𑀢𑀲𑁆𑀫𑀸 𑀆𑀭𑀜𑁆𑀜𑀺𑀓𑁂𑀦 𑀪𑀺𑀓𑁆𑀔𑀼𑀦𑀸 𑀲𑀁𑀖𑀕𑀢𑁂𑀦 𑀲𑀁𑀖𑁂 𑀯𑀺𑀳𑀭𑀦𑁆𑀢𑁂𑀦 𑀲𑀩𑁆𑀭𑀳𑁆𑀫𑀘𑀸𑀭𑀻𑀲𑀼 𑀲𑀕𑀸𑀭𑀯𑁂𑀦 𑀪𑀯𑀺𑀢𑀩𑁆𑀩𑀁 𑀲𑀧𑁆𑀧𑀢𑀺𑀲𑁆𑀲𑁂𑀦𑁇 (𑁧)

468\. 𑀆𑀭𑀜𑁆𑀜𑀺𑀓𑁂𑀦𑀸𑀯𑀼𑀲𑁄, 𑀪𑀺𑀓𑁆𑀔𑀼𑀦𑀸 𑀲𑀁𑀖𑀕𑀢𑁂𑀦 𑀲𑀁𑀖𑁂 𑀯𑀺𑀳𑀭𑀦𑁆𑀢𑁂𑀦 𑀆𑀲𑀦𑀓𑀼𑀲𑀮𑁂𑀦 𑀪𑀯𑀺𑀢𑀩𑁆𑀩𑀁—  ‘𑀇𑀢𑀺 𑀣𑁂𑀭𑁂 𑀘 𑀪𑀺𑀓𑁆𑀔𑀽 𑀦𑀸𑀦𑀼𑀧𑀔𑀚𑁆𑀚 𑀦𑀺𑀲𑀻𑀤𑀺𑀲𑁆𑀲𑀸𑀫𑀺 𑀦𑀯𑁂 𑀘 𑀪𑀺𑀓𑁆𑀔𑀽 𑀦 𑀆𑀲𑀦𑁂𑀦 𑀧𑀝𑀺𑀩𑀸𑀳𑀺𑀲𑁆𑀲𑀸𑀫𑀻’𑀢𑀺𑁇 𑀲𑀘𑁂, 𑀆𑀯𑀼𑀲𑁄, 𑀆𑀭𑀜𑁆𑀜𑀺𑀓𑁄 𑀪𑀺𑀓𑁆𑀔𑀼 𑀲𑀁𑀖𑀕𑀢𑁄 𑀲𑀁𑀖𑁂 𑀯𑀺𑀳𑀭𑀦𑁆𑀢𑁄 𑀦 𑀆𑀲𑀦𑀓𑀼𑀲𑀮𑁄 𑀳𑁄𑀢𑀺, 𑀢𑀲𑁆𑀲 𑀪𑀯𑀦𑁆𑀢𑀺 𑀯𑀢𑁆𑀢𑀸𑀭𑁄𑁇 ‘𑀓𑀺𑀁 𑀧𑀦𑀺𑀫𑀲𑁆𑀲𑀸𑀬𑀲𑁆𑀫𑀢𑁄 𑀆𑀭𑀜𑁆𑀜𑀺𑀓𑀲𑁆𑀲 𑀏𑀓𑀲𑁆𑀲𑀸𑀭𑀜𑁆𑀜𑁂 𑀲𑁂𑀭𑀺𑀯𑀺𑀳𑀸𑀭𑁂𑀦, 𑀬𑁄 𑀅𑀬𑀫𑀸𑀬𑀲𑁆𑀫𑀸 𑀆𑀲𑀦𑀓𑀼𑀲𑀮𑁄 𑀦 𑀳𑁄𑀢𑀻’𑀢𑀺—  𑀢𑀲𑁆𑀲 𑀪𑀯𑀦𑁆𑀢𑀺 𑀯𑀢𑁆𑀢𑀸𑀭𑁄𑁇 𑀢𑀲𑁆𑀫𑀸 𑀆𑀭𑀜𑁆𑀜𑀺𑀓𑁂𑀦 𑀪𑀺𑀓𑁆𑀔𑀼𑀦𑀸 𑀲𑀁𑀖𑀕𑀢𑁂𑀦 𑀲𑀁𑀖𑁂 𑀯𑀺𑀳𑀭𑀦𑁆𑀢𑁂𑀦 𑀆𑀲𑀦𑀓𑀼𑀲𑀮𑁂𑀦 𑀪𑀯𑀺𑀢𑀩𑁆𑀩𑀁𑁇 (𑁨)

469\. 𑀆𑀭𑀜𑁆𑀜𑀺𑀓𑁂𑀦𑀸𑀯𑀼𑀲𑁄, 𑀪𑀺𑀓𑁆𑀔𑀼𑀦𑀸 𑀲𑀁𑀖𑀕𑀢𑁂𑀦 𑀲𑀁𑀖𑁂 𑀯𑀺𑀳𑀭𑀦𑁆𑀢𑁂𑀦 𑀆𑀪𑀺𑀲𑀫𑀸𑀘𑀸𑀭𑀺𑀓𑁄𑀧𑀺 𑀥𑀫𑁆𑀫𑁄 𑀚𑀸𑀦𑀺𑀢𑀩𑁆𑀩𑁄𑁇 𑀲𑀘𑁂, 𑀆𑀯𑀼𑀲𑁄, 𑀆𑀭𑀜𑁆𑀜𑀺𑀓𑁄 𑀪𑀺𑀓𑁆𑀔𑀼 𑀲𑀁𑀖𑀕𑀢𑁄 𑀲𑀁𑀖𑁂 𑀯𑀺𑀳𑀭𑀦𑁆𑀢𑁄 𑀆𑀪𑀺𑀲𑀫𑀸𑀘𑀸𑀭𑀺𑀓𑀫𑁆𑀧𑀺 𑀥𑀫𑁆𑀫𑀁 𑀦 𑀚𑀸𑀦𑀸𑀢𑀺, 𑀢𑀲𑁆𑀲 𑀪𑀯𑀦𑁆𑀢𑀺 𑀯𑀢𑁆𑀢𑀸𑀭𑁄𑁇 ‘𑀓𑀺𑀁 𑀧𑀦𑀺𑀫𑀲𑁆𑀲𑀸𑀬𑀲𑁆𑀫𑀢𑁄 𑀆𑀭𑀜𑁆𑀜𑀺𑀓𑀲𑁆𑀲 𑀏𑀓𑀲𑁆𑀲𑀸𑀭𑀜𑁆𑀜𑁂 𑀲𑁂𑀭𑀺𑀯𑀺𑀳𑀸𑀭𑁂𑀦 𑀬𑁄 𑀅𑀬𑀫𑀸𑀬𑀲𑁆𑀫𑀸 𑀆𑀪𑀺𑀲𑀫𑀸𑀘𑀸𑀭𑀺𑀓𑀫𑁆𑀧𑀺 𑀥𑀫𑁆𑀫𑀁 𑀦 𑀚𑀸𑀦𑀸𑀢𑀻’𑀢𑀺—  𑀢𑀲𑁆𑀲 𑀪𑀯𑀦𑁆𑀢𑀺 𑀯𑀢𑁆𑀢𑀸𑀭𑁄𑁇 𑀢𑀲𑁆𑀫𑀸 𑀆𑀭𑀜𑁆𑀜𑀺𑀓𑁂𑀦 𑀪𑀺𑀓𑁆𑀔𑀼𑀦𑀸 𑀲𑀁𑀖𑀕𑀢𑁂𑀦 𑀲𑀁𑀖𑁂 𑀯𑀺𑀳𑀭𑀦𑁆𑀢𑁂𑀦 𑀆𑀪𑀺𑀲𑀫𑀸𑀘𑀸𑀭𑀺𑀓𑁄𑀧𑀺 𑀥𑀫𑁆𑀫𑁄 𑀚𑀸𑀦𑀺𑀢𑀩𑁆𑀩𑁄𑁇 (𑁩)

470\. 𑀆𑀭𑀜𑁆𑀜𑀺𑀓𑁂𑀦𑀸𑀯𑀼𑀲𑁄, 𑀪𑀺𑀓𑁆𑀔𑀼𑀦𑀸 𑀲𑀁𑀖𑀕𑀢𑁂𑀦 𑀲𑀁𑀖𑁂 𑀯𑀺𑀳𑀭𑀦𑁆𑀢𑁂𑀦 𑀦𑀸𑀢𑀺𑀓𑀸𑀮𑁂𑀦 𑀕𑀸𑀫𑁄 𑀧𑀯𑀺𑀲𑀺𑀢𑀩𑁆𑀩𑁄 𑀦𑀸𑀢𑀺𑀤𑀺𑀯𑀸 𑀧𑀝𑀺𑀓𑁆𑀓𑀫𑀺𑀢𑀩𑁆𑀩𑀁𑁇 𑀲𑀘𑁂, 𑀆𑀯𑀼𑀲𑁄, 𑀆𑀭𑀜𑁆𑀜𑀺𑀓𑁄 𑀪𑀺𑀓𑁆𑀔𑀼 𑀲𑀁𑀖𑀕𑀢𑁄 𑀲𑀁𑀖𑁂 𑀯𑀺𑀳𑀭𑀦𑁆𑀢𑁄 𑀅𑀢𑀺𑀓𑀸𑀮𑁂𑀦 𑀕𑀸𑀫𑀁 𑀧𑀯𑀺𑀲𑀢𑀺 𑀅𑀢𑀺𑀤𑀺𑀯𑀸 𑀧𑀝𑀺𑀓𑁆𑀓𑀫𑀢𑀺, 𑀢𑀲𑁆𑀲 𑀪𑀯𑀦𑁆𑀢𑀺 𑀯𑀢𑁆𑀢𑀸𑀭𑁄𑁇 ‘𑀓𑀺𑀁 𑀧𑀦𑀺𑀫𑀲𑁆𑀲𑀸𑀬𑀲𑁆𑀫𑀢𑁄 𑀆𑀭𑀜𑁆𑀜𑀺𑀓𑀲𑁆𑀲 𑀏𑀓𑀲𑁆𑀲𑀸𑀭𑀜𑁆𑀜𑁂 𑀲𑁂𑀭𑀺𑀯𑀺𑀳𑀸𑀭𑁂𑀦 𑀬𑁄 𑀅𑀬𑀫𑀸𑀬𑀲𑁆𑀫𑀸 𑀅𑀢𑀺𑀓𑀸𑀮𑁂𑀦 𑀕𑀸𑀫𑀁 𑀧𑀯𑀺𑀲𑀢𑀺 𑀅𑀢𑀺𑀤𑀺𑀯𑀸 𑀧𑀝𑀺𑀓𑁆𑀓𑀫𑀢𑀻’𑀢𑀺—  𑀢𑀲𑁆𑀲 𑀪𑀯𑀦𑁆𑀢𑀺 𑀯𑀢𑁆𑀢𑀸𑀭𑁄𑁇 𑀢𑀲𑁆𑀫𑀸 𑀆𑀭𑀜𑁆𑀜𑀺𑀓𑁂𑀦 𑀪𑀺𑀓𑁆𑀔𑀼𑀦𑀸 𑀲𑀁𑀖𑀕𑀢𑁂𑀦 𑀲𑀁𑀖𑁂 𑀯𑀺𑀳𑀭𑀦𑁆𑀢𑁂𑀦 𑀦𑀸𑀢𑀺𑀓𑀸𑀮𑁂𑀦 𑀕𑀸𑀫𑁄 𑀧𑀯𑀺𑀲𑀺𑀢𑀩𑁆𑀩𑁄, 𑀦𑀸𑀢𑀺𑀤𑀺𑀯𑀸 𑀧𑀝𑀺𑀓𑁆𑀓𑀫𑀺𑀢𑀩𑁆𑀩𑀁𑁇 (𑁪)

471\. 𑀆𑀭𑀜𑁆𑀜𑀺𑀓𑁂𑀦𑀸𑀯𑀼𑀲𑁄, 𑀪𑀺𑀓𑁆𑀔𑀼𑀦𑀸 𑀲𑀁𑀖𑀕𑀢𑁂𑀦 𑀲𑀁𑀖𑁂 𑀯𑀺𑀳𑀭𑀦𑁆𑀢𑁂𑀦 𑀦 𑀧𑀼𑀭𑁂𑀪𑀢𑁆𑀢𑀁 𑀧𑀘𑁆𑀙𑀸𑀪𑀢𑁆𑀢𑀁 𑀓𑀼𑀮𑁂𑀲𑀼 𑀘𑀸𑀭𑀺𑀢𑁆𑀢𑀁 𑀆𑀧𑀚𑁆𑀚𑀺𑀢𑀩𑁆𑀩𑀁𑁇 𑀲𑀘𑁂, 𑀆𑀯𑀼𑀲𑁄, 𑀆𑀭𑀜𑁆𑀜𑀺𑀓𑁄 𑀪𑀺𑀓𑁆𑀔𑀼 𑀲𑀁𑀖𑀕𑀢𑁄 𑀲𑀁𑀖𑁂 𑀯𑀺𑀳𑀭𑀦𑁆𑀢𑁄 𑀧𑀼𑀭𑁂𑀪𑀢𑁆𑀢𑀁 𑀧𑀘𑁆𑀙𑀸𑀪𑀢𑁆𑀢𑀁 𑀓𑀼𑀮𑁂𑀲𑀼 𑀘𑀸𑀭𑀺𑀢𑁆𑀢𑀁 𑀆𑀧𑀚𑁆𑀚𑀢𑀺, 𑀢𑀲𑁆𑀲 𑀪𑀯𑀦𑁆𑀢𑀺 𑀯𑀢𑁆𑀢𑀸𑀭𑁄𑁇 ‘𑀅𑀬𑀁 𑀦𑀽𑀦𑀺𑀫𑀲𑁆𑀲𑀸𑀬𑀲𑁆𑀫𑀢𑁄 𑀆𑀭𑀜𑁆𑀜𑀺𑀓𑀲𑁆𑀲 𑀏𑀓𑀲𑁆𑀲𑀸𑀭𑀜𑁆𑀜𑁂 𑀲𑁂𑀭𑀺𑀯𑀺𑀳𑀸𑀭𑁂𑀦 𑀯𑀺𑀳𑀭𑀢𑁄 𑀯𑀺𑀓𑀸𑀮𑀘𑀭𑀺𑀬𑀸 𑀩𑀳𑀼𑀮𑀻𑀓𑀢𑀸, 𑀢𑀫𑁂𑀦𑀁 𑀲𑀁𑀖𑀕𑀢𑀫𑁆𑀧𑀺 𑀲𑀫𑀼𑀤𑀸𑀘𑀭𑀢𑀻’𑀢𑀺—  𑀢𑀲𑁆𑀲 𑀪𑀯𑀦𑁆𑀢𑀺 𑀯𑀢𑁆𑀢𑀸𑀭𑁄𑁇 𑀢𑀲𑁆𑀫𑀸 𑀆𑀭𑀜𑁆𑀜𑀺𑀓𑁂𑀦 𑀪𑀺𑀓𑁆𑀔𑀼𑀦𑀸 𑀲𑀁𑀖𑀕𑀢𑁂𑀦 𑀲𑀁𑀖𑁂 𑀯𑀺𑀳𑀭𑀦𑁆𑀢𑁂𑀦 𑀦 𑀧𑀼𑀭𑁂𑀪𑀢𑁆𑀢𑀁 𑀧𑀘𑁆𑀙𑀸𑀪𑀢𑁆𑀢𑀁 𑀓𑀼𑀮𑁂𑀲𑀼 𑀘𑀸𑀭𑀺𑀢𑁆𑀢𑀁 𑀆𑀧𑀚𑁆𑀚𑀺𑀢𑀩𑁆𑀩𑀁𑁇 (𑁫)

472\. 𑀆𑀭𑀜𑁆𑀜𑀺𑀓𑁂𑀦𑀸𑀯𑀼𑀲𑁄, 𑀪𑀺𑀓𑁆𑀔𑀼𑀦𑀸 𑀲𑀁𑀖𑀕𑀢𑁂𑀦 𑀲𑀁𑀖𑁂 𑀯𑀺𑀳𑀭𑀦𑁆𑀢𑁂𑀦 𑀅𑀦𑀼𑀤𑁆𑀥𑀢𑁂𑀦 𑀪𑀯𑀺𑀢𑀩𑁆𑀩𑀁 𑀅𑀘𑀧𑀮𑁂𑀦𑁇 𑀲𑀘𑁂, 𑀆𑀯𑀼𑀲𑁄, 𑀆𑀭𑀜𑁆𑀜𑀺𑀓𑁄 𑀪𑀺𑀓𑁆𑀔𑀼 𑀲𑀁𑀖𑀕𑀢𑁄 𑀲𑀁𑀖𑁂 𑀯𑀺𑀳𑀭𑀦𑁆𑀢𑁄 𑀉𑀤𑁆𑀥𑀢𑁄 𑀳𑁄𑀢𑀺 𑀘𑀧𑀮𑁄, 𑀢𑀲𑁆𑀲 𑀪𑀯𑀦𑁆𑀢𑀺 𑀯𑀢𑁆𑀢𑀸𑀭𑁄𑁇 ‘𑀇𑀤𑀁 𑀦𑀽𑀦𑀺𑀫𑀲𑁆𑀲𑀸𑀬𑀲𑁆𑀫𑀢𑁄 𑀆𑀭𑀜𑁆𑀜𑀺𑀓𑀲𑁆𑀲 𑀏𑀓𑀲𑁆𑀲𑀸𑀭𑀜𑁆𑀜𑁂 𑀲𑁂𑀭𑀺𑀯𑀺𑀳𑀸𑀭𑁂𑀦 𑀯𑀺𑀳𑀭𑀢𑁄 𑀉𑀤𑁆𑀥𑀘𑁆𑀘𑀁 𑀘𑀸𑀧𑀮𑁆𑀬𑀁 𑀩𑀳𑀼𑀮𑀻𑀓𑀢𑀁, 𑀢𑀫𑁂𑀦𑀁 𑀲𑀁𑀖𑀕𑀢𑀫𑁆𑀧𑀺 𑀲𑀫𑀼𑀤𑀸𑀘𑀭𑀢𑀻’𑀢𑀺—  𑀢𑀲𑁆𑀲 𑀪𑀯𑀦𑁆𑀢𑀺 𑀯𑀢𑁆𑀢𑀸𑀭𑁄𑁇 𑀢𑀲𑁆𑀫𑀸 𑀆𑀭𑀜𑁆𑀜𑀺𑀓𑁂𑀦 𑀪𑀺𑀓𑁆𑀔𑀼𑀦𑀸 𑀲𑀁𑀖𑀕𑀢𑁂𑀦 𑀲𑀁𑀖𑁂 𑀯𑀺𑀳𑀭𑀦𑁆𑀢𑁂𑀦 𑀅𑀦𑀼𑀤𑁆𑀥𑀢𑁂𑀦 𑀪𑀯𑀺𑀢𑀩𑁆𑀩𑀁 𑀅𑀘𑀧𑀮𑁂𑀦𑁇 (𑁬)

473\. 𑀆𑀭𑀜𑁆𑀜𑀺𑀓𑁂𑀦𑀸𑀯𑀼𑀲𑁄, 𑀪𑀺𑀓𑁆𑀔𑀼𑀦𑀸 𑀲𑀁𑀖𑀕𑀢𑁂𑀦 𑀲𑀁𑀖𑁂 𑀯𑀺𑀳𑀭𑀦𑁆𑀢𑁂𑀦 𑀅𑀫𑀼𑀔𑀭𑁂𑀦 𑀪𑀯𑀺𑀢𑀩𑁆𑀩𑀁 𑀅𑀯𑀺𑀓𑀺𑀡𑁆𑀡𑀯𑀸𑀘𑁂𑀦𑁇 𑀲𑀘𑁂, 𑀆𑀯𑀼𑀲𑁄, 𑀆𑀭𑀜𑁆𑀜𑀺𑀓𑁄 𑀪𑀺𑀓𑁆𑀔𑀼 𑀲𑀁𑀖𑀕𑀢𑁄 𑀲𑀁𑀖𑁂 𑀯𑀺𑀳𑀭𑀦𑁆𑀢𑁄 𑀫𑀼𑀔𑀭𑁄 𑀳𑁄𑀢𑀺 𑀯𑀺𑀓𑀺𑀡𑁆𑀡𑀯𑀸𑀘𑁄, 𑀢𑀲𑁆𑀲 𑀪𑀯𑀦𑁆𑀢𑀺 𑀯𑀢𑁆𑀢𑀸𑀭𑁄𑁇 ‘𑀓𑀺𑀁 𑀧𑀦𑀺𑀫𑀲𑁆𑀲𑀸𑀬𑀲𑁆𑀫𑀢𑁄 𑀆𑀭𑀜𑁆𑀜𑀺𑀓𑀲𑁆𑀲 𑀏𑀓𑀲𑁆𑀲𑀸𑀭𑀜𑁆𑀜𑁂 𑀲𑁂𑀭𑀺𑀯𑀺𑀳𑀸𑀭𑁂𑀦 𑀬𑁄 𑀅𑀬𑀫𑀸𑀬𑀲𑁆𑀫𑀸 𑀫𑀼𑀔𑀭𑁄 𑀯𑀺𑀓𑀺𑀡𑁆𑀡𑀯𑀸𑀘𑁄’𑀢𑀺—  𑀢𑀲𑁆𑀲 𑀪𑀯𑀦𑁆𑀢𑀺 𑀯𑀢𑁆𑀢𑀸𑀭𑁄𑁇 𑀢𑀲𑁆𑀫𑀸 𑀆𑀭𑀜𑁆𑀜𑀺𑀓𑁂𑀦 𑀪𑀺𑀓𑁆𑀔𑀼𑀦𑀸 𑀲𑀁𑀖𑀕𑀢𑁂𑀦 𑀲𑀁𑀖𑁂 𑀯𑀺𑀳𑀭𑀦𑁆𑀢𑁂𑀦 𑀅𑀫𑀼𑀔𑀭𑁂𑀦 𑀪𑀯𑀺𑀢𑀩𑁆𑀩𑀁 𑀅𑀯𑀺𑀓𑀺𑀡𑁆𑀡𑀯𑀸𑀘𑁂𑀦𑁇 (𑁭)

474\. 𑀆𑀭𑀜𑁆𑀜𑀺𑀓𑁂𑀦𑀸𑀯𑀼𑀲𑁄, 𑀪𑀺𑀓𑁆𑀔𑀼𑀦𑀸 𑀲𑀁𑀖𑀕𑀢𑁂𑀦 𑀲𑀁𑀖𑁂 𑀯𑀺𑀳𑀭𑀦𑁆𑀢𑁂𑀦 𑀲𑀼𑀯𑀘𑁂𑀦 𑀪𑀯𑀺𑀢𑀩𑁆𑀩𑀁 𑀓𑀮𑁆𑀬𑀸𑀡𑀫𑀺𑀢𑁆𑀢𑁂𑀦𑁇 𑀲𑀘𑁂, 𑀆𑀯𑀼𑀲𑁄, 𑀆𑀭𑀜𑁆𑀜𑀺𑀓𑁄 𑀪𑀺𑀓𑁆𑀔𑀼 𑀲𑀁𑀖𑀕𑀢𑁄 𑀲𑀁𑀖𑁂 𑀯𑀺𑀳𑀭𑀦𑁆𑀢𑁄 𑀤𑀼𑀩𑁆𑀩𑀘𑁄 𑀳𑁄𑀢𑀺 𑀧𑀸𑀧𑀫𑀺𑀢𑁆𑀢𑁄, 𑀢𑀲𑁆𑀲 𑀪𑀯𑀦𑁆𑀢𑀺 𑀯𑀢𑁆𑀢𑀸𑀭𑁄𑁇 ‘𑀓𑀺𑀁 𑀧𑀦𑀺𑀫𑀲𑁆𑀲𑀸𑀬𑀲𑁆𑀫𑀢𑁄 𑀆𑀭𑀜𑁆𑀜𑀺𑀓𑀲𑁆𑀲 𑀏𑀓𑀲𑁆𑀲𑀸𑀭𑀜𑁆𑀜𑁂 𑀲𑁂𑀭𑀺𑀯𑀺𑀳𑀸𑀭𑁂𑀦 𑀬𑁄 𑀅𑀬𑀫𑀸𑀬𑀲𑁆𑀫𑀸 𑀤𑀼𑀩𑁆𑀩𑀘𑁄 𑀧𑀸𑀧𑀫𑀺𑀢𑁆𑀢𑁄’𑀢𑀺—  𑀢𑀲𑁆𑀲 𑀪𑀯𑀦𑁆𑀢𑀺 𑀯𑀢𑁆𑀢𑀸𑀭𑁄𑁇 𑀢𑀲𑁆𑀫𑀸 𑀆𑀭𑀜𑁆𑀜𑀺𑀓𑁂𑀦 𑀪𑀺𑀓𑁆𑀔𑀼𑀦𑀸 𑀲𑀁𑀖𑀕𑀢𑁂𑀦 𑀲𑀁𑀖𑁂 𑀯𑀺𑀳𑀭𑀦𑁆𑀢𑁂𑀦 𑀲𑀼𑀯𑀘𑁂𑀦 𑀪𑀯𑀺𑀢𑀩𑁆𑀩𑀁 𑀓𑀮𑁆𑀬𑀸𑀡𑀫𑀺𑀢𑁆𑀢𑁂𑀦𑁇 (𑁮)

475\. 𑀆𑀭𑀜𑁆𑀜𑀺𑀓𑁂𑀦𑀸𑀯𑀼𑀲𑁄, 𑀪𑀺𑀓𑁆𑀔𑀼𑀦𑀸 𑀇𑀦𑁆𑀤𑁆𑀭𑀺𑀬𑁂𑀲𑀼 𑀕𑀼𑀢𑁆𑀢𑀤𑁆𑀯𑀸𑀭𑁂𑀦 𑀪𑀯𑀺𑀢𑀩𑁆𑀩𑀁𑁇 𑀲𑀘𑁂, 𑀆𑀯𑀼𑀲𑁄, 𑀆𑀭𑀜𑁆𑀜𑀺𑀓𑁄 𑀪𑀺𑀓𑁆𑀔𑀼 𑀇𑀦𑁆𑀤𑁆𑀭𑀺𑀬𑁂𑀲𑀼 𑀅𑀕𑀼𑀢𑁆𑀢𑀤𑁆𑀯𑀸𑀭𑁄 𑀳𑁄𑀢𑀺, 𑀢𑀲𑁆𑀲 𑀪𑀯𑀦𑁆𑀢𑀺 𑀯𑀢𑁆𑀢𑀸𑀭𑁄𑁇 ‘𑀓𑀺𑀁 𑀧𑀦𑀺𑀫𑀲𑁆𑀲𑀸𑀬𑀲𑁆𑀫𑀢𑁄 𑀆𑀭𑀜𑁆𑀜𑀺𑀓𑀲𑁆𑀲 𑀏𑀓𑀲𑁆𑀲𑀸𑀭𑀜𑁆𑀜𑁂 𑀲𑁂𑀭𑀺𑀯𑀺𑀳𑀸𑀭𑁂𑀦 𑀬𑁄 𑀅𑀬𑀫𑀸𑀬𑀲𑁆𑀫𑀸 𑀇𑀦𑁆𑀤𑁆𑀭𑀺𑀬𑁂𑀲𑀼 𑀅𑀕𑀼𑀢𑁆𑀢𑀤𑁆𑀯𑀸𑀭𑁄’𑀢𑀺—  𑀢𑀲𑁆𑀲 𑀪𑀯𑀦𑁆𑀢𑀺 𑀯𑀢𑁆𑀢𑀸𑀭𑁄𑁇 𑀢𑀲𑁆𑀫𑀸 𑀆𑀭𑀜𑁆𑀜𑀺𑀓𑁂𑀦 𑀪𑀺𑀓𑁆𑀔𑀼𑀦𑀸 𑀇𑀦𑁆𑀤𑁆𑀭𑀺𑀬𑁂𑀲𑀼 𑀕𑀼𑀢𑁆𑀢𑀤𑁆𑀯𑀸𑀭𑁂𑀦 𑀪𑀯𑀺𑀢𑀩𑁆𑀩𑀁𑁇 (𑁯)

476\. 𑀆𑀭𑀜𑁆𑀜𑀺𑀓𑁂𑀦𑀸𑀯𑀼𑀲𑁄, 𑀪𑀺𑀓𑁆𑀔𑀼𑀦𑀸 𑀪𑁄𑀚𑀦𑁂 𑀫𑀢𑁆𑀢𑀜𑁆𑀜𑀼𑀦𑀸 𑀪𑀯𑀺𑀢𑀩𑁆𑀩𑀁𑁇 𑀲𑀘𑁂, 𑀆𑀯𑀼𑀲𑁄, 𑀆𑀭𑀜𑁆𑀜𑀺𑀓𑁄 𑀪𑀺𑀓𑁆𑀔𑀼 𑀪𑁄𑀚𑀦𑁂 𑀅𑀫𑀢𑁆𑀢𑀜𑁆𑀜𑀽 𑀳𑁄𑀢𑀺, 𑀢𑀲𑁆𑀲 𑀪𑀯𑀦𑁆𑀢𑀺 𑀯𑀢𑁆𑀢𑀸𑀭𑁄𑁇 ‘𑀓𑀺𑀁 𑀧𑀦𑀺𑀫𑀲𑁆𑀲𑀸𑀬𑀲𑁆𑀫𑀢𑁄 𑀆𑀭𑀜𑁆𑀜𑀺𑀓𑀲𑁆𑀲 𑀏𑀓𑀲𑁆𑀲𑀸𑀭𑀜𑁆𑀜𑁂 𑀲𑁂𑀭𑀺𑀯𑀺𑀳𑀸𑀭𑁂𑀦 𑀬𑁄 𑀅𑀬𑀫𑀸𑀬𑀲𑁆𑀫𑀸 𑀪𑁄𑀚𑀦𑁂 𑀅𑀫𑀢𑁆𑀢𑀜𑁆𑀜𑀽’𑀢𑀺—  𑀢𑀲𑁆𑀲 𑀪𑀯𑀦𑁆𑀢𑀺 𑀯𑀢𑁆𑀢𑀸𑀭𑁄𑁇 𑀢𑀲𑁆𑀫𑀸 𑀆𑀭𑀜𑁆𑀜𑀺𑀓𑁂𑀦 𑀪𑀺𑀓𑁆𑀔𑀼𑀦𑀸 𑀪𑁄𑀚𑀦𑁂 𑀫𑀢𑁆𑀢𑀜𑁆𑀜𑀼𑀦𑀸 𑀪𑀯𑀺𑀢𑀩𑁆𑀩𑀁𑁇 (𑁧𑁦)

477\. 𑀆𑀭𑀜𑁆𑀜𑀺𑀓𑁂𑀦𑀸𑀯𑀼𑀲𑁄, 𑀪𑀺𑀓𑁆𑀔𑀼𑀦𑀸 𑀚𑀸𑀕𑀭𑀺𑀬𑀁 𑀅𑀦𑀼𑀬𑀼𑀢𑁆𑀢𑁂𑀦 𑀪𑀯𑀺𑀢𑀩𑁆𑀩𑀁𑁇 𑀲𑀘𑁂, 𑀆𑀯𑀼𑀲𑁄, 𑀆𑀭𑀜𑁆𑀜𑀺𑀓𑁄 𑀪𑀺𑀓𑁆𑀔𑀼 𑀚𑀸𑀕𑀭𑀺𑀬𑀁 𑀅𑀦𑀦𑀼𑀬𑀼𑀢𑁆𑀢𑁄 𑀳𑁄𑀢𑀺, 𑀢𑀲𑁆𑀲 𑀪𑀯𑀦𑁆𑀢𑀺 𑀯𑀢𑁆𑀢𑀸𑀭𑁄𑁇 ‘𑀓𑀺𑀁 𑀧𑀦𑀺𑀫𑀲𑁆𑀲𑀸𑀬𑀲𑁆𑀫𑀢𑁄 𑀆𑀭𑀜𑁆𑀜𑀺𑀓𑀲𑁆𑀲 𑀏𑀓𑀲𑁆𑀲𑀸𑀭𑀜𑁆𑀜𑁂 𑀲𑁂𑀭𑀺𑀯𑀺𑀳𑀸𑀭𑁂𑀦 𑀬𑁄 𑀅𑀬𑀫𑀸𑀬𑀲𑁆𑀫𑀸 𑀚𑀸𑀕𑀭𑀺𑀬𑀁 𑀅𑀦𑀦𑀼𑀬𑀼𑀢𑁆𑀢𑁄’𑀢𑀺—  𑀢𑀲𑁆𑀲 𑀪𑀯𑀦𑁆𑀢𑀺 𑀯𑀢𑁆𑀢𑀸𑀭𑁄𑁇 𑀢𑀲𑁆𑀫𑀸 𑀆𑀭𑀜𑁆𑀜𑀺𑀓𑁂𑀦 𑀪𑀺𑀓𑁆𑀔𑀼𑀦𑀸 𑀚𑀸𑀕𑀭𑀺𑀬𑀁 𑀅𑀦𑀼𑀬𑀼𑀢𑁆𑀢𑁂𑀦 𑀪𑀯𑀺𑀢𑀩𑁆𑀩𑀁𑁇 (𑁧𑁧)

478\. 𑀆𑀭𑀜𑁆𑀜𑀺𑀓𑁂𑀦𑀸𑀯𑀼𑀲𑁄, 𑀪𑀺𑀓𑁆𑀔𑀼𑀦𑀸 𑀆𑀭𑀤𑁆𑀥𑀯𑀻𑀭𑀺𑀬𑁂𑀦 𑀪𑀯𑀺𑀢𑀩𑁆𑀩𑀁𑁇 𑀲𑀘𑁂, 𑀆𑀯𑀼𑀲𑁄, 𑀆𑀭𑀜𑁆𑀜𑀺𑀓𑁄 𑀪𑀺𑀓𑁆𑀔𑀼 𑀓𑀼𑀲𑀻𑀢𑁄 𑀳𑁄𑀢𑀺, 𑀢𑀲𑁆𑀲 𑀪𑀯𑀦𑁆𑀢𑀺 𑀯𑀢𑁆𑀢𑀸𑀭𑁄𑁇 ‘𑀓𑀺𑀁 𑀧𑀦𑀺𑀫𑀲𑁆𑀲𑀸𑀬𑀲𑁆𑀫𑀢𑁄 𑀆𑀭𑀜𑁆𑀜𑀺𑀓𑀲𑁆𑀲 𑀏𑀓𑀲𑁆𑀲𑀸𑀭𑀜𑁆𑀜𑁂 𑀲𑁂𑀭𑀺𑀯𑀺𑀳𑀸𑀭𑁂𑀦 𑀬𑁄 𑀅𑀬𑀫𑀸𑀬𑀲𑁆𑀫𑀸 𑀓𑀼𑀲𑀻𑀢𑁄’𑀢𑀺—  𑀢𑀲𑁆𑀲 𑀪𑀯𑀦𑁆𑀢𑀺 𑀯𑀢𑁆𑀢𑀸𑀭𑁄𑁇 𑀢𑀲𑁆𑀫𑀸 𑀆𑀭𑀜𑁆𑀜𑀺𑀓𑁂𑀦 𑀪𑀺𑀓𑁆𑀔𑀼𑀦𑀸 𑀆𑀭𑀤𑁆𑀥𑀯𑀻𑀭𑀺𑀬𑁂𑀦 𑀪𑀯𑀺𑀢𑀩𑁆𑀩𑀁𑁇 (𑁧𑁨)

479\. 𑀆𑀭𑀜𑁆𑀜𑀺𑀓𑁂𑀦𑀸𑀯𑀼𑀲𑁄, 𑀪𑀺𑀓𑁆𑀔𑀼𑀦𑀸 𑀉𑀧𑀝𑁆𑀞𑀺𑀢𑀲𑁆𑀲𑀢𑀺𑀦𑀸 𑀪𑀯𑀺𑀢𑀩𑁆𑀩𑀁𑁇 𑀲𑀘𑁂, 𑀆𑀯𑀼𑀲𑁄, 𑀆𑀭𑀜𑁆𑀜𑀺𑀓𑁄 𑀪𑀺𑀓𑁆𑀔𑀼 𑀫𑀼𑀝𑁆𑀞𑀲𑁆𑀲𑀢𑀻 𑀳𑁄𑀢𑀺, 𑀢𑀲𑁆𑀲 𑀪𑀯𑀦𑁆𑀢𑀺 𑀯𑀢𑁆𑀢𑀸𑀭𑁄𑁇 ‘𑀓𑀺𑀁 𑀧𑀦𑀺𑀫𑀲𑁆𑀲𑀸𑀬𑀲𑁆𑀫𑀢𑁄 𑀆𑀭𑀜𑁆𑀜𑀺𑀓𑀲𑁆𑀲 𑀏𑀓𑀲𑁆𑀲𑀸𑀭𑀜𑁆𑀜𑁂 𑀲𑁂𑀭𑀺𑀯𑀺𑀳𑀸𑀭𑁂𑀦 𑀬𑁄 𑀅𑀬𑀫𑀸𑀬𑀲𑁆𑀫𑀸 𑀫𑀼𑀝𑁆𑀞𑀲𑁆𑀲𑀢𑀻’𑀢𑀺—  𑀢𑀲𑁆𑀲 𑀪𑀯𑀦𑁆𑀢𑀺 𑀯𑀢𑁆𑀢𑀸𑀭𑁄𑁇 𑀢𑀲𑁆𑀫𑀸 𑀆𑀭𑀜𑁆𑀜𑀺𑀓𑁂𑀦 𑀪𑀺𑀓𑁆𑀔𑀼𑀦𑀸 𑀉𑀧𑀝𑁆𑀞𑀺𑀢𑀲𑁆𑀲𑀢𑀺𑀦𑀸 𑀪𑀯𑀺𑀢𑀩𑁆𑀩𑀁𑁇 (𑁧𑁩)

480\. 𑀆𑀭𑀜𑁆𑀜𑀺𑀓𑁂𑀦𑀸𑀯𑀼𑀲𑁄, 𑀪𑀺𑀓𑁆𑀔𑀼𑀦𑀸 𑀲𑀫𑀸𑀳𑀺𑀢𑁂𑀦 𑀪𑀯𑀺𑀢𑀩𑁆𑀩𑀁𑁇 𑀲𑀘𑁂, 𑀆𑀯𑀼𑀲𑁄, 𑀆𑀭𑀜𑁆𑀜𑀺𑀓𑁄 𑀪𑀺𑀓𑁆𑀔𑀼 𑀅𑀲𑀫𑀸𑀳𑀺𑀢𑁄 𑀳𑁄𑀢𑀺, 𑀢𑀲𑁆𑀲 𑀪𑀯𑀦𑁆𑀢𑀺 𑀯𑀢𑁆𑀢𑀸𑀭𑁄𑁇 ‘𑀓𑀺𑀁 𑀧𑀦𑀺𑀫𑀲𑁆𑀲𑀸𑀬𑀲𑁆𑀫𑀢𑁄 𑀆𑀭𑀜𑁆𑀜𑀺𑀓𑀲𑁆𑀲 𑀏𑀓𑀲𑁆𑀲𑀸𑀭𑀜𑁆𑀜𑁂 𑀲𑁂𑀭𑀺𑀯𑀺𑀳𑀸𑀭𑁂𑀦 𑀬𑁄 𑀅𑀬𑀫𑀸𑀬𑀲𑁆𑀫𑀸 𑀅𑀲𑀫𑀸𑀳𑀺𑀢𑁄’𑀢𑀺—  𑀢𑀲𑁆𑀲 𑀪𑀯𑀦𑁆𑀢𑀺 𑀯𑀢𑁆𑀢𑀸𑀭𑁄𑁇 𑀢𑀲𑁆𑀫𑀸 𑀆𑀭𑀜𑁆𑀜𑀺𑀓𑁂𑀦 𑀪𑀺𑀓𑁆𑀔𑀼𑀦𑀸 𑀲𑀫𑀸𑀳𑀺𑀢𑁂𑀦 𑀪𑀯𑀺𑀢𑀩𑁆𑀩𑀁𑁇 (𑁧𑁪)

481\. 𑀆𑀭𑀜𑁆𑀜𑀺𑀓𑁂𑀦𑀸𑀯𑀼𑀲𑁄, 𑀪𑀺𑀓𑁆𑀔𑀼𑀦𑀸 𑀧𑀜𑁆𑀜𑀯𑀢𑀸 𑀪𑀯𑀺𑀢𑀩𑁆𑀩𑀁𑁇 𑀲𑀘𑁂, 𑀆𑀯𑀼𑀲𑁄, 𑀆𑀭𑀜𑁆𑀜𑀺𑀓𑁄 𑀪𑀺𑀓𑁆𑀔𑀼 𑀤𑀼𑀧𑁆𑀧𑀜𑁆𑀜𑁄 𑀳𑁄𑀢𑀺, 𑀢𑀲𑁆𑀲 𑀪𑀯𑀦𑁆𑀢𑀺 𑀯𑀢𑁆𑀢𑀸𑀭𑁄𑁇 ‘𑀓𑀺𑀁 𑀧𑀦𑀺𑀫𑀲𑁆𑀲𑀸𑀬𑀲𑁆𑀫𑀢𑁄 𑀆𑀭𑀜𑁆𑀜𑀺𑀓𑀲𑁆𑀲 𑀏𑀓𑀲𑁆𑀲𑀸𑀭𑀜𑁆𑀜𑁂 𑀲𑁂𑀭𑀺𑀯𑀺𑀳𑀸𑀭𑁂𑀦 𑀬𑁄 𑀅𑀬𑀫𑀸𑀬𑀲𑁆𑀫𑀸 𑀤𑀼𑀧𑁆𑀧𑀜𑁆𑀜𑁄’𑀢𑀺—  𑀢𑀲𑁆𑀲 𑀪𑀯𑀦𑁆𑀢𑀺 𑀯𑀢𑁆𑀢𑀸𑀭𑁄𑁇 𑀢𑀲𑁆𑀫𑀸 𑀆𑀭𑀜𑁆𑀜𑀺𑀓𑁂𑀦 𑀪𑀺𑀓𑁆𑀔𑀼𑀦𑀸 𑀧𑀜𑁆𑀜𑀯𑀢𑀸 𑀪𑀯𑀺𑀢𑀩𑁆𑀩𑀁𑁇 (𑁧𑁫)

482\. 𑀆𑀭𑀜𑁆𑀜𑀺𑀓𑁂𑀦𑀸𑀯𑀼𑀲𑁄, 𑀪𑀺𑀓𑁆𑀔𑀼𑀦𑀸 𑀅𑀪𑀺𑀥𑀫𑁆𑀫𑁂 𑀅𑀪𑀺𑀯𑀺𑀦𑀬𑁂 𑀬𑁄𑀕𑁄 𑀓𑀭𑀡𑀻𑀬𑁄𑁇 𑀲𑀦𑁆𑀢𑀸𑀯𑀼𑀲𑁄, 𑀆𑀭𑀜𑁆𑀜𑀺𑀓𑀁 𑀪𑀺𑀓𑁆𑀔𑀼𑀁 𑀅𑀪𑀺𑀥𑀫𑁆𑀫𑁂 𑀅𑀪𑀺𑀯𑀺𑀦𑀬𑁂 𑀧𑀜𑁆𑀳𑀁 𑀧𑀼𑀘𑁆𑀙𑀺𑀢𑀸𑀭𑁄𑁇 𑀲𑀘𑁂, 𑀆𑀯𑀼𑀲𑁄, 𑀆𑀭𑀜𑁆𑀜𑀺𑀓𑁄 𑀪𑀺𑀓𑁆𑀔𑀼 𑀅𑀪𑀺𑀥𑀫𑁆𑀫𑁂 𑀅𑀪𑀺𑀯𑀺𑀦𑀬𑁂 𑀧𑀜𑁆𑀳𑀁 𑀧𑀼𑀝𑁆𑀞𑁄 𑀦 𑀲𑀫𑁆𑀧𑀸𑀬𑀢𑀺, 𑀢𑀲𑁆𑀲 𑀪𑀯𑀦𑁆𑀢𑀺 𑀯𑀢𑁆𑀢𑀸𑀭𑁄𑁇 ‘𑀓𑀺𑀁 𑀧𑀦𑀺𑀫𑀲𑁆𑀲𑀸𑀬𑀲𑁆𑀫𑀢𑁄 𑀆𑀭𑀜𑁆𑀜𑀺𑀓𑀲𑁆𑀲 𑀏𑀓𑀲𑁆𑀲𑀸𑀭𑀜𑁆𑀜𑁂 𑀲𑁂𑀭𑀺𑀯𑀺𑀳𑀸𑀭𑁂𑀦 𑀬𑁄 𑀅𑀬𑀫𑀸𑀬𑀲𑁆𑀫𑀸 𑀅𑀪𑀺𑀥𑀫𑁆𑀫𑁂 𑀅𑀪𑀺𑀯𑀺𑀦𑀬𑁂 𑀧𑀜𑁆𑀳𑀁 𑀧𑀼𑀝𑁆𑀞𑁄 𑀦 𑀲𑀫𑁆𑀧𑀸𑀬𑀢𑀻’𑀢𑀺—  𑀢𑀲𑁆𑀲 𑀪𑀯𑀦𑁆𑀢𑀺 𑀯𑀢𑁆𑀢𑀸𑀭𑁄𑁇 𑀢𑀲𑁆𑀫𑀸 𑀆𑀭𑀜𑁆𑀜𑀺𑀓𑁂𑀦 𑀪𑀺𑀓𑁆𑀔𑀼𑀦𑀸 𑀅𑀪𑀺𑀥𑀫𑁆𑀫𑁂 𑀅𑀪𑀺𑀯𑀺𑀦𑀬𑁂 𑀬𑁄𑀕𑁄 𑀓𑀭𑀡𑀻𑀬𑁄𑁇 (𑁧𑁬)

483\. 𑀆𑀭𑀜𑁆𑀜𑀺𑀓𑁂𑀦𑀸𑀯𑀼𑀲𑁄, 𑀪𑀺𑀓𑁆𑀔𑀼𑀦𑀸 𑀬𑁂 𑀢𑁂 𑀲𑀦𑁆𑀢𑀸 𑀯𑀺𑀫𑁄𑀓𑁆𑀔𑀸 𑀅𑀢𑀺𑀓𑁆𑀓𑀫𑁆𑀫 𑀭𑀽𑀧𑁂 𑀆𑀭𑀼𑀧𑁆𑀧𑀸 𑀢𑀢𑁆𑀣 𑀬𑁄𑀕𑁄 𑀓𑀭𑀡𑀻𑀬𑁄𑁇 𑀲𑀦𑁆𑀢𑀸𑀯𑀼𑀲𑁄, 𑀆𑀭𑀜𑁆𑀜𑀺𑀓𑀁 𑀪𑀺𑀓𑁆𑀔𑀼𑀁 𑀬𑁂 𑀢𑁂 𑀲𑀦𑁆𑀢𑀸 𑀯𑀺𑀫𑁄𑀓𑁆𑀔𑀸 𑀅𑀢𑀺𑀓𑁆𑀓𑀫𑁆𑀫 𑀭𑀽𑀧𑁂 𑀆𑀭𑀼𑀧𑁆𑀧𑀸 𑀢𑀢𑁆𑀣 𑀧𑀜𑁆𑀳𑀁 𑀧𑀼𑀘𑁆𑀙𑀺𑀢𑀸𑀭𑁄𑁇 𑀲𑀘𑁂, 𑀆𑀯𑀼𑀲𑁄, 𑀆𑀭𑀜𑁆𑀜𑀺𑀓𑁄 𑀪𑀺𑀓𑁆𑀔𑀼 𑀬𑁂 𑀢𑁂 𑀲𑀦𑁆𑀢𑀸 𑀯𑀺𑀫𑁄𑀓𑁆𑀔𑀸 𑀅𑀢𑀺𑀓𑁆𑀓𑀫𑁆𑀫 𑀭𑀽𑀧𑁂 𑀆𑀭𑀼𑀧𑁆𑀧𑀸 𑀢𑀢𑁆𑀣 𑀧𑀜𑁆𑀳𑀁 𑀧𑀼𑀝𑁆𑀞𑁄 𑀦 𑀲𑀫𑁆𑀧𑀸𑀬𑀢𑀺, 𑀢𑀲𑁆𑀲 𑀪𑀯𑀦𑁆𑀢𑀺 𑀯𑀢𑁆𑀢𑀸𑀭𑁄𑁇 ‘𑀓𑀺𑀁 𑀧𑀦𑀺𑀫𑀲𑁆𑀲𑀸𑀬𑀲𑁆𑀫𑀢𑁄 𑀆𑀭𑀜𑁆𑀜𑀺𑀓𑀲𑁆𑀲 𑀏𑀓𑀲𑁆𑀲𑀸𑀭𑀜𑁆𑀜𑁂 𑀲𑁂𑀭𑀺𑀯𑀺𑀳𑀸𑀭𑁂𑀦 𑀬𑁄 𑀅𑀬𑀫𑀸𑀬𑀲𑁆𑀫𑀸 𑀬𑁂 𑀢𑁂 𑀲𑀦𑁆𑀢𑀸 𑀯𑀺𑀫𑁄𑀓𑁆𑀔𑀸 𑀅𑀢𑀺𑀓𑁆𑀓𑀫𑁆𑀫 𑀭𑀽𑀧𑁂 𑀆𑀭𑀼𑀧𑁆𑀧𑀸 𑀢𑀢𑁆𑀣 𑀧𑀜𑁆𑀳𑀁 𑀧𑀼𑀝𑁆𑀞𑁄 𑀦 𑀲𑀫𑁆𑀧𑀸𑀬𑀢𑀻’𑀢𑀺—  𑀢𑀲𑁆𑀲 𑀪𑀯𑀦𑁆𑀢𑀺 𑀯𑀢𑁆𑀢𑀸𑀭𑁄𑁇 𑀢𑀲𑁆𑀫𑀸 𑀆𑀭𑀜𑁆𑀜𑀺𑀓𑁂𑀦 𑀪𑀺𑀓𑁆𑀔𑀼𑀦𑀸 𑀬𑁂 𑀢𑁂 𑀲𑀦𑁆𑀢𑀸 𑀯𑀺𑀫𑁄𑀓𑁆𑀔𑀸 𑀅𑀢𑀺𑀓𑁆𑀓𑀫𑁆𑀫 𑀭𑀽𑀧𑁂 𑀆𑀭𑀼𑀧𑁆𑀧𑀸 𑀢𑀢𑁆𑀣 𑀬𑁄𑀕𑁄 𑀓𑀭𑀡𑀻𑀬𑁄𑁇 (𑁧𑁭)

484\. 𑀆𑀭𑀜𑁆𑀜𑀺𑀓𑁂𑀦𑀸𑀯𑀼𑀲𑁄, 𑀪𑀺𑀓𑁆𑀔𑀼𑀦𑀸 𑀉𑀢𑁆𑀢𑀭𑀺 𑀫𑀦𑀼𑀲𑁆𑀲𑀥𑀫𑁆𑀫𑁂 𑀬𑁄𑀕𑁄 𑀓𑀭𑀡𑀻𑀬𑁄𑁇 𑀲𑀦𑁆𑀢𑀸𑀯𑀼𑀲𑁄, 𑀆𑀭𑀜𑁆𑀜𑀺𑀓𑀁 𑀪𑀺𑀓𑁆𑀔𑀼𑀁 𑀉𑀢𑁆𑀢𑀭𑀺 𑀫𑀦𑀼𑀲𑁆𑀲𑀥𑀫𑁆𑀫𑁂 𑀧𑀜𑁆𑀳𑀁 𑀧𑀼𑀘𑁆𑀙𑀺𑀢𑀸𑀭𑁄𑁇 𑀲𑀘𑁂, 𑀆𑀯𑀼𑀲𑁄, 𑀆𑀭𑀜𑁆𑀜𑀺𑀓𑁄 𑀪𑀺𑀓𑁆𑀔𑀼 𑀉𑀢𑁆𑀢𑀭𑀺 𑀫𑀦𑀼𑀲𑁆𑀲𑀥𑀫𑁆𑀫𑁂 𑀧𑀜𑁆𑀳𑀁 𑀧𑀼𑀝𑁆𑀞𑁄 𑀦 𑀲𑀫𑁆𑀧𑀸𑀬𑀢𑀺, 𑀢𑀲𑁆𑀲 𑀪𑀯𑀦𑁆𑀢𑀺 𑀯𑀢𑁆𑀢𑀸𑀭𑁄𑁇 ‘𑀓𑀺𑀁 𑀧𑀦𑀺𑀫𑀲𑁆𑀲𑀸𑀬𑀲𑁆𑀫𑀢𑁄 𑀆𑀭𑀜𑁆𑀜𑀺𑀓𑀲𑁆𑀲 𑀏𑀓𑀲𑁆𑀲𑀸𑀭𑀜𑁆𑀜𑁂 𑀲𑁂𑀭𑀺𑀯𑀺𑀳𑀸𑀭𑁂𑀦 𑀬𑁄 𑀅𑀬𑀫𑀸𑀬𑀲𑁆𑀫𑀸 𑀬𑀲𑁆𑀲𑀢𑁆𑀣𑀸𑀬 𑀧𑀩𑁆𑀩𑀚𑀺𑀢𑁄 𑀢𑀫𑀢𑁆𑀣𑀁 𑀦 𑀚𑀸𑀦𑀸𑀢𑀻’𑀢𑀺—  𑀢𑀲𑁆𑀲 𑀪𑀯𑀦𑁆𑀢𑀺 𑀯𑀢𑁆𑀢𑀸𑀭𑁄𑁇 𑀢𑀲𑁆𑀫𑀸 𑀆𑀭𑀜𑁆𑀜𑀺𑀓𑁂𑀦 𑀪𑀺𑀓𑁆𑀔𑀼𑀦𑀸 𑀉𑀢𑁆𑀢𑀭𑀺 𑀫𑀦𑀼𑀲𑁆𑀲𑀥𑀫𑁆𑀫𑁂 𑀬𑁄𑀕𑁄 𑀓𑀭𑀡𑀻𑀬𑁄”𑀢𑀺𑁇 (𑁧𑁮)

485\. 𑀏𑀯𑀁 𑀯𑀼𑀢𑁆𑀢𑁂, 𑀆𑀬𑀲𑁆𑀫𑀸 𑀫𑀳𑀸𑀫𑁄𑀕𑁆𑀕𑀮𑁆𑀮𑀸𑀦𑁄 𑀆𑀬𑀲𑁆𑀫𑀦𑁆𑀢𑀁 𑀲𑀸𑀭𑀺𑀧𑀼𑀢𑁆𑀢𑀁 𑀏𑀢𑀤𑀯𑁄𑀘—  “𑀆𑀭𑀜𑁆𑀜𑀺𑀓𑁂𑀦𑁂𑀯 𑀦𑀼 𑀔𑁄, 𑀆𑀯𑀼𑀲𑁄 𑀲𑀸𑀭𑀺𑀧𑀼𑀢𑁆𑀢, 𑀪𑀺𑀓𑁆𑀔𑀼𑀦𑀸 𑀇𑀫𑁂 𑀥𑀫𑁆𑀫𑀸 𑀲𑀫𑀸𑀤𑀸𑀬 𑀯𑀢𑁆𑀢𑀺𑀢𑀩𑁆𑀩𑀸 𑀉𑀤𑀸𑀳𑀼 𑀕𑀸𑀫𑀦𑁆𑀢𑀯𑀺𑀳𑀸𑀭𑀺𑀦𑀸𑀧𑀻”𑀢𑀺? “𑀆𑀭𑀜𑁆𑀜𑀺𑀓𑁂𑀦𑀸𑀧𑀺 𑀔𑁄, 𑀆𑀯𑀼𑀲𑁄 𑀫𑁄𑀕𑁆𑀕𑀮𑁆𑀮𑀸𑀦, 𑀪𑀺𑀓𑁆𑀔𑀼𑀦𑀸 𑀇𑀫𑁂 𑀥𑀫𑁆𑀫𑀸 𑀲𑀫𑀸𑀤𑀸𑀬 𑀯𑀢𑁆𑀢𑀺𑀢𑀩𑁆𑀩𑀸 𑀧𑀕𑁂𑀯 𑀕𑀸𑀫𑀦𑁆𑀢𑀯𑀺𑀳𑀸𑀭𑀺𑀦𑀸”𑀢𑀺𑁇

---

486\. 𑀕𑁄𑀮𑀺𑀬𑀸𑀦𑀺𑀲𑀼𑀢𑁆𑀢𑀁 𑀦𑀺𑀝𑁆𑀞𑀺𑀢𑀁 𑀦𑀯𑀫𑀁𑁇



[Go to previous page (2.8 Naḷakapānasutta)](2.8.md) / [Go to parent page (2 Bhikkhuvagga)](../10M/2.md) / [Go to next page (2.10 Kīṭāgirisutta)](2.10.md)


