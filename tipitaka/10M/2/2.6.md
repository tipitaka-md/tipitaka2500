
[Home](/) / [10M Majjhimapaṇṇāsapāḷi](../../10M.md) / [2 Bhikkhuvagga](../2.md)

# 𑁨𑁇𑁬 𑀮𑀝𑀼𑀓𑀺𑀓𑁄𑀧𑀫𑀲𑀼𑀢𑁆𑀢

### 𑀪𑀺𑀓𑁆𑀔𑀼𑀯𑀕𑁆𑀕

### 𑀮𑀝𑀼𑀓𑀺𑀓𑁄𑀧𑀫𑀲𑀼𑀢𑁆𑀢

(148.)

401\. 𑀏𑀯𑀁 𑀫𑁂 𑀲𑀼𑀢𑀁—  𑀏𑀓𑀁 𑀲𑀫𑀬𑀁 𑀪𑀕𑀯𑀸 𑀅𑀗𑁆𑀕𑀼𑀢𑁆𑀢𑀭𑀸𑀧𑁂𑀲𑀼 𑀯𑀺𑀳𑀭𑀢𑀺 𑀆𑀧𑀡𑀁 𑀦𑀸𑀫 𑀅𑀗𑁆𑀕𑀼𑀢𑁆𑀢𑀭𑀸𑀧𑀸𑀦𑀁 𑀦𑀺𑀕𑀫𑁄𑁇 𑀅𑀣 𑀔𑁄 𑀪𑀕𑀯𑀸 𑀧𑀼𑀩𑁆𑀩𑀡𑁆𑀳𑀲𑀫𑀬𑀁 𑀦𑀺𑀯𑀸𑀲𑁂𑀢𑁆𑀯𑀸 𑀧𑀢𑁆𑀢𑀘𑀻𑀯𑀭𑀫𑀸𑀤𑀸𑀬 𑀆𑀧𑀡𑀁 𑀧𑀺𑀡𑁆𑀟𑀸𑀬 𑀧𑀸𑀯𑀺𑀲𑀺𑁇 𑀆𑀧𑀡𑁂 𑀧𑀺𑀡𑁆𑀟𑀸𑀬 𑀘𑀭𑀺𑀢𑁆𑀯𑀸 𑀧𑀘𑁆𑀙𑀸𑀪𑀢𑁆𑀢𑀁 𑀧𑀺𑀡𑁆𑀟𑀧𑀸𑀢𑀧𑀝𑀺𑀓𑁆𑀓𑀦𑁆𑀢𑁄 𑀬𑁂𑀦𑀜𑁆𑀜𑀢𑀭𑁄 𑀯𑀦𑀲𑀡𑁆𑀟𑁄 𑀢𑁂𑀦𑀼𑀧𑀲𑀗𑁆𑀓𑀫𑀺 𑀤𑀺𑀯𑀸𑀯𑀺𑀳𑀸𑀭𑀸𑀬𑁇 𑀢𑀁 𑀯𑀦𑀲𑀡𑁆𑀟𑀁 𑀅𑀚𑁆𑀛𑁄𑀕𑀸𑀳𑁂𑀢𑁆𑀯𑀸 𑀅𑀜𑁆𑀜𑀢𑀭𑀲𑁆𑀫𑀺𑀁 𑀭𑀼𑀓𑁆𑀔𑀫𑀽𑀮𑁂 𑀤𑀺𑀯𑀸𑀯𑀺𑀳𑀸𑀭𑀁 𑀦𑀺𑀲𑀻𑀤𑀺𑁇 𑀆𑀬𑀲𑁆𑀫𑀸𑀧𑀺 𑀔𑁄 𑀉𑀤𑀸𑀬𑀻 𑀧𑀼𑀩𑁆𑀩𑀡𑁆𑀳𑀲𑀫𑀬𑀁 𑀦𑀺𑀯𑀸𑀲𑁂𑀢𑁆𑀯𑀸 𑀧𑀢𑁆𑀢𑀘𑀻𑀯𑀭𑀫𑀸𑀤𑀸𑀬 𑀆𑀧𑀡𑀁 𑀧𑀺𑀡𑁆𑀟𑀸𑀬 𑀧𑀸𑀯𑀺𑀲𑀺𑁇 𑀆𑀧𑀡𑁂 𑀧𑀺𑀡𑁆𑀟𑀸𑀬 𑀘𑀭𑀺𑀢𑁆𑀯𑀸 𑀧𑀘𑁆𑀙𑀸𑀪𑀢𑁆𑀢𑀁 𑀧𑀺𑀡𑁆𑀟𑀧𑀸𑀢𑀧𑀝𑀺𑀓𑁆𑀓𑀦𑁆𑀢𑁄 𑀬𑁂𑀦 𑀲𑁄 𑀯𑀦𑀲𑀡𑁆𑀟𑁄 𑀢𑁂𑀦𑀼𑀧𑀲𑀗𑁆𑀓𑀫𑀺 𑀤𑀺𑀯𑀸𑀯𑀺𑀳𑀸𑀭𑀸𑀬𑁇 𑀢𑀁 𑀯𑀦𑀲𑀡𑁆𑀟𑀁 𑀅𑀚𑁆𑀛𑁄𑀕𑀸𑀳𑁂𑀢𑁆𑀯𑀸 𑀅𑀜𑁆𑀜𑀢𑀭𑀲𑁆𑀫𑀺𑀁 𑀭𑀼𑀓𑁆𑀔𑀫𑀽𑀮𑁂 𑀤𑀺𑀯𑀸𑀯𑀺𑀳𑀸𑀭𑀁 𑀦𑀺𑀲𑀻𑀤𑀺𑁇 𑀅𑀣 𑀔𑁄 𑀆𑀬𑀲𑁆𑀫𑀢𑁄 𑀉𑀤𑀸𑀬𑀺𑀲𑁆𑀲 𑀭𑀳𑁄𑀕𑀢𑀲𑁆𑀲 𑀧𑀝𑀺𑀲𑀮𑁆𑀮𑀻𑀦𑀲𑁆𑀲 𑀏𑀯𑀁 𑀘𑁂𑀢𑀲𑁄 𑀧𑀭𑀺𑀯𑀺𑀢𑀓𑁆𑀓𑁄 𑀉𑀤𑀧𑀸𑀤𑀺—  “𑀩𑀳𑀽𑀦𑀁 𑀯𑀢 𑀦𑁄 𑀪𑀕𑀯𑀸 𑀤𑀼𑀓𑁆𑀔𑀥𑀫𑁆𑀫𑀸𑀦𑀁 𑀅𑀧𑀳𑀢𑁆𑀢𑀸, 𑀩𑀳𑀽𑀦𑀁 𑀯𑀢 𑀦𑁄 𑀪𑀕𑀯𑀸 𑀲𑀼𑀔𑀥𑀫𑁆𑀫𑀸𑀦𑀁 𑀉𑀧𑀳𑀢𑁆𑀢𑀸; 𑀩𑀳𑀽𑀦𑀁 𑀯𑀢 𑀦𑁄 𑀪𑀕𑀯𑀸 𑀅𑀓𑀼𑀲𑀮𑀸𑀦𑀁 𑀥𑀫𑁆𑀫𑀸𑀦𑀁 𑀅𑀧𑀳𑀢𑁆𑀢𑀸, 𑀩𑀳𑀽𑀦𑀁 𑀯𑀢 𑀦𑁄 𑀪𑀕𑀯𑀸 𑀓𑀼𑀲𑀮𑀸𑀦𑀁 𑀥𑀫𑁆𑀫𑀸𑀦𑀁 𑀉𑀧𑀳𑀢𑁆𑀢𑀸”𑀢𑀺𑁇 𑀅𑀣 𑀔𑁄 𑀆𑀬𑀲𑁆𑀫𑀸 𑀉𑀤𑀸𑀬𑀻 𑀲𑀸𑀬𑀦𑁆𑀳𑀲𑀫𑀬𑀁 𑀧𑀝𑀺𑀲𑀮𑁆𑀮𑀸𑀦𑀸 𑀯𑀼𑀝𑁆𑀞𑀺𑀢𑁄 𑀬𑁂𑀦 𑀪𑀕𑀯𑀸 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀪𑀕𑀯𑀦𑁆𑀢𑀁 𑀅𑀪𑀺𑀯𑀸𑀤𑁂𑀢𑁆𑀯𑀸 𑀏𑀓𑀫𑀦𑁆𑀢𑀁 𑀦𑀺𑀲𑀻𑀤𑀺𑁇

(149.)

402\. 𑀏𑀓𑀫𑀦𑁆𑀢𑀁 𑀦𑀺𑀲𑀺𑀦𑁆𑀦𑁄 𑀔𑁄 𑀆𑀬𑀲𑁆𑀫𑀸 𑀉𑀤𑀸𑀬𑀻 𑀪𑀕𑀯𑀦𑁆𑀢𑀁 𑀏𑀢𑀤𑀯𑁄𑀘—  “𑀇𑀥 𑀫𑀬𑁆𑀳𑀁, 𑀪𑀦𑁆𑀢𑁂, 𑀭𑀳𑁄𑀕𑀢𑀲𑁆𑀲 𑀧𑀝𑀺𑀲𑀮𑁆𑀮𑀻𑀦𑀲𑁆𑀲 𑀏𑀯𑀁 𑀘𑁂𑀢𑀲𑁄 𑀧𑀭𑀺𑀯𑀺𑀢𑀓𑁆𑀓𑁄 𑀉𑀤𑀧𑀸𑀤𑀺—  ‘𑀩𑀳𑀽𑀦𑀁 𑀯𑀢 𑀦𑁄 𑀪𑀕𑀯𑀸 𑀤𑀼𑀓𑁆𑀔𑀥𑀫𑁆𑀫𑀸𑀦𑀁 𑀅𑀧𑀳𑀢𑁆𑀢𑀸, 𑀩𑀳𑀽𑀦𑀁 𑀯𑀢 𑀦𑁄 𑀪𑀕𑀯𑀸 𑀲𑀼𑀔𑀥𑀫𑁆𑀫𑀸𑀦𑀁 𑀉𑀧𑀳𑀢𑁆𑀢𑀸; 𑀩𑀳𑀽𑀦𑀁 𑀯𑀢 𑀦𑁄 𑀪𑀕𑀯𑀸 𑀅𑀓𑀼𑀲𑀮𑀸𑀦𑀁 𑀥𑀫𑁆𑀫𑀸𑀦𑀁 𑀅𑀧𑀳𑀢𑁆𑀢𑀸, 𑀩𑀳𑀽𑀦𑀁 𑀯𑀢 𑀦𑁄 𑀪𑀕𑀯𑀸 𑀓𑀼𑀲𑀮𑀸𑀦𑀁 𑀥𑀫𑁆𑀫𑀸𑀦𑀁 𑀉𑀧𑀳𑀢𑁆𑀢𑀸’𑀢𑀺𑁇 𑀫𑀬𑀜𑁆𑀳𑀺, 𑀪𑀦𑁆𑀢𑁂, 𑀧𑀼𑀩𑁆𑀩𑁂 𑀲𑀸𑀬𑀜𑁆𑀘𑁂𑀯 𑀪𑀼𑀜𑁆𑀚𑀸𑀫 𑀧𑀸𑀢𑁄 𑀘 𑀤𑀺𑀯𑀸 𑀘 𑀯𑀺𑀓𑀸𑀮𑁂𑁇 𑀅𑀳𑀼 𑀔𑁄 𑀲𑁄, 𑀪𑀦𑁆𑀢𑁂, 𑀲𑀫𑀬𑁄 𑀬𑀁 𑀪𑀕𑀯𑀸 𑀪𑀺𑀓𑁆𑀔𑀽 𑀆𑀫𑀦𑁆𑀢𑁂𑀲𑀺—  ‘𑀇𑀗𑁆𑀖 𑀢𑀼𑀫𑁆𑀳𑁂, 𑀪𑀺𑀓𑁆𑀔𑀯𑁂, 𑀏𑀢𑀁 𑀤𑀺𑀯𑀸𑀯𑀺𑀓𑀸𑀮𑀪𑁄𑀚𑀦𑀁 𑀧𑀚𑀳𑀣𑀸’𑀢𑀺𑁇 𑀢𑀲𑁆𑀲 𑀫𑀬𑁆𑀳𑀁, 𑀪𑀦𑁆𑀢𑁂, 𑀅𑀳𑀼𑀤𑁂𑀯 𑀅𑀜𑁆𑀜𑀣𑀢𑁆𑀢𑀁, 𑀅𑀳𑀼𑀤𑁂𑀯 𑀤𑁄𑀫𑀦𑀲𑁆𑀲𑀁—  ‘𑀬𑀫𑁆𑀧𑀺 𑀦𑁄 𑀲𑀤𑁆𑀥𑀸 𑀕𑀳𑀧𑀢𑀺𑀓𑀸 𑀤𑀺𑀯𑀸 𑀯𑀺𑀓𑀸𑀮𑁂 𑀧𑀡𑀻𑀢𑀁 𑀔𑀸𑀤𑀦𑀻𑀬𑀁 𑀪𑁄𑀚𑀦𑀻𑀬𑀁 𑀤𑁂𑀦𑁆𑀢𑀺 𑀢𑀲𑁆𑀲𑀧𑀺 𑀦𑁄 𑀪𑀕𑀯𑀸 𑀧𑀳𑀸𑀦𑀫𑀸𑀳, 𑀢𑀲𑁆𑀲𑀧𑀺 𑀦𑁄 𑀲𑀼𑀕𑀢𑁄 𑀧𑀝𑀺𑀦𑀺𑀲𑁆𑀲𑀕𑁆𑀕𑀫𑀸𑀳𑀸’𑀢𑀺𑁇 𑀢𑁂 𑀫𑀬𑀁, 𑀪𑀦𑁆𑀢𑁂, 𑀪𑀕𑀯𑀢𑀺 𑀧𑁂𑀫𑀜𑁆𑀘 𑀕𑀸𑀭𑀯𑀜𑁆𑀘 𑀳𑀺𑀭𑀺𑀜𑁆𑀘 𑀑𑀢𑁆𑀢𑀧𑁆𑀧𑀜𑁆𑀘 𑀲𑀫𑁆𑀧𑀲𑁆𑀲𑀫𑀸𑀦𑀸 𑀏𑀯𑀁 𑀢𑀁 𑀤𑀺𑀯𑀸𑀯𑀺𑀓𑀸𑀮𑀪𑁄𑀚𑀦𑀁 𑀧𑀚𑀳𑀺𑀫𑁆𑀳𑀸𑁇 𑀢𑁂 𑀫𑀬𑀁, 𑀪𑀦𑁆𑀢𑁂, 𑀲𑀸𑀬𑀜𑁆𑀘𑁂𑀯 𑀪𑀼𑀜𑁆𑀚𑀸𑀫 𑀧𑀸𑀢𑁄 𑀘𑁇 𑀅𑀳𑀼 𑀔𑁄 𑀲𑁄, 𑀪𑀦𑁆𑀢𑁂, 𑀲𑀫𑀬𑁄 𑀬𑀁 𑀪𑀕𑀯𑀸 𑀪𑀺𑀓𑁆𑀔𑀽 𑀆𑀫𑀦𑁆𑀢𑁂𑀲𑀺—  ‘𑀇𑀗𑁆𑀖 𑀢𑀼𑀫𑁆𑀳𑁂, 𑀪𑀺𑀓𑁆𑀔𑀯𑁂, 𑀏𑀢𑀁 𑀭𑀢𑁆𑀢𑀺𑀁𑀯𑀺𑀓𑀸𑀮𑀪𑁄𑀚𑀦𑀁 𑀧𑀚𑀳𑀣𑀸’𑀢𑀺𑁇 𑀢𑀲𑁆𑀲 𑀫𑀬𑁆𑀳𑀁, 𑀪𑀦𑁆𑀢𑁂, 𑀅𑀳𑀼𑀤𑁂𑀯 𑀅𑀜𑁆𑀜𑀣𑀢𑁆𑀢𑀁 𑀅𑀳𑀼𑀤𑁂𑀯 𑀤𑁄𑀫𑀦𑀲𑁆𑀲𑀁—  ‘𑀬𑀫𑁆𑀧𑀺 𑀦𑁄 𑀇𑀫𑁂𑀲𑀁 𑀤𑁆𑀯𑀺𑀦𑁆𑀦𑀁 𑀪𑀢𑁆𑀢𑀸𑀦𑀁 𑀧𑀡𑀻𑀢𑀲𑀗𑁆𑀔𑀸𑀢𑀢𑀭𑀁 𑀢𑀲𑁆𑀲𑀧𑀺 𑀦𑁄 𑀪𑀕𑀯𑀸 𑀧𑀳𑀸𑀦𑀫𑀸𑀳, 𑀢𑀲𑁆𑀲𑀧𑀺 𑀦𑁄 𑀲𑀼𑀕𑀢𑁄 𑀧𑀝𑀺𑀦𑀺𑀲𑁆𑀲𑀕𑁆𑀕𑀫𑀸𑀳𑀸’𑀢𑀺𑁇 𑀪𑀽𑀢𑀧𑀼𑀩𑁆𑀩𑀁, 𑀪𑀦𑁆𑀢𑁂, 𑀅𑀜𑁆𑀜𑀢𑀭𑁄 𑀧𑀼𑀭𑀺𑀲𑁄 𑀤𑀺𑀯𑀸 𑀲𑀽𑀧𑁂𑀬𑁆𑀬𑀁 𑀮𑀪𑀺𑀢𑁆𑀯𑀸 𑀏𑀯𑀫𑀸𑀳—  ‘𑀳𑀦𑁆𑀤 𑀘 𑀇𑀫𑀁 𑀦𑀺𑀓𑁆𑀔𑀺𑀧𑀣, 𑀲𑀸𑀬𑀁 𑀲𑀩𑁆𑀩𑁂𑀯 𑀲𑀫𑀕𑁆𑀕𑀸 𑀪𑀼𑀜𑁆𑀚𑀺𑀲𑁆𑀲𑀸𑀫𑀸’𑀢𑀺𑁇 𑀬𑀸 𑀓𑀸𑀘𑀺, 𑀪𑀦𑁆𑀢𑁂, 𑀲𑀗𑁆𑀔𑀢𑀺𑀬𑁄 𑀲𑀩𑁆𑀩𑀸 𑀢𑀸 𑀭𑀢𑁆𑀢𑀺𑀁, 𑀅𑀧𑁆𑀧𑀸 𑀤𑀺𑀯𑀸𑁇 𑀢𑁂 𑀫𑀬𑀁, 𑀪𑀦𑁆𑀢𑁂, 𑀪𑀕𑀯𑀢𑀺 𑀧𑁂𑀫𑀜𑁆𑀘 𑀕𑀸𑀭𑀯𑀜𑁆𑀘 𑀳𑀺𑀭𑀺𑀜𑁆𑀘 𑀑𑀢𑁆𑀢𑀧𑁆𑀧𑀜𑁆𑀘 𑀲𑀫𑁆𑀧𑀲𑁆𑀲𑀫𑀸𑀦𑀸 𑀏𑀯𑀁 𑀢𑀁 𑀭𑀢𑁆𑀢𑀺𑀁𑀯𑀺𑀓𑀸𑀮𑀪𑁄𑀚𑀦𑀁 𑀧𑀚𑀳𑀺𑀫𑁆𑀳𑀸𑁇 𑀪𑀽𑀢𑀧𑀼𑀩𑁆𑀩𑀁, 𑀪𑀦𑁆𑀢𑁂, 𑀪𑀺𑀓𑁆𑀔𑀽 𑀭𑀢𑁆𑀢𑀦𑁆𑀥𑀓𑀸𑀭𑀢𑀺𑀫𑀺𑀲𑀸𑀬𑀁 𑀧𑀺𑀡𑁆𑀟𑀸𑀬 𑀘𑀭𑀦𑁆𑀢𑀸 𑀘𑀦𑁆𑀤𑀦𑀺𑀓𑀫𑁆𑀧𑀺 𑀧𑀯𑀺𑀲𑀦𑁆𑀢𑀺, 𑀑𑀮𑀺𑀕𑀮𑁆𑀮𑁂𑀧𑀺 𑀧𑀧𑀢𑀦𑁆𑀢𑀺, 𑀓𑀡𑁆𑀝𑀓𑀸𑀯𑀸𑀝𑀫𑁆𑀧𑀺 𑀆𑀭𑁄𑀳𑀦𑁆𑀢𑀺, 𑀲𑀼𑀢𑁆𑀢𑀫𑁆𑀧𑀺 𑀕𑀸𑀯𑀺𑀁 𑀆𑀭𑁄𑀳𑀦𑁆𑀢𑀺, 𑀫𑀸𑀡𑀯𑁂𑀳𑀺𑀧𑀺 𑀲𑀫𑀸𑀕𑀘𑁆𑀙𑀦𑁆𑀢𑀺 𑀓𑀢𑀓𑀫𑁆𑀫𑁂𑀳𑀺𑀧𑀺 𑀅𑀓𑀢𑀓𑀫𑁆𑀫𑁂𑀳𑀺𑀧𑀺, 𑀫𑀸𑀢𑀼𑀕𑀸𑀫𑁄𑀧𑀺 𑀢𑁂 𑀅𑀲𑀤𑁆𑀥𑀫𑁆𑀫𑁂𑀦 𑀦𑀺𑀫𑀦𑁆𑀢𑁂𑀢𑀺𑁇 𑀪𑀽𑀢𑀧𑀼𑀩𑁆𑀩𑀸𑀳𑀁, 𑀪𑀦𑁆𑀢𑁂, 𑀭𑀢𑁆𑀢𑀦𑁆𑀥𑀓𑀸𑀭𑀢𑀺𑀫𑀺𑀲𑀸𑀬𑀁 𑀧𑀺𑀡𑁆𑀟𑀸𑀬 𑀘𑀭𑀸𑀫𑀺𑁇 𑀅𑀤𑁆𑀤𑀲𑀸 𑀔𑁄 𑀫𑀁, 𑀪𑀦𑁆𑀢𑁂, 𑀅𑀜𑁆𑀜𑀢𑀭𑀸 𑀇𑀢𑁆𑀣𑀻 𑀯𑀺𑀚𑁆𑀚𑀦𑁆𑀢𑀭𑀺𑀓𑀸𑀬 𑀪𑀸𑀚𑀦𑀁 𑀥𑁄𑀯𑀦𑁆𑀢𑀻𑁇 𑀤𑀺𑀲𑁆𑀯𑀸 𑀫𑀁 𑀪𑀻𑀢𑀸 𑀯𑀺𑀲𑁆𑀲𑀭𑀫𑀓𑀸𑀲𑀺—  ‘𑀅𑀪𑀼𑀫𑁆𑀫𑁂 𑀧𑀺𑀲𑀸𑀘𑁄 𑀯𑀢 𑀫𑀦𑁆’𑀢𑀺𑁇 𑀏𑀯𑀁 𑀯𑀼𑀢𑁆𑀢𑁂, 𑀅𑀳𑀁, 𑀪𑀦𑁆𑀢𑁂, 𑀢𑀁 𑀇𑀢𑁆𑀣𑀺𑀁 𑀏𑀢𑀤𑀯𑁄𑀘𑀁—  ‘𑀦𑀸𑀳𑀁, 𑀪𑀕𑀺𑀦𑀺, 𑀧𑀺𑀲𑀸𑀘𑁄; 𑀪𑀺𑀓𑁆𑀔𑀼 𑀧𑀺𑀡𑁆𑀟𑀸𑀬 𑀞𑀺𑀢𑁄’𑀢𑀺𑁇 ‘𑀪𑀺𑀓𑁆𑀔𑀼𑀲𑁆𑀲 𑀆𑀢𑀼𑀫𑀸𑀭𑀻, 𑀪𑀺𑀓𑁆𑀔𑀼𑀲𑁆𑀲 𑀫𑀸𑀢𑀼𑀫𑀸𑀭𑀻𑁇 𑀯𑀭𑀁 𑀢𑁂, 𑀪𑀺𑀓𑁆𑀔𑀼, 𑀢𑀺𑀡𑁆𑀳𑁂𑀦 𑀕𑁄𑀯𑀺𑀓𑀦𑁆𑀢𑀦𑁂𑀦 𑀓𑀼𑀘𑁆𑀙𑀺 𑀧𑀭𑀺𑀓𑀦𑁆𑀢𑁄, 𑀦 𑀢𑁆𑀯𑁂𑀯 𑀯𑀭𑀁 𑀬𑀁 𑀭𑀢𑁆𑀢𑀦𑁆𑀥𑀓𑀸𑀭𑀢𑀺𑀫𑀺𑀲𑀸𑀬𑀁 𑀓𑀼𑀘𑁆𑀙𑀺𑀳𑁂𑀢𑀼 𑀧𑀺𑀡𑁆𑀟𑀸𑀬 𑀘𑀭𑀲𑀻’𑀢𑀺𑁇 𑀢𑀲𑁆𑀲 𑀫𑀬𑁆𑀳𑀁, 𑀪𑀦𑁆𑀢𑁂, 𑀢𑀤𑀦𑀼𑀲𑁆𑀲𑀭𑀢𑁄 𑀏𑀯𑀁 𑀳𑁄𑀢𑀺—  ‘𑀩𑀳𑀽𑀦𑀁 𑀯𑀢 𑀦𑁄 𑀪𑀕𑀯𑀸 𑀤𑀼𑀓𑁆𑀔𑀥𑀫𑁆𑀫𑀸𑀦𑀁 𑀅𑀧𑀳𑀢𑁆𑀢𑀸, 𑀩𑀳𑀽𑀦𑀁 𑀯𑀢 𑀦𑁄 𑀪𑀕𑀯𑀸 𑀲𑀼𑀔𑀥𑀫𑁆𑀫𑀸𑀦𑀁 𑀉𑀧𑀳𑀢𑁆𑀢𑀸; 𑀩𑀳𑀽𑀦𑀁 𑀯𑀢 𑀦𑁄 𑀪𑀕𑀯𑀸 𑀅𑀓𑀼𑀲𑀮𑀸𑀦𑀁 𑀥𑀫𑁆𑀫𑀸𑀦𑀁 𑀅𑀧𑀳𑀢𑁆𑀢𑀸, 𑀩𑀳𑀽𑀦𑀁 𑀯𑀢 𑀦𑁄 𑀪𑀕𑀯𑀸 𑀓𑀼𑀲𑀮𑀸𑀦𑀁 𑀥𑀫𑁆𑀫𑀸𑀦𑀁 𑀉𑀧𑀳𑀢𑁆𑀢𑀸’”𑀢𑀺𑁇

(150.)

403\. “𑀏𑀯𑀫𑁂𑀯 𑀧𑀦𑀼𑀤𑀸𑀬𑀺, 𑀇𑀥𑁂𑀓𑀘𑁆𑀘𑁂 𑀫𑁄𑀖𑀧𑀼𑀭𑀺𑀲𑀸 ‘𑀇𑀤𑀁 𑀧𑀚𑀳𑀣𑀸’𑀢𑀺 𑀫𑀬𑀸 𑀯𑀼𑀘𑁆𑀘𑀫𑀸𑀦𑀸 𑀢𑁂 𑀏𑀯𑀫𑀸𑀳𑀁𑀲𑀼—  ‘𑀓𑀺𑀁 𑀧𑀦𑀺𑀫𑀲𑁆𑀲 𑀅𑀧𑁆𑀧𑀫𑀢𑁆𑀢𑀓𑀲𑁆𑀲 𑀑𑀭𑀫𑀢𑁆𑀢𑀓𑀲𑁆𑀲 𑀅𑀥𑀺𑀲𑀮𑁆𑀮𑀺𑀔𑀢𑁂𑀯𑀸𑀬𑀁 𑀲𑀫𑀡𑁄’𑀢𑀺𑁇 𑀢𑁂 𑀢𑀜𑁆𑀘𑁂𑀯 𑀦𑀧𑁆𑀧𑀚𑀳𑀦𑁆𑀢𑀺, 𑀫𑀬𑀺 𑀘 𑀅𑀧𑁆𑀧𑀘𑁆𑀘𑀬𑀁 𑀉𑀧𑀝𑁆𑀞𑀸𑀧𑁂𑀦𑁆𑀢𑀺𑁇 𑀬𑁂 𑀘 𑀪𑀺𑀓𑁆𑀔𑀽 𑀲𑀺𑀓𑁆𑀔𑀸𑀓𑀸𑀫𑀸 𑀢𑁂𑀲𑀁 𑀢𑀁, 𑀉𑀤𑀸𑀬𑀺, 𑀳𑁄𑀢𑀺 𑀩𑀮𑀯𑀁 𑀩𑀦𑁆𑀥𑀦𑀁, 𑀤𑀍𑀳𑀁 𑀩𑀦𑁆𑀥𑀦𑀁, 𑀣𑀺𑀭𑀁 𑀩𑀦𑁆𑀥𑀦𑀁, 𑀅𑀧𑀽𑀢𑀺𑀓𑀁 𑀩𑀦𑁆𑀥𑀦𑀁, 𑀣𑀽𑀮𑁄, 𑀓𑀮𑀺𑀗𑁆𑀕𑀭𑁄—  𑀲𑁂𑀬𑁆𑀬𑀣𑀸𑀧𑀺, 𑀉𑀤𑀸𑀬𑀺, 𑀮𑀝𑀼𑀓𑀺𑀓𑀸 𑀲𑀓𑀼𑀡𑀺𑀓𑀸 𑀧𑀽𑀢𑀺𑀮𑀢𑀸𑀬 𑀩𑀦𑁆𑀥𑀦𑁂𑀦 𑀩𑀤𑁆𑀥𑀸 𑀢𑀢𑁆𑀣𑁂𑀯 𑀯𑀥𑀁 𑀯𑀸 𑀩𑀦𑁆𑀥𑀁 𑀯𑀸 𑀫𑀭𑀡𑀁 𑀯𑀸 𑀆𑀕𑀫𑁂𑀢𑀺𑁇 𑀬𑁄 𑀦𑀼 𑀔𑁄, 𑀉𑀤𑀸𑀬𑀺, 𑀏𑀯𑀁 𑀯𑀤𑁂𑀬𑁆𑀬—  ‘𑀬𑁂𑀦 𑀲𑀸 𑀮𑀝𑀼𑀓𑀺𑀓𑀸 𑀲𑀓𑀼𑀡𑀺𑀓𑀸 𑀧𑀽𑀢𑀺𑀮𑀢𑀸𑀬 𑀩𑀦𑁆𑀥𑀦𑁂𑀦 𑀩𑀤𑁆𑀥𑀸 𑀢𑀢𑁆𑀣𑁂𑀯 𑀯𑀥𑀁 𑀯𑀸 𑀩𑀦𑁆𑀥𑀁 𑀯𑀸 𑀫𑀭𑀡𑀁 𑀯𑀸 𑀆𑀕𑀫𑁂𑀢𑀺, 𑀢𑀜𑁆𑀳𑀺 𑀢𑀲𑁆𑀲𑀸 𑀅𑀩𑀮𑀁 𑀩𑀦𑁆𑀥𑀦𑀁, 𑀤𑀼𑀩𑁆𑀩𑀮𑀁 𑀩𑀦𑁆𑀥𑀦𑀁, 𑀧𑀽𑀢𑀺𑀓𑀁 𑀩𑀦𑁆𑀥𑀦𑀁, 𑀅𑀲𑀸𑀭𑀓𑀁 𑀩𑀦𑁆𑀥𑀦𑀦𑁆’𑀢𑀺; 𑀲𑀫𑁆𑀫𑀸 𑀦𑀼 𑀔𑁄 𑀲𑁄, 𑀉𑀤𑀸𑀬𑀺, 𑀯𑀤𑀫𑀸𑀦𑁄 𑀯𑀤𑁂𑀬𑁆𑀬𑀸”𑀢𑀺?

404\. “𑀦𑁄 𑀳𑁂𑀢𑀁, 𑀪𑀦𑁆𑀢𑁂𑁇 𑀬𑁂𑀦 𑀲𑀸, 𑀪𑀦𑁆𑀢𑁂, 𑀮𑀝𑀼𑀓𑀺𑀓𑀸 𑀲𑀓𑀼𑀡𑀺𑀓𑀸 𑀧𑀽𑀢𑀺𑀮𑀢𑀸𑀬 𑀩𑀦𑁆𑀥𑀦𑁂𑀦 𑀩𑀤𑁆𑀥𑀸 𑀢𑀢𑁆𑀣𑁂𑀯 𑀯𑀥𑀁 𑀯𑀸 𑀩𑀦𑁆𑀥𑀁 𑀯𑀸 𑀫𑀭𑀡𑀁 𑀯𑀸 𑀆𑀕𑀫𑁂𑀢𑀺, 𑀢𑀜𑁆𑀳𑀺 𑀢𑀲𑁆𑀲𑀸 𑀩𑀮𑀯𑀁 𑀩𑀦𑁆𑀥𑀦𑀁, 𑀤𑀍𑀳𑀁 𑀩𑀦𑁆𑀥𑀦𑀁, 𑀣𑀺𑀭𑀁 𑀩𑀦𑁆𑀥𑀦𑀁 𑀅𑀧𑀽𑀢𑀺𑀓𑀁 𑀩𑀦𑁆𑀥𑀦𑀁, 𑀣𑀽𑀮𑁄, 𑀓𑀮𑀺𑀗𑁆𑀕𑀭𑁄”𑀢𑀺𑁇

405\. “𑀏𑀯𑀫𑁂𑀯 𑀔𑁄, 𑀉𑀤𑀸𑀬𑀺, 𑀇𑀥𑁂𑀓𑀘𑁆𑀘𑁂 𑀫𑁄𑀖𑀧𑀼𑀭𑀺𑀲𑀸 ‘𑀇𑀤𑀁 𑀧𑀚𑀳𑀣𑀸’𑀢𑀺 𑀫𑀬𑀸 𑀯𑀼𑀘𑁆𑀘𑀫𑀸𑀦𑀸 𑀢𑁂 𑀏𑀯𑀫𑀸𑀳𑀁𑀲𑀼—  ‘𑀓𑀺𑀁 𑀧𑀦𑀺𑀫𑀲𑁆𑀲 𑀅𑀧𑁆𑀧𑀫𑀢𑁆𑀢𑀓𑀲𑁆𑀲 𑀑𑀭𑀫𑀢𑁆𑀢𑀓𑀲𑁆𑀲 𑀅𑀥𑀺𑀲𑀮𑁆𑀮𑀺𑀔𑀢𑁂𑀯𑀸𑀬𑀁 𑀲𑀫𑀡𑁄’𑀢𑀺? 𑀢𑁂 𑀢𑀜𑁆𑀘𑁂𑀯 𑀦𑀧𑁆𑀧𑀚𑀳𑀦𑁆𑀢𑀺, 𑀫𑀬𑀺 𑀘 𑀅𑀧𑁆𑀧𑀘𑁆𑀘𑀬𑀁 𑀉𑀧𑀝𑁆𑀞𑀸𑀧𑁂𑀦𑁆𑀢𑀺𑁇 𑀬𑁂 𑀘 𑀪𑀺𑀓𑁆𑀔𑀽 𑀲𑀺𑀓𑁆𑀔𑀸𑀓𑀸𑀫𑀸 𑀢𑁂𑀲𑀁 𑀢𑀁, 𑀉𑀤𑀸𑀬𑀺, 𑀳𑁄𑀢𑀺 𑀩𑀮𑀯𑀁 𑀩𑀦𑁆𑀥𑀦𑀁, 𑀤𑀍𑀳𑀁 𑀩𑀦𑁆𑀥𑀦𑀁, 𑀣𑀺𑀭𑀁 𑀩𑀦𑁆𑀥𑀦𑀁, 𑀅𑀧𑀽𑀢𑀺𑀓𑀁 𑀩𑀦𑁆𑀥𑀦𑀁, 𑀣𑀽𑀮𑁄, 𑀓𑀮𑀺𑀗𑁆𑀕𑀭𑁄𑁇

(151.)

406\. 𑀇𑀥 𑀧𑀦𑀼𑀤𑀸𑀬𑀺, 𑀏𑀓𑀘𑁆𑀘𑁂 𑀓𑀼𑀮𑀧𑀼𑀢𑁆𑀢𑀸 ‘𑀇𑀤𑀁 𑀧𑀚𑀳𑀣𑀸’𑀢𑀺 𑀫𑀬𑀸 𑀯𑀼𑀘𑁆𑀘𑀫𑀸𑀦𑀸 𑀢𑁂 𑀏𑀯𑀫𑀸𑀳𑀁𑀲𑀼—  ‘𑀓𑀺𑀁 𑀧𑀦𑀺𑀫𑀲𑁆𑀲 𑀅𑀧𑁆𑀧𑀫𑀢𑁆𑀢𑀓𑀲𑁆𑀲 𑀑𑀭𑀫𑀢𑁆𑀢𑀓𑀲𑁆𑀲 𑀧𑀳𑀸𑀢𑀩𑁆𑀩𑀲𑁆𑀲 𑀬𑀲𑁆𑀲 𑀦𑁄 𑀪𑀕𑀯𑀸 𑀧𑀳𑀸𑀦𑀫𑀸𑀳, 𑀬𑀲𑁆𑀲 𑀦𑁄 𑀲𑀼𑀕𑀢𑁄 𑀧𑀝𑀺𑀦𑀺𑀲𑁆𑀲𑀕𑁆𑀕𑀫𑀸𑀳𑀸’𑀢𑀺? 𑀢𑁂 𑀢𑀜𑁆𑀘𑁂𑀯 𑀧𑀚𑀳𑀦𑁆𑀢𑀺, 𑀫𑀬𑀺 𑀘 𑀦 𑀅𑀧𑁆𑀧𑀘𑁆𑀘𑀬𑀁 𑀉𑀧𑀝𑁆𑀞𑀸𑀧𑁂𑀦𑁆𑀢𑀺𑁇 𑀬𑁂 𑀘 𑀪𑀺𑀓𑁆𑀔𑀽 𑀲𑀺𑀓𑁆𑀔𑀸𑀓𑀸𑀫𑀸 𑀢𑁂 𑀢𑀁 𑀧𑀳𑀸𑀬 𑀅𑀧𑁆𑀧𑁄𑀲𑁆𑀲𑀼𑀓𑁆𑀓𑀸 𑀧𑀦𑁆𑀦𑀮𑁄𑀫𑀸 𑀧𑀭𑀤𑀢𑁆𑀢𑀯𑀼𑀢𑁆𑀢𑀸 𑀫𑀺𑀕𑀪𑀽𑀢𑁂𑀦 𑀘𑁂𑀢𑀲𑀸 𑀯𑀺𑀳𑀭𑀦𑁆𑀢𑀺𑁇 𑀢𑁂𑀲𑀁 𑀢𑀁, 𑀉𑀤𑀸𑀬𑀺, 𑀳𑁄𑀢𑀺 𑀅𑀩𑀮𑀁 𑀩𑀦𑁆𑀥𑀦𑀁, 𑀤𑀼𑀩𑁆𑀩𑀮𑀁 𑀩𑀦𑁆𑀥𑀦𑀁, 𑀧𑀽𑀢𑀺𑀓𑀁 𑀩𑀦𑁆𑀥𑀦𑀁, 𑀅𑀲𑀸𑀭𑀓𑀁 𑀩𑀦𑁆𑀥𑀦𑀁—  𑀲𑁂𑀬𑁆𑀬𑀣𑀸𑀧𑀺, 𑀉𑀤𑀸𑀬𑀺, 𑀭𑀜𑁆𑀜𑁄 𑀦𑀸𑀕𑁄 𑀈𑀲𑀸𑀤𑀦𑁆𑀢𑁄 𑀉𑀭𑀽𑀍𑀳𑀯𑀸 𑀅𑀪𑀺𑀚𑀸𑀢𑁄 𑀲𑀗𑁆𑀕𑀸𑀫𑀸𑀯𑀘𑀭𑁄 𑀤𑀍𑀳𑁂𑀳𑀺 𑀯𑀭𑀢𑁆𑀢𑁂𑀳𑀺 𑀩𑀦𑁆𑀥𑀦𑁂𑀳𑀺 𑀩𑀤𑁆𑀥𑁄 𑀈𑀲𑀓𑀁𑀬𑁂𑀯 𑀓𑀸𑀬𑀁 𑀲𑀦𑁆𑀦𑀸𑀫𑁂𑀢𑁆𑀯𑀸 𑀢𑀸𑀦𑀺 𑀩𑀦𑁆𑀥𑀦𑀸𑀦𑀺 𑀲𑀁𑀙𑀺𑀦𑁆𑀤𑀺𑀢𑁆𑀯𑀸 𑀲𑀫𑁆𑀧𑀤𑀸𑀮𑁂𑀢𑁆𑀯𑀸 𑀬𑁂𑀦 𑀓𑀸𑀫𑀁 𑀧𑀓𑁆𑀓𑀫𑀢𑀺𑁇 𑀬𑁄 𑀦𑀼 𑀔𑁄, 𑀉𑀤𑀸𑀬𑀺, 𑀏𑀯𑀁 𑀯𑀤𑁂𑀬𑁆𑀬—  ‘𑀬𑁂𑀳𑀺 𑀲𑁄 𑀭𑀜𑁆𑀜𑁄 𑀦𑀸𑀕𑁄 𑀈𑀲𑀸𑀤𑀦𑁆𑀢𑁄 𑀉𑀭𑀽𑀍𑀳𑀯𑀸 𑀅𑀪𑀺𑀚𑀸𑀢𑁄 𑀲𑀗𑁆𑀕𑀸𑀫𑀸𑀯𑀘𑀭𑁄 𑀤𑀍𑀳𑁂𑀳𑀺 𑀯𑀭𑀢𑁆𑀢𑁂𑀳𑀺 𑀩𑀦𑁆𑀥𑀦𑁂𑀳𑀺 𑀩𑀤𑁆𑀥𑁄 𑀈𑀲𑀓𑀁𑀬𑁂𑀯 𑀓𑀸𑀬𑀁 𑀲𑀦𑁆𑀦𑀸𑀫𑁂𑀢𑁆𑀯𑀸 𑀢𑀸𑀦𑀺 𑀩𑀦𑁆𑀥𑀦𑀸𑀦𑀺 𑀲𑀁𑀙𑀺𑀦𑁆𑀤𑀺𑀢𑁆𑀯𑀸 𑀲𑀫𑁆𑀧𑀤𑀸𑀮𑁂𑀢𑁆𑀯𑀸 𑀬𑁂𑀦 𑀓𑀸𑀫𑀁 𑀧𑀓𑁆𑀓𑀫𑀢𑀺, 𑀢𑀜𑁆𑀳𑀺 𑀢𑀲𑁆𑀲 𑀩𑀮𑀯𑀁 𑀩𑀦𑁆𑀥𑀦𑀁, 𑀤𑀍𑀳𑀁 𑀩𑀦𑁆𑀥𑀦𑀁, 𑀣𑀺𑀭𑀁 𑀩𑀦𑁆𑀥𑀦𑀁, 𑀅𑀧𑀽𑀢𑀺𑀓𑀁 𑀩𑀦𑁆𑀥𑀦𑀁, 𑀣𑀽𑀮𑁄, 𑀓𑀮𑀺𑀗𑁆𑀕𑀭𑁄’𑀢𑀺; 𑀲𑀫𑁆𑀫𑀸 𑀦𑀼 𑀔𑁄 𑀲𑁄, 𑀉𑀤𑀸𑀬𑀺, 𑀯𑀤𑀫𑀸𑀦𑁄 𑀯𑀤𑁂𑀬𑁆𑀬𑀸”𑀢𑀺?

407\. “𑀦𑁄 𑀳𑁂𑀢𑀁, 𑀪𑀦𑁆𑀢𑁂𑁇 𑀬𑁂𑀳𑀺 𑀲𑁄, 𑀪𑀦𑁆𑀢𑁂, 𑀭𑀜𑁆𑀜𑁄 𑀦𑀸𑀕𑁄 𑀈𑀲𑀸𑀤𑀦𑁆𑀢𑁄 𑀉𑀭𑀽𑀍𑀳𑀯𑀸 𑀅𑀪𑀺𑀚𑀸𑀢𑁄 𑀲𑀗𑁆𑀕𑀸𑀫𑀸𑀯𑀘𑀭𑁄 𑀤𑀍𑀳𑁂𑀳𑀺 𑀯𑀭𑀢𑁆𑀢𑁂𑀳𑀺 𑀩𑀦𑁆𑀥𑀦𑁂𑀳𑀺 𑀩𑀤𑁆𑀥𑁄 𑀈𑀲𑀓𑀁𑀬𑁂𑀯 𑀓𑀸𑀬𑀁 𑀲𑀦𑁆𑀦𑀸𑀫𑁂𑀢𑁆𑀯𑀸 𑀢𑀸𑀦𑀺 𑀩𑀦𑁆𑀥𑀦𑀸𑀦𑀺 𑀲𑀁𑀙𑀺𑀦𑁆𑀤𑀺𑀢𑁆𑀯𑀸 𑀲𑀫𑁆𑀧𑀤𑀸𑀮𑁂𑀢𑁆𑀯𑀸 𑀬𑁂𑀦 𑀓𑀸𑀫𑀁 𑀧𑀓𑁆𑀓𑀫𑀢𑀺, 𑀢𑀜𑁆𑀳𑀺 𑀢𑀲𑁆𑀲 𑀅𑀩𑀮𑀁 𑀩𑀦𑁆𑀥𑀦𑀁…𑀧𑁂…  𑀅𑀲𑀸𑀭𑀓𑀁 𑀩𑀦𑁆𑀥𑀦𑀦𑁆”𑀢𑀺𑁇

408\. “𑀏𑀯𑀫𑁂𑀯 𑀔𑁄, 𑀉𑀤𑀸𑀬𑀺, 𑀇𑀥𑁂𑀓𑀘𑁆𑀘𑁂 𑀓𑀼𑀮𑀧𑀼𑀢𑁆𑀢𑀸 ‘𑀇𑀤𑀁 𑀧𑀚𑀳𑀣𑀸’𑀢𑀺 𑀫𑀬𑀸 𑀯𑀼𑀘𑁆𑀘𑀫𑀸𑀦𑀸 𑀢𑁂 𑀏𑀯𑀫𑀸𑀳𑀁𑀲𑀼—  ‘𑀓𑀺𑀁 𑀧𑀦𑀺𑀫𑀲𑁆𑀲 𑀅𑀧𑁆𑀧𑀫𑀢𑁆𑀢𑀓𑀲𑁆𑀲 𑀑𑀭𑀫𑀢𑁆𑀢𑀓𑀲𑁆𑀲 𑀧𑀳𑀸𑀢𑀩𑁆𑀩𑀲𑁆𑀲 𑀬𑀲𑁆𑀲 𑀦𑁄 𑀪𑀕𑀯𑀸 𑀧𑀳𑀸𑀦𑀫𑀸𑀳, 𑀬𑀲𑁆𑀲 𑀦𑁄 𑀲𑀼𑀕𑀢𑁄 𑀧𑀝𑀺𑀦𑀺𑀲𑁆𑀲𑀕𑁆𑀕𑀫𑀸𑀳𑀸’𑀢𑀺? 𑀢𑁂 𑀢𑀜𑁆𑀘𑁂𑀯 𑀧𑀚𑀳𑀦𑁆𑀢𑀺, 𑀫𑀬𑀺 𑀘 𑀦 𑀅𑀧𑁆𑀧𑀘𑁆𑀘𑀬𑀁 𑀉𑀧𑀝𑁆𑀞𑀸𑀧𑁂𑀦𑁆𑀢𑀺𑁇 𑀬𑁂 𑀘 𑀪𑀺𑀓𑁆𑀔𑀽 𑀲𑀺𑀓𑁆𑀔𑀸𑀓𑀸𑀫𑀸 𑀢𑁂 𑀢𑀁 𑀧𑀳𑀸𑀬 𑀅𑀧𑁆𑀧𑁄𑀲𑁆𑀲𑀼𑀓𑁆𑀓𑀸 𑀧𑀦𑁆𑀦𑀮𑁄𑀫𑀸 𑀧𑀭𑀤𑀢𑁆𑀢𑀯𑀼𑀢𑁆𑀢𑀸 𑀫𑀺𑀕𑀪𑀽𑀢𑁂𑀦 𑀘𑁂𑀢𑀲𑀸 𑀯𑀺𑀳𑀭𑀦𑁆𑀢𑀺𑁇 𑀢𑁂𑀲𑀁 𑀢𑀁, 𑀉𑀤𑀸𑀬𑀺, 𑀳𑁄𑀢𑀺 𑀅𑀩𑀮𑀁 𑀩𑀦𑁆𑀥𑀦𑀁, 𑀤𑀼𑀩𑁆𑀩𑀮𑀁 𑀩𑀦𑁆𑀥𑀦𑀁, 𑀧𑀽𑀢𑀺𑀓𑀁 𑀩𑀦𑁆𑀥𑀦𑀁, 𑀅𑀲𑀸𑀭𑀓𑀁 𑀩𑀦𑁆𑀥𑀦𑀁𑁇

(152.)

409\. 𑀲𑁂𑀬𑁆𑀬𑀣𑀸𑀧𑀺, 𑀉𑀤𑀸𑀬𑀺, 𑀧𑀼𑀭𑀺𑀲𑁄 𑀤𑀮𑀺𑀤𑁆𑀤𑁄 𑀅𑀲𑁆𑀲𑀓𑁄 𑀅𑀦𑀸𑀍𑀳𑀺𑀬𑁄; 𑀢𑀲𑁆𑀲𑀲𑁆𑀲 𑀏𑀓𑀁 𑀅𑀕𑀸𑀭𑀓𑀁 𑀑𑀮𑀼𑀕𑁆𑀕𑀯𑀺𑀮𑀼𑀕𑁆𑀕𑀁 𑀓𑀸𑀓𑀸𑀢𑀺𑀤𑀸𑀬𑀺𑀁 𑀦𑀧𑀭𑀫𑀭𑀽𑀧𑀁, 𑀏𑀓𑀸 𑀔𑀝𑁄𑀧𑀺𑀓𑀸 𑀑𑀮𑀼𑀕𑁆𑀕𑀯𑀺𑀮𑀼𑀕𑁆𑀕𑀸 𑀦𑀧𑀭𑀫𑀭𑀽𑀧𑀸, 𑀏𑀓𑀺𑀲𑁆𑀲𑀸 𑀓𑀼𑀫𑁆𑀪𑀺𑀬𑀸 𑀥𑀜𑁆𑀜𑀲𑀫𑀯𑀸𑀧𑀓𑀁 𑀦𑀧𑀭𑀫𑀭𑀽𑀧𑀁, 𑀏𑀓𑀸 𑀚𑀸𑀬𑀺𑀓𑀸 𑀦𑀧𑀭𑀫𑀭𑀽𑀧𑀸𑁇 𑀲𑁄 𑀆𑀭𑀸𑀫𑀕𑀢𑀁 𑀪𑀺𑀓𑁆𑀔𑀼𑀁 𑀧𑀲𑁆𑀲𑁂𑀬𑁆𑀬 𑀲𑀼𑀥𑁄𑀢𑀳𑀢𑁆𑀣𑀧𑀸𑀤𑀁 𑀫𑀦𑀼𑀜𑁆𑀜𑀁 𑀪𑁄𑀚𑀦𑀁 𑀪𑀼𑀢𑁆𑀢𑀸𑀯𑀺𑀁 𑀲𑀻𑀢𑀸𑀬 𑀙𑀸𑀬𑀸𑀬 𑀦𑀺𑀲𑀺𑀦𑁆𑀦𑀁 𑀅𑀥𑀺𑀘𑀺𑀢𑁆𑀢𑁂 𑀬𑀼𑀢𑁆𑀢𑀁𑁇 𑀢𑀲𑁆𑀲 𑀏𑀯𑀫𑀲𑁆𑀲—  ‘𑀲𑀼𑀔𑀁 𑀯𑀢 𑀪𑁄 𑀲𑀸𑀫𑀜𑁆𑀜𑀁, 𑀆𑀭𑁄𑀕𑁆𑀬𑀁 𑀯𑀢 𑀪𑁄 𑀲𑀸𑀫𑀜𑁆𑀜𑀁𑁇 𑀲𑁄 𑀯𑀢𑀲𑁆𑀲𑀁 𑀬𑁄𑀳𑀁 𑀓𑁂𑀲𑀫𑀲𑁆𑀲𑀼𑀁 𑀑𑀳𑀸𑀭𑁂𑀢𑁆𑀯𑀸 𑀓𑀸𑀲𑀸𑀬𑀸𑀦𑀺 𑀯𑀢𑁆𑀣𑀸𑀦𑀺 𑀅𑀘𑁆𑀙𑀸𑀤𑁂𑀢𑁆𑀯𑀸 𑀅𑀕𑀸𑀭𑀲𑁆𑀫𑀸 𑀅𑀦𑀕𑀸𑀭𑀺𑀬𑀁 𑀧𑀩𑁆𑀩𑀚𑁂𑀬𑁆𑀬𑀦𑁆’𑀢𑀺𑁇 𑀲𑁄 𑀦 𑀲𑀓𑁆𑀓𑀼𑀡𑁂𑀬𑁆𑀬 𑀏𑀓𑀁 𑀅𑀕𑀸𑀭𑀓𑀁 𑀑𑀮𑀼𑀕𑁆𑀕𑀯𑀺𑀮𑀼𑀕𑁆𑀕𑀁 𑀓𑀸𑀓𑀸𑀢𑀺𑀤𑀸𑀬𑀺𑀁 𑀦𑀧𑀭𑀫𑀭𑀽𑀧𑀁 𑀧𑀳𑀸𑀬, 𑀏𑀓𑀁 𑀔𑀝𑁄𑀧𑀺𑀓𑀁 𑀑𑀮𑀼𑀕𑁆𑀕𑀯𑀺𑀮𑀼𑀕𑁆𑀕𑀁 𑀦𑀧𑀭𑀫𑀭𑀽𑀧𑀁 𑀧𑀳𑀸𑀬, 𑀏𑀓𑀺𑀲𑁆𑀲𑀸 𑀓𑀼𑀫𑁆𑀪𑀺𑀬𑀸 𑀥𑀜𑁆𑀜𑀲𑀫𑀯𑀸𑀧𑀓𑀁 𑀦𑀧𑀭𑀫𑀭𑀽𑀧𑀁 𑀧𑀳𑀸𑀬, 𑀏𑀓𑀁 𑀚𑀸𑀬𑀺𑀓𑀁 𑀦𑀧𑀭𑀫𑀭𑀽𑀧𑀁 𑀧𑀳𑀸𑀬 𑀓𑁂𑀲𑀫𑀲𑁆𑀲𑀼𑀁 𑀑𑀳𑀸𑀭𑁂𑀢𑁆𑀯𑀸 𑀓𑀸𑀲𑀸𑀬𑀸𑀦𑀺 𑀯𑀢𑁆𑀣𑀸𑀦𑀺 𑀅𑀘𑁆𑀙𑀸𑀤𑁂𑀢𑁆𑀯𑀸 𑀅𑀕𑀸𑀭𑀲𑁆𑀫𑀸 𑀅𑀦𑀕𑀸𑀭𑀺𑀬𑀁 𑀧𑀩𑁆𑀩𑀚𑀺𑀢𑀼𑀁𑁇 𑀬𑁄 𑀦𑀼 𑀔𑁄, 𑀉𑀤𑀸𑀬𑀺, 𑀏𑀯𑀁 𑀯𑀤𑁂𑀬𑁆𑀬—  ‘𑀬𑁂𑀳𑀺 𑀲𑁄 𑀧𑀼𑀭𑀺𑀲𑁄 𑀩𑀦𑁆𑀥𑀦𑁂𑀳𑀺 𑀩𑀤𑁆𑀥𑁄 𑀦 𑀲𑀓𑁆𑀓𑁄𑀢𑀺 𑀏𑀓𑀁 𑀅𑀕𑀸𑀭𑀓𑀁 𑀑𑀮𑀼𑀕𑁆𑀕𑀯𑀺𑀮𑀼𑀕𑁆𑀕𑀁 𑀓𑀸𑀓𑀸𑀢𑀺𑀤𑀸𑀬𑀺𑀁 𑀦𑀧𑀭𑀫𑀭𑀽𑀧𑀁 𑀧𑀳𑀸𑀬, 𑀏𑀓𑀁 𑀔𑀝𑁄𑀧𑀺𑀓𑀁 𑀑𑀮𑀼𑀕𑁆𑀕𑀯𑀺𑀮𑀼𑀕𑁆𑀕𑀁 𑀦𑀧𑀭𑀫𑀭𑀽𑀧𑀁 𑀧𑀳𑀸𑀬, 𑀏𑀓𑀺𑀲𑁆𑀲𑀸 𑀓𑀼𑀫𑁆𑀪𑀺𑀬𑀸 𑀥𑀜𑁆𑀜𑀲𑀫𑀯𑀸𑀧𑀓𑀁 𑀦𑀧𑀭𑀫𑀭𑀽𑀧𑀁 𑀧𑀳𑀸𑀬, 𑀏𑀓𑀁 𑀚𑀸𑀬𑀺𑀓𑀁 𑀦𑀧𑀭𑀫𑀭𑀽𑀧𑀁 𑀧𑀳𑀸𑀬 𑀓𑁂𑀲𑀫𑀲𑁆𑀲𑀼𑀁 𑀑𑀳𑀸𑀭𑁂𑀢𑁆𑀯𑀸 𑀓𑀸𑀲𑀸𑀬𑀸𑀦𑀺 𑀯𑀢𑁆𑀣𑀸𑀦𑀺 𑀅𑀘𑁆𑀙𑀸𑀤𑁂𑀢𑁆𑀯𑀸 𑀅𑀕𑀸𑀭𑀲𑁆𑀫𑀸 𑀅𑀦𑀕𑀸𑀭𑀺𑀬𑀁 𑀧𑀩𑁆𑀩𑀚𑀺𑀢𑀼𑀁; 𑀢𑀜𑁆𑀳𑀺 𑀢𑀲𑁆𑀲 𑀅𑀩𑀮𑀁 𑀩𑀦𑁆𑀥𑀦𑀁, 𑀤𑀼𑀩𑁆𑀩𑀮𑀁 𑀩𑀦𑁆𑀥𑀦𑀁, 𑀧𑀽𑀢𑀺𑀓𑀁 𑀩𑀦𑁆𑀥𑀦𑀁, 𑀅𑀲𑀸𑀭𑀓𑀁 𑀩𑀦𑁆𑀥𑀦𑀦𑁆’𑀢𑀺; 𑀲𑀫𑁆𑀫𑀸 𑀦𑀼 𑀔𑁄 𑀲𑁄, 𑀉𑀤𑀸𑀬𑀺, 𑀯𑀤𑀫𑀸𑀦𑁄 𑀯𑀤𑁂𑀬𑁆𑀬𑀸”𑀢𑀺?

410\. “𑀦𑁄 𑀳𑁂𑀢𑀁, 𑀪𑀦𑁆𑀢𑁂𑁇 𑀬𑁂𑀳𑀺 𑀲𑁄, 𑀪𑀦𑁆𑀢𑁂, 𑀧𑀼𑀭𑀺𑀲𑁄 𑀩𑀦𑁆𑀥𑀦𑁂𑀳𑀺 𑀩𑀤𑁆𑀥𑁄, 𑀦 𑀲𑀓𑁆𑀓𑁄𑀢𑀺 𑀏𑀓𑀁 𑀅𑀕𑀸𑀭𑀓𑀁 𑀑𑀮𑀼𑀕𑁆𑀕𑀯𑀺𑀮𑀼𑀕𑁆𑀕𑀁 𑀓𑀸𑀓𑀸𑀢𑀺𑀤𑀸𑀬𑀺𑀁 𑀦𑀧𑀭𑀫𑀭𑀽𑀧𑀁 𑀧𑀳𑀸𑀬, 𑀏𑀓𑀁 𑀔𑀝𑁄𑀧𑀺𑀓𑀁 𑀑𑀮𑀼𑀕𑁆𑀕𑀯𑀺𑀮𑀼𑀕𑁆𑀕𑀁 𑀦𑀧𑀭𑀫𑀭𑀽𑀧𑀁 𑀧𑀳𑀸𑀬, 𑀏𑀓𑀺𑀲𑁆𑀲𑀸 𑀓𑀼𑀫𑁆𑀪𑀺𑀬𑀸 𑀥𑀜𑁆𑀜𑀲𑀫𑀯𑀸𑀧𑀓𑀁 𑀦𑀧𑀭𑀫𑀭𑀽𑀧𑀁 𑀧𑀳𑀸𑀬, 𑀏𑀓𑀁 𑀚𑀸𑀬𑀺𑀓𑀁 𑀦𑀧𑀭𑀫𑀭𑀽𑀧𑀁 𑀧𑀳𑀸𑀬 𑀓𑁂𑀲𑀫𑀲𑁆𑀲𑀼𑀁 𑀑𑀳𑀸𑀭𑁂𑀢𑁆𑀯𑀸 𑀓𑀸𑀲𑀸𑀬𑀸𑀦𑀺 𑀯𑀢𑁆𑀣𑀸𑀦𑀺 𑀅𑀘𑁆𑀙𑀸𑀤𑁂𑀢𑁆𑀯𑀸 𑀅𑀕𑀸𑀭𑀲𑁆𑀫𑀸 𑀅𑀦𑀕𑀸𑀭𑀺𑀬𑀁 𑀧𑀩𑁆𑀩𑀚𑀺𑀢𑀼𑀁; 𑀢𑀜𑁆𑀳𑀺 𑀢𑀲𑁆𑀲 𑀩𑀮𑀯𑀁 𑀩𑀦𑁆𑀥𑀦𑀁, 𑀤𑀍𑀳𑀁 𑀩𑀦𑁆𑀥𑀦𑀁, 𑀣𑀺𑀭𑀁 𑀩𑀦𑁆𑀥𑀦𑀁, 𑀅𑀧𑀽𑀢𑀺𑀓𑀁 𑀩𑀦𑁆𑀥𑀦𑀁, 𑀣𑀽𑀮𑁄, 𑀓𑀮𑀺𑀗𑁆𑀕𑀭𑁄”𑀢𑀺𑁇

411\. “𑀏𑀯𑀫𑁂𑀯 𑀔𑁄, 𑀉𑀤𑀸𑀬𑀺, 𑀇𑀥𑁂𑀓𑀘𑁆𑀘𑁂 𑀫𑁄𑀖𑀧𑀼𑀭𑀺𑀲𑀸 ‘𑀇𑀤𑀁 𑀧𑀚𑀳𑀣𑀸’𑀢𑀺 𑀫𑀬𑀸 𑀯𑀼𑀘𑁆𑀘𑀫𑀸𑀦𑀸 𑀢𑁂 𑀏𑀯𑀫𑀸𑀳𑀁𑀲𑀼—  ‘𑀓𑀺𑀁 𑀧𑀦𑀺𑀫𑀲𑁆𑀲 𑀅𑀧𑁆𑀧𑀫𑀢𑁆𑀢𑀓𑀲𑁆𑀲 𑀑𑀭𑀫𑀢𑁆𑀢𑀓𑀲𑁆𑀲 𑀅𑀥𑀺𑀲𑀮𑁆𑀮𑀺𑀔𑀢𑁂𑀯𑀸𑀬𑀁 𑀲𑀫𑀡𑁄’𑀢𑀺? 𑀢𑁂 𑀢𑀜𑁆𑀘𑁂𑀯 𑀦𑀧𑁆𑀧𑀚𑀳𑀦𑁆𑀢𑀺, 𑀫𑀬𑀺 𑀘 𑀅𑀧𑁆𑀧𑀘𑁆𑀘𑀬𑀁 𑀉𑀧𑀝𑁆𑀞𑀸𑀧𑁂𑀦𑁆𑀢𑀺𑁇 𑀬𑁂 𑀘 𑀪𑀺𑀓𑁆𑀔𑀽 𑀲𑀺𑀓𑁆𑀔𑀸𑀓𑀸𑀫𑀸 𑀢𑁂𑀲𑀁 𑀢𑀁, 𑀉𑀤𑀸𑀬𑀺, 𑀳𑁄𑀢𑀺 𑀩𑀮𑀯𑀁 𑀩𑀦𑁆𑀥𑀦𑀁, 𑀤𑀍𑀳𑀁 𑀩𑀦𑁆𑀥𑀦𑀁, 𑀣𑀺𑀭𑀁 𑀩𑀦𑁆𑀥𑀦𑀁, 𑀅𑀧𑀽𑀢𑀺𑀓𑀁 𑀩𑀦𑁆𑀥𑀦𑀁, 𑀣𑀽𑀮𑁄, 𑀓𑀮𑀺𑀗𑁆𑀕𑀭𑁄𑁇

(153.)

412\. 𑀲𑁂𑀬𑁆𑀬𑀣𑀸𑀧𑀺, 𑀉𑀤𑀸𑀬𑀺, 𑀕𑀳𑀧𑀢𑀺 𑀯𑀸 𑀕𑀳𑀧𑀢𑀺𑀧𑀼𑀢𑁆𑀢𑁄 𑀯𑀸 𑀅𑀟𑁆𑀠𑁄 𑀫𑀳𑀤𑁆𑀥𑀦𑁄 𑀫𑀳𑀸𑀪𑁄𑀕𑁄, 𑀦𑁂𑀓𑀸𑀦𑀁 𑀦𑀺𑀓𑁆𑀔𑀕𑀡𑀸𑀦𑀁 𑀘𑀬𑁄, 𑀦𑁂𑀓𑀸𑀦𑀁 𑀥𑀜𑁆𑀜𑀕𑀡𑀸𑀦𑀁 𑀘𑀬𑁄, 𑀦𑁂𑀓𑀸𑀦𑀁 𑀔𑁂𑀢𑁆𑀢𑀕𑀡𑀸𑀦𑀁 𑀘𑀬𑁄, 𑀦𑁂𑀓𑀸𑀦𑀁 𑀯𑀢𑁆𑀣𑀼𑀕𑀡𑀸𑀦𑀁 𑀘𑀬𑁄, 𑀦𑁂𑀓𑀸𑀦𑀁 𑀪𑀭𑀺𑀬𑀕𑀡𑀸𑀦𑀁 𑀘𑀬𑁄, 𑀦𑁂𑀓𑀸𑀦𑀁 𑀤𑀸𑀲𑀕𑀡𑀸𑀦𑀁 𑀘𑀬𑁄, 𑀦𑁂𑀓𑀸𑀦𑀁 𑀤𑀸𑀲𑀺𑀕𑀡𑀸𑀦𑀁 𑀘𑀬𑁄; 𑀲𑁄 𑀆𑀭𑀸𑀫𑀕𑀢𑀁 𑀪𑀺𑀓𑁆𑀔𑀼𑀁 𑀧𑀲𑁆𑀲𑁂𑀬𑁆𑀬 𑀲𑀼𑀥𑁄𑀢𑀳𑀢𑁆𑀣𑀧𑀸𑀤𑀁 𑀫𑀦𑀼𑀜𑁆𑀜𑀁 𑀪𑁄𑀚𑀦𑀁 𑀪𑀼𑀢𑁆𑀢𑀸𑀯𑀺𑀁 𑀲𑀻𑀢𑀸𑀬 𑀙𑀸𑀬𑀸𑀬 𑀦𑀺𑀲𑀺𑀦𑁆𑀦𑀁 𑀅𑀥𑀺𑀘𑀺𑀢𑁆𑀢𑁂 𑀬𑀼𑀢𑁆𑀢𑀁𑁇 𑀢𑀲𑁆𑀲 𑀏𑀯𑀫𑀲𑁆𑀲—  ‘𑀲𑀼𑀔𑀁 𑀯𑀢 𑀪𑁄 𑀲𑀸𑀫𑀜𑁆𑀜𑀁, 𑀆𑀭𑁄𑀕𑁆𑀬𑀁 𑀯𑀢 𑀪𑁄 𑀲𑀸𑀫𑀜𑁆𑀜𑀁𑁇 𑀲𑁄 𑀯𑀢𑀲𑁆𑀲𑀁 𑀬𑁄𑀳𑀁 𑀓𑁂𑀲𑀫𑀲𑁆𑀲𑀼𑀁 𑀑𑀳𑀸𑀭𑁂𑀢𑁆𑀯𑀸 𑀓𑀸𑀲𑀸𑀬𑀸𑀦𑀺 𑀯𑀢𑁆𑀣𑀸𑀦𑀺 𑀅𑀘𑁆𑀙𑀸𑀤𑁂𑀢𑁆𑀯𑀸 𑀅𑀕𑀸𑀭𑀲𑁆𑀫𑀸 𑀅𑀦𑀕𑀸𑀭𑀺𑀬𑀁 𑀧𑀩𑁆𑀩𑀚𑁂𑀬𑁆𑀬𑀦𑁆’𑀢𑀺𑁇 𑀲𑁄 𑀲𑀓𑁆𑀓𑀼𑀡𑁂𑀬𑁆𑀬 𑀦𑁂𑀓𑀸𑀦𑀺 𑀦𑀺𑀓𑁆𑀔𑀕𑀡𑀸𑀦𑀺 𑀧𑀳𑀸𑀬, 𑀦𑁂𑀓𑀸𑀦𑀺 𑀥𑀜𑁆𑀜𑀕𑀡𑀸𑀦𑀺 𑀧𑀳𑀸𑀬, 𑀦𑁂𑀓𑀸𑀦𑀺 𑀔𑁂𑀢𑁆𑀢𑀕𑀡𑀸𑀦𑀺 𑀧𑀳𑀸𑀬, 𑀦𑁂𑀓𑀸𑀦𑀺 𑀯𑀢𑁆𑀣𑀼𑀕𑀡𑀸𑀦𑀺 𑀧𑀳𑀸𑀬, 𑀦𑁂𑀓𑀸𑀦𑀺 𑀪𑀭𑀺𑀬𑀕𑀡𑀸𑀦𑀺 𑀧𑀳𑀸𑀬, 𑀦𑁂𑀓𑀸𑀦𑀺 𑀤𑀸𑀲𑀕𑀡𑀸𑀦𑀺 𑀧𑀳𑀸𑀬, 𑀦𑁂𑀓𑀸𑀦𑀺 𑀤𑀸𑀲𑀺𑀕𑀡𑀸𑀦𑀺 𑀧𑀳𑀸𑀬 𑀓𑁂𑀲𑀫𑀲𑁆𑀲𑀼𑀁 𑀑𑀳𑀸𑀭𑁂𑀢𑁆𑀯𑀸 𑀓𑀸𑀲𑀸𑀬𑀸𑀦𑀺 𑀯𑀢𑁆𑀣𑀸𑀦𑀺 𑀅𑀘𑁆𑀙𑀸𑀤𑁂𑀢𑁆𑀯𑀸 𑀅𑀕𑀸𑀭𑀲𑁆𑀫𑀸 𑀅𑀦𑀕𑀸𑀭𑀺𑀬𑀁 𑀧𑀩𑁆𑀩𑀚𑀺𑀢𑀼𑀁𑁇 𑀬𑁄 𑀦𑀼 𑀔𑁄, 𑀉𑀤𑀸𑀬𑀺, 𑀏𑀯𑀁 𑀯𑀤𑁂𑀬𑁆𑀬—  ‘𑀬𑁂𑀳𑀺 𑀲𑁄 𑀕𑀳𑀧𑀢𑀺 𑀯𑀸 𑀕𑀳𑀧𑀢𑀺𑀧𑀼𑀢𑁆𑀢𑁄 𑀯𑀸 𑀩𑀦𑁆𑀥𑀦𑁂𑀳𑀺 𑀩𑀤𑁆𑀥𑁄, 𑀲𑀓𑁆𑀓𑁄𑀢𑀺 𑀦𑁂𑀓𑀸𑀦𑀺 𑀦𑀺𑀓𑁆𑀔𑀕𑀡𑀸𑀦𑀺 𑀧𑀳𑀸𑀬, 𑀦𑁂𑀓𑀸𑀦𑀺 𑀥𑀜𑁆𑀜𑀕𑀡𑀸𑀦𑀺 𑀧𑀳𑀸𑀬, 𑀦𑁂𑀓𑀸𑀦𑀺 𑀔𑁂𑀢𑁆𑀢𑀕𑀡𑀸𑀦𑀺 𑀧𑀳𑀸𑀬, 𑀦𑁂𑀓𑀸𑀦𑀺 𑀯𑀢𑁆𑀣𑀼𑀕𑀡𑀸𑀦𑀺 𑀧𑀳𑀸𑀬, 𑀦𑁂𑀓𑀸𑀦𑀺 𑀪𑀭𑀺𑀬𑀕𑀡𑀸𑀦𑀺 𑀧𑀳𑀸𑀬, 𑀦𑁂𑀓𑀸𑀦𑀺 𑀤𑀸𑀲𑀕𑀡𑀸𑀦𑀺 𑀧𑀳𑀸𑀬, 𑀦𑁂𑀓𑀸𑀦𑀺 𑀤𑀸𑀲𑀺𑀕𑀡𑀸𑀦𑀺 𑀧𑀳𑀸𑀬 𑀓𑁂𑀲𑀫𑀲𑁆𑀲𑀼𑀁 𑀑𑀳𑀸𑀭𑁂𑀢𑁆𑀯𑀸 𑀓𑀸𑀲𑀸𑀬𑀸𑀦𑀺 𑀯𑀢𑁆𑀣𑀸𑀦𑀺 𑀅𑀘𑁆𑀙𑀸𑀤𑁂𑀢𑁆𑀯𑀸 𑀅𑀕𑀸𑀭𑀲𑁆𑀫𑀸 𑀅𑀦𑀕𑀸𑀭𑀺𑀬𑀁 𑀧𑀩𑁆𑀩𑀚𑀺𑀢𑀼𑀁, 𑀢𑀜𑁆𑀳𑀺 𑀢𑀲𑁆𑀲 𑀩𑀮𑀯𑀁 𑀩𑀦𑁆𑀥𑀦𑀁, 𑀤𑀍𑀳𑀁 𑀩𑀦𑁆𑀥𑀦𑀁, 𑀣𑀺𑀭𑀁 𑀩𑀦𑁆𑀥𑀦𑀁, 𑀅𑀧𑀽𑀢𑀺𑀓𑀁 𑀩𑀦𑁆𑀥𑀦𑀁, 𑀣𑀽𑀮𑁄, 𑀓𑀮𑀺𑀗𑁆𑀕𑀭𑁄’𑀢𑀺; 𑀲𑀫𑁆𑀫𑀸 𑀦𑀼 𑀔𑁄 𑀲𑁄, 𑀉𑀤𑀸𑀬𑀺, 𑀯𑀤𑀫𑀸𑀦𑁄 𑀯𑀤𑁂𑀬𑁆𑀬𑀸”𑀢𑀺?

413\. “𑀦𑁄 𑀳𑁂𑀢𑀁, 𑀪𑀦𑁆𑀢𑁂𑁇 𑀬𑁂𑀳𑀺 𑀲𑁄, 𑀪𑀦𑁆𑀢𑁂, 𑀕𑀳𑀧𑀢𑀺 𑀯𑀸 𑀕𑀳𑀧𑀢𑀺𑀧𑀼𑀢𑁆𑀢𑁄 𑀯𑀸 𑀩𑀦𑁆𑀥𑀦𑁂𑀳𑀺 𑀩𑀤𑁆𑀥𑁄, 𑀲𑀓𑁆𑀓𑁄𑀢𑀺 𑀦𑁂𑀓𑀸𑀦𑀺 𑀦𑀺𑀓𑁆𑀔𑀕𑀡𑀸𑀦𑀺 𑀧𑀳𑀸𑀬, 𑀦𑁂𑀓𑀸𑀦𑀺 𑀥𑀜𑁆𑀜𑀕𑀡𑀸𑀦𑀺 𑀧𑀳𑀸𑀬, 𑀦𑁂𑀓𑀸𑀦𑀺 𑀔𑁂𑀢𑁆𑀢𑀕𑀡𑀸𑀦𑀺 𑀧𑀳𑀸𑀬, 𑀦𑁂𑀓𑀸𑀦𑀺 𑀯𑀢𑁆𑀣𑀼𑀕𑀡𑀸𑀦𑀺 𑀧𑀳𑀸𑀬, 𑀦𑁂𑀓𑀸𑀦𑀺 𑀪𑀭𑀺𑀬𑀕𑀡𑀸𑀦𑀺 𑀧𑀳𑀸𑀬, 𑀦𑁂𑀓𑀸𑀦𑀺 𑀤𑀸𑀲𑀕𑀡𑀸𑀦𑀺 𑀧𑀳𑀸𑀬, 𑀦𑁂𑀓𑀸𑀦𑀺 𑀤𑀸𑀲𑀺𑀕𑀡𑀸𑀦𑀺 𑀧𑀳𑀸𑀬 𑀓𑁂𑀲𑀫𑀲𑁆𑀲𑀼𑀁 𑀑𑀳𑀸𑀭𑁂𑀢𑁆𑀯𑀸 𑀓𑀸𑀲𑀸𑀬𑀸𑀦𑀺 𑀯𑀢𑁆𑀣𑀸𑀦𑀺 𑀅𑀘𑁆𑀙𑀸𑀤𑁂𑀢𑁆𑀯𑀸 𑀅𑀕𑀸𑀭𑀲𑁆𑀫𑀸 𑀅𑀦𑀕𑀸𑀭𑀺𑀬𑀁 𑀧𑀩𑁆𑀩𑀚𑀺𑀢𑀼𑀁; 𑀢𑀜𑁆𑀳𑀺 𑀢𑀲𑁆𑀲 𑀅𑀩𑀮𑀁 𑀩𑀦𑁆𑀥𑀦𑀁, 𑀤𑀼𑀩𑁆𑀩𑀮𑀁 𑀩𑀦𑁆𑀥𑀦𑀁, 𑀧𑀽𑀢𑀺𑀓𑀁 𑀩𑀦𑁆𑀥𑀦𑀁, 𑀅𑀲𑀸𑀭𑀓𑀁 𑀩𑀦𑁆𑀥𑀦𑀦𑁆”𑀢𑀺𑁇 “𑀏𑀯𑀫𑁂𑀯 𑀔𑁄, 𑀉𑀤𑀸𑀬𑀺, 𑀇𑀥𑁂𑀓𑀘𑁆𑀘𑁂 𑀓𑀼𑀮𑀧𑀼𑀢𑁆𑀢𑀸 ‘𑀇𑀤𑀁 𑀧𑀚𑀳𑀣𑀸’𑀢𑀺 𑀫𑀬𑀸 𑀯𑀼𑀘𑁆𑀘𑀫𑀸𑀦𑀸 𑀢𑁂 𑀏𑀯𑀫𑀸𑀳𑀁𑀲𑀼—  ‘𑀓𑀺𑀁 𑀧𑀦𑀺𑀫𑀲𑁆𑀲 𑀅𑀧𑁆𑀧𑀫𑀢𑁆𑀢𑀓𑀲𑁆𑀲 𑀑𑀭𑀫𑀢𑁆𑀢𑀓𑀲𑁆𑀲 𑀧𑀳𑀸𑀢𑀩𑁆𑀩𑀲𑁆𑀲 𑀬𑀲𑁆𑀲 𑀦𑁄 𑀪𑀕𑀯𑀸 𑀧𑀳𑀸𑀦𑀫𑀸𑀳, 𑀬𑀲𑁆𑀲 𑀦𑁄 𑀲𑀼𑀕𑀢𑁄 𑀧𑀝𑀺𑀦𑀺𑀲𑁆𑀲𑀕𑁆𑀕𑀫𑀸𑀳𑀸’𑀢𑀺? 𑀢𑁂 𑀢𑀜𑁆𑀘𑁂𑀯 𑀧𑀚𑀳𑀦𑁆𑀢𑀺, 𑀫𑀬𑀺 𑀘 𑀦 𑀅𑀧𑁆𑀧𑀘𑁆𑀘𑀬𑀁 𑀉𑀧𑀝𑁆𑀞𑀸𑀧𑁂𑀦𑁆𑀢𑀺𑁇 𑀬𑁂 𑀘 𑀪𑀺𑀓𑁆𑀔𑀽 𑀲𑀺𑀓𑁆𑀔𑀸𑀓𑀸𑀫𑀸 𑀢𑁂 𑀢𑀁 𑀧𑀳𑀸𑀬 𑀅𑀧𑁆𑀧𑁄𑀲𑁆𑀲𑀼𑀓𑁆𑀓𑀸 𑀧𑀦𑁆𑀦𑀮𑁄𑀫𑀸 𑀧𑀭𑀤𑀢𑁆𑀢𑀯𑀼𑀢𑁆𑀢𑀸 𑀫𑀺𑀕𑀪𑀽𑀢𑁂𑀦 𑀘𑁂𑀢𑀲𑀸 𑀯𑀺𑀳𑀭𑀦𑁆𑀢𑀺𑁇 𑀢𑁂𑀲𑀁 𑀢𑀁, 𑀉𑀤𑀸𑀬𑀺, 𑀳𑁄𑀢𑀺 𑀅𑀩𑀮𑀁 𑀩𑀦𑁆𑀥𑀦𑀁, 𑀤𑀼𑀩𑁆𑀩𑀮𑀁 𑀩𑀦𑁆𑀥𑀦𑀁, 𑀧𑀽𑀢𑀺𑀓𑀁 𑀩𑀦𑁆𑀥𑀦𑀁, 𑀅𑀲𑀸𑀭𑀓𑀁 𑀩𑀦𑁆𑀥𑀦𑀁𑁇

(154.)

414\. 𑀘𑀢𑁆𑀢𑀸𑀭𑁄𑀫𑁂, 𑀉𑀤𑀸𑀬𑀺, 𑀧𑀼𑀕𑁆𑀕𑀮𑀸 𑀲𑀦𑁆𑀢𑁄 𑀲𑀁𑀯𑀺𑀚𑁆𑀚𑀫𑀸𑀦𑀸 𑀮𑁄𑀓𑀲𑁆𑀫𑀺𑀁𑁇 𑀓𑀢𑀫𑁂 𑀘𑀢𑁆𑀢𑀸𑀭𑁄? 𑀇𑀥𑀼𑀤𑀸𑀬𑀺, 𑀏𑀓𑀘𑁆𑀘𑁄 𑀧𑀼𑀕𑁆𑀕𑀮𑁄 𑀉𑀧𑀥𑀺𑀧𑀳𑀸𑀦𑀸𑀬 𑀧𑀝𑀺𑀧𑀦𑁆𑀦𑁄 𑀳𑁄𑀢𑀺 𑀉𑀧𑀥𑀺𑀧𑀝𑀺𑀦𑀺𑀲𑁆𑀲𑀕𑁆𑀕𑀸𑀬𑁇 𑀢𑀫𑁂𑀦𑀁 𑀉𑀧𑀥𑀺𑀧𑀳𑀸𑀦𑀸𑀬 𑀧𑀝𑀺𑀧𑀦𑁆𑀦𑀁 𑀉𑀧𑀥𑀺𑀧𑀝𑀺𑀦𑀺𑀲𑁆𑀲𑀕𑁆𑀕𑀸𑀬 𑀉𑀧𑀥𑀺𑀧𑀝𑀺𑀲𑀁𑀬𑀼𑀢𑁆𑀢𑀸 𑀲𑀭𑀲𑀗𑁆𑀓𑀧𑁆𑀧𑀸 𑀲𑀫𑀼𑀤𑀸𑀘𑀭𑀦𑁆𑀢𑀺𑁇 𑀲𑁄 𑀢𑁂 𑀅𑀥𑀺𑀯𑀸𑀲𑁂𑀢𑀺, 𑀦𑀧𑁆𑀧𑀚𑀳𑀢𑀺, 𑀦 𑀯𑀺𑀦𑁄𑀤𑁂𑀢𑀺, 𑀦 𑀩𑁆𑀬𑀦𑁆𑀢𑀻𑀓𑀭𑁄𑀢𑀺, 𑀦 𑀅𑀦𑀪𑀸𑀯𑀁 𑀕𑀫𑁂𑀢𑀺𑁇 𑀇𑀫𑀁 𑀔𑁄 𑀅𑀳𑀁, 𑀉𑀤𑀸𑀬𑀺, 𑀧𑀼𑀕𑁆𑀕𑀮𑀁 ‘𑀲𑀁𑀬𑀼𑀢𑁆𑀢𑁄’𑀢𑀺 𑀯𑀤𑀸𑀫𑀺 𑀦𑁄 ‘𑀯𑀺𑀲𑀁𑀬𑀼𑀢𑁆𑀢𑁄’𑁇 𑀢𑀁 𑀓𑀺𑀲𑁆𑀲 𑀳𑁂𑀢𑀼? 𑀇𑀦𑁆𑀤𑁆𑀭𑀺𑀬𑀯𑁂𑀫𑀢𑁆𑀢𑀢𑀸 𑀳𑀺 𑀫𑁂, 𑀉𑀤𑀸𑀬𑀺, 𑀇𑀫𑀲𑁆𑀫𑀺𑀁 𑀧𑀼𑀕𑁆𑀕𑀮𑁂 𑀯𑀺𑀤𑀺𑀢𑀸𑁇

415\. 𑀇𑀥 𑀧𑀦𑀼𑀤𑀸𑀬𑀺, 𑀏𑀓𑀘𑁆𑀘𑁄 𑀧𑀼𑀕𑁆𑀕𑀮𑁄 𑀉𑀧𑀥𑀺𑀧𑀳𑀸𑀦𑀸𑀬 𑀧𑀝𑀺𑀧𑀦𑁆𑀦𑁄 𑀳𑁄𑀢𑀺 𑀉𑀧𑀥𑀺𑀧𑀝𑀺𑀦𑀺𑀲𑁆𑀲𑀕𑁆𑀕𑀸𑀬𑁇 𑀢𑀫𑁂𑀦𑀁 𑀉𑀧𑀥𑀺𑀧𑀳𑀸𑀦𑀸𑀬 𑀧𑀝𑀺𑀧𑀦𑁆𑀦𑀁 𑀉𑀧𑀥𑀺𑀧𑀝𑀺𑀦𑀺𑀲𑁆𑀲𑀕𑁆𑀕𑀸𑀬 𑀉𑀧𑀥𑀺𑀧𑀝𑀺𑀲𑀁𑀬𑀼𑀢𑁆𑀢𑀸 𑀲𑀭𑀲𑀗𑁆𑀓𑀧𑁆𑀧𑀸 𑀲𑀫𑀼𑀤𑀸𑀘𑀭𑀦𑁆𑀢𑀺𑁇 𑀲𑁄 𑀢𑁂 𑀦𑀸𑀥𑀺𑀯𑀸𑀲𑁂𑀢𑀺, 𑀧𑀚𑀳𑀢𑀺, 𑀯𑀺𑀦𑁄𑀤𑁂𑀢𑀺, 𑀩𑁆𑀬𑀦𑁆𑀢𑀻𑀓𑀭𑁄𑀢𑀺, 𑀅𑀦𑀪𑀸𑀯𑀁 𑀕𑀫𑁂𑀢𑀺𑁇 𑀇𑀫𑀫𑁆𑀧𑀺 𑀔𑁄 𑀅𑀳𑀁, 𑀉𑀤𑀸𑀬𑀺, 𑀧𑀼𑀕𑁆𑀕𑀮𑀁 ‘𑀲𑀁𑀬𑀼𑀢𑁆𑀢𑁄’𑀢𑀺 𑀯𑀤𑀸𑀫𑀺 𑀦𑁄 ‘𑀯𑀺𑀲𑀁𑀬𑀼𑀢𑁆𑀢𑁄’𑁇 𑀢𑀁 𑀓𑀺𑀲𑁆𑀲 𑀳𑁂𑀢𑀼? 𑀇𑀦𑁆𑀤𑁆𑀭𑀺𑀬𑀯𑁂𑀫𑀢𑁆𑀢𑀢𑀸 𑀳𑀺 𑀫𑁂, 𑀉𑀤𑀸𑀬𑀺, 𑀇𑀫𑀲𑁆𑀫𑀺𑀁 𑀧𑀼𑀕𑁆𑀕𑀮𑁂 𑀯𑀺𑀤𑀺𑀢𑀸𑁇

416\. 𑀇𑀥 𑀧𑀦𑀼𑀤𑀸𑀬𑀺, 𑀏𑀓𑀘𑁆𑀘𑁄 𑀧𑀼𑀕𑁆𑀕𑀮𑁄 𑀉𑀧𑀥𑀺𑀧𑀳𑀸𑀦𑀸𑀬 𑀧𑀝𑀺𑀧𑀦𑁆𑀦𑁄 𑀳𑁄𑀢𑀺 𑀉𑀧𑀥𑀺𑀧𑀝𑀺𑀦𑀺𑀲𑁆𑀲𑀕𑁆𑀕𑀸𑀬𑁇 𑀢𑀫𑁂𑀦𑀁 𑀉𑀧𑀥𑀺𑀧𑀳𑀸𑀦𑀸𑀬 𑀧𑀝𑀺𑀧𑀦𑁆𑀦𑀁 𑀉𑀧𑀥𑀺𑀧𑀝𑀺𑀦𑀺𑀲𑁆𑀲𑀕𑁆𑀕𑀸𑀬 𑀓𑀤𑀸𑀘𑀺 𑀓𑀭𑀳𑀘𑀺 𑀲𑀢𑀺𑀲𑀫𑁆𑀫𑁄𑀲𑀸 𑀉𑀧𑀥𑀺𑀧𑀝𑀺𑀲𑀁𑀬𑀼𑀢𑁆𑀢𑀸 𑀲𑀭𑀲𑀗𑁆𑀓𑀧𑁆𑀧𑀸 𑀲𑀫𑀼𑀤𑀸𑀘𑀭𑀦𑁆𑀢𑀺; 𑀤𑀦𑁆𑀥𑁄, 𑀉𑀤𑀸𑀬𑀺, 𑀲𑀢𑀼𑀧𑁆𑀧𑀸𑀤𑁄𑁇 𑀅𑀣 𑀔𑁄 𑀦𑀁 𑀔𑀺𑀧𑁆𑀧𑀫𑁂𑀯 𑀧𑀚𑀳𑀢𑀺, 𑀯𑀺𑀦𑁄𑀤𑁂𑀢𑀺, 𑀩𑁆𑀬𑀦𑁆𑀢𑀻𑀓𑀭𑁄𑀢𑀺, 𑀅𑀦𑀪𑀸𑀯𑀁 𑀕𑀫𑁂𑀢𑀺𑁇 𑀲𑁂𑀬𑁆𑀬𑀣𑀸𑀧𑀺, 𑀉𑀤𑀸𑀬𑀺, 𑀧𑀼𑀭𑀺𑀲𑁄 𑀤𑀺𑀯𑀲𑀁𑀲𑀦𑁆𑀢𑀢𑁆𑀢𑁂 𑀅𑀬𑁄𑀓𑀝𑀸𑀳𑁂 𑀤𑁆𑀯𑁂 𑀯𑀸 𑀢𑀻𑀡𑀺 𑀯𑀸 𑀉𑀤𑀓𑀨𑀼𑀲𑀺𑀢𑀸𑀦𑀺 𑀦𑀺𑀧𑀸𑀢𑁂𑀬𑁆𑀬; 𑀤𑀦𑁆𑀥𑁄, 𑀉𑀤𑀸𑀬𑀺, 𑀉𑀤𑀓𑀨𑀼𑀲𑀺𑀢𑀸𑀦𑀁 𑀦𑀺𑀧𑀸𑀢𑁄𑁇 𑀅𑀣 𑀔𑁄 𑀦𑀁 𑀔𑀺𑀧𑁆𑀧𑀫𑁂𑀯 𑀧𑀭𑀺𑀓𑁆𑀔𑀬𑀁 𑀧𑀭𑀺𑀬𑀸𑀤𑀸𑀦𑀁 𑀕𑀘𑁆𑀙𑁂𑀬𑁆𑀬𑁇

417\. 𑀏𑀯𑀫𑁂𑀯 𑀔𑁄, 𑀉𑀤𑀸𑀬𑀺, 𑀇𑀥𑁂𑀓𑀘𑁆𑀘𑁄 𑀧𑀼𑀕𑁆𑀕𑀮𑁄 𑀉𑀧𑀥𑀺𑀧𑀳𑀸𑀦𑀸𑀬 𑀧𑀝𑀺𑀧𑀦𑁆𑀦𑁄 𑀳𑁄𑀢𑀺 𑀉𑀧𑀥𑀺𑀧𑀝𑀺𑀦𑀺𑀲𑁆𑀲𑀕𑁆𑀕𑀸𑀬𑁇 𑀢𑀫𑁂𑀦𑀁 𑀉𑀧𑀥𑀺𑀧𑀳𑀸𑀦𑀸𑀬 𑀧𑀝𑀺𑀧𑀦𑁆𑀦𑀁 𑀉𑀧𑀥𑀺𑀧𑀝𑀺𑀦𑀺𑀲𑁆𑀲𑀕𑁆𑀕𑀸𑀬 𑀓𑀤𑀸𑀘𑀺 𑀓𑀭𑀳𑀘𑀺 𑀲𑀢𑀺𑀲𑀫𑁆𑀫𑁄𑀲𑀸 𑀉𑀧𑀥𑀺𑀧𑀝𑀺𑀲𑀁𑀬𑀼𑀢𑁆𑀢𑀸 𑀲𑀭𑀲𑀗𑁆𑀓𑀧𑁆𑀧𑀸 𑀲𑀫𑀼𑀤𑀸𑀘𑀭𑀦𑁆𑀢𑀺; 𑀤𑀦𑁆𑀥𑁄, 𑀉𑀤𑀸𑀬𑀺, 𑀲𑀢𑀼𑀧𑁆𑀧𑀸𑀤𑁄𑁇 𑀅𑀣 𑀔𑁄 𑀦𑀁 𑀔𑀺𑀧𑁆𑀧𑀫𑁂𑀯 𑀧𑀚𑀳𑀢𑀺, 𑀯𑀺𑀦𑁄𑀤𑁂𑀢𑀺, 𑀩𑁆𑀬𑀦𑁆𑀢𑀻𑀓𑀭𑁄𑀢𑀺, 𑀅𑀦𑀪𑀸𑀯𑀁 𑀕𑀫𑁂𑀢𑀺𑁇 𑀇𑀫𑀫𑁆𑀧𑀺 𑀔𑁄 𑀅𑀳𑀁, 𑀉𑀤𑀸𑀬𑀺, 𑀧𑀼𑀕𑁆𑀕𑀮𑀁 ‘𑀲𑀁𑀬𑀼𑀢𑁆𑀢𑁄’𑀢𑀺 𑀯𑀤𑀸𑀫𑀺 𑀦𑁄 ‘𑀯𑀺𑀲𑀁𑀬𑀼𑀢𑁆𑀢𑁄’𑁇 𑀢𑀁 𑀓𑀺𑀲𑁆𑀲 𑀳𑁂𑀢𑀼? 𑀇𑀦𑁆𑀤𑁆𑀭𑀺𑀬𑀯𑁂𑀫𑀢𑁆𑀢𑀢𑀸 𑀳𑀺 𑀫𑁂, 𑀉𑀤𑀸𑀬𑀺, 𑀇𑀫𑀲𑁆𑀫𑀺𑀁 𑀧𑀼𑀕𑁆𑀕𑀮𑁂 𑀯𑀺𑀤𑀺𑀢𑀸𑁇

418\. 𑀇𑀥 𑀧𑀦𑀼𑀤𑀸𑀬𑀺, 𑀏𑀓𑀘𑁆𑀘𑁄 𑀧𑀼𑀕𑁆𑀕𑀮𑁄 ‘𑀉𑀧𑀥𑀺 𑀤𑀼𑀓𑁆𑀔𑀲𑁆𑀲 𑀫𑀽𑀮𑀦𑁆’𑀢𑀺—  𑀇𑀢𑀺 𑀯𑀺𑀤𑀺𑀢𑁆𑀯𑀸 𑀦𑀺𑀭𑀼𑀧𑀥𑀺 𑀳𑁄𑀢𑀺, 𑀉𑀧𑀥𑀺𑀲𑀗𑁆𑀔𑀬𑁂 𑀯𑀺𑀫𑀼𑀢𑁆𑀢𑁄𑁇 𑀇𑀫𑀁 𑀔𑁄 𑀅𑀳𑀁, 𑀉𑀤𑀸𑀬𑀺, 𑀧𑀼𑀕𑁆𑀕𑀮𑀁 ‘𑀯𑀺𑀲𑀁𑀬𑀼𑀢𑁆𑀢𑁄’𑀢𑀺 𑀯𑀤𑀸𑀫𑀺 𑀦𑁄 ‘𑀲𑀁𑀬𑀼𑀢𑁆𑀢𑁄’𑀢𑀺𑁇 𑀢𑀁 𑀓𑀺𑀲𑁆𑀲 𑀳𑁂𑀢𑀼? 𑀇𑀦𑁆𑀤𑁆𑀭𑀺𑀬𑀯𑁂𑀫𑀢𑁆𑀢𑀢𑀸 𑀳𑀺 𑀫𑁂, 𑀉𑀤𑀸𑀬𑀺, 𑀇𑀫𑀲𑁆𑀫𑀺𑀁 𑀧𑀼𑀕𑁆𑀕𑀮𑁂 𑀯𑀺𑀤𑀺𑀢𑀸𑁇 𑀇𑀫𑁂 𑀔𑁄, 𑀉𑀤𑀸𑀬𑀺, 𑀘𑀢𑁆𑀢𑀸𑀭𑁄 𑀧𑀼𑀕𑁆𑀕𑀮𑀸 𑀲𑀦𑁆𑀢𑁄 𑀲𑀁𑀯𑀺𑀚𑁆𑀚𑀫𑀸𑀦𑀸 𑀮𑁄𑀓𑀲𑁆𑀫𑀺𑀁𑁇

(155.)

419\. 𑀧𑀜𑁆𑀘 𑀔𑁄 𑀇𑀫𑁂, 𑀉𑀤𑀸𑀬𑀺, 𑀓𑀸𑀫𑀕𑀼𑀡𑀸𑁇 𑀓𑀢𑀫𑁂 𑀧𑀜𑁆𑀘? 𑀘𑀓𑁆𑀔𑀼𑀯𑀺𑀜𑁆𑀜𑁂𑀬𑁆𑀬𑀸 𑀭𑀽𑀧𑀸 𑀇𑀝𑁆𑀞𑀸 𑀓𑀦𑁆𑀢𑀸 𑀫𑀦𑀸𑀧𑀸 𑀧𑀺𑀬𑀭𑀽𑀧𑀸 𑀓𑀸𑀫𑀽𑀧𑀲𑀁𑀳𑀺𑀢𑀸 𑀭𑀚𑀦𑀻𑀬𑀸, 𑀲𑁄𑀢𑀯𑀺𑀜𑁆𑀜𑁂𑀬𑁆𑀬𑀸 𑀲𑀤𑁆𑀤𑀸…𑀧𑁂…  𑀖𑀸𑀦𑀯𑀺𑀜𑁆𑀜𑁂𑀬𑁆𑀬𑀸 𑀕𑀦𑁆𑀥𑀸…  𑀚𑀺𑀯𑁆𑀳𑀸𑀯𑀺𑀜𑁆𑀜𑁂𑀬𑁆𑀬𑀸 𑀭𑀲𑀸…  𑀓𑀸𑀬𑀯𑀺𑀜𑁆𑀜𑁂𑀬𑁆𑀬𑀸 𑀨𑁄𑀝𑁆𑀞𑀩𑁆𑀩𑀸 𑀇𑀝𑁆𑀞𑀸 𑀓𑀦𑁆𑀢𑀸 𑀫𑀦𑀸𑀧𑀸 𑀧𑀺𑀬𑀭𑀽𑀧𑀸 𑀓𑀸𑀫𑀽𑀧𑀲𑀁𑀳𑀺𑀢𑀸 𑀭𑀚𑀦𑀻𑀬𑀸𑁇 𑀇𑀫𑁂 𑀔𑁄, 𑀉𑀤𑀸𑀬𑀺, 𑀧𑀜𑁆𑀘 𑀓𑀸𑀫𑀕𑀼𑀡𑀸𑁇 𑀬𑀁 𑀔𑁄, 𑀉𑀤𑀸𑀬𑀺, 𑀇𑀫𑁂 𑀧𑀜𑁆𑀘 𑀓𑀸𑀫𑀕𑀼𑀡𑁂 𑀧𑀝𑀺𑀘𑁆𑀘 𑀉𑀧𑁆𑀧𑀚𑁆𑀚𑀢𑀺 𑀲𑀼𑀔𑀁 𑀲𑁄𑀫𑀦𑀲𑁆𑀲𑀁 𑀇𑀤𑀁 𑀯𑀼𑀘𑁆𑀘𑀢𑀺 𑀓𑀸𑀫𑀲𑀼𑀔𑀁 𑀫𑀺𑀍𑀳𑀲𑀼𑀔𑀁 𑀧𑀼𑀣𑀼𑀚𑁆𑀚𑀦𑀲𑀼𑀔𑀁 𑀅𑀦𑀭𑀺𑀬𑀲𑀼𑀔𑀁, 𑀦 𑀲𑁂𑀯𑀺𑀢𑀩𑁆𑀩𑀁, 𑀦 𑀪𑀸𑀯𑁂𑀢𑀩𑁆𑀩𑀁, 𑀦 𑀩𑀳𑀼𑀮𑀻𑀓𑀸𑀢𑀩𑁆𑀩𑀁; ‘𑀪𑀸𑀬𑀺𑀢𑀩𑁆𑀩𑀁 𑀏𑀢𑀲𑁆𑀲 𑀲𑀼𑀔𑀲𑁆𑀲𑀸’𑀢𑀺 𑀯𑀤𑀸𑀫𑀺𑁇

(156.)

420\. 𑀇𑀥𑀼𑀤𑀸𑀬𑀺, 𑀪𑀺𑀓𑁆𑀔𑀼 𑀯𑀺𑀯𑀺𑀘𑁆𑀘𑁂𑀯 𑀓𑀸𑀫𑁂𑀳𑀺…𑀧𑁂…  𑀧𑀞𑀫𑀁 𑀛𑀸𑀦𑀁 𑀉𑀧𑀲𑀫𑁆𑀧𑀚𑁆𑀚 𑀯𑀺𑀳𑀭𑀢𑀺, 𑀯𑀺𑀢𑀓𑁆𑀓𑀯𑀺𑀘𑀸𑀭𑀸𑀦𑀁 𑀯𑀽𑀧𑀲𑀫𑀸…𑀧𑁂…  𑀤𑀼𑀢𑀺𑀬𑀁 𑀛𑀸𑀦𑀁 𑀉𑀧𑀲𑀫𑁆𑀧𑀚𑁆𑀚 𑀯𑀺𑀳𑀭𑀢𑀺, 𑀧𑀻𑀢𑀺𑀬𑀸 𑀘 𑀯𑀺𑀭𑀸𑀕𑀸…𑀧𑁂…  𑀢𑀢𑀺𑀬𑀁 𑀛𑀸𑀦𑀁 𑀉𑀧𑀲𑀫𑁆𑀧𑀚𑁆𑀚 𑀯𑀺𑀳𑀭𑀢𑀺, 𑀲𑀼𑀔𑀲𑁆𑀲 𑀘 𑀧𑀳𑀸𑀦𑀸…𑀧𑁂…  𑀘𑀢𑀼𑀢𑁆𑀣𑀁 𑀛𑀸𑀦𑀁 𑀉𑀧𑀲𑀫𑁆𑀧𑀚𑁆𑀚 𑀯𑀺𑀳𑀭𑀢𑀺𑁇 𑀇𑀤𑀁 𑀯𑀼𑀘𑁆𑀘𑀢𑀺 𑀦𑁂𑀓𑁆𑀔𑀫𑁆𑀫𑀲𑀼𑀔𑀁 𑀧𑀯𑀺𑀯𑁂𑀓𑀲𑀼𑀔𑀁 𑀉𑀧𑀲𑀫𑀲𑀼𑀔𑀁 𑀲𑀫𑁆𑀩𑁄𑀥𑀲𑀼𑀔𑀁, 𑀆𑀲𑁂𑀯𑀺𑀢𑀩𑁆𑀩𑀁, 𑀪𑀸𑀯𑁂𑀢𑀩𑁆𑀩𑀁, 𑀩𑀳𑀼𑀮𑀻𑀓𑀸𑀢𑀩𑁆𑀩𑀁; ‘𑀦 𑀪𑀸𑀬𑀺𑀢𑀩𑁆𑀩𑀁 𑀏𑀢𑀲𑁆𑀲 𑀲𑀼𑀔𑀲𑁆𑀲𑀸’𑀢𑀺 𑀯𑀤𑀸𑀫𑀺𑁇

421\. 𑀇𑀥𑀼𑀤𑀸𑀬𑀺, 𑀪𑀺𑀓𑁆𑀔𑀼 𑀯𑀺𑀯𑀺𑀘𑁆𑀘𑁂𑀯 𑀓𑀸𑀫𑁂𑀳𑀺…𑀧𑁂…  𑀧𑀞𑀫𑀁 𑀛𑀸𑀦𑀁 𑀉𑀧𑀲𑀫𑁆𑀧𑀚𑁆𑀚 𑀯𑀺𑀳𑀭𑀢𑀺; 𑀇𑀤𑀁 𑀔𑁄 𑀅𑀳𑀁, 𑀉𑀤𑀸𑀬𑀺, 𑀇𑀜𑁆𑀚𑀺𑀢𑀲𑁆𑀫𑀺𑀁 𑀯𑀤𑀸𑀫𑀺𑁇 𑀓𑀺𑀜𑁆𑀘 𑀢𑀢𑁆𑀣 𑀇𑀜𑁆𑀚𑀺𑀢𑀲𑁆𑀫𑀺𑀁? 𑀬𑀤𑁂𑀯 𑀢𑀢𑁆𑀣 𑀯𑀺𑀢𑀓𑁆𑀓𑀯𑀺𑀘𑀸𑀭𑀸 𑀅𑀦𑀺𑀭𑀼𑀤𑁆𑀥𑀸 𑀳𑁄𑀦𑁆𑀢𑀺 𑀇𑀤𑀁 𑀢𑀢𑁆𑀣 𑀇𑀜𑁆𑀚𑀺𑀢𑀲𑁆𑀫𑀺𑀁𑁇 𑀇𑀥𑀼𑀤𑀸𑀬𑀺, 𑀪𑀺𑀓𑁆𑀔𑀼 𑀯𑀺𑀢𑀓𑁆𑀓𑀯𑀺𑀘𑀸𑀭𑀸𑀦𑀁 𑀯𑀽𑀧𑀲𑀫𑀸…𑀧𑁂…  𑀤𑀼𑀢𑀺𑀬𑀁 𑀛𑀸𑀦𑀁 𑀉𑀧𑀲𑀫𑁆𑀧𑀚𑁆𑀚 𑀯𑀺𑀳𑀭𑀢𑀺; 𑀇𑀤𑀫𑁆𑀧𑀺 𑀔𑁄 𑀅𑀳𑀁, 𑀉𑀤𑀸𑀬𑀺, 𑀇𑀜𑁆𑀚𑀺𑀢𑀲𑁆𑀫𑀺𑀁 𑀯𑀤𑀸𑀫𑀺𑁇 𑀓𑀺𑀜𑁆𑀘 𑀢𑀢𑁆𑀣 𑀇𑀜𑁆𑀚𑀺𑀢𑀲𑁆𑀫𑀺𑀁? 𑀬𑀤𑁂𑀯 𑀢𑀢𑁆𑀣 𑀧𑀻𑀢𑀺𑀲𑀼𑀔𑀁 𑀅𑀦𑀺𑀭𑀼𑀤𑁆𑀥𑀁 𑀳𑁄𑀢𑀺 𑀇𑀤𑀁 𑀢𑀢𑁆𑀣 𑀇𑀜𑁆𑀚𑀺𑀢𑀲𑁆𑀫𑀺𑀁𑁇 𑀇𑀥𑀼𑀤𑀸𑀬𑀺, 𑀪𑀺𑀓𑁆𑀔𑀼 𑀧𑀻𑀢𑀺𑀬𑀸 𑀘 𑀯𑀺𑀭𑀸𑀕𑀸…𑀧𑁂…  𑀢𑀢𑀺𑀬𑀁 𑀛𑀸𑀦𑀁 𑀉𑀧𑀲𑀫𑁆𑀧𑀚𑁆𑀚 𑀯𑀺𑀳𑀭𑀢𑀺; 𑀇𑀤𑀫𑁆𑀧𑀺 𑀔𑁄 𑀅𑀳𑀁, 𑀉𑀤𑀸𑀬𑀺, 𑀇𑀜𑁆𑀚𑀺𑀢𑀲𑁆𑀫𑀺𑀁 𑀯𑀤𑀸𑀫𑀺𑁇 𑀓𑀺𑀜𑁆𑀘 𑀢𑀢𑁆𑀣 𑀇𑀜𑁆𑀚𑀺𑀢𑀲𑁆𑀫𑀺𑀁? 𑀬𑀤𑁂𑀯 𑀢𑀢𑁆𑀣 𑀉𑀧𑁂𑀓𑁆𑀔𑀸𑀲𑀼𑀔𑀁 𑀅𑀦𑀺𑀭𑀼𑀤𑁆𑀥𑀁 𑀳𑁄𑀢𑀺 𑀇𑀤𑀁 𑀢𑀢𑁆𑀣 𑀇𑀜𑁆𑀚𑀺𑀢𑀲𑁆𑀫𑀺𑀁𑁇 𑀇𑀥𑀼𑀤𑀸𑀬𑀺, 𑀪𑀺𑀓𑁆𑀔𑀼 𑀲𑀼𑀔𑀲𑁆𑀲 𑀘 𑀧𑀳𑀸𑀦𑀸…𑀧𑁂…  𑀘𑀢𑀼𑀢𑁆𑀣𑀁 𑀛𑀸𑀦𑀁 𑀉𑀧𑀲𑀫𑁆𑀧𑀚𑁆𑀚 𑀯𑀺𑀳𑀭𑀢𑀺; 𑀇𑀤𑀁 𑀔𑁄 𑀅𑀳𑀁, 𑀉𑀤𑀸𑀬𑀺, 𑀅𑀦𑀺𑀜𑁆𑀚𑀺𑀢𑀲𑁆𑀫𑀺𑀁 𑀯𑀤𑀸𑀫𑀺𑁇

422\. 𑀇𑀥𑀼𑀤𑀸𑀬𑀺, 𑀪𑀺𑀓𑁆𑀔𑀼 𑀯𑀺𑀯𑀺𑀘𑁆𑀘𑁂𑀯 𑀓𑀸𑀫𑁂𑀳𑀺…𑀧𑁂…  𑀧𑀞𑀫𑀁 𑀛𑀸𑀦𑀁 𑀉𑀧𑀲𑀫𑁆𑀧𑀚𑁆𑀚 𑀯𑀺𑀳𑀭𑀢𑀺; 𑀇𑀤𑀁 𑀔𑁄 𑀅𑀳𑀁, 𑀉𑀤𑀸𑀬𑀺, ‘𑀅𑀦𑀮𑀦𑁆’𑀢𑀺 𑀯𑀤𑀸𑀫𑀺, ‘𑀧𑀚𑀳𑀣𑀸’𑀢𑀺 𑀯𑀤𑀸𑀫𑀺, ‘𑀲𑀫𑀢𑀺𑀓𑁆𑀓𑀫𑀣𑀸’𑀢𑀺 𑀯𑀤𑀸𑀫𑀺𑁇 𑀓𑁄 𑀘 𑀢𑀲𑁆𑀲 𑀲𑀫𑀢𑀺𑀓𑁆𑀓𑀫𑁄? 𑀇𑀥𑀼𑀤𑀸𑀬𑀺, 𑀪𑀺𑀓𑁆𑀔𑀼 𑀯𑀺𑀢𑀓𑁆𑀓𑀯𑀺𑀘𑀸𑀭𑀸𑀦𑀁 𑀯𑀽𑀧𑀲𑀫𑀸…𑀧𑁂…  𑀤𑀼𑀢𑀺𑀬𑀁 𑀛𑀸𑀦𑀁 𑀉𑀧𑀲𑀫𑁆𑀧𑀚𑁆𑀚 𑀯𑀺𑀳𑀭𑀢𑀺, 𑀅𑀬𑀁 𑀢𑀲𑁆𑀲 𑀲𑀫𑀢𑀺𑀓𑁆𑀓𑀫𑁄; 𑀇𑀤𑀫𑁆𑀧𑀺 𑀔𑁄 𑀅𑀳𑀁, 𑀉𑀤𑀸𑀬𑀺, ‘𑀅𑀦𑀮𑀦𑁆’𑀢𑀺 𑀯𑀤𑀸𑀫𑀺, ‘𑀧𑀚𑀳𑀣𑀸’𑀢𑀺 𑀯𑀤𑀸𑀫𑀺, ‘𑀲𑀫𑀢𑀺𑀓𑁆𑀓𑀫𑀣𑀸’𑀢𑀺 𑀯𑀤𑀸𑀫𑀺𑁇 𑀓𑁄 𑀘 𑀢𑀲𑁆𑀲 𑀲𑀫𑀢𑀺𑀓𑁆𑀓𑀫𑁄? 𑀇𑀥𑀼𑀤𑀸𑀬𑀺, 𑀪𑀺𑀓𑁆𑀔𑀼 𑀧𑀻𑀢𑀺𑀬𑀸 𑀘 𑀯𑀺𑀭𑀸𑀕𑀸…𑀧𑁂…  𑀢𑀢𑀺𑀬𑀁 𑀛𑀸𑀦𑀁 𑀉𑀧𑀲𑀫𑁆𑀧𑀚𑁆𑀚 𑀯𑀺𑀳𑀭𑀢𑀺, 𑀅𑀬𑀁 𑀢𑀲𑁆𑀲 𑀲𑀫𑀢𑀺𑀓𑁆𑀓𑀫𑁄; 𑀇𑀤𑀫𑁆𑀧𑀺 𑀔𑁄 𑀅𑀳𑀁, 𑀉𑀤𑀸𑀬𑀺, ‘𑀅𑀦𑀮𑀦𑁆’𑀢𑀺 𑀯𑀤𑀸𑀫𑀺, ‘𑀧𑀚𑀳𑀣𑀸’𑀢𑀺 𑀯𑀤𑀸𑀫𑀺, ‘𑀲𑀫𑀢𑀺𑀓𑁆𑀓𑀫𑀣𑀸’𑀢𑀺 𑀯𑀤𑀸𑀫𑀺𑁇 𑀓𑁄 𑀘 𑀢𑀲𑁆𑀲 𑀲𑀫𑀢𑀺𑀓𑁆𑀓𑀫𑁄? 𑀇𑀥𑀼𑀤𑀸𑀬𑀺, 𑀪𑀺𑀓𑁆𑀔𑀼 𑀲𑀼𑀔𑀲𑁆𑀲 𑀘 𑀧𑀳𑀸𑀦𑀸…𑀧𑁂…  𑀘𑀢𑀼𑀢𑁆𑀣𑀁 𑀛𑀸𑀦𑀁 𑀉𑀧𑀲𑀫𑁆𑀧𑀚𑁆𑀚 𑀯𑀺𑀳𑀭𑀢𑀺, 𑀅𑀬𑀁 𑀢𑀲𑁆𑀲 𑀲𑀫𑀢𑀺𑀓𑁆𑀓𑀫𑁄; 𑀇𑀤𑀫𑁆𑀧𑀺 𑀔𑁄 𑀅𑀳𑀁, 𑀉𑀤𑀸𑀬𑀺, ‘𑀅𑀦𑀮𑀦𑁆’𑀢𑀺 𑀯𑀤𑀸𑀫𑀺, ‘𑀧𑀚𑀳𑀣𑀸’𑀢𑀺 𑀯𑀤𑀸𑀫𑀺, ‘𑀲𑀫𑀢𑀺𑀓𑁆𑀓𑀫𑀣𑀸’𑀢𑀺 𑀯𑀤𑀸𑀫𑀺𑁇 𑀓𑁄 𑀘 𑀢𑀲𑁆𑀲 𑀲𑀫𑀢𑀺𑀓𑁆𑀓𑀫𑁄? 𑀇𑀥𑀼𑀤𑀸𑀬𑀺, 𑀪𑀺𑀓𑁆𑀔𑀼 𑀲𑀩𑁆𑀩𑀲𑁄 𑀭𑀽𑀧𑀲𑀜𑁆𑀜𑀸𑀦𑀁 𑀲𑀫𑀢𑀺𑀓𑁆𑀓𑀫𑀸 𑀧𑀝𑀺𑀖𑀲𑀜𑁆𑀜𑀸𑀦𑀁 𑀅𑀢𑁆𑀣𑀗𑁆𑀕𑀫𑀸 𑀦𑀸𑀦𑀢𑁆𑀢𑀲𑀜𑁆𑀜𑀸𑀦𑀁 𑀅𑀫𑀦𑀲𑀺𑀓𑀸𑀭𑀸 ‘𑀅𑀦𑀦𑁆𑀢𑁄 𑀆𑀓𑀸𑀲𑁄’𑀢𑀺 𑀆𑀓𑀸𑀲𑀸𑀦𑀜𑁆𑀘𑀸𑀬𑀢𑀦𑀁 𑀉𑀧𑀲𑀫𑁆𑀧𑀚𑁆𑀚 𑀯𑀺𑀳𑀭𑀢𑀺, 𑀅𑀬𑀁 𑀢𑀲𑁆𑀲 𑀲𑀫𑀢𑀺𑀓𑁆𑀓𑀫𑁄; 𑀇𑀤𑀫𑁆𑀧𑀺 𑀔𑁄 𑀅𑀳𑀁, 𑀉𑀤𑀸𑀬𑀺, ‘𑀅𑀦𑀮𑀦𑁆’𑀢𑀺 𑀯𑀤𑀸𑀫𑀺, ‘𑀧𑀚𑀳𑀣𑀸’𑀢𑀺 𑀯𑀤𑀸𑀫𑀺, ‘𑀲𑀫𑀢𑀺𑀓𑁆𑀓𑀫𑀣𑀸’𑀢𑀺 𑀯𑀤𑀸𑀫𑀺𑁇 𑀓𑁄 𑀘 𑀢𑀲𑁆𑀲 𑀲𑀫𑀢𑀺𑀓𑁆𑀓𑀫𑁄? 𑀇𑀥𑀼𑀤𑀸𑀬𑀺, 𑀪𑀺𑀓𑁆𑀔𑀼 𑀲𑀩𑁆𑀩𑀲𑁄 𑀆𑀓𑀸𑀲𑀸𑀦𑀜𑁆𑀘𑀸𑀬𑀢𑀦𑀁 𑀲𑀫𑀢𑀺𑀓𑁆𑀓𑀫𑁆𑀫 ‘𑀅𑀦𑀦𑁆𑀢𑀁 𑀯𑀺𑀜𑁆𑀜𑀸𑀡𑀦𑁆’𑀢𑀺 𑀯𑀺𑀜𑁆𑀜𑀸𑀡𑀜𑁆𑀘𑀸𑀬𑀢𑀦𑀁 𑀉𑀧𑀲𑀫𑁆𑀧𑀚𑁆𑀚 𑀯𑀺𑀳𑀭𑀢𑀺, 𑀅𑀬𑀁 𑀢𑀲𑁆𑀲 𑀲𑀫𑀢𑀺𑀓𑁆𑀓𑀫𑁄; 𑀇𑀤𑀫𑁆𑀧𑀺 𑀔𑁄 𑀅𑀳𑀁, 𑀉𑀤𑀸𑀬𑀺, ‘𑀅𑀦𑀮𑀦𑁆’𑀢𑀺 𑀯𑀤𑀸𑀫𑀺, ‘𑀧𑀚𑀳𑀣𑀸’𑀢𑀺 𑀯𑀤𑀸𑀫𑀺, ‘𑀲𑀫𑀢𑀺𑀓𑁆𑀓𑀫𑀣𑀸’𑀢𑀺 𑀯𑀤𑀸𑀫𑀺𑁇 𑀓𑁄 𑀘 𑀢𑀲𑁆𑀲 𑀲𑀫𑀢𑀺𑀓𑁆𑀓𑀫𑁄? 𑀇𑀥𑀼𑀤𑀸𑀬𑀺, 𑀪𑀺𑀓𑁆𑀔𑀼 𑀲𑀩𑁆𑀩𑀲𑁄 𑀯𑀺𑀜𑁆𑀜𑀸𑀡𑀜𑁆𑀘𑀸𑀬𑀢𑀦𑀁 𑀲𑀫𑀢𑀺𑀓𑁆𑀓𑀫𑁆𑀫 ‘𑀦𑀢𑁆𑀣𑀺 𑀓𑀺𑀜𑁆𑀘𑀻’𑀢𑀺 𑀆𑀓𑀺𑀜𑁆𑀘𑀜𑁆𑀜𑀸𑀬𑀢𑀦𑀁 𑀉𑀧𑀲𑀫𑁆𑀧𑀚𑁆𑀚 𑀯𑀺𑀳𑀭𑀢𑀺, 𑀅𑀬𑀁 𑀢𑀲𑁆𑀲 𑀲𑀫𑀢𑀺𑀓𑁆𑀓𑀫𑁄; 𑀇𑀤𑀫𑁆𑀧𑀺 𑀔𑁄 𑀅𑀳𑀁, 𑀉𑀤𑀸𑀬𑀺, ‘𑀅𑀦𑀮𑀦𑁆’𑀢𑀺 𑀯𑀤𑀸𑀫𑀺, ‘𑀧𑀚𑀳𑀣𑀸’𑀢𑀺 𑀯𑀤𑀸𑀫𑀺, ‘𑀲𑀫𑀢𑀺𑀓𑁆𑀓𑀫𑀣𑀸’𑀢𑀺 𑀯𑀤𑀸𑀫𑀺𑁇 𑀓𑁄 𑀘 𑀢𑀲𑁆𑀲 𑀲𑀫𑀢𑀺𑀓𑁆𑀓𑀫𑁄? 𑀇𑀥𑀼𑀤𑀸𑀬𑀺, 𑀪𑀺𑀓𑁆𑀔𑀼 𑀲𑀩𑁆𑀩𑀲𑁄 𑀆𑀓𑀺𑀜𑁆𑀘𑀜𑁆𑀜𑀸𑀬𑀢𑀦𑀁 𑀲𑀫𑀢𑀺𑀓𑁆𑀓𑀫𑁆𑀫 𑀦𑁂𑀯𑀲𑀜𑁆𑀜𑀸𑀦𑀸𑀲𑀜𑁆𑀜𑀸𑀬𑀢𑀦𑀁 𑀉𑀧𑀲𑀫𑁆𑀧𑀚𑁆𑀚 𑀯𑀺𑀳𑀭𑀢𑀺, 𑀅𑀬𑀁 𑀢𑀲𑁆𑀲 𑀲𑀫𑀢𑀺𑀓𑁆𑀓𑀫𑁄; 𑀇𑀤𑀫𑁆𑀧𑀺 𑀔𑁄 𑀅𑀳𑀁, 𑀉𑀤𑀸𑀬𑀺, ‘𑀅𑀦𑀮𑀦𑁆’𑀢𑀺 𑀯𑀤𑀸𑀫𑀺, ‘𑀧𑀚𑀳𑀣𑀸’𑀢𑀺 𑀯𑀤𑀸𑀫𑀺, ‘𑀲𑀫𑀢𑀺𑀓𑁆𑀓𑀫𑀣𑀸’𑀢𑀺 𑀯𑀤𑀸𑀫𑀺𑁇 𑀓𑁄 𑀘 𑀢𑀲𑁆𑀲 𑀲𑀫𑀢𑀺𑀓𑁆𑀓𑀫𑁄? 𑀇𑀥𑀼𑀤𑀸𑀬𑀺, 𑀪𑀺𑀓𑁆𑀔𑀼 𑀲𑀩𑁆𑀩𑀲𑁄 𑀦𑁂𑀯𑀲𑀜𑁆𑀜𑀸𑀦𑀸𑀲𑀜𑁆𑀜𑀸𑀬𑀢𑀦𑀁 𑀲𑀫𑀢𑀺𑀓𑁆𑀓𑀫𑁆𑀫 𑀲𑀜𑁆𑀜𑀸𑀯𑁂𑀤𑀬𑀺𑀢𑀦𑀺𑀭𑁄𑀥𑀁 𑀉𑀧𑀲𑀫𑁆𑀧𑀚𑁆𑀚 𑀯𑀺𑀳𑀭𑀢𑀺, 𑀅𑀬𑀁 𑀢𑀲𑁆𑀲 𑀲𑀫𑀢𑀺𑀓𑁆𑀓𑀫𑁄; 𑀇𑀢𑀺 𑀔𑁄 𑀅𑀳𑀁, 𑀉𑀤𑀸𑀬𑀺, 𑀦𑁂𑀯𑀲𑀜𑁆𑀜𑀸𑀦𑀸𑀲𑀜𑁆𑀜𑀸𑀬𑀢𑀦𑀲𑁆𑀲𑀧𑀺 𑀧𑀳𑀸𑀦𑀁 𑀯𑀤𑀸𑀫𑀺𑁇 𑀧𑀲𑁆𑀲𑀲𑀺 𑀦𑁄 𑀢𑁆𑀯𑀁, 𑀉𑀤𑀸𑀬𑀺, 𑀢𑀁 𑀲𑀁𑀬𑁄𑀚𑀦𑀁 𑀅𑀡𑀼𑀁 𑀯𑀸 𑀣𑀽𑀮𑀁 𑀯𑀸 𑀬𑀲𑁆𑀲𑀸𑀳𑀁 𑀦𑁄 𑀧𑀳𑀸𑀦𑀁 𑀯𑀤𑀸𑀫𑀻”𑀢𑀺? “𑀦𑁄 𑀳𑁂𑀢𑀁, 𑀪𑀦𑁆𑀢𑁂”𑀢𑀺𑁇

423\. 𑀇𑀤𑀫𑀯𑁄𑀘 𑀪𑀕𑀯𑀸𑁇 𑀅𑀢𑁆𑀢𑀫𑀦𑁄 𑀆𑀬𑀲𑁆𑀫𑀸 𑀉𑀤𑀸𑀬𑀻 𑀪𑀕𑀯𑀢𑁄 𑀪𑀸𑀲𑀺𑀢𑀁 𑀅𑀪𑀺𑀦𑀦𑁆𑀤𑀻𑀢𑀺𑁇

---

424\. 𑀮𑀝𑀼𑀓𑀺𑀓𑁄𑀧𑀫𑀲𑀼𑀢𑁆𑀢𑀁 𑀦𑀺𑀝𑁆𑀞𑀺𑀢𑀁 𑀙𑀝𑁆𑀞𑀁𑁇



[Go to previous page (2.5 Bhaddālisutta)](2.5.md) / [Go to parent page (2 Bhikkhuvagga)](../2.md) / [Go to next page (2.7 Cātumasutta)](2.7.md)


