
[Home](/) / [10M Majjhimapaṇṇāsapāḷi](...md) / [2 Bhikkhuvagga](../10M/2.md)

# 𑁨𑁇𑁩 𑀘𑀽𑀍𑀅𑀫𑀸𑀮𑀼𑀓𑁆𑀬𑀲𑀼𑀢𑁆𑀢

* 𑀪𑀺𑀓𑁆𑀔𑀼𑀯𑀕𑁆𑀕

* 𑀘𑀽𑀍𑀅𑀫𑀸𑀮𑀼𑀓𑁆𑀬𑀲𑀼𑀢𑁆𑀢

(122.)

323\. 𑀏𑀯𑀁 𑀫𑁂 𑀲𑀼𑀢𑀁—  𑀏𑀓𑀁 𑀲𑀫𑀬𑀁 𑀪𑀕𑀯𑀸 𑀲𑀸𑀯𑀢𑁆𑀣𑀺𑀬𑀁 𑀯𑀺𑀳𑀭𑀢𑀺 𑀚𑁂𑀢𑀯𑀦𑁂 𑀅𑀦𑀸𑀣𑀧𑀺𑀡𑁆𑀟𑀺𑀓𑀲𑁆𑀲 𑀆𑀭𑀸𑀫𑁂𑁇 𑀅𑀣 𑀔𑁄 𑀆𑀬𑀲𑁆𑀫𑀢𑁄 𑀫𑀸𑀮𑀼𑀓𑁆𑀬𑀧𑀼𑀢𑁆𑀢𑀲𑁆𑀲 𑀭𑀳𑁄𑀕𑀢𑀲𑁆𑀲 𑀧𑀝𑀺𑀲𑀮𑁆𑀮𑀻𑀦𑀲𑁆𑀲 𑀏𑀯𑀁 𑀘𑁂𑀢𑀲𑁄 𑀧𑀭𑀺𑀯𑀺𑀢𑀓𑁆𑀓𑁄 𑀉𑀤𑀧𑀸𑀤𑀺—  “𑀬𑀸𑀦𑀺𑀫𑀸𑀦𑀺 𑀤𑀺𑀝𑁆𑀞𑀺𑀕𑀢𑀸𑀦𑀺 𑀪𑀕𑀯𑀢𑀸 𑀅𑀩𑁆𑀬𑀸𑀓𑀢𑀸𑀦𑀺 𑀞𑀧𑀺𑀢𑀸𑀦𑀺 𑀧𑀝𑀺𑀓𑁆𑀔𑀺𑀢𑁆𑀢𑀸𑀦𑀺—  ‘𑀲𑀲𑁆𑀲𑀢𑁄 𑀮𑁄𑀓𑁄’𑀢𑀺𑀧𑀺, ‘𑀅𑀲𑀲𑁆𑀲𑀢𑁄 𑀮𑁄𑀓𑁄’𑀢𑀺𑀧𑀺, ‘𑀅𑀦𑁆𑀢𑀯𑀸 𑀮𑁄𑀓𑁄’𑀢𑀺𑀧𑀺, ‘𑀅𑀦𑀦𑁆𑀢𑀯𑀸 𑀮𑁄𑀓𑁄’𑀢𑀺𑀧𑀺, ‘𑀢𑀁 𑀚𑀻𑀯𑀁 𑀢𑀁 𑀲𑀭𑀻𑀭𑀦𑁆’𑀢𑀺𑀧𑀺, ‘𑀅𑀜𑁆𑀜𑀁 𑀚𑀻𑀯𑀁 𑀅𑀜𑁆𑀜𑀁 𑀲𑀭𑀻𑀭𑀦𑁆’𑀢𑀺𑀧𑀺, ‘𑀳𑁄𑀢𑀺 𑀢𑀣𑀸𑀕𑀢𑁄 𑀧𑀭𑀁 𑀫𑀭𑀡𑀸’𑀢𑀺𑀧𑀺, ‘𑀦 𑀳𑁄𑀢𑀺 𑀢𑀣𑀸𑀕𑀢𑁄 𑀧𑀭𑀁 𑀫𑀭𑀡𑀸’𑀢𑀺𑀧𑀺, ‘𑀳𑁄𑀢𑀺 𑀘 𑀦 𑀘 𑀳𑁄𑀢𑀺 𑀢𑀣𑀸𑀕𑀢𑁄 𑀧𑀭𑀁 𑀫𑀭𑀡𑀸’𑀢𑀺𑀧𑀺, ‘𑀦𑁂𑀯 𑀳𑁄𑀢𑀺 𑀦 𑀦 𑀳𑁄𑀢𑀺 𑀢𑀣𑀸𑀕𑀢𑁄 𑀧𑀭𑀁 𑀫𑀭𑀡𑀸’𑀢𑀺𑀧𑀺—  𑀢𑀸𑀦𑀺 𑀫𑁂 𑀪𑀕𑀯𑀸 𑀦 𑀩𑁆𑀬𑀸𑀓𑀭𑁄𑀢𑀺𑁇 𑀬𑀸𑀦𑀺 𑀫𑁂 𑀪𑀕𑀯𑀸 𑀦 𑀩𑁆𑀬𑀸𑀓𑀭𑁄𑀢𑀺 𑀢𑀁 𑀫𑁂 𑀦 𑀭𑀼𑀘𑁆𑀘𑀢𑀺, 𑀢𑀁 𑀫𑁂 𑀦𑀓𑁆𑀔𑀫𑀢𑀺𑁇 𑀲𑁄𑀳𑀁 𑀪𑀕𑀯𑀦𑁆𑀢𑀁 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀏𑀢𑀫𑀢𑁆𑀣𑀁 𑀧𑀼𑀘𑁆𑀙𑀺𑀲𑁆𑀲𑀸𑀫𑀺𑁇 𑀲𑀘𑁂 𑀫𑁂 𑀪𑀕𑀯𑀸 𑀩𑁆𑀬𑀸𑀓𑀭𑀺𑀲𑁆𑀲𑀢𑀺—  ‘𑀲𑀲𑁆𑀲𑀢𑁄 𑀮𑁄𑀓𑁄’𑀢𑀺 𑀯𑀸 ‘𑀅𑀲𑀲𑁆𑀲𑀢𑁄 𑀮𑁄𑀓𑁄’𑀢𑀺 𑀯𑀸…𑀧𑁂…  ‘𑀦𑁂𑀯 𑀳𑁄𑀢𑀺 𑀦 𑀦 𑀳𑁄𑀢𑀺 𑀢𑀣𑀸𑀕𑀢𑁄 𑀧𑀭𑀁 𑀫𑀭𑀡𑀸’𑀢𑀺 𑀯𑀸—  𑀏𑀯𑀸𑀳𑀁 𑀪𑀕𑀯𑀢𑀺 𑀩𑁆𑀭𑀳𑁆𑀫𑀘𑀭𑀺𑀬𑀁 𑀘𑀭𑀺𑀲𑁆𑀲𑀸𑀫𑀺; 𑀦𑁄 𑀘𑁂 𑀫𑁂 𑀪𑀕𑀯𑀸 𑀩𑁆𑀬𑀸𑀓𑀭𑀺𑀲𑁆𑀲𑀢𑀺—  ‘𑀲𑀲𑁆𑀲𑀢𑁄 𑀮𑁄𑀓𑁄’𑀢𑀺 𑀯𑀸 ‘𑀅𑀲𑀲𑁆𑀲𑀢𑁄 𑀮𑁄𑀓𑁄’𑀢𑀺 𑀯𑀸…𑀧𑁂…  ‘𑀦𑁂𑀯 𑀳𑁄𑀢𑀺 𑀦 𑀦 𑀳𑁄𑀢𑀺 𑀢𑀣𑀸𑀕𑀢𑁄 𑀧𑀭𑀁 𑀫𑀭𑀡𑀸’𑀢𑀺 𑀯𑀸—  𑀏𑀯𑀸𑀳𑀁 𑀲𑀺𑀓𑁆𑀔𑀁 𑀧𑀘𑁆𑀘𑀓𑁆𑀔𑀸𑀬 𑀳𑀻𑀦𑀸𑀬𑀸𑀯𑀢𑁆𑀢𑀺𑀲𑁆𑀲𑀸𑀫𑀻”𑀢𑀺𑁇

(123.)

324\. 𑀅𑀣 𑀔𑁄 𑀆𑀬𑀲𑁆𑀫𑀸 𑀫𑀸𑀮𑀼𑀓𑁆𑀬𑀧𑀼𑀢𑁆𑀢𑁄 𑀲𑀸𑀬𑀦𑁆𑀳𑀲𑀫𑀬𑀁 𑀧𑀝𑀺𑀲𑀮𑁆𑀮𑀸𑀦𑀸 𑀯𑀼𑀝𑁆𑀞𑀺𑀢𑁄 𑀬𑁂𑀦 𑀪𑀕𑀯𑀸 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀪𑀕𑀯𑀦𑁆𑀢𑀁 𑀅𑀪𑀺𑀯𑀸𑀤𑁂𑀢𑁆𑀯𑀸 𑀏𑀓𑀫𑀦𑁆𑀢𑀁 𑀦𑀺𑀲𑀻𑀤𑀺𑁇 𑀏𑀓𑀫𑀦𑁆𑀢𑀁 𑀦𑀺𑀲𑀺𑀦𑁆𑀦𑁄 𑀔𑁄 𑀆𑀬𑀲𑁆𑀫𑀸 𑀫𑀸𑀮𑀼𑀓𑁆𑀬𑀧𑀼𑀢𑁆𑀢𑁄 𑀪𑀕𑀯𑀦𑁆𑀢𑀁 𑀏𑀢𑀤𑀯𑁄𑀘—

(124.)

325\. “𑀇𑀥 𑀫𑀬𑁆𑀳𑀁, 𑀪𑀦𑁆𑀢𑁂, 𑀭𑀳𑁄𑀕𑀢𑀲𑁆𑀲 𑀧𑀝𑀺𑀲𑀮𑁆𑀮𑀻𑀦𑀲𑁆𑀲 𑀏𑀯𑀁 𑀘𑁂𑀢𑀲𑁄 𑀧𑀭𑀺𑀯𑀺𑀢𑀓𑁆𑀓𑁄 𑀉𑀤𑀧𑀸𑀤𑀺—  𑀬𑀸𑀦𑀺𑀫𑀸𑀦𑀺 𑀤𑀺𑀝𑁆𑀞𑀺𑀕𑀢𑀸𑀦𑀺 𑀪𑀕𑀯𑀢𑀸 𑀅𑀩𑁆𑀬𑀸𑀓𑀢𑀸𑀦𑀺 𑀞𑀧𑀺𑀢𑀸𑀦𑀺 𑀧𑀝𑀺𑀓𑁆𑀔𑀺𑀢𑁆𑀢𑀸𑀦𑀺—  ‘𑀲𑀲𑁆𑀲𑀢𑁄 𑀮𑁄𑀓𑁄’𑀢𑀺𑀧𑀺, ‘𑀅𑀲𑀲𑁆𑀲𑀢𑁄 𑀮𑁄𑀓𑁄’𑀢𑀺𑀧𑀺…𑀧𑁂…  ‘𑀦𑁂𑀯 𑀳𑁄𑀢𑀺 𑀦 𑀦 𑀳𑁄𑀢𑀺 𑀢𑀣𑀸𑀕𑀢𑁄 𑀧𑀭𑀁 𑀫𑀭𑀡𑀸’𑀢𑀺𑀧𑀺—  𑀢𑀸𑀦𑀺 𑀫𑁂 𑀪𑀕𑀯𑀸 𑀦 𑀩𑁆𑀬𑀸𑀓𑀭𑁄𑀢𑀺𑁇 𑀬𑀸𑀦𑀺 𑀫𑁂 𑀪𑀕𑀯𑀸 𑀦 𑀩𑁆𑀬𑀸𑀓𑀭𑁄𑀢𑀺 𑀢𑀁 𑀫𑁂 𑀦 𑀭𑀼𑀘𑁆𑀘𑀢𑀺, 𑀢𑀁 𑀫𑁂 𑀦𑀓𑁆𑀔𑀫𑀢𑀺𑁇 𑀲𑁄𑀳𑀁 𑀪𑀕𑀯𑀦𑁆𑀢𑀁 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀏𑀢𑀫𑀢𑁆𑀣𑀁 𑀧𑀼𑀘𑁆𑀙𑀺𑀲𑁆𑀲𑀸𑀫𑀺𑁇 𑀲𑀘𑁂 𑀫𑁂 𑀪𑀕𑀯𑀸 𑀩𑁆𑀬𑀸𑀓𑀭𑀺𑀲𑁆𑀲𑀢𑀺—  ‘𑀲𑀲𑁆𑀲𑀢𑁄 𑀮𑁄𑀓𑁄’𑀢𑀺 𑀯𑀸, ‘𑀅𑀲𑀲𑁆𑀲𑀢𑁄 𑀮𑁄𑀓𑁄’𑀢𑀺 𑀯𑀸…𑀧𑁂…  ‘𑀦𑁂𑀯 𑀳𑁄𑀢𑀺 𑀦 𑀦 𑀳𑁄𑀢𑀺 𑀢𑀣𑀸𑀕𑀢𑁄 𑀧𑀭𑀁 𑀫𑀭𑀡𑀸’𑀢𑀺 𑀯𑀸—  𑀏𑀯𑀸𑀳𑀁 𑀪𑀕𑀯𑀢𑀺, 𑀩𑁆𑀭𑀳𑁆𑀫𑀘𑀭𑀺𑀬𑀁 𑀘𑀭𑀺𑀲𑁆𑀲𑀸𑀫𑀺𑁇 𑀦𑁄 𑀘𑁂 𑀫𑁂 𑀪𑀕𑀯𑀸 𑀩𑁆𑀬𑀸𑀓𑀭𑀺𑀲𑁆𑀲𑀢𑀺—  ‘𑀲𑀲𑁆𑀲𑀢𑁄 𑀮𑁄𑀓𑁄’𑀢𑀺 𑀯𑀸, ‘𑀅𑀲𑀲𑁆𑀲𑀢𑁄 𑀮𑁄𑀓𑁄’𑀢𑀺 𑀯𑀸…𑀧𑁂…  ‘𑀦𑁂𑀯 𑀳𑁄𑀢𑀺 𑀦 𑀦 𑀳𑁄𑀢𑀺 𑀢𑀣𑀸𑀕𑀢𑁄 𑀧𑀭𑀁 𑀫𑀭𑀡𑀸’𑀢𑀺 𑀯𑀸—  𑀏𑀯𑀸𑀳𑀁 𑀲𑀺𑀓𑁆𑀔𑀁 𑀧𑀘𑁆𑀘𑀓𑁆𑀔𑀸𑀬 𑀳𑀻𑀦𑀸𑀬𑀸𑀯𑀢𑁆𑀢𑀺𑀲𑁆𑀲𑀸𑀫𑀻𑀢𑀺𑁇 𑀲𑀘𑁂 𑀪𑀕𑀯𑀸 𑀚𑀸𑀦𑀸𑀢𑀺—  ‘𑀲𑀲𑁆𑀲𑀢𑁄 𑀮𑁄𑀓𑁄’𑀢𑀺, ‘𑀲𑀲𑁆𑀲𑀢𑁄 𑀮𑁄𑀓𑁄’𑀢𑀺 𑀫𑁂 𑀪𑀕𑀯𑀸 𑀩𑁆𑀬𑀸𑀓𑀭𑁄𑀢𑀼; 𑀲𑀘𑁂 𑀪𑀕𑀯𑀸 𑀚𑀸𑀦𑀸𑀢𑀺—  ‘𑀅𑀲𑀲𑁆𑀲𑀢𑁄 𑀮𑁄𑀓𑁄’𑀢𑀺, ‘𑀅𑀲𑀲𑁆𑀲𑀢𑁄 𑀮𑁄𑀓𑁄’𑀢𑀺 𑀫𑁂 𑀪𑀕𑀯𑀸 𑀩𑁆𑀬𑀸𑀓𑀭𑁄𑀢𑀼𑁇 𑀦𑁄 𑀘𑁂 𑀪𑀕𑀯𑀸 𑀚𑀸𑀦𑀸𑀢𑀺—  ‘𑀲𑀲𑁆𑀲𑀢𑁄 𑀮𑁄𑀓𑁄’𑀢𑀺 𑀯𑀸, ‘𑀅𑀲𑀲𑁆𑀲𑀢𑁄 𑀮𑁄𑀓𑁄’𑀢𑀺 𑀯𑀸, 𑀅𑀚𑀸𑀦𑀢𑁄 𑀔𑁄 𑀧𑀦 𑀅𑀧𑀲𑁆𑀲𑀢𑁄 𑀏𑀢𑀤𑁂𑀯 𑀉𑀚𑀼𑀓𑀁 𑀳𑁄𑀢𑀺 𑀬𑀤𑀺𑀤𑀁—  ‘𑀦 𑀚𑀸𑀦𑀸𑀫𑀺, 𑀦 𑀧𑀲𑁆𑀲𑀸𑀫𑀻’𑀢𑀺𑁇 𑀲𑀘𑁂 𑀪𑀕𑀯𑀸 𑀚𑀸𑀦𑀸𑀢𑀺—  ‘𑀅𑀦𑁆𑀢𑀯𑀸 𑀮𑁄𑀓𑁄’𑀢𑀺, ‘𑀅𑀦𑀦𑁆𑀢𑀯𑀸 𑀮𑁄𑀓𑁄’𑀢𑀺 𑀫𑁂 𑀪𑀕𑀯𑀸 𑀩𑁆𑀬𑀸𑀓𑀭𑁄𑀢𑀼; 𑀲𑀘𑁂 𑀪𑀕𑀯𑀸 𑀚𑀸𑀦𑀸𑀢𑀺—  ‘𑀅𑀦𑀦𑁆𑀢𑀯𑀸 𑀮𑁄𑀓𑁄’𑀢𑀺, ‘𑀅𑀦𑀦𑁆𑀢𑀯𑀸 𑀮𑁄𑀓𑁄’𑀢𑀺 𑀫𑁂 𑀪𑀕𑀯𑀸 𑀩𑁆𑀬𑀸𑀓𑀭𑁄𑀢𑀼𑁇 𑀦𑁄 𑀘𑁂 𑀪𑀕𑀯𑀸 𑀚𑀸𑀦𑀸𑀢𑀺—  ‘𑀅𑀦𑁆𑀢𑀯𑀸 𑀮𑁄𑀓𑁄’𑀢𑀺 𑀯𑀸, ‘𑀅𑀦𑀦𑁆𑀢𑀯𑀸 𑀮𑁄𑀓𑁄’𑀢𑀺 𑀯𑀸, 𑀅𑀚𑀸𑀦𑀢𑁄 𑀔𑁄 𑀧𑀦 𑀅𑀧𑀲𑁆𑀲𑀢𑁄 𑀏𑀢𑀤𑁂𑀯 𑀉𑀚𑀼𑀓𑀁 𑀳𑁄𑀢𑀺 𑀬𑀤𑀺𑀤𑀁—  ‘𑀦 𑀚𑀸𑀦𑀸𑀫𑀺, 𑀦 𑀧𑀲𑁆𑀲𑀸𑀫𑀻’𑀢𑀺𑁇 𑀲𑀘𑁂 𑀪𑀕𑀯𑀸 𑀚𑀸𑀦𑀸𑀢𑀺—  ‘𑀢𑀁 𑀚𑀻𑀯𑀁 𑀢𑀁 𑀲𑀭𑀻𑀭𑀦𑁆’𑀢𑀺, ‘𑀢𑀁 𑀚𑀻𑀯𑀁 𑀢𑀁 𑀲𑀭𑀻𑀭𑀦𑁆’𑀢𑀺 𑀫𑁂 𑀪𑀕𑀯𑀸 𑀩𑁆𑀬𑀸𑀓𑀭𑁄𑀢𑀼; 𑀲𑀘𑁂 𑀪𑀕𑀯𑀸 𑀚𑀸𑀦𑀸𑀢𑀺—  ‘𑀅𑀜𑁆𑀜𑀁 𑀚𑀻𑀯𑀁 𑀅𑀜𑁆𑀜𑀁 𑀲𑀭𑀻𑀭𑀦𑁆’𑀢𑀺, ‘𑀅𑀜𑁆𑀜𑀁 𑀚𑀻𑀯𑀁 𑀅𑀜𑁆𑀜𑀁 𑀲𑀭𑀻𑀭𑀦𑁆’𑀢𑀺 𑀫𑁂 𑀪𑀕𑀯𑀸 𑀩𑁆𑀬𑀸𑀓𑀭𑁄𑀢𑀼𑁇 𑀦𑁄 𑀘𑁂 𑀪𑀕𑀯𑀸 𑀚𑀸𑀦𑀸𑀢𑀺—  ‘𑀢𑀁 𑀚𑀻𑀯𑀁 𑀢𑀁 𑀲𑀭𑀻𑀭𑀦𑁆’𑀢𑀺 𑀯𑀸, ‘𑀅𑀜𑁆𑀜𑀁 𑀚𑀻𑀯𑀁 𑀅𑀜𑁆𑀜𑀁 𑀲𑀭𑀻𑀭𑀦𑁆’𑀢𑀺 𑀯𑀸, 𑀅𑀚𑀸𑀦𑀢𑁄 𑀔𑁄 𑀧𑀦 𑀅𑀧𑀲𑁆𑀲𑀢𑁄 𑀏𑀢𑀤𑁂𑀯 𑀉𑀚𑀼𑀓𑀁 𑀳𑁄𑀢𑀺 𑀬𑀤𑀺𑀤𑀁—  ‘𑀦 𑀚𑀸𑀦𑀸𑀫𑀺, 𑀦 𑀧𑀲𑁆𑀲𑀸𑀫𑀻’𑀢𑀺𑁇 𑀲𑀘𑁂 𑀪𑀕𑀯𑀸 𑀚𑀸𑀦𑀸𑀢𑀺—  ‘𑀳𑁄𑀢𑀺 𑀢𑀣𑀸𑀕𑀢𑁄 𑀧𑀭𑀁 𑀫𑀭𑀡𑀸’𑀢𑀺, ‘𑀳𑁄𑀢𑀺 𑀢𑀣𑀸𑀕𑀢𑁄 𑀧𑀭𑀁 𑀫𑀭𑀡𑀸’𑀢𑀺 𑀫𑁂 𑀪𑀕𑀯𑀸 𑀩𑁆𑀬𑀸𑀓𑀭𑁄𑀢𑀼; 𑀲𑀘𑁂 𑀪𑀕𑀯𑀸 𑀚𑀸𑀦𑀸𑀢𑀺—  ‘𑀦 𑀳𑁄𑀢𑀺 𑀢𑀣𑀸𑀕𑀢𑁄 𑀧𑀭𑀁 𑀫𑀭𑀡𑀸’𑀢𑀺, ‘𑀦 𑀳𑁄𑀢𑀺 𑀢𑀣𑀸𑀕𑀢𑁄 𑀧𑀭𑀁 𑀫𑀭𑀡𑀸’𑀢𑀺 𑀫𑁂 𑀪𑀕𑀯𑀸 𑀩𑁆𑀬𑀸𑀓𑀭𑁄𑀢𑀼𑁇 𑀦𑁄 𑀘𑁂 𑀪𑀕𑀯𑀸 𑀚𑀸𑀦𑀸𑀢𑀺—  ‘𑀳𑁄𑀢𑀺 𑀢𑀣𑀸𑀕𑀢𑁄 𑀧𑀭𑀁 𑀫𑀭𑀡𑀸’𑀢𑀺 𑀯𑀸, ‘𑀦 𑀳𑁄𑀢𑀺 𑀢𑀣𑀸𑀕𑀢𑁄 𑀧𑀭𑀁 𑀫𑀭𑀡𑀸’𑀢𑀺 𑀯𑀸, 𑀅𑀚𑀸𑀦𑀢𑁄 𑀔𑁄 𑀧𑀦 𑀅𑀧𑀲𑁆𑀲𑀢𑁄 𑀏𑀢𑀤𑁂𑀯 𑀉𑀚𑀼𑀓𑀁 𑀳𑁄𑀢𑀺 𑀬𑀤𑀺𑀤𑀁—  ‘𑀦 𑀚𑀸𑀦𑀸𑀫𑀺 𑀦 𑀧𑀲𑁆𑀲𑀸𑀫𑀻’𑀢𑀺𑁇 𑀲𑀘𑁂 𑀪𑀕𑀯𑀸 𑀚𑀸𑀦𑀸𑀢𑀺—  ‘𑀳𑁄𑀢𑀺 𑀘 𑀦 𑀘 𑀳𑁄𑀢𑀺 𑀢𑀣𑀸𑀕𑀢𑁄 𑀧𑀭𑀁 𑀫𑀭𑀡𑀸’𑀢𑀺, ‘𑀳𑁄𑀢𑀺 𑀘 𑀦 𑀘 𑀳𑁄𑀢𑀺 𑀢𑀣𑀸𑀕𑀢𑁄 𑀧𑀭𑀁 𑀫𑀭𑀡𑀸’𑀢𑀺 𑀫𑁂 𑀪𑀕𑀯𑀸 𑀩𑁆𑀬𑀸𑀓𑀭𑁄𑀢𑀼; 𑀲𑀘𑁂 𑀪𑀕𑀯𑀸 𑀚𑀸𑀦𑀸𑀢𑀺—  ‘𑀦𑁂𑀯 𑀳𑁄𑀢𑀺 𑀦 𑀦 𑀳𑁄𑀢𑀺 𑀢𑀣𑀸𑀕𑀢𑁄 𑀧𑀭𑀁 𑀫𑀭𑀡𑀸’𑀢𑀺, ‘𑀦𑁂𑀯 𑀳𑁄𑀢𑀺 𑀦 𑀦 𑀳𑁄𑀢𑀺 𑀢𑀣𑀸𑀕𑀢𑁄 𑀧𑀭𑀁 𑀫𑀭𑀡𑀸’𑀢𑀺 𑀫𑁂 𑀪𑀕𑀯𑀸 𑀩𑁆𑀬𑀸𑀓𑀭𑁄𑀢𑀼𑁇 𑀦𑁄 𑀘𑁂 𑀪𑀕𑀯𑀸 𑀚𑀸𑀦𑀸𑀢𑀺—  ‘𑀳𑁄𑀢𑀺 𑀘 𑀦 𑀘 𑀳𑁄𑀢𑀺 𑀢𑀣𑀸𑀕𑀢𑁄 𑀧𑀭𑀁 𑀫𑀭𑀡𑀸’𑀢𑀺 𑀯𑀸, ‘𑀦𑁂𑀯 𑀳𑁄𑀢𑀺 𑀦 𑀦 𑀳𑁄𑀢𑀺 𑀢𑀣𑀸𑀕𑀢𑁄 𑀧𑀭𑀁 𑀫𑀭𑀡𑀸’𑀢𑀺 𑀯𑀸, 𑀅𑀚𑀸𑀦𑀢𑁄 𑀔𑁄 𑀧𑀦 𑀅𑀧𑀲𑁆𑀲𑀢𑁄 𑀏𑀢𑀤𑁂𑀯 𑀉𑀚𑀼𑀓𑀁 𑀳𑁄𑀢𑀺 𑀬𑀤𑀺𑀤𑀁—  ‘𑀦 𑀚𑀸𑀦𑀸𑀫𑀺, 𑀦 𑀧𑀲𑁆𑀲𑀸𑀫𑀻’”𑀢𑀺𑁇

(125.)

326\. “𑀓𑀺𑀁 𑀦𑀼 𑀢𑀸𑀳𑀁, 𑀫𑀸𑀮𑀼𑀓𑁆𑀬𑀧𑀼𑀢𑁆𑀢, 𑀏𑀯𑀁 𑀅𑀯𑀘𑀁—  ‘𑀏𑀳𑀺 𑀢𑁆𑀯𑀁, 𑀫𑀸𑀮𑀼𑀓𑁆𑀬𑀧𑀼𑀢𑁆𑀢, 𑀫𑀬𑀺 𑀩𑁆𑀭𑀳𑁆𑀫𑀘𑀭𑀺𑀬𑀁 𑀘𑀭, 𑀅𑀳𑀁 𑀢𑁂 𑀩𑁆𑀬𑀸𑀓𑀭𑀺𑀲𑁆𑀲𑀸𑀫𑀺—  “𑀲𑀲𑁆𑀲𑀢𑁄 𑀮𑁄𑀓𑁄”𑀢𑀺 𑀯𑀸, “𑀅𑀲𑀲𑁆𑀲𑀢𑁄 𑀮𑁄𑀓𑁄”𑀢𑀺 𑀯𑀸, “𑀅𑀦𑁆𑀢𑀯𑀸 𑀮𑁄𑀓𑁄”𑀢𑀺 𑀯𑀸, “𑀅𑀦𑀦𑁆𑀢𑀯𑀸 𑀮𑁄𑀓𑁄”𑀢𑀺 𑀯𑀸, “𑀢𑀁 𑀚𑀻𑀯𑀁 𑀢𑀁 𑀲𑀭𑀻𑀭𑀦𑁆”𑀢𑀺 𑀯𑀸, “𑀅𑀜𑁆𑀜𑀁 𑀚𑀻𑀯𑀁 𑀅𑀜𑁆𑀜𑀁 𑀲𑀭𑀻𑀭𑀦𑁆”𑀢𑀺 𑀯𑀸, “𑀳𑁄𑀢𑀺 𑀢𑀣𑀸𑀕𑀢𑁄 𑀧𑀭𑀁 𑀫𑀭𑀡𑀸”𑀢𑀺 𑀯𑀸, “𑀦 𑀳𑁄𑀢𑀺 𑀢𑀣𑀸𑀕𑀢𑁄 𑀧𑀭𑀁 𑀫𑀭𑀡𑀸”𑀢𑀺 𑀯𑀸, “𑀳𑁄𑀢𑀺 𑀘 𑀦 𑀘 𑀳𑁄𑀢𑀺 𑀢𑀣𑀸𑀕𑀢𑁄 𑀧𑀭𑀁 𑀫𑀭𑀡𑀸”𑀢𑀺 𑀯𑀸, “𑀦𑁂𑀯 𑀳𑁄𑀢𑀺 𑀦 𑀦 𑀳𑁄𑀢𑀺 𑀢𑀣𑀸𑀕𑀢𑁄 𑀧𑀭𑀁 𑀫𑀭𑀡𑀸”𑀢𑀺 𑀯𑀸’”𑀢𑀺?

327\. “𑀦𑁄 𑀳𑁂𑀢𑀁, 𑀪𑀦𑁆𑀢𑁂”𑁇

328\. “𑀢𑁆𑀯𑀁 𑀯𑀸 𑀧𑀦 𑀫𑀁 𑀏𑀯𑀁 𑀅𑀯𑀘—  ‘𑀅𑀳𑀁, 𑀪𑀦𑁆𑀢𑁂, 𑀪𑀕𑀯𑀢𑀺 𑀩𑁆𑀭𑀳𑁆𑀫𑀘𑀭𑀺𑀬𑀁 𑀘𑀭𑀺𑀲𑁆𑀲𑀸𑀫𑀺, 𑀪𑀕𑀯𑀸 𑀫𑁂 𑀩𑁆𑀬𑀸𑀓𑀭𑀺𑀲𑁆𑀲𑀢𑀺—  “𑀲𑀲𑁆𑀲𑀢𑁄 𑀮𑁄𑀓𑁄”𑀢𑀺 𑀯𑀸, “𑀅𑀲𑀲𑁆𑀲𑀢𑁄 𑀮𑁄𑀓𑁄”𑀢𑀺 𑀯𑀸, “𑀅𑀦𑁆𑀢𑀯𑀸 𑀮𑁄𑀓𑁄”𑀢𑀺 𑀯𑀸, “𑀅𑀦𑀦𑁆𑀢𑀯𑀸 𑀮𑁄𑀓𑁄”𑀢𑀺 𑀯𑀸, “𑀢𑀁 𑀚𑀻𑀯𑀁 𑀢𑀁 𑀲𑀭𑀻𑀭𑀦𑁆”𑀢𑀺 𑀯𑀸, “𑀅𑀜𑁆𑀜𑀁 𑀚𑀻𑀯𑀁 𑀅𑀜𑁆𑀜𑀁 𑀲𑀭𑀻𑀭𑀦𑁆”𑀢𑀺 𑀯𑀸, “𑀳𑁄𑀢𑀺 𑀢𑀣𑀸𑀕𑀢𑁄 𑀧𑀭𑀁 𑀫𑀭𑀡𑀸”𑀢𑀺 𑀯𑀸, “𑀦 𑀳𑁄𑀢𑀺 𑀢𑀣𑀸𑀕𑀢𑁄 𑀧𑀭𑀁 𑀫𑀭𑀡𑀸”𑀢𑀺 𑀯𑀸, “𑀳𑁄𑀢𑀺 𑀘 𑀦 𑀘 𑀳𑁄𑀢𑀺 𑀢𑀣𑀸𑀕𑀢𑁄 𑀧𑀭𑀁 𑀫𑀭𑀡𑀸”𑀢𑀺 𑀯𑀸, “𑀦𑁂𑀯 𑀳𑁄𑀢𑀺 𑀦 𑀦 𑀳𑁄𑀢𑀺 𑀢𑀣𑀸𑀕𑀢𑁄 𑀧𑀭𑀁 𑀫𑀭𑀡𑀸”𑀢𑀺 𑀯𑀸’”𑀢𑀺?

329\. “𑀦𑁄 𑀳𑁂𑀢𑀁, 𑀪𑀦𑁆𑀢𑁂”𑁇

330\. “𑀇𑀢𑀺 𑀓𑀺𑀭, 𑀫𑀸𑀮𑀼𑀓𑁆𑀬𑀧𑀼𑀢𑁆𑀢, 𑀦𑁂𑀯𑀸𑀳𑀁 𑀢𑀁 𑀯𑀤𑀸𑀫𑀺—  ‘𑀏𑀳𑀺 𑀢𑁆𑀯𑀁, 𑀫𑀸𑀮𑀼𑀓𑁆𑀬𑀧𑀼𑀢𑁆𑀢, 𑀫𑀬𑀺 𑀩𑁆𑀭𑀳𑁆𑀫𑀘𑀭𑀺𑀬𑀁 𑀘𑀭, 𑀅𑀳𑀁 𑀢𑁂 𑀩𑁆𑀬𑀸𑀓𑀭𑀺𑀲𑁆𑀲𑀸𑀫𑀺—  “𑀲𑀲𑁆𑀲𑀢𑁄 𑀮𑁄𑀓𑁄”𑀢𑀺 𑀯𑀸, “𑀅𑀲𑀲𑁆𑀲𑀢𑁄 𑀮𑁄𑀓𑁄”𑀢𑀺 𑀯𑀸…𑀧𑁂…  “𑀦𑁂𑀯 𑀳𑁄𑀢𑀺 𑀦 𑀦 𑀳𑁄𑀢𑀺 𑀢𑀣𑀸𑀕𑀢𑁄 𑀧𑀭𑀁 𑀫𑀭𑀡𑀸𑀢𑀺 𑀯𑀸”’𑀢𑀺; 𑀦𑀧𑀺 𑀓𑀺𑀭 𑀫𑀁 𑀢𑁆𑀯𑀁 𑀯𑀤𑁂𑀲𑀺—  ‘𑀅𑀳𑀁, 𑀪𑀦𑁆𑀢𑁂, 𑀪𑀕𑀯𑀢𑀺 𑀩𑁆𑀭𑀳𑁆𑀫𑀘𑀭𑀺𑀬𑀁 𑀘𑀭𑀺𑀲𑁆𑀲𑀸𑀫𑀺, 𑀪𑀕𑀯𑀸 𑀫𑁂 𑀩𑁆𑀬𑀸𑀓𑀭𑀺𑀲𑁆𑀲𑀢𑀺—  “𑀲𑀲𑁆𑀲𑀢𑁄 𑀮𑁄𑀓𑁄”𑀢𑀺 𑀯𑀸 “𑀅𑀲𑀲𑁆𑀲𑀢𑁄 𑀮𑁄𑀓𑁄”𑀢𑀺 𑀯𑀸…𑀧𑁂…  “𑀦𑁂𑀯 𑀳𑁄𑀢𑀺 𑀦 𑀦 𑀳𑁄𑀢𑀺 𑀢𑀣𑀸𑀕𑀢𑁄 𑀧𑀭𑀁 𑀫𑀭𑀡𑀸”𑀢𑀺 𑀯𑀸’𑀢𑀺𑁇 𑀏𑀯𑀁 𑀲𑀦𑁆𑀢𑁂, 𑀫𑁄𑀖𑀧𑀼𑀭𑀺𑀲, 𑀓𑁄 𑀲𑀦𑁆𑀢𑁄 𑀓𑀁 𑀧𑀘𑁆𑀘𑀸𑀘𑀺𑀓𑁆𑀔𑀲𑀺?

(126.)

331\. 𑀬𑁄 𑀔𑁄, 𑀫𑀸𑀮𑀼𑀓𑁆𑀬𑀧𑀼𑀢𑁆𑀢, 𑀏𑀯𑀁 𑀯𑀤𑁂𑀬𑁆𑀬—  ‘𑀦 𑀢𑀸𑀯𑀸𑀳𑀁 𑀪𑀕𑀯𑀢𑀺 𑀩𑁆𑀭𑀳𑁆𑀫𑀘𑀭𑀺𑀬𑀁 𑀘𑀭𑀺𑀲𑁆𑀲𑀸𑀫𑀺 𑀬𑀸𑀯 𑀫𑁂 𑀪𑀕𑀯𑀸 𑀦 𑀩𑁆𑀬𑀸𑀓𑀭𑀺𑀲𑁆𑀲𑀢𑀺—  “𑀲𑀲𑁆𑀲𑀢𑁄 𑀮𑁄𑀓𑁄”𑀢𑀺 𑀯𑀸, “𑀅𑀲𑀲𑁆𑀲𑀢𑁄 𑀮𑁄𑀓𑁄”𑀢𑀺 𑀯𑀸…𑀧𑁂…  “𑀦𑁂𑀯 𑀳𑁄𑀢𑀺 𑀦 𑀦 𑀳𑁄𑀢𑀺 𑀢𑀣𑀸𑀕𑀢𑁄 𑀧𑀭𑀁 𑀫𑀭𑀡𑀸”𑀢𑀺 𑀯𑀸’𑀢𑀺, 𑀅𑀩𑁆𑀬𑀸𑀓𑀢𑀫𑁂𑀯 𑀢𑀁, 𑀫𑀸𑀮𑀼𑀓𑁆𑀬𑀧𑀼𑀢𑁆𑀢, 𑀢𑀣𑀸𑀕𑀢𑁂𑀦 𑀅𑀲𑁆𑀲, 𑀅𑀣 𑀲𑁄 𑀧𑀼𑀕𑁆𑀕𑀮𑁄 𑀓𑀸𑀮𑀁 𑀓𑀭𑁂𑀬𑁆𑀬𑁇 𑀲𑁂𑀬𑁆𑀬𑀣𑀸𑀧𑀺, 𑀫𑀸𑀮𑀼𑀓𑁆𑀬𑀧𑀼𑀢𑁆𑀢, 𑀧𑀼𑀭𑀺𑀲𑁄 𑀲𑀮𑁆𑀮𑁂𑀦 𑀯𑀺𑀤𑁆𑀥𑁄 𑀅𑀲𑁆𑀲 𑀲𑀯𑀺𑀲𑁂𑀦 𑀕𑀸𑀍𑀳𑀧𑀮𑁂𑀧𑀦𑁂𑀦𑁇 𑀢𑀲𑁆𑀲 𑀫𑀺𑀢𑁆𑀢𑀸𑀫𑀘𑁆𑀘𑀸 𑀜𑀸𑀢𑀺𑀲𑀸𑀮𑁄𑀳𑀺𑀢𑀸 𑀪𑀺𑀲𑀓𑁆𑀓𑀁 𑀲𑀮𑁆𑀮𑀓𑀢𑁆𑀢𑀁 𑀉𑀧𑀝𑁆𑀞𑀧𑁂𑀬𑁆𑀬𑀼𑀁𑁇 𑀲𑁄 𑀏𑀯𑀁 𑀯𑀤𑁂𑀬𑁆𑀬—  ‘𑀦 𑀢𑀸𑀯𑀸𑀳𑀁 𑀇𑀫𑀁 𑀲𑀮𑁆𑀮𑀁 𑀆𑀳𑀭𑀺𑀲𑁆𑀲𑀸𑀫𑀺 𑀬𑀸𑀯 𑀦 𑀢𑀁 𑀧𑀼𑀭𑀺𑀲𑀁 𑀚𑀸𑀦𑀸𑀫𑀺 𑀬𑁂𑀦𑀫𑁆𑀳𑀺 𑀯𑀺𑀤𑁆𑀥𑁄, 𑀔𑀢𑁆𑀢𑀺𑀬𑁄 𑀯𑀸 𑀩𑁆𑀭𑀸𑀳𑁆𑀫𑀡𑁄 𑀯𑀸 𑀯𑁂𑀲𑁆𑀲𑁄 𑀯𑀸 𑀲𑀼𑀤𑁆𑀤𑁄 𑀯𑀸’𑀢𑀺; 𑀲𑁄 𑀏𑀯𑀁 𑀯𑀤𑁂𑀬𑁆𑀬—  ‘𑀦 𑀢𑀸𑀯𑀸𑀳𑀁 𑀇𑀫𑀁 𑀲𑀮𑁆𑀮𑀁 𑀆𑀳𑀭𑀺𑀲𑁆𑀲𑀸𑀫𑀺 𑀬𑀸𑀯 𑀦 𑀢𑀁 𑀧𑀼𑀭𑀺𑀲𑀁 𑀚𑀸𑀦𑀸𑀫𑀺 𑀬𑁂𑀦𑀫𑁆𑀳𑀺 𑀯𑀺𑀤𑁆𑀥𑁄, 𑀏𑀯𑀁𑀦𑀸𑀫𑁄 𑀏𑀯𑀁𑀕𑁄𑀢𑁆𑀢𑁄 𑀇𑀢𑀺 𑀯𑀸’𑀢𑀺; 𑀲𑁄 𑀏𑀯𑀁 𑀯𑀤𑁂𑀬𑁆𑀬—  ‘𑀦 𑀢𑀸𑀯𑀸𑀳𑀁 𑀇𑀫𑀁 𑀲𑀮𑁆𑀮𑀁 𑀆𑀳𑀭𑀺𑀲𑁆𑀲𑀸𑀫𑀺 𑀬𑀸𑀯 𑀦 𑀢𑀁 𑀧𑀼𑀭𑀺𑀲𑀁 𑀚𑀸𑀦𑀸𑀫𑀺 𑀬𑁂𑀦𑀫𑁆𑀳𑀺 𑀯𑀺𑀤𑁆𑀥𑁄, 𑀤𑀻𑀖𑁄 𑀯𑀸 𑀭𑀲𑁆𑀲𑁄 𑀯𑀸 𑀫𑀚𑁆𑀛𑀺𑀫𑁄 𑀯𑀸’𑀢𑀺; 𑀲𑁄 𑀏𑀯𑀁 𑀯𑀤𑁂𑀬𑁆𑀬—  ‘𑀦 𑀢𑀸𑀯𑀸𑀳𑀁 𑀇𑀫𑀁 𑀲𑀮𑁆𑀮𑀁 𑀆𑀳𑀭𑀺𑀲𑁆𑀲𑀸𑀫𑀺 𑀬𑀸𑀯 𑀦 𑀢𑀁 𑀧𑀼𑀭𑀺𑀲𑀁 𑀚𑀸𑀦𑀸𑀫𑀺 𑀬𑁂𑀦𑀫𑁆𑀳𑀺 𑀯𑀺𑀤𑁆𑀥𑁄, 𑀓𑀸𑀍𑀑 𑀯𑀸 𑀲𑀸𑀫𑁄 𑀯𑀸 𑀫𑀗𑁆𑀕𑀼𑀭𑀘𑁆𑀙𑀯𑀻 𑀯𑀸’𑀢𑀺; 𑀲𑁄 𑀏𑀯𑀁 𑀯𑀤𑁂𑀬𑁆𑀬—  ‘𑀦 𑀢𑀸𑀯𑀸𑀳𑀁 𑀇𑀫𑀁 𑀲𑀮𑁆𑀮𑀁 𑀆𑀳𑀭𑀺𑀲𑁆𑀲𑀸𑀫𑀺 𑀬𑀸𑀯 𑀦 𑀢𑀁 𑀧𑀼𑀭𑀺𑀲𑀁 𑀚𑀸𑀦𑀸𑀫𑀺 𑀬𑁂𑀦𑀫𑁆𑀳𑀺 𑀯𑀺𑀤𑁆𑀥𑁄, 𑀅𑀫𑀼𑀓𑀲𑁆𑀫𑀺𑀁 𑀕𑀸𑀫𑁂 𑀯𑀸 𑀦𑀺𑀕𑀫𑁂 𑀯𑀸 𑀦𑀕𑀭𑁂 𑀯𑀸’𑀢𑀺; 𑀲𑁄 𑀏𑀯𑀁 𑀯𑀤𑁂𑀬𑁆𑀬—  ‘𑀦 𑀢𑀸𑀯𑀸𑀳𑀁 𑀇𑀫𑀁 𑀲𑀮𑁆𑀮𑀁 𑀆𑀳𑀭𑀺𑀲𑁆𑀲𑀸𑀫𑀺 𑀬𑀸𑀯 𑀦 𑀢𑀁 𑀥𑀦𑀼𑀁 𑀚𑀸𑀦𑀸𑀫𑀺 𑀬𑁂𑀦𑀫𑁆𑀳𑀺 𑀯𑀺𑀤𑁆𑀥𑁄, 𑀬𑀤𑀺 𑀯𑀸 𑀘𑀸𑀧𑁄 𑀬𑀤𑀺 𑀯𑀸 𑀓𑁄𑀤𑀡𑁆𑀟𑁄’𑀢𑀺; 𑀲𑁄 𑀏𑀯𑀁 𑀯𑀤𑁂𑀬𑁆𑀬—  ‘𑀦 𑀢𑀸𑀯𑀸𑀳𑀁 𑀇𑀫𑀁 𑀲𑀮𑁆𑀮𑀁 𑀆𑀳𑀭𑀺𑀲𑁆𑀲𑀸𑀫𑀺 𑀬𑀸𑀯 𑀦 𑀢𑀁 𑀚𑀺𑀬𑀁 𑀚𑀸𑀦𑀸𑀫𑀺 𑀬𑀸𑀬𑀫𑁆𑀳𑀺 𑀯𑀺𑀤𑁆𑀥𑁄, 𑀬𑀤𑀺 𑀯𑀸 𑀅𑀓𑁆𑀓𑀲𑁆𑀲 𑀬𑀤𑀺 𑀯𑀸 𑀲𑀡𑁆𑀳𑀲𑁆𑀲 𑀬𑀤𑀺 𑀯𑀸 𑀦𑁆𑀳𑀸𑀭𑀼𑀲𑁆𑀲 𑀬𑀤𑀺 𑀯𑀸 𑀫𑀭𑀼𑀯𑀸𑀬 𑀬𑀤𑀺 𑀯𑀸 𑀔𑀻𑀭𑀧𑀡𑁆𑀡𑀺𑀦𑁄’𑀢𑀺; 𑀲𑁄 𑀏𑀯𑀁 𑀯𑀤𑁂𑀬𑁆𑀬—  ‘𑀦 𑀢𑀸𑀯𑀸𑀳𑀁 𑀇𑀫𑀁 𑀲𑀮𑁆𑀮𑀁 𑀆𑀳𑀭𑀺𑀲𑁆𑀲𑀸𑀫𑀺 𑀬𑀸𑀯 𑀦 𑀢𑀁 𑀓𑀡𑁆𑀟𑀁 𑀚𑀸𑀦𑀸𑀫𑀺 𑀬𑁂𑀦𑀫𑁆𑀳𑀺 𑀯𑀺𑀤𑁆𑀥𑁄, 𑀬𑀤𑀺 𑀯𑀸 𑀕𑀘𑁆𑀙𑀁 𑀬𑀤𑀺 𑀯𑀸 𑀭𑁄𑀧𑀺𑀫𑀦𑁆’𑀢𑀺; 𑀲𑁄 𑀏𑀯𑀁 𑀯𑀤𑁂𑀬𑁆𑀬—  ‘𑀦 𑀢𑀸𑀯𑀸𑀳𑀁 𑀇𑀫𑀁 𑀲𑀮𑁆𑀮𑀁 𑀆𑀳𑀭𑀺𑀲𑁆𑀲𑀸𑀫𑀺 𑀬𑀸𑀯 𑀦 𑀢𑀁 𑀓𑀡𑁆𑀟𑀁 𑀚𑀸𑀦𑀸𑀫𑀺 𑀬𑁂𑀦𑀫𑁆𑀳𑀺 𑀯𑀺𑀤𑁆𑀥𑁄, 𑀬𑀲𑁆𑀲 𑀧𑀢𑁆𑀢𑁂𑀳𑀺 𑀯𑀸𑀚𑀺𑀢𑀁 𑀬𑀤𑀺 𑀯𑀸 𑀕𑀺𑀚𑁆𑀛𑀲𑁆𑀲 𑀬𑀤𑀺 𑀯𑀸 𑀓𑀗𑁆𑀓𑀲𑁆𑀲 𑀬𑀤𑀺 𑀯𑀸 𑀓𑀼𑀮𑀮𑀲𑁆𑀲 𑀬𑀤𑀺 𑀯𑀸 𑀫𑁄𑀭𑀲𑁆𑀲 𑀬𑀤𑀺 𑀯𑀸 𑀲𑀺𑀣𑀺𑀮𑀳𑀦𑀼𑀦𑁄’𑀢𑀺; 𑀲𑁄 𑀏𑀯𑀁 𑀯𑀤𑁂𑀬𑁆𑀬—  ‘𑀦 𑀢𑀸𑀯𑀸𑀳𑀁 𑀇𑀫𑀁 𑀲𑀮𑁆𑀮𑀁 𑀆𑀳𑀭𑀺𑀲𑁆𑀲𑀸𑀫𑀺 𑀬𑀸𑀯 𑀦 𑀢𑀁 𑀓𑀡𑁆𑀟𑀁 𑀚𑀸𑀦𑀸𑀫𑀺 𑀬𑁂𑀦𑀫𑁆𑀳𑀺 𑀯𑀺𑀤𑁆𑀥𑁄, 𑀬𑀲𑁆𑀲 𑀦𑁆𑀳𑀸𑀭𑀼𑀦𑀸 𑀧𑀭𑀺𑀓𑁆𑀔𑀺𑀢𑁆𑀢𑀁 𑀬𑀤𑀺 𑀯𑀸 𑀕𑀯𑀲𑁆𑀲 𑀬𑀤𑀺 𑀯𑀸 𑀫𑀳𑀺𑀁𑀲𑀲𑁆𑀲 𑀬𑀤𑀺 𑀯𑀸 𑀪𑁂𑀭𑀯𑀲𑁆𑀲 𑀬𑀤𑀺 𑀯𑀸 𑀲𑁂𑀫𑁆𑀳𑀸𑀭𑀲𑁆𑀲𑀸’𑀢𑀺; 𑀲𑁄 𑀏𑀯𑀁 𑀯𑀤𑁂𑀬𑁆𑀬—  ‘𑀦 𑀢𑀸𑀯𑀸𑀳𑀁 𑀇𑀫𑀁 𑀲𑀮𑁆𑀮𑀁 𑀆𑀳𑀭𑀺𑀲𑁆𑀲𑀸𑀫𑀺 𑀬𑀸𑀯 𑀦 𑀢𑀁 𑀲𑀮𑁆𑀮𑀁 𑀚𑀸𑀦𑀸𑀫𑀺 𑀬𑁂𑀦𑀫𑁆𑀳𑀺 𑀯𑀺𑀤𑁆𑀥𑁄, 𑀬𑀤𑀺 𑀯𑀸 𑀲𑀮𑁆𑀮𑀁 𑀬𑀤𑀺 𑀯𑀸 𑀔𑀼𑀭𑀧𑁆𑀧𑀁 𑀬𑀤𑀺 𑀯𑀸 𑀯𑁂𑀓𑀡𑁆𑀟𑀁 𑀬𑀤𑀺 𑀯𑀸 𑀦𑀸𑀭𑀸𑀘𑀁 𑀬𑀤𑀺 𑀯𑀸 𑀯𑀘𑁆𑀙𑀤𑀦𑁆𑀢𑀁 𑀬𑀤𑀺 𑀯𑀸 𑀓𑀭𑀯𑀻𑀭𑀧𑀢𑁆𑀢𑀦𑁆’𑀢𑀺—  𑀅𑀜𑁆𑀜𑀸𑀢𑀫𑁂𑀯 𑀢𑀁, 𑀫𑀸𑀮𑀼𑀓𑁆𑀬𑀧𑀼𑀢𑁆𑀢, 𑀢𑁂𑀦 𑀧𑀼𑀭𑀺𑀲𑁂𑀦 𑀅𑀲𑁆𑀲, 𑀅𑀣 𑀲𑁄 𑀧𑀼𑀭𑀺𑀲𑁄 𑀓𑀸𑀮𑀁 𑀓𑀭𑁂𑀬𑁆𑀬𑁇 𑀏𑀯𑀫𑁂𑀯 𑀔𑁄, 𑀫𑀸𑀮𑀼𑀓𑁆𑀬𑀧𑀼𑀢𑁆𑀢, 𑀬𑁄 𑀏𑀯𑀁 𑀯𑀤𑁂𑀬𑁆𑀬—  ‘𑀦 𑀢𑀸𑀯𑀸𑀳𑀁 𑀪𑀕𑀯𑀢𑀺 𑀩𑁆𑀭𑀳𑁆𑀫𑀘𑀭𑀺𑀬𑀁 𑀘𑀭𑀺𑀲𑁆𑀲𑀸𑀫𑀺 𑀬𑀸𑀯 𑀫𑁂 𑀪𑀕𑀯𑀸 𑀦 𑀩𑁆𑀬𑀸𑀓𑀭𑀺𑀲𑁆𑀲𑀢𑀺—  “𑀲𑀲𑁆𑀲𑀢𑁄 𑀮𑁄𑀓𑁄”𑀢𑀺 𑀯𑀸 “𑀅𑀲𑀲𑁆𑀲𑀢𑁄 𑀮𑁄𑀓𑁄”𑀢𑀺 𑀯𑀸…𑀧𑁂…  “𑀦𑁂𑀯 𑀳𑁄𑀢𑀺 𑀦 𑀦 𑀳𑁄𑀢𑀺 𑀢𑀣𑀸𑀕𑀢𑁄 𑀧𑀭𑀁 𑀫𑀭𑀡𑀸”𑀢𑀺 𑀯𑀸’𑀢𑀺—  𑀅𑀩𑁆𑀬𑀸𑀓𑀢𑀫𑁂𑀯 𑀢𑀁, 𑀫𑀸𑀮𑀼𑀓𑁆𑀬𑀧𑀼𑀢𑁆𑀢, 𑀢𑀣𑀸𑀕𑀢𑁂𑀦 𑀅𑀲𑁆𑀲, 𑀅𑀣 𑀲𑁄 𑀧𑀼𑀕𑁆𑀕𑀮𑁄 𑀓𑀸𑀮𑀁 𑀓𑀭𑁂𑀬𑁆𑀬𑁇

(127.)

332\. ‘𑀲𑀲𑁆𑀲𑀢𑁄 𑀮𑁄𑀓𑁄’𑀢𑀺, 𑀫𑀸𑀮𑀼𑀓𑁆𑀬𑀧𑀼𑀢𑁆𑀢, 𑀤𑀺𑀝𑁆𑀞𑀺𑀬𑀸 𑀲𑀢𑀺 𑀩𑁆𑀭𑀳𑁆𑀫𑀘𑀭𑀺𑀬𑀯𑀸𑀲𑁄 𑀅𑀪𑀯𑀺𑀲𑁆𑀲𑀸𑀢𑀺, 𑀏𑀯𑀁 𑀦𑁄𑁇 ‘𑀅𑀲𑀲𑁆𑀲𑀢𑁄 𑀮𑁄𑀓𑁄’𑀢𑀺, 𑀫𑀸𑀮𑀼𑀓𑁆𑀬𑀧𑀼𑀢𑁆𑀢, 𑀤𑀺𑀝𑁆𑀞𑀺𑀬𑀸 𑀲𑀢𑀺 𑀩𑁆𑀭𑀳𑁆𑀫𑀘𑀭𑀺𑀬𑀯𑀸𑀲𑁄 𑀅𑀪𑀯𑀺𑀲𑁆𑀲𑀸𑀢𑀺, 𑀏𑀯𑀫𑁆𑀧𑀺 𑀦𑁄𑁇 ‘𑀲𑀲𑁆𑀲𑀢𑁄 𑀮𑁄𑀓𑁄’𑀢𑀺 𑀯𑀸, 𑀫𑀸𑀮𑀼𑀓𑁆𑀬𑀧𑀼𑀢𑁆𑀢, 𑀤𑀺𑀝𑁆𑀞𑀺𑀬𑀸 𑀲𑀢𑀺, ‘𑀅𑀲𑀲𑁆𑀲𑀢𑁄 𑀮𑁄𑀓𑁄’𑀢𑀺 𑀯𑀸 𑀤𑀺𑀝𑁆𑀞𑀺𑀬𑀸 𑀲𑀢𑀺 𑀅𑀢𑁆𑀣𑁂𑀯 𑀚𑀸𑀢𑀺, 𑀅𑀢𑁆𑀣𑀺 𑀚𑀭𑀸, 𑀅𑀢𑁆𑀣𑀺 𑀫𑀭𑀡𑀁, 𑀲𑀦𑁆𑀢𑀺 𑀲𑁄𑀓𑀧𑀭𑀺𑀤𑁂𑀯𑀤𑀼𑀓𑁆𑀔𑀤𑁄𑀫𑀦𑀲𑁆𑀲𑀼𑀧𑀸𑀬𑀸𑀲𑀸; 𑀬𑁂𑀲𑀸𑀳𑀁 𑀤𑀺𑀝𑁆𑀞𑁂𑀯 𑀥𑀫𑁆𑀫𑁂 𑀦𑀺𑀖𑀸𑀢𑀁 𑀧𑀜𑁆𑀜𑀧𑁂𑀫𑀺𑁇 ‘𑀅𑀦𑁆𑀢𑀯𑀸 𑀮𑁄𑀓𑁄’𑀢𑀺, 𑀫𑀸𑀮𑀼𑀓𑁆𑀬𑀧𑀼𑀢𑁆𑀢, 𑀤𑀺𑀝𑁆𑀞𑀺𑀬𑀸 𑀲𑀢𑀺 𑀩𑁆𑀭𑀳𑁆𑀫𑀘𑀭𑀺𑀬𑀯𑀸𑀲𑁄 𑀅𑀪𑀯𑀺𑀲𑁆𑀲𑀸𑀢𑀺, 𑀏𑀯𑀁 𑀦𑁄𑁇 ‘𑀅𑀦𑀦𑁆𑀢𑀯𑀸 𑀮𑁄𑀓𑁄’𑀢𑀺, 𑀫𑀸𑀮𑀼𑀓𑁆𑀬𑀧𑀼𑀢𑁆𑀢, 𑀤𑀺𑀝𑁆𑀞𑀺𑀬𑀸 𑀲𑀢𑀺 𑀩𑁆𑀭𑀳𑁆𑀫𑀘𑀭𑀺𑀬𑀯𑀸𑀲𑁄 𑀅𑀪𑀯𑀺𑀲𑁆𑀲𑀸𑀢𑀺, 𑀏𑀯𑀫𑁆𑀧𑀺 𑀦𑁄𑁇 ‘𑀅𑀦𑁆𑀢𑀯𑀸 𑀮𑁄𑀓𑁄’𑀢𑀺 𑀯𑀸, 𑀫𑀸𑀮𑀼𑀓𑁆𑀬𑀧𑀼𑀢𑁆𑀢, 𑀤𑀺𑀝𑁆𑀞𑀺𑀬𑀸 𑀲𑀢𑀺, ‘𑀅𑀦𑀦𑁆𑀢𑀯𑀸 𑀮𑁄𑀓𑁄’𑀢𑀺 𑀯𑀸 𑀤𑀺𑀝𑁆𑀞𑀺𑀬𑀸 𑀲𑀢𑀺 𑀅𑀢𑁆𑀣𑁂𑀯 𑀚𑀸𑀢𑀺, 𑀅𑀢𑁆𑀣𑀺 𑀚𑀭𑀸, 𑀅𑀢𑁆𑀣𑀺 𑀫𑀭𑀡𑀁, 𑀲𑀦𑁆𑀢𑀺 𑀲𑁄𑀓𑀧𑀭𑀺𑀤𑁂𑀯𑀤𑀼𑀓𑁆𑀔𑀤𑁄𑀫𑀦𑀲𑁆𑀲𑀼𑀧𑀸𑀬𑀸𑀲𑀸; 𑀬𑁂𑀲𑀸𑀳𑀁 𑀤𑀺𑀝𑁆𑀞𑁂𑀯 𑀥𑀫𑁆𑀫𑁂 𑀦𑀺𑀖𑀸𑀢𑀁 𑀧𑀜𑁆𑀜𑀧𑁂𑀫𑀺𑁇 ‘𑀢𑀁 𑀚𑀻𑀯𑀁 𑀢𑀁 𑀲𑀭𑀻𑀭𑀦𑁆’𑀢𑀺, 𑀫𑀸𑀮𑀼𑀓𑁆𑀬𑀧𑀼𑀢𑁆𑀢, 𑀤𑀺𑀝𑁆𑀞𑀺𑀬𑀸 𑀲𑀢𑀺 𑀩𑁆𑀭𑀳𑁆𑀫𑀘𑀭𑀺𑀬𑀯𑀸𑀲𑁄 𑀅𑀪𑀯𑀺𑀲𑁆𑀲𑀸𑀢𑀺, 𑀏𑀯𑀁 𑀦𑁄𑁇 ‘𑀅𑀜𑁆𑀜𑀁 𑀚𑀻𑀯𑀁 𑀅𑀜𑁆𑀜𑀁 𑀲𑀭𑀻𑀭𑀦𑁆’𑀢𑀺, 𑀫𑀸𑀮𑀼𑀓𑁆𑀬𑀧𑀼𑀢𑁆𑀢, 𑀤𑀺𑀝𑁆𑀞𑀺𑀬𑀸 𑀲𑀢𑀺 𑀩𑁆𑀭𑀳𑁆𑀫𑀘𑀭𑀺𑀬𑀯𑀸𑀲𑁄 𑀅𑀪𑀯𑀺𑀲𑁆𑀲𑀸𑀢𑀺, 𑀏𑀯𑀫𑁆𑀧𑀺 𑀦𑁄𑁇 ‘𑀢𑀁 𑀚𑀻𑀯𑀁 𑀢𑀁 𑀲𑀭𑀻𑀭𑀦𑁆’𑀢𑀺 𑀯𑀸, 𑀫𑀸𑀮𑀼𑀓𑁆𑀬𑀧𑀼𑀢𑁆𑀢, 𑀤𑀺𑀝𑁆𑀞𑀺𑀬𑀸 𑀲𑀢𑀺, ‘𑀅𑀜𑁆𑀜𑀁 𑀚𑀻𑀯𑀁 𑀅𑀜𑁆𑀜𑀁 𑀲𑀭𑀻𑀭𑀦𑁆’𑀢𑀺 𑀯𑀸 𑀤𑀺𑀝𑁆𑀞𑀺𑀬𑀸 𑀲𑀢𑀺 𑀅𑀢𑁆𑀣𑁂𑀯 𑀚𑀸𑀢𑀺…𑀧𑁂…  𑀦𑀺𑀖𑀸𑀢𑀁 𑀧𑀜𑁆𑀜𑀧𑁂𑀫𑀺𑁇 ‘𑀳𑁄𑀢𑀺 𑀢𑀣𑀸𑀕𑀢𑁄 𑀧𑀭𑀁 𑀫𑀭𑀡𑀸’𑀢𑀺, 𑀫𑀸𑀮𑀼𑀓𑁆𑀬𑀧𑀼𑀢𑁆𑀢, 𑀤𑀺𑀝𑁆𑀞𑀺𑀬𑀸 𑀲𑀢𑀺 𑀩𑁆𑀭𑀳𑁆𑀫𑀘𑀭𑀺𑀬𑀯𑀸𑀲𑁄 𑀅𑀪𑀯𑀺𑀲𑁆𑀲𑀸𑀢𑀺, 𑀏𑀯𑀁 𑀦𑁄𑁇 ‘𑀦 𑀳𑁄𑀢𑀺 𑀢𑀣𑀸𑀕𑀢𑁄 𑀧𑀭𑀁 𑀫𑀭𑀡𑀸’𑀢𑀺, 𑀫𑀸𑀮𑀼𑀓𑁆𑀬𑀧𑀼𑀢𑁆𑀢, 𑀤𑀺𑀝𑁆𑀞𑀺𑀬𑀸 𑀲𑀢𑀺 𑀩𑁆𑀭𑀳𑁆𑀫𑀘𑀭𑀺𑀬𑀯𑀸𑀲𑁄 𑀅𑀪𑀯𑀺𑀲𑁆𑀲𑀸𑀢𑀺, 𑀏𑀯𑀫𑁆𑀧𑀺 𑀦𑁄𑁇 ‘𑀳𑁄𑀢𑀺 𑀢𑀣𑀸𑀕𑀢𑁄 𑀧𑀭𑀁 𑀫𑀭𑀡𑀸’𑀢𑀺 𑀯𑀸, 𑀫𑀸𑀮𑀼𑀓𑁆𑀬𑀧𑀼𑀢𑁆𑀢, 𑀤𑀺𑀝𑁆𑀞𑀺𑀬𑀸 𑀲𑀢𑀺, ‘𑀦 𑀳𑁄𑀢𑀺 𑀢𑀣𑀸𑀕𑀢𑁄 𑀧𑀭𑀁 𑀫𑀭𑀡𑀸’𑀢𑀺 𑀯𑀸 𑀤𑀺𑀝𑁆𑀞𑀺𑀬𑀸 𑀲𑀢𑀺 𑀅𑀢𑁆𑀣𑁂𑀯 𑀚𑀸𑀢𑀺…𑀧𑁂…  𑀬𑁂𑀲𑀸𑀳𑀁 𑀤𑀺𑀝𑁆𑀞𑁂𑀯 𑀥𑀫𑁆𑀫𑁂 𑀦𑀺𑀖𑀸𑀢𑀁 𑀧𑀜𑁆𑀜𑀧𑁂𑀫𑀺𑁇 ‘𑀳𑁄𑀢𑀺 𑀘 𑀦 𑀘 𑀳𑁄𑀢𑀺 𑀢𑀣𑀸𑀕𑀢𑁄 𑀧𑀭𑀁 𑀫𑀭𑀡𑀸’𑀢𑀺, 𑀫𑀸𑀮𑀼𑀓𑁆𑀬𑀧𑀼𑀢𑁆𑀢, 𑀤𑀺𑀝𑁆𑀞𑀺𑀬𑀸 𑀲𑀢𑀺 𑀩𑁆𑀭𑀳𑁆𑀫𑀘𑀭𑀺𑀬𑀯𑀸𑀲𑁄 𑀅𑀪𑀯𑀺𑀲𑁆𑀲𑀸𑀢𑀺, 𑀏𑀯𑀁 𑀦𑁄𑁇 ‘𑀦𑁂𑀯 𑀳𑁄𑀢𑀺 𑀦 𑀦 𑀳𑁄𑀢𑀺 𑀢𑀣𑀸𑀕𑀢𑁄 𑀧𑀭𑀁 𑀫𑀭𑀡𑀸’𑀢𑀺, 𑀫𑀸𑀮𑀼𑀓𑁆𑀬𑀧𑀼𑀢𑁆𑀢, 𑀤𑀺𑀝𑁆𑀞𑀺𑀬𑀸 𑀲𑀢𑀺 𑀩𑁆𑀭𑀳𑁆𑀫𑀘𑀭𑀺𑀬𑀯𑀸𑀲𑁄 𑀅𑀪𑀯𑀺𑀲𑁆𑀲𑀸𑀢𑀺, 𑀏𑀯𑀫𑁆𑀧𑀺 𑀦𑁄𑁇 ‘𑀳𑁄𑀢𑀺 𑀘 𑀦 𑀘 𑀳𑁄𑀢𑀺 𑀢𑀣𑀸𑀕𑀢𑁄 𑀧𑀭𑀁 𑀫𑀭𑀡𑀸’𑀢𑀺, 𑀫𑀸𑀮𑀼𑀓𑁆𑀬𑀧𑀼𑀢𑁆𑀢, 𑀤𑀺𑀝𑁆𑀞𑀺𑀬𑀸 𑀲𑀢𑀺, ‘𑀦𑁂𑀯 𑀳𑁄𑀢𑀺 𑀦 𑀦 𑀳𑁄𑀢𑀺 𑀢𑀣𑀸𑀕𑀢𑁄 𑀧𑀭𑀁 𑀫𑀭𑀡𑀸’𑀢𑀺 𑀯𑀸 𑀤𑀺𑀝𑁆𑀞𑀺𑀬𑀸 𑀲𑀢𑀺 𑀅𑀢𑁆𑀣𑁂𑀯 𑀚𑀸𑀢𑀺…𑀧𑁂…  𑀬𑁂𑀲𑀸𑀳𑀁 𑀤𑀺𑀝𑁆𑀞𑁂𑀯 𑀥𑀫𑁆𑀫𑁂 𑀦𑀺𑀖𑀸𑀢𑀁 𑀧𑀜𑁆𑀜𑀧𑁂𑀫𑀺𑁇

(128.)

333\. 𑀢𑀲𑁆𑀫𑀸𑀢𑀺𑀳, 𑀫𑀸𑀮𑀼𑀓𑁆𑀬𑀧𑀼𑀢𑁆𑀢, 𑀅𑀩𑁆𑀬𑀸𑀓𑀢𑀜𑁆𑀘 𑀫𑁂 𑀅𑀩𑁆𑀬𑀸𑀓𑀢𑀢𑁄 𑀥𑀸𑀭𑁂𑀣; 𑀩𑁆𑀬𑀸𑀓𑀢𑀜𑁆𑀘 𑀫𑁂 𑀩𑁆𑀬𑀸𑀓𑀢𑀢𑁄 𑀥𑀸𑀭𑁂𑀣𑁇 𑀓𑀺𑀜𑁆𑀘, 𑀫𑀸𑀮𑀼𑀓𑁆𑀬𑀧𑀼𑀢𑁆𑀢, 𑀫𑀬𑀸 𑀅𑀩𑁆𑀬𑀸𑀓𑀢𑀁? ‘𑀲𑀲𑁆𑀲𑀢𑁄 𑀮𑁄𑀓𑁄’𑀢𑀺 𑀫𑀸𑀮𑀼𑀓𑁆𑀬𑀧𑀼𑀢𑁆𑀢, 𑀫𑀬𑀸 𑀅𑀩𑁆𑀬𑀸𑀓𑀢𑀁; ‘𑀅𑀲𑀲𑁆𑀲𑀢𑁄 𑀮𑁄𑀓𑁄’𑀢𑀺—  𑀫𑀬𑀸 𑀅𑀩𑁆𑀬𑀸𑀓𑀢𑀁; ‘𑀅𑀦𑁆𑀢𑀯𑀸 𑀮𑁄𑀓𑁄’𑀢𑀺—  𑀫𑀬𑀸 𑀅𑀩𑁆𑀬𑀸𑀓𑀢𑀁; ‘𑀅𑀦𑀦𑁆𑀢𑀯𑀸 𑀮𑁄𑀓𑁄’𑀢𑀺—  𑀫𑀬𑀸 𑀅𑀩𑁆𑀬𑀸𑀓𑀢𑀁; ‘𑀢𑀁 𑀚𑀻𑀯𑀁 𑀢𑀁 𑀲𑀭𑀻𑀭𑀦𑁆’𑀢𑀺—  𑀫𑀬𑀸 𑀅𑀩𑁆𑀬𑀸𑀓𑀢𑀁; ‘𑀅𑀜𑁆𑀜𑀁 𑀚𑀻𑀯𑀁 𑀅𑀜𑁆𑀜𑀁 𑀲𑀭𑀻𑀭𑀦𑁆’𑀢𑀺—  𑀫𑀬𑀸 𑀅𑀩𑁆𑀬𑀸𑀓𑀢𑀁; ‘𑀳𑁄𑀢𑀺 𑀢𑀣𑀸𑀕𑀢𑁄 𑀧𑀭𑀁 𑀫𑀭𑀡𑀸’𑀢𑀺—  𑀫𑀬𑀸 𑀅𑀩𑁆𑀬𑀸𑀓𑀢𑀁; ‘𑀦 𑀳𑁄𑀢𑀺 𑀢𑀣𑀸𑀕𑀢𑁄 𑀧𑀭𑀁 𑀫𑀭𑀡𑀸’𑀢𑀺—  𑀫𑀬𑀸 𑀅𑀩𑁆𑀬𑀸𑀓𑀢𑀁; ‘𑀳𑁄𑀢𑀺 𑀘 𑀦 𑀘 𑀳𑁄𑀢𑀺 𑀢𑀣𑀸𑀕𑀢𑁄 𑀧𑀭𑀁 𑀫𑀭𑀡𑀸’𑀢𑀺—  𑀫𑀬𑀸 𑀅𑀩𑁆𑀬𑀸𑀓𑀢𑀁; ‘𑀦𑁂𑀯 𑀳𑁄𑀢𑀺 𑀦 𑀦 𑀳𑁄𑀢𑀺 𑀢𑀣𑀸𑀕𑀢𑁄 𑀧𑀭𑀁 𑀫𑀭𑀡𑀸’𑀢𑀺—  𑀫𑀬𑀸 𑀅𑀩𑁆𑀬𑀸𑀓𑀢𑀁𑁇 𑀓𑀲𑁆𑀫𑀸 𑀘𑁂𑀢𑀁, 𑀫𑀸𑀮𑀼𑀓𑁆𑀬𑀧𑀼𑀢𑁆𑀢, 𑀫𑀬𑀸 𑀅𑀩𑁆𑀬𑀸𑀓𑀢𑀁? 𑀦 𑀳𑁂𑀢𑀁, 𑀫𑀸𑀮𑀼𑀓𑁆𑀬𑀧𑀼𑀢𑁆𑀢, 𑀅𑀢𑁆𑀣𑀲𑀁𑀳𑀺𑀢𑀁 𑀦 𑀆𑀤𑀺𑀩𑁆𑀭𑀳𑁆𑀫𑀘𑀭𑀺𑀬𑀓𑀁 𑀦 𑀦𑀺𑀩𑁆𑀩𑀺𑀤𑀸𑀬 𑀦 𑀯𑀺𑀭𑀸𑀕𑀸𑀬 𑀦 𑀦𑀺𑀭𑁄𑀥𑀸𑀬 𑀦 𑀉𑀧𑀲𑀫𑀸𑀬 𑀦 𑀅𑀪𑀺𑀜𑁆𑀜𑀸𑀬 𑀦 𑀲𑀫𑁆𑀩𑁄𑀥𑀸𑀬 𑀦 𑀦𑀺𑀩𑁆𑀩𑀸𑀦𑀸𑀬 𑀲𑀁𑀯𑀢𑁆𑀢𑀢𑀺𑁇 𑀢𑀲𑁆𑀫𑀸 𑀢𑀁 𑀫𑀬𑀸 𑀅𑀩𑁆𑀬𑀸𑀓𑀢𑀁𑁇 𑀓𑀺𑀜𑁆𑀘, 𑀫𑀸𑀮𑀼𑀓𑁆𑀬𑀧𑀼𑀢𑁆𑀢, 𑀫𑀬𑀸 𑀩𑁆𑀬𑀸𑀓𑀢𑀁? ‘𑀇𑀤𑀁 𑀤𑀼𑀓𑁆𑀔𑀦𑁆’𑀢𑀺, 𑀫𑀸𑀮𑀼𑀓𑁆𑀬𑀧𑀼𑀢𑁆𑀢, 𑀫𑀬𑀸 𑀩𑁆𑀬𑀸𑀓𑀢𑀁; ‘𑀅𑀬𑀁 𑀤𑀼𑀓𑁆𑀔𑀲𑀫𑀼𑀤𑀬𑁄’𑀢𑀺—  𑀫𑀬𑀸 𑀩𑁆𑀬𑀸𑀓𑀢𑀁; ‘𑀅𑀬𑀁 𑀤𑀼𑀓𑁆𑀔𑀦𑀺𑀭𑁄𑀥𑁄’𑀢𑀺—  𑀫𑀬𑀸 𑀩𑁆𑀬𑀸𑀓𑀢𑀁; ‘𑀅𑀬𑀁 𑀤𑀼𑀓𑁆𑀔𑀦𑀺𑀭𑁄𑀥𑀕𑀸𑀫𑀺𑀦𑀻 𑀧𑀝𑀺𑀧𑀤𑀸’𑀢𑀺—  𑀫𑀬𑀸 𑀩𑁆𑀬𑀸𑀓𑀢𑀁𑁇 𑀓𑀲𑁆𑀫𑀸 𑀘𑁂𑀢𑀁, 𑀫𑀸𑀮𑀼𑀓𑁆𑀬𑀧𑀼𑀢𑁆𑀢, 𑀫𑀬𑀸 𑀩𑁆𑀬𑀸𑀓𑀢𑀁? 𑀏𑀢𑀜𑁆𑀳𑀺, 𑀫𑀸𑀮𑀼𑀓𑁆𑀬𑀧𑀼𑀢𑁆𑀢, 𑀅𑀢𑁆𑀣𑀲𑀁𑀳𑀺𑀢𑀁 𑀏𑀢𑀁 𑀆𑀤𑀺𑀩𑁆𑀭𑀳𑁆𑀫𑀘𑀭𑀺𑀬𑀓𑀁 𑀦𑀺𑀩𑁆𑀩𑀺𑀤𑀸𑀬 𑀯𑀺𑀭𑀸𑀕𑀸𑀬 𑀦𑀺𑀭𑁄𑀥𑀸𑀬 𑀉𑀧𑀲𑀫𑀸𑀬 𑀅𑀪𑀺𑀜𑁆𑀜𑀸𑀬 𑀲𑀫𑁆𑀩𑁄𑀥𑀸𑀬 𑀦𑀺𑀩𑁆𑀩𑀸𑀦𑀸𑀬 𑀲𑀁𑀯𑀢𑁆𑀢𑀢𑀺𑁇 𑀢𑀲𑁆𑀫𑀸 𑀢𑀁 𑀫𑀬𑀸 𑀩𑁆𑀬𑀸𑀓𑀢𑀁𑁇 𑀢𑀲𑁆𑀫𑀸𑀢𑀺𑀳, 𑀫𑀸𑀮𑀼𑀓𑁆𑀬𑀧𑀼𑀢𑁆𑀢, 𑀅𑀩𑁆𑀬𑀸𑀓𑀢𑀜𑁆𑀘 𑀫𑁂 𑀅𑀩𑁆𑀬𑀸𑀓𑀢𑀢𑁄 𑀥𑀸𑀭𑁂𑀣; 𑀩𑁆𑀬𑀸𑀓𑀢𑀜𑁆𑀘 𑀫𑁂 𑀩𑁆𑀬𑀸𑀓𑀢𑀢𑁄 𑀥𑀸𑀭𑁂𑀣𑀸”𑀢𑀺𑁇

334\. 𑀇𑀤𑀫𑀯𑁄𑀘 𑀪𑀕𑀯𑀸𑁇 𑀅𑀢𑁆𑀢𑀫𑀦𑁄 𑀆𑀬𑀲𑁆𑀫𑀸 𑀫𑀸𑀮𑀼𑀓𑁆𑀬𑀧𑀼𑀢𑁆𑀢𑁄 𑀪𑀕𑀯𑀢𑁄 𑀪𑀸𑀲𑀺𑀢𑀁 𑀅𑀪𑀺𑀦𑀦𑁆𑀤𑀻𑀢𑀺𑁇

---

335\. 𑀘𑀽𑀍𑀅𑀫𑀸𑀮𑀼𑀓𑁆𑀬𑀲𑀼𑀢𑁆𑀢𑀁 𑀦𑀺𑀝𑁆𑀞𑀺𑀢𑀁 𑀢𑀢𑀺𑀬𑀁𑁇



[Go to previous page (2.2 Mahārāhulovādasutta)](2.2.md) / [Go to parent page (2 Bhikkhuvagga)](../10M/2.md) / [Go to next page (2.4 Mahāmālukyasutta)](2.4.md)


