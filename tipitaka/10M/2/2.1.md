
[Home](/) / [10M Majjhimapaṇṇāsapāḷi](../../10M.md) / [2 Bhikkhuvagga](../2.md)

# 𑁨𑁇𑁧 𑀅𑀫𑁆𑀩𑀮𑀝𑁆𑀞𑀺𑀓𑀭𑀸𑀳𑀼𑀮𑁄𑀯𑀸𑀤𑀲𑀼𑀢𑁆𑀢

### 𑀪𑀺𑀓𑁆𑀔𑀼𑀯𑀕𑁆𑀕

### 𑀅𑀫𑁆𑀩𑀮𑀝𑁆𑀞𑀺𑀓𑀭𑀸𑀳𑀼𑀮𑁄𑀯𑀸𑀤𑀲𑀼𑀢𑁆𑀢

(107.)

287\. 𑀏𑀯𑀁 𑀫𑁂 𑀲𑀼𑀢𑀁—  𑀏𑀓𑀁 𑀲𑀫𑀬𑀁 𑀪𑀕𑀯𑀸 𑀭𑀸𑀚𑀕𑀳𑁂 𑀯𑀺𑀳𑀭𑀢𑀺 𑀯𑁂𑀍𑀉𑀯𑀦𑁂 𑀓𑀮𑀦𑁆𑀤𑀓𑀦𑀺𑀯𑀸𑀧𑁂𑁇 𑀢𑁂𑀦 𑀔𑁄 𑀧𑀦 𑀲𑀫𑀬𑁂𑀦 𑀆𑀬𑀲𑁆𑀫𑀸 𑀭𑀸𑀳𑀼𑀮𑁄 𑀅𑀫𑁆𑀩𑀮𑀝𑁆𑀞𑀺𑀓𑀸𑀬𑀁 𑀯𑀺𑀳𑀭𑀢𑀺𑁇 𑀅𑀣 𑀔𑁄 𑀪𑀕𑀯𑀸 𑀲𑀸𑀬𑀦𑁆𑀳𑀲𑀫𑀬𑀁 𑀧𑀝𑀺𑀲𑀮𑁆𑀮𑀸𑀦𑀸 𑀯𑀼𑀝𑁆𑀞𑀺𑀢𑁄 𑀬𑁂𑀦 𑀅𑀫𑁆𑀩𑀮𑀝𑁆𑀞𑀺𑀓𑀸 𑀬𑁂𑀦𑀸𑀬𑀲𑁆𑀫𑀸 𑀭𑀸𑀳𑀼𑀮𑁄 𑀢𑁂𑀦𑀼𑀧𑀲𑀗𑁆𑀓𑀫𑀺𑁇 𑀅𑀤𑁆𑀤𑀲𑀸 𑀔𑁄 𑀆𑀬𑀲𑁆𑀫𑀸 𑀭𑀸𑀳𑀼𑀮𑁄 𑀪𑀕𑀯𑀦𑁆𑀢𑀁 𑀤𑀽𑀭𑀢𑁄𑀯 𑀆𑀕𑀘𑁆𑀙𑀦𑁆𑀢𑀁𑁇 𑀤𑀺𑀲𑁆𑀯𑀸𑀦 𑀆𑀲𑀦𑀁 𑀧𑀜𑁆𑀜𑀸𑀧𑁂𑀲𑀺, 𑀉𑀤𑀓𑀜𑁆𑀘 𑀧𑀸𑀤𑀸𑀦𑀁𑁇 𑀦𑀺𑀲𑀻𑀤𑀺 𑀪𑀕𑀯𑀸 𑀧𑀜𑁆𑀜𑀢𑁆𑀢𑁂 𑀆𑀲𑀦𑁂𑁇 𑀦𑀺𑀲𑀚𑁆𑀚 𑀧𑀸𑀤𑁂 𑀧𑀓𑁆𑀔𑀸𑀮𑁂𑀲𑀺𑁇 𑀆𑀬𑀲𑁆𑀫𑀸𑀧𑀺 𑀔𑁄 𑀭𑀸𑀳𑀼𑀮𑁄 𑀪𑀕𑀯𑀦𑁆𑀢𑀁 𑀅𑀪𑀺𑀯𑀸𑀤𑁂𑀢𑁆𑀯𑀸 𑀏𑀓𑀫𑀦𑁆𑀢𑀁 𑀦𑀺𑀲𑀻𑀤𑀺𑁇

(108.)

288\. 𑀅𑀣 𑀔𑁄 𑀪𑀕𑀯𑀸 𑀧𑀭𑀺𑀢𑁆𑀢𑀁 𑀉𑀤𑀓𑀸𑀯𑀲𑁂𑀲𑀁 𑀉𑀤𑀓𑀸𑀥𑀸𑀦𑁂 𑀞𑀧𑁂𑀢𑁆𑀯𑀸 𑀆𑀬𑀲𑁆𑀫𑀦𑁆𑀢𑀁 𑀭𑀸𑀳𑀼𑀮𑀁 𑀆𑀫𑀦𑁆𑀢𑁂𑀲𑀺—  “𑀧𑀲𑁆𑀲𑀲𑀺 𑀦𑁄 𑀢𑁆𑀯𑀁, 𑀭𑀸𑀳𑀼𑀮, 𑀇𑀫𑀁 𑀧𑀭𑀺𑀢𑁆𑀢𑀁 𑀉𑀤𑀓𑀸𑀯𑀲𑁂𑀲𑀁 𑀉𑀤𑀓𑀸𑀥𑀸𑀦𑁂 𑀞𑀧𑀺𑀢𑀦𑁆”𑀢𑀺? “𑀏𑀯𑀁, 𑀪𑀦𑁆𑀢𑁂”𑁇 “𑀏𑀯𑀁 𑀧𑀭𑀺𑀢𑁆𑀢𑀓𑀁 𑀔𑁄, 𑀭𑀸𑀳𑀼𑀮, 𑀢𑁂𑀲𑀁 𑀲𑀸𑀫𑀜𑁆𑀜𑀁 𑀬𑁂𑀲𑀁 𑀦𑀢𑁆𑀣𑀺 𑀲𑀫𑁆𑀧𑀚𑀸𑀦𑀫𑀼𑀲𑀸𑀯𑀸𑀤𑁂 𑀮𑀚𑁆𑀚𑀸”𑀢𑀺𑁇 𑀅𑀣 𑀔𑁄 𑀪𑀕𑀯𑀸 𑀧𑀭𑀺𑀢𑁆𑀢𑀁 𑀉𑀤𑀓𑀸𑀯𑀲𑁂𑀲𑀁 𑀙𑀟𑁆𑀟𑁂𑀢𑁆𑀯𑀸 𑀆𑀬𑀲𑁆𑀫𑀦𑁆𑀢𑀁 𑀭𑀸𑀳𑀼𑀮𑀁 𑀆𑀫𑀦𑁆𑀢𑁂𑀲𑀺—  “𑀧𑀲𑁆𑀲𑀲𑀺 𑀦𑁄 𑀢𑁆𑀯𑀁, 𑀭𑀸𑀳𑀼𑀮, 𑀧𑀭𑀺𑀢𑁆𑀢𑀁 𑀉𑀤𑀓𑀸𑀯𑀲𑁂𑀲𑀁 𑀙𑀟𑁆𑀟𑀺𑀢𑀦𑁆”𑀢𑀺? “𑀏𑀯𑀁, 𑀪𑀦𑁆𑀢𑁂”𑁇 “𑀏𑀯𑀁 𑀙𑀟𑁆𑀟𑀺𑀢𑀁 𑀔𑁄, 𑀭𑀸𑀳𑀼𑀮, 𑀢𑁂𑀲𑀁 𑀲𑀸𑀫𑀜𑁆𑀜𑀁 𑀬𑁂𑀲𑀁 𑀦𑀢𑁆𑀣𑀺 𑀲𑀫𑁆𑀧𑀚𑀸𑀦𑀫𑀼𑀲𑀸𑀯𑀸𑀤𑁂 𑀮𑀚𑁆𑀚𑀸”𑀢𑀺𑁇 𑀅𑀣 𑀔𑁄 𑀪𑀕𑀯𑀸 𑀢𑀁 𑀉𑀤𑀓𑀸𑀥𑀸𑀦𑀁 𑀦𑀺𑀓𑁆𑀓𑀼𑀚𑁆𑀚𑀺𑀢𑁆𑀯𑀸 𑀆𑀬𑀲𑁆𑀫𑀦𑁆𑀢𑀁 𑀭𑀸𑀳𑀼𑀮𑀁 𑀆𑀫𑀦𑁆𑀢𑁂𑀲𑀺—  “𑀧𑀲𑁆𑀲𑀲𑀺 𑀦𑁄 𑀢𑁆𑀯𑀁, 𑀭𑀸𑀳𑀼𑀮, 𑀇𑀫𑀁 𑀉𑀤𑀓𑀸𑀥𑀸𑀦𑀁 𑀦𑀺𑀓𑁆𑀓𑀼𑀚𑁆𑀚𑀺𑀢𑀦𑁆”𑀢𑀺? “𑀏𑀯𑀁, 𑀪𑀦𑁆𑀢𑁂”𑁇 “𑀏𑀯𑀁 𑀦𑀺𑀓𑁆𑀓𑀼𑀚𑁆𑀚𑀺𑀢𑀁 𑀔𑁄, 𑀭𑀸𑀳𑀼𑀮, 𑀢𑁂𑀲𑀁 𑀲𑀸𑀫𑀜𑁆𑀜𑀁 𑀬𑁂𑀲𑀁 𑀦𑀢𑁆𑀣𑀺 𑀲𑀫𑁆𑀧𑀚𑀸𑀦𑀫𑀼𑀲𑀸𑀯𑀸𑀤𑁂 𑀮𑀚𑁆𑀚𑀸”𑀢𑀺𑁇 𑀅𑀣 𑀔𑁄 𑀪𑀕𑀯𑀸 𑀢𑀁 𑀉𑀤𑀓𑀸𑀥𑀸𑀦𑀁 𑀉𑀓𑁆𑀓𑀼𑀚𑁆𑀚𑀺𑀢𑁆𑀯𑀸 𑀆𑀬𑀲𑁆𑀫𑀦𑁆𑀢𑀁 𑀭𑀸𑀳𑀼𑀮𑀁 𑀆𑀫𑀦𑁆𑀢𑁂𑀲𑀺—  “𑀧𑀲𑁆𑀲𑀲𑀺 𑀦𑁄 𑀢𑁆𑀯𑀁, 𑀭𑀸𑀳𑀼𑀮, 𑀇𑀫𑀁 𑀉𑀤𑀓𑀸𑀥𑀸𑀦𑀁 𑀭𑀺𑀢𑁆𑀢𑀁 𑀢𑀼𑀘𑁆𑀙𑀦𑁆”𑀢𑀺? “𑀏𑀯𑀁, 𑀪𑀦𑁆𑀢𑁂”𑁇 “𑀏𑀯𑀁 𑀭𑀺𑀢𑁆𑀢𑀁 𑀢𑀼𑀘𑁆𑀙𑀁 𑀔𑁄, 𑀭𑀸𑀳𑀼𑀮, 𑀢𑁂𑀲𑀁 𑀲𑀸𑀫𑀜𑁆𑀜𑀁 𑀬𑁂𑀲𑀁 𑀦𑀢𑁆𑀣𑀺 𑀲𑀫𑁆𑀧𑀚𑀸𑀦𑀫𑀼𑀲𑀸𑀯𑀸𑀤𑁂 𑀮𑀚𑁆𑀚𑀸𑀢𑀺𑁇 𑀲𑁂𑀬𑁆𑀬𑀣𑀸𑀧𑀺, 𑀭𑀸𑀳𑀼𑀮, 𑀭𑀜𑁆𑀜𑁄 𑀦𑀸𑀕𑁄 𑀈𑀲𑀸𑀤𑀦𑁆𑀢𑁄 𑀉𑀭𑀽𑀍𑀳𑀯𑀸 𑀅𑀪𑀺𑀚𑀸𑀢𑁄 𑀲𑀗𑁆𑀕𑀸𑀫𑀸𑀯𑀘𑀭𑁄 𑀲𑀗𑁆𑀕𑀸𑀫𑀕𑀢𑁄 𑀧𑀼𑀭𑀺𑀫𑁂𑀳𑀺𑀧𑀺 𑀧𑀸𑀤𑁂𑀳𑀺 𑀓𑀫𑁆𑀫𑀁 𑀓𑀭𑁄𑀢𑀺, 𑀧𑀘𑁆𑀙𑀺𑀫𑁂𑀳𑀺𑀧𑀺 𑀧𑀸𑀤𑁂𑀳𑀺 𑀓𑀫𑁆𑀫𑀁 𑀓𑀭𑁄𑀢𑀺, 𑀧𑀼𑀭𑀺𑀫𑁂𑀦𑀧𑀺 𑀓𑀸𑀬𑁂𑀦 𑀓𑀫𑁆𑀫𑀁 𑀓𑀭𑁄𑀢𑀺, 𑀧𑀘𑁆𑀙𑀺𑀫𑁂𑀦𑀧𑀺 𑀓𑀸𑀬𑁂𑀦 𑀓𑀫𑁆𑀫𑀁 𑀓𑀭𑁄𑀢𑀺, 𑀲𑀻𑀲𑁂𑀦𑀧𑀺 𑀓𑀫𑁆𑀫𑀁 𑀓𑀭𑁄𑀢𑀺, 𑀓𑀡𑁆𑀡𑁂𑀳𑀺𑀧𑀺 𑀓𑀫𑁆𑀫𑀁 𑀓𑀭𑁄𑀢𑀺, 𑀤𑀦𑁆𑀢𑁂𑀳𑀺𑀧𑀺 𑀓𑀫𑁆𑀫𑀁 𑀓𑀭𑁄𑀢𑀺, 𑀦𑀗𑁆𑀕𑀼𑀝𑁆𑀞𑁂𑀦𑀧𑀺 𑀓𑀫𑁆𑀫𑀁 𑀓𑀭𑁄𑀢𑀺; 𑀭𑀓𑁆𑀔𑀢𑁂𑀯 𑀲𑁄𑀡𑁆𑀟𑀁𑁇 𑀢𑀢𑁆𑀣 𑀳𑀢𑁆𑀣𑀸𑀭𑁄𑀳𑀲𑁆𑀲 𑀏𑀯𑀁 𑀳𑁄𑀢𑀺—  ‘𑀅𑀬𑀁 𑀔𑁄 𑀭𑀜𑁆𑀜𑁄 𑀦𑀸𑀕𑁄 𑀈𑀲𑀸𑀤𑀦𑁆𑀢𑁄 𑀉𑀭𑀽𑀍𑀳𑀯𑀸 𑀅𑀪𑀺𑀚𑀸𑀢𑁄 𑀲𑀗𑁆𑀕𑀸𑀫𑀸𑀯𑀘𑀭𑁄 𑀲𑀗𑁆𑀕𑀸𑀫𑀕𑀢𑁄 𑀧𑀼𑀭𑀺𑀫𑁂𑀳𑀺𑀧𑀺 𑀧𑀸𑀤𑁂𑀳𑀺 𑀓𑀫𑁆𑀫𑀁 𑀓𑀭𑁄𑀢𑀺, 𑀧𑀘𑁆𑀙𑀺𑀫𑁂𑀳𑀺𑀧𑀺 𑀧𑀸𑀤𑁂𑀳𑀺 𑀓𑀫𑁆𑀫𑀁 𑀓𑀭𑁄𑀢𑀺…𑀧𑁂…  𑀦𑀗𑁆𑀕𑀼𑀝𑁆𑀞𑁂𑀦𑀧𑀺 𑀓𑀫𑁆𑀫𑀁 𑀓𑀭𑁄𑀢𑀺; 𑀭𑀓𑁆𑀔𑀢𑁂𑀯 𑀲𑁄𑀡𑁆𑀟𑀁𑁇 𑀅𑀧𑀭𑀺𑀘𑁆𑀘𑀢𑁆𑀢𑀁 𑀔𑁄 𑀭𑀜𑁆𑀜𑁄 𑀦𑀸𑀕𑀲𑁆𑀲 𑀚𑀻𑀯𑀺𑀢𑀦𑁆’𑀢𑀺𑁇 𑀬𑀢𑁄 𑀔𑁄, 𑀭𑀸𑀳𑀼𑀮, 𑀭𑀜𑁆𑀜𑁄 𑀦𑀸𑀕𑁄 𑀈𑀲𑀸𑀤𑀦𑁆𑀢𑁄 𑀉𑀭𑀽𑀍𑀳𑀯𑀸 𑀅𑀪𑀺𑀚𑀸𑀢𑁄 𑀲𑀗𑁆𑀕𑀸𑀫𑀸𑀯𑀘𑀭𑁄 𑀲𑀗𑁆𑀕𑀸𑀫𑀕𑀢𑁄 𑀧𑀼𑀭𑀺𑀫𑁂𑀳𑀺𑀧𑀺 𑀧𑀸𑀤𑁂𑀳𑀺 𑀓𑀫𑁆𑀫𑀁 𑀓𑀭𑁄𑀢𑀺, 𑀧𑀘𑁆𑀙𑀺𑀫𑁂𑀳𑀺𑀧𑀺 𑀧𑀸𑀤𑁂𑀳𑀺 𑀓𑀫𑁆𑀫𑀁 𑀓𑀭𑁄𑀢𑀺…𑀧𑁂…  𑀦𑀗𑁆𑀕𑀼𑀝𑁆𑀞𑁂𑀦𑀧𑀺 𑀓𑀫𑁆𑀫𑀁 𑀓𑀭𑁄𑀢𑀺, 𑀲𑁄𑀡𑁆𑀟𑀸𑀬𑀧𑀺 𑀓𑀫𑁆𑀫𑀁 𑀓𑀭𑁄𑀢𑀺, 𑀢𑀢𑁆𑀣 𑀳𑀢𑁆𑀣𑀸𑀭𑁄𑀳𑀲𑁆𑀲 𑀏𑀯𑀁 𑀳𑁄𑀢𑀺—  ‘𑀅𑀬𑀁 𑀔𑁄 𑀭𑀜𑁆𑀜𑁄 𑀦𑀸𑀕𑁄 𑀈𑀲𑀸𑀤𑀦𑁆𑀢𑁄 𑀉𑀭𑀽𑀍𑀳𑀯𑀸 𑀅𑀪𑀺𑀚𑀸𑀢𑁄 𑀲𑀗𑁆𑀕𑀸𑀫𑀸𑀯𑀘𑀭𑁄 𑀲𑀗𑁆𑀕𑀸𑀫𑀕𑀢𑁄 𑀧𑀼𑀭𑀺𑀫𑁂𑀳𑀺𑀧𑀺 𑀧𑀸𑀤𑁂𑀳𑀺 𑀓𑀫𑁆𑀫𑀁 𑀓𑀭𑁄𑀢𑀺, 𑀧𑀘𑁆𑀙𑀺𑀫𑁂𑀳𑀺𑀧𑀺 𑀧𑀸𑀤𑁂𑀳𑀺 𑀓𑀫𑁆𑀫𑀁 𑀓𑀭𑁄𑀢𑀺, 𑀧𑀼𑀭𑀺𑀫𑁂𑀦𑀧𑀺 𑀓𑀸𑀬𑁂𑀦 𑀓𑀫𑁆𑀫𑀁 𑀓𑀭𑁄𑀢𑀺, 𑀧𑀘𑁆𑀙𑀺𑀫𑁂𑀦𑀧𑀺 𑀓𑀸𑀬𑁂𑀦 𑀓𑀫𑁆𑀫𑀁 𑀓𑀭𑁄𑀢𑀺, 𑀲𑀻𑀲𑁂𑀦𑀧𑀺 𑀓𑀫𑁆𑀫𑀁 𑀓𑀭𑁄𑀢𑀺, 𑀓𑀡𑁆𑀡𑁂𑀳𑀺𑀧𑀺 𑀓𑀫𑁆𑀫𑀁 𑀓𑀭𑁄𑀢𑀺, 𑀤𑀦𑁆𑀢𑁂𑀳𑀺𑀧𑀺 𑀓𑀫𑁆𑀫𑀁 𑀓𑀭𑁄𑀢𑀺, 𑀦𑀗𑁆𑀕𑀼𑀝𑁆𑀞𑁂𑀦𑀧𑀺 𑀓𑀫𑁆𑀫𑀁 𑀓𑀭𑁄𑀢𑀺, 𑀲𑁄𑀡𑁆𑀟𑀸𑀬𑀧𑀺 𑀓𑀫𑁆𑀫𑀁 𑀓𑀭𑁄𑀢𑀺𑁇 𑀧𑀭𑀺𑀘𑁆𑀘𑀢𑁆𑀢𑀁 𑀔𑁄 𑀭𑀜𑁆𑀜𑁄 𑀦𑀸𑀕𑀲𑁆𑀲 𑀚𑀻𑀯𑀺𑀢𑀁𑁇 𑀦𑀢𑁆𑀣𑀺 𑀤𑀸𑀦𑀺 𑀓𑀺𑀜𑁆𑀘𑀺 𑀭𑀜𑁆𑀜𑁄 𑀦𑀸𑀕𑀲𑁆𑀲 𑀅𑀓𑀭𑀡𑀻𑀬𑀦𑁆’𑀢𑀺𑁇 𑀏𑀯𑀫𑁂𑀯 𑀔𑁄, 𑀭𑀸𑀳𑀼𑀮, 𑀬𑀲𑁆𑀲 𑀓𑀲𑁆𑀲𑀘𑀺 𑀲𑀫𑁆𑀧𑀚𑀸𑀦𑀫𑀼𑀲𑀸𑀯𑀸𑀤𑁂 𑀦𑀢𑁆𑀣𑀺 𑀮𑀚𑁆𑀚𑀸, 𑀦𑀸𑀳𑀁 𑀢𑀲𑁆𑀲 𑀓𑀺𑀜𑁆𑀘𑀺 𑀧𑀸𑀧𑀁 𑀅𑀓𑀭𑀡𑀻𑀬𑀦𑁆𑀢𑀺 𑀯𑀤𑀸𑀫𑀺𑁇 𑀢𑀲𑁆𑀫𑀸𑀢𑀺𑀳 𑀢𑁂, 𑀭𑀸𑀳𑀼𑀮, ‘𑀳𑀲𑁆𑀲𑀸𑀧𑀺 𑀦 𑀫𑀼𑀲𑀸 𑀪𑀡𑀺𑀲𑁆𑀲𑀸𑀫𑀻’𑀢𑀺—  𑀏𑀯𑀜𑁆𑀳𑀺 𑀢𑁂, 𑀭𑀸𑀳𑀼𑀮, 𑀲𑀺𑀓𑁆𑀔𑀺𑀢𑀩𑁆𑀩𑀁𑁇

(109.)

289\. 𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀭𑀸𑀳𑀼𑀮, 𑀓𑀺𑀫𑀢𑁆𑀣𑀺𑀬𑁄 𑀆𑀤𑀸𑀲𑁄”𑀢𑀺?

290\. “𑀧𑀘𑁆𑀘𑀯𑁂𑀓𑁆𑀔𑀡𑀢𑁆𑀣𑁄, 𑀪𑀦𑁆𑀢𑁂”𑀢𑀺𑁇

291\. “𑀏𑀯𑀫𑁂𑀯 𑀔𑁄, 𑀭𑀸𑀳𑀼𑀮, 𑀧𑀘𑁆𑀘𑀯𑁂𑀓𑁆𑀔𑀺𑀢𑁆𑀯𑀸 𑀧𑀘𑁆𑀘𑀯𑁂𑀓𑁆𑀔𑀺𑀢𑁆𑀯𑀸 𑀓𑀸𑀬𑁂𑀦 𑀓𑀫𑁆𑀫𑀁 𑀓𑀢𑁆𑀢𑀩𑁆𑀩𑀁, 𑀧𑀘𑁆𑀘𑀯𑁂𑀓𑁆𑀔𑀺𑀢𑁆𑀯𑀸 𑀧𑀘𑁆𑀘𑀯𑁂𑀓𑁆𑀔𑀺𑀢𑁆𑀯𑀸 𑀯𑀸𑀘𑀸𑀬 𑀓𑀫𑁆𑀫𑀁 𑀓𑀢𑁆𑀢𑀩𑁆𑀩𑀁, 𑀧𑀘𑁆𑀘𑀯𑁂𑀓𑁆𑀔𑀺𑀢𑁆𑀯𑀸 𑀧𑀘𑁆𑀘𑀯𑁂𑀓𑁆𑀔𑀺𑀢𑁆𑀯𑀸 𑀫𑀦𑀲𑀸 𑀓𑀫𑁆𑀫𑀁 𑀓𑀢𑁆𑀢𑀩𑁆𑀩𑀁𑁇 𑀬𑀤𑁂𑀯 𑀢𑁆𑀯𑀁, 𑀭𑀸𑀳𑀼𑀮, 𑀓𑀸𑀬𑁂𑀦 𑀓𑀫𑁆𑀫𑀁 𑀓𑀢𑁆𑀢𑀼𑀓𑀸𑀫𑁄 𑀅𑀳𑁄𑀲𑀺, 𑀢𑀤𑁂𑀯 𑀢𑁂 𑀓𑀸𑀬𑀓𑀫𑁆𑀫𑀁 𑀧𑀘𑁆𑀘𑀯𑁂𑀓𑁆𑀔𑀺𑀢𑀩𑁆𑀩𑀁—  ‘𑀬𑀦𑁆𑀦𑀼 𑀔𑁄 𑀅𑀳𑀁 𑀇𑀤𑀁 𑀓𑀸𑀬𑁂𑀦 𑀓𑀫𑁆𑀫𑀁 𑀓𑀢𑁆𑀢𑀼𑀓𑀸𑀫𑁄 𑀇𑀤𑀁 𑀫𑁂 𑀓𑀸𑀬𑀓𑀫𑁆𑀫𑀁 𑀅𑀢𑁆𑀢𑀩𑁆𑀬𑀸𑀩𑀸𑀥𑀸𑀬𑀧𑀺 𑀲𑀁𑀯𑀢𑁆𑀢𑁂𑀬𑁆𑀬, 𑀧𑀭𑀩𑁆𑀬𑀸𑀩𑀸𑀥𑀸𑀬𑀧𑀺 𑀲𑀁𑀯𑀢𑁆𑀢𑁂𑀬𑁆𑀬, 𑀉𑀪𑀬𑀩𑁆𑀬𑀸𑀩𑀸𑀥𑀸𑀬𑀧𑀺 𑀲𑀁𑀯𑀢𑁆𑀢𑁂𑀬𑁆𑀬—  𑀅𑀓𑀼𑀲𑀮𑀁 𑀇𑀤𑀁 𑀓𑀸𑀬𑀓𑀫𑁆𑀫𑀁 𑀤𑀼𑀓𑁆𑀔𑀼𑀤𑁆𑀭𑀬𑀁 𑀤𑀼𑀓𑁆𑀔𑀯𑀺𑀧𑀸𑀓𑀦𑁆’𑀢𑀺? 𑀲𑀘𑁂 𑀢𑁆𑀯𑀁, 𑀭𑀸𑀳𑀼𑀮, 𑀧𑀘𑁆𑀘𑀯𑁂𑀓𑁆𑀔𑀫𑀸𑀦𑁄 𑀏𑀯𑀁 𑀚𑀸𑀦𑁂𑀬𑁆𑀬𑀸𑀲𑀺—  ‘𑀬𑀁 𑀔𑁄 𑀅𑀳𑀁 𑀇𑀤𑀁 𑀓𑀸𑀬𑁂𑀦 𑀓𑀫𑁆𑀫𑀁 𑀓𑀢𑁆𑀢𑀼𑀓𑀸𑀫𑁄 𑀇𑀤𑀁 𑀫𑁂 𑀓𑀸𑀬𑀓𑀫𑁆𑀫𑀁 𑀅𑀢𑁆𑀢𑀩𑁆𑀬𑀸𑀩𑀸𑀥𑀸𑀬𑀧𑀺 𑀲𑀁𑀯𑀢𑁆𑀢𑁂𑀬𑁆𑀬, 𑀧𑀭𑀩𑁆𑀬𑀸𑀩𑀸𑀥𑀸𑀬𑀧𑀺 𑀲𑀁𑀯𑀢𑁆𑀢𑁂𑀬𑁆𑀬, 𑀉𑀪𑀬𑀩𑁆𑀬𑀸𑀩𑀸𑀥𑀸𑀬𑀧𑀺 𑀲𑀁𑀯𑀢𑁆𑀢𑁂𑀬𑁆𑀬—  𑀅𑀓𑀼𑀲𑀮𑀁 𑀇𑀤𑀁 𑀓𑀸𑀬𑀓𑀫𑁆𑀫𑀁 𑀤𑀼𑀓𑁆𑀔𑀼𑀤𑁆𑀭𑀬𑀁 𑀤𑀼𑀓𑁆𑀔𑀯𑀺𑀧𑀸𑀓𑀦𑁆’𑀢𑀺, 𑀏𑀯𑀭𑀽𑀧𑀁 𑀢𑁂, 𑀭𑀸𑀳𑀼𑀮, 𑀓𑀸𑀬𑁂𑀦 𑀓𑀫𑁆𑀫𑀁 𑀲𑀲𑀓𑁆𑀓𑀁 𑀦 𑀓𑀭𑀡𑀻𑀬𑀁𑁇 𑀲𑀘𑁂 𑀧𑀦 𑀢𑁆𑀯𑀁, 𑀭𑀸𑀳𑀼𑀮, 𑀧𑀘𑁆𑀘𑀯𑁂𑀓𑁆𑀔𑀫𑀸𑀦𑁄 𑀏𑀯𑀁 𑀚𑀸𑀦𑁂𑀬𑁆𑀬𑀸𑀲𑀺—  ‘𑀬𑀁 𑀔𑁄 𑀅𑀳𑀁 𑀇𑀤𑀁 𑀓𑀸𑀬𑁂𑀦 𑀓𑀫𑁆𑀫𑀁 𑀓𑀢𑁆𑀢𑀼𑀓𑀸𑀫𑁄 𑀇𑀤𑀁 𑀫𑁂 𑀓𑀸𑀬𑀓𑀫𑁆𑀫𑀁 𑀦𑁂𑀯𑀢𑁆𑀢𑀩𑁆𑀬𑀸𑀩𑀸𑀥𑀸𑀬𑀧𑀺 𑀲𑀁𑀯𑀢𑁆𑀢𑁂𑀬𑁆𑀬, 𑀦 𑀧𑀭𑀩𑁆𑀬𑀸𑀩𑀸𑀥𑀸𑀬𑀧𑀺 𑀲𑀁𑀯𑀢𑁆𑀢𑁂𑀬𑁆𑀬, 𑀦 𑀉𑀪𑀬𑀩𑁆𑀬𑀸𑀩𑀸𑀥𑀸𑀬𑀧𑀺 𑀲𑀁𑀯𑀢𑁆𑀢𑁂𑀬𑁆𑀬—  𑀓𑀼𑀲𑀮𑀁 𑀇𑀤𑀁 𑀓𑀸𑀬𑀓𑀫𑁆𑀫𑀁 𑀲𑀼𑀔𑀼𑀤𑁆𑀭𑀬𑀁 𑀲𑀼𑀔𑀯𑀺𑀧𑀸𑀓𑀦𑁆’𑀢𑀺, 𑀏𑀯𑀭𑀽𑀧𑀁 𑀢𑁂, 𑀭𑀸𑀳𑀼𑀮, 𑀓𑀸𑀬𑁂𑀦 𑀓𑀫𑁆𑀫𑀁 𑀓𑀭𑀡𑀻𑀬𑀁𑁇

292\. 𑀓𑀭𑁄𑀦𑁆𑀢𑁂𑀦𑀧𑀺 𑀢𑁂, 𑀭𑀸𑀳𑀼𑀮, 𑀓𑀸𑀬𑁂𑀦 𑀓𑀫𑁆𑀫𑀁 𑀢𑀤𑁂𑀯 𑀢𑁂 𑀓𑀸𑀬𑀓𑀫𑁆𑀫𑀁 𑀧𑀘𑁆𑀘𑀯𑁂𑀓𑁆𑀔𑀺𑀢𑀩𑁆𑀩𑀁—  ‘𑀬𑀦𑁆𑀦𑀼 𑀔𑁄 𑀅𑀳𑀁 𑀇𑀤𑀁 𑀓𑀸𑀬𑁂𑀦 𑀓𑀫𑁆𑀫𑀁 𑀓𑀭𑁄𑀫𑀺 𑀇𑀤𑀁 𑀫𑁂 𑀓𑀸𑀬𑀓𑀫𑁆𑀫𑀁 𑀅𑀢𑁆𑀢𑀩𑁆𑀬𑀸𑀩𑀸𑀥𑀸𑀬𑀧𑀺 𑀲𑀁𑀯𑀢𑁆𑀢𑀢𑀺, 𑀧𑀭𑀩𑁆𑀬𑀸𑀩𑀸𑀥𑀸𑀬𑀧𑀺 𑀲𑀁𑀯𑀢𑁆𑀢𑀢𑀺, 𑀉𑀪𑀬𑀩𑁆𑀬𑀸𑀩𑀸𑀥𑀸𑀬𑀧𑀺 𑀲𑀁𑀯𑀢𑁆𑀢𑀢𑀺—  𑀅𑀓𑀼𑀲𑀮𑀁 𑀇𑀤𑀁 𑀓𑀸𑀬𑀓𑀫𑁆𑀫𑀁 𑀤𑀼𑀓𑁆𑀔𑀼𑀤𑁆𑀭𑀬𑀁 𑀤𑀼𑀓𑁆𑀔𑀯𑀺𑀧𑀸𑀓𑀦𑁆’𑀢𑀺? 𑀲𑀘𑁂 𑀧𑀦 𑀢𑁆𑀯𑀁, 𑀭𑀸𑀳𑀼𑀮, 𑀧𑀘𑁆𑀘𑀯𑁂𑀓𑁆𑀔𑀫𑀸𑀦𑁄 𑀏𑀯𑀁 𑀚𑀸𑀦𑁂𑀬𑁆𑀬𑀸𑀲𑀺—  ‘𑀬𑀁 𑀔𑁄 𑀅𑀳𑀁 𑀇𑀤𑀁 𑀓𑀸𑀬𑁂𑀦 𑀓𑀫𑁆𑀫𑀁 𑀓𑀭𑁄𑀫𑀺 𑀇𑀤𑀁 𑀫𑁂 𑀓𑀸𑀬𑀓𑀫𑁆𑀫𑀁 𑀅𑀢𑁆𑀢𑀩𑁆𑀬𑀸𑀩𑀸𑀥𑀸𑀬𑀧𑀺 𑀲𑀁𑀯𑀢𑁆𑀢𑀢𑀺, 𑀧𑀭𑀩𑁆𑀬𑀸𑀩𑀸𑀥𑀸𑀬𑀧𑀺 𑀲𑀁𑀯𑀢𑁆𑀢𑀢𑀺, 𑀉𑀪𑀬𑀩𑁆𑀬𑀸𑀩𑀸𑀥𑀸𑀬𑀧𑀺 𑀲𑀁𑀯𑀢𑁆𑀢𑀢𑀺—  𑀅𑀓𑀼𑀲𑀮𑀁 𑀇𑀤𑀁 𑀓𑀸𑀬𑀓𑀫𑁆𑀫𑀁 𑀤𑀼𑀓𑁆𑀔𑀼𑀤𑁆𑀭𑀬𑀁 𑀤𑀼𑀓𑁆𑀔𑀯𑀺𑀧𑀸𑀓𑀦𑁆’𑀢𑀺, 𑀧𑀝𑀺𑀲𑀁𑀳𑀭𑁂𑀬𑁆𑀬𑀸𑀲𑀺 𑀢𑁆𑀯𑀁, 𑀭𑀸𑀳𑀼𑀮, 𑀏𑀯𑀭𑀽𑀧𑀁 𑀓𑀸𑀬𑀓𑀫𑁆𑀫𑀁𑁇 𑀲𑀘𑁂 𑀧𑀦 𑀢𑁆𑀯𑀁, 𑀭𑀸𑀳𑀼𑀮, 𑀧𑀘𑁆𑀘𑀯𑁂𑀓𑁆𑀔𑀫𑀸𑀦𑁄 𑀏𑀯𑀁 𑀚𑀸𑀦𑁂𑀬𑁆𑀬𑀸𑀲𑀺—  ‘𑀬𑀁 𑀔𑁄 𑀅𑀳𑀁 𑀇𑀤𑀁 𑀓𑀸𑀬𑁂𑀦 𑀓𑀫𑁆𑀫𑀁 𑀓𑀭𑁄𑀫𑀺 𑀇𑀤𑀁 𑀫𑁂 𑀓𑀸𑀬𑀓𑀫𑁆𑀫𑀁 𑀦𑁂𑀯𑀢𑁆𑀢𑀩𑁆𑀬𑀸𑀩𑀸𑀥𑀸𑀬𑀧𑀺 𑀲𑀁𑀯𑀢𑁆𑀢𑀢𑀺, 𑀦 𑀧𑀭𑀩𑁆𑀬𑀸𑀩𑀸𑀥𑀸𑀬𑀧𑀺 𑀲𑀁𑀯𑀢𑁆𑀢𑀢𑀺, 𑀦 𑀉𑀪𑀬𑀩𑁆𑀬𑀸𑀩𑀸𑀥𑀸𑀬𑀧𑀺 𑀲𑀁𑀯𑀢𑁆𑀢𑀢𑀺—  𑀓𑀼𑀲𑀮𑀁 𑀇𑀤𑀁 𑀓𑀸𑀬𑀓𑀫𑁆𑀫𑀁 𑀲𑀼𑀔𑀼𑀤𑁆𑀭𑀬𑀁 𑀲𑀼𑀔𑀯𑀺𑀧𑀸𑀓𑀦𑁆’𑀢𑀺, 𑀅𑀦𑀼𑀧𑀤𑀚𑁆𑀚𑁂𑀬𑁆𑀬𑀸𑀲𑀺 𑀢𑁆𑀯𑀁, 𑀭𑀸𑀳𑀼𑀮, 𑀏𑀯𑀭𑀽𑀧𑀁 𑀓𑀸𑀬𑀓𑀫𑁆𑀫𑀁𑁇

293\. 𑀓𑀢𑁆𑀯𑀸𑀧𑀺 𑀢𑁂, 𑀭𑀸𑀳𑀼𑀮, 𑀓𑀸𑀬𑁂𑀦 𑀓𑀫𑁆𑀫𑀁 𑀢𑀤𑁂𑀯 𑀢𑁂 𑀓𑀸𑀬𑀓𑀫𑁆𑀫𑀁 𑀧𑀘𑁆𑀘𑀯𑁂𑀓𑁆𑀔𑀺𑀢𑀩𑁆𑀩𑀁—  ‘𑀬𑀦𑁆𑀦𑀼 𑀔𑁄 𑀅𑀳𑀁 𑀇𑀤𑀁 𑀓𑀸𑀬𑁂𑀦 𑀓𑀫𑁆𑀫𑀁 𑀅𑀓𑀸𑀲𑀺𑀁 𑀇𑀤𑀁 𑀫𑁂 𑀓𑀸𑀬𑀓𑀫𑁆𑀫𑀁 𑀅𑀢𑁆𑀢𑀩𑁆𑀬𑀸𑀩𑀸𑀥𑀸𑀬𑀧𑀺 𑀲𑀁𑀯𑀢𑁆𑀢𑀢𑀺, 𑀧𑀭𑀩𑁆𑀬𑀸𑀩𑀸𑀥𑀸𑀬𑀧𑀺 𑀲𑀁𑀯𑀢𑁆𑀢𑀢𑀺, 𑀉𑀪𑀬𑀩𑁆𑀬𑀸𑀩𑀸𑀥𑀸𑀬𑀧𑀺 𑀲𑀁𑀯𑀢𑁆𑀢𑀢𑀺—  𑀅𑀓𑀼𑀲𑀮𑀁 𑀇𑀤𑀁 𑀓𑀸𑀬𑀓𑀫𑁆𑀫𑀁 𑀤𑀼𑀓𑁆𑀔𑀼𑀤𑁆𑀭𑀬𑀁 𑀤𑀼𑀓𑁆𑀔𑀯𑀺𑀧𑀸𑀓𑀦𑁆’𑀢𑀺? 𑀲𑀘𑁂 𑀔𑁄 𑀢𑁆𑀯𑀁, 𑀭𑀸𑀳𑀼𑀮, 𑀧𑀘𑁆𑀘𑀯𑁂𑀓𑁆𑀔𑀫𑀸𑀦𑁄 𑀏𑀯𑀁 𑀚𑀸𑀦𑁂𑀬𑁆𑀬𑀸𑀲𑀺—  ‘𑀬𑀁 𑀔𑁄 𑀅𑀳𑀁 𑀇𑀤𑀁 𑀓𑀸𑀬𑁂𑀦 𑀓𑀫𑁆𑀫𑀁 𑀅𑀓𑀸𑀲𑀺𑀁, 𑀇𑀤𑀁 𑀫𑁂 𑀓𑀸𑀬𑀓𑀫𑁆𑀫𑀁 𑀅𑀢𑁆𑀢𑀩𑁆𑀬𑀸𑀩𑀸𑀥𑀸𑀬𑀧𑀺 𑀲𑀁𑀯𑀢𑁆𑀢𑀢𑀺, 𑀧𑀭𑀩𑁆𑀬𑀸𑀩𑀸𑀥𑀸𑀬𑀧𑀺 𑀲𑀁𑀯𑀢𑁆𑀢𑀢𑀺, 𑀉𑀪𑀬𑀩𑁆𑀬𑀸𑀩𑀸𑀥𑀸𑀬𑀧𑀺 𑀲𑀁𑀯𑀢𑁆𑀢𑀢𑀺—  𑀅𑀓𑀼𑀲𑀮𑀁 𑀇𑀤𑀁 𑀓𑀸𑀬𑀓𑀫𑁆𑀫𑀁 𑀤𑀼𑀓𑁆𑀔𑀼𑀤𑁆𑀭𑀬𑀁 𑀤𑀼𑀓𑁆𑀔𑀯𑀺𑀧𑀸𑀓𑀦𑁆’𑀢𑀺, 𑀏𑀯𑀭𑀽𑀧𑀁 𑀢𑁂, 𑀭𑀸𑀳𑀼𑀮, 𑀓𑀸𑀬𑀓𑀫𑁆𑀫𑀁 𑀲𑀢𑁆𑀣𑀭𑀺 𑀯𑀸 𑀯𑀺𑀜𑁆𑀜𑀽𑀲𑀼 𑀯𑀸 𑀲𑀩𑁆𑀭𑀳𑁆𑀫𑀘𑀸𑀭𑀻𑀲𑀼 𑀤𑁂𑀲𑁂𑀢𑀩𑁆𑀩𑀁, 𑀯𑀺𑀯𑀭𑀺𑀢𑀩𑁆𑀩𑀁, 𑀉𑀢𑁆𑀢𑀸𑀦𑀻𑀓𑀸𑀢𑀩𑁆𑀩𑀁; 𑀤𑁂𑀲𑁂𑀢𑁆𑀯𑀸 𑀯𑀺𑀯𑀭𑀺𑀢𑁆𑀯𑀸 𑀉𑀢𑁆𑀢𑀸𑀦𑀻𑀓𑀢𑁆𑀯𑀸 𑀆𑀬𑀢𑀺𑀁 𑀲𑀁𑀯𑀭𑀁 𑀆𑀧𑀚𑁆𑀚𑀺𑀢𑀩𑁆𑀩𑀁𑁇 𑀲𑀘𑁂 𑀧𑀦 𑀢𑁆𑀯𑀁, 𑀭𑀸𑀳𑀼𑀮, 𑀧𑀘𑁆𑀘𑀯𑁂𑀓𑁆𑀔𑀫𑀸𑀦𑁄 𑀏𑀯𑀁 𑀚𑀸𑀦𑁂𑀬𑁆𑀬𑀸𑀲𑀺—  ‘𑀬𑀁 𑀔𑁄 𑀅𑀳𑀁 𑀇𑀤𑀁 𑀓𑀸𑀬𑁂𑀦 𑀓𑀫𑁆𑀫𑀁 𑀅𑀓𑀸𑀲𑀺𑀁 𑀇𑀤𑀁 𑀫𑁂 𑀓𑀸𑀬𑀓𑀫𑁆𑀫𑀁 𑀦𑁂𑀯𑀢𑁆𑀢𑀩𑁆𑀬𑀸𑀩𑀸𑀥𑀸𑀬𑀧𑀺 𑀲𑀁𑀯𑀢𑁆𑀢𑀢𑀺, 𑀦 𑀧𑀭𑀩𑁆𑀬𑀸𑀩𑀸𑀥𑀸𑀬𑀧𑀺 𑀲𑀁𑀯𑀢𑁆𑀢𑀢𑀺, 𑀦 𑀉𑀪𑀬𑀩𑁆𑀬𑀸𑀩𑀸𑀥𑀸𑀬𑀧𑀺 𑀲𑀁𑀯𑀢𑁆𑀢𑀢𑀺—  𑀓𑀼𑀲𑀮𑀁 𑀇𑀤𑀁 𑀓𑀸𑀬𑀓𑀫𑁆𑀫𑀁 𑀲𑀼𑀔𑀼𑀤𑁆𑀭𑀬𑀁 𑀲𑀼𑀔𑀯𑀺𑀧𑀸𑀓𑀦𑁆’𑀢𑀺, 𑀢𑁂𑀦𑁂𑀯 𑀢𑁆𑀯𑀁, 𑀭𑀸𑀳𑀼𑀮, 𑀧𑀻𑀢𑀺𑀧𑀸𑀫𑁄𑀚𑁆𑀚𑁂𑀦 𑀯𑀺𑀳𑀭𑁂𑀬𑁆𑀬𑀸𑀲𑀺 𑀅𑀳𑁄𑀭𑀢𑁆𑀢𑀸𑀦𑀼𑀲𑀺𑀓𑁆𑀔𑀻 𑀓𑀼𑀲𑀮𑁂𑀲𑀼 𑀥𑀫𑁆𑀫𑁂𑀲𑀼𑁇

(110.)

294\. “𑀬𑀤𑁂𑀯 𑀢𑁆𑀯𑀁, 𑀭𑀸𑀳𑀼𑀮, 𑀯𑀸𑀘𑀸𑀬 𑀓𑀫𑁆𑀫𑀁 𑀓𑀢𑁆𑀢𑀼𑀓𑀸𑀫𑁄 𑀅𑀳𑁄𑀲𑀺, 𑀢𑀤𑁂𑀯 𑀢𑁂 𑀯𑀘𑀻𑀓𑀫𑁆𑀫𑀁 𑀧𑀘𑁆𑀘𑀯𑁂𑀓𑁆𑀔𑀺𑀢𑀩𑁆𑀩𑀁—  ‘𑀬𑀦𑁆𑀦𑀼 𑀔𑁄 𑀅𑀳𑀁 𑀇𑀤𑀁 𑀯𑀸𑀘𑀸𑀬 𑀓𑀫𑁆𑀫𑀁 𑀓𑀢𑁆𑀢𑀼𑀓𑀸𑀫𑁄 𑀇𑀤𑀁 𑀫𑁂 𑀯𑀘𑀻𑀓𑀫𑁆𑀫𑀁 𑀅𑀢𑁆𑀢𑀩𑁆𑀬𑀸𑀩𑀸𑀥𑀸𑀬𑀧𑀺 𑀲𑀁𑀯𑀢𑁆𑀢𑁂𑀬𑁆𑀬, 𑀧𑀭𑀩𑁆𑀬𑀸𑀩𑀸𑀥𑀸𑀬𑀧𑀺 𑀲𑀁𑀯𑀢𑁆𑀢𑁂𑀬𑁆𑀬, 𑀉𑀪𑀬𑀩𑁆𑀬𑀸𑀩𑀸𑀥𑀸𑀬𑀧𑀺 𑀲𑀁𑀯𑀢𑁆𑀢𑁂𑀬𑁆𑀬—  𑀅𑀓𑀼𑀲𑀮𑀁 𑀇𑀤𑀁 𑀯𑀘𑀻𑀓𑀫𑁆𑀫𑀁 𑀤𑀼𑀓𑁆𑀔𑀼𑀤𑁆𑀭𑀬𑀁 𑀤𑀼𑀓𑁆𑀔𑀯𑀺𑀧𑀸𑀓𑀦𑁆’𑀢𑀺? 𑀲𑀘𑁂 𑀢𑁆𑀯𑀁, 𑀭𑀸𑀳𑀼𑀮, 𑀧𑀘𑁆𑀘𑀯𑁂𑀓𑁆𑀔𑀫𑀸𑀦𑁄 𑀏𑀯𑀁 𑀚𑀸𑀦𑁂𑀬𑁆𑀬𑀸𑀲𑀺—  ‘𑀬𑀁 𑀔𑁄 𑀅𑀳𑀁 𑀇𑀤𑀁 𑀯𑀸𑀘𑀸𑀬 𑀓𑀫𑁆𑀫𑀁 𑀓𑀢𑁆𑀢𑀼𑀓𑀸𑀫𑁄 𑀇𑀤𑀁 𑀫𑁂 𑀯𑀘𑀻𑀓𑀫𑁆𑀫𑀁 𑀅𑀢𑁆𑀢𑀩𑁆𑀬𑀸𑀩𑀸𑀥𑀸𑀬𑀧𑀺 𑀲𑀁𑀯𑀢𑁆𑀢𑁂𑀬𑁆𑀬, 𑀧𑀭𑀩𑁆𑀬𑀸𑀩𑀸𑀥𑀸𑀬𑀧𑀺 𑀲𑀁𑀯𑀢𑁆𑀢𑁂𑀬𑁆𑀬, 𑀉𑀪𑀬𑀩𑁆𑀬𑀸𑀩𑀸𑀥𑀸𑀬𑀧𑀺 𑀲𑀁𑀯𑀢𑁆𑀢𑁂𑀬𑁆𑀬—  𑀅𑀓𑀼𑀲𑀮𑀁 𑀇𑀤𑀁 𑀯𑀘𑀻𑀓𑀫𑁆𑀫𑀁 𑀤𑀼𑀓𑁆𑀔𑀼𑀤𑁆𑀭𑀬𑀁 𑀤𑀼𑀓𑁆𑀔𑀯𑀺𑀧𑀸𑀓𑀦𑁆’𑀢𑀺, 𑀏𑀯𑀭𑀽𑀧𑀁 𑀢𑁂, 𑀭𑀸𑀳𑀼𑀮, 𑀯𑀸𑀘𑀸𑀬 𑀓𑀫𑁆𑀫𑀁 𑀲𑀲𑀓𑁆𑀓𑀁 𑀦 𑀓𑀭𑀡𑀻𑀬𑀁𑁇 𑀲𑀘𑁂 𑀧𑀦 𑀢𑁆𑀯𑀁, 𑀭𑀸𑀳𑀼𑀮, 𑀧𑀘𑁆𑀘𑀯𑁂𑀓𑁆𑀔𑀫𑀸𑀦𑁄 𑀏𑀯𑀁 𑀚𑀸𑀦𑁂𑀬𑁆𑀬𑀸𑀲𑀺—  ‘𑀬𑀁 𑀔𑁄 𑀅𑀳𑀁 𑀇𑀤𑀁 𑀯𑀸𑀘𑀸𑀬 𑀓𑀫𑁆𑀫𑀁 𑀓𑀢𑁆𑀢𑀼𑀓𑀸𑀫𑁄 𑀇𑀤𑀁 𑀫𑁂 𑀯𑀘𑀻𑀓𑀫𑁆𑀫𑀁 𑀦𑁂𑀯𑀢𑁆𑀢𑀩𑁆𑀬𑀸𑀩𑀸𑀥𑀸𑀬𑀧𑀺 𑀲𑀁𑀯𑀢𑁆𑀢𑁂𑀬𑁆𑀬, 𑀦 𑀧𑀭𑀩𑁆𑀬𑀸𑀩𑀸𑀥𑀸𑀬𑀧𑀺 𑀲𑀁𑀯𑀢𑁆𑀢𑁂𑀬𑁆𑀬—  𑀓𑀼𑀲𑀮𑀁 𑀇𑀤𑀁 𑀯𑀘𑀻𑀓𑀫𑁆𑀫𑀁 𑀲𑀼𑀔𑀼𑀤𑁆𑀭𑀬𑀁 𑀲𑀼𑀔𑀯𑀺𑀧𑀸𑀓𑀦𑁆’𑀢𑀺, 𑀏𑀯𑀭𑀽𑀧𑀁 𑀢𑁂, 𑀭𑀸𑀳𑀼𑀮, 𑀯𑀸𑀘𑀸𑀬 𑀓𑀫𑁆𑀫𑀁 𑀓𑀭𑀡𑀻𑀬𑀁𑁇

295\. 𑀓𑀭𑁄𑀦𑁆𑀢𑁂𑀦𑀧𑀺 𑀢𑁂, 𑀭𑀸𑀳𑀼𑀮, 𑀯𑀸𑀘𑀸𑀬 𑀓𑀫𑁆𑀫𑀁 𑀢𑀤𑁂𑀯 𑀢𑁂 𑀯𑀘𑀻𑀓𑀫𑁆𑀫𑀁 𑀧𑀘𑁆𑀘𑀯𑁂𑀓𑁆𑀔𑀺𑀢𑀩𑁆𑀩𑀁—  ‘𑀬𑀦𑁆𑀦𑀼 𑀔𑁄 𑀅𑀳𑀁 𑀇𑀤𑀁 𑀯𑀸𑀘𑀸𑀬 𑀓𑀫𑁆𑀫𑀁 𑀓𑀭𑁄𑀫𑀺 𑀇𑀤𑀁 𑀫𑁂 𑀯𑀘𑀻𑀓𑀫𑁆𑀫𑀁 𑀅𑀢𑁆𑀢𑀩𑁆𑀬𑀸𑀩𑀸𑀥𑀸𑀬𑀧𑀺 𑀲𑀁𑀯𑀢𑁆𑀢𑀢𑀺, 𑀧𑀭𑀩𑁆𑀬𑀸𑀩𑀸𑀥𑀸𑀬𑀧𑀺 𑀲𑀁𑀯𑀢𑁆𑀢𑀢𑀺, 𑀉𑀪𑀬𑀩𑁆𑀬𑀸𑀩𑀸𑀥𑀸𑀬𑀧𑀺 𑀲𑀁𑀯𑀢𑁆𑀢𑀢𑀺—  𑀅𑀓𑀼𑀲𑀮𑀁 𑀇𑀤𑀁 𑀯𑀘𑀻𑀓𑀫𑁆𑀫𑀁 𑀤𑀼𑀓𑁆𑀔𑀼𑀤𑁆𑀭𑀬𑀁 𑀤𑀼𑀓𑁆𑀔𑀯𑀺𑀧𑀸𑀓𑀦𑁆’𑀢𑀺? 𑀲𑀘𑁂 𑀧𑀦 𑀢𑁆𑀯𑀁, 𑀭𑀸𑀳𑀼𑀮, 𑀧𑀘𑁆𑀘𑀯𑁂𑀓𑁆𑀔𑀫𑀸𑀦𑁄 𑀏𑀯𑀁 𑀚𑀸𑀦𑁂𑀬𑁆𑀬𑀸𑀲𑀺—  ‘𑀬𑀁 𑀔𑁄 𑀅𑀳𑀁 𑀇𑀤𑀁 𑀯𑀸𑀘𑀸𑀬 𑀓𑀫𑁆𑀫𑀁 𑀓𑀭𑁄𑀫𑀺 𑀇𑀤𑀁 𑀫𑁂 𑀯𑀘𑀻𑀓𑀫𑁆𑀫𑀁 𑀅𑀢𑁆𑀢𑀩𑁆𑀬𑀸𑀩𑀸𑀥𑀸𑀬𑀧𑀺 𑀲𑀁𑀯𑀢𑁆𑀢𑀢𑀺, 𑀧𑀭𑀩𑁆𑀬𑀸𑀩𑀸𑀥𑀸𑀬𑀧𑀺 𑀲𑀁𑀯𑀢𑁆𑀢𑀢𑀺, 𑀉𑀪𑀬𑀩𑁆𑀬𑀸𑀩𑀸𑀥𑀸𑀬𑀧𑀺 𑀲𑀁𑀯𑀢𑁆𑀢𑀢𑀺—  𑀅𑀓𑀼𑀲𑀮𑀁 𑀇𑀤𑀁 𑀯𑀘𑀻𑀓𑀫𑁆𑀫𑀁 𑀤𑀼𑀓𑁆𑀔𑀼𑀤𑁆𑀭𑀬𑀁 𑀤𑀼𑀓𑁆𑀔𑀯𑀺𑀧𑀸𑀓𑀦𑁆’𑀢𑀺, 𑀧𑀝𑀺𑀲𑀁𑀳𑀭𑁂𑀬𑁆𑀬𑀸𑀲𑀺 𑀢𑁆𑀯𑀁, 𑀭𑀸𑀳𑀼𑀮, 𑀏𑀯𑀭𑀽𑀧𑀁 𑀯𑀘𑀻𑀓𑀫𑁆𑀫𑀁𑁇 𑀲𑀘𑁂 𑀧𑀦 𑀢𑁆𑀯𑀁, 𑀭𑀸𑀳𑀼𑀮, 𑀧𑀘𑁆𑀘𑀯𑁂𑀓𑁆𑀔𑀫𑀸𑀦𑁄 𑀏𑀯𑀁 𑀚𑀸𑀦𑁂𑀬𑁆𑀬𑀸𑀲𑀺—  ‘𑀬𑀁 𑀔𑁄 𑀅𑀳𑀁 𑀇𑀤𑀁 𑀯𑀸𑀘𑀸𑀬 𑀓𑀫𑁆𑀫𑀁 𑀓𑀭𑁄𑀫𑀺 𑀇𑀤𑀁 𑀫𑁂 𑀯𑀘𑀻𑀓𑀫𑁆𑀫𑀁 𑀦𑁂𑀯𑀢𑁆𑀢𑀩𑁆𑀬𑀸𑀩𑀸𑀥𑀸𑀬𑀧𑀺 𑀲𑀁𑀯𑀢𑁆𑀢𑀢𑀺, 𑀦 𑀧𑀭𑀩𑁆𑀬𑀸𑀩𑀸𑀥𑀸𑀬𑀧𑀺 𑀲𑀁𑀯𑀢𑁆𑀢𑀢𑀺, 𑀦 𑀉𑀪𑀬𑀩𑁆𑀬𑀸𑀩𑀸𑀥𑀸𑀬𑀧𑀺 𑀲𑀁𑀯𑀢𑁆𑀢𑀢𑀺—  𑀓𑀼𑀲𑀮𑀁 𑀇𑀤𑀁 𑀯𑀘𑀻𑀓𑀫𑁆𑀫𑀁 𑀲𑀼𑀔𑀼𑀤𑁆𑀭𑀬𑀁 𑀲𑀼𑀔𑀯𑀺𑀧𑀸𑀓𑀦𑁆’𑀢𑀺, 𑀅𑀦𑀼𑀧𑀤𑀚𑁆𑀚𑁂𑀬𑁆𑀬𑀸𑀲𑀺 𑀢𑁆𑀯𑀁, 𑀭𑀸𑀳𑀼𑀮, 𑀏𑀯𑀭𑀽𑀧𑀁 𑀯𑀘𑀻𑀓𑀫𑁆𑀫𑀁𑁇

296\. 𑀓𑀢𑁆𑀯𑀸𑀧𑀺 𑀢𑁂, 𑀭𑀸𑀳𑀼𑀮, 𑀯𑀸𑀘𑀸𑀬 𑀓𑀫𑁆𑀫𑀁 𑀢𑀤𑁂𑀯 𑀢𑁂 𑀯𑀘𑀻𑀓𑀫𑁆𑀫𑀁 𑀧𑀘𑁆𑀘𑀯𑁂𑀓𑁆𑀔𑀺𑀢𑀩𑁆𑀩𑀁—  ‘𑀬𑀦𑁆𑀦𑀼 𑀔𑁄 𑀅𑀳𑀁 𑀇𑀤𑀁 𑀯𑀸𑀘𑀸𑀬 𑀓𑀫𑁆𑀫𑀁 𑀅𑀓𑀸𑀲𑀺𑀁 𑀇𑀤𑀁 𑀫𑁂 𑀯𑀘𑀻𑀓𑀫𑁆𑀫𑀁 𑀅𑀢𑁆𑀢𑀩𑁆𑀬𑀸𑀩𑀸𑀥𑀸𑀬𑀧𑀺 𑀲𑀁𑀯𑀢𑁆𑀢𑀢𑀺, 𑀧𑀭𑀩𑁆𑀬𑀸𑀩𑀸𑀥𑀸𑀬𑀧𑀺 𑀲𑀁𑀯𑀢𑁆𑀢𑀢𑀺, 𑀉𑀪𑀬𑀩𑁆𑀬𑀸𑀩𑀸𑀥𑀸𑀬𑀧𑀺 𑀲𑀁𑀯𑀢𑁆𑀢𑀢𑀺—  𑀅𑀓𑀼𑀲𑀮𑀁 𑀇𑀤𑀁 𑀯𑀘𑀻𑀓𑀫𑁆𑀫𑀁 𑀤𑀼𑀓𑁆𑀔𑀼𑀤𑁆𑀭𑀬𑀁 𑀤𑀼𑀓𑁆𑀔𑀯𑀺𑀧𑀸𑀓𑀦𑁆’𑀢𑀺? 𑀲𑀘𑁂 𑀔𑁄 𑀢𑁆𑀯𑀁, 𑀭𑀸𑀳𑀼𑀮, 𑀧𑀘𑁆𑀘𑀯𑁂𑀓𑁆𑀔𑀫𑀸𑀦𑁄 𑀏𑀯𑀁 𑀚𑀸𑀦𑁂𑀬𑁆𑀬𑀸𑀲𑀺—  ‘𑀬𑀁 𑀔𑁄 𑀅𑀳𑀁 𑀇𑀤𑀁 𑀯𑀸𑀘𑀸𑀬 𑀓𑀫𑁆𑀫𑀁 𑀅𑀓𑀸𑀲𑀺𑀁 𑀇𑀤𑀁 𑀫𑁂 𑀯𑀘𑀻𑀓𑀫𑁆𑀫𑀁 𑀅𑀢𑁆𑀢𑀩𑁆𑀬𑀸𑀩𑀸𑀥𑀸𑀬𑀧𑀺 𑀲𑀁𑀯𑀢𑁆𑀢𑀢𑀺, 𑀧𑀭𑀩𑁆𑀬𑀸𑀩𑀸𑀥𑀸𑀬𑀧𑀺 𑀲𑀁𑀯𑀢𑁆𑀢𑀢𑀺, 𑀉𑀪𑀬𑀩𑁆𑀬𑀸𑀩𑀸𑀥𑀸𑀬𑀧𑀺 𑀲𑀁𑀯𑀢𑁆𑀢𑀢𑀺—  𑀅𑀓𑀼𑀲𑀮𑀁 𑀇𑀤𑀁 𑀯𑀘𑀻𑀓𑀫𑁆𑀫𑀁 𑀤𑀼𑀓𑁆𑀔𑀼𑀤𑁆𑀭𑀬𑀁 𑀤𑀼𑀓𑁆𑀔𑀯𑀺𑀧𑀸𑀓𑀦𑁆’𑀢𑀺, 𑀏𑀯𑀭𑀽𑀧𑀁 𑀢𑁂, 𑀭𑀸𑀳𑀼𑀮, 𑀯𑀘𑀻𑀓𑀫𑁆𑀫𑀁 𑀲𑀢𑁆𑀣𑀭𑀺 𑀯𑀸 𑀯𑀺𑀜𑁆𑀜𑀽𑀲𑀼 𑀯𑀸 𑀲𑀩𑁆𑀭𑀳𑁆𑀫𑀘𑀸𑀭𑀻𑀲𑀼 𑀤𑁂𑀲𑁂𑀢𑀩𑁆𑀩𑀁, 𑀯𑀺𑀯𑀭𑀺𑀢𑀩𑁆𑀩𑀁, 𑀉𑀢𑁆𑀢𑀸𑀦𑀻𑀓𑀢𑁆𑀢𑀩𑁆𑀩𑀁; 𑀤𑁂𑀲𑁂𑀢𑁆𑀯𑀸 𑀯𑀺𑀯𑀭𑀺𑀢𑁆𑀯𑀸 𑀉𑀢𑁆𑀢𑀸𑀦𑀻𑀓𑀢𑁆𑀯𑀸 𑀆𑀬𑀢𑀺𑀁 𑀲𑀁𑀯𑀭𑀁 𑀆𑀧𑀚𑁆𑀚𑀺𑀢𑀩𑁆𑀩𑀁𑁇 𑀲𑀘𑁂 𑀧𑀦 𑀢𑁆𑀯𑀁, 𑀭𑀸𑀳𑀼𑀮, 𑀧𑀘𑁆𑀘𑀯𑁂𑀓𑁆𑀔𑀫𑀸𑀦𑁄 𑀏𑀯𑀁 𑀚𑀸𑀦𑁂𑀬𑁆𑀬𑀸𑀲𑀺—  ‘𑀬𑀁 𑀔𑁄 𑀅𑀳𑀁 𑀇𑀤𑀁 𑀯𑀸𑀘𑀸𑀬 𑀓𑀫𑁆𑀫𑀁 𑀅𑀓𑀸𑀲𑀺𑀁 𑀇𑀤𑀁 𑀫𑁂 𑀯𑀘𑀻𑀓𑀫𑁆𑀫𑀁 𑀦𑁂𑀯𑀢𑁆𑀢𑀩𑁆𑀬𑀸𑀩𑀸𑀥𑀸𑀬𑀧𑀺 𑀲𑀁𑀯𑀢𑁆𑀢𑀢𑀺, 𑀦 𑀧𑀭𑀩𑁆𑀬𑀸𑀩𑀸𑀥𑀸𑀬𑀧𑀺 𑀲𑀁𑀯𑀢𑁆𑀢𑀢𑀺, 𑀦 𑀉𑀪𑀬𑀩𑁆𑀬𑀸𑀩𑀸𑀥𑀸𑀬𑀧𑀺 𑀲𑀁𑀯𑀢𑁆𑀢𑀢𑀺—  𑀓𑀼𑀲𑀮𑀁 𑀇𑀤𑀁 𑀯𑀘𑀻𑀓𑀫𑁆𑀫𑀁 𑀲𑀼𑀔𑀼𑀤𑁆𑀭𑀬𑀁 𑀲𑀼𑀔𑀯𑀺𑀧𑀸𑀓𑀦𑁆’𑀢𑀺, 𑀢𑁂𑀦𑁂𑀯 𑀢𑁆𑀯𑀁, 𑀭𑀸𑀳𑀼𑀮, 𑀧𑀻𑀢𑀺𑀧𑀸𑀫𑁄𑀚𑁆𑀚𑁂𑀦 𑀯𑀺𑀳𑀭𑁂𑀬𑁆𑀬𑀸𑀲𑀺 𑀅𑀳𑁄𑀭𑀢𑁆𑀢𑀸𑀦𑀼𑀲𑀺𑀓𑁆𑀔𑀻 𑀓𑀼𑀲𑀮𑁂𑀲𑀼 𑀥𑀫𑁆𑀫𑁂𑀲𑀼𑁇

(111.)

297\. 𑀬𑀤𑁂𑀯 𑀢𑁆𑀯𑀁, 𑀭𑀸𑀳𑀼𑀮, 𑀫𑀦𑀲𑀸 𑀓𑀫𑁆𑀫𑀁 𑀓𑀢𑁆𑀢𑀼𑀓𑀸𑀫𑁄 𑀅𑀳𑁄𑀲𑀺, 𑀢𑀤𑁂𑀯 𑀢𑁂 𑀫𑀦𑁄𑀓𑀫𑁆𑀫𑀁 𑀧𑀘𑁆𑀘𑀯𑁂𑀓𑁆𑀔𑀺𑀢𑀩𑁆𑀩𑀁—  ‘𑀬𑀦𑁆𑀦𑀼 𑀔𑁄 𑀅𑀳𑀁 𑀇𑀤𑀁 𑀫𑀦𑀲𑀸 𑀓𑀫𑁆𑀫𑀁 𑀓𑀢𑁆𑀢𑀼𑀓𑀸𑀫𑁄 𑀇𑀤𑀁 𑀫𑁂 𑀫𑀦𑁄𑀓𑀫𑁆𑀫𑀁 𑀅𑀢𑁆𑀢𑀩𑁆𑀬𑀸𑀩𑀸𑀥𑀸𑀬𑀧𑀺 𑀲𑀁𑀯𑀢𑁆𑀢𑁂𑀬𑁆𑀬, 𑀧𑀭𑀩𑁆𑀬𑀸𑀩𑀸𑀥𑀸𑀬𑀧𑀺 𑀲𑀁𑀯𑀢𑁆𑀢𑁂𑀬𑁆𑀬, 𑀉𑀪𑀬𑀩𑁆𑀬𑀸𑀩𑀸𑀥𑀸𑀬𑀧𑀺 𑀲𑀁𑀯𑀢𑁆𑀢𑁂𑀬𑁆𑀬—  𑀅𑀓𑀼𑀲𑀮𑀁 𑀇𑀤𑀁 𑀫𑀦𑁄𑀓𑀫𑁆𑀫𑀁 𑀤𑀼𑀓𑁆𑀔𑀼𑀤𑁆𑀭𑀬𑀁 𑀤𑀼𑀓𑁆𑀔𑀯𑀺𑀧𑀸𑀓𑀦𑁆’𑀢𑀺? 𑀲𑀘𑁂 𑀢𑁆𑀯𑀁, 𑀭𑀸𑀳𑀼𑀮, 𑀧𑀘𑁆𑀘𑀯𑁂𑀓𑁆𑀔𑀫𑀸𑀦𑁄 𑀏𑀯𑀁 𑀚𑀸𑀦𑁂𑀬𑁆𑀬𑀸𑀲𑀺—  ‘𑀬𑀁 𑀔𑁄 𑀅𑀳𑀁 𑀇𑀤𑀁 𑀫𑀦𑀲𑀸 𑀓𑀫𑁆𑀫𑀁 𑀓𑀢𑁆𑀢𑀼𑀓𑀸𑀫𑁄 𑀇𑀤𑀁 𑀫𑁂 𑀫𑀦𑁄𑀓𑀫𑁆𑀫𑀁 𑀅𑀢𑁆𑀢𑀩𑁆𑀬𑀸𑀩𑀸𑀥𑀸𑀬𑀧𑀺 𑀲𑀁𑀯𑀢𑁆𑀢𑁂𑀬𑁆𑀬, 𑀧𑀭𑀩𑁆𑀬𑀸𑀩𑀸𑀥𑀸𑀬𑀧𑀺 𑀲𑀁𑀯𑀢𑁆𑀢𑁂𑀬𑁆𑀬, 𑀉𑀪𑀬𑀩𑁆𑀬𑀸𑀩𑀸𑀥𑀸𑀬𑀧𑀺 𑀲𑀁𑀯𑀢𑁆𑀢𑁂𑀬𑁆𑀬—  𑀅𑀓𑀼𑀲𑀮𑀁 𑀇𑀤𑀁 𑀫𑀦𑁄𑀓𑀫𑁆𑀫𑀁 𑀤𑀼𑀓𑁆𑀔𑀼𑀤𑁆𑀭𑀬𑀁 𑀤𑀼𑀓𑁆𑀔𑀯𑀺𑀧𑀸𑀓𑀦𑁆’𑀢𑀺, 𑀏𑀯𑀭𑀽𑀧𑀁 𑀢𑁂, 𑀭𑀸𑀳𑀼𑀮, 𑀫𑀦𑀲𑀸 𑀓𑀫𑁆𑀫𑀁 𑀲𑀲𑀓𑁆𑀓𑀁 𑀦 𑀓𑀭𑀡𑀻𑀬𑀁𑁇 𑀲𑀘𑁂 𑀧𑀦 𑀢𑁆𑀯𑀁, 𑀭𑀸𑀳𑀼𑀮, 𑀧𑀘𑁆𑀘𑀯𑁂𑀓𑁆𑀔𑀫𑀸𑀦𑁄 𑀏𑀯𑀁 𑀚𑀸𑀦𑁂𑀬𑁆𑀬𑀸𑀲𑀺—  ‘𑀬𑀁 𑀔𑁄 𑀅𑀳𑀁 𑀇𑀤𑀁 𑀫𑀦𑀲𑀸 𑀓𑀫𑁆𑀫𑀁 𑀓𑀢𑁆𑀢𑀼𑀓𑀸𑀫𑁄 𑀇𑀤𑀁 𑀫𑁂 𑀫𑀦𑁄𑀓𑀫𑁆𑀫𑀁 𑀦𑁂𑀯𑀢𑁆𑀢𑀩𑁆𑀬𑀸𑀩𑀸𑀥𑀸𑀬𑀧𑀺 𑀲𑀁𑀯𑀢𑁆𑀢𑁂𑀬𑁆𑀬, 𑀦 𑀧𑀭𑀩𑁆𑀬𑀸𑀩𑀸𑀥𑀸𑀬𑀧𑀺 𑀲𑀁𑀯𑀢𑁆𑀢𑁂𑀬𑁆𑀬, 𑀦 𑀉𑀪𑀬𑀩𑁆𑀬𑀸𑀩𑀸𑀥𑀸𑀬𑀧𑀺 𑀲𑀁𑀯𑀢𑁆𑀢𑁂𑀬𑁆𑀬—  𑀓𑀼𑀲𑀮𑀁 𑀇𑀤𑀁 𑀫𑀦𑁄𑀓𑀫𑁆𑀫𑀁 𑀲𑀼𑀔𑀼𑀤𑁆𑀭𑀬𑀁 𑀲𑀼𑀔𑀯𑀺𑀧𑀸𑀓𑀦𑁆’𑀢𑀺, 𑀏𑀯𑀭𑀽𑀧𑀁 𑀢𑁂, 𑀭𑀸𑀳𑀼𑀮, 𑀫𑀦𑀲𑀸 𑀓𑀫𑁆𑀫𑀁 𑀓𑀭𑀡𑀻𑀬𑀁𑁇

298\. 𑀓𑀭𑁄𑀦𑁆𑀢𑁂𑀦𑀧𑀺 𑀢𑁂, 𑀭𑀸𑀳𑀼𑀮, 𑀫𑀦𑀲𑀸 𑀓𑀫𑁆𑀫𑀁 𑀢𑀤𑁂𑀯 𑀢𑁂 𑀫𑀦𑁄𑀓𑀫𑁆𑀫𑀁 𑀧𑀘𑁆𑀘𑀯𑁂𑀓𑁆𑀔𑀺𑀢𑀩𑁆𑀩𑀁—  ‘𑀬𑀦𑁆𑀦𑀼 𑀔𑁄 𑀅𑀳𑀁 𑀇𑀤𑀁 𑀫𑀦𑀲𑀸 𑀓𑀫𑁆𑀫𑀁 𑀓𑀭𑁄𑀫𑀺 𑀇𑀤𑀁 𑀫𑁂 𑀫𑀦𑁄𑀓𑀫𑁆𑀫𑀁 𑀅𑀢𑁆𑀢𑀩𑁆𑀬𑀸𑀩𑀸𑀥𑀸𑀬𑀧𑀺 𑀲𑀁𑀯𑀢𑁆𑀢𑀢𑀺, 𑀧𑀭𑀩𑁆𑀬𑀸𑀩𑀸𑀥𑀸𑀬𑀧𑀺 𑀲𑀁𑀯𑀢𑁆𑀢𑀢𑀺, 𑀉𑀪𑀬𑀩𑁆𑀬𑀸𑀩𑀸𑀥𑀸𑀬𑀧𑀺 𑀲𑀁𑀯𑀢𑁆𑀢𑀢𑀺—  𑀅𑀓𑀼𑀲𑀮𑀁 𑀇𑀤𑀁 𑀫𑀦𑁄𑀓𑀫𑁆𑀫𑀁 𑀤𑀼𑀓𑁆𑀔𑀼𑀤𑁆𑀭𑀬𑀁 𑀤𑀼𑀓𑁆𑀔𑀯𑀺𑀧𑀸𑀓𑀦𑁆’𑀢𑀺? 𑀲𑀘𑁂 𑀧𑀦 𑀢𑁆𑀯𑀁, 𑀭𑀸𑀳𑀼𑀮, 𑀧𑀘𑁆𑀘𑀯𑁂𑀓𑁆𑀔𑀫𑀸𑀦𑁄 𑀏𑀯𑀁 𑀚𑀸𑀦𑁂𑀬𑁆𑀬𑀸𑀲𑀺—  ‘𑀬𑀁 𑀔𑁄 𑀅𑀳𑀁 𑀇𑀤𑀁 𑀫𑀦𑀲𑀸 𑀓𑀫𑁆𑀫𑀁 𑀓𑀭𑁄𑀫𑀺 𑀇𑀤𑀁 𑀫𑁂 𑀫𑀦𑁄𑀓𑀫𑁆𑀫𑀁 𑀅𑀢𑁆𑀢𑀩𑁆𑀬𑀸𑀩𑀸𑀥𑀸𑀬𑀧𑀺 𑀲𑀁𑀯𑀢𑁆𑀢𑀢𑀺, 𑀧𑀭𑀩𑁆𑀬𑀸𑀩𑀸𑀥𑀸𑀬𑀧𑀺 𑀲𑀁𑀯𑀢𑁆𑀢𑀢𑀺, 𑀉𑀪𑀬𑀩𑁆𑀬𑀸𑀩𑀸𑀥𑀸𑀬𑀧𑀺 𑀲𑀁𑀯𑀢𑁆𑀢𑀢𑀺—  𑀅𑀓𑀼𑀲𑀮𑀁 𑀇𑀤𑀁 𑀫𑀦𑁄𑀓𑀫𑁆𑀫𑀁 𑀤𑀼𑀓𑁆𑀔𑀼𑀤𑁆𑀭𑀬𑀁 𑀤𑀼𑀓𑁆𑀔𑀯𑀺𑀧𑀸𑀓𑀦𑁆’𑀢𑀺, 𑀧𑀝𑀺𑀲𑀁𑀳𑀭𑁂𑀬𑁆𑀬𑀸𑀲𑀺 𑀢𑁆𑀯𑀁, 𑀭𑀸𑀳𑀼𑀮, 𑀏𑀯𑀭𑀽𑀧𑀁 𑀫𑀦𑁄𑀓𑀫𑁆𑀫𑀁𑁇 𑀲𑀘𑁂 𑀧𑀦 𑀢𑁆𑀯𑀁, 𑀭𑀸𑀳𑀼𑀮, 𑀧𑀘𑁆𑀘𑀯𑁂𑀓𑁆𑀔𑀫𑀸𑀦𑁄 𑀏𑀯𑀁 𑀚𑀸𑀦𑁂𑀬𑁆𑀬𑀸𑀲𑀺—  ‘𑀬𑀁 𑀔𑁄 𑀅𑀳𑀁 𑀇𑀤𑀁 𑀫𑀦𑀲𑀸 𑀓𑀫𑁆𑀫𑀁 𑀓𑀭𑁄𑀫𑀺 𑀇𑀤𑀁 𑀫𑁂 𑀫𑀦𑁄𑀓𑀫𑁆𑀫𑀁 𑀦𑁂𑀯𑀢𑁆𑀢𑀩𑁆𑀬𑀸𑀩𑀸𑀥𑀸𑀬𑀧𑀺 𑀲𑀁𑀯𑀢𑁆𑀢𑀢𑀺, 𑀦 𑀧𑀭𑀩𑁆𑀬𑀸𑀩𑀸𑀥𑀸𑀬𑀧𑀺 𑀲𑀁𑀯𑀢𑁆𑀢𑀢𑀺, 𑀦 𑀉𑀪𑀬𑀩𑁆𑀬𑀸𑀩𑀸𑀥𑀸𑀬𑀧𑀺 𑀲𑀁𑀯𑀢𑁆𑀢𑀢𑀺—  𑀓𑀼𑀲𑀮𑀁 𑀇𑀤𑀁 𑀫𑀦𑁄𑀓𑀫𑁆𑀫𑀁 𑀲𑀼𑀔𑀼𑀤𑁆𑀭𑀬𑀁 𑀲𑀼𑀔𑀯𑀺𑀧𑀸𑀓𑀦𑁆’𑀢𑀺, 𑀅𑀦𑀼𑀧𑀤𑀚𑁆𑀚𑁂𑀬𑁆𑀬𑀸𑀲𑀺 𑀢𑁆𑀯𑀁, 𑀭𑀸𑀳𑀼𑀮, 𑀏𑀯𑀭𑀽𑀧𑀁 𑀫𑀦𑁄𑀓𑀫𑁆𑀫𑀁𑁇

299\. 𑀓𑀢𑁆𑀯𑀸𑀧𑀺 𑀢𑁂, 𑀭𑀸𑀳𑀼𑀮, 𑀫𑀦𑀲𑀸 𑀓𑀫𑁆𑀫𑀁 𑀢𑀤𑁂𑀯 𑀢𑁂 𑀫𑀦𑁄𑀓𑀫𑁆𑀫𑀁 𑀧𑀘𑁆𑀘𑀯𑁂𑀓𑁆𑀔𑀺𑀢𑀩𑁆𑀩𑀁—  ‘𑀬𑀦𑁆𑀦𑀼 𑀔𑁄 𑀅𑀳𑀁 𑀇𑀤𑀁 𑀫𑀦𑀲𑀸 𑀓𑀫𑁆𑀫𑀁 𑀅𑀓𑀸𑀲𑀺𑀁 𑀇𑀤𑀁 𑀫𑁂 𑀫𑀦𑁄𑀓𑀫𑁆𑀫𑀁 𑀅𑀢𑁆𑀢𑀩𑁆𑀬𑀸𑀩𑀸𑀥𑀸𑀬𑀧𑀺 𑀲𑀁𑀯𑀢𑁆𑀢𑀢𑀺, 𑀧𑀭𑀩𑁆𑀬𑀸𑀩𑀸𑀥𑀸𑀬𑀧𑀺 𑀲𑀁𑀯𑀢𑁆𑀢𑀢𑀺, 𑀉𑀪𑀬𑀩𑁆𑀬𑀸𑀩𑀸𑀥𑀸𑀬𑀧𑀺 𑀲𑀁𑀯𑀢𑁆𑀢𑀢𑀺—  𑀅𑀓𑀼𑀲𑀮𑀁 𑀇𑀤𑀁 𑀫𑀦𑁄𑀓𑀫𑁆𑀫𑀁 𑀤𑀼𑀓𑁆𑀔𑀼𑀤𑁆𑀭𑀬𑀁 𑀤𑀼𑀓𑁆𑀔𑀯𑀺𑀧𑀸𑀓𑀦𑁆’𑀢𑀺? 𑀲𑀘𑁂 𑀔𑁄 𑀢𑁆𑀯𑀁, 𑀭𑀸𑀳𑀼𑀮, 𑀧𑀘𑁆𑀘𑀯𑁂𑀓𑁆𑀔𑀫𑀸𑀦𑁄 𑀏𑀯𑀁 𑀚𑀸𑀦𑁂𑀬𑁆𑀬𑀸𑀲𑀺—  ‘𑀬𑀁 𑀔𑁄 𑀅𑀳𑀁 𑀇𑀤𑀁 𑀫𑀦𑀲𑀸 𑀓𑀫𑁆𑀫𑀁 𑀅𑀓𑀸𑀲𑀺𑀁 𑀇𑀤𑀁 𑀫𑁂 𑀫𑀦𑁄𑀓𑀫𑁆𑀫𑀁 𑀅𑀢𑁆𑀢𑀩𑁆𑀬𑀸𑀩𑀸𑀥𑀸𑀬𑀧𑀺 𑀲𑀁𑀯𑀢𑁆𑀢𑀢𑀺, 𑀧𑀭𑀩𑁆𑀬𑀸𑀩𑀸𑀥𑀸𑀬𑀧𑀺 𑀲𑀁𑀯𑀢𑁆𑀢𑀢𑀺, 𑀉𑀪𑀬𑀩𑁆𑀬𑀸𑀩𑀸𑀥𑀸𑀬𑀧𑀺 𑀲𑀁𑀯𑀢𑁆𑀢𑀢𑀺—  𑀅𑀓𑀼𑀲𑀮𑀁 𑀇𑀤𑀁 𑀫𑀦𑁄𑀓𑀫𑁆𑀫𑀁 𑀤𑀼𑀓𑁆𑀔𑀼𑀤𑁆𑀭𑀬𑀁 𑀤𑀼𑀓𑁆𑀔𑀯𑀺𑀧𑀸𑀓𑀦𑁆’𑀢𑀺, 𑀏𑀯𑀭𑀽𑀧𑀁 𑀧𑀦 𑀢𑁂, 𑀭𑀸𑀳𑀼𑀮, 𑀫𑀦𑁄𑀓𑀫𑁆𑀫𑀁 𑀅𑀝𑁆𑀝𑀻𑀬𑀺𑀢𑀩𑁆𑀩𑀁 𑀳𑀭𑀸𑀬𑀺𑀢𑀩𑁆𑀩𑀁 𑀚𑀺𑀕𑀼𑀘𑁆𑀙𑀺𑀢𑀩𑁆𑀩𑀁; 𑀅𑀝𑁆𑀝𑀻𑀬𑀺𑀢𑁆𑀯𑀸 𑀳𑀭𑀸𑀬𑀺𑀢𑁆𑀯𑀸 𑀚𑀺𑀕𑀼𑀘𑁆𑀙𑀺𑀢𑁆𑀯𑀸 𑀆𑀬𑀢𑀺𑀁 𑀲𑀁𑀯𑀭𑀁 𑀆𑀧𑀚𑁆𑀚𑀺𑀢𑀩𑁆𑀩𑀁𑁇 𑀲𑀘𑁂 𑀧𑀦 𑀢𑁆𑀯𑀁, 𑀭𑀸𑀳𑀼𑀮, 𑀧𑀘𑁆𑀘𑀯𑁂𑀓𑁆𑀔𑀫𑀸𑀦𑁄 𑀏𑀯𑀁 𑀚𑀸𑀦𑁂𑀬𑁆𑀬𑀸𑀲𑀺—  ‘𑀬𑀁 𑀔𑁄 𑀅𑀳𑀁 𑀇𑀤𑀁 𑀫𑀦𑀲𑀸 𑀓𑀫𑁆𑀫𑀁 𑀅𑀓𑀸𑀲𑀺𑀁 𑀇𑀤𑀁 𑀫𑁂 𑀫𑀦𑁄𑀓𑀫𑁆𑀫𑀁 𑀦𑁂𑀯𑀢𑁆𑀢𑀩𑁆𑀬𑀸𑀩𑀸𑀥𑀸𑀬𑀧𑀺 𑀲𑀁𑀯𑀢𑁆𑀢𑀢𑀺, 𑀦 𑀧𑀭𑀩𑁆𑀬𑀸𑀩𑀸𑀥𑀸𑀬𑀧𑀺 𑀲𑀁𑀯𑀢𑁆𑀢𑀢𑀺, 𑀦 𑀉𑀪𑀬𑀩𑁆𑀬𑀸𑀩𑀸𑀥𑀸𑀬𑀧𑀺 𑀲𑀁𑀯𑀢𑁆𑀢𑀢𑀺—  𑀓𑀼𑀲𑀮𑀁 𑀇𑀤𑀁 𑀫𑀦𑁄𑀓𑀫𑁆𑀫𑀁 𑀲𑀼𑀔𑀼𑀤𑁆𑀭𑀬𑀁 𑀲𑀼𑀔𑀯𑀺𑀧𑀸𑀓𑀦𑁆’𑀢𑀺, 𑀢𑁂𑀦𑁂𑀯 𑀢𑁆𑀯𑀁, 𑀭𑀸𑀳𑀼𑀮, 𑀧𑀻𑀢𑀺𑀧𑀸𑀫𑁄𑀚𑁆𑀚𑁂𑀦 𑀯𑀺𑀳𑀭𑁂𑀬𑁆𑀬𑀸𑀲𑀺 𑀅𑀳𑁄𑀭𑀢𑁆𑀢𑀸𑀦𑀼𑀲𑀺𑀓𑁆𑀔𑀻 𑀓𑀼𑀲𑀮𑁂𑀲𑀼 𑀥𑀫𑁆𑀫𑁂𑀲𑀼𑁇

(112.)

300\. 𑀬𑁂 𑀳𑀺 𑀓𑁂𑀘𑀺, 𑀭𑀸𑀳𑀼𑀮, 𑀅𑀢𑀻𑀢𑀫𑀤𑁆𑀥𑀸𑀦𑀁 𑀲𑀫𑀡𑀸 𑀯𑀸 𑀩𑁆𑀭𑀸𑀳𑁆𑀫𑀡𑀸 𑀯𑀸 𑀓𑀸𑀬𑀓𑀫𑁆𑀫𑀁 𑀧𑀭𑀺𑀲𑁄𑀥𑁂𑀲𑀼𑀁, 𑀯𑀘𑀻𑀓𑀫𑁆𑀫𑀁 𑀧𑀭𑀺𑀲𑁄𑀥𑁂𑀲𑀼𑀁, 𑀫𑀦𑁄𑀓𑀫𑁆𑀫𑀁 𑀧𑀭𑀺𑀲𑁄𑀥𑁂𑀲𑀼𑀁, 𑀲𑀩𑁆𑀩𑁂 𑀢𑁂 𑀏𑀯𑀫𑁂𑀯𑀁 𑀧𑀘𑁆𑀘𑀯𑁂𑀓𑁆𑀔𑀺𑀢𑁆𑀯𑀸 𑀧𑀘𑁆𑀘𑀯𑁂𑀓𑁆𑀔𑀺𑀢𑁆𑀯𑀸 𑀓𑀸𑀬𑀓𑀫𑁆𑀫𑀁 𑀧𑀭𑀺𑀲𑁄𑀥𑁂𑀲𑀼𑀁, 𑀧𑀘𑁆𑀘𑀯𑁂𑀓𑁆𑀔𑀺𑀢𑁆𑀯𑀸 𑀧𑀘𑁆𑀘𑀯𑁂𑀓𑁆𑀔𑀺𑀢𑁆𑀯𑀸 𑀯𑀘𑀻𑀓𑀫𑁆𑀫𑀁 𑀧𑀭𑀺𑀲𑁄𑀥𑁂𑀲𑀼𑀁, 𑀧𑀘𑁆𑀘𑀯𑁂𑀓𑁆𑀔𑀺𑀢𑁆𑀯𑀸 𑀧𑀘𑁆𑀘𑀯𑁂𑀓𑁆𑀔𑀺𑀢𑁆𑀯𑀸 𑀫𑀦𑁄𑀓𑀫𑁆𑀫𑀁 𑀧𑀭𑀺𑀲𑁄𑀥𑁂𑀲𑀼𑀁𑁇 𑀬𑁂𑀧𑀺 𑀳𑀺 𑀓𑁂𑀘𑀺, 𑀭𑀸𑀳𑀼𑀮, 𑀅𑀦𑀸𑀕𑀢𑀫𑀤𑁆𑀥𑀸𑀦𑀁 𑀲𑀫𑀡𑀸 𑀯𑀸 𑀩𑁆𑀭𑀸𑀳𑁆𑀫𑀡𑀸 𑀯𑀸 𑀓𑀸𑀬𑀓𑀫𑁆𑀫𑀁 𑀧𑀭𑀺𑀲𑁄𑀥𑁂𑀲𑁆𑀲𑀦𑁆𑀢𑀺, 𑀯𑀘𑀻𑀓𑀫𑁆𑀫𑀁 𑀧𑀭𑀺𑀲𑁄𑀥𑁂𑀲𑁆𑀲𑀦𑁆𑀢𑀺, 𑀫𑀦𑁄𑀓𑀫𑁆𑀫𑀁 𑀧𑀭𑀺𑀲𑁄𑀥𑁂𑀲𑁆𑀲𑀦𑁆𑀢𑀺, 𑀲𑀩𑁆𑀩𑁂 𑀢𑁂 𑀏𑀯𑀫𑁂𑀯𑀁 𑀧𑀘𑁆𑀘𑀯𑁂𑀓𑁆𑀔𑀺𑀢𑁆𑀯𑀸 𑀧𑀘𑁆𑀘𑀯𑁂𑀓𑁆𑀔𑀺𑀢𑁆𑀯𑀸 𑀓𑀸𑀬𑀓𑀫𑁆𑀫𑀁 𑀧𑀭𑀺𑀲𑁄𑀥𑁂𑀲𑁆𑀲𑀦𑁆𑀢𑀺, 𑀧𑀘𑁆𑀘𑀯𑁂𑀓𑁆𑀔𑀺𑀢𑁆𑀯𑀸 𑀧𑀘𑁆𑀘𑀯𑁂𑀓𑁆𑀔𑀺𑀢𑁆𑀯𑀸 𑀯𑀘𑀻𑀓𑀫𑁆𑀫𑀁 𑀧𑀭𑀺𑀲𑁄𑀥𑁂𑀲𑁆𑀲𑀦𑁆𑀢𑀺, 𑀧𑀘𑁆𑀘𑀯𑁂𑀓𑁆𑀔𑀺𑀢𑁆𑀯𑀸 𑀧𑀘𑁆𑀘𑀯𑁂𑀓𑁆𑀔𑀺𑀢𑁆𑀯𑀸 𑀫𑀦𑁄𑀓𑀫𑁆𑀫𑀁 𑀧𑀭𑀺𑀲𑁄𑀥𑁂𑀲𑁆𑀲𑀦𑁆”𑀢𑀺𑁇 𑀬𑁂𑀧𑀺 𑀳𑀺 𑀓𑁂𑀘𑀺, 𑀭𑀸𑀳𑀼𑀮, 𑀏𑀢𑀭𑀳𑀺 𑀲𑀫𑀡𑀸 𑀯𑀸 𑀩𑁆𑀭𑀸𑀳𑁆𑀫𑀡𑀸 𑀯𑀸 𑀓𑀸𑀬𑀓𑀫𑁆𑀫𑀁 𑀧𑀭𑀺𑀲𑁄𑀥𑁂𑀦𑁆𑀢𑀺, 𑀯𑀘𑀻𑀓𑀫𑁆𑀫𑀁 𑀧𑀭𑀺𑀲𑁄𑀥𑁂𑀦𑁆𑀢𑀺, 𑀫𑀦𑁄𑀓𑀫𑁆𑀫𑀁 𑀧𑀭𑀺𑀲𑁄𑀥𑁂𑀦𑁆𑀢𑀺, 𑀲𑀩𑁆𑀩𑁂 𑀢𑁂 𑀏𑀯𑀫𑁂𑀯𑀁 𑀧𑀘𑁆𑀘𑀯𑁂𑀓𑁆𑀔𑀺𑀢𑁆𑀯𑀸 𑀧𑀘𑁆𑀘𑀯𑁂𑀓𑁆𑀔𑀺𑀢𑁆𑀯𑀸 𑀓𑀸𑀬𑀓𑀫𑁆𑀫𑀁 𑀧𑀭𑀺𑀲𑁄𑀥𑁂𑀦𑁆𑀢𑀺, 𑀧𑀘𑁆𑀘𑀯𑁂𑀓𑁆𑀔𑀺𑀢𑁆𑀯𑀸 𑀧𑀘𑁆𑀘𑀯𑁂𑀓𑁆𑀔𑀺𑀢𑁆𑀯𑀸 𑀯𑀘𑀻𑀓𑀫𑁆𑀫𑀁 𑀧𑀭𑀺𑀲𑁄𑀥𑁂𑀦𑁆𑀢𑀺, 𑀧𑀘𑁆𑀘𑀯𑁂𑀓𑁆𑀔𑀺𑀢𑁆𑀯𑀸 𑀧𑀘𑁆𑀘𑀯𑁂𑀓𑁆𑀔𑀺𑀢𑁆𑀯𑀸 𑀫𑀦𑁄𑀓𑀫𑁆𑀫𑀁 𑀧𑀭𑀺𑀲𑁄𑀥𑁂𑀦𑁆𑀢𑀺𑁇 𑀢𑀲𑁆𑀫𑀸𑀢𑀺𑀳, 𑀭𑀸𑀳𑀼𑀮, ‘𑀧𑀘𑁆𑀘𑀯𑁂𑀓𑁆𑀔𑀺𑀢𑁆𑀯𑀸 𑀧𑀘𑁆𑀘𑀯𑁂𑀓𑁆𑀔𑀺𑀢𑁆𑀯𑀸 𑀓𑀸𑀬𑀓𑀫𑁆𑀫𑀁 𑀧𑀭𑀺𑀲𑁄𑀥𑁂𑀲𑁆𑀲𑀸𑀫𑀺, 𑀧𑀘𑁆𑀘𑀯𑁂𑀓𑁆𑀔𑀺𑀢𑁆𑀯𑀸 𑀧𑀘𑁆𑀘𑀯𑁂𑀓𑁆𑀔𑀺𑀢𑁆𑀯𑀸 𑀯𑀘𑀻𑀓𑀫𑁆𑀫𑀁 𑀧𑀭𑀺𑀲𑁄𑀥𑁂𑀲𑁆𑀲𑀸𑀫𑀺, 𑀧𑀘𑁆𑀘𑀯𑁂𑀓𑁆𑀔𑀺𑀢𑁆𑀯𑀸 𑀧𑀘𑁆𑀘𑀯𑁂𑀓𑁆𑀔𑀺𑀢𑁆𑀯𑀸 𑀫𑀦𑁄𑀓𑀫𑁆𑀫𑀁 𑀧𑀭𑀺𑀲𑁄𑀥𑁂𑀲𑁆𑀲𑀸𑀫𑀻’𑀢𑀺—  𑀏𑀯𑀜𑁆𑀳𑀺 𑀢𑁂, 𑀭𑀸𑀳𑀼𑀮, 𑀲𑀺𑀓𑁆𑀔𑀺𑀢𑀩𑁆𑀩𑀦𑁆”𑀢𑀺𑁇

301\. 𑀇𑀤𑀫𑀯𑁄𑀘 𑀪𑀕𑀯𑀸𑁇 𑀅𑀢𑁆𑀢𑀫𑀦𑁄 𑀆𑀬𑀲𑁆𑀫𑀸 𑀭𑀸𑀳𑀼𑀮𑁄 𑀪𑀕𑀯𑀢𑁄 𑀪𑀸𑀲𑀺𑀢𑀁 𑀅𑀪𑀺𑀦𑀦𑁆𑀤𑀻𑀢𑀺𑁇

---

302\. 𑀅𑀫𑁆𑀩𑀮𑀝𑁆𑀞𑀺𑀓𑀭𑀸𑀳𑀼𑀮𑁄𑀯𑀸𑀤𑀲𑀼𑀢𑁆𑀢𑀁 𑀦𑀺𑀝𑁆𑀞𑀺𑀢𑀁 𑀧𑀞𑀫𑀁𑁇



[Go to previous page (2 Bhikkhuvagga)](../2.md) / [Go to parent page (2 Bhikkhuvagga)](../2.md) / [Go to next page (2.2 Mahārāhulovādasutta)](2.2.md)


