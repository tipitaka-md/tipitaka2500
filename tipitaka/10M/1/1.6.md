
[Home](/) / [10M Majjhimapaṇṇāsapāḷi](/tipitaka/10M.md) / [1 Gahapativagga](/tipitaka/10M/1.md)

# 𑁧𑁇𑁬 𑀉𑀧𑀸𑀮𑀺𑀲𑀼𑀢𑁆𑀢

### 𑀕𑀳𑀧𑀢𑀺𑀯𑀕𑁆𑀕

### 𑀉𑀧𑀸𑀮𑀺𑀲𑀼𑀢𑁆𑀢

(56.)

119. 𑀏𑀯𑀁 𑀫𑁂 𑀲𑀼𑀢𑀁—  𑀏𑀓𑀁 𑀲𑀫𑀬𑀁 𑀪𑀕𑀯𑀸 𑀦𑀸𑀍𑀅𑀦𑁆𑀤𑀸𑀬𑀁 𑀯𑀺𑀳𑀭𑀢𑀺 𑀧𑀸𑀯𑀸𑀭𑀺𑀓𑀫𑁆𑀩𑀯𑀦𑁂𑁇 𑀢𑁂𑀦 𑀔𑁄 𑀧𑀦 𑀲𑀫𑀬𑁂𑀦 𑀦𑀺𑀕𑀡𑁆𑀞𑁄 𑀦𑀸𑀝𑀧𑀼𑀢𑁆𑀢𑁄 𑀦𑀸𑀍𑀅𑀦𑁆𑀤𑀸𑀬𑀁 𑀧𑀝𑀺𑀯𑀲𑀢𑀺 𑀫𑀳𑀢𑀺𑀬𑀸 𑀦𑀺𑀕𑀡𑁆𑀞𑀧𑀭𑀺𑀲𑀸𑀬 𑀲𑀤𑁆𑀥𑀺𑀁𑁇 𑀅𑀣 𑀔𑁄 𑀤𑀻𑀖𑀢𑀧𑀲𑁆𑀲𑀻 𑀦𑀺𑀕𑀡𑁆𑀞𑁄 𑀦𑀸𑀍𑀅𑀦𑁆𑀤𑀸𑀬𑀁 𑀧𑀺𑀡𑁆𑀟𑀸𑀬 𑀘𑀭𑀺𑀢𑁆𑀯𑀸 𑀧𑀘𑁆𑀙𑀸𑀪𑀢𑁆𑀢𑀁 𑀧𑀺𑀡𑁆𑀟𑀧𑀸𑀢𑀧𑀝𑀺𑀓𑁆𑀓𑀦𑁆𑀢𑁄 𑀬𑁂𑀦 𑀧𑀸𑀯𑀸𑀭𑀺𑀓𑀫𑁆𑀩𑀯𑀦𑀁 𑀬𑁂𑀦 𑀪𑀕𑀯𑀸 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀪𑀕𑀯𑀢𑀸 𑀲𑀤𑁆𑀥𑀺𑀁 𑀲𑀫𑁆𑀫𑁄𑀤𑀺𑁇 𑀲𑀫𑁆𑀫𑁄𑀤𑀦𑀻𑀬𑀁 𑀓𑀣𑀁 𑀲𑀸𑀭𑀡𑀻𑀬𑀁 𑀯𑀻𑀢𑀺𑀲𑀸𑀭𑁂𑀢𑁆𑀯𑀸 𑀏𑀓𑀫𑀦𑁆𑀢𑀁 𑀅𑀝𑁆𑀞𑀸𑀲𑀺𑁇 𑀏𑀓𑀫𑀦𑁆𑀢𑀁 𑀞𑀺𑀢𑀁 𑀔𑁄 𑀤𑀻𑀖𑀢𑀧𑀲𑁆𑀲𑀺𑀁 𑀦𑀺𑀕𑀡𑁆𑀞𑀁 𑀪𑀕𑀯𑀸 𑀏𑀢𑀤𑀯𑁄𑀘—  “𑀲𑀁𑀯𑀺𑀚𑁆𑀚𑀦𑁆𑀢𑀺 𑀔𑁄, 𑀢𑀧𑀲𑁆𑀲𑀺, 𑀆𑀲𑀦𑀸𑀦𑀺; 𑀲𑀘𑁂 𑀆𑀓𑀗𑁆𑀔𑀲𑀺 𑀦𑀺𑀲𑀻𑀤𑀸”𑀢𑀺𑁇 𑀏𑀯𑀁 𑀯𑀼𑀢𑁆𑀢𑁂, 𑀤𑀻𑀖𑀢𑀧𑀲𑁆𑀲𑀻 𑀦𑀺𑀕𑀡𑁆𑀞𑁄 𑀅𑀜𑁆𑀜𑀢𑀭𑀁 𑀦𑀻𑀘𑀁 𑀆𑀲𑀦𑀁 𑀕𑀳𑁂𑀢𑁆𑀯𑀸 𑀏𑀓𑀫𑀦𑁆𑀢𑀁 𑀦𑀺𑀲𑀻𑀤𑀺𑁇 𑀏𑀓𑀫𑀦𑁆𑀢𑀁 𑀦𑀺𑀲𑀺𑀦𑁆𑀦𑀁 𑀔𑁄 𑀤𑀻𑀖𑀢𑀧𑀲𑁆𑀲𑀺𑀁 𑀦𑀺𑀕𑀡𑁆𑀞𑀁 𑀪𑀕𑀯𑀸 𑀏𑀢𑀤𑀯𑁄𑀘—  “𑀓𑀢𑀺 𑀧𑀦, 𑀢𑀧𑀲𑁆𑀲𑀺, 𑀦𑀺𑀕𑀡𑁆𑀞𑁄 𑀦𑀸𑀝𑀧𑀼𑀢𑁆𑀢𑁄 𑀓𑀫𑁆𑀫𑀸𑀦𑀺 𑀧𑀜𑁆𑀜𑀧𑁂𑀢𑀺 𑀧𑀸𑀧𑀲𑁆𑀲 𑀓𑀫𑁆𑀫𑀲𑁆𑀲 𑀓𑀺𑀭𑀺𑀬𑀸𑀬 𑀧𑀸𑀧𑀲𑁆𑀲 𑀓𑀫𑁆𑀫𑀲𑁆𑀲 𑀧𑀯𑀢𑁆𑀢𑀺𑀬𑀸”𑀢𑀺?

120. “𑀦 𑀔𑁄, 𑀆𑀯𑀼𑀲𑁄 𑀕𑁄𑀢𑀫, 𑀆𑀘𑀺𑀡𑁆𑀡𑀁 𑀦𑀺𑀕𑀡𑁆𑀞𑀲𑁆𑀲 𑀦𑀸𑀝𑀧𑀼𑀢𑁆𑀢𑀲𑁆𑀲 ‘𑀓𑀫𑁆𑀫𑀁, 𑀓𑀫𑁆𑀫𑀦𑁆’𑀢𑀺 𑀧𑀜𑁆𑀜𑀧𑁂𑀢𑀼𑀁; ‘𑀤𑀡𑁆𑀟𑀁, 𑀤𑀡𑁆𑀟𑀦𑁆’𑀢𑀺 𑀔𑁄, 𑀆𑀯𑀼𑀲𑁄 𑀕𑁄𑀢𑀫, 𑀆𑀘𑀺𑀡𑁆𑀡𑀁 𑀦𑀺𑀕𑀡𑁆𑀞𑀲𑁆𑀲 𑀦𑀸𑀝𑀧𑀼𑀢𑁆𑀢𑀲𑁆𑀲 𑀧𑀜𑁆𑀜𑀧𑁂𑀢𑀼𑀦𑁆”𑀢𑀺𑁇

121. “𑀓𑀢𑀺 𑀧𑀦, 𑀢𑀧𑀲𑁆𑀲𑀺, 𑀦𑀺𑀕𑀡𑁆𑀞𑁄 𑀦𑀸𑀝𑀧𑀼𑀢𑁆𑀢𑁄 𑀤𑀡𑁆𑀟𑀸𑀦𑀺 𑀧𑀜𑁆𑀜𑀧𑁂𑀢𑀺 𑀧𑀸𑀧𑀲𑁆𑀲 𑀓𑀫𑁆𑀫𑀲𑁆𑀲 𑀓𑀺𑀭𑀺𑀬𑀸𑀬 𑀧𑀸𑀧𑀲𑁆𑀲 𑀓𑀫𑁆𑀫𑀲𑁆𑀲 𑀧𑀯𑀢𑁆𑀢𑀺𑀬𑀸”𑀢𑀺?

122. “𑀢𑀻𑀡𑀺 𑀔𑁄, 𑀆𑀯𑀼𑀲𑁄 𑀕𑁄𑀢𑀫, 𑀦𑀺𑀕𑀡𑁆𑀞𑁄 𑀦𑀸𑀝𑀧𑀼𑀢𑁆𑀢𑁄 𑀤𑀡𑁆𑀟𑀸𑀦𑀺 𑀧𑀜𑁆𑀜𑀧𑁂𑀢𑀺 𑀧𑀸𑀧𑀲𑁆𑀲 𑀓𑀫𑁆𑀫𑀲𑁆𑀲 𑀓𑀺𑀭𑀺𑀬𑀸𑀬 𑀧𑀸𑀧𑀲𑁆𑀲 𑀓𑀫𑁆𑀫𑀲𑁆𑀲 𑀧𑀯𑀢𑁆𑀢𑀺𑀬𑀸𑀢𑀺, 𑀲𑁂𑀬𑁆𑀬𑀣𑀺𑀤𑀁—  𑀓𑀸𑀬𑀤𑀡𑁆𑀟𑀁, 𑀯𑀘𑀻𑀤𑀡𑁆𑀟𑀁, 𑀫𑀦𑁄𑀤𑀡𑁆𑀟𑀦𑁆”𑀢𑀺𑁇

123. “𑀓𑀺𑀁 𑀧𑀦, 𑀢𑀧𑀲𑁆𑀲𑀺, 𑀅𑀜𑁆𑀜𑀤𑁂𑀯 𑀓𑀸𑀬𑀤𑀡𑁆𑀟𑀁, 𑀅𑀜𑁆𑀜𑀁 𑀯𑀘𑀻𑀤𑀡𑁆𑀟𑀁, 𑀅𑀜𑁆𑀜𑀁 𑀫𑀦𑁄𑀤𑀡𑁆𑀟𑀦𑁆”𑀢𑀺?

124. “𑀅𑀜𑁆𑀜𑀤𑁂𑀯, 𑀆𑀯𑀼𑀲𑁄 𑀕𑁄𑀢𑀫, 𑀓𑀸𑀬𑀤𑀡𑁆𑀟𑀁, 𑀅𑀜𑁆𑀜𑀁 𑀯𑀘𑀻𑀤𑀡𑁆𑀟𑀁, 𑀅𑀜𑁆𑀜𑀁 𑀫𑀦𑁄𑀤𑀡𑁆𑀟𑀦𑁆”𑀢𑀺𑁇

125. “𑀇𑀫𑁂𑀲𑀁 𑀧𑀦, 𑀢𑀧𑀲𑁆𑀲𑀺, 𑀢𑀺𑀡𑁆𑀡𑀁 𑀤𑀡𑁆𑀟𑀸𑀦𑀁 𑀏𑀯𑀁 𑀧𑀝𑀺𑀯𑀺𑀪𑀢𑁆𑀢𑀸𑀦𑀁 𑀏𑀯𑀁 𑀧𑀝𑀺𑀯𑀺𑀲𑀺𑀝𑁆𑀞𑀸𑀦𑀁 𑀓𑀢𑀫𑀁 𑀤𑀡𑁆𑀟𑀁 𑀦𑀺𑀕𑀡𑁆𑀞𑁄 𑀦𑀸𑀝𑀧𑀼𑀢𑁆𑀢𑁄 𑀫𑀳𑀸𑀲𑀸𑀯𑀚𑁆𑀚𑀢𑀭𑀁 𑀧𑀜𑁆𑀜𑀧𑁂𑀢𑀺 𑀧𑀸𑀧𑀲𑁆𑀲 𑀓𑀫𑁆𑀫𑀲𑁆𑀲 𑀓𑀺𑀭𑀺𑀬𑀸𑀬 𑀧𑀸𑀧𑀲𑁆𑀲 𑀓𑀫𑁆𑀫𑀲𑁆𑀲 𑀧𑀯𑀢𑁆𑀢𑀺𑀬𑀸, 𑀬𑀤𑀺 𑀯𑀸 𑀓𑀸𑀬𑀤𑀡𑁆𑀟𑀁, 𑀬𑀤𑀺 𑀯𑀸 𑀯𑀘𑀻𑀤𑀡𑁆𑀟𑀁, 𑀬𑀤𑀺 𑀯𑀸 𑀫𑀦𑁄𑀤𑀡𑁆𑀟𑀦𑁆”𑀢𑀺?

126. “𑀇𑀫𑁂𑀲𑀁 𑀔𑁄, 𑀆𑀯𑀼𑀲𑁄 𑀕𑁄𑀢𑀫, 𑀢𑀺𑀡𑁆𑀡𑀁 𑀤𑀡𑁆𑀟𑀸𑀦𑀁 𑀏𑀯𑀁 𑀧𑀝𑀺𑀯𑀺𑀪𑀢𑁆𑀢𑀸𑀦𑀁 𑀏𑀯𑀁 𑀧𑀝𑀺𑀯𑀺𑀲𑀺𑀝𑁆𑀞𑀸𑀦𑀁 𑀓𑀸𑀬𑀤𑀡𑁆𑀟𑀁 𑀦𑀺𑀕𑀡𑁆𑀞𑁄 𑀦𑀸𑀝𑀧𑀼𑀢𑁆𑀢𑁄 𑀫𑀳𑀸𑀲𑀸𑀯𑀚𑁆𑀚𑀢𑀭𑀁 𑀧𑀜𑁆𑀜𑀧𑁂𑀢𑀺 𑀧𑀸𑀧𑀲𑁆𑀲 𑀓𑀫𑁆𑀫𑀲𑁆𑀲 𑀓𑀺𑀭𑀺𑀬𑀸𑀬 𑀧𑀸𑀧𑀲𑁆𑀲 𑀓𑀫𑁆𑀫𑀲𑁆𑀲 𑀧𑀯𑀢𑁆𑀢𑀺𑀬𑀸, 𑀦𑁄 𑀢𑀣𑀸 𑀯𑀘𑀻𑀤𑀡𑁆𑀟𑀁, 𑀦𑁄 𑀢𑀣𑀸 𑀫𑀦𑁄𑀤𑀡𑁆𑀟𑀦𑁆”𑀢𑀺𑁇

127. “𑀓𑀸𑀬𑀤𑀡𑁆𑀟𑀦𑁆𑀢𑀺, 𑀢𑀧𑀲𑁆𑀲𑀺, 𑀯𑀤𑁂𑀲𑀺”?

128. “𑀓𑀸𑀬𑀤𑀡𑁆𑀟𑀦𑁆𑀢𑀺, 𑀆𑀯𑀼𑀲𑁄 𑀕𑁄𑀢𑀫, 𑀯𑀤𑀸𑀫𑀺”𑁇

129. “𑀓𑀸𑀬𑀤𑀡𑁆𑀟𑀦𑁆𑀢𑀺, 𑀢𑀧𑀲𑁆𑀲𑀺, 𑀯𑀤𑁂𑀲𑀺”?

130. “𑀓𑀸𑀬𑀤𑀡𑁆𑀟𑀦𑁆𑀢𑀺, 𑀆𑀯𑀼𑀲𑁄 𑀕𑁄𑀢𑀫, 𑀯𑀤𑀸𑀫𑀺”𑁇

131. “𑀓𑀸𑀬𑀤𑀡𑁆𑀟𑀦𑁆𑀢𑀺, 𑀢𑀧𑀲𑁆𑀲𑀺, 𑀯𑀤𑁂𑀲𑀺”?

132. “𑀓𑀸𑀬𑀤𑀡𑁆𑀟𑀦𑁆𑀢𑀺, 𑀆𑀯𑀼𑀲𑁄 𑀕𑁄𑀢𑀫, 𑀯𑀤𑀸𑀫𑀻”𑀢𑀺𑁇

133. 𑀇𑀢𑀺𑀳 𑀪𑀕𑀯𑀸 𑀤𑀻𑀖𑀢𑀧𑀲𑁆𑀲𑀺𑀁 𑀦𑀺𑀕𑀡𑁆𑀞𑀁 𑀇𑀫𑀲𑁆𑀫𑀺𑀁 𑀓𑀣𑀸𑀯𑀢𑁆𑀣𑀼𑀲𑁆𑀫𑀺𑀁 𑀬𑀸𑀯𑀢𑀢𑀺𑀬𑀓𑀁 𑀧𑀢𑀺𑀝𑁆𑀞𑀸𑀧𑁂𑀲𑀺𑁇

(57.)

134. 𑀏𑀯𑀁 𑀯𑀼𑀢𑁆𑀢𑁂, 𑀤𑀻𑀖𑀢𑀧𑀲𑁆𑀲𑀻 𑀦𑀺𑀕𑀡𑁆𑀞𑁄 𑀪𑀕𑀯𑀦𑁆𑀢𑀁 𑀏𑀢𑀤𑀯𑁄𑀘—  “𑀢𑁆𑀯𑀁 𑀧𑀦𑀸𑀯𑀼𑀲𑁄 𑀕𑁄𑀢𑀫, 𑀓𑀢𑀺 𑀤𑀡𑁆𑀟𑀸𑀦𑀺 𑀧𑀜𑁆𑀜𑀧𑁂𑀲𑀺 𑀧𑀸𑀧𑀲𑁆𑀲 𑀓𑀫𑁆𑀫𑀲𑁆𑀲 𑀓𑀺𑀭𑀺𑀬𑀸𑀬 𑀧𑀸𑀧𑀲𑁆𑀲 𑀓𑀫𑁆𑀫𑀲𑁆𑀲 𑀧𑀯𑀢𑁆𑀢𑀺𑀬𑀸”𑀢𑀺?

135. “𑀦 𑀔𑁄, 𑀢𑀧𑀲𑁆𑀲𑀺, 𑀆𑀘𑀺𑀡𑁆𑀡𑀁 𑀢𑀣𑀸𑀕𑀢𑀲𑁆𑀲 ‘𑀤𑀡𑁆𑀟𑀁, 𑀤𑀡𑁆𑀟𑀦𑁆’𑀢𑀺 𑀧𑀜𑁆𑀜𑀧𑁂𑀢𑀼𑀁; ‘𑀓𑀫𑁆𑀫𑀁, 𑀓𑀫𑁆𑀫𑀦𑁆’𑀢𑀺 𑀔𑁄, 𑀢𑀧𑀲𑁆𑀲𑀺, 𑀆𑀘𑀺𑀡𑁆𑀡𑀁 𑀢𑀣𑀸𑀕𑀢𑀲𑁆𑀲 𑀧𑀜𑁆𑀜𑀧𑁂𑀢𑀼𑀦𑁆”𑀢𑀺?

136. “𑀢𑁆𑀯𑀁 𑀧𑀦𑀸𑀯𑀼𑀲𑁄 𑀕𑁄𑀢𑀫, 𑀓𑀢𑀺 𑀓𑀫𑁆𑀫𑀸𑀦𑀺 𑀧𑀜𑁆𑀜𑀧𑁂𑀲𑀺 𑀧𑀸𑀧𑀲𑁆𑀲 𑀓𑀫𑁆𑀫𑀲𑁆𑀲 𑀓𑀺𑀭𑀺𑀬𑀸𑀬 𑀧𑀸𑀧𑀲𑁆𑀲 𑀓𑀫𑁆𑀫𑀲𑁆𑀲 𑀧𑀯𑀢𑁆𑀢𑀺𑀬𑀸”𑀢𑀺?

137. “𑀢𑀻𑀡𑀺 𑀔𑁄 𑀅𑀳𑀁, 𑀢𑀧𑀲𑁆𑀲𑀺, 𑀓𑀫𑁆𑀫𑀸𑀦𑀺 𑀧𑀜𑁆𑀜𑀧𑁂𑀫𑀺 𑀧𑀸𑀧𑀲𑁆𑀲 𑀓𑀫𑁆𑀫𑀲𑁆𑀲 𑀓𑀺𑀭𑀺𑀬𑀸𑀬 𑀧𑀸𑀧𑀲𑁆𑀲 𑀓𑀫𑁆𑀫𑀲𑁆𑀲 𑀧𑀯𑀢𑁆𑀢𑀺𑀬𑀸, 𑀲𑁂𑀬𑁆𑀬𑀣𑀺𑀤𑀁—  𑀓𑀸𑀬𑀓𑀫𑁆𑀫𑀁, 𑀯𑀘𑀻𑀓𑀫𑁆𑀫𑀁, 𑀫𑀦𑁄𑀓𑀫𑁆𑀫𑀦𑁆”𑀢𑀺𑁇

138. “𑀓𑀺𑀁 𑀧𑀦𑀸𑀯𑀼𑀲𑁄 𑀕𑁄𑀢𑀫, 𑀅𑀜𑁆𑀜𑀤𑁂𑀯 𑀓𑀸𑀬𑀓𑀫𑁆𑀫𑀁, 𑀅𑀜𑁆𑀜𑀁 𑀯𑀘𑀻𑀓𑀫𑁆𑀫𑀁, 𑀅𑀜𑁆𑀜𑀁 𑀫𑀦𑁄𑀓𑀫𑁆𑀫𑀦𑁆”𑀢𑀺?

139. “𑀅𑀜𑁆𑀜𑀤𑁂𑀯, 𑀢𑀧𑀲𑁆𑀲𑀺, 𑀓𑀸𑀬𑀓𑀫𑁆𑀫𑀁, 𑀅𑀜𑁆𑀜𑀁 𑀯𑀘𑀻𑀓𑀫𑁆𑀫𑀁, 𑀅𑀜𑁆𑀜𑀁 𑀫𑀦𑁄𑀓𑀫𑁆𑀫𑀦𑁆”𑀢𑀺𑁇

140. “𑀇𑀫𑁂𑀲𑀁 𑀧𑀦𑀸𑀯𑀼𑀲𑁄 𑀕𑁄𑀢𑀫, 𑀢𑀺𑀡𑁆𑀡𑀁 𑀓𑀫𑁆𑀫𑀸𑀦𑀁 𑀏𑀯𑀁 𑀧𑀝𑀺𑀯𑀺𑀪𑀢𑁆𑀢𑀸𑀦𑀁 𑀏𑀯𑀁 𑀧𑀝𑀺𑀯𑀺𑀲𑀺𑀝𑁆𑀞𑀸𑀦𑀁 𑀓𑀢𑀫𑀁 𑀓𑀫𑁆𑀫𑀁 𑀫𑀳𑀸𑀲𑀸𑀯𑀚𑁆𑀚𑀢𑀭𑀁 𑀧𑀜𑁆𑀜𑀧𑁂𑀲𑀺 𑀧𑀸𑀧𑀲𑁆𑀲 𑀓𑀫𑁆𑀫𑀲𑁆𑀲 𑀓𑀺𑀭𑀺𑀬𑀸𑀬 𑀧𑀸𑀧𑀲𑁆𑀲 𑀓𑀫𑁆𑀫𑀲𑁆𑀲 𑀧𑀯𑀢𑁆𑀢𑀺𑀬𑀸, 𑀬𑀤𑀺 𑀯𑀸 𑀓𑀸𑀬𑀓𑀫𑁆𑀫𑀁, 𑀬𑀤𑀺 𑀯𑀸 𑀯𑀘𑀻𑀓𑀫𑁆𑀫𑀁, 𑀬𑀤𑀺 𑀯𑀸 𑀫𑀦𑁄𑀓𑀫𑁆𑀫𑀦𑁆”𑀢𑀺?

141. “𑀇𑀫𑁂𑀲𑀁 𑀔𑁄 𑀅𑀳𑀁, 𑀢𑀧𑀲𑁆𑀲𑀺, 𑀢𑀺𑀡𑁆𑀡𑀁 𑀓𑀫𑁆𑀫𑀸𑀦𑀁 𑀏𑀯𑀁 𑀧𑀝𑀺𑀯𑀺𑀪𑀢𑁆𑀢𑀸𑀦𑀁 𑀏𑀯𑀁 𑀧𑀝𑀺𑀯𑀺𑀲𑀺𑀝𑁆𑀞𑀸𑀦𑀁 𑀫𑀦𑁄𑀓𑀫𑁆𑀫𑀁 𑀫𑀳𑀸𑀲𑀸𑀯𑀚𑁆𑀚𑀢𑀭𑀁 𑀧𑀜𑁆𑀜𑀧𑁂𑀫𑀺 𑀧𑀸𑀧𑀲𑁆𑀲 𑀓𑀫𑁆𑀫𑀲𑁆𑀲 𑀓𑀺𑀭𑀺𑀬𑀸𑀬 𑀧𑀸𑀧𑀲𑁆𑀲 𑀓𑀫𑁆𑀫𑀲𑁆𑀲 𑀧𑀯𑀢𑁆𑀢𑀺𑀬𑀸, 𑀦𑁄 𑀢𑀣𑀸 𑀓𑀸𑀬𑀓𑀫𑁆𑀫𑀁, 𑀦𑁄 𑀢𑀣𑀸 𑀯𑀘𑀻𑀓𑀫𑁆𑀫𑀦𑁆”𑀢𑀺𑁇

142. “𑀫𑀦𑁄𑀓𑀫𑁆𑀫𑀦𑁆𑀢𑀺, 𑀆𑀯𑀼𑀲𑁄 𑀕𑁄𑀢𑀫, 𑀯𑀤𑁂𑀲𑀺”?

143. “𑀫𑀦𑁄𑀓𑀫𑁆𑀫𑀦𑁆𑀢𑀺, 𑀢𑀧𑀲𑁆𑀲𑀺, 𑀯𑀤𑀸𑀫𑀺”𑁇

144. “𑀫𑀦𑁄𑀓𑀫𑁆𑀫𑀦𑁆𑀢𑀺, 𑀆𑀯𑀼𑀲𑁄 𑀕𑁄𑀢𑀫, 𑀯𑀤𑁂𑀲𑀺”?

145. “𑀫𑀦𑁄𑀓𑀫𑁆𑀫𑀦𑁆𑀢𑀺, 𑀢𑀧𑀲𑁆𑀲𑀺, 𑀯𑀤𑀸𑀫𑀺”𑁇

146. “𑀫𑀦𑁄𑀓𑀫𑁆𑀫𑀦𑁆𑀢𑀺, 𑀆𑀯𑀼𑀲𑁄 𑀕𑁄𑀢𑀫, 𑀯𑀤𑁂𑀲𑀺”?

147. “𑀫𑀦𑁄𑀓𑀫𑁆𑀫𑀦𑁆𑀢𑀺, 𑀢𑀧𑀲𑁆𑀲𑀺, 𑀯𑀤𑀸𑀫𑀻”𑀢𑀺𑁇

148. 𑀇𑀢𑀺𑀳 𑀤𑀻𑀖𑀢𑀧𑀲𑁆𑀲𑀻 𑀦𑀺𑀕𑀡𑁆𑀞𑁄 𑀪𑀕𑀯𑀦𑁆𑀢𑀁 𑀇𑀫𑀲𑁆𑀫𑀺𑀁 𑀓𑀣𑀸𑀯𑀢𑁆𑀣𑀼𑀲𑁆𑀫𑀺𑀁 𑀬𑀸𑀯𑀢𑀢𑀺𑀬𑀓𑀁 𑀧𑀢𑀺𑀝𑁆𑀞𑀸𑀧𑁂𑀢𑁆𑀯𑀸 𑀉𑀝𑁆𑀞𑀸𑀬𑀸𑀲𑀦𑀸 𑀬𑁂𑀦 𑀦𑀺𑀕𑀡𑁆𑀞𑁄 𑀦𑀸𑀝𑀧𑀼𑀢𑁆𑀢𑁄 𑀢𑁂𑀦𑀼𑀧𑀲𑀗𑁆𑀓𑀫𑀺𑁇

(58.)

149. 𑀢𑁂𑀦 𑀔𑁄 𑀧𑀦 𑀲𑀫𑀬𑁂𑀦 𑀦𑀺𑀕𑀡𑁆𑀞𑁄 𑀦𑀸𑀝𑀧𑀼𑀢𑁆𑀢𑁄 𑀫𑀳𑀢𑀺𑀬𑀸 𑀕𑀺𑀳𑀺𑀧𑀭𑀺𑀲𑀸𑀬 𑀲𑀤𑁆𑀥𑀺𑀁 𑀦𑀺𑀲𑀺𑀦𑁆𑀦𑁄 𑀳𑁄𑀢𑀺 𑀩𑀸𑀮𑀓𑀺𑀦𑀺𑀬𑀸 𑀧𑀭𑀺𑀲𑀸𑀬 𑀉𑀧𑀸𑀮𑀺𑀧𑀫𑀼𑀔𑀸𑀬𑁇 𑀅𑀤𑁆𑀤𑀲𑀸 𑀔𑁄 𑀦𑀺𑀕𑀡𑁆𑀞𑁄 𑀦𑀸𑀝𑀧𑀼𑀢𑁆𑀢𑁄 𑀤𑀻𑀖𑀢𑀧𑀲𑁆𑀲𑀺𑀁 𑀦𑀺𑀕𑀡𑁆𑀞𑀁 𑀤𑀽𑀭𑀢𑁄𑀯 𑀆𑀕𑀘𑁆𑀙𑀦𑁆𑀢𑀁; 𑀤𑀺𑀲𑁆𑀯𑀸𑀦 𑀤𑀻𑀖𑀢𑀧𑀲𑁆𑀲𑀺𑀁 𑀦𑀺𑀕𑀡𑁆𑀞𑀁 𑀏𑀢𑀤𑀯𑁄𑀘—  “𑀳𑀦𑁆𑀤 𑀓𑀼𑀢𑁄 𑀦𑀼 𑀢𑁆𑀯𑀁, 𑀢𑀧𑀲𑁆𑀲𑀺, 𑀆𑀕𑀘𑁆𑀙𑀲𑀺 𑀤𑀺𑀯𑀸 𑀤𑀺𑀯𑀲𑁆𑀲𑀸”𑀢𑀺? “𑀇𑀢𑁄 𑀳𑀺 𑀔𑁄 𑀅𑀳𑀁, 𑀪𑀦𑁆𑀢𑁂, 𑀆𑀕𑀘𑁆𑀙𑀸𑀫𑀺 𑀲𑀫𑀡𑀲𑁆𑀲 𑀕𑁄𑀢𑀫𑀲𑁆𑀲 𑀲𑀦𑁆𑀢𑀺𑀓𑀸”𑀢𑀺𑁇 “𑀅𑀳𑀼 𑀧𑀦 𑀢𑁂, 𑀢𑀧𑀲𑁆𑀲𑀺, 𑀲𑀫𑀡𑁂𑀦 𑀕𑁄𑀢𑀫𑁂𑀦 𑀲𑀤𑁆𑀥𑀺𑀁 𑀓𑁄𑀘𑀺𑀤𑁂𑀯 𑀓𑀣𑀸𑀲𑀮𑁆𑀮𑀸𑀧𑁄”𑀢𑀺? “𑀅𑀳𑀼 𑀔𑁄 𑀫𑁂, 𑀪𑀦𑁆𑀢𑁂, 𑀲𑀫𑀡𑁂𑀦 𑀕𑁄𑀢𑀫𑁂𑀦 𑀲𑀤𑁆𑀥𑀺𑀁 𑀓𑁄𑀘𑀺𑀤𑁂𑀯 𑀓𑀣𑀸𑀲𑀮𑁆𑀮𑀸𑀧𑁄”𑀢𑀺𑁇 “𑀬𑀣𑀸 𑀓𑀣𑀁 𑀧𑀦 𑀢𑁂, 𑀢𑀧𑀲𑁆𑀲𑀺, 𑀅𑀳𑀼 𑀲𑀫𑀡𑁂𑀦 𑀕𑁄𑀢𑀫𑁂𑀦 𑀲𑀤𑁆𑀥𑀺𑀁 𑀓𑁄𑀘𑀺𑀤𑁂𑀯 𑀓𑀣𑀸𑀲𑀮𑁆𑀮𑀸𑀧𑁄”𑀢𑀺? 𑀅𑀣 𑀔𑁄 𑀤𑀻𑀖𑀢𑀧𑀲𑁆𑀲𑀻 𑀦𑀺𑀕𑀡𑁆𑀞𑁄 𑀬𑀸𑀯𑀢𑀓𑁄 𑀅𑀳𑁄𑀲𑀺 𑀪𑀕𑀯𑀢𑀸 𑀲𑀤𑁆𑀥𑀺𑀁 𑀓𑀣𑀸𑀲𑀮𑁆𑀮𑀸𑀧𑁄 𑀢𑀁 𑀲𑀩𑁆𑀩𑀁 𑀦𑀺𑀕𑀡𑁆𑀞𑀲𑁆𑀲 𑀦𑀸𑀝𑀧𑀼𑀢𑁆𑀢𑀲𑁆𑀲 𑀆𑀭𑁄𑀘𑁂𑀲𑀺𑁇 𑀏𑀯𑀁 𑀯𑀼𑀢𑁆𑀢𑁂, 𑀦𑀺𑀕𑀡𑁆𑀞𑁄 𑀦𑀸𑀝𑀧𑀼𑀢𑁆𑀢𑁄 𑀤𑀻𑀖𑀢𑀧𑀲𑁆𑀲𑀺𑀁 𑀦𑀺𑀕𑀡𑁆𑀞𑀁 𑀏𑀢𑀤𑀯𑁄𑀘—  “𑀲𑀸𑀥𑀼 𑀲𑀸𑀥𑀼, 𑀢𑀧𑀲𑁆𑀲𑀺𑁇 𑀬𑀣𑀸 𑀢𑀁 𑀲𑀼𑀢𑀯𑀢𑀸 𑀲𑀸𑀯𑀓𑁂𑀦 𑀲𑀫𑁆𑀫𑀤𑁂𑀯 𑀲𑀢𑁆𑀣𑀼𑀲𑀸𑀲𑀦𑀁 𑀆𑀚𑀸𑀦𑀦𑁆𑀢𑁂𑀦 𑀏𑀯𑀫𑁂𑀯 𑀤𑀻𑀖𑀢𑀧𑀲𑁆𑀲𑀺𑀦𑀸 𑀦𑀺𑀕𑀡𑁆𑀞𑁂𑀦 𑀲𑀫𑀡𑀲𑁆𑀲 𑀕𑁄𑀢𑀫𑀲𑁆𑀲 𑀩𑁆𑀬𑀸𑀓𑀢𑀁𑁇 𑀓𑀺𑀜𑁆𑀳𑀺 𑀲𑁄𑀪𑀢𑀺 𑀙𑀯𑁄 𑀫𑀦𑁄𑀤𑀡𑁆𑀟𑁄 𑀇𑀫𑀲𑁆𑀲 𑀏𑀯𑀁 𑀑𑀍𑀆𑀭𑀺𑀓𑀲𑁆𑀲 𑀓𑀸𑀬𑀤𑀡𑁆𑀟𑀲𑁆𑀲 𑀉𑀧𑀦𑀺𑀥𑀸𑀬𑁇 𑀅𑀣 𑀔𑁄 𑀓𑀸𑀬𑀤𑀡𑁆𑀟𑁄𑀯 𑀫𑀳𑀸𑀲𑀸𑀯𑀚𑁆𑀚𑀢𑀭𑁄 𑀧𑀸𑀧𑀲𑁆𑀲 𑀓𑀫𑁆𑀫𑀲𑁆𑀲 𑀓𑀺𑀭𑀺𑀬𑀸𑀬 𑀧𑀸𑀧𑀲𑁆𑀲 𑀓𑀫𑁆𑀫𑀲𑁆𑀲 𑀧𑀯𑀢𑁆𑀢𑀺𑀬𑀸, 𑀦𑁄 𑀢𑀣𑀸 𑀯𑀘𑀻𑀤𑀡𑁆𑀟𑁄, 𑀦𑁄 𑀢𑀣𑀸 𑀫𑀦𑁄𑀤𑀡𑁆𑀟𑁄”𑀢𑀺𑁇

(59.)

150. 𑀏𑀯𑀁 𑀯𑀼𑀢𑁆𑀢𑁂, 𑀉𑀧𑀸𑀮𑀺 𑀕𑀳𑀧𑀢𑀺 𑀦𑀺𑀕𑀡𑁆𑀞𑀁 𑀦𑀸𑀝𑀧𑀼𑀢𑁆𑀢𑀁 𑀏𑀢𑀤𑀯𑁄𑀘—  “𑀲𑀸𑀥𑀼 𑀲𑀸𑀥𑀼, 𑀪𑀦𑁆𑀢𑁂 𑀤𑀻𑀖𑀢𑀧𑀲𑁆𑀲𑀻𑁇 𑀬𑀣𑀸 𑀢𑀁 𑀲𑀼𑀢𑀯𑀢𑀸 𑀲𑀸𑀯𑀓𑁂𑀦 𑀲𑀫𑁆𑀫𑀤𑁂𑀯 𑀲𑀢𑁆𑀣𑀼𑀲𑀸𑀲𑀦𑀁 𑀆𑀚𑀸𑀦𑀦𑁆𑀢𑁂𑀦 𑀏𑀯𑀫𑁂𑀯𑀁 𑀪𑀤𑀦𑁆𑀢𑁂𑀦 𑀢𑀧𑀲𑁆𑀲𑀺𑀦𑀸 𑀲𑀫𑀡𑀲𑁆𑀲 𑀕𑁄𑀢𑀫𑀲𑁆𑀲 𑀩𑁆𑀬𑀸𑀓𑀢𑀁𑁇 𑀓𑀺𑀜𑁆𑀳𑀺 𑀲𑁄𑀪𑀢𑀺 𑀙𑀯𑁄 𑀫𑀦𑁄𑀤𑀡𑁆𑀟𑁄 𑀇𑀫𑀲𑁆𑀲 𑀏𑀯𑀁 𑀑𑀍𑀆𑀭𑀺𑀓𑀲𑁆𑀲 𑀓𑀸𑀬𑀤𑀡𑁆𑀟𑀲𑁆𑀲 𑀉𑀧𑀦𑀺𑀥𑀸𑀬𑁇 𑀅𑀣 𑀔𑁄 𑀓𑀸𑀬𑀤𑀡𑁆𑀟𑁄𑀯 𑀫𑀳𑀸𑀲𑀸𑀯𑀚𑁆𑀚𑀢𑀭𑁄 𑀧𑀸𑀧𑀲𑁆𑀲 𑀓𑀫𑁆𑀫𑀲𑁆𑀲 𑀓𑀺𑀭𑀺𑀬𑀸𑀬 𑀧𑀸𑀧𑀲𑁆𑀲 𑀓𑀫𑁆𑀫𑀲𑁆𑀲 𑀧𑀯𑀢𑁆𑀢𑀺𑀬𑀸, 𑀦𑁄 𑀢𑀣𑀸 𑀯𑀘𑀻𑀤𑀡𑁆𑀟𑁄, 𑀦𑁄 𑀢𑀣𑀸 𑀫𑀦𑁄𑀤𑀡𑁆𑀟𑁄𑁇 𑀳𑀦𑁆𑀤 𑀘𑀸𑀳𑀁, 𑀪𑀦𑁆𑀢𑁂, 𑀕𑀘𑁆𑀙𑀸𑀫𑀺 𑀲𑀫𑀡𑀲𑁆𑀲 𑀕𑁄𑀢𑀫𑀲𑁆𑀲 𑀇𑀫𑀲𑁆𑀫𑀺𑀁 𑀓𑀣𑀸𑀯𑀢𑁆𑀣𑀼𑀲𑁆𑀫𑀺𑀁 𑀯𑀸𑀤𑀁 𑀆𑀭𑁄𑀧𑁂𑀲𑁆𑀲𑀸𑀫𑀺𑁇 𑀲𑀘𑁂 𑀫𑁂 𑀲𑀫𑀡𑁄 𑀕𑁄𑀢𑀫𑁄 𑀢𑀣𑀸 𑀧𑀢𑀺𑀝𑁆𑀞𑀳𑀺𑀲𑁆𑀲𑀢𑀺 𑀬𑀣𑀸 𑀪𑀤𑀦𑁆𑀢𑁂𑀦 𑀢𑀧𑀲𑁆𑀲𑀺𑀦𑀸 𑀧𑀢𑀺𑀝𑁆𑀞𑀸𑀧𑀺𑀢𑀁; 𑀲𑁂𑀬𑁆𑀬𑀣𑀸𑀧𑀺 𑀦𑀸𑀫 𑀩𑀮𑀯𑀸 𑀧𑀼𑀭𑀺𑀲𑁄 𑀤𑀻𑀖𑀮𑁄𑀫𑀺𑀓𑀁 𑀏𑀍𑀅𑀓𑀁 𑀮𑁄𑀫𑁂𑀲𑀼 𑀕𑀳𑁂𑀢𑁆𑀯𑀸 𑀆𑀓𑀟𑁆𑀠𑁂𑀬𑁆𑀬 𑀧𑀭𑀺𑀓𑀟𑁆𑀠𑁂𑀬𑁆𑀬 𑀲𑀫𑁆𑀧𑀭𑀺𑀓𑀟𑁆𑀠𑁂𑀬𑁆𑀬; 𑀏𑀯𑀫𑁂𑀯𑀸𑀳𑀁 𑀲𑀫𑀡𑀁 𑀕𑁄𑀢𑀫𑀁 𑀯𑀸𑀤𑁂𑀦 𑀯𑀸𑀤𑀁 𑀆𑀓𑀟𑁆𑀠𑀺𑀲𑁆𑀲𑀸𑀫𑀺 𑀧𑀭𑀺𑀓𑀟𑁆𑀠𑀺𑀲𑁆𑀲𑀸𑀫𑀺 𑀲𑀫𑁆𑀧𑀭𑀺𑀓𑀟𑁆𑀠𑀺𑀲𑁆𑀲𑀸𑀫𑀺𑁇 𑀲𑁂𑀬𑁆𑀬𑀣𑀸𑀧𑀺 𑀦𑀸𑀫 𑀩𑀮𑀯𑀸 𑀲𑁄𑀡𑁆𑀟𑀺𑀓𑀸𑀓𑀫𑁆𑀫𑀓𑀸𑀭𑁄 𑀫𑀳𑀦𑁆𑀢𑀁 𑀲𑁄𑀡𑁆𑀟𑀺𑀓𑀸𑀓𑀺𑀮𑀜𑁆𑀚𑀁 𑀕𑀫𑁆𑀪𑀻𑀭𑁂 𑀉𑀤𑀓𑀭𑀳𑀤𑁂 𑀧𑀓𑁆𑀔𑀺𑀧𑀺𑀢𑁆𑀯𑀸 𑀓𑀡𑁆𑀡𑁂 𑀕𑀳𑁂𑀢𑁆𑀯𑀸 𑀆𑀓𑀟𑁆𑀠𑁂𑀬𑁆𑀬 𑀧𑀭𑀺𑀓𑀟𑁆𑀠𑁂𑀬𑁆𑀬 𑀲𑀫𑁆𑀧𑀭𑀺𑀓𑀟𑁆𑀠𑁂𑀬𑁆𑀬; 𑀏𑀯𑀫𑁂𑀯𑀸𑀳𑀁 𑀲𑀫𑀡𑀁 𑀕𑁄𑀢𑀫𑀁 𑀯𑀸𑀤𑁂𑀦 𑀯𑀸𑀤𑀁 𑀆𑀓𑀟𑁆𑀠𑀺𑀲𑁆𑀲𑀸𑀫𑀺 𑀧𑀭𑀺𑀓𑀟𑁆𑀠𑀺𑀲𑁆𑀲𑀸𑀫𑀺 𑀲𑀫𑁆𑀧𑀭𑀺𑀓𑀟𑁆𑀠𑀺𑀲𑁆𑀲𑀸𑀫𑀺𑁇 𑀲𑁂𑀬𑁆𑀬𑀣𑀸𑀧𑀺 𑀦𑀸𑀫 𑀩𑀮𑀯𑀸 𑀲𑁄𑀡𑁆𑀟𑀺𑀓𑀸𑀥𑀼𑀢𑁆𑀢𑁄 𑀯𑀸𑀮𑀁 𑀓𑀡𑁆𑀡𑁂 𑀕𑀳𑁂𑀢𑁆𑀯𑀸 𑀑𑀥𑀼𑀦𑁂𑀬𑁆𑀬 𑀦𑀺𑀤𑁆𑀥𑀼𑀦𑁂𑀬𑁆𑀬 𑀦𑀺𑀧𑁆𑀨𑁄𑀝𑁂𑀬𑁆𑀬; 𑀏𑀯𑀫𑁂𑀯𑀸𑀳𑀁 𑀲𑀫𑀡𑀁 𑀕𑁄𑀢𑀫𑀁 𑀯𑀸𑀤𑁂𑀦 𑀯𑀸𑀤𑀁 𑀑𑀥𑀼𑀦𑀺𑀲𑁆𑀲𑀸𑀫𑀺 𑀦𑀺𑀤𑁆𑀥𑀼𑀦𑀺𑀲𑁆𑀲𑀸𑀫𑀺 𑀦𑀺𑀧𑁆𑀨𑁄𑀝𑁂𑀲𑁆𑀲𑀸𑀫𑀺𑁇 𑀲𑁂𑀬𑁆𑀬𑀣𑀸𑀧𑀺 𑀦𑀸𑀫 𑀓𑀼𑀜𑁆𑀚𑀭𑁄 𑀲𑀝𑁆𑀞𑀺𑀳𑀸𑀬𑀦𑁄 𑀕𑀫𑁆𑀪𑀻𑀭𑀁 𑀧𑁄𑀓𑁆𑀔𑀭𑀡𑀺𑀁 𑀑𑀕𑀸𑀳𑁂𑀢𑁆𑀯𑀸 𑀲𑀸𑀡𑀥𑁄𑀯𑀺𑀓𑀁 𑀦𑀸𑀫 𑀓𑀻𑀍𑀇𑀢𑀚𑀸𑀢𑀁 𑀓𑀻𑀍𑀅𑀢𑀺; 𑀏𑀯𑀫𑁂𑀯𑀸𑀳𑀁 𑀲𑀫𑀡𑀁 𑀕𑁄𑀢𑀫𑀁 𑀲𑀸𑀡𑀥𑁄𑀯𑀺𑀓𑀁 𑀫𑀜𑁆𑀜𑁂 𑀓𑀻𑀍𑀇𑀢𑀚𑀸𑀢𑀁 𑀓𑀻𑀍𑀇𑀲𑁆𑀲𑀸𑀫𑀺𑁇 𑀳𑀦𑁆𑀤 𑀘𑀸𑀳𑀁, 𑀪𑀦𑁆𑀢𑁂, 𑀕𑀘𑁆𑀙𑀸𑀫𑀺 𑀲𑀫𑀡𑀲𑁆𑀲 𑀕𑁄𑀢𑀫𑀲𑁆𑀲 𑀇𑀫𑀲𑁆𑀫𑀺𑀁 𑀓𑀣𑀸𑀯𑀢𑁆𑀣𑀼𑀲𑁆𑀫𑀺𑀁 𑀯𑀸𑀤𑀁 𑀆𑀭𑁄𑀧𑁂𑀲𑁆𑀲𑀸𑀫𑀻”𑀢𑀺𑁇 “𑀕𑀘𑁆𑀙 𑀢𑁆𑀯𑀁, 𑀕𑀳𑀧𑀢𑀺, 𑀲𑀫𑀡𑀲𑁆𑀲 𑀕𑁄𑀢𑀫𑀲𑁆𑀲 𑀇𑀫𑀲𑁆𑀫𑀺𑀁 𑀓𑀣𑀸𑀯𑀢𑁆𑀣𑀼𑀲𑁆𑀫𑀺𑀁 𑀯𑀸𑀤𑀁 𑀆𑀭𑁄𑀧𑁂𑀳𑀺𑁇 𑀅𑀳𑀁 𑀯𑀸 𑀳𑀺, 𑀕𑀳𑀧𑀢𑀺, 𑀲𑀫𑀡𑀲𑁆𑀲 𑀕𑁄𑀢𑀫𑀲𑁆𑀲 𑀯𑀸𑀤𑀁 𑀆𑀭𑁄𑀧𑁂𑀬𑁆𑀬𑀁, 𑀤𑀻𑀖𑀢𑀧𑀲𑁆𑀲𑀻 𑀯𑀸 𑀦𑀺𑀕𑀡𑁆𑀞𑁄, 𑀢𑁆𑀯𑀁 𑀯𑀸”𑀢𑀺𑁇

(60.)

151. 𑀏𑀯𑀁 𑀯𑀼𑀢𑁆𑀢𑁂, 𑀤𑀻𑀖𑀢𑀧𑀲𑁆𑀲𑀻 𑀦𑀺𑀕𑀡𑁆𑀞𑁄 𑀦𑀺𑀕𑀡𑁆𑀞𑀁 𑀦𑀸𑀝𑀧𑀼𑀢𑁆𑀢𑀁 𑀏𑀢𑀤𑀯𑁄𑀘—  “𑀦 𑀔𑁄 𑀫𑁂𑀢𑀁, 𑀪𑀦𑁆𑀢𑁂, 𑀭𑀼𑀘𑁆𑀘𑀢𑀺 𑀬𑀁 𑀉𑀧𑀸𑀮𑀺 𑀕𑀳𑀧𑀢𑀺 𑀲𑀫𑀡𑀲𑁆𑀲 𑀕𑁄𑀢𑀫𑀲𑁆𑀲 𑀯𑀸𑀤𑀁 𑀆𑀭𑁄𑀧𑁂𑀬𑁆𑀬𑁇 𑀲𑀫𑀡𑁄 𑀳𑀺, 𑀪𑀦𑁆𑀢𑁂, 𑀕𑁄𑀢𑀫𑁄 𑀫𑀸𑀬𑀸𑀯𑀻 𑀆𑀯𑀝𑁆𑀝𑀦𑀺𑀁 𑀫𑀸𑀬𑀁 𑀚𑀸𑀦𑀸𑀢𑀺 𑀬𑀸𑀬 𑀅𑀜𑁆𑀜𑀢𑀺𑀢𑁆𑀣𑀺𑀬𑀸𑀦𑀁 𑀲𑀸𑀯𑀓𑁂 𑀆𑀯𑀝𑁆𑀝𑁂𑀢𑀻”𑀢𑀺𑁇 “𑀅𑀝𑁆𑀞𑀸𑀦𑀁 𑀔𑁄 𑀏𑀢𑀁, 𑀢𑀧𑀲𑁆𑀲𑀺, 𑀅𑀦𑀯𑀓𑀸𑀲𑁄 𑀬𑀁 𑀉𑀧𑀸𑀮𑀺 𑀕𑀳𑀧𑀢𑀺 𑀲𑀫𑀡𑀲𑁆𑀲 𑀕𑁄𑀢𑀫𑀲𑁆𑀲 𑀲𑀸𑀯𑀓𑀢𑁆𑀢𑀁 𑀉𑀧𑀕𑀘𑁆𑀙𑁂𑀬𑁆𑀬𑁇 𑀞𑀸𑀦𑀜𑁆𑀘 𑀔𑁄 𑀏𑀢𑀁 𑀯𑀺𑀚𑁆𑀚𑀢𑀺 𑀬𑀁 𑀲𑀫𑀡𑁄 𑀕𑁄𑀢𑀫𑁄 𑀉𑀧𑀸𑀮𑀺𑀲𑁆𑀲 𑀕𑀳𑀧𑀢𑀺𑀲𑁆𑀲 𑀲𑀸𑀯𑀓𑀢𑁆𑀢𑀁 𑀉𑀧𑀕𑀘𑁆𑀙𑁂𑀬𑁆𑀬𑁇 𑀕𑀘𑁆𑀙 𑀢𑁆𑀯𑀁, 𑀕𑀳𑀧𑀢𑀺, 𑀲𑀫𑀡𑀲𑁆𑀲 𑀕𑁄𑀢𑀫𑀲𑁆𑀲 𑀇𑀫𑀲𑁆𑀫𑀺𑀁 𑀓𑀣𑀸𑀯𑀢𑁆𑀣𑀼𑀲𑁆𑀫𑀺𑀁 𑀯𑀸𑀤𑀁 𑀆𑀭𑁄𑀧𑁂𑀳𑀺𑁇 𑀅𑀳𑀁 𑀯𑀸 𑀳𑀺, 𑀕𑀳𑀧𑀢𑀺, 𑀲𑀫𑀡𑀲𑁆𑀲 𑀕𑁄𑀢𑀫𑀲𑁆𑀲 𑀯𑀸𑀤𑀁 𑀆𑀭𑁄𑀧𑁂𑀬𑁆𑀬𑀁, 𑀤𑀻𑀖𑀢𑀧𑀲𑁆𑀲𑀻 𑀯𑀸 𑀦𑀺𑀕𑀡𑁆𑀞𑁄, 𑀢𑁆𑀯𑀁 𑀯𑀸”𑀢𑀺𑁇 𑀤𑀼𑀢𑀺𑀬𑀫𑁆𑀧𑀺 𑀔𑁄 𑀤𑀻𑀖𑀢𑀧𑀲𑁆𑀲𑀻…𑀧𑁂…  𑀢𑀢𑀺𑀬𑀫𑁆𑀧𑀺 𑀔𑁄 𑀤𑀻𑀖𑀢𑀧𑀲𑁆𑀲𑀻 𑀦𑀺𑀕𑀡𑁆𑀞𑁄 𑀦𑀺𑀕𑀡𑁆𑀞𑀁 𑀦𑀸𑀝𑀧𑀼𑀢𑁆𑀢𑀁 𑀏𑀢𑀤𑀯𑁄𑀘—  “𑀦 𑀔𑁄 𑀫𑁂𑀢𑀁, 𑀪𑀦𑁆𑀢𑁂, 𑀭𑀼𑀘𑁆𑀘𑀢𑀺 𑀬𑀁 𑀉𑀧𑀸𑀮𑀺 𑀕𑀳𑀧𑀢𑀺 𑀲𑀫𑀡𑀲𑁆𑀲 𑀕𑁄𑀢𑀫𑀲𑁆𑀲 𑀯𑀸𑀤𑀁 𑀆𑀭𑁄𑀧𑁂𑀬𑁆𑀬𑁇 𑀲𑀫𑀡𑁄 𑀳𑀺, 𑀪𑀦𑁆𑀢𑁂, 𑀕𑁄𑀢𑀫𑁄 𑀫𑀸𑀬𑀸𑀯𑀻 𑀆𑀯𑀝𑁆𑀝𑀦𑀺𑀁 𑀫𑀸𑀬𑀁 𑀚𑀸𑀦𑀸𑀢𑀺 𑀬𑀸𑀬 𑀅𑀜𑁆𑀜𑀢𑀺𑀢𑁆𑀣𑀺𑀬𑀸𑀦𑀁 𑀲𑀸𑀯𑀓𑁂 𑀆𑀯𑀝𑁆𑀝𑁂𑀢𑀻”𑀢𑀺𑁇 “𑀅𑀝𑁆𑀞𑀸𑀦𑀁 𑀔𑁄 𑀏𑀢𑀁, 𑀢𑀧𑀲𑁆𑀲𑀺, 𑀅𑀦𑀯𑀓𑀸𑀲𑁄 𑀬𑀁 𑀉𑀧𑀸𑀮𑀺 𑀕𑀳𑀧𑀢𑀺 𑀲𑀫𑀡𑀲𑁆𑀲 𑀕𑁄𑀢𑀫𑀲𑁆𑀲 𑀲𑀸𑀯𑀓𑀢𑁆𑀢𑀁 𑀉𑀧𑀕𑀘𑁆𑀙𑁂𑀬𑁆𑀬𑁇 𑀞𑀸𑀦𑀜𑁆𑀘 𑀔𑁄 𑀏𑀢𑀁 𑀯𑀺𑀚𑁆𑀚𑀢𑀺 𑀬𑀁 𑀲𑀫𑀡𑁄 𑀕𑁄𑀢𑀫𑁄 𑀉𑀧𑀸𑀮𑀺𑀲𑁆𑀲 𑀕𑀳𑀧𑀢𑀺𑀲𑁆𑀲 𑀲𑀸𑀯𑀓𑀢𑁆𑀢𑀁 𑀉𑀧𑀕𑀘𑁆𑀙𑁂𑀬𑁆𑀬𑁇 𑀕𑀘𑁆𑀙 𑀢𑁆𑀯𑀁, 𑀕𑀳𑀧𑀢𑀺, 𑀲𑀫𑀡𑀲𑁆𑀲 𑀕𑁄𑀢𑀫𑀲𑁆𑀲 𑀇𑀫𑀲𑁆𑀫𑀺𑀁 𑀓𑀣𑀸𑀯𑀢𑁆𑀣𑀼𑀲𑁆𑀫𑀺𑀁 𑀯𑀸𑀤𑀁 𑀆𑀭𑁄𑀧𑁂𑀳𑀺𑁇 𑀅𑀳𑀁 𑀯𑀸 𑀳𑀺, 𑀕𑀳𑀧𑀢𑀺, 𑀲𑀫𑀡𑀲𑁆𑀲 𑀕𑁄𑀢𑀫𑀲𑁆𑀲 𑀯𑀸𑀤𑀁 𑀆𑀭𑁄𑀧𑁂𑀬𑁆𑀬𑀁, 𑀤𑀻𑀖𑀢𑀧𑀲𑁆𑀲𑀻 𑀯𑀸 𑀦𑀺𑀕𑀡𑁆𑀞𑁄, 𑀢𑁆𑀯𑀁 𑀯𑀸”𑀢𑀺𑁇 “𑀏𑀯𑀁, 𑀪𑀦𑁆𑀢𑁂”𑀢𑀺 𑀔𑁄 𑀉𑀧𑀸𑀮𑀺 𑀕𑀳𑀧𑀢𑀺 𑀦𑀺𑀕𑀡𑁆𑀞𑀲𑁆𑀲 𑀦𑀸𑀝𑀧𑀼𑀢𑁆𑀢𑀲𑁆𑀲 𑀧𑀝𑀺𑀲𑁆𑀲𑀼𑀢𑁆𑀯𑀸 𑀉𑀝𑁆𑀞𑀸𑀬𑀸𑀲𑀦𑀸 𑀦𑀺𑀕𑀡𑁆𑀞𑀁 𑀦𑀸𑀝𑀧𑀼𑀢𑁆𑀢𑀁 𑀅𑀪𑀺𑀯𑀸𑀤𑁂𑀢𑁆𑀯𑀸 𑀧𑀤𑀓𑁆𑀔𑀺𑀡𑀁 𑀓𑀢𑁆𑀯𑀸 𑀬𑁂𑀦 𑀧𑀸𑀯𑀸𑀭𑀺𑀓𑀫𑁆𑀩𑀯𑀦𑀁 𑀬𑁂𑀦 𑀪𑀕𑀯𑀸 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀪𑀕𑀯𑀦𑁆𑀢𑀁 𑀅𑀪𑀺𑀯𑀸𑀤𑁂𑀢𑁆𑀯𑀸 𑀏𑀓𑀫𑀦𑁆𑀢𑀁 𑀦𑀺𑀲𑀻𑀤𑀺𑁇 𑀏𑀓𑀫𑀦𑁆𑀢𑀁 𑀦𑀺𑀲𑀺𑀦𑁆𑀦𑁄 𑀔𑁄 𑀉𑀧𑀸𑀮𑀺 𑀕𑀳𑀧𑀢𑀺 𑀪𑀕𑀯𑀦𑁆𑀢𑀁 𑀏𑀢𑀤𑀯𑁄𑀘—  “𑀆𑀕𑀫𑀸 𑀦𑀼 𑀔𑁆𑀯𑀺𑀥, 𑀪𑀦𑁆𑀢𑁂, 𑀤𑀻𑀖𑀢𑀧𑀲𑁆𑀲𑀻 𑀦𑀺𑀕𑀡𑁆𑀞𑁄”𑀢𑀺?

152. “𑀆𑀕𑀫𑀸 𑀔𑁆𑀯𑀺𑀥, 𑀕𑀳𑀧𑀢𑀺, 𑀤𑀻𑀖𑀢𑀧𑀲𑁆𑀲𑀻 𑀦𑀺𑀕𑀡𑁆𑀞𑁄”𑀢𑀺𑁇

153. “𑀅𑀳𑀼 𑀔𑁄 𑀧𑀦 𑀢𑁂, 𑀪𑀦𑁆𑀢𑁂, 𑀤𑀻𑀖𑀢𑀧𑀲𑁆𑀲𑀺𑀦𑀸 𑀦𑀺𑀕𑀡𑁆𑀞𑁂𑀦 𑀲𑀤𑁆𑀥𑀺𑀁 𑀓𑁄𑀘𑀺𑀤𑁂𑀯 𑀓𑀣𑀸𑀲𑀮𑁆𑀮𑀸𑀧𑁄”𑀢𑀺?

154. “𑀅𑀳𑀼 𑀔𑁄 𑀫𑁂, 𑀕𑀳𑀧𑀢𑀺, 𑀤𑀻𑀖𑀢𑀧𑀲𑁆𑀲𑀺𑀦𑀸 𑀦𑀺𑀕𑀡𑁆𑀞𑁂𑀦 𑀲𑀤𑁆𑀥𑀺𑀁 𑀓𑁄𑀘𑀺𑀤𑁂𑀯 𑀓𑀣𑀸𑀲𑀮𑁆𑀮𑀸𑀧𑁄”𑀢𑀺𑁇

155. “𑀬𑀣𑀸 𑀓𑀣𑀁 𑀧𑀦 𑀢𑁂, 𑀪𑀦𑁆𑀢𑁂, 𑀅𑀳𑀼 𑀤𑀻𑀖𑀢𑀧𑀲𑁆𑀲𑀺𑀦𑀸 𑀦𑀺𑀕𑀡𑁆𑀞𑁂𑀦 𑀲𑀤𑁆𑀥𑀺𑀁 𑀓𑁄𑀘𑀺𑀤𑁂𑀯 𑀓𑀣𑀸𑀲𑀮𑁆𑀮𑀸𑀧𑁄”𑀢𑀺?

156. 𑀅𑀣 𑀔𑁄 𑀪𑀕𑀯𑀸 𑀬𑀸𑀯𑀢𑀓𑁄 𑀅𑀳𑁄𑀲𑀺 𑀤𑀻𑀖𑀢𑀧𑀲𑁆𑀲𑀺𑀦𑀸 𑀦𑀺𑀕𑀡𑁆𑀞𑁂𑀦 𑀲𑀤𑁆𑀥𑀺𑀁 𑀓𑀣𑀸𑀲𑀮𑁆𑀮𑀸𑀧𑁄 𑀢𑀁 𑀲𑀩𑁆𑀩𑀁 𑀉𑀧𑀸𑀮𑀺𑀲𑁆𑀲 𑀕𑀳𑀧𑀢𑀺𑀲𑁆𑀲 𑀆𑀭𑁄𑀘𑁂𑀲𑀺𑁇

(61.)

157. 𑀏𑀯𑀁 𑀯𑀼𑀢𑁆𑀢𑁂, 𑀉𑀧𑀸𑀮𑀺 𑀕𑀳𑀧𑀢𑀺 𑀪𑀕𑀯𑀦𑁆𑀢𑀁 𑀏𑀢𑀤𑀯𑁄𑀘—  “𑀲𑀸𑀥𑀼 𑀲𑀸𑀥𑀼, 𑀪𑀦𑁆𑀢𑁂 𑀢𑀧𑀲𑁆𑀲𑀻𑁇 𑀬𑀣𑀸 𑀢𑀁 𑀲𑀼𑀢𑀯𑀢𑀸 𑀲𑀸𑀯𑀓𑁂𑀦 𑀲𑀫𑁆𑀫𑀤𑁂𑀯 𑀲𑀢𑁆𑀣𑀼𑀲𑀸𑀲𑀦𑀁 𑀆𑀚𑀸𑀦𑀦𑁆𑀢𑁂𑀦 𑀏𑀯𑀫𑁂𑀯𑀁 𑀤𑀻𑀖𑀢𑀧𑀲𑁆𑀲𑀺𑀦𑀸 𑀦𑀺𑀕𑀡𑁆𑀞𑁂𑀦 𑀪𑀕𑀯𑀢𑁄 𑀩𑁆𑀬𑀸𑀓𑀢𑀁𑁇 𑀓𑀺𑀜𑁆𑀳𑀺 𑀲𑁄𑀪𑀢𑀺 𑀙𑀯𑁄 𑀫𑀦𑁄𑀤𑀡𑁆𑀟𑁄 𑀇𑀫𑀲𑁆𑀲 𑀏𑀯𑀁 𑀑𑀍𑀆𑀭𑀺𑀓𑀲𑁆𑀲 𑀓𑀸𑀬𑀤𑀡𑁆𑀟𑀲𑁆𑀲 𑀉𑀧𑀦𑀺𑀥𑀸𑀬? 𑀅𑀣 𑀔𑁄 𑀓𑀸𑀬𑀤𑀡𑁆𑀟𑁄𑀯 𑀫𑀳𑀸𑀲𑀸𑀯𑀚𑁆𑀚𑀢𑀭𑁄 𑀧𑀸𑀧𑀲𑁆𑀲 𑀓𑀫𑁆𑀫𑀲𑁆𑀲 𑀓𑀺𑀭𑀺𑀬𑀸𑀬 𑀧𑀸𑀧𑀲𑁆𑀲 𑀓𑀫𑁆𑀫𑀲𑁆𑀲 𑀧𑀯𑀢𑁆𑀢𑀺𑀬𑀸, 𑀦𑁄 𑀢𑀣𑀸 𑀯𑀘𑀻𑀤𑀡𑁆𑀟𑁄, 𑀦𑁄 𑀢𑀣𑀸 𑀫𑀦𑁄𑀤𑀡𑁆𑀟𑁄”𑀢𑀺𑁇 “𑀲𑀘𑁂 𑀔𑁄 𑀢𑁆𑀯𑀁, 𑀕𑀳𑀧𑀢𑀺, 𑀲𑀘𑁆𑀘𑁂 𑀧𑀢𑀺𑀝𑁆𑀞𑀸𑀬 𑀫𑀦𑁆𑀢𑁂𑀬𑁆𑀬𑀸𑀲𑀺 𑀲𑀺𑀬𑀸 𑀦𑁄 𑀏𑀢𑁆𑀣 𑀓𑀣𑀸𑀲𑀮𑁆𑀮𑀸𑀧𑁄”𑀢𑀺𑁇 “𑀲𑀘𑁆𑀘𑁂 𑀅𑀳𑀁, 𑀪𑀦𑁆𑀢𑁂, 𑀧𑀢𑀺𑀝𑁆𑀞𑀸𑀬 𑀫𑀦𑁆𑀢𑁂𑀲𑁆𑀲𑀸𑀫𑀺; 𑀳𑁄𑀢𑀼 𑀦𑁄 𑀏𑀢𑁆𑀣 𑀓𑀣𑀸𑀲𑀮𑁆𑀮𑀸𑀧𑁄”𑀢𑀺𑁇

(62.)

158. “𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀕𑀳𑀧𑀢𑀺, 𑀇𑀥𑀲𑁆𑀲 𑀦𑀺𑀕𑀡𑁆𑀞𑁄 𑀆𑀩𑀸𑀥𑀺𑀓𑁄 𑀤𑀼𑀓𑁆𑀔𑀺𑀢𑁄 𑀩𑀸𑀍𑀳𑀕𑀺𑀮𑀸𑀦𑁄 𑀲𑀻𑀢𑁄𑀤𑀓𑀧𑀝𑀺𑀓𑁆𑀔𑀺𑀢𑁆𑀢𑁄 𑀉𑀡𑁆𑀳𑁄𑀤𑀓𑀧𑀝𑀺𑀲𑁂𑀯𑀻𑁇 𑀲𑁄 𑀲𑀻𑀢𑁄𑀤𑀓𑀁 𑀅𑀮𑀪𑀫𑀸𑀦𑁄 𑀓𑀸𑀮𑀁 𑀓𑀭𑁂𑀬𑁆𑀬𑁇 𑀇𑀫𑀲𑁆𑀲 𑀧𑀦, 𑀕𑀳𑀧𑀢𑀺, 𑀦𑀺𑀕𑀡𑁆𑀞𑁄 𑀦𑀸𑀝𑀧𑀼𑀢𑁆𑀢𑁄 𑀓𑀢𑁆𑀣𑀽𑀧𑀧𑀢𑁆𑀢𑀺𑀁 𑀧𑀜𑁆𑀜𑀧𑁂𑀢𑀻”𑀢𑀺?

159. “𑀅𑀢𑁆𑀣𑀺, 𑀪𑀦𑁆𑀢𑁂, 𑀫𑀦𑁄𑀲𑀢𑁆𑀢𑀸 𑀦𑀸𑀫 𑀤𑁂𑀯𑀸 𑀢𑀢𑁆𑀣 𑀲𑁄 𑀉𑀧𑀧𑀚𑁆𑀚𑀢𑀺”𑁇

160. “𑀢𑀁 𑀓𑀺𑀲𑁆𑀲 𑀳𑁂𑀢𑀼”?

161. “𑀅𑀲𑀼 𑀳𑀺, 𑀪𑀦𑁆𑀢𑁂, 𑀫𑀦𑁄𑀧𑀝𑀺𑀩𑀤𑁆𑀥𑁄 𑀓𑀸𑀮𑀁 𑀓𑀭𑁄𑀢𑀻”𑀢𑀺𑁇

162. “𑀫𑀦𑀲𑀺 𑀓𑀭𑁄𑀳𑀺, 𑀕𑀳𑀧𑀢𑀺, 𑀫𑀦𑀲𑀺 𑀓𑀭𑀺𑀢𑁆𑀯𑀸 𑀔𑁄, 𑀕𑀳𑀧𑀢𑀺, 𑀩𑁆𑀬𑀸𑀓𑀭𑁄𑀳𑀺𑁇 𑀦 𑀔𑁄 𑀢𑁂 𑀲𑀦𑁆𑀥𑀺𑀬𑀢𑀺 𑀧𑀼𑀭𑀺𑀫𑁂𑀦 𑀯𑀸 𑀧𑀘𑁆𑀙𑀺𑀫𑀁, 𑀧𑀘𑁆𑀙𑀺𑀫𑁂𑀦 𑀯𑀸 𑀧𑀼𑀭𑀺𑀫𑀁𑁇 𑀪𑀸𑀲𑀺𑀢𑀸 𑀔𑁄 𑀧𑀦 𑀢𑁂, 𑀕𑀳𑀧𑀢𑀺, 𑀏𑀲𑀸 𑀯𑀸𑀘𑀸—  ‘𑀲𑀘𑁆𑀘𑁂 𑀅𑀳𑀁, 𑀪𑀦𑁆𑀢𑁂, 𑀧𑀢𑀺𑀝𑁆𑀞𑀸𑀬 𑀫𑀦𑁆𑀢𑁂𑀲𑁆𑀲𑀸𑀫𑀺, 𑀳𑁄𑀢𑀼 𑀦𑁄 𑀏𑀢𑁆𑀣 𑀓𑀣𑀸𑀲𑀮𑁆𑀮𑀸𑀧𑁄’”𑀢𑀺𑁇 “𑀓𑀺𑀜𑁆𑀘𑀸𑀧𑀺, 𑀪𑀦𑁆𑀢𑁂, 𑀪𑀕𑀯𑀸 𑀏𑀯𑀫𑀸𑀳, 𑀅𑀣 𑀔𑁄 𑀓𑀸𑀬𑀤𑀡𑁆𑀟𑁄𑀯 𑀫𑀳𑀸𑀲𑀸𑀯𑀚𑁆𑀚𑀢𑀭𑁄 𑀧𑀸𑀧𑀲𑁆𑀲 𑀓𑀫𑁆𑀫𑀲𑁆𑀲 𑀓𑀺𑀭𑀺𑀬𑀸𑀬 𑀧𑀸𑀧𑀲𑁆𑀲 𑀓𑀫𑁆𑀫𑀲𑁆𑀲 𑀧𑀯𑀢𑁆𑀢𑀺𑀬𑀸, 𑀦𑁄 𑀢𑀣𑀸 𑀯𑀘𑀻𑀤𑀡𑁆𑀟𑁄, 𑀦𑁄 𑀢𑀣𑀸 𑀫𑀦𑁄𑀤𑀡𑁆𑀟𑁄”𑀢𑀺𑁇

(63.)

163. “𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀕𑀳𑀧𑀢𑀺, 𑀇𑀥𑀲𑁆𑀲 𑀦𑀺𑀕𑀡𑁆𑀞𑁄 𑀦𑀸𑀝𑀧𑀼𑀢𑁆𑀢𑁄 𑀘𑀸𑀢𑀼𑀬𑀸𑀫𑀲𑀁𑀯𑀭𑀲𑀁𑀯𑀼𑀢𑁄 𑀲𑀩𑁆𑀩𑀯𑀸𑀭𑀺𑀯𑀸𑀭𑀺𑀢𑁄 𑀲𑀩𑁆𑀩𑀯𑀸𑀭𑀺𑀬𑀼𑀢𑁆𑀢𑁄 𑀲𑀩𑁆𑀩𑀯𑀸𑀭𑀺𑀥𑀼𑀢𑁄 𑀲𑀩𑁆𑀩𑀯𑀸𑀭𑀺𑀨𑀼𑀝𑁄𑁇 𑀲𑁄 𑀅𑀪𑀺𑀓𑁆𑀓𑀫𑀦𑁆𑀢𑁄 𑀧𑀝𑀺𑀓𑁆𑀓𑀫𑀦𑁆𑀢𑁄 𑀩𑀳𑀽 𑀔𑀼𑀤𑁆𑀤𑀓𑁂 𑀧𑀸𑀡𑁂 𑀲𑀗𑁆𑀖𑀸𑀢𑀁 𑀆𑀧𑀸𑀤𑁂𑀢𑀺𑁇 𑀇𑀫𑀲𑁆𑀲 𑀧𑀦, 𑀕𑀳𑀧𑀢𑀺, 𑀦𑀺𑀕𑀡𑁆𑀞𑁄 𑀦𑀸𑀝𑀧𑀼𑀢𑁆𑀢𑁄 𑀓𑀁 𑀯𑀺𑀧𑀸𑀓𑀁 𑀧𑀜𑁆𑀜𑀧𑁂𑀢𑀻”𑀢𑀺?

164. “𑀅𑀲𑀜𑁆𑀘𑁂𑀢𑀦𑀺𑀓𑀁, 𑀪𑀦𑁆𑀢𑁂, 𑀦𑀺𑀕𑀡𑁆𑀞𑁄 𑀦𑀸𑀝𑀧𑀼𑀢𑁆𑀢𑁄 𑀦𑁄 𑀫𑀳𑀸𑀲𑀸𑀯𑀚𑁆𑀚𑀁 𑀧𑀜𑁆𑀜𑀧𑁂𑀢𑀻”𑀢𑀺𑁇

165. “𑀲𑀘𑁂 𑀧𑀦, 𑀕𑀳𑀧𑀢𑀺, 𑀘𑁂𑀢𑁂𑀢𑀻”𑀢𑀺?

166. “𑀫𑀳𑀸𑀲𑀸𑀯𑀚𑁆𑀚𑀁, 𑀪𑀦𑁆𑀢𑁂, 𑀳𑁄𑀢𑀻”𑀢𑀺𑁇

167. “𑀘𑁂𑀢𑀦𑀁 𑀧𑀦, 𑀕𑀳𑀧𑀢𑀺, 𑀦𑀺𑀕𑀡𑁆𑀞𑁄 𑀦𑀸𑀝𑀧𑀼𑀢𑁆𑀢𑁄 𑀓𑀺𑀲𑁆𑀫𑀺𑀁 𑀧𑀜𑁆𑀜𑀧𑁂𑀢𑀻”𑀢𑀺?

168. “𑀫𑀦𑁄𑀤𑀡𑁆𑀟𑀲𑁆𑀫𑀺𑀁, 𑀪𑀦𑁆𑀢𑁂”𑀢𑀺𑁇

169. “𑀫𑀦𑀲𑀺 𑀓𑀭𑁄𑀳𑀺, 𑀕𑀳𑀧𑀢𑀺, 𑀫𑀦𑀲𑀺 𑀓𑀭𑀺𑀢𑁆𑀯𑀸 𑀔𑁄, 𑀕𑀳𑀧𑀢𑀺, 𑀩𑁆𑀬𑀸𑀓𑀭𑁄𑀳𑀺𑁇 𑀦 𑀔𑁄 𑀢𑁂 𑀲𑀦𑁆𑀥𑀺𑀬𑀢𑀺 𑀧𑀼𑀭𑀺𑀫𑁂𑀦 𑀯𑀸 𑀧𑀘𑁆𑀙𑀺𑀫𑀁, 𑀧𑀘𑁆𑀙𑀺𑀫𑁂𑀦 𑀯𑀸 𑀧𑀼𑀭𑀺𑀫𑀁𑁇 𑀪𑀸𑀲𑀺𑀢𑀸 𑀔𑁄 𑀧𑀦 𑀢𑁂, 𑀕𑀳𑀧𑀢𑀺, 𑀏𑀲𑀸 𑀯𑀸𑀘𑀸—  ‘𑀲𑀘𑁆𑀘𑁂 𑀅𑀳𑀁, 𑀪𑀦𑁆𑀢𑁂, 𑀧𑀢𑀺𑀝𑁆𑀞𑀸𑀬 𑀫𑀦𑁆𑀢𑁂𑀲𑁆𑀲𑀸𑀫𑀺; 𑀳𑁄𑀢𑀼 𑀦𑁄 𑀏𑀢𑁆𑀣 𑀓𑀣𑀸𑀲𑀮𑁆𑀮𑀸𑀧𑁄’”𑀢𑀺𑁇 “𑀓𑀺𑀜𑁆𑀘𑀸𑀧𑀺, 𑀪𑀦𑁆𑀢𑁂, 𑀪𑀕𑀯𑀸 𑀏𑀯𑀫𑀸𑀳, 𑀅𑀣 𑀔𑁄 𑀓𑀸𑀬𑀤𑀡𑁆𑀟𑁄𑀯 𑀫𑀳𑀸𑀲𑀸𑀯𑀚𑁆𑀚𑀢𑀭𑁄 𑀧𑀸𑀧𑀲𑁆𑀲 𑀓𑀫𑁆𑀫𑀲𑁆𑀲 𑀓𑀺𑀭𑀺𑀬𑀸𑀬 𑀧𑀸𑀧𑀲𑁆𑀲 𑀓𑀫𑁆𑀫𑀲𑁆𑀲 𑀧𑀯𑀢𑁆𑀢𑀺𑀬𑀸, 𑀦𑁄 𑀢𑀣𑀸 𑀯𑀘𑀻𑀤𑀡𑁆𑀟𑁄, 𑀦𑁄 𑀢𑀣𑀸 𑀫𑀦𑁄𑀤𑀡𑁆𑀟𑁄”𑀢𑀺𑁇

(64.)

170. “𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀕𑀳𑀧𑀢𑀺, 𑀅𑀬𑀁 𑀦𑀸𑀍𑀅𑀦𑁆𑀤𑀸 𑀇𑀤𑁆𑀥𑀸 𑀘𑁂𑀯 𑀨𑀻𑀢𑀸 𑀘 𑀩𑀳𑀼𑀚𑀦𑀸 𑀆𑀓𑀺𑀡𑁆𑀡𑀫𑀦𑀼𑀲𑁆𑀲𑀸”𑀢𑀺?

171. “𑀏𑀯𑀁, 𑀪𑀦𑁆𑀢𑁂, 𑀅𑀬𑀁 𑀦𑀸𑀍𑀅𑀦𑁆𑀤𑀸 𑀇𑀤𑁆𑀥𑀸 𑀘𑁂𑀯 𑀨𑀻𑀢𑀸 𑀘 𑀩𑀳𑀼𑀚𑀦𑀸 𑀆𑀓𑀺𑀡𑁆𑀡𑀫𑀦𑀼𑀲𑁆𑀲𑀸”𑀢𑀺𑁇

172. “𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀕𑀳𑀧𑀢𑀺, 𑀇𑀥 𑀧𑀼𑀭𑀺𑀲𑁄 𑀆𑀕𑀘𑁆𑀙𑁂𑀬𑁆𑀬 𑀉𑀓𑁆𑀔𑀺𑀢𑁆𑀢𑀸𑀲𑀺𑀓𑁄𑁇 𑀲𑁄 𑀏𑀯𑀁 𑀯𑀤𑁂𑀬𑁆𑀬—  ‘𑀅𑀳𑀁 𑀬𑀸𑀯𑀢𑀺𑀓𑀸 𑀇𑀫𑀺𑀲𑁆𑀲𑀸 𑀦𑀸𑀍𑀅𑀦𑁆𑀤𑀸𑀬 𑀧𑀸𑀡𑀸 𑀢𑁂 𑀏𑀓𑁂𑀦 𑀔𑀡𑁂𑀦 𑀏𑀓𑁂𑀦 𑀫𑀼𑀳𑀼𑀢𑁆𑀢𑁂𑀦 𑀏𑀓𑀁 𑀫𑀁𑀲𑀔𑀮𑀁 𑀏𑀓𑀁 𑀫𑀁𑀲𑀧𑀼𑀜𑁆𑀚𑀁 𑀓𑀭𑀺𑀲𑁆𑀲𑀸𑀫𑀻’𑀢𑀺𑁇 𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀕𑀳𑀧𑀢𑀺, 𑀧𑀳𑁄𑀢𑀺 𑀦𑀼 𑀔𑁄 𑀲𑁄 𑀧𑀼𑀭𑀺𑀲𑁄 𑀬𑀸𑀯𑀢𑀺𑀓𑀸 𑀇𑀫𑀺𑀲𑁆𑀲𑀸 𑀦𑀸𑀍𑀅𑀦𑁆𑀤𑀸𑀬 𑀧𑀸𑀡𑀸 𑀢𑁂 𑀏𑀓𑁂𑀦 𑀔𑀡𑁂𑀦 𑀏𑀓𑁂𑀦 𑀫𑀼𑀳𑀼𑀢𑁆𑀢𑁂𑀦 𑀏𑀓𑀁 𑀫𑀁𑀲𑀔𑀮𑀁 𑀏𑀓𑀁 𑀫𑀁𑀲𑀧𑀼𑀜𑁆𑀚𑀁 𑀓𑀸𑀢𑀼𑀦𑁆”𑀢𑀺?

173. “𑀤𑀲𑀧𑀺, 𑀪𑀦𑁆𑀢𑁂, 𑀧𑀼𑀭𑀺𑀲𑀸, 𑀯𑀻𑀲𑀫𑁆𑀧𑀺, 𑀪𑀦𑁆𑀢𑁂, 𑀧𑀼𑀭𑀺𑀲𑀸, 𑀢𑀺𑀁𑀲𑀫𑁆𑀧𑀺, 𑀪𑀦𑁆𑀢𑁂, 𑀧𑀼𑀭𑀺𑀲𑀸, 𑀘𑀢𑁆𑀢𑀸𑀭𑀻𑀲𑀫𑁆𑀧𑀺, 𑀪𑀦𑁆𑀢𑁂, 𑀧𑀼𑀭𑀺𑀲𑀸, 𑀧𑀜𑁆𑀜𑀸𑀲𑀫𑁆𑀧𑀺, 𑀪𑀦𑁆𑀢𑁂, 𑀧𑀼𑀭𑀺𑀲𑀸 𑀦𑀧𑁆𑀧𑀳𑁄𑀦𑁆𑀢𑀺 𑀬𑀸𑀯𑀢𑀺𑀓𑀸 𑀇𑀫𑀺𑀲𑁆𑀲𑀸 𑀦𑀸𑀍𑀅𑀦𑁆𑀤𑀸𑀬 𑀧𑀸𑀡𑀸 𑀢𑁂 𑀏𑀓𑁂𑀦 𑀔𑀡𑁂𑀦 𑀏𑀓𑁂𑀦 𑀫𑀼𑀳𑀼𑀢𑁆𑀢𑁂𑀦 𑀏𑀓𑀁 𑀫𑀁𑀲𑀔𑀮𑀁 𑀏𑀓𑀁 𑀫𑀁𑀲𑀧𑀼𑀜𑁆𑀚𑀁 𑀓𑀸𑀢𑀼𑀁𑁇 𑀓𑀺𑀜𑁆𑀳𑀺 𑀲𑁄𑀪𑀢𑀺 𑀏𑀓𑁄 𑀙𑀯𑁄 𑀧𑀼𑀭𑀺𑀲𑁄”𑀢𑀺𑁇

174. “𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀕𑀳𑀧𑀢𑀺, 𑀇𑀥 𑀆𑀕𑀘𑁆𑀙𑁂𑀬𑁆𑀬 𑀲𑀫𑀡𑁄 𑀯𑀸 𑀩𑁆𑀭𑀸𑀳𑁆𑀫𑀡𑁄 𑀯𑀸 𑀇𑀤𑁆𑀥𑀺𑀫𑀸 𑀘𑁂𑀢𑁄𑀯𑀲𑀺𑀧𑁆𑀧𑀢𑁆𑀢𑁄𑁇 𑀲𑁄 𑀏𑀯𑀁 𑀯𑀤𑁂𑀬𑁆𑀬—  ‘𑀅𑀳𑀁 𑀇𑀫𑀁 𑀦𑀸𑀍𑀅𑀦𑁆𑀤𑀁 𑀏𑀓𑁂𑀦 𑀫𑀦𑁄𑀧𑀤𑁄𑀲𑁂𑀦 𑀪𑀲𑁆𑀫𑀁 𑀓𑀭𑀺𑀲𑁆𑀲𑀸𑀫𑀻’𑀢𑀺𑁇 𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀕𑀳𑀧𑀢𑀺, 𑀧𑀳𑁄𑀢𑀺 𑀦𑀼 𑀔𑁄 𑀲𑁄 𑀲𑀫𑀡𑁄 𑀯𑀸 𑀩𑁆𑀭𑀸𑀳𑁆𑀫𑀡𑁄 𑀯𑀸 𑀇𑀤𑁆𑀥𑀺𑀫𑀸 𑀘𑁂𑀢𑁄𑀯𑀲𑀺𑀧𑁆𑀧𑀢𑁆𑀢𑁄 𑀇𑀫𑀁 𑀦𑀸𑀍𑀅𑀦𑁆𑀤𑀁 𑀏𑀓𑁂𑀦 𑀫𑀦𑁄𑀧𑀤𑁄𑀲𑁂𑀦 𑀪𑀲𑁆𑀫𑀁 𑀓𑀸𑀢𑀼𑀦𑁆”𑀢𑀺?

175. “𑀤𑀲𑀧𑀺, 𑀪𑀦𑁆𑀢𑁂, 𑀦𑀸𑀍𑀅𑀦𑁆𑀤𑀸, 𑀯𑀻𑀲𑀫𑁆𑀧𑀺 𑀦𑀸𑀍𑀅𑀦𑁆𑀤𑀸, 𑀢𑀺𑀁𑀲𑀫𑁆𑀧𑀺 𑀦𑀸𑀍𑀅𑀦𑁆𑀤𑀸, 𑀘𑀢𑁆𑀢𑀸𑀭𑀻𑀲𑀫𑁆𑀧𑀺 𑀦𑀸𑀍𑀅𑀦𑁆𑀤𑀸, 𑀧𑀜𑁆𑀜𑀸𑀲𑀫𑁆𑀧𑀺 𑀦𑀸𑀍𑀅𑀦𑁆𑀤𑀸 𑀧𑀳𑁄𑀢𑀺 𑀲𑁄 𑀲𑀫𑀡𑁄 𑀯𑀸 𑀩𑁆𑀭𑀸𑀳𑁆𑀫𑀡𑁄 𑀯𑀸 𑀇𑀤𑁆𑀥𑀺𑀫𑀸 𑀘𑁂𑀢𑁄𑀯𑀲𑀺𑀧𑁆𑀧𑀢𑁆𑀢𑁄 𑀏𑀓𑁂𑀦 𑀫𑀦𑁄𑀧𑀤𑁄𑀲𑁂𑀦 𑀪𑀲𑁆𑀫𑀁 𑀓𑀸𑀢𑀼𑀁𑁇 𑀓𑀺𑀜𑁆𑀳𑀺 𑀲𑁄𑀪𑀢𑀺 𑀏𑀓𑀸 𑀙𑀯𑀸 𑀦𑀸𑀍𑀅𑀦𑁆𑀤𑀸”𑀢𑀺𑁇

176. “𑀫𑀦𑀲𑀺 𑀓𑀭𑁄𑀳𑀺, 𑀕𑀳𑀧𑀢𑀺, 𑀫𑀦𑀲𑀺 𑀓𑀭𑀺𑀢𑁆𑀯𑀸 𑀔𑁄, 𑀕𑀳𑀧𑀢𑀺, 𑀩𑁆𑀬𑀸𑀓𑀭𑁄𑀳𑀺𑁇 𑀦 𑀔𑁄 𑀢𑁂 𑀲𑀦𑁆𑀥𑀺𑀬𑀢𑀺 𑀧𑀼𑀭𑀺𑀫𑁂𑀦 𑀯𑀸 𑀧𑀘𑁆𑀙𑀺𑀫𑀁, 𑀧𑀘𑁆𑀙𑀺𑀫𑁂𑀦 𑀯𑀸 𑀧𑀼𑀭𑀺𑀫𑀁𑁇 𑀪𑀸𑀲𑀺𑀢𑀸 𑀔𑁄 𑀧𑀦 𑀢𑁂, 𑀕𑀳𑀧𑀢𑀺, 𑀏𑀲𑀸 𑀯𑀸𑀘𑀸—  ‘𑀲𑀘𑁆𑀘𑁂 𑀅𑀳𑀁, 𑀪𑀦𑁆𑀢𑁂, 𑀧𑀢𑀺𑀝𑁆𑀞𑀸𑀬 𑀫𑀦𑁆𑀢𑁂𑀲𑁆𑀲𑀸𑀫𑀺; 𑀳𑁄𑀢𑀼 𑀦𑁄 𑀏𑀢𑁆𑀣 𑀓𑀣𑀸𑀲𑀮𑁆𑀮𑀸𑀧𑁄’”𑀢𑀺𑁇

177. “𑀓𑀺𑀜𑁆𑀘𑀸𑀧𑀺, 𑀪𑀦𑁆𑀢𑁂, 𑀪𑀕𑀯𑀸 𑀏𑀯𑀫𑀸𑀳, 𑀅𑀣 𑀔𑁄 𑀓𑀸𑀬𑀤𑀡𑁆𑀟𑁄𑀯 𑀫𑀳𑀸𑀲𑀸𑀯𑀚𑁆𑀚𑀢𑀭𑁄 𑀧𑀸𑀧𑀲𑁆𑀲 𑀓𑀫𑁆𑀫𑀲𑁆𑀲 𑀓𑀺𑀭𑀺𑀬𑀸𑀬 𑀧𑀸𑀧𑀲𑁆𑀲 𑀓𑀫𑁆𑀫𑀲𑁆𑀲 𑀧𑀯𑀢𑁆𑀢𑀺𑀬𑀸, 𑀦𑁄 𑀢𑀣𑀸 𑀯𑀘𑀻𑀤𑀡𑁆𑀟𑁄, 𑀦𑁄 𑀢𑀣𑀸 𑀫𑀦𑁄𑀤𑀡𑁆𑀟𑁄”𑀢𑀺𑁇

(65.)

178. “𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀕𑀳𑀧𑀢𑀺, 𑀲𑀼𑀢𑀁 𑀢𑁂 𑀤𑀡𑁆𑀟𑀓𑀻𑀭𑀜𑁆𑀜𑀁 𑀓𑀸𑀮𑀺𑀗𑁆𑀕𑀸𑀭𑀜𑁆𑀜𑀁 𑀫𑀚𑁆𑀛𑀸𑀭𑀜𑁆𑀜𑀁 𑀫𑀸𑀢𑀗𑁆𑀕𑀸𑀭𑀜𑁆𑀜𑀁 𑀅𑀭𑀜𑁆𑀜𑀁 𑀅𑀭𑀜𑁆𑀜𑀪𑀽𑀢𑀦𑁆”𑀢𑀺?

179. “𑀏𑀯𑀁, 𑀪𑀦𑁆𑀢𑁂, 𑀲𑀼𑀢𑀁 𑀫𑁂 𑀤𑀡𑁆𑀟𑀓𑀻𑀭𑀜𑁆𑀜𑀁 𑀓𑀸𑀮𑀺𑀗𑁆𑀕𑀸𑀭𑀜𑁆𑀜𑀁 𑀫𑀚𑁆𑀛𑀸𑀭𑀜𑁆𑀜𑀁 𑀫𑀸𑀢𑀗𑁆𑀕𑀸𑀭𑀜𑁆𑀜𑀁 𑀅𑀭𑀜𑁆𑀜𑀁 𑀅𑀭𑀜𑁆𑀜𑀪𑀽𑀢𑀦𑁆”𑀢𑀺𑁇

180. “𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀕𑀳𑀧𑀢𑀺, 𑀓𑀺𑀦𑁆𑀢𑀺 𑀢𑁂 𑀲𑀼𑀢𑀁 𑀓𑁂𑀦 𑀢𑀁 𑀤𑀡𑁆𑀟𑀓𑀻𑀭𑀜𑁆𑀜𑀁 𑀓𑀸𑀮𑀺𑀗𑁆𑀕𑀸𑀭𑀜𑁆𑀜𑀁 𑀫𑀚𑁆𑀛𑀸𑀭𑀜𑁆𑀜𑀁 𑀫𑀸𑀢𑀗𑁆𑀕𑀸𑀭𑀜𑁆𑀜𑀁 𑀅𑀭𑀜𑁆𑀜𑀁 𑀅𑀭𑀜𑁆𑀜𑀪𑀽𑀢𑀦𑁆”𑀢𑀺?

181. “𑀲𑀼𑀢𑀁 𑀫𑁂𑀢𑀁, 𑀪𑀦𑁆𑀢𑁂, 𑀇𑀲𑀻𑀦𑀁 𑀫𑀦𑁄𑀧𑀤𑁄𑀲𑁂𑀦 𑀢𑀁 𑀤𑀡𑁆𑀟𑀓𑀻𑀭𑀜𑁆𑀜𑀁 𑀓𑀸𑀮𑀺𑀗𑁆𑀕𑀸𑀭𑀜𑁆𑀜𑀁 𑀫𑀚𑁆𑀛𑀸𑀭𑀜𑁆𑀜𑀁 𑀫𑀸𑀢𑀗𑁆𑀕𑀸𑀭𑀜𑁆𑀜𑀁 𑀅𑀭𑀜𑁆𑀜𑀁 𑀅𑀭𑀜𑁆𑀜𑀪𑀽𑀢𑀦𑁆”𑀢𑀺𑁇

182. “𑀫𑀦𑀲𑀺 𑀓𑀭𑁄𑀳𑀺, 𑀕𑀳𑀧𑀢𑀺, 𑀫𑀦𑀲𑀺 𑀓𑀭𑀺𑀢𑁆𑀯𑀸 𑀔𑁄, 𑀕𑀳𑀧𑀢𑀺, 𑀩𑁆𑀬𑀸𑀓𑀭𑁄𑀳𑀺𑁇 𑀦 𑀔𑁄 𑀢𑁂 𑀲𑀦𑁆𑀥𑀺𑀬𑀢𑀺 𑀧𑀼𑀭𑀺𑀫𑁂𑀦 𑀯𑀸 𑀧𑀘𑁆𑀙𑀺𑀫𑀁, 𑀧𑀘𑁆𑀙𑀺𑀫𑁂𑀦 𑀯𑀸 𑀧𑀼𑀭𑀺𑀫𑀁𑁇 𑀪𑀸𑀲𑀺𑀢𑀸 𑀔𑁄 𑀧𑀦 𑀢𑁂, 𑀕𑀳𑀧𑀢𑀺, 𑀏𑀲𑀸 𑀯𑀸𑀘𑀸—  ‘𑀲𑀘𑁆𑀘𑁂 𑀅𑀳𑀁, 𑀪𑀦𑁆𑀢𑁂, 𑀧𑀢𑀺𑀝𑁆𑀞𑀸𑀬 𑀫𑀦𑁆𑀢𑁂𑀲𑁆𑀲𑀸𑀫𑀺; 𑀳𑁄𑀢𑀼 𑀦𑁄 𑀏𑀢𑁆𑀣 𑀓𑀣𑀸𑀲𑀮𑁆𑀮𑀸𑀧𑁄’”𑀢𑀺𑁇

(66.)

183. “𑀧𑀼𑀭𑀺𑀫𑁂𑀦𑁂𑀯𑀸𑀳𑀁, 𑀪𑀦𑁆𑀢𑁂, 𑀑𑀧𑀫𑁆𑀫𑁂𑀦 𑀪𑀕𑀯𑀢𑁄 𑀅𑀢𑁆𑀢𑀫𑀦𑁄 𑀅𑀪𑀺𑀭𑀤𑁆𑀥𑁄𑁇 𑀅𑀧𑀺 𑀘𑀸𑀳𑀁 𑀇𑀫𑀸𑀦𑀺 𑀪𑀕𑀯𑀢𑁄 𑀯𑀺𑀘𑀺𑀢𑁆𑀭𑀸𑀦𑀺 𑀧𑀜𑁆𑀳𑀧𑀝𑀺𑀪𑀸𑀦𑀸𑀦𑀺 𑀲𑁄𑀢𑀼𑀓𑀸𑀫𑁄, 𑀏𑀯𑀸𑀳𑀁 𑀪𑀕𑀯𑀦𑁆𑀢𑀁 𑀧𑀘𑁆𑀘𑀦𑀻𑀓𑀁 𑀓𑀸𑀢𑀩𑁆𑀩𑀁 𑀅𑀫𑀜𑁆𑀜𑀺𑀲𑁆𑀲𑀁𑁇 𑀅𑀪𑀺𑀓𑁆𑀓𑀦𑁆𑀢𑀁, 𑀪𑀦𑁆𑀢𑁂, 𑀅𑀪𑀺𑀓𑁆𑀓𑀦𑁆𑀢𑀁, 𑀪𑀦𑁆𑀢𑁂𑁇 𑀲𑁂𑀬𑁆𑀬𑀣𑀸𑀧𑀺, 𑀪𑀦𑁆𑀢𑁂, 𑀦𑀺𑀓𑁆𑀓𑀼𑀚𑁆𑀚𑀺𑀢𑀁 𑀯𑀸 𑀉𑀓𑁆𑀓𑀼𑀚𑁆𑀚𑁂𑀬𑁆𑀬, 𑀧𑀝𑀺𑀘𑁆𑀙𑀦𑁆𑀦𑀁 𑀯𑀸 𑀯𑀺𑀯𑀭𑁂𑀬𑁆𑀬, 𑀫𑀽𑀍𑀳𑀲𑁆𑀲 𑀯𑀸 𑀫𑀕𑁆𑀕𑀁 𑀆𑀘𑀺𑀓𑁆𑀔𑁂𑀬𑁆𑀬, 𑀅𑀦𑁆𑀥𑀓𑀸𑀭𑁂 𑀯𑀸 𑀢𑁂𑀮𑀧𑀚𑁆𑀚𑁄𑀢𑀁 𑀥𑀸𑀭𑁂𑀬𑁆𑀬—  ‘𑀘𑀓𑁆𑀔𑀼𑀫𑀦𑁆𑀢𑁄 𑀭𑀽𑀧𑀸𑀦𑀺 𑀤𑀓𑁆𑀔𑀦𑁆𑀢𑀻’𑀢𑀺; 𑀏𑀯𑀫𑁂𑀯𑀁 𑀪𑀕𑀯𑀢𑀸 𑀅𑀦𑁂𑀓𑀧𑀭𑀺𑀬𑀸𑀬𑁂𑀦 𑀥𑀫𑁆𑀫𑁄 𑀧𑀓𑀸𑀲𑀺𑀢𑁄𑁇 𑀏𑀲𑀸𑀳𑀁, 𑀪𑀦𑁆𑀢𑁂, 𑀪𑀕𑀯𑀦𑁆𑀢𑀁 𑀲𑀭𑀡𑀁 𑀕𑀘𑁆𑀙𑀸𑀫𑀺 𑀥𑀫𑁆𑀫𑀜𑁆𑀘 𑀪𑀺𑀓𑁆𑀔𑀼𑀲𑀁𑀖𑀜𑁆𑀘𑁇 𑀉𑀧𑀸𑀲𑀓𑀁 𑀫𑀁 𑀪𑀕𑀯𑀸 𑀥𑀸𑀭𑁂𑀢𑀼 𑀅𑀚𑁆𑀚𑀢𑀕𑁆𑀕𑁂 𑀧𑀸𑀡𑀼𑀧𑁂𑀢𑀁 𑀲𑀭𑀡𑀁 𑀕𑀢𑀦𑁆”𑀢𑀺𑁇

(67.)

184. “𑀅𑀦𑀼𑀯𑀺𑀘𑁆𑀘𑀓𑀸𑀭𑀁 𑀔𑁄, 𑀕𑀳𑀧𑀢𑀺, 𑀓𑀭𑁄𑀳𑀺, 𑀅𑀦𑀼𑀯𑀺𑀘𑁆𑀘𑀓𑀸𑀭𑁄 𑀢𑀼𑀫𑁆𑀳𑀸𑀤𑀺𑀲𑀸𑀦𑀁 𑀜𑀸𑀢𑀫𑀦𑀼𑀲𑁆𑀲𑀸𑀦𑀁 𑀲𑀸𑀥𑀼 𑀳𑁄𑀢𑀻”𑀢𑀺𑁇 “𑀇𑀫𑀺𑀦𑀸𑀧𑀸𑀳𑀁, 𑀪𑀦𑁆𑀢𑁂, 𑀪𑀕𑀯𑀢𑁄 𑀪𑀺𑀬𑁆𑀬𑁄𑀲𑁄 𑀫𑀢𑁆𑀢𑀸𑀬 𑀅𑀢𑁆𑀢𑀫𑀦𑁄 𑀅𑀪𑀺𑀭𑀤𑁆𑀥𑁄 𑀬𑀁 𑀫𑀁 𑀪𑀕𑀯𑀸 𑀏𑀯𑀫𑀸𑀳—  ‘𑀅𑀦𑀼𑀯𑀺𑀘𑁆𑀘𑀓𑀸𑀭𑀁 𑀔𑁄, 𑀕𑀳𑀧𑀢𑀺, 𑀓𑀭𑁄𑀳𑀺, 𑀅𑀦𑀼𑀯𑀺𑀘𑁆𑀘𑀓𑀸𑀭𑁄 𑀢𑀼𑀫𑁆𑀳𑀸𑀤𑀺𑀲𑀸𑀦𑀁 𑀜𑀸𑀢𑀫𑀦𑀼𑀲𑁆𑀲𑀸𑀦𑀁 𑀲𑀸𑀥𑀼 𑀳𑁄𑀢𑀻’𑀢𑀺𑁇 𑀫𑀜𑁆𑀳𑀺, 𑀪𑀦𑁆𑀢𑁂, 𑀅𑀜𑁆𑀜𑀢𑀺𑀢𑁆𑀣𑀺𑀬𑀸 𑀲𑀸𑀯𑀓𑀁 𑀮𑀪𑀺𑀢𑁆𑀯𑀸 𑀓𑁂𑀯𑀮𑀓𑀧𑁆𑀧𑀁 𑀦𑀸𑀍𑀅𑀦𑁆𑀤𑀁 𑀧𑀝𑀸𑀓𑀁 𑀧𑀭𑀺𑀳𑀭𑁂𑀬𑁆𑀬𑀼𑀁—  ‘𑀉𑀧𑀸𑀮𑀺 𑀅𑀫𑁆𑀳𑀸𑀓𑀁 𑀕𑀳𑀧𑀢𑀺 𑀲𑀸𑀯𑀓𑀢𑁆𑀢𑀁 𑀉𑀧𑀕𑀢𑁄’𑀢𑀺𑁇 𑀅𑀣 𑀘 𑀧𑀦 𑀫𑀁 𑀪𑀕𑀯𑀸 𑀏𑀯𑀫𑀸𑀳—  ‘𑀅𑀦𑀼𑀯𑀺𑀘𑁆𑀘𑀓𑀸𑀭𑀁 𑀔𑁄, 𑀕𑀳𑀧𑀢𑀺, 𑀓𑀭𑁄𑀳𑀺, 𑀅𑀦𑀼𑀯𑀺𑀘𑁆𑀘𑀓𑀸𑀭𑁄 𑀢𑀼𑀫𑁆𑀳𑀸𑀤𑀺𑀲𑀸𑀦𑀁 𑀜𑀸𑀢𑀫𑀦𑀼𑀲𑁆𑀲𑀸𑀦𑀁 𑀲𑀸𑀥𑀼 𑀳𑁄𑀢𑀻’𑀢𑀺𑁇 𑀏𑀲𑀸𑀳𑀁, 𑀪𑀦𑁆𑀢𑁂, 𑀤𑀼𑀢𑀺𑀬𑀫𑁆𑀧𑀺 𑀪𑀕𑀯𑀦𑁆𑀢𑀁 𑀲𑀭𑀡𑀁 𑀕𑀘𑁆𑀙𑀸𑀫𑀺 𑀥𑀫𑁆𑀫𑀜𑁆𑀘 𑀪𑀺𑀓𑁆𑀔𑀼𑀲𑀁𑀖𑀜𑁆𑀘𑁇 𑀉𑀧𑀸𑀲𑀓𑀁 𑀫𑀁 𑀪𑀕𑀯𑀸 𑀥𑀸𑀭𑁂𑀢𑀼 𑀅𑀚𑁆𑀚𑀢𑀕𑁆𑀕𑁂 𑀧𑀸𑀡𑀼𑀧𑁂𑀢𑀁 𑀲𑀭𑀡𑀁 𑀕𑀢𑀦𑁆”𑀢𑀺𑁇

(68.)

185. “𑀤𑀻𑀖𑀭𑀢𑁆𑀢𑀁 𑀔𑁄 𑀢𑁂, 𑀕𑀳𑀧𑀢𑀺, 𑀦𑀺𑀕𑀡𑁆𑀞𑀸𑀦𑀁 𑀑𑀧𑀸𑀦𑀪𑀽𑀢𑀁 𑀓𑀼𑀮𑀁 𑀬𑁂𑀦 𑀦𑁂𑀲𑀁 𑀉𑀧𑀕𑀢𑀸𑀦𑀁 𑀧𑀺𑀡𑁆𑀟𑀓𑀁 𑀤𑀸𑀢𑀩𑁆𑀩𑀁 𑀫𑀜𑁆𑀜𑁂𑀬𑁆𑀬𑀸𑀲𑀻”𑀢𑀺𑁇 “𑀇𑀫𑀺𑀦𑀸𑀧𑀸𑀳𑀁, 𑀪𑀦𑁆𑀢𑁂, 𑀪𑀕𑀯𑀢𑁄 𑀪𑀺𑀬𑁆𑀬𑁄𑀲𑁄 𑀫𑀢𑁆𑀢𑀸𑀬 𑀅𑀢𑁆𑀢𑀫𑀦𑁄 𑀅𑀪𑀺𑀭𑀤𑁆𑀥𑁄 𑀬𑀁 𑀫𑀁 𑀪𑀕𑀯𑀸 𑀏𑀯𑀫𑀸𑀳—  ‘𑀤𑀻𑀖𑀭𑀢𑁆𑀢𑀁 𑀔𑁄 𑀢𑁂, 𑀕𑀳𑀧𑀢𑀺, 𑀦𑀺𑀕𑀡𑁆𑀞𑀸𑀦𑀁 𑀑𑀧𑀸𑀦𑀪𑀽𑀢𑀁 𑀓𑀼𑀮𑀁 𑀬𑁂𑀦 𑀦𑁂𑀲𑀁 𑀉𑀧𑀕𑀢𑀸𑀦𑀁 𑀧𑀺𑀡𑁆𑀟𑀓𑀁 𑀤𑀸𑀢𑀩𑁆𑀩𑀁 𑀫𑀜𑁆𑀜𑁂𑀬𑁆𑀬𑀸𑀲𑀻’𑀢𑀺𑁇 𑀲𑀼𑀢𑀁 𑀫𑁂𑀢𑀁, 𑀪𑀦𑁆𑀢𑁂, 𑀲𑀫𑀡𑁄 𑀕𑁄𑀢𑀫𑁄 𑀏𑀯𑀫𑀸𑀳—  ‘𑀫𑀬𑁆𑀳𑀫𑁂𑀯 𑀤𑀸𑀦𑀁 𑀤𑀸𑀢𑀩𑁆𑀩𑀁, 𑀦𑀸𑀜𑁆𑀜𑁂𑀲𑀁 𑀤𑀸𑀦𑀁 𑀤𑀸𑀢𑀩𑁆𑀩𑀁; 𑀫𑀬𑁆𑀳𑀫𑁂𑀯 𑀲𑀸𑀯𑀓𑀸𑀦𑀁 𑀤𑀸𑀦𑀁 𑀤𑀸𑀢𑀩𑁆𑀩𑀁, 𑀦𑀸𑀜𑁆𑀜𑁂𑀲𑀁 𑀲𑀸𑀯𑀓𑀸𑀦𑀁 𑀤𑀸𑀦𑀁 𑀤𑀸𑀢𑀩𑁆𑀩𑀁; 𑀫𑀬𑁆𑀳𑀫𑁂𑀯 𑀤𑀺𑀦𑁆𑀦𑀁 𑀫𑀳𑀧𑁆𑀨𑀮𑀁, 𑀦𑀸𑀜𑁆𑀜𑁂𑀲𑀁 𑀤𑀺𑀦𑁆𑀦𑀁 𑀫𑀳𑀧𑁆𑀨𑀮𑀁; 𑀫𑀬𑁆𑀳𑀫𑁂𑀯 𑀲𑀸𑀯𑀓𑀸𑀦𑀁 𑀤𑀺𑀦𑁆𑀦𑀁 𑀫𑀳𑀧𑁆𑀨𑀮𑀁, 𑀦𑀸𑀜𑁆𑀜𑁂𑀲𑀁 𑀲𑀸𑀯𑀓𑀸𑀦𑀁 𑀤𑀺𑀦𑁆𑀦𑀁 𑀫𑀳𑀧𑁆𑀨𑀮𑀦𑁆’𑀢𑀺𑁇 𑀅𑀣 𑀘 𑀧𑀦 𑀫𑀁 𑀪𑀕𑀯𑀸 𑀦𑀺𑀕𑀡𑁆𑀞𑁂𑀲𑀼𑀧𑀺 𑀤𑀸𑀦𑁂 𑀲𑀫𑀸𑀤𑀧𑁂𑀢𑀺𑁇 𑀅𑀧𑀺 𑀘, 𑀪𑀦𑁆𑀢𑁂, 𑀫𑀬𑀫𑁂𑀢𑁆𑀣 𑀓𑀸𑀮𑀁 𑀚𑀸𑀦𑀺𑀲𑁆𑀲𑀸𑀫𑁇 𑀏𑀲𑀸𑀳𑀁, 𑀪𑀦𑁆𑀢𑁂, 𑀢𑀢𑀺𑀬𑀫𑁆𑀧𑀺 𑀪𑀕𑀯𑀦𑁆𑀢𑀁 𑀲𑀭𑀡𑀁 𑀕𑀘𑁆𑀙𑀸𑀫𑀺 𑀥𑀫𑁆𑀫𑀜𑁆𑀘 𑀪𑀺𑀓𑁆𑀔𑀼𑀲𑀁𑀖𑀜𑁆𑀘𑁇 𑀉𑀧𑀸𑀲𑀓𑀁 𑀫𑀁 𑀪𑀕𑀯𑀸 𑀥𑀸𑀭𑁂𑀢𑀼 𑀅𑀚𑁆𑀚𑀢𑀕𑁆𑀕𑁂 𑀧𑀸𑀡𑀼𑀧𑁂𑀢𑀁 𑀲𑀭𑀡𑀁 𑀕𑀢𑀦𑁆”𑀢𑀺𑁇

(69.)

186. 𑀅𑀣 𑀔𑁄 𑀪𑀕𑀯𑀸 𑀉𑀧𑀸𑀮𑀺𑀲𑁆𑀲 𑀕𑀳𑀧𑀢𑀺𑀲𑁆𑀲 𑀅𑀦𑀼𑀧𑀼𑀩𑁆𑀩𑀺𑀁 𑀓𑀣𑀁 𑀓𑀣𑁂𑀲𑀺, 𑀲𑁂𑀬𑁆𑀬𑀣𑀺𑀤𑀁—  𑀤𑀸𑀦𑀓𑀣𑀁 𑀲𑀻𑀮𑀓𑀣𑀁 𑀲𑀕𑁆𑀕𑀓𑀣𑀁, 𑀓𑀸𑀫𑀸𑀦𑀁 𑀆𑀤𑀻𑀦𑀯𑀁 𑀑𑀓𑀸𑀭𑀁 𑀲𑀁𑀓𑀺𑀮𑁂𑀲𑀁, 𑀦𑁂𑀓𑁆𑀔𑀫𑁆𑀫𑁂 𑀆𑀦𑀺𑀲𑀁𑀲𑀁 𑀧𑀓𑀸𑀲𑁂𑀲𑀺𑁇 𑀬𑀤𑀸 𑀪𑀕𑀯𑀸 𑀅𑀜𑁆𑀜𑀸𑀲𑀺 𑀉𑀧𑀸𑀮𑀺𑀁 𑀕𑀳𑀧𑀢𑀺𑀁 𑀓𑀮𑁆𑀮𑀘𑀺𑀢𑁆𑀢𑀁 𑀫𑀼𑀤𑀼𑀘𑀺𑀢𑁆𑀢𑀁 𑀯𑀺𑀦𑀻𑀯𑀭𑀡𑀘𑀺𑀢𑁆𑀢𑀁 𑀉𑀤𑀕𑁆𑀕𑀘𑀺𑀢𑁆𑀢𑀁 𑀧𑀲𑀦𑁆𑀦𑀘𑀺𑀢𑁆𑀢𑀁, 𑀅𑀣 𑀬𑀸 𑀩𑀼𑀤𑁆𑀥𑀸𑀦𑀁 𑀲𑀸𑀫𑀼𑀓𑁆𑀓𑀁𑀲𑀺𑀓𑀸 𑀥𑀫𑁆𑀫𑀤𑁂𑀲𑀦𑀸 𑀢𑀁 𑀧𑀓𑀸𑀲𑁂𑀲𑀺—  𑀤𑀼𑀓𑁆𑀔𑀁, 𑀲𑀫𑀼𑀤𑀬𑀁, 𑀦𑀺𑀭𑁄𑀥𑀁, 𑀫𑀕𑁆𑀕𑀁𑁇 𑀲𑁂𑀬𑁆𑀬𑀣𑀸𑀧𑀺 𑀦𑀸𑀫 𑀲𑀼𑀤𑁆𑀥𑀁 𑀯𑀢𑁆𑀣𑀁 𑀅𑀧𑀕𑀢𑀓𑀸𑀍𑀅𑀓𑀁 𑀲𑀫𑁆𑀫𑀤𑁂𑀯 𑀭𑀚𑀦𑀁 𑀧𑀝𑀺𑀕𑁆𑀕𑀡𑁆𑀳𑁂𑀬𑁆𑀬; 𑀏𑀯𑀫𑁂𑀯 𑀉𑀧𑀸𑀮𑀺𑀲𑁆𑀲 𑀕𑀳𑀧𑀢𑀺𑀲𑁆𑀲 𑀢𑀲𑁆𑀫𑀺𑀁𑀬𑁂𑀯 𑀆𑀲𑀦𑁂 𑀯𑀺𑀭𑀚𑀁 𑀯𑀻𑀢𑀫𑀮𑀁 𑀥𑀫𑁆𑀫𑀘𑀓𑁆𑀔𑀼𑀁 𑀉𑀤𑀧𑀸𑀤𑀺—  “𑀬𑀁 𑀓𑀺𑀜𑁆𑀘𑀺 𑀲𑀫𑀼𑀤𑀬𑀥𑀫𑁆𑀫𑀁 𑀲𑀩𑁆𑀩𑀁 𑀢𑀁 𑀦𑀺𑀭𑁄𑀥𑀥𑀫𑁆𑀫𑀦𑁆”𑀢𑀺𑁇 𑀅𑀣 𑀔𑁄 𑀉𑀧𑀸𑀮𑀺 𑀕𑀳𑀧𑀢𑀺 𑀤𑀺𑀝𑁆𑀞𑀥𑀫𑁆𑀫𑁄 𑀧𑀢𑁆𑀢𑀥𑀫𑁆𑀫𑁄 𑀯𑀺𑀤𑀺𑀢𑀥𑀫𑁆𑀫𑁄 𑀧𑀭𑀺𑀬𑁄𑀕𑀸𑀍𑀳𑀥𑀫𑁆𑀫𑁄 𑀢𑀺𑀡𑁆𑀡𑀯𑀺𑀘𑀺𑀓𑀺𑀘𑁆𑀙𑁄 𑀯𑀺𑀕𑀢𑀓𑀣𑀁𑀓𑀣𑁄 𑀯𑁂𑀲𑀸𑀭𑀚𑁆𑀚𑀧𑁆𑀧𑀢𑁆𑀢𑁄 𑀅𑀧𑀭𑀧𑁆𑀧𑀘𑁆𑀘𑀬𑁄 𑀲𑀢𑁆𑀣𑀼𑀲𑀸𑀲𑀦𑁂 𑀪𑀕𑀯𑀦𑁆𑀢𑀁 𑀏𑀢𑀤𑀯𑁄𑀘—  “𑀳𑀦𑁆𑀤 𑀘 𑀤𑀸𑀦𑀺 𑀫𑀬𑀁, 𑀪𑀦𑁆𑀢𑁂, 𑀕𑀘𑁆𑀙𑀸𑀫, 𑀩𑀳𑀼𑀓𑀺𑀘𑁆𑀘𑀸 𑀫𑀬𑀁 𑀩𑀳𑀼𑀓𑀭𑀡𑀻𑀬𑀸”𑀢𑀺𑁇 “𑀬𑀲𑁆𑀲𑀤𑀸𑀦𑀺 𑀢𑁆𑀯𑀁, 𑀕𑀳𑀧𑀢𑀺, 𑀓𑀸𑀮𑀁 𑀫𑀜𑁆𑀜𑀲𑀻”𑀢𑀺𑁇

(70.)

187. 𑀅𑀣 𑀔𑁄 𑀉𑀧𑀸𑀮𑀺 𑀕𑀳𑀧𑀢𑀺 𑀪𑀕𑀯𑀢𑁄 𑀪𑀸𑀲𑀺𑀢𑀁 𑀅𑀪𑀺𑀦𑀦𑁆𑀤𑀺𑀢𑁆𑀯𑀸 𑀅𑀦𑀼𑀫𑁄𑀤𑀺𑀢𑁆𑀯𑀸 𑀉𑀝𑁆𑀞𑀸𑀬𑀸𑀲𑀦𑀸 𑀪𑀕𑀯𑀦𑁆𑀢𑀁 𑀅𑀪𑀺𑀯𑀸𑀤𑁂𑀢𑁆𑀯𑀸 𑀧𑀤𑀓𑁆𑀔𑀺𑀡𑀁 𑀓𑀢𑁆𑀯𑀸 𑀬𑁂𑀦 𑀲𑀓𑀁 𑀦𑀺𑀯𑁂𑀲𑀦𑀁 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀤𑁄𑀯𑀸𑀭𑀺𑀓𑀁 𑀆𑀫𑀦𑁆𑀢𑁂𑀲𑀺—  “𑀅𑀚𑁆𑀚𑀢𑀕𑁆𑀕𑁂, 𑀲𑀫𑁆𑀫 𑀤𑁄𑀯𑀸𑀭𑀺𑀓, 𑀆𑀯𑀭𑀸𑀫𑀺 𑀤𑁆𑀯𑀸𑀭𑀁 𑀦𑀺𑀕𑀡𑁆𑀞𑀸𑀦𑀁 𑀦𑀺𑀕𑀡𑁆𑀞𑀻𑀦𑀁, 𑀅𑀦𑀸𑀯𑀝𑀁 𑀤𑁆𑀯𑀸𑀭𑀁 𑀪𑀕𑀯𑀢𑁄 𑀪𑀺𑀓𑁆𑀔𑀽𑀦𑀁 𑀪𑀺𑀓𑁆𑀔𑀼𑀦𑀻𑀦𑀁 𑀉𑀧𑀸𑀲𑀓𑀸𑀦𑀁 𑀉𑀧𑀸𑀲𑀺𑀓𑀸𑀦𑀁𑁇 𑀲𑀘𑁂 𑀓𑁄𑀘𑀺 𑀦𑀺𑀕𑀡𑁆𑀞𑁄 𑀆𑀕𑀘𑁆𑀙𑀢𑀺 𑀢𑀫𑁂𑀦𑀁 𑀢𑁆𑀯𑀁 𑀏𑀯𑀁 𑀯𑀤𑁂𑀬𑁆𑀬𑀸𑀲𑀺—  ‘𑀢𑀺𑀝𑁆𑀞, 𑀪𑀦𑁆𑀢𑁂, 𑀫𑀸 𑀧𑀸𑀯𑀺𑀲𑀺𑁇 𑀅𑀚𑁆𑀚𑀢𑀕𑁆𑀕𑁂 𑀉𑀧𑀸𑀮𑀺 𑀕𑀳𑀧𑀢𑀺 𑀲𑀫𑀡𑀲𑁆𑀲 𑀕𑁄𑀢𑀫𑀲𑁆𑀲 𑀲𑀸𑀯𑀓𑀢𑁆𑀢𑀁 𑀉𑀧𑀕𑀢𑁄𑁇 𑀆𑀯𑀝𑀁 𑀤𑁆𑀯𑀸𑀭𑀁 𑀦𑀺𑀕𑀡𑁆𑀞𑀸𑀦𑀁 𑀦𑀺𑀕𑀡𑁆𑀞𑀻𑀦𑀁, 𑀅𑀦𑀸𑀯𑀝𑀁 𑀤𑁆𑀯𑀸𑀭𑀁 𑀪𑀕𑀯𑀢𑁄 𑀪𑀺𑀓𑁆𑀔𑀽𑀦𑀁 𑀪𑀺𑀓𑁆𑀔𑀼𑀦𑀻𑀦𑀁 𑀉𑀧𑀸𑀲𑀓𑀸𑀦𑀁 𑀉𑀧𑀸𑀲𑀺𑀓𑀸𑀦𑀁𑁇 𑀲𑀘𑁂 𑀢𑁂, 𑀪𑀦𑁆𑀢𑁂, 𑀧𑀺𑀡𑁆𑀟𑀓𑁂𑀦 𑀅𑀢𑁆𑀣𑁄, 𑀏𑀢𑁆𑀣𑁂𑀯 𑀢𑀺𑀝𑁆𑀞, 𑀏𑀢𑁆𑀣𑁂𑀯 𑀢𑁂 𑀆𑀳𑀭𑀺𑀲𑁆𑀲𑀦𑁆𑀢𑀻’”𑀢𑀺𑁇 “𑀏𑀯𑀁, 𑀪𑀦𑁆𑀢𑁂”𑀢𑀺 𑀔𑁄 𑀤𑁄𑀯𑀸𑀭𑀺𑀓𑁄 𑀉𑀧𑀸𑀮𑀺𑀲𑁆𑀲 𑀕𑀳𑀧𑀢𑀺𑀲𑁆𑀲 𑀧𑀘𑁆𑀘𑀲𑁆𑀲𑁄𑀲𑀺𑁇

(71.)

188. 𑀅𑀲𑁆𑀲𑁄𑀲𑀺 𑀔𑁄 𑀤𑀻𑀖𑀢𑀧𑀲𑁆𑀲𑀻 𑀦𑀺𑀕𑀡𑁆𑀞𑁄—  “𑀉𑀧𑀸𑀮𑀺 𑀓𑀺𑀭 𑀕𑀳𑀧𑀢𑀺 𑀲𑀫𑀡𑀲𑁆𑀲 𑀕𑁄𑀢𑀫𑀲𑁆𑀲 𑀲𑀸𑀯𑀓𑀢𑁆𑀢𑀁 𑀉𑀧𑀕𑀢𑁄”𑀢𑀺𑁇 𑀅𑀣 𑀔𑁄 𑀤𑀻𑀖𑀢𑀧𑀲𑁆𑀲𑀻 𑀦𑀺𑀕𑀡𑁆𑀞𑁄 𑀬𑁂𑀦 𑀦𑀺𑀕𑀡𑁆𑀞𑁄 𑀦𑀸𑀝𑀧𑀼𑀢𑁆𑀢𑁄 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀦𑀺𑀕𑀡𑁆𑀞𑀁 𑀦𑀸𑀝𑀧𑀼𑀢𑁆𑀢𑀁 𑀏𑀢𑀤𑀯𑁄𑀘—  “𑀲𑀼𑀢𑀁 𑀫𑁂𑀢𑀁, 𑀪𑀦𑁆𑀢𑁂, 𑀉𑀧𑀸𑀮𑀺 𑀓𑀺𑀭 𑀕𑀳𑀧𑀢𑀺 𑀲𑀫𑀡𑀲𑁆𑀲 𑀕𑁄𑀢𑀫𑀲𑁆𑀲 𑀲𑀸𑀯𑀓𑀢𑁆𑀢𑀁 𑀉𑀧𑀕𑀢𑁄”𑀢𑀺𑁇 “𑀅𑀝𑁆𑀞𑀸𑀦𑀁 𑀔𑁄 𑀏𑀢𑀁, 𑀢𑀧𑀲𑁆𑀲𑀺, 𑀅𑀦𑀯𑀓𑀸𑀲𑁄 𑀬𑀁 𑀉𑀧𑀸𑀮𑀺 𑀕𑀳𑀧𑀢𑀺 𑀲𑀫𑀡𑀲𑁆𑀲 𑀕𑁄𑀢𑀫𑀲𑁆𑀲 𑀲𑀸𑀯𑀓𑀢𑁆𑀢𑀁 𑀉𑀧𑀕𑀘𑁆𑀙𑁂𑀬𑁆𑀬𑁇 𑀞𑀸𑀦𑀜𑁆𑀘 𑀔𑁄 𑀏𑀢𑀁 𑀯𑀺𑀚𑁆𑀚𑀢𑀺 𑀬𑀁 𑀲𑀫𑀡𑁄 𑀕𑁄𑀢𑀫𑁄 𑀉𑀧𑀸𑀮𑀺𑀲𑁆𑀲 𑀕𑀳𑀧𑀢𑀺𑀲𑁆𑀲 𑀲𑀸𑀯𑀓𑀢𑁆𑀢𑀁 𑀉𑀧𑀕𑀘𑁆𑀙𑁂𑀬𑁆𑀬𑀸”𑀢𑀺𑁇 𑀤𑀼𑀢𑀺𑀬𑀫𑁆𑀧𑀺 𑀔𑁄 𑀤𑀻𑀖𑀢𑀧𑀲𑁆𑀲𑀻 𑀦𑀺𑀕𑀡𑁆𑀞𑁄…𑀧𑁂…  𑀢𑀢𑀺𑀬𑀫𑁆𑀧𑀺 𑀔𑁄 𑀤𑀻𑀖𑀢𑀧𑀲𑁆𑀲𑀻 𑀦𑀺𑀕𑀡𑁆𑀞𑁄 𑀦𑀺𑀕𑀡𑁆𑀞𑀁 𑀦𑀸𑀝𑀧𑀼𑀢𑁆𑀢𑀁 𑀏𑀢𑀤𑀯𑁄𑀘—  “𑀲𑀼𑀢𑀁 𑀫𑁂𑀢𑀁, 𑀪𑀦𑁆𑀢𑁂…𑀧𑁂…  𑀉𑀧𑀸𑀮𑀺𑀲𑁆𑀲 𑀕𑀳𑀧𑀢𑀺𑀲𑁆𑀲 𑀲𑀸𑀯𑀓𑀢𑁆𑀢𑀁 𑀉𑀧𑀕𑀘𑁆𑀙𑁂𑀬𑁆𑀬𑀸”𑀢𑀺𑁇 “𑀳𑀦𑁆𑀤𑀸𑀳𑀁, 𑀪𑀦𑁆𑀢𑁂, 𑀕𑀘𑁆𑀙𑀸𑀫𑀺 𑀬𑀸𑀯 𑀚𑀸𑀦𑀸𑀫𑀺 𑀬𑀤𑀺 𑀯𑀸 𑀉𑀧𑀸𑀮𑀺 𑀕𑀳𑀧𑀢𑀺 𑀲𑀫𑀡𑀲𑁆𑀲 𑀕𑁄𑀢𑀫𑀲𑁆𑀲 𑀲𑀸𑀯𑀓𑀢𑁆𑀢𑀁 𑀉𑀧𑀕𑀢𑁄 𑀬𑀤𑀺 𑀯𑀸 𑀦𑁄”𑀢𑀺𑁇 “𑀕𑀘𑁆𑀙 𑀢𑁆𑀯𑀁, 𑀢𑀧𑀲𑁆𑀲𑀺, 𑀚𑀸𑀦𑀸𑀳𑀺 𑀬𑀤𑀺 𑀯𑀸 𑀉𑀧𑀸𑀮𑀺 𑀕𑀳𑀧𑀢𑀺 𑀲𑀫𑀡𑀲𑁆𑀲 𑀕𑁄𑀢𑀫𑀲𑁆𑀲 𑀲𑀸𑀯𑀓𑀢𑁆𑀢𑀁 𑀉𑀧𑀕𑀢𑁄 𑀬𑀤𑀺 𑀯𑀸 𑀦𑁄”𑀢𑀺𑁇

(72.)

189. 𑀅𑀣 𑀔𑁄 𑀤𑀻𑀖𑀢𑀧𑀲𑁆𑀲𑀻 𑀦𑀺𑀕𑀡𑁆𑀞𑁄 𑀬𑁂𑀦 𑀉𑀧𑀸𑀮𑀺𑀲𑁆𑀲 𑀕𑀳𑀧𑀢𑀺𑀲𑁆𑀲 𑀦𑀺𑀯𑁂𑀲𑀦𑀁 𑀢𑁂𑀦𑀼𑀧𑀲𑀗𑁆𑀓𑀫𑀺𑁇 𑀅𑀤𑁆𑀤𑀲𑀸 𑀔𑁄 𑀤𑁄𑀯𑀸𑀭𑀺𑀓𑁄 𑀤𑀻𑀖𑀢𑀧𑀲𑁆𑀲𑀺𑀁 𑀦𑀺𑀕𑀡𑁆𑀞𑀁 𑀤𑀽𑀭𑀢𑁄𑀯 𑀆𑀕𑀘𑁆𑀙𑀦𑁆𑀢𑀁𑁇 𑀤𑀺𑀲𑁆𑀯𑀸𑀦 𑀤𑀻𑀖𑀢𑀧𑀲𑁆𑀲𑀺𑀁 𑀦𑀺𑀕𑀡𑁆𑀞𑀁 𑀏𑀢𑀤𑀯𑁄𑀘—  “𑀢𑀺𑀝𑁆𑀞, 𑀪𑀦𑁆𑀢𑁂, 𑀫𑀸 𑀧𑀸𑀯𑀺𑀲𑀺𑁇 𑀅𑀚𑁆𑀚𑀢𑀕𑁆𑀕𑁂 𑀉𑀧𑀸𑀮𑀺 𑀕𑀳𑀧𑀢𑀺 𑀲𑀫𑀡𑀲𑁆𑀲 𑀕𑁄𑀢𑀫𑀲𑁆𑀲 𑀲𑀸𑀯𑀓𑀢𑁆𑀢𑀁 𑀉𑀧𑀕𑀢𑁄𑁇 𑀆𑀯𑀝𑀁 𑀤𑁆𑀯𑀸𑀭𑀁 𑀦𑀺𑀕𑀡𑁆𑀞𑀸𑀦𑀁 𑀦𑀺𑀕𑀡𑁆𑀞𑀻𑀦𑀁, 𑀅𑀦𑀸𑀯𑀝𑀁 𑀤𑁆𑀯𑀸𑀭𑀁 𑀪𑀕𑀯𑀢𑁄 𑀪𑀺𑀓𑁆𑀔𑀽𑀦𑀁 𑀪𑀺𑀓𑁆𑀔𑀼𑀦𑀻𑀦𑀁 𑀉𑀧𑀸𑀲𑀓𑀸𑀦𑀁 𑀉𑀧𑀸𑀲𑀺𑀓𑀸𑀦𑀁𑁇 𑀲𑀘𑁂 𑀢𑁂, 𑀪𑀦𑁆𑀢𑁂, 𑀧𑀺𑀡𑁆𑀟𑀓𑁂𑀦 𑀅𑀢𑁆𑀣𑁄, 𑀏𑀢𑁆𑀣𑁂𑀯 𑀢𑀺𑀝𑁆𑀞, 𑀏𑀢𑁆𑀣𑁂𑀯 𑀢𑁂 𑀆𑀳𑀭𑀺𑀲𑁆𑀲𑀦𑁆𑀢𑀻”𑀢𑀺𑁇 “𑀦 𑀫𑁂, 𑀆𑀯𑀼𑀲𑁄, 𑀧𑀺𑀡𑁆𑀟𑀓𑁂𑀦 𑀅𑀢𑁆𑀣𑁄”𑀢𑀺 𑀯𑀢𑁆𑀯𑀸 𑀢𑀢𑁄 𑀧𑀝𑀺𑀦𑀺𑀯𑀢𑁆𑀢𑀺𑀢𑁆𑀯𑀸 𑀬𑁂𑀦 𑀦𑀺𑀕𑀡𑁆𑀞𑁄 𑀦𑀸𑀝𑀧𑀼𑀢𑁆𑀢𑁄 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀦𑀺𑀕𑀡𑁆𑀞𑀁 𑀦𑀸𑀝𑀧𑀼𑀢𑁆𑀢𑀁 𑀏𑀢𑀤𑀯𑁄𑀘—  “𑀲𑀘𑁆𑀘𑀁𑀬𑁂𑀯 𑀔𑁄, 𑀪𑀦𑁆𑀢𑁂, 𑀬𑀁 𑀉𑀧𑀸𑀮𑀺 𑀕𑀳𑀧𑀢𑀺 𑀲𑀫𑀡𑀲𑁆𑀲 𑀕𑁄𑀢𑀫𑀲𑁆𑀲 𑀲𑀸𑀯𑀓𑀢𑁆𑀢𑀁 𑀉𑀧𑀕𑀢𑁄𑁇 𑀏𑀢𑀁 𑀔𑁄 𑀢𑁂 𑀅𑀳𑀁, 𑀪𑀦𑁆𑀢𑁂, 𑀦𑀸𑀮𑀢𑁆𑀣𑀁, 𑀦 𑀔𑁄 𑀫𑁂, 𑀪𑀦𑁆𑀢𑁂, 𑀭𑀼𑀘𑁆𑀘𑀢𑀺 𑀬𑀁 𑀉𑀧𑀸𑀮𑀺 𑀕𑀳𑀧𑀢𑀺 𑀲𑀫𑀡𑀲𑁆𑀲 𑀕𑁄𑀢𑀫𑀲𑁆𑀲 𑀯𑀸𑀤𑀁 𑀆𑀭𑁄𑀧𑁂𑀬𑁆𑀬𑁇 𑀲𑀫𑀡𑁄 𑀳𑀺, 𑀪𑀦𑁆𑀢𑁂, 𑀕𑁄𑀢𑀫𑁄 𑀫𑀸𑀬𑀸𑀯𑀻 𑀆𑀯𑀝𑁆𑀝𑀦𑀺𑀁 𑀫𑀸𑀬𑀁 𑀚𑀸𑀦𑀸𑀢𑀺 𑀬𑀸𑀬 𑀅𑀜𑁆𑀜𑀢𑀺𑀢𑁆𑀣𑀺𑀬𑀸𑀦𑀁 𑀲𑀸𑀯𑀓𑁂 𑀆𑀯𑀝𑁆𑀝𑁂𑀢𑀻𑀢𑀺𑁇 𑀆𑀯𑀝𑁆𑀝𑁄 𑀔𑁄 𑀢𑁂, 𑀪𑀦𑁆𑀢𑁂, 𑀉𑀧𑀸𑀮𑀺 𑀕𑀳𑀧𑀢𑀺 𑀲𑀫𑀡𑁂𑀦 𑀕𑁄𑀢𑀫𑁂𑀦 𑀆𑀯𑀝𑁆𑀝𑀦𑀺𑀬𑀸 𑀫𑀸𑀬𑀸𑀬𑀸”𑀢𑀺𑁇 “𑀅𑀝𑁆𑀞𑀸𑀦𑀁 𑀔𑁄 𑀏𑀢𑀁, 𑀢𑀧𑀲𑁆𑀲𑀺, 𑀅𑀦𑀯𑀓𑀸𑀲𑁄 𑀬𑀁 𑀉𑀧𑀸𑀮𑀺 𑀕𑀳𑀧𑀢𑀺 𑀲𑀫𑀡𑀲𑁆𑀲 𑀕𑁄𑀢𑀫𑀲𑁆𑀲 𑀲𑀸𑀯𑀓𑀢𑁆𑀢𑀁 𑀉𑀧𑀕𑀘𑁆𑀙𑁂𑀬𑁆𑀬𑁇 𑀞𑀸𑀦𑀜𑁆𑀘 𑀔𑁄 𑀏𑀢𑀁 𑀯𑀺𑀚𑁆𑀚𑀢𑀺 𑀬𑀁 𑀲𑀫𑀡𑁄 𑀕𑁄𑀢𑀫𑁄 𑀉𑀧𑀸𑀮𑀺𑀲𑁆𑀲 𑀕𑀳𑀧𑀢𑀺𑀲𑁆𑀲 𑀲𑀸𑀯𑀓𑀢𑁆𑀢𑀁 𑀉𑀧𑀕𑀘𑁆𑀙𑁂𑀬𑁆𑀬𑀸”𑀢𑀺𑁇 𑀤𑀼𑀢𑀺𑀬𑀫𑁆𑀧𑀺 𑀔𑁄 𑀤𑀻𑀖𑀢𑀧𑀲𑁆𑀲𑀻 𑀦𑀺𑀕𑀡𑁆𑀞𑁄 𑀦𑀺𑀕𑀡𑁆𑀞𑀁 𑀦𑀸𑀝𑀧𑀼𑀢𑁆𑀢𑀁 𑀏𑀢𑀤𑀯𑁄𑀘—  “𑀲𑀘𑁆𑀘𑀁𑀬𑁂𑀯, 𑀪𑀦𑁆𑀢𑁂…𑀧𑁂…  𑀉𑀧𑀸𑀮𑀺𑀲𑁆𑀲 𑀕𑀳𑀧𑀢𑀺𑀲𑁆𑀲 𑀲𑀸𑀯𑀓𑀢𑁆𑀢𑀁 𑀉𑀧𑀕𑀘𑁆𑀙𑁂𑀬𑁆𑀬𑀸”𑀢𑀺𑁇 𑀢𑀢𑀺𑀬𑀫𑁆𑀧𑀺 𑀔𑁄 𑀤𑀻𑀖𑀢𑀧𑀲𑁆𑀲𑀻 𑀦𑀺𑀕𑀡𑁆𑀞𑁄 𑀦𑀺𑀕𑀡𑁆𑀞𑀁 𑀦𑀸𑀝𑀧𑀼𑀢𑁆𑀢𑀁 𑀏𑀢𑀤𑀯𑁄𑀘—  “𑀲𑀘𑁆𑀘𑀁𑀬𑁂𑀯 𑀔𑁄, 𑀪𑀦𑁆𑀢𑁂…𑀧𑁂…  𑀉𑀧𑀸𑀮𑀺𑀲𑁆𑀲 𑀕𑀳𑀧𑀢𑀺𑀲𑁆𑀲 𑀲𑀸𑀯𑀓𑀢𑁆𑀢𑀁 𑀉𑀧𑀕𑀘𑁆𑀙𑁂𑀬𑁆𑀬𑀸”𑀢𑀺𑁇 “𑀳𑀦𑁆𑀤 𑀘𑀸𑀳𑀁, 𑀢𑀧𑀲𑁆𑀲𑀺, 𑀕𑀘𑁆𑀙𑀸𑀫𑀺 𑀬𑀸𑀯 𑀘𑀸𑀳𑀁 𑀲𑀸𑀫𑀁𑀬𑁂𑀯 𑀚𑀸𑀦𑀸𑀫𑀺 𑀬𑀤𑀺 𑀯𑀸 𑀉𑀧𑀸𑀮𑀺 𑀕𑀳𑀧𑀢𑀺 𑀲𑀫𑀡𑀲𑁆𑀲 𑀕𑁄𑀢𑀫𑀲𑁆𑀲 𑀲𑀸𑀯𑀓𑀢𑁆𑀢𑀁 𑀉𑀧𑀕𑀢𑁄 𑀬𑀤𑀺 𑀯𑀸 𑀦𑁄”𑀢𑀺𑁇

190. 𑀅𑀣 𑀔𑁄 𑀦𑀺𑀕𑀡𑁆𑀞𑁄 𑀦𑀸𑀝𑀧𑀼𑀢𑁆𑀢𑁄 𑀫𑀳𑀢𑀺𑀬𑀸 𑀦𑀺𑀕𑀡𑁆𑀞𑀧𑀭𑀺𑀲𑀸𑀬 𑀲𑀤𑁆𑀥𑀺𑀁 𑀬𑁂𑀦 𑀉𑀧𑀸𑀮𑀺𑀲𑁆𑀲 𑀕𑀳𑀧𑀢𑀺𑀲𑁆𑀲 𑀦𑀺𑀯𑁂𑀲𑀦𑀁 𑀢𑁂𑀦𑀼𑀧𑀲𑀗𑁆𑀓𑀫𑀺𑁇 𑀅𑀤𑁆𑀤𑀲𑀸 𑀔𑁄 𑀤𑁄𑀯𑀸𑀭𑀺𑀓𑁄 𑀦𑀺𑀕𑀡𑁆𑀞𑀁 𑀦𑀸𑀝𑀧𑀼𑀢𑁆𑀢𑀁 𑀤𑀽𑀭𑀢𑁄𑀯 𑀆𑀕𑀘𑁆𑀙𑀦𑁆𑀢𑀁𑁇 𑀤𑀺𑀲𑁆𑀯𑀸𑀦 𑀦𑀺𑀕𑀡𑁆𑀞𑀁 𑀦𑀸𑀝𑀧𑀼𑀢𑁆𑀢𑀁 𑀏𑀢𑀤𑀯𑁄𑀘—  “𑀢𑀺𑀝𑁆𑀞, 𑀪𑀦𑁆𑀢𑁂, 𑀫𑀸 𑀧𑀸𑀯𑀺𑀲𑀺𑁇 𑀅𑀚𑁆𑀚𑀢𑀕𑁆𑀕𑁂 𑀉𑀧𑀸𑀮𑀺 𑀕𑀳𑀧𑀢𑀺 𑀲𑀫𑀡𑀲𑁆𑀲 𑀕𑁄𑀢𑀫𑀲𑁆𑀲 𑀲𑀸𑀯𑀓𑀢𑁆𑀢𑀁 𑀉𑀧𑀕𑀢𑁄𑁇 𑀆𑀯𑀝𑀁 𑀤𑁆𑀯𑀸𑀭𑀁 𑀦𑀺𑀕𑀡𑁆𑀞𑀸𑀦𑀁 𑀦𑀺𑀕𑀡𑁆𑀞𑀻𑀦𑀁, 𑀅𑀦𑀸𑀯𑀝𑀁 𑀤𑁆𑀯𑀸𑀭𑀁 𑀪𑀕𑀯𑀢𑁄 𑀪𑀺𑀓𑁆𑀔𑀽𑀦𑀁 𑀪𑀺𑀓𑁆𑀔𑀼𑀦𑀻𑀦𑀁 𑀉𑀧𑀸𑀲𑀓𑀸𑀦𑀁 𑀉𑀧𑀸𑀲𑀺𑀓𑀸𑀦𑀁𑁇 𑀲𑀘𑁂 𑀢𑁂, 𑀪𑀦𑁆𑀢𑁂, 𑀧𑀺𑀡𑁆𑀟𑀓𑁂𑀦 𑀅𑀢𑁆𑀣𑁄, 𑀏𑀢𑁆𑀣𑁂𑀯 𑀢𑀺𑀝𑁆𑀞, 𑀏𑀢𑁆𑀣𑁂𑀯 𑀢𑁂 𑀆𑀳𑀭𑀺𑀲𑁆𑀲𑀦𑁆𑀢𑀻”𑀢𑀺𑁇 “𑀢𑁂𑀦 𑀳𑀺, 𑀲𑀫𑁆𑀫 𑀤𑁄𑀯𑀸𑀭𑀺𑀓, 𑀬𑁂𑀦 𑀉𑀧𑀸𑀮𑀺 𑀕𑀳𑀧𑀢𑀺 𑀢𑁂𑀦𑀼𑀧𑀲𑀗𑁆𑀓𑀫; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀉𑀧𑀸𑀮𑀺𑀁 𑀕𑀳𑀧𑀢𑀺𑀁 𑀏𑀯𑀁 𑀯𑀤𑁂𑀳𑀺—  ‘𑀦𑀺𑀕𑀡𑁆𑀞𑁄, 𑀪𑀦𑁆𑀢𑁂, 𑀦𑀸𑀝𑀧𑀼𑀢𑁆𑀢𑁄 𑀫𑀳𑀢𑀺𑀬𑀸 𑀦𑀺𑀕𑀡𑁆𑀞𑀧𑀭𑀺𑀲𑀸𑀬 𑀲𑀤𑁆𑀥𑀺𑀁 𑀩𑀳𑀺𑀤𑁆𑀯𑀸𑀭𑀓𑁄𑀝𑁆𑀞𑀓𑁂 𑀞𑀺𑀢𑁄; 𑀲𑁄 𑀢𑁂 𑀤𑀲𑁆𑀲𑀦𑀓𑀸𑀫𑁄’”𑀢𑀺𑁇 “𑀏𑀯𑀁, 𑀪𑀦𑁆𑀢𑁂”𑀢𑀺 𑀔𑁄 𑀤𑁄𑀯𑀸𑀭𑀺𑀓𑁄 𑀦𑀺𑀕𑀡𑁆𑀞𑀲𑁆𑀲 𑀦𑀸𑀝𑀧𑀼𑀢𑁆𑀢𑀲𑁆𑀲 𑀧𑀝𑀺𑀲𑁆𑀲𑀼𑀢𑁆𑀯𑀸 𑀬𑁂𑀦 𑀉𑀧𑀸𑀮𑀺 𑀕𑀳𑀧𑀢𑀺 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀉𑀧𑀸𑀮𑀺𑀁 𑀕𑀳𑀧𑀢𑀺𑀁 𑀏𑀢𑀤𑀯𑁄𑀘—  “𑀦𑀺𑀕𑀡𑁆𑀞𑁄, 𑀪𑀦𑁆𑀢𑁂, 𑀦𑀸𑀝𑀧𑀼𑀢𑁆𑀢𑁄 𑀫𑀳𑀢𑀺𑀬𑀸 𑀦𑀺𑀕𑀡𑁆𑀞𑀧𑀭𑀺𑀲𑀸𑀬 𑀲𑀤𑁆𑀥𑀺𑀁 𑀩𑀳𑀺𑀤𑁆𑀯𑀸𑀭𑀓𑁄𑀝𑁆𑀞𑀓𑁂 𑀞𑀺𑀢𑁄; 𑀲𑁄 𑀢𑁂 𑀤𑀲𑁆𑀲𑀦𑀓𑀸𑀫𑁄”𑀢𑀺𑁇 “𑀢𑁂𑀦 𑀳𑀺, 𑀲𑀫𑁆𑀫 𑀤𑁄𑀯𑀸𑀭𑀺𑀓, 𑀫𑀚𑁆𑀛𑀺𑀫𑀸𑀬 𑀤𑁆𑀯𑀸𑀭𑀲𑀸𑀮𑀸𑀬 𑀆𑀲𑀦𑀸𑀦𑀺 𑀧𑀜𑁆𑀜𑀧𑁂𑀳𑀻”𑀢𑀺𑁇 “𑀏𑀯𑀁, 𑀪𑀦𑁆𑀢𑁂”𑀢𑀺 𑀔𑁄 𑀤𑁄𑀯𑀸𑀭𑀺𑀓𑁄 𑀉𑀧𑀸𑀮𑀺𑀲𑁆𑀲 𑀕𑀳𑀧𑀢𑀺𑀲𑁆𑀲 𑀧𑀝𑀺𑀲𑁆𑀲𑀼𑀢𑁆𑀯𑀸 𑀫𑀚𑁆𑀛𑀺𑀫𑀸𑀬 𑀤𑁆𑀯𑀸𑀭𑀲𑀸𑀮𑀸𑀬 𑀆𑀲𑀦𑀸𑀦𑀺 𑀧𑀜𑁆𑀜𑀧𑁂𑀢𑁆𑀯𑀸 𑀬𑁂𑀦 𑀉𑀧𑀸𑀮𑀺 𑀕𑀳𑀧𑀢𑀺 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀉𑀧𑀸𑀮𑀺𑀁 𑀕𑀳𑀧𑀢𑀺𑀁 𑀏𑀢𑀤𑀯𑁄𑀘—  “𑀧𑀜𑁆𑀜𑀢𑁆𑀢𑀸𑀦𑀺 𑀔𑁄, 𑀪𑀦𑁆𑀢𑁂, 𑀫𑀚𑁆𑀛𑀺𑀫𑀸𑀬 𑀤𑁆𑀯𑀸𑀭𑀲𑀸𑀮𑀸𑀬 𑀆𑀲𑀦𑀸𑀦𑀺𑁇 𑀬𑀲𑁆𑀲𑀤𑀸𑀦𑀺 𑀓𑀸𑀮𑀁 𑀫𑀜𑁆𑀜𑀲𑀻”𑀢𑀺𑁇

(73.)

191. 𑀅𑀣 𑀔𑁄 𑀉𑀧𑀸𑀮𑀺 𑀕𑀳𑀧𑀢𑀺 𑀬𑁂𑀦 𑀫𑀚𑁆𑀛𑀺𑀫𑀸 𑀤𑁆𑀯𑀸𑀭𑀲𑀸𑀮𑀸 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀬𑀁 𑀢𑀢𑁆𑀣 𑀆𑀲𑀦𑀁 𑀅𑀕𑁆𑀕𑀜𑁆𑀘 𑀲𑁂𑀝𑁆𑀞𑀜𑁆𑀘 𑀉𑀢𑁆𑀢𑀫𑀜𑁆𑀘 𑀧𑀡𑀻𑀢𑀜𑁆𑀘 𑀢𑀢𑁆𑀣 𑀲𑀸𑀫𑀁 𑀦𑀺𑀲𑀻𑀤𑀺𑀢𑁆𑀯𑀸 𑀤𑁄𑀯𑀸𑀭𑀺𑀓𑀁 𑀆𑀫𑀦𑁆𑀢𑁂𑀲𑀺—  “𑀢𑁂𑀦 𑀳𑀺, 𑀲𑀫𑁆𑀫 𑀤𑁄𑀯𑀸𑀭𑀺𑀓, 𑀬𑁂𑀦 𑀦𑀺𑀕𑀡𑁆𑀞𑁄 𑀦𑀸𑀝𑀧𑀼𑀢𑁆𑀢𑁄 𑀢𑁂𑀦𑀼𑀧𑀲𑀗𑁆𑀓𑀫; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀦𑀺𑀕𑀡𑁆𑀞𑀁 𑀦𑀸𑀝𑀧𑀼𑀢𑁆𑀢𑀁 𑀏𑀯𑀁 𑀯𑀤𑁂𑀳𑀺—  ‘𑀉𑀧𑀸𑀮𑀺, 𑀪𑀦𑁆𑀢𑁂, 𑀕𑀳𑀧𑀢𑀺 𑀏𑀯𑀫𑀸𑀳—  𑀧𑀯𑀺𑀲 𑀓𑀺𑀭, 𑀪𑀦𑁆𑀢𑁂, 𑀲𑀘𑁂 𑀆𑀓𑀗𑁆𑀔𑀲𑀻’”𑀢𑀺𑁇 “𑀏𑀯𑀁, 𑀪𑀦𑁆𑀢𑁂”𑀢𑀺 𑀔𑁄 𑀤𑁄𑀯𑀸𑀭𑀺𑀓𑁄 𑀉𑀧𑀸𑀮𑀺𑀲𑁆𑀲 𑀕𑀳𑀧𑀢𑀺𑀲𑁆𑀲 𑀧𑀝𑀺𑀲𑁆𑀲𑀼𑀢𑁆𑀯𑀸 𑀬𑁂𑀦 𑀦𑀺𑀕𑀡𑁆𑀞𑁄 𑀦𑀸𑀝𑀧𑀼𑀢𑁆𑀢𑁄 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀦𑀺𑀕𑀡𑁆𑀞𑀁 𑀦𑀸𑀝𑀧𑀼𑀢𑁆𑀢𑀁 𑀏𑀢𑀤𑀯𑁄𑀘—  “𑀉𑀧𑀸𑀮𑀺, 𑀪𑀦𑁆𑀢𑁂, 𑀕𑀳𑀧𑀢𑀺 𑀏𑀯𑀫𑀸𑀳—  ‘𑀧𑀯𑀺𑀲 𑀓𑀺𑀭, 𑀪𑀦𑁆𑀢𑁂, 𑀲𑀘𑁂 𑀆𑀓𑀗𑁆𑀔𑀲𑀻’”𑀢𑀺𑁇 𑀅𑀣 𑀔𑁄 𑀦𑀺𑀕𑀡𑁆𑀞𑁄 𑀦𑀸𑀝𑀧𑀼𑀢𑁆𑀢𑁄 𑀫𑀳𑀢𑀺𑀬𑀸 𑀦𑀺𑀕𑀡𑁆𑀞𑀧𑀭𑀺𑀲𑀸𑀬 𑀲𑀤𑁆𑀥𑀺𑀁 𑀬𑁂𑀦 𑀫𑀚𑁆𑀛𑀺𑀫𑀸 𑀤𑁆𑀯𑀸𑀭𑀲𑀸𑀮𑀸 𑀢𑁂𑀦𑀼𑀧𑀲𑀗𑁆𑀓𑀫𑀺𑁇 𑀅𑀣 𑀔𑁄 𑀉𑀧𑀸𑀮𑀺 𑀕𑀳𑀧𑀢𑀺—  𑀬𑀁 𑀲𑀼𑀤𑀁 𑀧𑀼𑀩𑁆𑀩𑁂 𑀬𑀢𑁄 𑀧𑀲𑁆𑀲𑀢𑀺 𑀦𑀺𑀕𑀡𑁆𑀞𑀁 𑀦𑀸𑀝𑀧𑀼𑀢𑁆𑀢𑀁 𑀤𑀽𑀭𑀢𑁄𑀯 𑀆𑀕𑀘𑁆𑀙𑀦𑁆𑀢𑀁 𑀤𑀺𑀲𑁆𑀯𑀸𑀦 𑀢𑀢𑁄 𑀧𑀘𑁆𑀘𑀼𑀕𑁆𑀕𑀦𑁆𑀢𑁆𑀯𑀸 𑀬𑀁 𑀢𑀢𑁆𑀣 𑀆𑀲𑀦𑀁 𑀅𑀕𑁆𑀕𑀜𑁆𑀘 𑀲𑁂𑀝𑁆𑀞𑀜𑁆𑀘 𑀉𑀢𑁆𑀢𑀫𑀜𑁆𑀘 𑀧𑀡𑀻𑀢𑀜𑁆𑀘 𑀢𑀁 𑀉𑀢𑁆𑀢𑀭𑀸𑀲𑀗𑁆𑀕𑁂𑀦 𑀲𑀫𑁆𑀫𑀚𑁆𑀚𑀺𑀢𑁆𑀯𑀸 𑀧𑀭𑀺𑀕𑁆𑀕𑀳𑁂𑀢𑁆𑀯𑀸 𑀦𑀺𑀲𑀻𑀤𑀸𑀧𑁂𑀢𑀺 𑀲𑁄—  𑀤𑀸𑀦𑀺 𑀬𑀁 𑀢𑀢𑁆𑀣 𑀆𑀲𑀦𑀁 𑀅𑀕𑁆𑀕𑀜𑁆𑀘 𑀲𑁂𑀝𑁆𑀞𑀜𑁆𑀘 𑀉𑀢𑁆𑀢𑀫𑀜𑁆𑀘 𑀧𑀡𑀻𑀢𑀜𑁆𑀘 𑀢𑀢𑁆𑀣 𑀲𑀸𑀫𑀁 𑀦𑀺𑀲𑀻𑀤𑀺𑀢𑁆𑀯𑀸 𑀦𑀺𑀕𑀡𑁆𑀞𑀁 𑀦𑀸𑀝𑀧𑀼𑀢𑁆𑀢𑀁 𑀏𑀢𑀤𑀯𑁄𑀘—  “𑀲𑀁𑀯𑀺𑀚𑁆𑀚𑀦𑁆𑀢𑀺 𑀔𑁄, 𑀪𑀦𑁆𑀢𑁂, 𑀆𑀲𑀦𑀸𑀦𑀺; 𑀲𑀘𑁂 𑀆𑀓𑀗𑁆𑀔𑀲𑀺, 𑀦𑀺𑀲𑀻𑀤𑀸”𑀢𑀺𑁇 𑀏𑀯𑀁 𑀯𑀼𑀢𑁆𑀢𑁂, 𑀦𑀺𑀕𑀡𑁆𑀞𑁄 𑀦𑀸𑀝𑀧𑀼𑀢𑁆𑀢𑁄 𑀉𑀧𑀸𑀮𑀺𑀁 𑀕𑀳𑀧𑀢𑀺𑀁 𑀏𑀢𑀤𑀯𑁄𑀘—  “𑀉𑀫𑁆𑀫𑀢𑁆𑀢𑁄𑀲𑀺 𑀢𑁆𑀯𑀁, 𑀕𑀳𑀧𑀢𑀺, 𑀤𑀢𑁆𑀢𑁄𑀲𑀺 𑀢𑁆𑀯𑀁, 𑀕𑀳𑀧𑀢𑀺𑁇 ‘𑀕𑀘𑁆𑀙𑀸𑀫𑀳𑀁, 𑀪𑀦𑁆𑀢𑁂, 𑀲𑀫𑀡𑀲𑁆𑀲 𑀕𑁄𑀢𑀫𑀲𑁆𑀲 𑀯𑀸𑀤𑀁 𑀆𑀭𑁄𑀧𑁂𑀲𑁆𑀲𑀸𑀫𑀻’𑀢𑀺 𑀕𑀦𑁆𑀢𑁆𑀯𑀸 𑀫𑀳𑀢𑀸𑀲𑀺 𑀯𑀸𑀤𑀲𑀗𑁆𑀖𑀸𑀝𑁂𑀦 𑀧𑀝𑀺𑀫𑀼𑀓𑁆𑀓𑁄 𑀆𑀕𑀢𑁄𑁇 𑀲𑁂𑀬𑁆𑀬𑀣𑀸𑀧𑀺, 𑀕𑀳𑀧𑀢𑀺, 𑀧𑀼𑀭𑀺𑀲𑁄 𑀅𑀡𑁆𑀟𑀳𑀸𑀭𑀓𑁄 𑀕𑀦𑁆𑀢𑁆𑀯𑀸 𑀉𑀩𑁆𑀪𑀢𑁂𑀳𑀺 𑀅𑀡𑁆𑀟𑁂𑀳𑀺 𑀆𑀕𑀘𑁆𑀙𑁂𑀬𑁆𑀬, 𑀲𑁂𑀬𑁆𑀬𑀣𑀸 𑀯𑀸 𑀧𑀦 𑀕𑀳𑀧𑀢𑀺 𑀧𑀼𑀭𑀺𑀲𑁄 𑀅𑀓𑁆𑀔𑀺𑀓𑀳𑀸𑀭𑀓𑁄 𑀕𑀦𑁆𑀢𑁆𑀯𑀸 𑀉𑀩𑁆𑀪𑀢𑁂𑀳𑀺 𑀅𑀓𑁆𑀔𑀻𑀳𑀺 𑀆𑀕𑀘𑁆𑀙𑁂𑀬𑁆𑀬; 𑀏𑀯𑀫𑁂𑀯 𑀔𑁄 𑀢𑁆𑀯𑀁, 𑀕𑀳𑀧𑀢𑀺, ‘𑀕𑀘𑁆𑀙𑀸𑀫𑀳𑀁, 𑀪𑀦𑁆𑀢𑁂, 𑀲𑀫𑀡𑀲𑁆𑀲 𑀕𑁄𑀢𑀫𑀲𑁆𑀲 𑀯𑀸𑀤𑀁 𑀆𑀭𑁄𑀧𑁂𑀲𑁆𑀲𑀸𑀫𑀻’𑀢𑀺 𑀕𑀦𑁆𑀢𑁆𑀯𑀸 𑀫𑀳𑀢𑀸𑀲𑀺 𑀯𑀸𑀤𑀲𑀗𑁆𑀖𑀸𑀝𑁂𑀦 𑀧𑀝𑀺𑀫𑀼𑀓𑁆𑀓𑁄 𑀆𑀕𑀢𑁄𑁇 𑀆𑀯𑀝𑁆𑀝𑁄𑀲𑀺 𑀔𑁄 𑀢𑁆𑀯𑀁, 𑀕𑀳𑀧𑀢𑀺, 𑀲𑀫𑀡𑁂𑀦 𑀕𑁄𑀢𑀫𑁂𑀦 𑀆𑀯𑀝𑁆𑀝𑀦𑀺𑀬𑀸 𑀫𑀸𑀬𑀸𑀬𑀸”𑀢𑀺𑁇

(74.)

192. “𑀪𑀤𑁆𑀤𑀺𑀓𑀸, 𑀪𑀦𑁆𑀢𑁂, 𑀆𑀯𑀝𑁆𑀝𑀦𑀻 𑀫𑀸𑀬𑀸; 𑀓𑀮𑁆𑀬𑀸𑀡𑀻, 𑀪𑀦𑁆𑀢𑁂, 𑀆𑀯𑀝𑁆𑀝𑀦𑀻 𑀫𑀸𑀬𑀸; 𑀧𑀺𑀬𑀸 𑀫𑁂, 𑀪𑀦𑁆𑀢𑁂, 𑀜𑀸𑀢𑀺𑀲𑀸𑀮𑁄𑀳𑀺𑀢𑀸 𑀇𑀫𑀸𑀬 𑀆𑀯𑀝𑁆𑀝𑀦𑀺𑀬𑀸 𑀆𑀯𑀝𑁆𑀝𑁂𑀬𑁆𑀬𑀼𑀁; 𑀧𑀺𑀬𑀸𑀦𑀫𑁆𑀧𑀺 𑀫𑁂 𑀅𑀲𑁆𑀲 𑀜𑀸𑀢𑀺𑀲𑀸𑀮𑁄𑀳𑀺𑀢𑀸𑀦𑀁 𑀤𑀻𑀖𑀭𑀢𑁆𑀢𑀁 𑀳𑀺𑀢𑀸𑀬 𑀲𑀼𑀔𑀸𑀬; 𑀲𑀩𑁆𑀩𑁂 𑀘𑁂𑀧𑀺, 𑀪𑀦𑁆𑀢𑁂, 𑀔𑀢𑁆𑀢𑀺𑀬𑀸 𑀇𑀫𑀸𑀬 𑀆𑀯𑀝𑁆𑀝𑀦𑀺𑀬𑀸 𑀆𑀯𑀝𑁆𑀝𑁂𑀬𑁆𑀬𑀼𑀁; 𑀲𑀩𑁆𑀩𑁂𑀲𑀸𑀦𑀫𑁆𑀧𑀺𑀲𑁆𑀲 𑀔𑀢𑁆𑀢𑀺𑀬𑀸𑀦𑀁 𑀤𑀻𑀖𑀭𑀢𑁆𑀢𑀁 𑀳𑀺𑀢𑀸𑀬 𑀲𑀼𑀔𑀸𑀬; 𑀲𑀩𑁆𑀩𑁂 𑀘𑁂𑀧𑀺, 𑀪𑀦𑁆𑀢𑁂, 𑀩𑁆𑀭𑀸𑀳𑁆𑀫𑀡𑀸…𑀧𑁂…  𑀯𑁂𑀲𑁆𑀲𑀸…𑀧𑁂…  𑀲𑀼𑀤𑁆𑀤𑀸 𑀇𑀫𑀸𑀬 𑀆𑀯𑀝𑁆𑀝𑀦𑀺𑀬𑀸 𑀆𑀯𑀝𑁆𑀝𑁂𑀬𑁆𑀬𑀼𑀁; 𑀲𑀩𑁆𑀩𑁂𑀲𑀸𑀦𑀫𑁆𑀧𑀺𑀲𑁆𑀲 𑀲𑀼𑀤𑁆𑀤𑀸𑀦𑀁 𑀤𑀻𑀖𑀭𑀢𑁆𑀢𑀁 𑀳𑀺𑀢𑀸𑀬 𑀲𑀼𑀔𑀸𑀬; 𑀲𑀤𑁂𑀯𑀓𑁄 𑀘𑁂𑀧𑀺, 𑀪𑀦𑁆𑀢𑁂, 𑀮𑁄𑀓𑁄 𑀲𑀫𑀸𑀭𑀓𑁄 𑀲𑀩𑁆𑀭𑀳𑁆𑀫𑀓𑁄 𑀲𑀲𑁆𑀲𑀫𑀡𑀩𑁆𑀭𑀸𑀳𑁆𑀫𑀡𑀻 𑀧𑀚𑀸 𑀲𑀤𑁂𑀯𑀫𑀦𑀼𑀲𑁆𑀲𑀸 𑀇𑀫𑀸𑀬 𑀆𑀯𑀝𑁆𑀝𑀦𑀺𑀬𑀸 𑀆𑀯𑀝𑁆𑀝𑁂𑀬𑁆𑀬𑀼𑀁; 𑀲𑀤𑁂𑀯𑀓𑀲𑁆𑀲𑀧𑀺𑀲𑁆𑀲 𑀮𑁄𑀓𑀲𑁆𑀲 𑀲𑀫𑀸𑀭𑀓𑀲𑁆𑀲 𑀲𑀩𑁆𑀭𑀳𑁆𑀫𑀓𑀲𑁆𑀲 𑀲𑀲𑁆𑀲𑀫𑀡𑀩𑁆𑀭𑀸𑀳𑁆𑀫𑀡𑀺𑀬𑀸 𑀧𑀚𑀸𑀬 𑀲𑀤𑁂𑀯𑀫𑀦𑀼𑀲𑁆𑀲𑀸𑀬 𑀤𑀻𑀖𑀭𑀢𑁆𑀢𑀁 𑀳𑀺𑀢𑀸𑀬 𑀲𑀼𑀔𑀸𑀬𑀸𑀢𑀺𑁇 𑀢𑁂𑀦 𑀳𑀺, 𑀪𑀦𑁆𑀢𑁂, 𑀉𑀧𑀫𑀁 𑀢𑁂 𑀓𑀭𑀺𑀲𑁆𑀲𑀸𑀫𑀺𑁇 𑀉𑀧𑀫𑀸𑀬𑀧𑀺𑀥𑁂𑀓𑀘𑁆𑀘𑁂 𑀯𑀺𑀜𑁆𑀜𑀽 𑀧𑀼𑀭𑀺𑀲𑀸 𑀪𑀸𑀲𑀺𑀢𑀲𑁆𑀲 𑀅𑀢𑁆𑀣𑀁 𑀆𑀚𑀸𑀦𑀦𑁆𑀢𑀺𑁇

(75.)

193. 𑀪𑀽𑀢𑀧𑀼𑀩𑁆𑀩𑀁, 𑀪𑀦𑁆𑀢𑁂, 𑀅𑀜𑁆𑀜𑀢𑀭𑀲𑁆𑀲 𑀩𑁆𑀭𑀸𑀳𑁆𑀫𑀡𑀲𑁆𑀲 𑀚𑀺𑀡𑁆𑀡𑀲𑁆𑀲 𑀯𑀼𑀟𑁆𑀠𑀲𑁆𑀲 𑀫𑀳𑀮𑁆𑀮𑀓𑀲𑁆𑀲 𑀤𑀳𑀭𑀸 𑀫𑀸𑀡𑀯𑀺𑀓𑀸 𑀧𑀚𑀸𑀧𑀢𑀻 𑀅𑀳𑁄𑀲𑀺 𑀕𑀩𑁆𑀪𑀺𑀦𑀻 𑀉𑀧𑀯𑀺𑀚𑀜𑁆𑀜𑀸𑁇 𑀅𑀣 𑀔𑁄, 𑀪𑀦𑁆𑀢𑁂, 𑀲𑀸 𑀫𑀸𑀡𑀯𑀺𑀓𑀸 𑀢𑀁 𑀩𑁆𑀭𑀸𑀳𑁆𑀫𑀡𑀁 𑀏𑀢𑀤𑀯𑁄𑀘—  ‘𑀕𑀘𑁆𑀙 𑀢𑁆𑀯𑀁, 𑀩𑁆𑀭𑀸𑀳𑁆𑀫𑀡, 𑀆𑀧𑀡𑀸 𑀫𑀓𑁆𑀓𑀝𑀘𑁆𑀙𑀸𑀧𑀓𑀁 𑀓𑀺𑀡𑀺𑀢𑁆𑀯𑀸 𑀆𑀦𑁂𑀳𑀺, 𑀬𑁄 𑀫𑁂 𑀓𑀼𑀫𑀸𑀭𑀓𑀲𑁆𑀲 𑀓𑀻𑀍𑀆𑀧𑀦𑀓𑁄 𑀪𑀯𑀺𑀲𑁆𑀲𑀢𑀻’𑀢𑀺𑁇 𑀏𑀯𑀁 𑀯𑀼𑀢𑁆𑀢𑁂, 𑀲𑁄 𑀩𑁆𑀭𑀸𑀳𑁆𑀫𑀡𑁄 𑀢𑀁 𑀫𑀸𑀡𑀯𑀺𑀓𑀁 𑀏𑀢𑀤𑀯𑁄𑀘—  ‘𑀆𑀕𑀫𑁂𑀳𑀺 𑀢𑀸𑀯, 𑀪𑁄𑀢𑀺, 𑀬𑀸𑀯 𑀯𑀺𑀚𑀸𑀬𑀢𑀺𑁇 𑀲𑀘𑁂 𑀢𑁆𑀯𑀁, 𑀪𑁄𑀢𑀺, 𑀓𑀼𑀫𑀸𑀭𑀓𑀁 𑀯𑀺𑀚𑀸𑀬𑀺𑀲𑁆𑀲𑀲𑀺, 𑀢𑀲𑁆𑀲𑀸 𑀢𑁂 𑀅𑀳𑀁 𑀆𑀧𑀡𑀸 𑀫𑀓𑁆𑀓𑀝𑀘𑁆𑀙𑀸𑀧𑀓𑀁 𑀓𑀺𑀡𑀺𑀢𑁆𑀯𑀸 𑀆𑀦𑁂𑀲𑁆𑀲𑀸𑀫𑀺, 𑀬𑁄 𑀢𑁂 𑀓𑀼𑀫𑀸𑀭𑀓𑀲𑁆𑀲 𑀓𑀻𑀍𑀆𑀧𑀦𑀓𑁄 𑀪𑀯𑀺𑀲𑁆𑀲𑀢𑀺𑁇 𑀲𑀘𑁂 𑀧𑀦 𑀢𑁆𑀯𑀁, 𑀪𑁄𑀢𑀺, 𑀓𑀼𑀫𑀸𑀭𑀺𑀓𑀁 𑀯𑀺𑀚𑀸𑀬𑀺𑀲𑁆𑀲𑀲𑀺, 𑀢𑀲𑁆𑀲𑀸 𑀢𑁂 𑀅𑀳𑀁 𑀆𑀧𑀡𑀸 𑀫𑀓𑁆𑀓𑀝𑀘𑁆𑀙𑀸𑀧𑀺𑀓𑀁 𑀓𑀺𑀡𑀺𑀢𑁆𑀯𑀸 𑀆𑀦𑁂𑀲𑁆𑀲𑀸𑀫𑀺, 𑀬𑀸 𑀢𑁂 𑀓𑀼𑀫𑀸𑀭𑀺𑀓𑀸𑀬 𑀓𑀻𑀍𑀆𑀧𑀦𑀺𑀓𑀸 𑀪𑀯𑀺𑀲𑁆𑀲𑀢𑀻’𑀢𑀺𑁇 𑀤𑀼𑀢𑀺𑀬𑀫𑁆𑀧𑀺 𑀔𑁄, 𑀪𑀦𑁆𑀢𑁂, 𑀲𑀸 𑀫𑀸𑀡𑀯𑀺𑀓𑀸…𑀧𑁂…  𑀢𑀢𑀺𑀬𑀫𑁆𑀧𑀺 𑀔𑁄, 𑀪𑀦𑁆𑀢𑁂, 𑀲𑀸 𑀫𑀸𑀡𑀯𑀺𑀓𑀸 𑀢𑀁 𑀩𑁆𑀭𑀸𑀳𑁆𑀫𑀡𑀁 𑀏𑀢𑀤𑀯𑁄𑀘—  ‘𑀕𑀘𑁆𑀙 𑀢𑁆𑀯𑀁, 𑀩𑁆𑀭𑀸𑀳𑁆𑀫𑀡, 𑀆𑀧𑀡𑀸 𑀫𑀓𑁆𑀓𑀝𑀘𑁆𑀙𑀸𑀧𑀓𑀁 𑀓𑀺𑀡𑀺𑀢𑁆𑀯𑀸 𑀆𑀦𑁂𑀳𑀺, 𑀬𑁄 𑀫𑁂 𑀓𑀼𑀫𑀸𑀭𑀓𑀲𑁆𑀲 𑀓𑀻𑀍𑀆𑀧𑀦𑀓𑁄 𑀪𑀯𑀺𑀲𑁆𑀲𑀢𑀻’𑀢𑀺𑁇

194. 𑀅𑀣 𑀔𑁄, 𑀪𑀦𑁆𑀢𑁂, 𑀲𑁄 𑀩𑁆𑀭𑀸𑀳𑁆𑀫𑀡𑁄 𑀢𑀲𑁆𑀲𑀸 𑀫𑀸𑀡𑀯𑀺𑀓𑀸𑀬 𑀲𑀸𑀭𑀢𑁆𑀢𑁄 𑀧𑀝𑀺𑀩𑀤𑁆𑀥𑀘𑀺𑀢𑁆𑀢𑁄 𑀆𑀧𑀡𑀸 𑀫𑀓𑁆𑀓𑀝𑀘𑁆𑀙𑀸𑀧𑀓𑀁 𑀓𑀺𑀡𑀺𑀢𑁆𑀯𑀸 𑀆𑀦𑁂𑀢𑁆𑀯𑀸 𑀢𑀁 𑀫𑀸𑀡𑀯𑀺𑀓𑀁 𑀏𑀢𑀤𑀯𑁄𑀘—  ‘𑀅𑀬𑀁 𑀢𑁂, 𑀪𑁄𑀢𑀺, 𑀆𑀧𑀡𑀸 𑀫𑀓𑁆𑀓𑀝𑀘𑁆𑀙𑀸𑀧𑀓𑁄 𑀓𑀺𑀡𑀺𑀢𑁆𑀯𑀸 𑀆𑀦𑀻𑀢𑁄, 𑀬𑁄 𑀢𑁂 𑀓𑀼𑀫𑀸𑀭𑀓𑀲𑁆𑀲 𑀓𑀻𑀍𑀆𑀧𑀦𑀓𑁄 𑀪𑀯𑀺𑀲𑁆𑀲𑀢𑀻’𑀢𑀺𑁇 𑀏𑀯𑀁 𑀯𑀼𑀢𑁆𑀢𑁂, 𑀪𑀦𑁆𑀢𑁂, 𑀲𑀸 𑀫𑀸𑀡𑀯𑀺𑀓𑀸 𑀢𑀁 𑀩𑁆𑀭𑀸𑀳𑁆𑀫𑀡𑀁 𑀏𑀢𑀤𑀯𑁄𑀘—  ‘𑀕𑀘𑁆𑀙 𑀢𑁆𑀯𑀁, 𑀩𑁆𑀭𑀸𑀳𑁆𑀫𑀡, 𑀇𑀫𑀁 𑀫𑀓𑁆𑀓𑀝𑀘𑁆𑀙𑀸𑀧𑀓𑀁 𑀆𑀤𑀸𑀬 𑀬𑁂𑀦 𑀭𑀢𑁆𑀢𑀧𑀸𑀡𑀺 𑀭𑀚𑀓𑀧𑀼𑀢𑁆𑀢𑁄 𑀢𑁂𑀦𑀼𑀧𑀲𑀗𑁆𑀓𑀫; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀭𑀢𑁆𑀢𑀧𑀸𑀡𑀺𑀁 𑀭𑀚𑀓𑀧𑀼𑀢𑁆𑀢𑀁 𑀏𑀯𑀁 𑀯𑀤𑁂𑀳𑀺—  𑀇𑀘𑁆𑀙𑀸𑀫𑀳𑀁, 𑀲𑀫𑁆𑀫 𑀭𑀢𑁆𑀢𑀧𑀸𑀡𑀺, 𑀇𑀫𑀁 𑀫𑀓𑁆𑀓𑀝𑀘𑁆𑀙𑀸𑀧𑀓𑀁 𑀧𑀻𑀢𑀸𑀯𑀮𑁂𑀧𑀦𑀁 𑀦𑀸𑀫 𑀭𑀗𑁆𑀕𑀚𑀸𑀢𑀁 𑀭𑀚𑀺𑀢𑀁 𑀆𑀓𑁄𑀝𑀺𑀢𑀧𑀘𑁆𑀘𑀸𑀓𑁄𑀝𑀺𑀢𑀁 𑀉𑀪𑀢𑁄𑀪𑀸𑀕𑀯𑀺𑀫𑀝𑁆𑀞𑀦𑁆’𑀢𑀺𑁇

195. 𑀅𑀣 𑀔𑁄, 𑀪𑀦𑁆𑀢𑁂, 𑀲𑁄 𑀩𑁆𑀭𑀸𑀳𑁆𑀫𑀡𑁄 𑀢𑀲𑁆𑀲𑀸 𑀫𑀸𑀡𑀯𑀺𑀓𑀸𑀬 𑀲𑀸𑀭𑀢𑁆𑀢𑁄 𑀧𑀝𑀺𑀩𑀤𑁆𑀥𑀘𑀺𑀢𑁆𑀢𑁄 𑀢𑀁 𑀫𑀓𑁆𑀓𑀝𑀘𑁆𑀙𑀸𑀧𑀓𑀁 𑀆𑀤𑀸𑀬 𑀬𑁂𑀦 𑀭𑀢𑁆𑀢𑀧𑀸𑀡𑀺 𑀭𑀚𑀓𑀧𑀼𑀢𑁆𑀢𑁄 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀭𑀢𑁆𑀢𑀧𑀸𑀡𑀺𑀁 𑀭𑀚𑀓𑀧𑀼𑀢𑁆𑀢𑀁 𑀏𑀢𑀤𑀯𑁄𑀘—  ‘𑀇𑀘𑁆𑀙𑀸𑀫𑀳𑀁, 𑀲𑀫𑁆𑀫 𑀭𑀢𑁆𑀢𑀧𑀸𑀡𑀺, 𑀇𑀫𑀁 𑀫𑀓𑁆𑀓𑀝𑀘𑁆𑀙𑀸𑀧𑀓𑀁 𑀧𑀻𑀢𑀸𑀯𑀮𑁂𑀧𑀦𑀁 𑀦𑀸𑀫 𑀭𑀗𑁆𑀕𑀚𑀸𑀢𑀁 𑀭𑀚𑀺𑀢𑀁 𑀆𑀓𑁄𑀝𑀺𑀢𑀧𑀘𑁆𑀘𑀸𑀓𑁄𑀝𑀺𑀢𑀁 𑀉𑀪𑀢𑁄𑀪𑀸𑀕𑀯𑀺𑀫𑀝𑁆𑀞𑀦𑁆’𑀢𑀺𑁇 𑀏𑀯𑀁 𑀯𑀼𑀢𑁆𑀢𑁂, 𑀪𑀦𑁆𑀢𑁂, 𑀭𑀢𑁆𑀢𑀧𑀸𑀡𑀺 𑀭𑀚𑀓𑀧𑀼𑀢𑁆𑀢𑁄 𑀢𑀁 𑀩𑁆𑀭𑀸𑀳𑁆𑀫𑀡𑀁 𑀏𑀢𑀤𑀯𑁄𑀘—  ‘𑀅𑀬𑀁 𑀔𑁄 𑀢𑁂, 𑀪𑀦𑁆𑀢𑁂, 𑀫𑀓𑁆𑀓𑀝𑀘𑁆𑀙𑀸𑀧𑀓𑁄 𑀭𑀗𑁆𑀕𑀓𑁆𑀔𑀫𑁄 𑀳𑀺 𑀔𑁄, 𑀦𑁄 𑀆𑀓𑁄𑀝𑀦𑀓𑁆𑀔𑀫𑁄, 𑀦𑁄 𑀯𑀺𑀫𑀚𑁆𑀚𑀦𑀓𑁆𑀔𑀫𑁄’𑀢𑀺𑁇 𑀏𑀯𑀫𑁂𑀯 𑀔𑁄, 𑀪𑀦𑁆𑀢𑁂, 𑀩𑀸𑀮𑀸𑀦𑀁 𑀦𑀺𑀕𑀡𑁆𑀞𑀸𑀦𑀁 𑀯𑀸𑀤𑁄 𑀭𑀗𑁆𑀕𑀓𑁆𑀔𑀫𑁄 𑀳𑀺 𑀔𑁄 𑀩𑀸𑀮𑀸𑀦𑀁 𑀦𑁄 𑀧𑀡𑁆𑀟𑀺𑀢𑀸𑀦𑀁, 𑀦𑁄 𑀅𑀦𑀼𑀬𑁄𑀕𑀓𑁆𑀔𑀫𑁄, 𑀦𑁄 𑀯𑀺𑀫𑀚𑁆𑀚𑀦𑀓𑁆𑀔𑀫𑁄𑁇

196. 𑀅𑀣 𑀔𑁄, 𑀪𑀦𑁆𑀢𑁂, 𑀲𑁄 𑀩𑁆𑀭𑀸𑀳𑁆𑀫𑀡𑁄 𑀅𑀧𑀭𑁂𑀦 𑀲𑀫𑀬𑁂𑀦 𑀦𑀯𑀁 𑀤𑀼𑀲𑁆𑀲𑀬𑀼𑀕𑀁 𑀆𑀤𑀸𑀬 𑀬𑁂𑀦 𑀭𑀢𑁆𑀢𑀧𑀸𑀡𑀺 𑀭𑀚𑀓𑀧𑀼𑀢𑁆𑀢𑁄 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀭𑀢𑁆𑀢𑀧𑀸𑀡𑀺𑀁 𑀭𑀚𑀓𑀧𑀼𑀢𑁆𑀢𑀁 𑀏𑀢𑀤𑀯𑁄𑀘—  ‘𑀇𑀘𑁆𑀙𑀸𑀫𑀳𑀁, 𑀲𑀫𑁆𑀫 𑀭𑀢𑁆𑀢𑀧𑀸𑀡𑀺, 𑀇𑀫𑀁 𑀦𑀯𑀁 𑀤𑀼𑀲𑁆𑀲𑀬𑀼𑀕𑀁 𑀧𑀻𑀢𑀸𑀯𑀮𑁂𑀧𑀦𑀁 𑀦𑀸𑀫 𑀭𑀗𑁆𑀕𑀚𑀸𑀢𑀁 𑀭𑀚𑀺𑀢𑀁 𑀆𑀓𑁄𑀝𑀺𑀢𑀧𑀘𑁆𑀘𑀸𑀓𑁄𑀝𑀺𑀢𑀁 𑀉𑀪𑀢𑁄𑀪𑀸𑀕𑀯𑀺𑀫𑀝𑁆𑀞𑀦𑁆’𑀢𑀺𑁇 𑀏𑀯𑀁 𑀯𑀼𑀢𑁆𑀢𑁂, 𑀪𑀦𑁆𑀢𑁂, 𑀭𑀢𑁆𑀢𑀧𑀸𑀡𑀺 𑀭𑀚𑀓𑀧𑀼𑀢𑁆𑀢𑁄 𑀢𑀁 𑀩𑁆𑀭𑀸𑀳𑁆𑀫𑀡𑀁 𑀏𑀢𑀤𑀯𑁄𑀘—  ‘𑀇𑀤𑀁 𑀔𑁄 𑀢𑁂, 𑀪𑀦𑁆𑀢𑁂, 𑀦𑀯𑀁 𑀤𑀼𑀲𑁆𑀲𑀬𑀼𑀕𑀁 𑀭𑀗𑁆𑀕𑀓𑁆𑀔𑀫𑀜𑁆𑀘𑁂𑀯 𑀆𑀓𑁄𑀝𑀦𑀓𑁆𑀔𑀫𑀜𑁆𑀘 𑀯𑀺𑀫𑀚𑁆𑀚𑀦𑀓𑁆𑀔𑀫𑀜𑁆𑀘𑀸’𑀢𑀺𑁇 𑀏𑀯𑀫𑁂𑀯 𑀔𑁄, 𑀪𑀦𑁆𑀢𑁂, 𑀢𑀲𑁆𑀲 𑀪𑀕𑀯𑀢𑁄 𑀯𑀸𑀤𑁄 𑀅𑀭𑀳𑀢𑁄 𑀲𑀫𑁆𑀫𑀸𑀲𑀫𑁆𑀩𑀼𑀤𑁆𑀥𑀲𑁆𑀲 𑀭𑀗𑁆𑀕𑀓𑁆𑀔𑀫𑁄 𑀘𑁂𑀯 𑀧𑀡𑁆𑀟𑀺𑀢𑀸𑀦𑀁 𑀦𑁄 𑀩𑀸𑀮𑀸𑀦𑀁, 𑀅𑀦𑀼𑀬𑁄𑀕𑀓𑁆𑀔𑀫𑁄 𑀘 𑀯𑀺𑀫𑀚𑁆𑀚𑀦𑀓𑁆𑀔𑀫𑁄 𑀘𑀸”𑀢𑀺𑁇

197. “𑀲𑀭𑀸𑀚𑀺𑀓𑀸 𑀔𑁄, 𑀕𑀳𑀧𑀢𑀺, 𑀧𑀭𑀺𑀲𑀸 𑀏𑀯𑀁 𑀚𑀸𑀦𑀸𑀢𑀺—  ‘𑀉𑀧𑀸𑀮𑀺 𑀕𑀳𑀧𑀢𑀺 𑀦𑀺𑀕𑀡𑁆𑀞𑀲𑁆𑀲 𑀦𑀸𑀝𑀧𑀼𑀢𑁆𑀢𑀲𑁆𑀲 𑀲𑀸𑀯𑀓𑁄’𑀢𑀺𑁇 𑀓𑀲𑁆𑀲 𑀢𑀁, 𑀕𑀳𑀧𑀢𑀺, 𑀲𑀸𑀯𑀓𑀁 𑀥𑀸𑀭𑁂𑀫𑀸”𑀢𑀺? 𑀏𑀯𑀁 𑀯𑀼𑀢𑁆𑀢𑁂, 𑀉𑀧𑀸𑀮𑀺 𑀕𑀳𑀧𑀢𑀺 𑀉𑀝𑁆𑀞𑀸𑀬𑀸𑀲𑀦𑀸 𑀏𑀓𑀁𑀲𑀁 𑀉𑀢𑁆𑀢𑀭𑀸𑀲𑀗𑁆𑀕𑀁 𑀓𑀭𑀺𑀢𑁆𑀯𑀸 𑀬𑁂𑀦 𑀪𑀕𑀯𑀸 𑀢𑁂𑀦𑀜𑁆𑀚𑀮𑀺𑀁 𑀧𑀡𑀸𑀫𑁂𑀢𑁆𑀯𑀸 𑀦𑀺𑀕𑀡𑁆𑀞𑀁 𑀦𑀸𑀝𑀧𑀼𑀢𑁆𑀢𑀁 𑀏𑀢𑀤𑀯𑁄𑀘—  “𑀢𑁂𑀦 𑀳𑀺, 𑀪𑀦𑁆𑀢𑁂, 𑀲𑀼𑀡𑁄𑀳𑀺 𑀬𑀲𑁆𑀲𑀸𑀳𑀁 𑀲𑀸𑀯𑀓𑁄”𑀢𑀺—

(76.)

198. _“𑀥𑀻𑀭𑀲𑁆𑀲 𑀯𑀺𑀕𑀢𑀫𑁄𑀳𑀲𑁆𑀲,_  
_𑀧𑀪𑀺𑀦𑁆𑀦𑀔𑀻𑀮𑀲𑁆𑀲 𑀯𑀺𑀚𑀺𑀢𑀯𑀺𑀚𑀬𑀲𑁆𑀲;_  
_𑀅𑀦𑀻𑀖𑀲𑁆𑀲 𑀲𑀼𑀲𑀫𑀘𑀺𑀢𑁆𑀢𑀲𑁆𑀲,_  
_𑀯𑀼𑀤𑁆𑀥𑀲𑀻𑀮𑀲𑁆𑀲 𑀲𑀸𑀥𑀼𑀧𑀜𑁆𑀜𑀲𑁆𑀲;_  
_𑀯𑁂𑀲𑀫𑀦𑁆𑀢𑀭𑀲𑁆𑀲 𑀯𑀺𑀫𑀮𑀲𑁆𑀲,_  
_𑀪𑀕𑀯𑀢𑁄 𑀢𑀲𑁆𑀲 𑀲𑀸𑀯𑀓𑁄𑀳𑀫𑀲𑁆𑀫𑀺𑁇_  


199. _𑀅𑀓𑀣𑀁𑀓𑀣𑀺𑀲𑁆𑀲 𑀢𑀼𑀲𑀺𑀢𑀲𑁆𑀲,_  
_𑀯𑀦𑁆𑀢𑀮𑁄𑀓𑀸𑀫𑀺𑀲𑀲𑁆𑀲 𑀫𑀼𑀤𑀺𑀢𑀲𑁆𑀲;_  
_𑀓𑀢𑀲𑀫𑀡𑀲𑁆𑀲 𑀫𑀦𑀼𑀚𑀲𑁆𑀲,_  
_𑀅𑀦𑁆𑀢𑀺𑀫𑀲𑀸𑀭𑀻𑀭𑀲𑁆𑀲 𑀦𑀭𑀲𑁆𑀲;_  
_𑀅𑀦𑁄𑀧𑀫𑀲𑁆𑀲 𑀯𑀺𑀭𑀚𑀲𑁆𑀲,_  
_𑀪𑀕𑀯𑀢𑁄 𑀢𑀲𑁆𑀲 𑀲𑀸𑀯𑀓𑁄𑀳𑀫𑀲𑁆𑀫𑀺𑁇_  


200. _𑀅𑀲𑀁𑀲𑀬𑀲𑁆𑀲 𑀓𑀼𑀲𑀮𑀲𑁆𑀲,_  
_𑀯𑁂𑀦𑀬𑀺𑀓𑀲𑁆𑀲 𑀲𑀸𑀭𑀣𑀺𑀯𑀭𑀲𑁆𑀲;_  
_𑀅𑀦𑀼𑀢𑁆𑀢𑀭𑀲𑁆𑀲 𑀭𑀼𑀘𑀺𑀭𑀥𑀫𑁆𑀫𑀲𑁆𑀲,_  
_𑀦𑀺𑀓𑁆𑀓𑀗𑁆𑀔𑀲𑁆𑀲 𑀧𑀪𑀸𑀲𑀓𑀲𑁆𑀲;_  
_𑀫𑀸𑀦𑀘𑁆𑀙𑀺𑀤𑀲𑁆𑀲 𑀯𑀻𑀭𑀲𑁆𑀲,_  
_𑀪𑀕𑀯𑀢𑁄 𑀢𑀲𑁆𑀲 𑀲𑀸𑀯𑀓𑁄𑀳𑀫𑀲𑁆𑀫𑀺𑁇_  


201. _𑀦𑀺𑀲𑀪𑀲𑁆𑀲 𑀅𑀧𑁆𑀧𑀫𑁂𑀬𑁆𑀬𑀲𑁆𑀲,_  
_𑀕𑀫𑁆𑀪𑀻𑀭𑀲𑁆𑀲 𑀫𑁄𑀦𑀧𑀢𑁆𑀢𑀲𑁆𑀲;_  
_𑀔𑁂𑀫𑀗𑁆𑀓𑀭𑀲𑁆𑀲 𑀯𑁂𑀤𑀲𑁆𑀲,_  
_𑀥𑀫𑁆𑀫𑀝𑁆𑀞𑀲𑁆𑀲 𑀲𑀁𑀯𑀼𑀢𑀢𑁆𑀢𑀲𑁆𑀲;_  
_𑀲𑀗𑁆𑀕𑀸𑀢𑀺𑀕𑀲𑁆𑀲 𑀫𑀼𑀢𑁆𑀢𑀲𑁆𑀲,_  
_𑀪𑀕𑀯𑀢𑁄 𑀢𑀲𑁆𑀲 𑀲𑀸𑀯𑀓𑁄𑀳𑀫𑀲𑁆𑀫𑀺𑁇_  


202. _𑀦𑀸𑀕𑀲𑁆𑀲 𑀧𑀦𑁆𑀢𑀲𑁂𑀦𑀲𑁆𑀲,_  
_𑀔𑀻𑀡𑀲𑀁𑀬𑁄𑀚𑀦𑀲𑁆𑀲 𑀫𑀼𑀢𑁆𑀢𑀲𑁆𑀲;_  
_𑀧𑀝𑀺𑀫𑀦𑁆𑀢𑀓𑀲𑁆𑀲 𑀥𑁄𑀦𑀲𑁆𑀲,_  
_𑀧𑀦𑁆𑀦𑀥𑀚𑀲𑁆𑀲 𑀯𑀻𑀢𑀭𑀸𑀕𑀲𑁆𑀲;_  
_𑀤𑀦𑁆𑀢𑀲𑁆𑀲 𑀦𑀺𑀧𑁆𑀧𑀧𑀜𑁆𑀘𑀲𑁆𑀲,_  
_𑀪𑀕𑀯𑀢𑁄 𑀢𑀲𑁆𑀲 𑀲𑀸𑀯𑀓𑁄𑀳𑀫𑀲𑁆𑀫𑀺𑁇_  


203. _𑀇𑀲𑀺𑀲𑀢𑁆𑀢𑀫𑀲𑁆𑀲 𑀅𑀓𑀼𑀳𑀲𑁆𑀲,_  
_𑀢𑁂𑀯𑀺𑀚𑁆𑀚𑀲𑁆𑀲 𑀩𑁆𑀭𑀳𑁆𑀫𑀧𑀢𑁆𑀢𑀲𑁆𑀲;_  
_𑀦𑁆𑀳𑀸𑀢𑀓𑀲𑁆𑀲 𑀧𑀤𑀓𑀲𑁆𑀲,_  
_𑀧𑀲𑁆𑀲𑀤𑁆𑀥𑀲𑁆𑀲 𑀯𑀺𑀤𑀺𑀢𑀯𑁂𑀤𑀲𑁆𑀲;_  
_𑀧𑀼𑀭𑀺𑀦𑁆𑀤𑀤𑀲𑁆𑀲 𑀲𑀓𑁆𑀓𑀲𑁆𑀲,_  
_𑀪𑀕𑀯𑀢𑁄 𑀢𑀲𑁆𑀲 𑀲𑀸𑀯𑀓𑁄𑀳𑀫𑀲𑁆𑀫𑀺𑁇_  


204. _𑀅𑀭𑀺𑀬𑀲𑁆𑀲 𑀪𑀸𑀯𑀺𑀢𑀢𑁆𑀢𑀲𑁆𑀲,_  
_𑀧𑀢𑁆𑀢𑀺𑀧𑀢𑁆𑀢𑀲𑁆𑀲 𑀯𑁂𑀬𑁆𑀬𑀸𑀓𑀭𑀡𑀲𑁆𑀲;_  
_𑀲𑀢𑀺𑀫𑀢𑁄 𑀯𑀺𑀧𑀲𑁆𑀲𑀺𑀲𑁆𑀲,_  
_𑀅𑀦𑀪𑀺𑀦𑀢𑀲𑁆𑀲 𑀦𑁄 𑀅𑀧𑀦𑀢𑀲𑁆𑀲;_  
_𑀅𑀦𑁂𑀚𑀲𑁆𑀲 𑀯𑀲𑀺𑀧𑁆𑀧𑀢𑁆𑀢𑀲𑁆𑀲,_  
_𑀪𑀕𑀯𑀢𑁄 𑀢𑀲𑁆𑀲 𑀲𑀸𑀯𑀓𑁄𑀳𑀫𑀲𑁆𑀫𑀺𑁇_  


205. _𑀲𑀫𑀼𑀕𑁆𑀕𑀢𑀲𑁆𑀲 𑀛𑀸𑀬𑀺𑀲𑁆𑀲,_  
_𑀅𑀦𑀦𑀼𑀕𑀢𑀦𑁆𑀢𑀭𑀲𑁆𑀲 𑀲𑀼𑀤𑁆𑀥𑀲𑁆𑀲;_  
_𑀅𑀲𑀺𑀢𑀲𑁆𑀲 𑀳𑀺𑀢𑀲𑁆𑀲,_  
_𑀧𑀯𑀺𑀯𑀺𑀢𑁆𑀢𑀲𑁆𑀲 𑀅𑀕𑁆𑀕𑀧𑁆𑀧𑀢𑁆𑀢𑀲𑁆𑀲;_  
_𑀢𑀺𑀡𑁆𑀡𑀲𑁆𑀲 𑀢𑀸𑀭𑀬𑀦𑁆𑀢𑀲𑁆𑀲,_  
_𑀪𑀕𑀯𑀢𑁄 𑀢𑀲𑁆𑀲 𑀲𑀸𑀯𑀓𑁄𑀳𑀫𑀲𑁆𑀫𑀺𑁇_  


206. _𑀲𑀦𑁆𑀢𑀲𑁆𑀲 𑀪𑀽𑀭𑀺𑀧𑀜𑁆𑀜𑀲𑁆𑀲,_  
_𑀫𑀳𑀸𑀧𑀜𑁆𑀜𑀲𑁆𑀲 𑀯𑀻𑀢𑀮𑁄𑀪𑀲𑁆𑀲;_  
_𑀢𑀣𑀸𑀕𑀢𑀲𑁆𑀲 𑀲𑀼𑀕𑀢𑀲𑁆𑀲,_  
_𑀅𑀧𑁆𑀧𑀝𑀺𑀧𑀼𑀕𑁆𑀕𑀮𑀲𑁆𑀲 𑀅𑀲𑀫𑀲𑁆𑀲;_  
_𑀯𑀺𑀲𑀸𑀭𑀤𑀲𑁆𑀲 𑀦𑀺𑀧𑀼𑀡𑀲𑁆𑀲,_  
_𑀪𑀕𑀯𑀢𑁄 𑀢𑀲𑁆𑀲 𑀲𑀸𑀯𑀓𑁄𑀳𑀫𑀲𑁆𑀫𑀺𑁇_  


207. _𑀢𑀡𑁆𑀳𑀘𑁆𑀙𑀺𑀤𑀲𑁆𑀲 𑀩𑀼𑀤𑁆𑀥𑀲𑁆𑀲,_  
_𑀯𑀻𑀢𑀥𑀽𑀫𑀲𑁆𑀲 𑀅𑀦𑀼𑀧𑀮𑀺𑀢𑁆𑀢𑀲𑁆𑀲;_  
_𑀆𑀳𑀼𑀦𑁂𑀬𑁆𑀬𑀲𑁆𑀲 𑀬𑀓𑁆𑀔𑀲𑁆𑀲,_  
_𑀉𑀢𑁆𑀢𑀫𑀧𑀼𑀕𑁆𑀕𑀮𑀲𑁆𑀲 𑀅𑀢𑀼𑀮𑀲𑁆𑀲;_  
_𑀫𑀳𑀢𑁄 𑀬𑀲𑀕𑁆𑀕𑀧𑀢𑁆𑀢𑀲𑁆𑀲,_  
_𑀪𑀕𑀯𑀢𑁄 𑀢𑀲𑁆𑀲 𑀲𑀸𑀯𑀓𑁄𑀳𑀫𑀲𑁆𑀫𑀻”𑀢𑀺𑁇_  


(77.)

208. “𑀓𑀤𑀸 𑀲𑀜𑁆𑀜𑀽𑀍𑀳𑀸 𑀧𑀦 𑀢𑁂, 𑀕𑀳𑀧𑀢𑀺, 𑀇𑀫𑁂 𑀲𑀫𑀡𑀲𑁆𑀲 𑀕𑁄𑀢𑀫𑀲𑁆𑀲 𑀯𑀡𑁆𑀡𑀸”𑀢𑀺? “𑀲𑁂𑀬𑁆𑀬𑀣𑀸𑀧𑀺, 𑀪𑀦𑁆𑀢𑁂, 𑀦𑀸𑀦𑀸𑀧𑀼𑀧𑁆𑀨𑀸𑀦𑀁 𑀫𑀳𑀸𑀧𑀼𑀧𑁆𑀨𑀭𑀸𑀲𑀺, 𑀢𑀫𑁂𑀦𑀁 𑀤𑀓𑁆𑀔𑁄 𑀫𑀸𑀮𑀸𑀓𑀸𑀭𑁄 𑀯𑀸 𑀫𑀸𑀮𑀸𑀓𑀸𑀭𑀦𑁆𑀢𑁂𑀯𑀸𑀲𑀻 𑀯𑀸 𑀯𑀺𑀘𑀺𑀢𑁆𑀢𑀁 𑀫𑀸𑀮𑀁 𑀕𑀦𑁆𑀣𑁂𑀬𑁆𑀬; 𑀏𑀯𑀫𑁂𑀯 𑀔𑁄, 𑀪𑀦𑁆𑀢𑁂, 𑀲𑁄 𑀪𑀕𑀯𑀸 𑀅𑀦𑁂𑀓𑀯𑀡𑁆𑀡𑁄 𑀅𑀦𑁂𑀓𑀲𑀢𑀯𑀡𑁆𑀡𑁄𑁇 𑀓𑁄 𑀳𑀺, 𑀪𑀦𑁆𑀢𑁂, 𑀯𑀡𑁆𑀡𑀸𑀭𑀳𑀲𑁆𑀲 𑀯𑀡𑁆𑀡𑀁 𑀦 𑀓𑀭𑀺𑀲𑁆𑀲𑀢𑀻”𑀢𑀺? 𑀅𑀣 𑀔𑁄 𑀦𑀺𑀕𑀡𑁆𑀞𑀲𑁆𑀲 𑀦𑀸𑀝𑀧𑀼𑀢𑁆𑀢𑀲𑁆𑀲 𑀪𑀕𑀯𑀢𑁄 𑀲𑀓𑁆𑀓𑀸𑀭𑀁 𑀅𑀲𑀳𑀫𑀸𑀦𑀲𑁆𑀲 𑀢𑀢𑁆𑀣𑁂𑀯 𑀉𑀡𑁆𑀳𑀁 𑀮𑁄𑀳𑀺𑀢𑀁 𑀫𑀼𑀔𑀢𑁄 𑀉𑀕𑁆𑀕𑀘𑁆𑀙𑀻𑀢𑀺𑁇

---

209. 𑀉𑀧𑀸𑀮𑀺𑀲𑀼𑀢𑁆𑀢𑀁 𑀦𑀺𑀝𑁆𑀞𑀺𑀢𑀁 𑀙𑀝𑁆𑀞𑀁𑁇



[Go to previous page (1.5 Jīvakasutta)](/tipitaka/10M/1/1.5.md) / [Go to parent page (1 Gahapativagga)](/tipitaka/10M/1.md) / [Go to next page (1.7 Kukkuravatikasutta)](/tipitaka/10M/1/1.7.md)


