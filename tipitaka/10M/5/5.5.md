
[Home](/) / [10M Majjhimapaṇṇāsapāḷi](...md) / [5 Brāhmaṇavagga](../10M/5.md)

# 𑁫𑁇𑁫 𑀘𑀗𑁆𑀓𑀻𑀲𑀼𑀢𑁆𑀢

* 𑀩𑁆𑀭𑀸𑀳𑁆𑀫𑀡𑀯𑀕𑁆𑀕

* 𑀘𑀗𑁆𑀓𑀻𑀲𑀼𑀢𑁆𑀢

(422.)

1302\. 𑀏𑀯𑀁 𑀫𑁂 𑀲𑀼𑀢𑀁—  𑀏𑀓𑀁 𑀲𑀫𑀬𑀁 𑀪𑀕𑀯𑀸 𑀓𑁄𑀲𑀮𑁂𑀲𑀼 𑀘𑀸𑀭𑀺𑀓𑀁 𑀘𑀭𑀫𑀸𑀦𑁄 𑀫𑀳𑀢𑀸 𑀪𑀺𑀓𑁆𑀔𑀼𑀲𑀁𑀖𑁂𑀦 𑀲𑀤𑁆𑀥𑀺𑀁 𑀬𑁂𑀦 𑀑𑀧𑀸𑀲𑀸𑀤𑀁 𑀦𑀸𑀫 𑀓𑁄𑀲𑀮𑀸𑀦𑀁 𑀩𑁆𑀭𑀸𑀳𑁆𑀫𑀡𑀕𑀸𑀫𑁄 𑀢𑀤𑀯𑀲𑀭𑀺𑁇 𑀢𑀢𑁆𑀭 𑀲𑀼𑀤𑀁 𑀪𑀕𑀯𑀸 𑀑𑀧𑀸𑀲𑀸𑀤𑁂 𑀯𑀺𑀳𑀭𑀢𑀺 𑀉𑀢𑁆𑀢𑀭𑁂𑀦 𑀑𑀧𑀸𑀲𑀸𑀤𑀁 𑀤𑁂𑀯𑀯𑀦𑁂 𑀲𑀸𑀮𑀯𑀦𑁂𑁇 𑀢𑁂𑀦 𑀔𑁄 𑀧𑀦 𑀲𑀫𑀬𑁂𑀦 𑀘𑀗𑁆𑀓𑀻 𑀩𑁆𑀭𑀸𑀳𑁆𑀫𑀡𑁄 𑀑𑀧𑀸𑀲𑀸𑀤𑀁 𑀅𑀚𑁆𑀛𑀸𑀯𑀲𑀢𑀺 𑀲𑀢𑁆𑀢𑀼𑀲𑁆𑀲𑀤𑀁 𑀲𑀢𑀺𑀡𑀓𑀝𑁆𑀞𑁄𑀤𑀓𑀁 𑀲𑀥𑀜𑁆𑀜𑀁 𑀭𑀸𑀚𑀪𑁄𑀕𑁆𑀕𑀁 𑀭𑀜𑁆𑀜𑀸 𑀧𑀲𑁂𑀦𑀤𑀺𑀦𑀸 𑀓𑁄𑀲𑀮𑁂𑀦 𑀤𑀺𑀦𑁆𑀦𑀁 𑀭𑀸𑀚𑀤𑀸𑀬𑀁 𑀩𑁆𑀭𑀳𑁆𑀫𑀤𑁂𑀬𑁆𑀬𑀁𑁇 𑀅𑀲𑁆𑀲𑁄𑀲𑀼𑀁 𑀔𑁄 𑀑𑀧𑀸𑀲𑀸𑀤𑀓𑀸 𑀩𑁆𑀭𑀸𑀳𑁆𑀫𑀡𑀕𑀳𑀧𑀢𑀺𑀓𑀸—  “𑀲𑀫𑀡𑁄 𑀔𑀮𑀼, 𑀪𑁄, 𑀕𑁄𑀢𑀫𑁄 𑀲𑀓𑁆𑀬𑀧𑀼𑀢𑁆𑀢𑁄 𑀲𑀓𑁆𑀬𑀓𑀼𑀮𑀸 𑀧𑀩𑁆𑀩𑀚𑀺𑀢𑁄 𑀓𑁄𑀲𑀮𑁂𑀲𑀼 𑀘𑀸𑀭𑀺𑀓𑀁 𑀘𑀭𑀫𑀸𑀦𑁄 𑀫𑀳𑀢𑀸 𑀪𑀺𑀓𑁆𑀔𑀼𑀲𑀁𑀖𑁂𑀦 𑀲𑀤𑁆𑀥𑀺𑀁 𑀑𑀧𑀸𑀲𑀸𑀤𑀁 𑀅𑀦𑀼𑀧𑁆𑀧𑀢𑁆𑀢𑁄, 𑀑𑀧𑀸𑀲𑀸𑀤𑁂 𑀯𑀺𑀳𑀭𑀢𑀺 𑀉𑀢𑁆𑀢𑀭𑁂𑀦 𑀑𑀧𑀸𑀲𑀸𑀤𑀁 𑀤𑁂𑀯𑀯𑀦𑁂 𑀲𑀸𑀮𑀯𑀦𑁂𑁇 𑀢𑀁 𑀔𑁄 𑀧𑀦 𑀪𑀯𑀦𑁆𑀢𑀁 𑀕𑁄𑀢𑀫𑀁 𑀏𑀯𑀁 𑀓𑀮𑁆𑀬𑀸𑀡𑁄 𑀓𑀺𑀢𑁆𑀢𑀺𑀲𑀤𑁆𑀤𑁄 𑀅𑀩𑁆𑀪𑀼𑀕𑁆𑀕𑀢𑁄—  ‘𑀇𑀢𑀺𑀧𑀺 𑀲𑁄 𑀪𑀕𑀯𑀸 𑀅𑀭𑀳𑀁 𑀲𑀫𑁆𑀫𑀸𑀲𑀫𑁆𑀩𑀼𑀤𑁆𑀥𑁄 𑀯𑀺𑀚𑁆𑀚𑀸𑀘𑀭𑀡𑀲𑀫𑁆𑀧𑀦𑁆𑀦𑁄 𑀲𑀼𑀕𑀢𑁄 𑀮𑁄𑀓𑀯𑀺𑀤𑀽 𑀅𑀦𑀼𑀢𑁆𑀢𑀭𑁄 𑀧𑀼𑀭𑀺𑀲𑀤𑀫𑁆𑀫𑀲𑀸𑀭𑀣𑀺 𑀲𑀢𑁆𑀣𑀸 𑀤𑁂𑀯𑀫𑀦𑀼𑀲𑁆𑀲𑀸𑀦𑀁 𑀩𑀼𑀤𑁆𑀥𑁄 𑀪𑀕𑀯𑀸’𑀢𑀺𑁇 𑀲𑁄 𑀇𑀫𑀁 𑀮𑁄𑀓𑀁 𑀲𑀤𑁂𑀯𑀓𑀁 𑀲𑀫𑀸𑀭𑀓𑀁 𑀲𑀩𑁆𑀭𑀳𑁆𑀫𑀓𑀁 𑀲𑀲𑁆𑀲𑀫𑀡𑀩𑁆𑀭𑀸𑀳𑁆𑀫𑀡𑀺𑀁 𑀧𑀚𑀁 𑀲𑀤𑁂𑀯𑀫𑀦𑀼𑀲𑁆𑀲𑀁 𑀲𑀬𑀁 𑀅𑀪𑀺𑀜𑁆𑀜𑀸 𑀲𑀘𑁆𑀙𑀺𑀓𑀢𑁆𑀯𑀸 𑀧𑀯𑁂𑀤𑁂𑀢𑀺𑁇 𑀲𑁄 𑀥𑀫𑁆𑀫𑀁 𑀤𑁂𑀲𑁂𑀢𑀺 𑀆𑀤𑀺𑀓𑀮𑁆𑀬𑀸𑀡𑀁 𑀫𑀚𑁆𑀛𑁂𑀓𑀮𑁆𑀬𑀸𑀡𑀁 𑀧𑀭𑀺𑀬𑁄𑀲𑀸𑀦𑀓𑀮𑁆𑀬𑀸𑀡𑀁 𑀲𑀸𑀢𑁆𑀣𑀁 𑀲𑀩𑁆𑀬𑀜𑁆𑀚𑀦𑀁, 𑀓𑁂𑀯𑀮𑀧𑀭𑀺𑀧𑀼𑀡𑁆𑀡𑀁 𑀧𑀭𑀺𑀲𑀼𑀤𑁆𑀥𑀁 𑀩𑁆𑀭𑀳𑁆𑀫𑀘𑀭𑀺𑀬𑀁 𑀧𑀓𑀸𑀲𑁂𑀢𑀺𑁇 𑀲𑀸𑀥𑀼 𑀔𑁄 𑀧𑀦 𑀢𑀣𑀸𑀭𑀽𑀧𑀸𑀦𑀁 𑀅𑀭𑀳𑀢𑀁 𑀤𑀲𑁆𑀲𑀦𑀁 𑀳𑁄𑀢𑀻”𑀢𑀺𑁇

(423.)

1303\. 𑀅𑀣 𑀔𑁄 𑀑𑀧𑀸𑀲𑀸𑀤𑀓𑀸 𑀩𑁆𑀭𑀸𑀳𑁆𑀫𑀡𑀕𑀳𑀧𑀢𑀺𑀓𑀸 𑀑𑀧𑀸𑀲𑀸𑀤𑀸 𑀦𑀺𑀓𑁆𑀔𑀫𑀺𑀢𑁆𑀯𑀸 𑀲𑀗𑁆𑀖𑀲𑀗𑁆𑀖𑀻 𑀕𑀡𑀻𑀪𑀽𑀢𑀸 𑀉𑀢𑁆𑀢𑀭𑁂𑀦𑀫𑀼𑀔𑀸 𑀕𑀘𑁆𑀙𑀦𑁆𑀢𑀺 𑀬𑁂𑀦 𑀤𑁂𑀯𑀯𑀦𑀁 𑀲𑀸𑀮𑀯𑀦𑀁𑁇 𑀢𑁂𑀦 𑀔𑁄 𑀧𑀦 𑀲𑀫𑀬𑁂𑀦 𑀘𑀗𑁆𑀓𑀻 𑀩𑁆𑀭𑀸𑀳𑁆𑀫𑀡𑁄 𑀉𑀧𑀭𑀺𑀧𑀸𑀲𑀸𑀤𑁂 𑀤𑀺𑀯𑀸𑀲𑁂𑀬𑁆𑀬𑀁 𑀉𑀧𑀕𑀢𑁄𑁇 𑀅𑀤𑁆𑀤𑀲𑀸 𑀔𑁄 𑀘𑀗𑁆𑀓𑀻 𑀩𑁆𑀭𑀸𑀳𑁆𑀫𑀡𑁄 𑀑𑀧𑀸𑀲𑀸𑀤𑀓𑁂 𑀩𑁆𑀭𑀸𑀳𑁆𑀫𑀡𑀕𑀳𑀧𑀢𑀺𑀓𑁂 𑀑𑀧𑀸𑀲𑀸𑀤𑀸 𑀦𑀺𑀓𑁆𑀔𑀫𑀺𑀢𑁆𑀯𑀸 𑀲𑀗𑁆𑀖𑀲𑀗𑁆𑀖𑀻 𑀕𑀡𑀻𑀪𑀽𑀢𑁂 𑀉𑀢𑁆𑀢𑀭𑁂𑀦𑀫𑀼𑀔𑀁 𑀬𑁂𑀦 𑀤𑁂𑀯𑀯𑀦𑀁 𑀲𑀸𑀮𑀯𑀦𑀁 𑀢𑁂𑀦𑀼𑀧𑀲𑀗𑁆𑀓𑀫𑀦𑁆𑀢𑁂𑁇 𑀤𑀺𑀲𑁆𑀯𑀸 𑀔𑀢𑁆𑀢𑀁 𑀆𑀫𑀦𑁆𑀢𑁂𑀲𑀺—  “𑀓𑀺𑀁 𑀦𑀼 𑀔𑁄, 𑀪𑁄 𑀔𑀢𑁆𑀢𑁂, 𑀑𑀧𑀸𑀲𑀸𑀤𑀓𑀸 𑀩𑁆𑀭𑀸𑀳𑁆𑀫𑀡𑀕𑀳𑀧𑀢𑀺𑀓𑀸 𑀑𑀧𑀸𑀲𑀸𑀤𑀸 𑀦𑀺𑀓𑁆𑀔𑀫𑀺𑀢𑁆𑀯𑀸 𑀲𑀗𑁆𑀖𑀲𑀗𑁆𑀖𑀻 𑀕𑀡𑀻𑀪𑀽𑀢𑀸 𑀉𑀢𑁆𑀢𑀭𑁂𑀦𑀫𑀼𑀔𑀸 𑀕𑀘𑁆𑀙𑀦𑁆𑀢𑀺 𑀬𑁂𑀦 𑀤𑁂𑀯𑀯𑀦𑀁 𑀲𑀸𑀮𑀯𑀦𑀦𑁆”𑀢𑀺? “𑀅𑀢𑁆𑀣𑀺, 𑀪𑁄 𑀘𑀗𑁆𑀓𑀻, 𑀲𑀫𑀡𑁄 𑀕𑁄𑀢𑀫𑁄 𑀲𑀓𑁆𑀬𑀧𑀼𑀢𑁆𑀢𑁄 𑀲𑀓𑁆𑀬𑀓𑀼𑀮𑀸 𑀧𑀩𑁆𑀩𑀚𑀺𑀢𑁄 𑀓𑁄𑀲𑀮𑁂𑀲𑀼 𑀘𑀸𑀭𑀺𑀓𑀁 𑀘𑀭𑀫𑀸𑀦𑁄 𑀫𑀳𑀢𑀸 𑀪𑀺𑀓𑁆𑀔𑀼𑀲𑀁𑀖𑁂𑀦 𑀲𑀤𑁆𑀥𑀺𑀁 𑀑𑀧𑀸𑀲𑀸𑀤𑀁 𑀅𑀦𑀼𑀧𑁆𑀧𑀢𑁆𑀢𑁄, 𑀑𑀧𑀸𑀲𑀸𑀤𑁂 𑀯𑀺𑀳𑀭𑀢𑀺 𑀉𑀢𑁆𑀢𑀭𑁂𑀦 𑀑𑀧𑀸𑀲𑀸𑀤𑀁 𑀤𑁂𑀯𑀯𑀦𑁂 𑀲𑀸𑀮𑀯𑀦𑁂𑁇 𑀢𑀁 𑀔𑁄 𑀧𑀦 𑀪𑀯𑀦𑁆𑀢𑀁 𑀕𑁄𑀢𑀫𑀁 𑀏𑀯𑀁 𑀓𑀮𑁆𑀬𑀸𑀡𑁄 𑀓𑀺𑀢𑁆𑀢𑀺𑀲𑀤𑁆𑀤𑁄 𑀅𑀩𑁆𑀪𑀼𑀕𑁆𑀕𑀢𑁄—  ‘𑀇𑀢𑀺𑀧𑀺 𑀲𑁄 𑀪𑀕𑀯𑀸 𑀅𑀭𑀳𑀁 𑀲𑀫𑁆𑀫𑀸𑀲𑀫𑁆𑀩𑀼𑀤𑁆𑀥𑁄 𑀯𑀺𑀚𑁆𑀚𑀸𑀘𑀭𑀡𑀲𑀫𑁆𑀧𑀦𑁆𑀦𑁄 𑀲𑀼𑀕𑀢𑁄 𑀮𑁄𑀓𑀯𑀺𑀤𑀽 𑀅𑀦𑀼𑀢𑁆𑀢𑀭𑁄 𑀧𑀼𑀭𑀺𑀲𑀤𑀫𑁆𑀫𑀲𑀸𑀭𑀣𑀺 𑀲𑀢𑁆𑀣𑀸 𑀤𑁂𑀯𑀫𑀦𑀼𑀲𑁆𑀲𑀸𑀦𑀁 𑀩𑀼𑀤𑁆𑀥𑁄 𑀪𑀕𑀯𑀸’𑀢𑀺𑁇 𑀢𑀫𑁂𑀢𑁂 𑀪𑀯𑀦𑁆𑀢𑀁 𑀕𑁄𑀢𑀫𑀁 𑀤𑀲𑁆𑀲𑀦𑀸𑀬 𑀕𑀘𑁆𑀙𑀦𑁆𑀢𑀻”𑀢𑀺𑁇 “𑀢𑁂𑀦 𑀳𑀺, 𑀪𑁄 𑀔𑀢𑁆𑀢𑁂, 𑀬𑁂𑀦 𑀑𑀧𑀸𑀲𑀸𑀤𑀓𑀸 𑀩𑁆𑀭𑀸𑀳𑁆𑀫𑀡𑀕𑀳𑀧𑀢𑀺𑀓𑀸 𑀢𑁂𑀦𑀼𑀧𑀲𑀗𑁆𑀓𑀫; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀑𑀧𑀸𑀲𑀸𑀤𑀓𑁂 𑀩𑁆𑀭𑀸𑀳𑁆𑀫𑀡𑀕𑀳𑀧𑀢𑀺𑀓𑁂 𑀏𑀯𑀁 𑀯𑀤𑁂𑀳𑀺—  ‘𑀘𑀗𑁆𑀓𑀻, 𑀪𑁄, 𑀩𑁆𑀭𑀸𑀳𑁆𑀫𑀡𑁄 𑀏𑀯𑀫𑀸𑀳—  𑀆𑀕𑀫𑁂𑀦𑁆𑀢𑀼 𑀓𑀺𑀭 𑀪𑁄𑀦𑁆𑀢𑁄, 𑀘𑀗𑁆𑀓𑀻𑀧𑀺 𑀩𑁆𑀭𑀸𑀳𑁆𑀫𑀡𑁄 𑀲𑀫𑀡𑀁 𑀕𑁄𑀢𑀫𑀁 𑀤𑀲𑁆𑀲𑀦𑀸𑀬 𑀉𑀧𑀲𑀗𑁆𑀓𑀫𑀺𑀲𑁆𑀲𑀢𑀻’”𑀢𑀺𑁇 “𑀏𑀯𑀁, 𑀪𑁄”𑀢𑀺 𑀔𑁄 𑀲𑁄 𑀔𑀢𑁆𑀢𑁄 𑀘𑀗𑁆𑀓𑀺𑀲𑁆𑀲 𑀩𑁆𑀭𑀸𑀳𑁆𑀫𑀡𑀲𑁆𑀲 𑀧𑀝𑀺𑀲𑁆𑀲𑀼𑀢𑁆𑀯𑀸 𑀬𑁂𑀦 𑀑𑀧𑀸𑀲𑀸𑀤𑀓𑀸 𑀩𑁆𑀭𑀸𑀳𑁆𑀫𑀡𑀕𑀳𑀧𑀢𑀺𑀓𑀸 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀑𑀧𑀸𑀲𑀸𑀤𑀓𑁂 𑀩𑁆𑀭𑀸𑀳𑁆𑀫𑀡𑀕𑀳𑀧𑀢𑀺𑀓𑁂 𑀏𑀢𑀤𑀯𑁄𑀘—  “𑀘𑀗𑁆𑀓𑀻, 𑀪𑁄, 𑀩𑁆𑀭𑀸𑀳𑁆𑀫𑀡𑁄 𑀏𑀯𑀫𑀸𑀳—  ‘𑀆𑀕𑀫𑁂𑀦𑁆𑀢𑀼 𑀓𑀺𑀭 𑀪𑁄𑀦𑁆𑀢𑁄, 𑀘𑀗𑁆𑀓𑀻𑀧𑀺 𑀩𑁆𑀭𑀸𑀳𑁆𑀫𑀡𑁄 𑀲𑀫𑀡𑀁 𑀕𑁄𑀢𑀫𑀁 𑀤𑀲𑁆𑀲𑀦𑀸𑀬 𑀉𑀧𑀲𑀗𑁆𑀓𑀫𑀺𑀲𑁆𑀲𑀢𑀻’”𑀢𑀺𑁇

(424.)

1304\. 𑀢𑁂𑀦 𑀔𑁄 𑀧𑀦 𑀲𑀫𑀬𑁂𑀦 𑀦𑀸𑀦𑀸𑀯𑁂𑀭𑀚𑁆𑀚𑀓𑀸𑀦𑀁 𑀩𑁆𑀭𑀸𑀳𑁆𑀫𑀡𑀸𑀦𑀁 𑀧𑀜𑁆𑀘𑀫𑀢𑁆𑀢𑀸𑀦𑀺 𑀩𑁆𑀭𑀸𑀳𑁆𑀫𑀡𑀲𑀢𑀸𑀦𑀺 𑀑𑀧𑀸𑀲𑀸𑀤𑁂 𑀧𑀝𑀺𑀯𑀲𑀦𑁆𑀢𑀺 𑀓𑁂𑀦𑀘𑀺𑀤𑁂𑀯 𑀓𑀭𑀡𑀻𑀬𑁂𑀦𑁇 𑀅𑀲𑁆𑀲𑁄𑀲𑀼𑀁 𑀔𑁄 𑀢𑁂 𑀩𑁆𑀭𑀸𑀳𑁆𑀫𑀡𑀸—  “𑀘𑀗𑁆𑀓𑀻 𑀓𑀺𑀭 𑀩𑁆𑀭𑀸𑀳𑁆𑀫𑀡𑁄 𑀲𑀫𑀡𑀁 𑀕𑁄𑀢𑀫𑀁 𑀤𑀲𑁆𑀲𑀦𑀸𑀬 𑀉𑀧𑀲𑀗𑁆𑀓𑀫𑀺𑀲𑁆𑀲𑀢𑀻”𑀢𑀺𑁇 𑀅𑀣 𑀔𑁄 𑀢𑁂 𑀩𑁆𑀭𑀸𑀳𑁆𑀫𑀡𑀸 𑀬𑁂𑀦 𑀘𑀗𑁆𑀓𑀻 𑀩𑁆𑀭𑀸𑀳𑁆𑀫𑀡𑁄 𑀢𑁂𑀦𑀼𑀧𑀲𑀗𑁆𑀓𑀫𑀺𑀁𑀲𑀼; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀘𑀗𑁆𑀓𑀺𑀁 𑀩𑁆𑀭𑀸𑀳𑁆𑀫𑀡𑀁 𑀏𑀢𑀤𑀯𑁄𑀘𑀼𑀁—  “𑀲𑀘𑁆𑀘𑀁 𑀓𑀺𑀭 𑀪𑀯𑀁 𑀘𑀗𑁆𑀓𑀻 𑀲𑀫𑀡𑀁 𑀕𑁄𑀢𑀫𑀁 𑀤𑀲𑁆𑀲𑀦𑀸𑀬 𑀉𑀧𑀲𑀗𑁆𑀓𑀫𑀺𑀲𑁆𑀲𑀢𑀻”𑀢𑀺? “𑀏𑀯𑀁 𑀔𑁄 𑀫𑁂, 𑀪𑁄, 𑀳𑁄𑀢𑀺—  ‘𑀅𑀳𑀁 𑀲𑀫𑀡𑀁 𑀕𑁄𑀢𑀫𑀁 𑀤𑀲𑁆𑀲𑀦𑀸𑀬 𑀉𑀧𑀲𑀗𑁆𑀓𑀫𑀺𑀲𑁆𑀲𑀸𑀫𑀻’”𑀢𑀺𑁇 “𑀫𑀸 𑀪𑀯𑀁 𑀘𑀗𑁆𑀓𑀻 𑀲𑀫𑀡𑀁 𑀕𑁄𑀢𑀫𑀁 𑀤𑀲𑁆𑀲𑀦𑀸𑀬 𑀉𑀧𑀲𑀗𑁆𑀓𑀫𑀺𑁇 𑀦 𑀅𑀭𑀳𑀢𑀺 𑀪𑀯𑀁 𑀘𑀗𑁆𑀓𑀻 𑀲𑀫𑀡𑀁 𑀕𑁄𑀢𑀫𑀁 𑀤𑀲𑁆𑀲𑀦𑀸𑀬 𑀉𑀧𑀲𑀗𑁆𑀓𑀫𑀺𑀢𑀼𑀁; 𑀲𑀫𑀡𑁄𑀢𑁆𑀯𑁂𑀯 𑀕𑁄𑀢𑀫𑁄 𑀅𑀭𑀳𑀢𑀺 𑀪𑀯𑀦𑁆𑀢𑀁 𑀘𑀗𑁆𑀓𑀺𑀁 𑀤𑀲𑁆𑀲𑀦𑀸𑀬 𑀉𑀧𑀲𑀗𑁆𑀓𑀫𑀺𑀢𑀼𑀁𑁇 𑀪𑀯𑀜𑁆𑀳𑀺 𑀘𑀗𑁆𑀓𑀻 𑀉𑀪𑀢𑁄 𑀲𑀼𑀚𑀸𑀢𑁄 𑀫𑀸𑀢𑀺𑀢𑁄 𑀘 𑀧𑀺𑀢𑀺𑀢𑁄 𑀘 𑀲𑀁𑀲𑀼𑀤𑁆𑀥𑀕𑀳𑀡𑀺𑀓𑁄 𑀬𑀸𑀯 𑀲𑀢𑁆𑀢𑀫𑀸 𑀧𑀺𑀢𑀸𑀫𑀳𑀬𑀼𑀕𑀸 𑀅𑀓𑁆𑀔𑀺𑀢𑁆𑀢𑁄 𑀅𑀦𑀼𑀧𑀓𑁆𑀓𑀼𑀝𑁆𑀞𑁄 𑀚𑀸𑀢𑀺𑀯𑀸𑀤𑁂𑀦𑁇 𑀬𑀫𑁆𑀧𑀺 𑀪𑀯𑀁 𑀘𑀗𑁆𑀓𑀻 𑀉𑀪𑀢𑁄 𑀲𑀼𑀚𑀸𑀢𑁄 𑀫𑀸𑀢𑀺𑀢𑁄 𑀘 𑀧𑀺𑀢𑀺𑀢𑁄 𑀘 𑀲𑀁𑀲𑀼𑀤𑁆𑀥𑀕𑀳𑀡𑀺𑀓𑁄 𑀬𑀸𑀯 𑀲𑀢𑁆𑀢𑀫𑀸 𑀧𑀺𑀢𑀸𑀫𑀳𑀬𑀼𑀕𑀸 𑀅𑀓𑁆𑀔𑀺𑀢𑁆𑀢𑁄 𑀅𑀦𑀼𑀧𑀓𑁆𑀓𑀼𑀝𑁆𑀞𑁄 𑀚𑀸𑀢𑀺𑀯𑀸𑀤𑁂𑀦, 𑀇𑀫𑀺𑀦𑀸𑀧𑀗𑁆𑀕𑁂𑀦 𑀦 𑀅𑀭𑀳𑀢𑀺 𑀪𑀯𑀁 𑀘𑀗𑁆𑀓𑀻 𑀲𑀫𑀡𑀁 𑀕𑁄𑀢𑀫𑀁 𑀤𑀲𑁆𑀲𑀦𑀸𑀬 𑀉𑀧𑀲𑀗𑁆𑀓𑀫𑀺𑀢𑀼𑀁; 𑀲𑀫𑀡𑁄𑀢𑁆𑀯𑁂𑀯 𑀕𑁄𑀢𑀫𑁄 𑀅𑀭𑀳𑀢𑀺 𑀪𑀯𑀦𑁆𑀢𑀁 𑀘𑀗𑁆𑀓𑀺𑀁 𑀤𑀲𑁆𑀲𑀦𑀸𑀬 𑀉𑀧𑀲𑀗𑁆𑀓𑀫𑀺𑀢𑀼𑀁𑁇 𑀪𑀯𑀜𑁆𑀳𑀺 𑀘𑀗𑁆𑀓𑀻 𑀅𑀟𑁆𑀠𑁄 𑀫𑀳𑀤𑁆𑀥𑀦𑁄 𑀫𑀳𑀸𑀪𑁄𑀕𑁄…𑀧𑁂…  𑀪𑀯𑀜𑁆𑀳𑀺 𑀘𑀗𑁆𑀓𑀻 𑀢𑀺𑀡𑁆𑀡𑀁 𑀯𑁂𑀤𑀸𑀦𑀁 𑀧𑀸𑀭𑀕𑀽 𑀲𑀦𑀺𑀖𑀡𑁆𑀟𑀼𑀓𑁂𑀝𑀼𑀪𑀸𑀦𑀁 𑀲𑀸𑀓𑁆𑀔𑀭𑀧𑁆𑀧𑀪𑁂𑀤𑀸𑀦𑀁 𑀇𑀢𑀺𑀳𑀸𑀲𑀧𑀜𑁆𑀘𑀫𑀸𑀦𑀁, 𑀧𑀤𑀓𑁄, 𑀯𑁂𑀬𑁆𑀬𑀸𑀓𑀭𑀡𑁄, 𑀮𑁄𑀓𑀸𑀬𑀢𑀫𑀳𑀸𑀧𑀼𑀭𑀺𑀲𑀮𑀓𑁆𑀔𑀡𑁂𑀲𑀼 𑀅𑀦𑀯𑀬𑁄…𑀧𑁂…  𑀪𑀯𑀜𑁆𑀳𑀺 𑀘𑀗𑁆𑀓𑀻 𑀅𑀪𑀺𑀭𑀽𑀧𑁄 𑀤𑀲𑁆𑀲𑀦𑀻𑀬𑁄 𑀧𑀸𑀲𑀸𑀤𑀺𑀓𑁄 𑀧𑀭𑀫𑀸𑀬 𑀯𑀡𑁆𑀡𑀧𑁄𑀓𑁆𑀔𑀭𑀢𑀸𑀬 𑀲𑀫𑀦𑁆𑀦𑀸𑀕𑀢𑁄 𑀩𑁆𑀭𑀳𑁆𑀫𑀯𑀡𑁆𑀡𑀻 𑀩𑁆𑀭𑀳𑁆𑀫𑀯𑀘𑁆𑀙𑀲𑀻 𑀅𑀔𑀼𑀤𑁆𑀤𑀸𑀯𑀓𑀸𑀲𑁄 𑀤𑀲𑁆𑀲𑀦𑀸𑀬…𑀧𑁂…  𑀪𑀯𑀜𑁆𑀳𑀺 𑀘𑀗𑁆𑀓𑀻 𑀲𑀻𑀮𑀯𑀸 𑀯𑀼𑀤𑁆𑀥𑀲𑀻𑀮𑀻 𑀯𑀼𑀤𑁆𑀥𑀲𑀻𑀮𑁂𑀦 𑀲𑀫𑀦𑁆𑀦𑀸𑀕𑀢𑁄…𑀧𑁂…  𑀪𑀯𑀜𑁆𑀳𑀺 𑀘𑀗𑁆𑀓𑀻 𑀓𑀮𑁆𑀬𑀸𑀡𑀯𑀸𑀘𑁄 𑀓𑀮𑁆𑀬𑀸𑀡𑀯𑀸𑀓𑁆𑀓𑀭𑀡𑁄 𑀧𑁄𑀭𑀺𑀬𑀸 𑀯𑀸𑀘𑀸𑀬 𑀲𑀫𑀦𑁆𑀦𑀸𑀕𑀢𑁄 𑀯𑀺𑀲𑁆𑀲𑀝𑁆𑀞𑀸𑀬 𑀅𑀦𑁂𑀮𑀕𑀮𑀸𑀬 𑀅𑀢𑁆𑀣𑀲𑁆𑀲 𑀯𑀺𑀜𑁆𑀜𑀸𑀧𑀦𑀺𑀬𑀸…𑀧𑁂…  𑀪𑀯𑀜𑁆𑀳𑀺 𑀘𑀗𑁆𑀓𑀻 𑀩𑀳𑀽𑀦𑀁 𑀆𑀘𑀭𑀺𑀬𑀧𑀸𑀘𑀭𑀺𑀬𑁄, 𑀢𑀻𑀡𑀺 𑀫𑀸𑀡𑀯𑀓𑀲𑀢𑀸𑀦𑀺 𑀫𑀦𑁆𑀢𑁂 𑀯𑀸𑀘𑁂𑀢𑀺…𑀧𑁂…  𑀪𑀯𑀜𑁆𑀳𑀺 𑀘𑀗𑁆𑀓𑀻 𑀭𑀜𑁆𑀜𑁄 𑀧𑀲𑁂𑀦𑀤𑀺𑀲𑁆𑀲 𑀓𑁄𑀲𑀮𑀲𑁆𑀲 𑀲𑀓𑁆𑀓𑀢𑁄 𑀕𑀭𑀼𑀓𑀢𑁄 𑀫𑀸𑀦𑀺𑀢𑁄 𑀧𑀽𑀚𑀺𑀢𑁄 𑀅𑀧𑀘𑀺𑀢𑁄…𑀧𑁂…  𑀪𑀯𑀜𑁆𑀳𑀺 𑀘𑀗𑁆𑀓𑀻 𑀩𑁆𑀭𑀸𑀳𑁆𑀫𑀡𑀲𑁆𑀲 𑀧𑁄𑀓𑁆𑀔𑀭𑀲𑀸𑀢𑀺𑀲𑁆𑀲 𑀲𑀓𑁆𑀓𑀢𑁄 𑀕𑀭𑀼𑀓𑀢𑁄 𑀫𑀸𑀦𑀺𑀢𑁄 𑀧𑀽𑀚𑀺𑀢𑁄 𑀅𑀧𑀘𑀺𑀢𑁄…𑀧𑁂…  𑀪𑀯𑀜𑁆𑀳𑀺 𑀘𑀗𑁆𑀓𑀻 𑀑𑀧𑀸𑀲𑀸𑀤𑀁 𑀅𑀚𑁆𑀛𑀸𑀯𑀲𑀢𑀺 𑀲𑀢𑁆𑀢𑀼𑀲𑁆𑀲𑀤𑀁 𑀲𑀢𑀺𑀡𑀓𑀝𑁆𑀞𑁄𑀤𑀓𑀁 𑀲𑀥𑀜𑁆𑀜𑀁 𑀭𑀸𑀚𑀪𑁄𑀕𑁆𑀕𑀁 𑀭𑀜𑁆𑀜𑀸 𑀧𑀲𑁂𑀦𑀤𑀺𑀦𑀸 𑀓𑁄𑀲𑀮𑁂𑀦 𑀤𑀺𑀦𑁆𑀦𑀁 𑀭𑀸𑀚𑀤𑀸𑀬𑀁 𑀩𑁆𑀭𑀳𑁆𑀫𑀤𑁂𑀬𑁆𑀬𑀁𑁇 𑀬𑀫𑁆𑀧𑀺 𑀪𑀯𑀁 𑀘𑀗𑁆𑀓𑀻 𑀑𑀧𑀸𑀲𑀸𑀤𑀁 𑀅𑀚𑁆𑀛𑀸𑀯𑀲𑀢𑀺 𑀲𑀢𑁆𑀢𑀼𑀲𑁆𑀲𑀤𑀁 𑀲𑀢𑀺𑀡𑀓𑀝𑁆𑀞𑁄𑀤𑀓𑀁 𑀲𑀥𑀜𑁆𑀜𑀁 𑀭𑀸𑀚𑀪𑁄𑀕𑁆𑀕𑀁 𑀭𑀜𑁆𑀜𑀸 𑀧𑀲𑁂𑀦𑀤𑀺𑀦𑀸 𑀓𑁄𑀲𑀮𑁂𑀦 𑀤𑀺𑀦𑁆𑀦𑀁 𑀭𑀸𑀚𑀤𑀸𑀬𑀁 𑀩𑁆𑀭𑀳𑁆𑀫𑀤𑁂𑀬𑁆𑀬𑀁, 𑀇𑀫𑀺𑀦𑀸𑀧𑀗𑁆𑀕𑁂𑀦 𑀦 𑀅𑀭𑀳𑀢𑀺 𑀪𑀯𑀁 𑀘𑀗𑁆𑀓𑀻 𑀲𑀫𑀡𑀁 𑀕𑁄𑀢𑀫𑀁 𑀤𑀲𑁆𑀲𑀦𑀸𑀬 𑀉𑀧𑀲𑀗𑁆𑀓𑀫𑀺𑀢𑀼𑀁; 𑀲𑀫𑀡𑁄𑀢𑁆𑀯𑁂𑀯 𑀕𑁄𑀢𑀫𑁄 𑀅𑀭𑀳𑀢𑀺 𑀪𑀯𑀦𑁆𑀢𑀁 𑀘𑀗𑁆𑀓𑀺𑀁 𑀤𑀲𑁆𑀲𑀦𑀸𑀬 𑀉𑀧𑀲𑀗𑁆𑀓𑀫𑀺𑀢𑀼𑀦𑁆”𑀢𑀺𑁇

(425.)

1305\. 𑀏𑀯𑀁 𑀯𑀼𑀢𑁆𑀢𑁂, 𑀘𑀗𑁆𑀓𑀻 𑀩𑁆𑀭𑀸𑀳𑁆𑀫𑀡𑁄 𑀢𑁂 𑀩𑁆𑀭𑀸𑀳𑁆𑀫𑀡𑁂 𑀏𑀢𑀤𑀯𑁄𑀘—  “𑀢𑁂𑀦 𑀳𑀺, 𑀪𑁄, 𑀫𑀫𑀧𑀺 𑀲𑀼𑀡𑀸𑀣, 𑀬𑀣𑀸 𑀫𑀬𑀫𑁂𑀯 𑀅𑀭𑀳𑀸𑀫 𑀢𑀁 𑀲𑀫𑀡𑀁 𑀕𑁄𑀢𑀫𑀁 𑀤𑀲𑁆𑀲𑀦𑀸𑀬 𑀉𑀧𑀲𑀗𑁆𑀓𑀫𑀺𑀢𑀼𑀁; 𑀦 𑀢𑁆𑀯𑁂𑀯 𑀅𑀭𑀳𑀢𑀺 𑀲𑁄 𑀪𑀯𑀁 𑀕𑁄𑀢𑀫𑁄 𑀅𑀫𑁆𑀳𑀸𑀓𑀁 𑀤𑀲𑁆𑀲𑀦𑀸𑀬 𑀉𑀧𑀲𑀗𑁆𑀓𑀫𑀺𑀢𑀼𑀁𑁇 𑀲𑀫𑀡𑁄 𑀔𑀮𑀼, 𑀪𑁄, 𑀕𑁄𑀢𑀫𑁄 𑀉𑀪𑀢𑁄 𑀲𑀼𑀚𑀸𑀢𑁄 𑀫𑀸𑀢𑀺𑀢𑁄 𑀘 𑀧𑀺𑀢𑀺𑀢𑁄 𑀘 𑀲𑀁𑀲𑀼𑀤𑁆𑀥𑀕𑀳𑀡𑀺𑀓𑁄 𑀬𑀸𑀯 𑀲𑀢𑁆𑀢𑀫𑀸 𑀧𑀺𑀢𑀸𑀫𑀳𑀬𑀼𑀕𑀸 𑀅𑀓𑁆𑀔𑀺𑀢𑁆𑀢𑁄 𑀅𑀦𑀼𑀧𑀓𑁆𑀓𑀼𑀝𑁆𑀞𑁄 𑀚𑀸𑀢𑀺𑀯𑀸𑀤𑁂𑀦𑁇 𑀬𑀫𑁆𑀧𑀺, 𑀪𑁄, 𑀲𑀫𑀡𑁄 𑀕𑁄𑀢𑀫𑁄 𑀉𑀪𑀢𑁄 𑀲𑀼𑀚𑀸𑀢𑁄 𑀫𑀸𑀢𑀺𑀢𑁄 𑀘 𑀧𑀺𑀢𑀺𑀢𑁄 𑀘 𑀲𑀁𑀲𑀼𑀤𑁆𑀥𑀕𑀳𑀡𑀺𑀓𑁄 𑀬𑀸𑀯 𑀲𑀢𑁆𑀢𑀫𑀸 𑀧𑀺𑀢𑀸𑀫𑀳𑀬𑀼𑀕𑀸 𑀅𑀓𑁆𑀔𑀺𑀢𑁆𑀢𑁄 𑀅𑀦𑀼𑀧𑀓𑁆𑀓𑀼𑀝𑁆𑀞𑁄 𑀚𑀸𑀢𑀺𑀯𑀸𑀤𑁂𑀦, 𑀇𑀫𑀺𑀦𑀸𑀧𑀗𑁆𑀕𑁂𑀦 𑀦 𑀅𑀭𑀳𑀢𑀺 𑀲𑁄 𑀪𑀯𑀁 𑀕𑁄𑀢𑀫𑁄 𑀅𑀫𑁆𑀳𑀸𑀓𑀁 𑀤𑀲𑁆𑀲𑀦𑀸𑀬 𑀉𑀧𑀲𑀗𑁆𑀓𑀫𑀺𑀢𑀼𑀁; 𑀅𑀣 𑀔𑁄 𑀫𑀬𑀫𑁂𑀯 𑀅𑀭𑀳𑀸𑀫 𑀢𑀁 𑀪𑀯𑀦𑁆𑀢𑀁 𑀕𑁄𑀢𑀫𑀁 𑀤𑀲𑁆𑀲𑀦𑀸𑀬 𑀉𑀧𑀲𑀗𑁆𑀓𑀫𑀺𑀢𑀼𑀁𑁇

1306\. 𑀲𑀫𑀡𑁄 𑀔𑀮𑀼, 𑀪𑁄, 𑀕𑁄𑀢𑀫𑁄 𑀧𑀳𑀽𑀢𑀁 𑀳𑀺𑀭𑀜𑁆𑀜𑀲𑀼𑀯𑀡𑁆𑀡𑀁 𑀑𑀳𑀸𑀬 𑀧𑀩𑁆𑀩𑀚𑀺𑀢𑁄 𑀪𑀽𑀫𑀺𑀕𑀢𑀜𑁆𑀘 𑀯𑁂𑀳𑀸𑀲𑀝𑁆𑀞𑀜𑁆𑀘…𑀧𑁂…

1307\. 𑀲𑀫𑀡𑁄 𑀔𑀮𑀼, 𑀪𑁄, 𑀕𑁄𑀢𑀫𑁄 𑀤𑀳𑀭𑁄𑀯 𑀲𑀫𑀸𑀦𑁄 𑀬𑀼𑀯𑀸 𑀲𑀼𑀲𑀼𑀓𑀸𑀍𑀅𑀓𑁂𑀲𑁄 𑀪𑀤𑁆𑀭𑁂𑀦 𑀬𑁄𑀩𑁆𑀩𑀦𑁂𑀦 𑀲𑀫𑀦𑁆𑀦𑀸𑀕𑀢𑁄 𑀧𑀞𑀫𑁂𑀦 𑀯𑀬𑀲𑀸 𑀅𑀕𑀸𑀭𑀲𑁆𑀫𑀸 𑀅𑀦𑀕𑀸𑀭𑀺𑀬𑀁 𑀧𑀩𑁆𑀩𑀚𑀺𑀢𑁄…𑀧𑁂…

1308\. 𑀲𑀫𑀡𑁄 𑀔𑀮𑀼, 𑀪𑁄, 𑀕𑁄𑀢𑀫𑁄 𑀅𑀓𑀸𑀫𑀓𑀸𑀦𑀁 𑀫𑀸𑀢𑀸𑀧𑀺𑀢𑀽𑀦𑀁 𑀅𑀲𑁆𑀲𑀼𑀫𑀼𑀔𑀸𑀦𑀁 𑀭𑀼𑀤𑀦𑁆𑀢𑀸𑀦𑀁 𑀓𑁂𑀲𑀫𑀲𑁆𑀲𑀼𑀁 𑀑𑀳𑀸𑀭𑁂𑀢𑁆𑀯𑀸 𑀓𑀸𑀲𑀸𑀬𑀸𑀦𑀺 𑀯𑀢𑁆𑀣𑀸𑀦𑀺 𑀅𑀘𑁆𑀙𑀸𑀤𑁂𑀢𑁆𑀯𑀸 𑀅𑀕𑀸𑀭𑀲𑁆𑀫𑀸 𑀅𑀦𑀕𑀸𑀭𑀺𑀬𑀁 𑀧𑀩𑁆𑀩𑀚𑀺𑀢𑁄…𑀧𑁂…

1309\. 𑀲𑀫𑀡𑁄 𑀔𑀮𑀼, 𑀪𑁄, 𑀕𑁄𑀢𑀫𑁄 𑀅𑀪𑀺𑀭𑀽𑀧𑁄 𑀤𑀲𑁆𑀲𑀦𑀻𑀬𑁄 𑀧𑀸𑀲𑀸𑀤𑀺𑀓𑁄 𑀧𑀭𑀫𑀸𑀬 𑀯𑀡𑁆𑀡𑀧𑁄𑀓𑁆𑀔𑀭𑀢𑀸𑀬 𑀲𑀫𑀦𑁆𑀦𑀸𑀕𑀢𑁄 𑀩𑁆𑀭𑀳𑁆𑀫𑀯𑀡𑁆𑀡𑀻 𑀩𑁆𑀭𑀳𑁆𑀫𑀯𑀘𑁆𑀙𑀲𑀻 𑀅𑀔𑀼𑀤𑁆𑀤𑀸𑀯𑀓𑀸𑀲𑁄 𑀤𑀲𑁆𑀲𑀦𑀸𑀬…𑀧𑁂…

1310\. 𑀲𑀫𑀡𑁄 𑀔𑀮𑀼, 𑀪𑁄, 𑀕𑁄𑀢𑀫𑁄 𑀲𑀻𑀮𑀯𑀸 𑀅𑀭𑀺𑀬𑀲𑀻𑀮𑀻 𑀓𑀼𑀲𑀮𑀲𑀻𑀮𑀻 𑀓𑀼𑀲𑀮𑁂𑀦 𑀲𑀻𑀮𑁂𑀦 𑀲𑀫𑀦𑁆𑀦𑀸𑀕𑀢𑁄…𑀧𑁂…

1311\. 𑀲𑀫𑀡𑁄 𑀔𑀮𑀼, 𑀪𑁄, 𑀕𑁄𑀢𑀫𑁄 𑀓𑀮𑁆𑀬𑀸𑀡𑀯𑀸𑀘𑁄 𑀓𑀮𑁆𑀬𑀸𑀡𑀯𑀸𑀓𑁆𑀓𑀭𑀡𑁄 𑀧𑁄𑀭𑀺𑀬𑀸 𑀯𑀸𑀘𑀸𑀬 𑀲𑀫𑀦𑁆𑀦𑀸𑀕𑀢𑁄 𑀯𑀺𑀲𑁆𑀲𑀝𑁆𑀞𑀸𑀬 𑀅𑀦𑁂𑀮𑀕𑀮𑀸𑀬 𑀅𑀢𑁆𑀣𑀲𑁆𑀲 𑀯𑀺𑀜𑁆𑀜𑀸𑀧𑀦𑀺𑀬𑀸…𑀧𑁂…

1312\. 𑀲𑀫𑀡𑁄 𑀔𑀮𑀼, 𑀪𑁄, 𑀕𑁄𑀢𑀫𑁄 𑀩𑀳𑀽𑀦𑀁 𑀆𑀘𑀭𑀺𑀬𑀧𑀸𑀘𑀭𑀺𑀬𑁄…𑀧𑁂…

1313\. 𑀲𑀫𑀡𑁄 𑀔𑀮𑀼, 𑀪𑁄, 𑀕𑁄𑀢𑀫𑁄 𑀔𑀻𑀡𑀓𑀸𑀫𑀭𑀸𑀕𑁄 𑀯𑀺𑀕𑀢𑀘𑀸𑀧𑀮𑁆𑀮𑁄…𑀧𑁂…

1314\. 𑀲𑀫𑀡𑁄 𑀔𑀮𑀼, 𑀪𑁄, 𑀕𑁄𑀢𑀫𑁄 𑀓𑀫𑁆𑀫𑀯𑀸𑀤𑀻 𑀓𑀺𑀭𑀺𑀬𑀯𑀸𑀤𑀻 𑀅𑀧𑀸𑀧𑀧𑀼𑀭𑁂𑀓𑁆𑀔𑀸𑀭𑁄 𑀩𑁆𑀭𑀳𑁆𑀫𑀜𑁆𑀜𑀸𑀬 𑀧𑀚𑀸𑀬…𑀧𑁂…

1315\. 𑀲𑀫𑀡𑁄 𑀔𑀮𑀼, 𑀪𑁄, 𑀕𑁄𑀢𑀫𑁄 𑀉𑀘𑁆𑀘𑀸 𑀓𑀼𑀮𑀸 𑀧𑀩𑁆𑀩𑀚𑀺𑀢𑁄 𑀅𑀲𑀫𑁆𑀪𑀺𑀦𑁆𑀦𑀸 𑀔𑀢𑁆𑀢𑀺𑀬𑀓𑀼𑀮𑀸…𑀧𑁂…

1316\. 𑀲𑀫𑀡𑁄 𑀔𑀮𑀼, 𑀪𑁄, 𑀕𑁄𑀢𑀫𑁄 𑀅𑀟𑁆𑀠𑀸 𑀓𑀼𑀮𑀸 𑀧𑀩𑁆𑀩𑀚𑀺𑀢𑁄 𑀫𑀳𑀤𑁆𑀥𑀦𑀸 𑀫𑀳𑀸𑀪𑁄𑀕𑀸…𑀧𑁂…

1317\. 𑀲𑀫𑀡𑀁 𑀔𑀮𑀼, 𑀪𑁄, 𑀕𑁄𑀢𑀫𑀁 𑀢𑀺𑀭𑁄𑀭𑀝𑁆𑀞𑀸 𑀢𑀺𑀭𑁄𑀚𑀦𑀧𑀤𑀸 𑀲𑀁𑀧𑀼𑀘𑁆𑀙𑀺𑀢𑀼𑀁 𑀆𑀕𑀘𑁆𑀙𑀦𑁆𑀢𑀺…𑀧𑁂…

1318\. 𑀲𑀫𑀡𑀁 𑀔𑀮𑀼, 𑀪𑁄, 𑀕𑁄𑀢𑀫𑀁 𑀅𑀦𑁂𑀓𑀸𑀦𑀺 𑀤𑁂𑀯𑀢𑀸𑀲𑀳𑀲𑁆𑀲𑀸𑀦𑀺 𑀧𑀸𑀡𑁂𑀳𑀺 𑀲𑀭𑀡𑀁 𑀕𑀢𑀸𑀦𑀺…𑀧𑁂…

1319\. 𑀲𑀫𑀡𑀁 𑀔𑀮𑀼, 𑀪𑁄, 𑀕𑁄𑀢𑀫𑀁 𑀏𑀯𑀁 𑀓𑀮𑁆𑀬𑀸𑀡𑁄 𑀓𑀺𑀢𑁆𑀢𑀺𑀲𑀤𑁆𑀤𑁄 𑀅𑀩𑁆𑀪𑀼𑀕𑁆𑀕𑀢𑁄—  ‘𑀇𑀢𑀺𑀧𑀺 𑀲𑁄 𑀪𑀕𑀯𑀸 𑀅𑀭𑀳𑀁 𑀲𑀫𑁆𑀫𑀸𑀲𑀫𑁆𑀩𑀼𑀤𑁆𑀥𑁄 𑀯𑀺𑀚𑁆𑀚𑀸𑀘𑀭𑀡𑀲𑀫𑁆𑀧𑀦𑁆𑀦𑁄 𑀲𑀼𑀕𑀢𑁄 𑀮𑁄𑀓𑀯𑀺𑀤𑀽 𑀅𑀦𑀼𑀢𑁆𑀢𑀭𑁄 𑀧𑀼𑀭𑀺𑀲𑀤𑀫𑁆𑀫𑀲𑀸𑀭𑀣𑀺 𑀲𑀢𑁆𑀣𑀸 𑀤𑁂𑀯𑀫𑀦𑀼𑀲𑁆𑀲𑀸𑀦𑀁 𑀩𑀼𑀤𑁆𑀥𑁄 𑀪𑀕𑀯𑀸’𑀢𑀺…𑀧𑁂…

1320\. 𑀲𑀫𑀡𑁄 𑀔𑀮𑀼, 𑀪𑁄, 𑀕𑁄𑀢𑀫𑁄 𑀤𑁆𑀯𑀢𑁆𑀢𑀺𑀁𑀲𑀫𑀳𑀸𑀧𑀼𑀭𑀺𑀲𑀮𑀓𑁆𑀔𑀡𑁂𑀳𑀺 𑀲𑀫𑀦𑁆𑀦𑀸𑀕𑀢𑁄…𑀧𑁂…

1321\. 𑀲𑀫𑀡𑀁 𑀔𑀮𑀼, 𑀪𑁄, 𑀕𑁄𑀢𑀫𑀁 𑀭𑀸𑀚𑀸 𑀫𑀸𑀕𑀥𑁄 𑀲𑁂𑀦𑀺𑀬𑁄 𑀩𑀺𑀫𑁆𑀩𑀺𑀲𑀸𑀭𑁄 𑀲𑀧𑀼𑀢𑁆𑀢𑀤𑀸𑀭𑁄 𑀧𑀸𑀡𑁂𑀳𑀺 𑀲𑀭𑀡𑀁 𑀕𑀢𑁄…𑀧𑁂…

1322\. 𑀲𑀫𑀡𑀁 𑀔𑀮𑀼, 𑀪𑁄, 𑀕𑁄𑀢𑀫𑀁 𑀭𑀸𑀚𑀸 𑀧𑀲𑁂𑀦𑀤𑀺 𑀓𑁄𑀲𑀮𑁄 𑀲𑀧𑀼𑀢𑁆𑀢𑀤𑀸𑀭𑁄 𑀧𑀸𑀡𑁂𑀳𑀺 𑀲𑀭𑀡𑀁 𑀕𑀢𑁄…𑀧𑁂…

1323\. 𑀲𑀫𑀡𑀁 𑀔𑀮𑀼, 𑀪𑁄, 𑀕𑁄𑀢𑀫𑀁 𑀩𑁆𑀭𑀸𑀳𑁆𑀫𑀡𑁄 𑀧𑁄𑀓𑁆𑀔𑀭𑀲𑀸𑀢𑀺 𑀲𑀧𑀼𑀢𑁆𑀢𑀤𑀸𑀭𑁄 𑀧𑀸𑀡𑁂𑀳𑀺 𑀲𑀭𑀡𑀁 𑀕𑀢𑁄…𑀧𑁂…

1324\. 𑀲𑀫𑀡𑁄 𑀔𑀮𑀼, 𑀪𑁄, 𑀕𑁄𑀢𑀫𑁄 𑀑𑀧𑀸𑀲𑀸𑀤𑀁 𑀅𑀦𑀼𑀧𑁆𑀧𑀢𑁆𑀢𑁄 𑀑𑀧𑀸𑀲𑀸𑀤𑁂 𑀯𑀺𑀳𑀭𑀢𑀺 𑀉𑀢𑁆𑀢𑀭𑁂𑀦 𑀑𑀧𑀸𑀲𑀸𑀤𑀁 𑀤𑁂𑀯𑀯𑀦𑁂 𑀲𑀸𑀮𑀯𑀦𑁂𑁇 𑀬𑁂 𑀔𑁄 𑀢𑁂 𑀲𑀫𑀡𑀸 𑀯𑀸 𑀩𑁆𑀭𑀸𑀳𑁆𑀫𑀡𑀸 𑀯𑀸 𑀅𑀫𑁆𑀳𑀸𑀓𑀁 𑀕𑀸𑀫𑀓𑁆𑀔𑁂𑀢𑁆𑀢𑀁 𑀆𑀕𑀘𑁆𑀙𑀦𑁆𑀢𑀺, 𑀅𑀢𑀺𑀣𑀻 𑀦𑁄 𑀢𑁂 𑀳𑁄𑀦𑁆𑀢𑀺𑁇 𑀅𑀢𑀺𑀣𑀻 𑀔𑁄 𑀧𑀦𑀫𑁆𑀳𑁂𑀳𑀺 𑀲𑀓𑁆𑀓𑀸𑀢𑀩𑁆𑀩𑀸 𑀕𑀭𑀼𑀓𑀸𑀢𑀩𑁆𑀩𑀸 𑀫𑀸𑀦𑁂𑀢𑀩𑁆𑀩𑀸 𑀧𑀽𑀚𑁂𑀢𑀩𑁆𑀩𑀸𑁇 𑀬𑀫𑁆𑀧𑀺 𑀲𑀫𑀡𑁄 𑀕𑁄𑀢𑀫𑁄 𑀑𑀧𑀸𑀲𑀸𑀤𑀁 𑀅𑀦𑀼𑀧𑁆𑀧𑀢𑁆𑀢𑁄 𑀑𑀧𑀸𑀲𑀸𑀤𑁂 𑀯𑀺𑀳𑀭𑀢𑀺 𑀉𑀢𑁆𑀢𑀭𑁂𑀦 𑀑𑀧𑀸𑀲𑀸𑀤𑀁 𑀤𑁂𑀯𑀯𑀦𑁂 𑀲𑀸𑀮𑀯𑀦𑁂, 𑀅𑀢𑀺𑀣𑀺𑀫𑁆𑀳𑀸𑀓𑀁 𑀲𑀫𑀡𑁄 𑀕𑁄𑀢𑀫𑁄𑁇 𑀅𑀢𑀺𑀣𑀺 𑀔𑁄 𑀧𑀦𑀫𑁆𑀳𑁂𑀳𑀺 𑀲𑀓𑁆𑀓𑀸𑀢𑀩𑁆𑀩𑁄 𑀕𑀭𑀼𑀓𑀸𑀢𑀩𑁆𑀩𑁄 𑀫𑀸𑀦𑁂𑀢𑀩𑁆𑀩𑁄 𑀧𑀽𑀚𑁂𑀢𑀩𑁆𑀩𑁄𑁇 𑀇𑀫𑀺𑀦𑀸𑀧𑀗𑁆𑀕𑁂𑀦 𑀦 𑀅𑀭𑀳𑀢𑀺 𑀲𑁄 𑀪𑀯𑀁 𑀕𑁄𑀢𑀫𑁄 𑀅𑀫𑁆𑀳𑀸𑀓𑀁 𑀤𑀲𑁆𑀲𑀦𑀸𑀬 𑀉𑀧𑀲𑀗𑁆𑀓𑀫𑀺𑀢𑀼𑀁; 𑀅𑀣 𑀔𑁄 𑀫𑀬𑀫𑁂𑀯 𑀅𑀭𑀳𑀸𑀫 𑀢𑀁 𑀪𑀯𑀦𑁆𑀢𑀁 𑀕𑁄𑀢𑀫𑀁 𑀤𑀲𑁆𑀲𑀦𑀸𑀬 𑀉𑀧𑀲𑀗𑁆𑀓𑀫𑀺𑀢𑀼𑀁𑁇 𑀏𑀢𑁆𑀢𑀓𑁂 𑀔𑁄 𑀅𑀳𑀁, 𑀪𑁄, 𑀢𑀲𑁆𑀲 𑀪𑁄𑀢𑁄 𑀕𑁄𑀢𑀫𑀲𑁆𑀲 𑀯𑀡𑁆𑀡𑁂 𑀧𑀭𑀺𑀬𑀸𑀧𑀼𑀡𑀸𑀫𑀺, 𑀦𑁄 𑀘 𑀔𑁄 𑀲𑁄 𑀪𑀯𑀁 𑀕𑁄𑀢𑀫𑁄 𑀏𑀢𑁆𑀢𑀓𑀯𑀡𑁆𑀡𑁄; 𑀅𑀧𑀭𑀺𑀫𑀸𑀡𑀯𑀡𑁆𑀡𑁄 𑀳𑀺 𑀲𑁄 𑀪𑀯𑀁 𑀕𑁄𑀢𑀫𑁄𑁇 𑀏𑀓𑀫𑁂𑀓𑁂𑀦𑀧𑀺 𑀢𑁂𑀦 𑀅𑀗𑁆𑀕𑁂𑀦 𑀲𑀫𑀦𑁆𑀦𑀸𑀕𑀢𑁄 𑀦 𑀅𑀭𑀳𑀢𑀺, 𑀲𑁄 𑀪𑀯𑀁 𑀕𑁄𑀢𑀫𑁄 𑀅𑀫𑁆𑀳𑀸𑀓𑀁 𑀤𑀲𑁆𑀲𑀦𑀸𑀬 𑀉𑀧𑀲𑀗𑁆𑀓𑀫𑀺𑀢𑀼𑀁; 𑀅𑀣 𑀔𑁄 𑀫𑀬𑀫𑁂𑀯 𑀅𑀭𑀳𑀸𑀫 𑀢𑀁 𑀪𑀯𑀦𑁆𑀢𑀁 𑀕𑁄𑀢𑀫𑀁 𑀤𑀲𑁆𑀲𑀦𑀸𑀬 𑀉𑀧𑀲𑀗𑁆𑀓𑀫𑀺𑀢𑀼𑀦𑁆𑀢𑀺𑁇 𑀢𑁂𑀦 𑀳𑀺, 𑀪𑁄, 𑀲𑀩𑁆𑀩𑁂𑀯 𑀫𑀬𑀁 𑀲𑀫𑀡𑀁 𑀕𑁄𑀢𑀫𑀁 𑀤𑀲𑁆𑀲𑀦𑀸𑀬 𑀉𑀧𑀲𑀗𑁆𑀓𑀫𑀺𑀲𑁆𑀲𑀸𑀫𑀸”𑀢𑀺𑁇

(426.)

1325\. 𑀅𑀣 𑀔𑁄 𑀘𑀗𑁆𑀓𑀻 𑀩𑁆𑀭𑀸𑀳𑁆𑀫𑀡𑁄 𑀫𑀳𑀢𑀸 𑀩𑁆𑀭𑀸𑀳𑁆𑀫𑀡𑀕𑀡𑁂𑀦 𑀲𑀤𑁆𑀥𑀺𑀁 𑀬𑁂𑀦 𑀪𑀕𑀯𑀸 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀪𑀕𑀯𑀢𑀸 𑀲𑀤𑁆𑀥𑀺𑀁 𑀲𑀫𑁆𑀫𑁄𑀤𑀺𑁇 𑀲𑀫𑁆𑀫𑁄𑀤𑀦𑀻𑀬𑀁 𑀓𑀣𑀁 𑀲𑀸𑀭𑀡𑀻𑀬𑀁 𑀯𑀻𑀢𑀺𑀲𑀸𑀭𑁂𑀢𑁆𑀯𑀸 𑀏𑀓𑀫𑀦𑁆𑀢𑀁 𑀦𑀺𑀲𑀻𑀤𑀺𑁇 𑀢𑁂𑀦 𑀔𑁄 𑀧𑀦 𑀲𑀫𑀬𑁂𑀦 𑀪𑀕𑀯𑀸 𑀯𑀼𑀤𑁆𑀥𑁂𑀳𑀺 𑀯𑀼𑀤𑁆𑀥𑁂𑀳𑀺 𑀩𑁆𑀭𑀸𑀳𑁆𑀫𑀡𑁂𑀳𑀺 𑀲𑀤𑁆𑀥𑀺𑀁 𑀓𑀺𑀜𑁆𑀘𑀺 𑀓𑀺𑀜𑁆𑀘𑀺 𑀓𑀣𑀁 𑀲𑀸𑀭𑀡𑀻𑀬𑀁 𑀯𑀻𑀢𑀺𑀲𑀸𑀭𑁂𑀢𑁆𑀯𑀸 𑀦𑀺𑀲𑀺𑀦𑁆𑀦𑁄 𑀳𑁄𑀢𑀺𑁇 𑀢𑁂𑀦 𑀔𑁄 𑀧𑀦 𑀲𑀫𑀬𑁂𑀦 𑀓𑀸𑀧𑀝𑀺𑀓𑁄 𑀦𑀸𑀫 𑀫𑀸𑀡𑀯𑁄 𑀤𑀳𑀭𑁄 𑀯𑀼𑀢𑁆𑀢𑀲𑀺𑀭𑁄 𑀲𑁄𑀍𑀅𑀲𑀯𑀲𑁆𑀲𑀼𑀤𑁆𑀤𑁂𑀲𑀺𑀓𑁄 𑀚𑀸𑀢𑀺𑀬𑀸, 𑀢𑀺𑀡𑁆𑀡𑀁 𑀯𑁂𑀤𑀸𑀦𑀁 𑀧𑀸𑀭𑀕𑀽 𑀲𑀦𑀺𑀖𑀡𑁆𑀟𑀼𑀓𑁂𑀝𑀼𑀪𑀸𑀦𑀁 𑀲𑀸𑀓𑁆𑀔𑀭𑀧𑁆𑀧𑀪𑁂𑀤𑀸𑀦𑀁 𑀇𑀢𑀺𑀳𑀸𑀲𑀧𑀜𑁆𑀘𑀫𑀸𑀦𑀁, 𑀧𑀤𑀓𑁄, 𑀯𑁂𑀬𑁆𑀬𑀸𑀓𑀭𑀡𑁄, 𑀮𑁄𑀓𑀸𑀬𑀢𑀫𑀳𑀸𑀧𑀼𑀭𑀺𑀲𑀮𑀓𑁆𑀔𑀡𑁂𑀲𑀼 𑀅𑀦𑀯𑀬𑁄 𑀢𑀲𑁆𑀲𑀁 𑀧𑀭𑀺𑀲𑀸𑀬𑀁 𑀦𑀺𑀲𑀺𑀦𑁆𑀦𑁄 𑀳𑁄𑀢𑀺𑁇 𑀲𑁄 𑀯𑀼𑀤𑁆𑀥𑀸𑀦𑀁 𑀯𑀼𑀤𑁆𑀥𑀸𑀦𑀁 𑀩𑁆𑀭𑀸𑀳𑁆𑀫𑀡𑀸𑀦𑀁 𑀪𑀕𑀯𑀢𑀸 𑀲𑀤𑁆𑀥𑀺𑀁 𑀫𑀦𑁆𑀢𑀬𑀫𑀸𑀦𑀸𑀦𑀁 𑀅𑀦𑁆𑀢𑀭𑀦𑁆𑀢𑀭𑀸 𑀓𑀣𑀁 𑀑𑀧𑀸𑀢𑁂𑀢𑀺𑁇 𑀅𑀣 𑀔𑁄 𑀪𑀕𑀯𑀸 𑀓𑀸𑀧𑀝𑀺𑀓𑀁 𑀫𑀸𑀡𑀯𑀁 𑀅𑀧𑀲𑀸𑀤𑁂𑀢𑀺—  “𑀫𑀸𑀬𑀲𑁆𑀫𑀸 𑀪𑀸𑀭𑀤𑁆𑀯𑀸𑀚𑁄 𑀯𑀼𑀤𑁆𑀥𑀸𑀦𑀁 𑀯𑀼𑀤𑁆𑀥𑀸𑀦𑀁 𑀩𑁆𑀭𑀸𑀳𑁆𑀫𑀡𑀸𑀦𑀁 𑀫𑀦𑁆𑀢𑀬𑀫𑀸𑀦𑀸𑀦𑀁 𑀅𑀦𑁆𑀢𑀭𑀦𑁆𑀢𑀭𑀸 𑀓𑀣𑀁 𑀑𑀧𑀸𑀢𑁂𑀢𑀼𑁇 𑀓𑀣𑀸𑀧𑀭𑀺𑀬𑁄𑀲𑀸𑀦𑀁 𑀆𑀬𑀲𑁆𑀫𑀸 𑀪𑀸𑀭𑀤𑁆𑀯𑀸𑀚𑁄 𑀆𑀕𑀫𑁂𑀢𑀽”𑀢𑀺𑁇 𑀏𑀯𑀁 𑀯𑀼𑀢𑁆𑀢𑁂, 𑀘𑀗𑁆𑀓𑀻 𑀩𑁆𑀭𑀸𑀳𑁆𑀫𑀡𑁄 𑀪𑀕𑀯𑀦𑁆𑀢𑀁 𑀏𑀢𑀤𑀯𑁄𑀘—  “𑀫𑀸 𑀪𑀯𑀁 𑀕𑁄𑀢𑀫𑁄 𑀓𑀸𑀧𑀝𑀺𑀓𑀁 𑀫𑀸𑀡𑀯𑀁 𑀅𑀧𑀲𑀸𑀤𑁂𑀲𑀺𑁇 𑀓𑀼𑀮𑀧𑀼𑀢𑁆𑀢𑁄 𑀘 𑀓𑀸𑀧𑀝𑀺𑀓𑁄 𑀫𑀸𑀡𑀯𑁄, 𑀩𑀳𑀼𑀲𑁆𑀲𑀼𑀢𑁄 𑀘 𑀓𑀸𑀧𑀝𑀺𑀓𑁄 𑀫𑀸𑀡𑀯𑁄, 𑀧𑀡𑁆𑀟𑀺𑀢𑁄 𑀘 𑀓𑀸𑀧𑀝𑀺𑀓𑁄 𑀫𑀸𑀡𑀯𑁄, 𑀓𑀮𑁆𑀬𑀸𑀡𑀯𑀸𑀓𑁆𑀓𑀭𑀡𑁄 𑀘 𑀓𑀸𑀧𑀝𑀺𑀓𑁄 𑀫𑀸𑀡𑀯𑁄, 𑀧𑀳𑁄𑀢𑀺 𑀘 𑀓𑀸𑀧𑀝𑀺𑀓𑁄 𑀫𑀸𑀡𑀯𑁄 𑀪𑁄𑀢𑀸 𑀕𑁄𑀢𑀫𑁂𑀦 𑀲𑀤𑁆𑀥𑀺𑀁 𑀅𑀲𑁆𑀫𑀺𑀁 𑀯𑀘𑀦𑁂 𑀧𑀝𑀺𑀫𑀦𑁆𑀢𑁂𑀢𑀼𑀦𑁆”𑀢𑀺𑁇 𑀅𑀣 𑀔𑁄 𑀪𑀕𑀯𑀢𑁄 𑀏𑀢𑀤𑀳𑁄𑀲𑀺—  “𑀅𑀤𑁆𑀥𑀸 𑀔𑁄 𑀓𑀸𑀧𑀝𑀺𑀓𑀲𑁆𑀲 𑀫𑀸𑀡𑀯𑀲𑁆𑀲 𑀢𑁂𑀯𑀺𑀚𑁆𑀚𑀓𑁂 𑀧𑀸𑀯𑀘𑀦𑁂 𑀓𑀣𑀸 𑀪𑀯𑀺𑀲𑁆𑀲𑀢𑀺𑁇 𑀢𑀣𑀸 𑀳𑀺 𑀦𑀁 𑀩𑁆𑀭𑀸𑀳𑁆𑀫𑀡𑀸 𑀲𑀫𑁆𑀧𑀼𑀭𑁂𑀓𑁆𑀔𑀭𑁄𑀦𑁆𑀢𑀻”𑀢𑀺𑁇 𑀅𑀣 𑀔𑁄 𑀓𑀸𑀧𑀝𑀺𑀓𑀲𑁆𑀲 𑀫𑀸𑀡𑀯𑀲𑁆𑀲 𑀏𑀢𑀤𑀳𑁄𑀲𑀺—  “𑀬𑀤𑀸 𑀫𑁂 𑀲𑀫𑀡𑁄 𑀕𑁄𑀢𑀫𑁄 𑀘𑀓𑁆𑀔𑀼𑀁 𑀉𑀧𑀲𑀁𑀳𑀭𑀺𑀲𑁆𑀲𑀢𑀺, 𑀅𑀣𑀸𑀳𑀁 𑀲𑀫𑀡𑀁 𑀕𑁄𑀢𑀫𑀁 𑀧𑀜𑁆𑀳𑀁 𑀧𑀼𑀘𑁆𑀙𑀺𑀲𑁆𑀲𑀸𑀫𑀻”𑀢𑀺𑁇 𑀅𑀣 𑀔𑁄 𑀪𑀕𑀯𑀸 𑀓𑀸𑀧𑀝𑀺𑀓𑀲𑁆𑀲 𑀫𑀸𑀡𑀯𑀲𑁆𑀲 𑀘𑁂𑀢𑀲𑀸 𑀘𑁂𑀢𑁄𑀧𑀭𑀺𑀯𑀺𑀢𑀓𑁆𑀓𑀫𑀜𑁆𑀜𑀸𑀬 𑀬𑁂𑀦 𑀓𑀸𑀧𑀝𑀺𑀓𑁄 𑀫𑀸𑀡𑀯𑁄 𑀢𑁂𑀦 𑀘𑀓𑁆𑀔𑀽𑀦𑀺 𑀉𑀧𑀲𑀁𑀳𑀸𑀲𑀺𑁇

(427.)

1326\. 𑀅𑀣 𑀔𑁄 𑀓𑀸𑀧𑀝𑀺𑀓𑀲𑁆𑀲 𑀫𑀸𑀡𑀯𑀲𑁆𑀲 𑀏𑀢𑀤𑀳𑁄𑀲𑀺—  “𑀲𑀫𑀦𑁆𑀦𑀸𑀳𑀭𑀢𑀺 𑀔𑁄 𑀫𑀁 𑀲𑀫𑀡𑁄 𑀕𑁄𑀢𑀫𑁄𑁇 𑀬𑀦𑁆𑀦𑀽𑀦𑀸𑀳𑀁 𑀲𑀫𑀡𑀁 𑀕𑁄𑀢𑀫𑀁 𑀧𑀜𑁆𑀳𑀁 𑀧𑀼𑀘𑁆𑀙𑁂𑀬𑁆𑀬𑀦𑁆”𑀢𑀺𑁇 𑀅𑀣 𑀔𑁄 𑀓𑀸𑀧𑀝𑀺𑀓𑁄 𑀫𑀸𑀡𑀯𑁄 𑀪𑀕𑀯𑀦𑁆𑀢𑀁 𑀏𑀢𑀤𑀯𑁄𑀘—  “𑀬𑀤𑀺𑀤𑀁, 𑀪𑁄 𑀕𑁄𑀢𑀫, 𑀩𑁆𑀭𑀸𑀳𑁆𑀫𑀡𑀸𑀦𑀁 𑀧𑁄𑀭𑀸𑀡𑀁 𑀫𑀦𑁆𑀢𑀧𑀤𑀁 𑀇𑀢𑀺𑀳𑀺𑀢𑀺𑀳𑀧𑀭𑀫𑁆𑀧𑀭𑀸𑀬 𑀧𑀺𑀝𑀓𑀲𑀫𑁆𑀧𑀤𑀸𑀬, 𑀢𑀢𑁆𑀣 𑀘 𑀩𑁆𑀭𑀸𑀳𑁆𑀫𑀡𑀸 𑀏𑀓𑀁𑀲𑁂𑀦 𑀦𑀺𑀝𑁆𑀞𑀁 𑀕𑀘𑁆𑀙𑀦𑁆𑀢𑀺—  ‘𑀇𑀤𑀫𑁂𑀯 𑀲𑀘𑁆𑀘𑀁, 𑀫𑁄𑀖𑀫𑀜𑁆𑀜𑀦𑁆’𑀢𑀺𑁇 𑀇𑀥 𑀪𑀯𑀁 𑀕𑁄𑀢𑀫𑁄 𑀓𑀺𑀫𑀸𑀳𑀸”𑀢𑀺? “𑀓𑀺𑀁 𑀧𑀦, 𑀪𑀸𑀭𑀤𑁆𑀯𑀸𑀚, 𑀅𑀢𑁆𑀣𑀺 𑀓𑁄𑀘𑀺 𑀩𑁆𑀭𑀸𑀳𑁆𑀫𑀡𑀸𑀦𑀁 𑀏𑀓𑀩𑁆𑀭𑀸𑀳𑁆𑀫𑀡𑁄𑀧𑀺 𑀬𑁄 𑀏𑀯𑀫𑀸𑀳—  ‘𑀅𑀳𑀫𑁂𑀢𑀁 𑀚𑀸𑀦𑀸𑀫𑀺, 𑀅𑀳𑀫𑁂𑀢𑀁 𑀧𑀲𑁆𑀲𑀸𑀫𑀺𑁇 𑀇𑀤𑀫𑁂𑀯 𑀲𑀘𑁆𑀘𑀁, 𑀫𑁄𑀖𑀫𑀜𑁆𑀜𑀦𑁆’”𑀢𑀺? “𑀦𑁄 𑀳𑀺𑀤𑀁, 𑀪𑁄 𑀕𑁄𑀢𑀫”𑁇 “𑀓𑀺𑀁 𑀧𑀦, 𑀪𑀸𑀭𑀤𑁆𑀯𑀸𑀚, 𑀅𑀢𑁆𑀣𑀺 𑀓𑁄𑀘𑀺 𑀩𑁆𑀭𑀸𑀳𑁆𑀫𑀡𑀸𑀦𑀁 𑀏𑀓𑀸𑀘𑀭𑀺𑀬𑁄𑀧𑀺, 𑀏𑀓𑀸𑀘𑀭𑀺𑀬𑀧𑀸𑀘𑀭𑀺𑀬𑁄𑀧𑀺, 𑀬𑀸𑀯 𑀲𑀢𑁆𑀢𑀫𑀸 𑀆𑀘𑀭𑀺𑀬𑀫𑀳𑀬𑀼𑀕𑀸𑀧𑀺, 𑀬𑁄 𑀏𑀯𑀫𑀸𑀳—  ‘𑀅𑀳𑀫𑁂𑀢𑀁 𑀚𑀸𑀦𑀸𑀫𑀺, 𑀅𑀳𑀫𑁂𑀢𑀁 𑀧𑀲𑁆𑀲𑀸𑀫𑀺𑁇 𑀇𑀤𑀫𑁂𑀯 𑀲𑀘𑁆𑀘𑀁, 𑀫𑁄𑀖𑀫𑀜𑁆𑀜𑀦𑁆’”𑀢𑀺? “𑀦𑁄 𑀳𑀺𑀤𑀁, 𑀪𑁄 𑀕𑁄𑀢𑀫”𑁇 “𑀓𑀺𑀁 𑀧𑀦, 𑀪𑀸𑀭𑀤𑁆𑀯𑀸𑀚, 𑀬𑁂𑀧𑀺 𑀢𑁂 𑀩𑁆𑀭𑀸𑀳𑁆𑀫𑀡𑀸𑀦𑀁 𑀧𑀼𑀩𑁆𑀩𑀓𑀸 𑀇𑀲𑀬𑁄 𑀫𑀦𑁆𑀢𑀸𑀦𑀁 𑀓𑀢𑁆𑀢𑀸𑀭𑁄 𑀫𑀦𑁆𑀢𑀸𑀦𑀁 𑀧𑀯𑀢𑁆𑀢𑀸𑀭𑁄 𑀬𑁂𑀲𑀫𑀺𑀤𑀁 𑀏𑀢𑀭𑀳𑀺 𑀩𑁆𑀭𑀸𑀳𑁆𑀫𑀡𑀸 𑀧𑁄𑀭𑀸𑀡𑀁 𑀫𑀦𑁆𑀢𑀧𑀤𑀁 𑀕𑀻𑀢𑀁 𑀧𑀯𑀼𑀢𑁆𑀢𑀁 𑀲𑀫𑀺𑀳𑀺𑀢𑀁 𑀢𑀤𑀦𑀼𑀕𑀸𑀬𑀦𑁆𑀢𑀺 𑀢𑀤𑀦𑀼𑀪𑀸𑀲𑀦𑁆𑀢𑀺 𑀪𑀸𑀲𑀺𑀢𑀫𑀦𑀼𑀪𑀸𑀲𑀦𑁆𑀢𑀺 𑀯𑀸𑀘𑀺𑀢𑀫𑀦𑀼𑀯𑀸𑀘𑁂𑀦𑁆𑀢𑀺 𑀲𑁂𑀬𑁆𑀬𑀣𑀺𑀤𑀁—  𑀅𑀝𑁆𑀞𑀓𑁄 𑀯𑀸𑀫𑀓𑁄 𑀯𑀸𑀫𑀤𑁂𑀯𑁄 𑀯𑁂𑀲𑁆𑀲𑀸𑀫𑀺𑀢𑁆𑀢𑁄 𑀬𑀫𑀢𑀕𑁆𑀕𑀺 𑀅𑀗𑁆𑀕𑀻𑀭𑀲𑁄 𑀪𑀸𑀭𑀤𑁆𑀯𑀸𑀚𑁄 𑀯𑀸𑀲𑁂𑀝𑁆𑀞𑁄 𑀓𑀲𑁆𑀲𑀧𑁄 𑀪𑀕𑀼, 𑀢𑁂𑀧𑀺 𑀏𑀯𑀫𑀸𑀳𑀁𑀲𑀼—  ‘𑀫𑀬𑀫𑁂𑀢𑀁 𑀚𑀸𑀦𑀸𑀫, 𑀫𑀬𑀫𑁂𑀢𑀁 𑀧𑀲𑁆𑀲𑀸𑀫𑁇 𑀇𑀤𑀫𑁂𑀯 𑀲𑀘𑁆𑀘𑀁, 𑀫𑁄𑀖𑀫𑀜𑁆𑀜𑀦𑁆’”𑀢𑀺? “𑀦𑁄 𑀳𑀺𑀤𑀁, 𑀪𑁄 𑀕𑁄𑀢𑀫”𑁇

1327\. “𑀇𑀢𑀺 𑀓𑀺𑀭, 𑀪𑀸𑀭𑀤𑁆𑀯𑀸𑀚, 𑀦𑀢𑁆𑀣𑀺 𑀓𑁄𑀘𑀺 𑀩𑁆𑀭𑀸𑀳𑁆𑀫𑀡𑀸𑀦𑀁 𑀏𑀓𑀩𑁆𑀭𑀸𑀳𑁆𑀫𑀡𑁄𑀧𑀺 𑀬𑁄 𑀏𑀯𑀫𑀸𑀳—  ‘𑀅𑀳𑀫𑁂𑀢𑀁 𑀚𑀸𑀦𑀸𑀫𑀺, 𑀅𑀳𑀫𑁂𑀢𑀁 𑀧𑀲𑁆𑀲𑀸𑀫𑀺𑁇 𑀇𑀤𑀫𑁂𑀯 𑀲𑀘𑁆𑀘𑀁, 𑀫𑁄𑀖𑀫𑀜𑁆𑀜𑀦𑁆’𑀢𑀺; 𑀦𑀢𑁆𑀣𑀺 𑀓𑁄𑀘𑀺 𑀩𑁆𑀭𑀸𑀳𑁆𑀫𑀡𑀸𑀦𑀁 𑀏𑀓𑀸𑀘𑀭𑀺𑀬𑁄𑀧𑀺 𑀏𑀓𑀸𑀘𑀭𑀺𑀬𑀧𑀸𑀘𑀭𑀺𑀬𑁄𑀧𑀺, 𑀬𑀸𑀯 𑀲𑀢𑁆𑀢𑀫𑀸 𑀆𑀘𑀭𑀺𑀬𑀫𑀳𑀬𑀼𑀕𑀸𑀧𑀺, 𑀬𑁄 𑀏𑀯𑀫𑀸𑀳—  ‘𑀅𑀳𑀫𑁂𑀢𑀁 𑀚𑀸𑀦𑀸𑀫𑀺, 𑀅𑀳𑀫𑁂𑀢𑀁 𑀧𑀲𑁆𑀲𑀸𑀫𑀺𑁇 𑀇𑀤𑀫𑁂𑀯 𑀲𑀘𑁆𑀘𑀁, 𑀫𑁄𑀖𑀫𑀜𑁆𑀜𑀦𑁆’𑀢𑀺; 𑀬𑁂𑀧𑀺 𑀢𑁂 𑀩𑁆𑀭𑀸𑀳𑁆𑀫𑀡𑀸𑀦𑀁 𑀧𑀼𑀩𑁆𑀩𑀓𑀸 𑀇𑀲𑀬𑁄 𑀫𑀦𑁆𑀢𑀸𑀦𑀁 𑀓𑀢𑁆𑀢𑀸𑀭𑁄 𑀫𑀦𑁆𑀢𑀸𑀦𑀁 𑀧𑀯𑀢𑁆𑀢𑀸𑀭𑁄 𑀬𑁂𑀲𑀫𑀺𑀤𑀁 𑀏𑀢𑀭𑀳𑀺 𑀩𑁆𑀭𑀸𑀳𑁆𑀫𑀡𑀸 𑀧𑁄𑀭𑀸𑀡𑀁 𑀫𑀦𑁆𑀢𑀧𑀤𑀁 𑀕𑀻𑀢𑀁 𑀧𑀯𑀼𑀢𑁆𑀢𑀁 𑀲𑀫𑀺𑀳𑀺𑀢𑀁 𑀢𑀤𑀦𑀼𑀕𑀸𑀬𑀦𑁆𑀢𑀺 𑀢𑀤𑀦𑀼𑀪𑀸𑀲𑀦𑁆𑀢𑀺 𑀪𑀸𑀲𑀺𑀢𑀫𑀦𑀼𑀪𑀸𑀲𑀦𑁆𑀢𑀺 𑀯𑀸𑀘𑀺𑀢𑀫𑀦𑀼𑀯𑀸𑀘𑁂𑀦𑁆𑀢𑀺 𑀲𑁂𑀬𑁆𑀬𑀣𑀺𑀤𑀁—  𑀅𑀝𑁆𑀞𑀓𑁄 𑀯𑀸𑀫𑀓𑁄 𑀯𑀸𑀫𑀤𑁂𑀯𑁄 𑀯𑁂𑀲𑁆𑀲𑀸𑀫𑀺𑀢𑁆𑀢𑁄 𑀬𑀫𑀢𑀕𑁆𑀕𑀺 𑀅𑀗𑁆𑀕𑀻𑀭𑀲𑁄 𑀪𑀸𑀭𑀤𑁆𑀯𑀸𑀚𑁄 𑀯𑀸𑀲𑁂𑀝𑁆𑀞𑁄 𑀓𑀲𑁆𑀲𑀧𑁄 𑀪𑀕𑀼, 𑀢𑁂𑀧𑀺 𑀦 𑀏𑀯𑀫𑀸𑀳𑀁𑀲𑀼—  ‘𑀫𑀬𑀫𑁂𑀢𑀁 𑀚𑀸𑀦𑀸𑀫, 𑀫𑀬𑀫𑁂𑀢𑀁 𑀧𑀲𑁆𑀲𑀸𑀫𑁇 𑀇𑀤𑀫𑁂𑀯 𑀲𑀘𑁆𑀘𑀁, 𑀫𑁄𑀖𑀫𑀜𑁆𑀜𑀦𑁆’𑀢𑀺𑁇

(428.)

1328\. 𑀲𑁂𑀬𑁆𑀬𑀣𑀸𑀧𑀺, 𑀪𑀸𑀭𑀤𑁆𑀯𑀸𑀚, 𑀅𑀦𑁆𑀥𑀯𑁂𑀡𑀺 𑀧𑀭𑀫𑁆𑀧𑀭𑀸𑀲𑀁𑀲𑀢𑁆𑀢𑀸 𑀧𑀼𑀭𑀺𑀫𑁄𑀧𑀺 𑀦 𑀧𑀲𑁆𑀲𑀢𑀺 𑀫𑀚𑁆𑀛𑀺𑀫𑁄𑀧𑀺 𑀦 𑀧𑀲𑁆𑀲𑀢𑀺 𑀧𑀘𑁆𑀙𑀺𑀫𑁄𑀧𑀺 𑀦 𑀧𑀲𑁆𑀲𑀢𑀺; 𑀏𑀯𑀫𑁂𑀯 𑀔𑁄, 𑀪𑀸𑀭𑀤𑁆𑀯𑀸𑀚, 𑀅𑀦𑁆𑀥𑀯𑁂𑀡𑀽𑀧𑀫𑀁 𑀫𑀜𑁆𑀜𑁂 𑀩𑁆𑀭𑀸𑀳𑁆𑀫𑀡𑀸𑀦𑀁 𑀪𑀸𑀲𑀺𑀢𑀁 𑀲𑀫𑁆𑀧𑀚𑁆𑀚𑀢𑀺—  𑀧𑀼𑀭𑀺𑀫𑁄𑀧𑀺 𑀦 𑀧𑀲𑁆𑀲𑀢𑀺 𑀫𑀚𑁆𑀛𑀺𑀫𑁄𑀧𑀺 𑀦 𑀧𑀲𑁆𑀲𑀢𑀺 𑀧𑀘𑁆𑀙𑀺𑀫𑁄𑀧𑀺 𑀦 𑀧𑀲𑁆𑀲𑀢𑀺𑁇 𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀪𑀸𑀭𑀤𑁆𑀯𑀸𑀚, 𑀦𑀦𑀼 𑀏𑀯𑀁 𑀲𑀦𑁆𑀢𑁂 𑀩𑁆𑀭𑀸𑀳𑁆𑀫𑀡𑀸𑀦𑀁 𑀅𑀫𑀽𑀮𑀺𑀓𑀸 𑀲𑀤𑁆𑀥𑀸 𑀲𑀫𑁆𑀧𑀚𑁆𑀚𑀢𑀻”𑀢𑀺? “𑀦 𑀔𑁆𑀯𑁂𑀢𑁆𑀣, 𑀪𑁄 𑀕𑁄𑀢𑀫, 𑀩𑁆𑀭𑀸𑀳𑁆𑀫𑀡𑀸 𑀲𑀤𑁆𑀥𑀸𑀬𑁂𑀯 𑀧𑀬𑀺𑀭𑀼𑀧𑀸𑀲𑀦𑁆𑀢𑀺, 𑀅𑀦𑀼𑀲𑁆𑀲𑀯𑀸𑀧𑁂𑀢𑁆𑀣 𑀩𑁆𑀭𑀸𑀳𑁆𑀫𑀡𑀸 𑀧𑀬𑀺𑀭𑀼𑀧𑀸𑀲𑀦𑁆𑀢𑀻”𑀢𑀺𑁇 “𑀧𑀼𑀩𑁆𑀩𑁂𑀯 𑀔𑁄 𑀢𑁆𑀯𑀁, 𑀪𑀸𑀭𑀤𑁆𑀯𑀸𑀚, 𑀲𑀤𑁆𑀥𑀁 𑀅𑀕𑀫𑀸𑀲𑀺, 𑀅𑀦𑀼𑀲𑁆𑀲𑀯𑀁 𑀇𑀤𑀸𑀦𑀺 𑀯𑀤𑁂𑀲𑀺𑁇 𑀧𑀜𑁆𑀘 𑀔𑁄 𑀇𑀫𑁂, 𑀪𑀸𑀭𑀤𑁆𑀯𑀸𑀚, 𑀥𑀫𑁆𑀫𑀸 𑀤𑀺𑀝𑁆𑀞𑁂𑀯 𑀥𑀫𑁆𑀫𑁂 𑀤𑁆𑀯𑁂𑀥𑀸 𑀯𑀺𑀧𑀸𑀓𑀸𑁇 𑀓𑀢𑀫𑁂 𑀧𑀜𑁆𑀘? 𑀲𑀤𑁆𑀥𑀸, 𑀭𑀼𑀘𑀺, 𑀅𑀦𑀼𑀲𑁆𑀲𑀯𑁄, 𑀆𑀓𑀸𑀭𑀧𑀭𑀺𑀯𑀺𑀢𑀓𑁆𑀓𑁄, 𑀤𑀺𑀝𑁆𑀞𑀺𑀦𑀺𑀚𑁆𑀛𑀸𑀦𑀓𑁆𑀔𑀦𑁆𑀢𑀺—  𑀇𑀫𑁂 𑀔𑁄, 𑀪𑀸𑀭𑀤𑁆𑀯𑀸𑀚, 𑀧𑀜𑁆𑀘 𑀥𑀫𑁆𑀫𑀸 𑀤𑀺𑀝𑁆𑀞𑁂𑀯 𑀥𑀫𑁆𑀫𑁂 𑀤𑁆𑀯𑁂𑀥𑀸 𑀯𑀺𑀧𑀸𑀓𑀸𑁇 𑀅𑀧𑀺 𑀘, 𑀪𑀸𑀭𑀤𑁆𑀯𑀸𑀚, 𑀲𑀼𑀲𑀤𑁆𑀤𑀳𑀺𑀢𑀁𑀬𑁂𑀯 𑀳𑁄𑀢𑀺, 𑀢𑀜𑁆𑀘 𑀳𑁄𑀢𑀺 𑀭𑀺𑀢𑁆𑀢𑀁 𑀢𑀼𑀘𑁆𑀙𑀁 𑀫𑀼𑀲𑀸; 𑀦𑁄 𑀘𑁂𑀧𑀺 𑀲𑀼𑀲𑀤𑁆𑀤𑀳𑀺𑀢𑀁 𑀳𑁄𑀢𑀺, 𑀢𑀜𑁆𑀘 𑀳𑁄𑀢𑀺 𑀪𑀽𑀢𑀁 𑀢𑀘𑁆𑀙𑀁 𑀅𑀦𑀜𑁆𑀜𑀣𑀸𑁇 𑀅𑀧𑀺 𑀘, 𑀪𑀸𑀭𑀤𑁆𑀯𑀸𑀚, 𑀲𑀼𑀭𑀼𑀘𑀺𑀢𑀁𑀬𑁂𑀯 𑀳𑁄𑀢𑀺…𑀧𑁂…  𑀲𑁆𑀯𑀸𑀦𑀼𑀲𑁆𑀲𑀼𑀢𑀁𑀬𑁂𑀯 𑀳𑁄𑀢𑀺…𑀧𑁂…  𑀲𑀼𑀧𑀭𑀺𑀯𑀺𑀢𑀓𑁆𑀓𑀺𑀢𑀁𑀬𑁂𑀯 𑀳𑁄𑀢𑀺…𑀧𑁂…  𑀲𑀼𑀦𑀺𑀚𑁆𑀛𑀸𑀬𑀺𑀢𑀁𑀬𑁂𑀯 𑀳𑁄𑀢𑀺, 𑀢𑀜𑁆𑀘 𑀳𑁄𑀢𑀺 𑀭𑀺𑀢𑁆𑀢𑀁 𑀢𑀼𑀘𑁆𑀙𑀁 𑀫𑀼𑀲𑀸; 𑀦𑁄 𑀘𑁂𑀧𑀺 𑀲𑀼𑀦𑀺𑀚𑁆𑀛𑀸𑀬𑀺𑀢𑀁 𑀳𑁄𑀢𑀺, 𑀢𑀜𑁆𑀘 𑀳𑁄𑀢𑀺 𑀪𑀽𑀢𑀁 𑀢𑀘𑁆𑀙𑀁 𑀅𑀦𑀜𑁆𑀜𑀣𑀸𑁇 𑀲𑀘𑁆𑀘𑀫𑀦𑀼𑀭𑀓𑁆𑀔𑀢𑀸, 𑀪𑀸𑀭𑀤𑁆𑀯𑀸𑀚, 𑀯𑀺𑀜𑁆𑀜𑀼𑀦𑀸 𑀧𑀼𑀭𑀺𑀲𑁂𑀦 𑀦𑀸𑀮𑀫𑁂𑀢𑁆𑀣 𑀏𑀓𑀁𑀲𑁂𑀦 𑀦𑀺𑀝𑁆𑀞𑀁 𑀕𑀦𑁆𑀢𑀼𑀁—  ‘𑀇𑀤𑀫𑁂𑀯 𑀲𑀘𑁆𑀘𑀁, 𑀫𑁄𑀖𑀫𑀜𑁆𑀜𑀦𑁆’”𑀢𑀺𑁇

(429.)

1329\. “𑀓𑀺𑀢𑁆𑀢𑀸𑀯𑀢𑀸 𑀧𑀦, 𑀪𑁄 𑀕𑁄𑀢𑀫, 𑀲𑀘𑁆𑀘𑀸𑀦𑀼𑀭𑀓𑁆𑀔𑀡𑀸 𑀳𑁄𑀢𑀺, 𑀓𑀺𑀢𑁆𑀢𑀸𑀯𑀢𑀸 𑀲𑀘𑁆𑀘𑀫𑀦𑀼𑀭𑀓𑁆𑀔𑀢𑀺? 𑀲𑀘𑁆𑀘𑀸𑀦𑀼𑀭𑀓𑁆𑀔𑀡𑀁 𑀫𑀬𑀁 𑀪𑀯𑀦𑁆𑀢𑀁 𑀕𑁄𑀢𑀫𑀁 𑀧𑀼𑀘𑁆𑀙𑀸𑀫𑀸”𑀢𑀺𑁇 “𑀲𑀤𑁆𑀥𑀸 𑀘𑁂𑀧𑀺, 𑀪𑀸𑀭𑀤𑁆𑀯𑀸𑀚, 𑀧𑀼𑀭𑀺𑀲𑀲𑁆𑀲 𑀳𑁄𑀢𑀺; ‘𑀏𑀯𑀁 𑀫𑁂 𑀲𑀤𑁆𑀥𑀸’𑀢𑀺—  𑀇𑀢𑀺 𑀯𑀤𑀁 𑀲𑀘𑁆𑀘𑀫𑀦𑀼𑀭𑀓𑁆𑀔𑀢𑀺, 𑀦 𑀢𑁆𑀯𑁂𑀯 𑀢𑀸𑀯 𑀏𑀓𑀁𑀲𑁂𑀦 𑀦𑀺𑀝𑁆𑀞𑀁 𑀕𑀘𑁆𑀙𑀢𑀺—  ‘𑀇𑀤𑀫𑁂𑀯 𑀲𑀘𑁆𑀘𑀁, 𑀫𑁄𑀖𑀫𑀜𑁆𑀜𑀦𑁆’𑀢𑀺 ( )𑁇 𑀭𑀼𑀘𑀺 𑀘𑁂𑀧𑀺, 𑀪𑀸𑀭𑀤𑁆𑀯𑀸𑀚, 𑀧𑀼𑀭𑀺𑀲𑀲𑁆𑀲 𑀳𑁄𑀢𑀺…𑀧𑁂…  𑀅𑀦𑀼𑀲𑁆𑀲𑀯𑁄 𑀘𑁂𑀧𑀺, 𑀪𑀸𑀭𑀤𑁆𑀯𑀸𑀚, 𑀧𑀼𑀭𑀺𑀲𑀲𑁆𑀲 𑀳𑁄𑀢𑀺…𑀧𑁂…  𑀆𑀓𑀸𑀭𑀧𑀭𑀺𑀯𑀺𑀢𑀓𑁆𑀓𑁄 𑀘𑁂𑀧𑀺, 𑀪𑀸𑀭𑀤𑁆𑀯𑀸𑀚, 𑀧𑀼𑀭𑀺𑀲𑀲𑁆𑀲 𑀳𑁄𑀢𑀺…𑀧𑁂…  𑀤𑀺𑀝𑁆𑀞𑀺𑀦𑀺𑀚𑁆𑀛𑀸𑀦𑀓𑁆𑀔𑀦𑁆𑀢𑀺 𑀘𑁂𑀧𑀺, 𑀪𑀸𑀭𑀤𑁆𑀯𑀸𑀚, 𑀧𑀼𑀭𑀺𑀲𑀲𑁆𑀲 𑀳𑁄𑀢𑀺; ‘𑀏𑀯𑀁 𑀫𑁂 𑀤𑀺𑀝𑁆𑀞𑀺𑀦𑀺𑀚𑁆𑀛𑀸𑀦𑀓𑁆𑀔𑀦𑁆𑀢𑀻’𑀢𑀺—  𑀇𑀢𑀺 𑀯𑀤𑀁 𑀲𑀘𑁆𑀘𑀫𑀦𑀼𑀭𑀓𑁆𑀔𑀢𑀺, 𑀦 𑀢𑁆𑀯𑁂𑀯 𑀢𑀸𑀯 𑀏𑀓𑀁𑀲𑁂𑀦 𑀦𑀺𑀝𑁆𑀞𑀁 𑀕𑀘𑁆𑀙𑀢𑀺—  ‘𑀇𑀤𑀫𑁂𑀯 𑀲𑀘𑁆𑀘𑀁, 𑀫𑁄𑀖𑀫𑀜𑁆𑀜𑀦𑁆’𑀢𑀺𑁇 𑀏𑀢𑁆𑀢𑀸𑀯𑀢𑀸 𑀔𑁄, 𑀪𑀸𑀭𑀤𑁆𑀯𑀸𑀚, 𑀲𑀘𑁆𑀘𑀸𑀦𑀼𑀭𑀓𑁆𑀔𑀡𑀸 𑀳𑁄𑀢𑀺, 𑀏𑀢𑁆𑀢𑀸𑀯𑀢𑀸 𑀲𑀘𑁆𑀘𑀫𑀦𑀼𑀭𑀓𑁆𑀔𑀢𑀺, 𑀏𑀢𑁆𑀢𑀸𑀯𑀢𑀸 𑀘 𑀫𑀬𑀁 𑀲𑀘𑁆𑀘𑀸𑀦𑀼𑀭𑀓𑁆𑀔𑀡𑀁 𑀧𑀜𑁆𑀜𑀧𑁂𑀫; 𑀦 𑀢𑁆𑀯𑁂𑀯 𑀢𑀸𑀯 𑀲𑀘𑁆𑀘𑀸𑀦𑀼𑀩𑁄𑀥𑁄 𑀳𑁄𑀢𑀻”𑀢𑀺𑁇

(430.)

1330\. “𑀏𑀢𑁆𑀢𑀸𑀯𑀢𑀸, 𑀪𑁄 𑀕𑁄𑀢𑀫, 𑀲𑀘𑁆𑀘𑀸𑀦𑀼𑀭𑀓𑁆𑀔𑀡𑀸 𑀳𑁄𑀢𑀺, 𑀏𑀢𑁆𑀢𑀸𑀯𑀢𑀸 𑀲𑀘𑁆𑀘𑀫𑀦𑀼𑀭𑀓𑁆𑀔𑀢𑀺, 𑀏𑀢𑁆𑀢𑀸𑀯𑀢𑀸 𑀘 𑀫𑀬𑀁 𑀲𑀘𑁆𑀘𑀸𑀦𑀼𑀭𑀓𑁆𑀔𑀡𑀁 𑀧𑁂𑀓𑁆𑀔𑀸𑀫𑁇 𑀓𑀺𑀢𑁆𑀢𑀸𑀯𑀢𑀸 𑀧𑀦, 𑀪𑁄 𑀕𑁄𑀢𑀫, 𑀲𑀘𑁆𑀘𑀸𑀦𑀼𑀩𑁄𑀥𑁄 𑀳𑁄𑀢𑀺, 𑀓𑀺𑀢𑁆𑀢𑀸𑀯𑀢𑀸 𑀲𑀘𑁆𑀘𑀫𑀦𑀼𑀩𑀼𑀚𑁆𑀛𑀢𑀺? 𑀲𑀘𑁆𑀘𑀸𑀦𑀼𑀩𑁄𑀥𑀁 𑀫𑀬𑀁 𑀪𑀯𑀦𑁆𑀢𑀁 𑀕𑁄𑀢𑀫𑀁 𑀧𑀼𑀘𑁆𑀙𑀸𑀫𑀸”𑀢𑀺𑁇 “𑀇𑀥, 𑀪𑀸𑀭𑀤𑁆𑀯𑀸𑀚, 𑀪𑀺𑀓𑁆𑀔𑀼 𑀅𑀜𑁆𑀜𑀢𑀭𑀁 𑀕𑀸𑀫𑀁 𑀯𑀸 𑀦𑀺𑀕𑀫𑀁 𑀯𑀸 𑀉𑀧𑀦𑀺𑀲𑁆𑀲𑀸𑀬 𑀯𑀺𑀳𑀭𑀢𑀺𑁇 𑀢𑀫𑁂𑀦𑀁 𑀕𑀳𑀧𑀢𑀺 𑀯𑀸 𑀕𑀳𑀧𑀢𑀺𑀧𑀼𑀢𑁆𑀢𑁄 𑀯𑀸 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀢𑀻𑀲𑀼 𑀥𑀫𑁆𑀫𑁂𑀲𑀼 𑀲𑀫𑀦𑁆𑀦𑁂𑀲𑀢𑀺—  𑀮𑁄𑀪𑀦𑀻𑀬𑁂𑀲𑀼 𑀥𑀫𑁆𑀫𑁂𑀲𑀼, 𑀤𑁄𑀲𑀦𑀻𑀬𑁂𑀲𑀼 𑀥𑀫𑁆𑀫𑁂𑀲𑀼, 𑀫𑁄𑀳𑀦𑀻𑀬𑁂𑀲𑀼 𑀥𑀫𑁆𑀫𑁂𑀲𑀼𑁇 𑀅𑀢𑁆𑀣𑀺 𑀦𑀼 𑀔𑁄 𑀇𑀫𑀲𑁆𑀲𑀸𑀬𑀲𑁆𑀫𑀢𑁄 𑀢𑀣𑀸𑀭𑀽𑀧𑀸 𑀮𑁄𑀪𑀦𑀻𑀬𑀸 𑀥𑀫𑁆𑀫𑀸 𑀬𑀣𑀸𑀭𑀽𑀧𑁂𑀳𑀺 𑀮𑁄𑀪𑀦𑀻𑀬𑁂𑀳𑀺 𑀥𑀫𑁆𑀫𑁂𑀳𑀺 𑀧𑀭𑀺𑀬𑀸𑀤𑀺𑀦𑁆𑀦𑀘𑀺𑀢𑁆𑀢𑁄 𑀅𑀚𑀸𑀦𑀁 𑀯𑀸 𑀯𑀤𑁂𑀬𑁆𑀬—  𑀚𑀸𑀦𑀸𑀫𑀻𑀢𑀺, 𑀅𑀧𑀲𑁆𑀲𑀁 𑀯𑀸 𑀯𑀤𑁂𑀬𑁆𑀬—  𑀧𑀲𑁆𑀲𑀸𑀫𑀻𑀢𑀺, 𑀧𑀭𑀁 𑀯𑀸 𑀢𑀤𑀢𑁆𑀣𑀸𑀬 𑀲𑀫𑀸𑀤𑀧𑁂𑀬𑁆𑀬 𑀬𑀁 𑀧𑀭𑁂𑀲𑀁 𑀅𑀲𑁆𑀲 𑀤𑀻𑀖𑀭𑀢𑁆𑀢𑀁 𑀅𑀳𑀺𑀢𑀸𑀬 𑀤𑀼𑀓𑁆𑀔𑀸𑀬𑀸𑀢𑀺? 𑀢𑀫𑁂𑀦𑀁 𑀲𑀫𑀦𑁆𑀦𑁂𑀲𑀫𑀸𑀦𑁄 𑀏𑀯𑀁 𑀚𑀸𑀦𑀸𑀢𑀺—  ‘𑀦𑀢𑁆𑀣𑀺 𑀔𑁄 𑀇𑀫𑀲𑁆𑀲𑀸𑀬𑀲𑁆𑀫𑀢𑁄 𑀢𑀣𑀸𑀭𑀽𑀧𑀸 𑀮𑁄𑀪𑀦𑀻𑀬𑀸 𑀥𑀫𑁆𑀫𑀸 𑀬𑀣𑀸𑀭𑀽𑀧𑁂𑀳𑀺 𑀮𑁄𑀪𑀦𑀻𑀬𑁂𑀳𑀺 𑀥𑀫𑁆𑀫𑁂𑀳𑀺 𑀧𑀭𑀺𑀬𑀸𑀤𑀺𑀦𑁆𑀦𑀘𑀺𑀢𑁆𑀢𑁄 𑀅𑀚𑀸𑀦𑀁 𑀯𑀸 𑀯𑀤𑁂𑀬𑁆𑀬—  𑀚𑀸𑀦𑀸𑀫𑀻𑀢𑀺, 𑀅𑀧𑀲𑁆𑀲𑀁 𑀯𑀸 𑀯𑀤𑁂𑀬𑁆𑀬—  𑀧𑀲𑁆𑀲𑀸𑀫𑀻𑀢𑀺, 𑀧𑀭𑀁 𑀯𑀸 𑀢𑀤𑀢𑁆𑀣𑀸𑀬 𑀲𑀫𑀸𑀤𑀧𑁂𑀬𑁆𑀬 𑀬𑀁 𑀧𑀭𑁂𑀲𑀁 𑀅𑀲𑁆𑀲 𑀤𑀻𑀖𑀭𑀢𑁆𑀢𑀁 𑀅𑀳𑀺𑀢𑀸𑀬 𑀤𑀼𑀓𑁆𑀔𑀸𑀬𑁇 𑀢𑀣𑀸𑀭𑀽𑀧𑁄 𑀔𑁄 𑀧𑀦𑀺𑀫𑀲𑁆𑀲𑀸𑀬𑀲𑁆𑀫𑀢𑁄 𑀓𑀸𑀬𑀲𑀫𑀸𑀘𑀸𑀭𑁄 𑀢𑀣𑀸𑀭𑀽𑀧𑁄 𑀯𑀘𑀻𑀲𑀫𑀸𑀘𑀸𑀭𑁄 𑀬𑀣𑀸 𑀢𑀁 𑀅𑀮𑀼𑀤𑁆𑀥𑀲𑁆𑀲𑁇 𑀬𑀁 𑀔𑁄 𑀧𑀦 𑀅𑀬𑀫𑀸𑀬𑀲𑁆𑀫𑀸 𑀥𑀫𑁆𑀫𑀁 𑀤𑁂𑀲𑁂𑀢𑀺, 𑀕𑀫𑁆𑀪𑀻𑀭𑁄 𑀲𑁄 𑀥𑀫𑁆𑀫𑁄 𑀤𑀼𑀤𑁆𑀤𑀲𑁄 𑀤𑀼𑀭𑀦𑀼𑀩𑁄𑀥𑁄 𑀲𑀦𑁆𑀢𑁄 𑀧𑀡𑀻𑀢𑁄 𑀅𑀢𑀓𑁆𑀓𑀸𑀯𑀘𑀭𑁄 𑀦𑀺𑀧𑀼𑀡𑁄 𑀧𑀡𑁆𑀟𑀺𑀢𑀯𑁂𑀤𑀦𑀻𑀬𑁄; 𑀦 𑀲𑁄 𑀥𑀫𑁆𑀫𑁄 𑀲𑀼𑀤𑁂𑀲𑀺𑀬𑁄 𑀮𑀼𑀤𑁆𑀥𑁂𑀦𑀸’𑀢𑀺𑁇

(431.)

1331\. 𑀬𑀢𑁄 𑀦𑀁 𑀲𑀫𑀦𑁆𑀦𑁂𑀲𑀫𑀸𑀦𑁄 𑀯𑀺𑀲𑀼𑀤𑁆𑀥𑀁 𑀮𑁄𑀪𑀦𑀻𑀬𑁂𑀳𑀺 𑀥𑀫𑁆𑀫𑁂𑀳𑀺 𑀲𑀫𑀦𑀼𑀧𑀲𑁆𑀲𑀢𑀺 𑀢𑀢𑁄 𑀦𑀁 𑀉𑀢𑁆𑀢𑀭𑀺 𑀲𑀫𑀦𑁆𑀦𑁂𑀲𑀢𑀺 𑀤𑁄𑀲𑀦𑀻𑀬𑁂𑀲𑀼 𑀥𑀫𑁆𑀫𑁂𑀲𑀼𑁇 𑀅𑀢𑁆𑀣𑀺 𑀦𑀼 𑀔𑁄 𑀇𑀫𑀲𑁆𑀲𑀸𑀬𑀲𑁆𑀫𑀢𑁄 𑀢𑀣𑀸𑀭𑀽𑀧𑀸 𑀤𑁄𑀲𑀦𑀻𑀬𑀸 𑀥𑀫𑁆𑀫𑀸 𑀬𑀣𑀸𑀭𑀽𑀧𑁂𑀳𑀺 𑀤𑁄𑀲𑀦𑀻𑀬𑁂𑀳𑀺 𑀥𑀫𑁆𑀫𑁂𑀳𑀺 𑀧𑀭𑀺𑀬𑀸𑀤𑀺𑀦𑁆𑀦𑀘𑀺𑀢𑁆𑀢𑁄 𑀅𑀚𑀸𑀦𑀁 𑀯𑀸 𑀯𑀤𑁂𑀬𑁆𑀬—  𑀚𑀸𑀦𑀸𑀫𑀻𑀢𑀺, 𑀅𑀧𑀲𑁆𑀲𑀁 𑀯𑀸 𑀯𑀤𑁂𑀬𑁆𑀬—  𑀧𑀲𑁆𑀲𑀸𑀫𑀻𑀢𑀺, 𑀧𑀭𑀁 𑀯𑀸 𑀢𑀤𑀢𑁆𑀣𑀸𑀬 𑀲𑀫𑀸𑀤𑀧𑁂𑀬𑁆𑀬 𑀬𑀁 𑀧𑀭𑁂𑀲𑀁 𑀅𑀲𑁆𑀲 𑀤𑀻𑀖𑀭𑀢𑁆𑀢𑀁 𑀅𑀳𑀺𑀢𑀸𑀬 𑀤𑀼𑀓𑁆𑀔𑀸𑀬𑀸𑀢𑀺? 𑀢𑀫𑁂𑀦𑀁 𑀲𑀫𑀦𑁆𑀦𑁂𑀲𑀫𑀸𑀦𑁄 𑀏𑀯𑀁 𑀚𑀸𑀦𑀸𑀢𑀺—  ‘𑀦𑀢𑁆𑀣𑀺 𑀔𑁄 𑀇𑀫𑀲𑁆𑀲𑀸𑀬𑀲𑁆𑀫𑀢𑁄 𑀢𑀣𑀸𑀭𑀽𑀧𑀸 𑀤𑁄𑀲𑀦𑀻𑀬𑀸 𑀥𑀫𑁆𑀫𑀸 𑀬𑀣𑀸𑀭𑀽𑀧𑁂𑀳𑀺 𑀤𑁄𑀲𑀦𑀻𑀬𑁂𑀳𑀺 𑀥𑀫𑁆𑀫𑁂𑀳𑀺 𑀧𑀭𑀺𑀬𑀸𑀤𑀺𑀦𑁆𑀦𑀘𑀺𑀢𑁆𑀢𑁄 𑀅𑀚𑀸𑀦𑀁 𑀯𑀸 𑀯𑀤𑁂𑀬𑁆𑀬—  𑀚𑀸𑀦𑀸𑀫𑀻𑀢𑀺, 𑀅𑀧𑀲𑁆𑀲𑀁 𑀯𑀸 𑀯𑀤𑁂𑀬𑁆𑀬—  𑀧𑀲𑁆𑀲𑀸𑀫𑀻𑀢𑀺, 𑀧𑀭𑀁 𑀯𑀸 𑀢𑀤𑀢𑁆𑀣𑀸𑀬 𑀲𑀫𑀸𑀤𑀧𑁂𑀬𑁆𑀬 𑀬𑀁 𑀧𑀭𑁂𑀲𑀁 𑀅𑀲𑁆𑀲 𑀤𑀻𑀖𑀭𑀢𑁆𑀢𑀁 𑀅𑀳𑀺𑀢𑀸𑀬 𑀤𑀼𑀓𑁆𑀔𑀸𑀬𑁇 𑀢𑀣𑀸𑀭𑀽𑀧𑁄 𑀔𑁄 𑀧𑀦𑀺𑀫𑀲𑁆𑀲𑀸𑀬𑀲𑁆𑀫𑀢𑁄 𑀓𑀸𑀬𑀲𑀫𑀸𑀘𑀸𑀭𑁄 𑀢𑀣𑀸𑀭𑀽𑀧𑁄 𑀯𑀘𑀻𑀲𑀫𑀸𑀘𑀸𑀭𑁄 𑀬𑀣𑀸 𑀢𑀁 𑀅𑀤𑀼𑀝𑁆𑀞𑀲𑁆𑀲𑁇 𑀬𑀁 𑀔𑁄 𑀧𑀦 𑀅𑀬𑀫𑀸𑀬𑀲𑁆𑀫𑀸 𑀥𑀫𑁆𑀫𑀁 𑀤𑁂𑀲𑁂𑀢𑀺, 𑀕𑀫𑁆𑀪𑀻𑀭𑁄 𑀲𑁄 𑀥𑀫𑁆𑀫𑁄 𑀤𑀼𑀤𑁆𑀤𑀲𑁄 𑀤𑀼𑀭𑀦𑀼𑀩𑁄𑀥𑁄 𑀲𑀦𑁆𑀢𑁄 𑀧𑀡𑀻𑀢𑁄 𑀅𑀢𑀓𑁆𑀓𑀸𑀯𑀘𑀭𑁄 𑀦𑀺𑀧𑀼𑀡𑁄 𑀧𑀡𑁆𑀟𑀺𑀢𑀯𑁂𑀤𑀦𑀻𑀬𑁄; 𑀦 𑀲𑁄 𑀥𑀫𑁆𑀫𑁄 𑀲𑀼𑀤𑁂𑀲𑀺𑀬𑁄 𑀤𑀼𑀝𑁆𑀞𑁂𑀦𑀸’𑀢𑀺𑁇

(432.)

1332\. 𑀬𑀢𑁄 𑀦𑀁 𑀲𑀫𑀦𑁆𑀦𑁂𑀲𑀫𑀸𑀦𑁄 𑀯𑀺𑀲𑀼𑀤𑁆𑀥𑀁 𑀤𑁄𑀲𑀦𑀻𑀬𑁂𑀳𑀺 𑀥𑀫𑁆𑀫𑁂𑀳𑀺 𑀲𑀫𑀦𑀼𑀧𑀲𑁆𑀲𑀢𑀺, 𑀢𑀢𑁄 𑀦𑀁 𑀉𑀢𑁆𑀢𑀭𑀺 𑀲𑀫𑀦𑁆𑀦𑁂𑀲𑀢𑀺 𑀫𑁄𑀳𑀦𑀻𑀬𑁂𑀲𑀼 𑀥𑀫𑁆𑀫𑁂𑀲𑀼𑁇 𑀅𑀢𑁆𑀣𑀺 𑀦𑀼 𑀔𑁄 𑀇𑀫𑀲𑁆𑀲𑀸𑀬𑀲𑁆𑀫𑀢𑁄 𑀢𑀣𑀸𑀭𑀽𑀧𑀸 𑀫𑁄𑀳𑀦𑀻𑀬𑀸 𑀥𑀫𑁆𑀫𑀸 𑀬𑀣𑀸𑀭𑀽𑀧𑁂𑀳𑀺 𑀫𑁄𑀳𑀦𑀻𑀬𑁂𑀳𑀺 𑀥𑀫𑁆𑀫𑁂𑀳𑀺 𑀧𑀭𑀺𑀬𑀸𑀤𑀺𑀦𑁆𑀦𑀘𑀺𑀢𑁆𑀢𑁄 𑀅𑀚𑀸𑀦𑀁 𑀯𑀸 𑀯𑀤𑁂𑀬𑁆𑀬—  𑀚𑀸𑀦𑀸𑀫𑀻𑀢𑀺, 𑀅𑀧𑀲𑁆𑀲𑀁 𑀯𑀸 𑀯𑀤𑁂𑀬𑁆𑀬—  𑀧𑀲𑁆𑀲𑀸𑀫𑀻𑀢𑀺, 𑀧𑀭𑀁 𑀯𑀸 𑀢𑀤𑀢𑁆𑀣𑀸𑀬 𑀲𑀫𑀸𑀤𑀧𑁂𑀬𑁆𑀬 𑀬𑀁 𑀧𑀭𑁂𑀲𑀁 𑀅𑀲𑁆𑀲 𑀤𑀻𑀖𑀭𑀢𑁆𑀢𑀁 𑀅𑀳𑀺𑀢𑀸𑀬 𑀤𑀼𑀓𑁆𑀔𑀸𑀬𑀸𑀢𑀺? 𑀢𑀫𑁂𑀦𑀁 𑀲𑀫𑀦𑁆𑀦𑁂𑀲𑀫𑀸𑀦𑁄 𑀏𑀯𑀁 𑀚𑀸𑀦𑀸𑀢𑀺—  ‘𑀦𑀢𑁆𑀣𑀺 𑀔𑁄 𑀇𑀫𑀲𑁆𑀲𑀸𑀬𑀲𑁆𑀫𑀢𑁄 𑀢𑀣𑀸𑀭𑀽𑀧𑀸 𑀫𑁄𑀳𑀦𑀻𑀬𑀸 𑀥𑀫𑁆𑀫𑀸 𑀬𑀣𑀸𑀭𑀽𑀧𑁂𑀳𑀺 𑀫𑁄𑀳𑀦𑀻𑀬𑁂𑀳𑀺 𑀥𑀫𑁆𑀫𑁂𑀳𑀺 𑀧𑀭𑀺𑀬𑀸𑀤𑀺𑀦𑁆𑀦𑀘𑀺𑀢𑁆𑀢𑁄 𑀅𑀚𑀸𑀦𑀁 𑀯𑀸 𑀯𑀤𑁂𑀬𑁆𑀬—  𑀚𑀸𑀦𑀸𑀫𑀻𑀢𑀺, 𑀅𑀧𑀲𑁆𑀲𑀁 𑀯𑀸 𑀯𑀤𑁂𑀬𑁆𑀬—  𑀧𑀲𑁆𑀲𑀸𑀫𑀻𑀢𑀺, 𑀧𑀭𑀁 𑀯𑀸 𑀢𑀤𑀢𑁆𑀣𑀸𑀬 𑀲𑀫𑀸𑀤𑀧𑁂𑀬𑁆𑀬 𑀬𑀁 𑀧𑀭𑁂𑀲𑀁 𑀅𑀲𑁆𑀲 𑀤𑀻𑀖𑀭𑀢𑁆𑀢𑀁 𑀅𑀳𑀺𑀢𑀸𑀬 𑀤𑀼𑀓𑁆𑀔𑀸𑀬𑁇 𑀢𑀣𑀸𑀭𑀽𑀧𑁄 𑀔𑁄 𑀧𑀦𑀺𑀫𑀲𑁆𑀲𑀸𑀬𑀲𑁆𑀫𑀢𑁄 𑀓𑀸𑀬𑀲𑀫𑀸𑀘𑀸𑀭𑁄 𑀢𑀣𑀸𑀭𑀽𑀧𑁄 𑀯𑀘𑀻𑀲𑀫𑀸𑀘𑀸𑀭𑁄 𑀬𑀣𑀸 𑀢𑀁 𑀅𑀫𑀽𑀍𑀳𑀲𑁆𑀲𑁇 𑀬𑀁 𑀔𑁄 𑀧𑀦 𑀅𑀬𑀫𑀸𑀬𑀲𑁆𑀫𑀸 𑀥𑀫𑁆𑀫𑀁 𑀤𑁂𑀲𑁂𑀢𑀺, 𑀕𑀫𑁆𑀪𑀻𑀭𑁄 𑀲𑁄 𑀥𑀫𑁆𑀫𑁄 𑀤𑀼𑀤𑁆𑀤𑀲𑁄 𑀤𑀼𑀭𑀦𑀼𑀩𑁄𑀥𑁄 𑀲𑀦𑁆𑀢𑁄 𑀧𑀡𑀻𑀢𑁄 𑀅𑀢𑀓𑁆𑀓𑀸𑀯𑀘𑀭𑁄 𑀦𑀺𑀧𑀼𑀡𑁄 𑀧𑀡𑁆𑀟𑀺𑀢𑀯𑁂𑀤𑀦𑀻𑀬𑁄; 𑀦 𑀲𑁄 𑀥𑀫𑁆𑀫𑁄 𑀲𑀼𑀤𑁂𑀲𑀺𑀬𑁄 𑀫𑀽𑀍𑀳𑁂𑀦𑀸’𑀢𑀺𑁇

1333\. 𑀬𑀢𑁄 𑀦𑀁 𑀲𑀫𑀦𑁆𑀦𑁂𑀲𑀫𑀸𑀦𑁄 𑀯𑀺𑀲𑀼𑀤𑁆𑀥𑀁 𑀫𑁄𑀳𑀦𑀻𑀬𑁂𑀳𑀺 𑀥𑀫𑁆𑀫𑁂𑀳𑀺 𑀲𑀫𑀦𑀼𑀧𑀲𑁆𑀲𑀢𑀺; 𑀅𑀣 𑀢𑀫𑁆𑀳𑀺 𑀲𑀤𑁆𑀥𑀁 𑀦𑀺𑀯𑁂𑀲𑁂𑀢𑀺, 𑀲𑀤𑁆𑀥𑀸𑀚𑀸𑀢𑁄 𑀉𑀧𑀲𑀗𑁆𑀓𑀫𑀢𑀺, 𑀉𑀧𑀲𑀗𑁆𑀓𑀫𑀦𑁆𑀢𑁄 𑀧𑀬𑀺𑀭𑀼𑀧𑀸𑀲𑀢𑀺, 𑀧𑀬𑀺𑀭𑀼𑀧𑀸𑀲𑀦𑁆𑀢𑁄 𑀲𑁄𑀢𑀁 𑀑𑀤𑀳𑀢𑀺, 𑀑𑀳𑀺𑀢𑀲𑁄𑀢𑁄 𑀥𑀫𑁆𑀫𑀁 𑀲𑀼𑀡𑀸𑀢𑀺, 𑀲𑀼𑀢𑁆𑀯𑀸 𑀥𑀫𑁆𑀫𑀁 𑀥𑀸𑀭𑁂𑀢𑀺, 𑀥𑀢𑀸𑀦𑀁 𑀥𑀫𑁆𑀫𑀸𑀦𑀁 𑀅𑀢𑁆𑀣𑀁 𑀉𑀧𑀧𑀭𑀺𑀓𑁆𑀔𑀢𑀺, 𑀅𑀢𑁆𑀣𑀁 𑀉𑀧𑀧𑀭𑀺𑀓𑁆𑀔𑀢𑁄 𑀥𑀫𑁆𑀫𑀸 𑀦𑀺𑀚𑁆𑀛𑀸𑀦𑀁 𑀔𑀫𑀦𑁆𑀢𑀺, 𑀥𑀫𑁆𑀫𑀦𑀺𑀚𑁆𑀛𑀸𑀦𑀓𑁆𑀔𑀦𑁆𑀢𑀺𑀬𑀸 𑀲𑀢𑀺 𑀙𑀦𑁆𑀤𑁄 𑀚𑀸𑀬𑀢𑀺, 𑀙𑀦𑁆𑀤𑀚𑀸𑀢𑁄 𑀉𑀲𑁆𑀲𑀳𑀢𑀺, 𑀉𑀲𑁆𑀲𑀳𑀺𑀢𑁆𑀯𑀸 𑀢𑀼𑀮𑁂𑀢𑀺, 𑀢𑀼𑀮𑀬𑀺𑀢𑁆𑀯𑀸 𑀧𑀤𑀳𑀢𑀺, 𑀧𑀳𑀺𑀢𑀢𑁆𑀢𑁄 𑀲𑀫𑀸𑀦𑁄 𑀓𑀸𑀬𑁂𑀦 𑀘𑁂𑀯 𑀧𑀭𑀫𑀲𑀘𑁆𑀘𑀁 𑀲𑀘𑁆𑀙𑀺𑀓𑀭𑁄𑀢𑀺 𑀧𑀜𑁆𑀜𑀸𑀬 𑀘 𑀦𑀁 𑀅𑀢𑀺𑀯𑀺𑀚𑁆𑀛 𑀧𑀲𑁆𑀲𑀢𑀺𑁇 𑀏𑀢𑁆𑀢𑀸𑀯𑀢𑀸 𑀔𑁄, 𑀪𑀸𑀭𑀤𑁆𑀯𑀸𑀚, 𑀲𑀘𑁆𑀘𑀸𑀦𑀼𑀩𑁄𑀥𑁄 𑀳𑁄𑀢𑀺, 𑀏𑀢𑁆𑀢𑀸𑀯𑀢𑀸 𑀲𑀘𑁆𑀘𑀫𑀦𑀼𑀩𑀼𑀚𑁆𑀛𑀢𑀺, 𑀏𑀢𑁆𑀢𑀸𑀯𑀢𑀸 𑀘 𑀫𑀬𑀁 𑀲𑀘𑁆𑀘𑀸𑀦𑀼𑀩𑁄𑀥𑀁 𑀧𑀜𑁆𑀜𑀧𑁂𑀫; 𑀦 𑀢𑁆𑀯𑁂𑀯 𑀢𑀸𑀯 𑀲𑀘𑁆𑀘𑀸𑀦𑀼𑀧𑁆𑀧𑀢𑁆𑀢𑀺 𑀳𑁄𑀢𑀻”𑀢𑀺𑁇

(433.)

1334\. “𑀏𑀢𑁆𑀢𑀸𑀯𑀢𑀸, 𑀪𑁄 𑀕𑁄𑀢𑀫, 𑀲𑀘𑁆𑀘𑀸𑀦𑀼𑀩𑁄𑀥𑁄 𑀳𑁄𑀢𑀺, 𑀏𑀢𑁆𑀢𑀸𑀯𑀢𑀸 𑀲𑀘𑁆𑀘𑀫𑀦𑀼𑀩𑀼𑀚𑁆𑀛𑀢𑀺, 𑀏𑀢𑁆𑀢𑀸𑀯𑀢𑀸 𑀘 𑀫𑀬𑀁 𑀲𑀘𑁆𑀘𑀸𑀦𑀼𑀩𑁄𑀥𑀁 𑀧𑁂𑀓𑁆𑀔𑀸𑀫𑁇 𑀓𑀺𑀢𑁆𑀢𑀸𑀯𑀢𑀸 𑀧𑀦, 𑀪𑁄 𑀕𑁄𑀢𑀫, 𑀲𑀘𑁆𑀘𑀸𑀦𑀼𑀧𑁆𑀧𑀢𑁆𑀢𑀺 𑀳𑁄𑀢𑀺, 𑀓𑀺𑀢𑁆𑀢𑀸𑀯𑀢𑀸 𑀲𑀘𑁆𑀘𑀫𑀦𑀼𑀧𑀸𑀧𑀼𑀡𑀸𑀢𑀺? 𑀲𑀘𑁆𑀘𑀸𑀦𑀼𑀧𑁆𑀧𑀢𑁆𑀢𑀺𑀁 𑀫𑀬𑀁 𑀪𑀯𑀦𑁆𑀢𑀁 𑀕𑁄𑀢𑀫𑀁 𑀧𑀼𑀘𑁆𑀙𑀸𑀫𑀸”𑀢𑀺𑁇 “𑀢𑁂𑀲𑀁𑀬𑁂𑀯, 𑀪𑀸𑀭𑀤𑁆𑀯𑀸𑀚, 𑀥𑀫𑁆𑀫𑀸𑀦𑀁 𑀆𑀲𑁂𑀯𑀦𑀸 𑀪𑀸𑀯𑀦𑀸 𑀩𑀳𑀼𑀮𑀻𑀓𑀫𑁆𑀫𑀁 𑀲𑀘𑁆𑀘𑀸𑀦𑀼𑀧𑁆𑀧𑀢𑁆𑀢𑀺 𑀳𑁄𑀢𑀺𑁇 𑀏𑀢𑁆𑀢𑀸𑀯𑀢𑀸 𑀔𑁄, 𑀪𑀸𑀭𑀤𑁆𑀯𑀸𑀚, 𑀲𑀘𑁆𑀘𑀸𑀦𑀼𑀧𑁆𑀧𑀢𑁆𑀢𑀺 𑀳𑁄𑀢𑀺, 𑀏𑀢𑁆𑀢𑀸𑀯𑀢𑀸 𑀲𑀘𑁆𑀘𑀫𑀦𑀼𑀧𑀸𑀧𑀼𑀡𑀸𑀢𑀺, 𑀏𑀢𑁆𑀢𑀸𑀯𑀢𑀸 𑀘 𑀫𑀬𑀁 𑀲𑀘𑁆𑀘𑀸𑀦𑀼𑀧𑁆𑀧𑀢𑁆𑀢𑀺𑀁 𑀧𑀜𑁆𑀜𑀧𑁂𑀫𑀸”𑀢𑀺𑁇

(434.)

1335\. “𑀏𑀢𑁆𑀢𑀸𑀯𑀢𑀸, 𑀪𑁄 𑀕𑁄𑀢𑀫, 𑀲𑀘𑁆𑀘𑀸𑀦𑀼𑀧𑁆𑀧𑀢𑁆𑀢𑀺 𑀳𑁄𑀢𑀺, 𑀏𑀢𑁆𑀢𑀸𑀯𑀢𑀸 𑀲𑀘𑁆𑀘𑀫𑀦𑀼𑀧𑀸𑀧𑀼𑀡𑀸𑀢𑀺, 𑀏𑀢𑁆𑀢𑀸𑀯𑀢𑀸 𑀘 𑀫𑀬𑀁 𑀲𑀘𑁆𑀘𑀸𑀦𑀼𑀧𑁆𑀧𑀢𑁆𑀢𑀺𑀁 𑀧𑁂𑀓𑁆𑀔𑀸𑀫𑁇 𑀲𑀘𑁆𑀘𑀸𑀦𑀼𑀧𑁆𑀧𑀢𑁆𑀢𑀺𑀬𑀸 𑀧𑀦, 𑀪𑁄 𑀕𑁄𑀢𑀫, 𑀓𑀢𑀫𑁄 𑀥𑀫𑁆𑀫𑁄 𑀩𑀳𑀼𑀓𑀸𑀭𑁄? 𑀲𑀘𑁆𑀘𑀸𑀦𑀼𑀧𑁆𑀧𑀢𑁆𑀢𑀺𑀬𑀸 𑀩𑀳𑀼𑀓𑀸𑀭𑀁 𑀥𑀫𑁆𑀫𑀁 𑀫𑀬𑀁 𑀪𑀯𑀦𑁆𑀢𑀁 𑀕𑁄𑀢𑀫𑀁 𑀧𑀼𑀘𑁆𑀙𑀸𑀫𑀸”𑀢𑀺𑁇 “𑀲𑀘𑁆𑀘𑀸𑀦𑀼𑀧𑁆𑀧𑀢𑁆𑀢𑀺𑀬𑀸 𑀔𑁄, 𑀪𑀸𑀭𑀤𑁆𑀯𑀸𑀚, 𑀧𑀥𑀸𑀦𑀁 𑀩𑀳𑀼𑀓𑀸𑀭𑀁𑁇 𑀦𑁄 𑀘𑁂𑀢𑀁 𑀧𑀤𑀳𑁂𑀬𑁆𑀬, 𑀦𑀬𑀺𑀤𑀁 𑀲𑀘𑁆𑀘𑀫𑀦𑀼𑀧𑀸𑀧𑀼𑀡𑁂𑀬𑁆𑀬𑁇 𑀬𑀲𑁆𑀫𑀸 𑀘 𑀔𑁄 𑀧𑀤𑀳𑀢𑀺 𑀢𑀲𑁆𑀫𑀸 𑀲𑀘𑁆𑀘𑀫𑀦𑀼𑀧𑀸𑀧𑀼𑀡𑀸𑀢𑀺𑁇 𑀢𑀲𑁆𑀫𑀸 𑀲𑀘𑁆𑀘𑀸𑀦𑀼𑀧𑁆𑀧𑀢𑁆𑀢𑀺𑀬𑀸 𑀧𑀥𑀸𑀦𑀁 𑀩𑀳𑀼𑀓𑀸𑀭𑀦𑁆”𑀢𑀺𑁇

1336\. “𑀧𑀥𑀸𑀦𑀲𑁆𑀲 𑀧𑀦, 𑀪𑁄 𑀕𑁄𑀢𑀫, 𑀓𑀢𑀫𑁄 𑀥𑀫𑁆𑀫𑁄 𑀩𑀳𑀼𑀓𑀸𑀭𑁄? 𑀧𑀥𑀸𑀦𑀲𑁆𑀲 𑀩𑀳𑀼𑀓𑀸𑀭𑀁 𑀥𑀫𑁆𑀫𑀁 𑀫𑀬𑀁 𑀪𑀯𑀦𑁆𑀢𑀁 𑀕𑁄𑀢𑀫𑀁 𑀧𑀼𑀘𑁆𑀙𑀸𑀫𑀸”𑀢𑀺𑁇 “𑀧𑀥𑀸𑀦𑀲𑁆𑀲 𑀔𑁄, 𑀪𑀸𑀭𑀤𑁆𑀯𑀸𑀚, 𑀢𑀼𑀮𑀦𑀸 𑀩𑀳𑀼𑀓𑀸𑀭𑀸𑁇 𑀦𑁄 𑀘𑁂𑀢𑀁 𑀢𑀼𑀮𑁂𑀬𑁆𑀬, 𑀦𑀬𑀺𑀤𑀁 𑀧𑀤𑀳𑁂𑀬𑁆𑀬𑁇 𑀬𑀲𑁆𑀫𑀸 𑀘 𑀔𑁄 𑀢𑀼𑀮𑁂𑀢𑀺 𑀢𑀲𑁆𑀫𑀸 𑀧𑀤𑀳𑀢𑀺𑁇 𑀢𑀲𑁆𑀫𑀸 𑀧𑀥𑀸𑀦𑀲𑁆𑀲 𑀢𑀼𑀮𑀦𑀸 𑀩𑀳𑀼𑀓𑀸𑀭𑀸”𑀢𑀺𑁇

1337\. “𑀢𑀼𑀮𑀦𑀸𑀬 𑀧𑀦, 𑀪𑁄 𑀕𑁄𑀢𑀫, 𑀓𑀢𑀫𑁄 𑀥𑀫𑁆𑀫𑁄 𑀩𑀳𑀼𑀓𑀸𑀭𑁄? 𑀢𑀼𑀮𑀦𑀸𑀬 𑀩𑀳𑀼𑀓𑀸𑀭𑀁 𑀥𑀫𑁆𑀫𑀁 𑀫𑀬𑀁 𑀪𑀯𑀦𑁆𑀢𑀁 𑀕𑁄𑀢𑀫𑀁 𑀧𑀼𑀘𑁆𑀙𑀸𑀫𑀸”𑀢𑀺𑁇 “𑀢𑀼𑀮𑀦𑀸𑀬 𑀔𑁄, 𑀪𑀸𑀭𑀤𑁆𑀯𑀸𑀚, 𑀉𑀲𑁆𑀲𑀸𑀳𑁄 𑀩𑀳𑀼𑀓𑀸𑀭𑁄𑁇 𑀦𑁄 𑀘𑁂𑀢𑀁 𑀉𑀲𑁆𑀲𑀳𑁂𑀬𑁆𑀬, 𑀦𑀬𑀺𑀤𑀁 𑀢𑀼𑀮𑁂𑀬𑁆𑀬𑁇 𑀬𑀲𑁆𑀫𑀸 𑀘 𑀔𑁄 𑀉𑀲𑁆𑀲𑀳𑀢𑀺 𑀢𑀲𑁆𑀫𑀸 𑀢𑀼𑀮𑁂𑀢𑀺𑁇 𑀢𑀲𑁆𑀫𑀸 𑀢𑀼𑀮𑀦𑀸𑀬 𑀉𑀲𑁆𑀲𑀸𑀳𑁄 𑀩𑀳𑀼𑀓𑀸𑀭𑁄”𑀢𑀺𑁇

1338\. “𑀉𑀲𑁆𑀲𑀸𑀳𑀲𑁆𑀲 𑀧𑀦, 𑀪𑁄 𑀕𑁄𑀢𑀫, 𑀓𑀢𑀫𑁄 𑀥𑀫𑁆𑀫𑁄 𑀩𑀳𑀼𑀓𑀸𑀭𑁄? 𑀉𑀲𑁆𑀲𑀸𑀳𑀲𑁆𑀲 𑀩𑀳𑀼𑀓𑀸𑀭𑀁 𑀥𑀫𑁆𑀫𑀁 𑀫𑀬𑀁 𑀪𑀯𑀦𑁆𑀢𑀁 𑀕𑁄𑀢𑀫𑀁 𑀧𑀼𑀘𑁆𑀙𑀸𑀫𑀸”𑀢𑀺𑁇 “𑀉𑀲𑁆𑀲𑀸𑀳𑀲𑁆𑀲 𑀔𑁄, 𑀪𑀸𑀭𑀤𑁆𑀯𑀸𑀚, 𑀙𑀦𑁆𑀤𑁄 𑀩𑀳𑀼𑀓𑀸𑀭𑁄𑁇 𑀦𑁄 𑀘𑁂𑀢𑀁 𑀙𑀦𑁆𑀤𑁄 𑀚𑀸𑀬𑁂𑀣, 𑀦𑀬𑀺𑀤𑀁 𑀉𑀲𑁆𑀲𑀳𑁂𑀬𑁆𑀬𑁇 𑀬𑀲𑁆𑀫𑀸 𑀘 𑀔𑁄 𑀙𑀦𑁆𑀤𑁄 𑀚𑀸𑀬𑀢𑀺 𑀢𑀲𑁆𑀫𑀸 𑀉𑀲𑁆𑀲𑀳𑀢𑀺𑁇 𑀢𑀲𑁆𑀫𑀸 𑀉𑀲𑁆𑀲𑀸𑀳𑀲𑁆𑀲 𑀙𑀦𑁆𑀤𑁄 𑀩𑀳𑀼𑀓𑀸𑀭𑁄”𑀢𑀺𑁇

1339\. “𑀙𑀦𑁆𑀤𑀲𑁆𑀲 𑀧𑀦, 𑀪𑁄 𑀕𑁄𑀢𑀫, 𑀓𑀢𑀫𑁄 𑀥𑀫𑁆𑀫𑁄 𑀩𑀳𑀼𑀓𑀸𑀭𑁄? 𑀙𑀦𑁆𑀤𑀲𑁆𑀲 𑀩𑀳𑀼𑀓𑀸𑀭𑀁 𑀥𑀫𑁆𑀫𑀁 𑀫𑀬𑀁 𑀪𑀯𑀦𑁆𑀢𑀁 𑀕𑁄𑀢𑀫𑀁 𑀧𑀼𑀘𑁆𑀙𑀸𑀫𑀸”𑀢𑀺𑁇 “𑀙𑀦𑁆𑀤𑀲𑁆𑀲 𑀔𑁄, 𑀪𑀸𑀭𑀤𑁆𑀯𑀸𑀚, 𑀥𑀫𑁆𑀫𑀦𑀺𑀚𑁆𑀛𑀸𑀦𑀓𑁆𑀔𑀦𑁆𑀢𑀺 𑀩𑀳𑀼𑀓𑀸𑀭𑀸𑁇 𑀦𑁄 𑀘𑁂𑀢𑁂 𑀥𑀫𑁆𑀫𑀸 𑀦𑀺𑀚𑁆𑀛𑀸𑀦𑀁 𑀔𑀫𑁂𑀬𑁆𑀬𑀼𑀁, 𑀦𑀬𑀺𑀤𑀁 𑀙𑀦𑁆𑀤𑁄 𑀚𑀸𑀬𑁂𑀣𑁇 𑀬𑀲𑁆𑀫𑀸 𑀘 𑀔𑁄 𑀥𑀫𑁆𑀫𑀸 𑀦𑀺𑀚𑁆𑀛𑀸𑀦𑀁 𑀔𑀫𑀦𑁆𑀢𑀺 𑀢𑀲𑁆𑀫𑀸 𑀙𑀦𑁆𑀤𑁄 𑀚𑀸𑀬𑀢𑀺𑁇 𑀢𑀲𑁆𑀫𑀸 𑀙𑀦𑁆𑀤𑀲𑁆𑀲 𑀥𑀫𑁆𑀫𑀦𑀺𑀚𑁆𑀛𑀸𑀦𑀓𑁆𑀔𑀦𑁆𑀢𑀺 𑀩𑀳𑀼𑀓𑀸𑀭𑀸”𑀢𑀺𑁇

1340\. “𑀥𑀫𑁆𑀫𑀦𑀺𑀚𑁆𑀛𑀸𑀦𑀓𑁆𑀔𑀦𑁆𑀢𑀺𑀬𑀸 𑀧𑀦, 𑀪𑁄 𑀕𑁄𑀢𑀫, 𑀓𑀢𑀫𑁄 𑀥𑀫𑁆𑀫𑁄 𑀩𑀳𑀼𑀓𑀸𑀭𑁄? 𑀥𑀫𑁆𑀫𑀦𑀺𑀚𑁆𑀛𑀸𑀦𑀓𑁆𑀔𑀦𑁆𑀢𑀺𑀬𑀸 𑀩𑀳𑀼𑀓𑀸𑀭𑀁 𑀥𑀫𑁆𑀫𑀁 𑀫𑀬𑀁 𑀪𑀯𑀦𑁆𑀢𑀁 𑀕𑁄𑀢𑀫𑀁 𑀧𑀼𑀘𑁆𑀙𑀸𑀫𑀸”𑀢𑀺𑁇 “𑀥𑀫𑁆𑀫𑀦𑀺𑀚𑁆𑀛𑀸𑀦𑀓𑁆𑀔𑀦𑁆𑀢𑀺𑀬𑀸 𑀔𑁄, 𑀪𑀸𑀭𑀤𑁆𑀯𑀸𑀚, 𑀅𑀢𑁆𑀣𑀽𑀧𑀧𑀭𑀺𑀓𑁆𑀔𑀸 𑀩𑀳𑀼𑀓𑀸𑀭𑀸𑁇 𑀦𑁄 𑀘𑁂𑀢𑀁 𑀅𑀢𑁆𑀣𑀁 𑀉𑀧𑀧𑀭𑀺𑀓𑁆𑀔𑁂𑀬𑁆𑀬, 𑀦𑀬𑀺𑀤𑀁 𑀥𑀫𑁆𑀫𑀸 𑀦𑀺𑀚𑁆𑀛𑀸𑀦𑀁 𑀔𑀫𑁂𑀬𑁆𑀬𑀼𑀁𑁇 𑀬𑀲𑁆𑀫𑀸 𑀘 𑀔𑁄 𑀅𑀢𑁆𑀣𑀁 𑀉𑀧𑀧𑀭𑀺𑀓𑁆𑀔𑀢𑀺 𑀢𑀲𑁆𑀫𑀸 𑀥𑀫𑁆𑀫𑀸 𑀦𑀺𑀚𑁆𑀛𑀸𑀦𑀁 𑀔𑀫𑀦𑁆𑀢𑀺𑁇 𑀢𑀲𑁆𑀫𑀸 𑀥𑀫𑁆𑀫𑀦𑀺𑀚𑁆𑀛𑀸𑀦𑀓𑁆𑀔𑀦𑁆𑀢𑀺𑀬𑀸 𑀅𑀢𑁆𑀣𑀽𑀧𑀧𑀭𑀺𑀓𑁆𑀔𑀸 𑀩𑀳𑀼𑀓𑀸𑀭𑀸”𑀢𑀺𑁇

1341\. “𑀅𑀢𑁆𑀣𑀽𑀧𑀧𑀭𑀺𑀓𑁆𑀔𑀸𑀬 𑀧𑀦, 𑀪𑁄 𑀕𑁄𑀢𑀫, 𑀓𑀢𑀫𑁄 𑀥𑀫𑁆𑀫𑁄 𑀩𑀳𑀼𑀓𑀸𑀭𑁄? 𑀅𑀢𑁆𑀣𑀽𑀧𑀧𑀭𑀺𑀓𑁆𑀔𑀸𑀬 𑀩𑀳𑀼𑀓𑀸𑀭𑀁 𑀥𑀫𑁆𑀫𑀁 𑀫𑀬𑀁 𑀪𑀯𑀦𑁆𑀢𑀁 𑀕𑁄𑀢𑀫𑀁 𑀧𑀼𑀘𑁆𑀙𑀸𑀫𑀸”𑀢𑀺𑁇 “𑀅𑀢𑁆𑀣𑀽𑀧𑀧𑀭𑀺𑀓𑁆𑀔𑀸𑀬 𑀔𑁄, 𑀪𑀸𑀭𑀤𑁆𑀯𑀸𑀚, 𑀥𑀫𑁆𑀫𑀥𑀸𑀭𑀡𑀸 𑀩𑀳𑀼𑀓𑀸𑀭𑀸𑁇 𑀦𑁄 𑀘𑁂𑀢𑀁 𑀥𑀫𑁆𑀫𑀁 𑀥𑀸𑀭𑁂𑀬𑁆𑀬, 𑀦𑀬𑀺𑀤𑀁 𑀅𑀢𑁆𑀣𑀁 𑀉𑀧𑀧𑀭𑀺𑀓𑁆𑀔𑁂𑀬𑁆𑀬𑁇 𑀬𑀲𑁆𑀫𑀸 𑀘 𑀔𑁄 𑀥𑀫𑁆𑀫𑀁 𑀥𑀸𑀭𑁂𑀢𑀺 𑀢𑀲𑁆𑀫𑀸 𑀅𑀢𑁆𑀣𑀁 𑀉𑀧𑀧𑀭𑀺𑀓𑁆𑀔𑀢𑀺𑁇 𑀢𑀲𑁆𑀫𑀸 𑀅𑀢𑁆𑀣𑀽𑀧𑀧𑀭𑀺𑀓𑁆𑀔𑀸𑀬 𑀥𑀫𑁆𑀫𑀥𑀸𑀭𑀡𑀸 𑀩𑀳𑀼𑀓𑀸𑀭𑀸”𑀢𑀺𑁇

1342\. “𑀥𑀫𑁆𑀫𑀥𑀸𑀭𑀡𑀸𑀬 𑀧𑀦, 𑀪𑁄 𑀕𑁄𑀢𑀫, 𑀓𑀢𑀫𑁄 𑀥𑀫𑁆𑀫𑁄 𑀩𑀳𑀼𑀓𑀸𑀭𑁄? 𑀥𑀫𑁆𑀫𑀥𑀸𑀭𑀡𑀸𑀬 𑀩𑀳𑀼𑀓𑀸𑀭𑀁 𑀥𑀫𑁆𑀫𑀁 𑀫𑀬𑀁 𑀪𑀯𑀦𑁆𑀢𑀁 𑀕𑁄𑀢𑀫𑀁 𑀧𑀼𑀘𑁆𑀙𑀸𑀫𑀸”𑀢𑀺𑁇 “𑀥𑀫𑁆𑀫𑀥𑀸𑀭𑀡𑀸𑀬 𑀔𑁄, 𑀪𑀸𑀭𑀤𑁆𑀯𑀸𑀚, 𑀥𑀫𑁆𑀫𑀲𑁆𑀲𑀯𑀦𑀁 𑀩𑀳𑀼𑀓𑀸𑀭𑀁𑁇 𑀦𑁄 𑀘𑁂𑀢𑀁 𑀥𑀫𑁆𑀫𑀁 𑀲𑀼𑀡𑁂𑀬𑁆𑀬, 𑀦𑀬𑀺𑀤𑀁 𑀥𑀫𑁆𑀫𑀁 𑀥𑀸𑀭𑁂𑀬𑁆𑀬𑁇 𑀬𑀲𑁆𑀫𑀸 𑀘 𑀔𑁄 𑀥𑀫𑁆𑀫𑀁 𑀲𑀼𑀡𑀸𑀢𑀺 𑀢𑀲𑁆𑀫𑀸 𑀥𑀫𑁆𑀫𑀁 𑀥𑀸𑀭𑁂𑀢𑀺𑁇 𑀢𑀲𑁆𑀫𑀸 𑀥𑀫𑁆𑀫𑀥𑀸𑀭𑀡𑀸𑀬 𑀥𑀫𑁆𑀫𑀲𑁆𑀲𑀯𑀦𑀁 𑀩𑀳𑀼𑀓𑀸𑀭𑀦𑁆”𑀢𑀺𑁇

1343\. “𑀥𑀫𑁆𑀫𑀲𑁆𑀲𑀯𑀦𑀲𑁆𑀲 𑀧𑀦, 𑀪𑁄 𑀕𑁄𑀢𑀫, 𑀓𑀢𑀫𑁄 𑀥𑀫𑁆𑀫𑁄 𑀩𑀳𑀼𑀓𑀸𑀭𑁄? 𑀥𑀫𑁆𑀫𑀲𑁆𑀲𑀯𑀦𑀲𑁆𑀲 𑀩𑀳𑀼𑀓𑀸𑀭𑀁 𑀥𑀫𑁆𑀫𑀁 𑀫𑀬𑀁 𑀪𑀯𑀦𑁆𑀢𑀁 𑀕𑁄𑀢𑀫𑀁 𑀧𑀼𑀘𑁆𑀙𑀸𑀫𑀸”𑀢𑀺𑁇 “𑀥𑀫𑁆𑀫𑀲𑁆𑀲𑀯𑀦𑀲𑁆𑀲 𑀔𑁄, 𑀪𑀸𑀭𑀤𑁆𑀯𑀸𑀚, 𑀲𑁄𑀢𑀸𑀯𑀥𑀸𑀦𑀁 𑀩𑀳𑀼𑀓𑀸𑀭𑀁𑁇 𑀦𑁄 𑀘𑁂𑀢𑀁 𑀲𑁄𑀢𑀁 𑀑𑀤𑀳𑁂𑀬𑁆𑀬, 𑀦𑀬𑀺𑀤𑀁 𑀥𑀫𑁆𑀫𑀁 𑀲𑀼𑀡𑁂𑀬𑁆𑀬𑁇 𑀬𑀲𑁆𑀫𑀸 𑀘 𑀔𑁄 𑀲𑁄𑀢𑀁 𑀑𑀤𑀳𑀢𑀺 𑀢𑀲𑁆𑀫𑀸 𑀥𑀫𑁆𑀫𑀁 𑀲𑀼𑀡𑀸𑀢𑀺𑁇 𑀢𑀲𑁆𑀫𑀸 𑀥𑀫𑁆𑀫𑀲𑁆𑀲𑀯𑀦𑀲𑁆𑀲 𑀲𑁄𑀢𑀸𑀯𑀥𑀸𑀦𑀁 𑀩𑀳𑀼𑀓𑀸𑀭𑀦𑁆”𑀢𑀺𑁇

1344\. “𑀲𑁄𑀢𑀸𑀯𑀥𑀸𑀦𑀲𑁆𑀲 𑀧𑀦, 𑀪𑁄 𑀕𑁄𑀢𑀫, 𑀓𑀢𑀫𑁄 𑀥𑀫𑁆𑀫𑁄 𑀩𑀳𑀼𑀓𑀸𑀭𑁄? 𑀲𑁄𑀢𑀸𑀯𑀥𑀸𑀦𑀲𑁆𑀲 𑀩𑀳𑀼𑀓𑀸𑀭𑀁 𑀥𑀫𑁆𑀫𑀁 𑀫𑀬𑀁 𑀪𑀯𑀦𑁆𑀢𑀁 𑀕𑁄𑀢𑀫𑀁 𑀧𑀼𑀘𑁆𑀙𑀸𑀫𑀸”𑀢𑀺𑁇 “𑀲𑁄𑀢𑀸𑀯𑀥𑀸𑀦𑀲𑁆𑀲 𑀔𑁄, 𑀪𑀸𑀭𑀤𑁆𑀯𑀸𑀚, 𑀧𑀬𑀺𑀭𑀼𑀧𑀸𑀲𑀦𑀸 𑀩𑀳𑀼𑀓𑀸𑀭𑀸𑁇 𑀦𑁄 𑀘𑁂𑀢𑀁 𑀧𑀬𑀺𑀭𑀼𑀧𑀸𑀲𑁂𑀬𑁆𑀬, 𑀦𑀬𑀺𑀤𑀁 𑀲𑁄𑀢𑀁 𑀑𑀤𑀳𑁂𑀬𑁆𑀬𑁇 𑀬𑀲𑁆𑀫𑀸 𑀘 𑀔𑁄 𑀧𑀬𑀺𑀭𑀼𑀧𑀸𑀲𑀢𑀺 𑀢𑀲𑁆𑀫𑀸 𑀲𑁄𑀢𑀁 𑀑𑀤𑀳𑀢𑀺𑁇 𑀢𑀲𑁆𑀫𑀸 𑀲𑁄𑀢𑀸𑀯𑀥𑀸𑀦𑀲𑁆𑀲 𑀧𑀬𑀺𑀭𑀼𑀧𑀸𑀲𑀦𑀸 𑀩𑀳𑀼𑀓𑀸𑀭𑀸”𑀢𑀺𑁇

1345\. “𑀧𑀬𑀺𑀭𑀼𑀧𑀸𑀲𑀦𑀸𑀬 𑀧𑀦, 𑀪𑁄 𑀕𑁄𑀢𑀫, 𑀓𑀢𑀫𑁄 𑀥𑀫𑁆𑀫𑁄 𑀩𑀳𑀼𑀓𑀸𑀭𑁄? 𑀧𑀬𑀺𑀭𑀼𑀧𑀸𑀲𑀦𑀸𑀬 𑀩𑀳𑀼𑀓𑀸𑀭𑀁 𑀥𑀫𑁆𑀫𑀁 𑀫𑀬𑀁 𑀪𑀯𑀦𑁆𑀢𑀁 𑀕𑁄𑀢𑀫𑀁 𑀧𑀼𑀘𑁆𑀙𑀸𑀫𑀸”𑀢𑀺𑁇 “𑀧𑀬𑀺𑀭𑀼𑀧𑀸𑀲𑀦𑀸𑀬 𑀔𑁄, 𑀪𑀸𑀭𑀤𑁆𑀯𑀸𑀚, 𑀉𑀧𑀲𑀗𑁆𑀓𑀫𑀦𑀁 𑀩𑀳𑀼𑀓𑀸𑀭𑀁𑁇 𑀦𑁄 𑀘𑁂𑀢𑀁 𑀉𑀧𑀲𑀗𑁆𑀓𑀫𑁂𑀬𑁆𑀬, 𑀦𑀬𑀺𑀤𑀁 𑀧𑀬𑀺𑀭𑀼𑀧𑀸𑀲𑁂𑀬𑁆𑀬𑁇 𑀬𑀲𑁆𑀫𑀸 𑀘 𑀔𑁄 𑀉𑀧𑀲𑀗𑁆𑀓𑀫𑀢𑀺 𑀢𑀲𑁆𑀫𑀸 𑀧𑀬𑀺𑀭𑀼𑀧𑀸𑀲𑀢𑀺𑁇 𑀢𑀲𑁆𑀫𑀸 𑀧𑀬𑀺𑀭𑀼𑀧𑀸𑀲𑀦𑀸𑀬 𑀉𑀧𑀲𑀗𑁆𑀓𑀫𑀦𑀁 𑀩𑀳𑀼𑀓𑀸𑀭𑀦𑁆”𑀢𑀺𑁇

1346\. “𑀉𑀧𑀲𑀗𑁆𑀓𑀫𑀦𑀲𑁆𑀲 𑀧𑀦, 𑀪𑁄 𑀕𑁄𑀢𑀫, 𑀓𑀢𑀫𑁄 𑀥𑀫𑁆𑀫𑁄 𑀩𑀳𑀼𑀓𑀸𑀭𑁄? 𑀉𑀧𑀲𑀗𑁆𑀓𑀫𑀦𑀲𑁆𑀲 𑀩𑀳𑀼𑀓𑀸𑀭𑀁 𑀥𑀫𑁆𑀫𑀁 𑀫𑀬𑀁 𑀪𑀯𑀦𑁆𑀢𑀁 𑀕𑁄𑀢𑀫𑀁 𑀧𑀼𑀘𑁆𑀙𑀸𑀫𑀸”𑀢𑀺𑁇 “𑀉𑀧𑀲𑀗𑁆𑀓𑀫𑀦𑀲𑁆𑀲 𑀔𑁄, 𑀪𑀸𑀭𑀤𑁆𑀯𑀸𑀚, 𑀲𑀤𑁆𑀥𑀸 𑀩𑀳𑀼𑀓𑀸𑀭𑀸𑁇 𑀦𑁄 𑀘𑁂𑀢𑀁 𑀲𑀤𑁆𑀥𑀸 𑀚𑀸𑀬𑁂𑀣, 𑀦𑀬𑀺𑀤𑀁 𑀉𑀧𑀲𑀗𑁆𑀓𑀫𑁂𑀬𑁆𑀬𑁇 𑀬𑀲𑁆𑀫𑀸 𑀘 𑀔𑁄 𑀲𑀤𑁆𑀥𑀸 𑀚𑀸𑀬𑀢𑀺 𑀢𑀲𑁆𑀫𑀸 𑀉𑀧𑀲𑀗𑁆𑀓𑀫𑀢𑀺𑁇 𑀢𑀲𑁆𑀫𑀸 𑀉𑀧𑀲𑀗𑁆𑀓𑀫𑀦𑀲𑁆𑀲 𑀲𑀤𑁆𑀥𑀸 𑀩𑀳𑀼𑀓𑀸𑀭𑀸”𑀢𑀺𑁇

(435.)

1347\. “𑀲𑀘𑁆𑀘𑀸𑀦𑀼𑀭𑀓𑁆𑀔𑀡𑀁 𑀫𑀬𑀁 𑀪𑀯𑀦𑁆𑀢𑀁 𑀕𑁄𑀢𑀫𑀁 𑀅𑀧𑀼𑀘𑁆𑀙𑀺𑀫𑁆𑀳, 𑀲𑀘𑁆𑀘𑀸𑀦𑀼𑀭𑀓𑁆𑀔𑀡𑀁 𑀪𑀯𑀁 𑀕𑁄𑀢𑀫𑁄 𑀩𑁆𑀬𑀸𑀓𑀸𑀲𑀺; 𑀢𑀜𑁆𑀘 𑀧𑀦𑀫𑁆𑀳𑀸𑀓𑀁 𑀭𑀼𑀘𑁆𑀘𑀢𑀺 𑀘𑁂𑀯 𑀔𑀫𑀢𑀺 𑀘 𑀢𑁂𑀦 𑀘𑀫𑁆𑀳 𑀅𑀢𑁆𑀢𑀫𑀦𑀸𑁇 𑀲𑀘𑁆𑀘𑀸𑀦𑀼𑀩𑁄𑀥𑀁 𑀫𑀬𑀁 𑀪𑀯𑀦𑁆𑀢𑀁 𑀕𑁄𑀢𑀫𑀁 𑀅𑀧𑀼𑀘𑁆𑀙𑀺𑀫𑁆𑀳, 𑀲𑀘𑁆𑀘𑀸𑀦𑀼𑀩𑁄𑀥𑀁 𑀪𑀯𑀁 𑀕𑁄𑀢𑀫𑁄 𑀩𑁆𑀬𑀸𑀓𑀸𑀲𑀺; 𑀢𑀜𑁆𑀘 𑀧𑀦𑀫𑁆𑀳𑀸𑀓𑀁 𑀭𑀼𑀘𑁆𑀘𑀢𑀺 𑀘𑁂𑀯 𑀔𑀫𑀢𑀺 𑀘 𑀢𑁂𑀦 𑀘𑀫𑁆𑀳 𑀅𑀢𑁆𑀢𑀫𑀦𑀸𑁇 𑀲𑀘𑁆𑀘𑀸𑀦𑀼𑀧𑁆𑀧𑀢𑁆𑀢𑀺𑀁 𑀫𑀬𑀁 𑀪𑀯𑀦𑁆𑀢𑀁 𑀕𑁄𑀢𑀫𑀁 𑀅𑀧𑀼𑀘𑁆𑀙𑀺𑀫𑁆𑀳, 𑀲𑀘𑁆𑀘𑀸𑀦𑀼𑀧𑁆𑀧𑀢𑁆𑀢𑀺𑀁 𑀪𑀯𑀁 𑀕𑁄𑀢𑀫𑁄 𑀩𑁆𑀬𑀸𑀓𑀸𑀲𑀺; 𑀢𑀜𑁆𑀘 𑀧𑀦𑀫𑁆𑀳𑀸𑀓𑀁 𑀭𑀼𑀘𑁆𑀘𑀢𑀺 𑀘𑁂𑀯 𑀔𑀫𑀢𑀺 𑀘 𑀢𑁂𑀦 𑀘𑀫𑁆𑀳 𑀅𑀢𑁆𑀢𑀫𑀦𑀸𑁇 𑀲𑀘𑁆𑀘𑀸𑀦𑀼𑀧𑁆𑀧𑀢𑁆𑀢𑀺𑀬𑀸 𑀩𑀳𑀼𑀓𑀸𑀭𑀁 𑀥𑀫𑁆𑀫𑀁 𑀫𑀬𑀁 𑀪𑀯𑀦𑁆𑀢𑀁 𑀕𑁄𑀢𑀫𑀁 𑀅𑀧𑀼𑀘𑁆𑀙𑀺𑀫𑁆𑀳, 𑀲𑀘𑁆𑀘𑀸𑀦𑀼𑀧𑁆𑀧𑀢𑁆𑀢𑀺𑀬𑀸 𑀩𑀳𑀼𑀓𑀸𑀭𑀁 𑀥𑀫𑁆𑀫𑀁 𑀪𑀯𑀁 𑀕𑁄𑀢𑀫𑁄 𑀩𑁆𑀬𑀸𑀓𑀸𑀲𑀺; 𑀢𑀜𑁆𑀘 𑀧𑀦𑀫𑁆𑀳𑀸𑀓𑀁 𑀭𑀼𑀘𑁆𑀘𑀢𑀺 𑀘𑁂𑀯 𑀔𑀫𑀢𑀺 𑀘 𑀢𑁂𑀦 𑀘𑀫𑁆𑀳 𑀅𑀢𑁆𑀢𑀫𑀦𑀸𑁇 𑀬𑀁𑀬𑀤𑁂𑀯 𑀘 𑀫𑀬𑀁 𑀪𑀯𑀦𑁆𑀢𑀁 𑀕𑁄𑀢𑀫𑀁 𑀅𑀧𑀼𑀘𑁆𑀙𑀺𑀫𑁆𑀳 𑀢𑀁𑀢𑀤𑁂𑀯 𑀪𑀯𑀁 𑀕𑁄𑀢𑀫𑁄 𑀩𑁆𑀬𑀸𑀓𑀸𑀲𑀺; 𑀢𑀜𑁆𑀘 𑀧𑀦𑀫𑁆𑀳𑀸𑀓𑀁 𑀭𑀼𑀘𑁆𑀘𑀢𑀺 𑀘𑁂𑀯 𑀔𑀫𑀢𑀺 𑀘 𑀢𑁂𑀦 𑀘𑀫𑁆𑀳 𑀅𑀢𑁆𑀢𑀫𑀦𑀸𑁇 𑀫𑀬𑀜𑁆𑀳𑀺, 𑀪𑁄 𑀕𑁄𑀢𑀫, 𑀧𑀼𑀩𑁆𑀩𑁂 𑀏𑀯𑀁 𑀚𑀸𑀦𑀸𑀫—  ‘𑀓𑁂 𑀘 𑀫𑀼𑀡𑁆𑀟𑀓𑀸 𑀲𑀫𑀡𑀓𑀸 𑀇𑀩𑁆𑀪𑀸 𑀓𑀡𑁆𑀳𑀸 𑀩𑀦𑁆𑀥𑀼𑀧𑀸𑀤𑀸𑀧𑀘𑁆𑀘𑀸, 𑀓𑁂 𑀘 𑀥𑀫𑁆𑀫𑀲𑁆𑀲 𑀅𑀜𑁆𑀜𑀸𑀢𑀸𑀭𑁄’𑀢𑀺? 𑀅𑀚𑀦𑁂𑀲𑀺 𑀯𑀢 𑀫𑁂 𑀪𑀯𑀁 𑀕𑁄𑀢𑀫𑁄 𑀲𑀫𑀡𑁂𑀲𑀼 𑀲𑀫𑀡𑀧𑁂𑀫𑀁, 𑀲𑀫𑀡𑁂𑀲𑀼 𑀲𑀫𑀡𑀧𑀲𑀸𑀤𑀁, 𑀲𑀫𑀡𑁂𑀲𑀼 𑀲𑀫𑀡𑀕𑀸𑀭𑀯𑀁𑁇 𑀅𑀪𑀺𑀓𑁆𑀓𑀦𑁆𑀢𑀁, 𑀪𑁄 𑀕𑁄𑀢𑀫…𑀧𑁂…  𑀉𑀧𑀸𑀲𑀓𑀁 𑀫𑀁 𑀪𑀯𑀁 𑀕𑁄𑀢𑀫𑁄 𑀥𑀸𑀭𑁂𑀢𑀼 𑀅𑀚𑁆𑀚𑀢𑀕𑁆𑀕𑁂 𑀧𑀸𑀡𑀼𑀧𑁂𑀢𑀁 𑀲𑀭𑀡𑀁 𑀕𑀢𑀦𑁆”𑀢𑀺𑁇

---

1348\. 𑀘𑀗𑁆𑀓𑀻𑀲𑀼𑀢𑁆𑀢𑀁 𑀦𑀺𑀝𑁆𑀞𑀺𑀢𑀁 𑀧𑀜𑁆𑀘𑀫𑀁𑁇



[Go to previous page (5.4 Ghoṭamukhasutta)](5.4.md) / [Go to parent page (5 Brāhmaṇavagga)](../10M/5.md) / [Go to next page (5.6 Esukārīsutta)](5.6.md)


