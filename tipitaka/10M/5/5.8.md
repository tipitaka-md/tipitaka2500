
[Home](/) / [10M Majjhimapaṇṇāsapāḷi](../../10M.md) / [5 Brāhmaṇavagga](../5.md)

# 𑁫𑁇𑁮 𑀯𑀸𑀲𑁂𑀝𑁆𑀞𑀲𑀼𑀢𑁆𑀢

* 𑀩𑁆𑀭𑀸𑀳𑁆𑀫𑀡𑀯𑀕𑁆𑀕

* 𑀯𑀸𑀲𑁂𑀝𑁆𑀞𑀲𑀼𑀢𑁆𑀢

(454.)

1398\. 𑀏𑀯𑀁 𑀫𑁂 𑀲𑀼𑀢𑀁—  𑀏𑀓𑀁 𑀲𑀫𑀬𑀁 𑀪𑀕𑀯𑀸 𑀇𑀘𑁆𑀙𑀸𑀦𑀗𑁆𑀕𑀮𑁂 𑀯𑀺𑀳𑀭𑀢𑀺 𑀇𑀘𑁆𑀙𑀸𑀦𑀗𑁆𑀕𑀮𑀯𑀦𑀲𑀡𑁆𑀟𑁂𑁇 𑀢𑁂𑀦 𑀔𑁄 𑀧𑀦 𑀲𑀫𑀬𑁂𑀦 𑀲𑀫𑁆𑀩𑀳𑀼𑀮𑀸 𑀅𑀪𑀺𑀜𑁆𑀜𑀸𑀢𑀸 𑀅𑀪𑀺𑀜𑁆𑀜𑀸𑀢𑀸 𑀩𑁆𑀭𑀸𑀳𑁆𑀫𑀡𑀫𑀳𑀸𑀲𑀸𑀮𑀸 𑀇𑀘𑁆𑀙𑀸𑀦𑀗𑁆𑀕𑀮𑁂 𑀧𑀝𑀺𑀯𑀲𑀦𑁆𑀢𑀺, 𑀲𑁂𑀬𑁆𑀬𑀣𑀺𑀤𑀁—  𑀘𑀗𑁆𑀓𑀻 𑀩𑁆𑀭𑀸𑀳𑁆𑀫𑀡𑁄, 𑀢𑀸𑀭𑀼𑀓𑁆𑀔𑁄 𑀩𑁆𑀭𑀸𑀳𑁆𑀫𑀡𑁄, 𑀧𑁄𑀓𑁆𑀔𑀭𑀲𑀸𑀢𑀺 𑀩𑁆𑀭𑀸𑀳𑁆𑀫𑀡𑁄, 𑀚𑀸𑀡𑀼𑀲𑁆𑀲𑁄𑀡𑀺 𑀩𑁆𑀭𑀸𑀳𑁆𑀫𑀡𑁄, 𑀢𑁄𑀤𑁂𑀬𑁆𑀬𑁄 𑀩𑁆𑀭𑀸𑀳𑁆𑀫𑀡𑁄, 𑀅𑀜𑁆𑀜𑁂 𑀘 𑀅𑀪𑀺𑀜𑁆𑀜𑀸𑀢𑀸 𑀅𑀪𑀺𑀜𑁆𑀜𑀸𑀢𑀸 𑀩𑁆𑀭𑀸𑀳𑁆𑀫𑀡𑀫𑀳𑀸𑀲𑀸𑀮𑀸𑁇 𑀅𑀣 𑀔𑁄 𑀯𑀸𑀲𑁂𑀝𑁆𑀞𑀪𑀸𑀭𑀤𑁆𑀯𑀸𑀚𑀸𑀦𑀁 𑀫𑀸𑀡𑀯𑀸𑀦𑀁 𑀚𑀗𑁆𑀖𑀸𑀯𑀺𑀳𑀸𑀭𑀁 𑀅𑀦𑀼𑀘𑀗𑁆𑀓𑀫𑀦𑁆𑀢𑀸𑀦𑀁 𑀅𑀦𑀼𑀯𑀺𑀘𑀭𑀦𑁆𑀢𑀸𑀦𑀁 𑀅𑀬𑀫𑀦𑁆𑀢𑀭𑀸𑀓𑀣𑀸 𑀉𑀤𑀧𑀸𑀤𑀺—  “𑀓𑀣𑀁, 𑀪𑁄, 𑀩𑁆𑀭𑀸𑀳𑁆𑀫𑀡𑁄 𑀳𑁄𑀢𑀻”𑀢𑀺?

1399\. 𑀪𑀸𑀭𑀤𑁆𑀯𑀸𑀚𑁄 𑀫𑀸𑀡𑀯𑁄 𑀏𑀯𑀫𑀸𑀳—  “𑀬𑀢𑁄 𑀔𑁄, 𑀪𑁄, 𑀉𑀪𑀢𑁄 𑀲𑀼𑀚𑀸𑀢𑁄 𑀫𑀸𑀢𑀺𑀢𑁄 𑀘 𑀧𑀺𑀢𑀺𑀢𑁄 𑀘 𑀲𑀁𑀲𑀼𑀤𑁆𑀥𑀕𑀳𑀡𑀺𑀓𑁄 𑀬𑀸𑀯 𑀲𑀢𑁆𑀢𑀫𑀸 𑀧𑀺𑀢𑀸𑀫𑀳𑀬𑀼𑀕𑀸 𑀅𑀓𑁆𑀔𑀺𑀢𑁆𑀢𑁄 𑀅𑀦𑀼𑀧𑀓𑁆𑀓𑀼𑀝𑁆𑀞𑁄 𑀚𑀸𑀢𑀺𑀯𑀸𑀤𑁂𑀦—  𑀏𑀢𑁆𑀢𑀸𑀯𑀢𑀸 𑀔𑁄, 𑀪𑁄, 𑀩𑁆𑀭𑀸𑀳𑁆𑀫𑀡𑁄 𑀳𑁄𑀢𑀻”𑀢𑀺𑁇

1400\. 𑀯𑀸𑀲𑁂𑀝𑁆𑀞𑁄 𑀫𑀸𑀡𑀯𑁄 𑀏𑀯𑀫𑀸𑀳—  “𑀬𑀢𑁄 𑀔𑁄, 𑀪𑁄, 𑀲𑀻𑀮𑀯𑀸 𑀘 𑀳𑁄𑀢𑀺 𑀯𑀢𑁆𑀢𑀲𑀫𑁆𑀧𑀦𑁆𑀦𑁄 𑀘—  𑀏𑀢𑁆𑀢𑀸𑀯𑀢𑀸 𑀔𑁄, 𑀪𑁄, 𑀩𑁆𑀭𑀸𑀳𑁆𑀫𑀡𑁄 𑀳𑁄𑀢𑀻”𑀢𑀺𑁇 𑀦𑁂𑀯 𑀔𑁄 𑀅𑀲𑀓𑁆𑀔𑀺 𑀪𑀸𑀭𑀤𑁆𑀯𑀸𑀚𑁄 𑀫𑀸𑀡𑀯𑁄 𑀯𑀸𑀲𑁂𑀝𑁆𑀞𑀁 𑀫𑀸𑀡𑀯𑀁 𑀲𑀜𑁆𑀜𑀸𑀧𑁂𑀢𑀼𑀁, 𑀦 𑀧𑀦 𑀅𑀲𑀓𑁆𑀔𑀺 𑀯𑀸𑀲𑁂𑀝𑁆𑀞𑁄 𑀫𑀸𑀡𑀯𑁄 𑀪𑀸𑀭𑀤𑁆𑀯𑀸𑀚𑀁 𑀫𑀸𑀡𑀯𑀁 𑀲𑀜𑁆𑀜𑀸𑀧𑁂𑀢𑀼𑀁𑁇

1401\. 𑀅𑀣 𑀔𑁄 𑀯𑀸𑀲𑁂𑀝𑁆𑀞𑁄 𑀫𑀸𑀡𑀯𑁄 𑀪𑀸𑀭𑀤𑁆𑀯𑀸𑀚𑀁 𑀫𑀸𑀡𑀯𑀁 𑀆𑀫𑀦𑁆𑀢𑁂𑀲𑀺—  “𑀅𑀬𑀁 𑀔𑁄, 𑀪𑁄 𑀪𑀸𑀭𑀤𑁆𑀯𑀸𑀚, 𑀲𑀫𑀡𑁄 𑀕𑁄𑀢𑀫𑁄 𑀲𑀓𑁆𑀬𑀧𑀼𑀢𑁆𑀢𑁄 𑀲𑀓𑁆𑀬𑀓𑀼𑀮𑀸 𑀧𑀩𑁆𑀩𑀚𑀺𑀢𑁄 𑀇𑀘𑁆𑀙𑀸𑀦𑀗𑁆𑀕𑀮𑁂 𑀯𑀺𑀳𑀭𑀢𑀺 𑀇𑀘𑁆𑀙𑀸𑀦𑀗𑁆𑀕𑀮𑀯𑀦𑀲𑀡𑁆𑀟𑁂𑁇 𑀢𑀁 𑀔𑁄 𑀧𑀦 𑀪𑀯𑀦𑁆𑀢𑀁 𑀕𑁄𑀢𑀫𑀁 𑀏𑀯𑀁 𑀓𑀮𑁆𑀬𑀸𑀡𑁄 𑀓𑀺𑀢𑁆𑀢𑀺𑀲𑀤𑁆𑀤𑁄 𑀅𑀩𑁆𑀪𑀼𑀕𑁆𑀕𑀢𑁄—  ‘𑀇𑀢𑀺𑀧𑀺 𑀲𑁄 𑀪𑀕𑀯𑀸 𑀅𑀭𑀳𑀁 𑀲𑀫𑁆𑀫𑀸𑀲𑀫𑁆𑀩𑀼𑀤𑁆𑀥𑁄 𑀯𑀺𑀚𑁆𑀚𑀸𑀘𑀭𑀡𑀲𑀫𑁆𑀧𑀦𑁆𑀦𑁄 𑀲𑀼𑀕𑀢𑁄 𑀮𑁄𑀓𑀯𑀺𑀤𑀽 𑀅𑀦𑀼𑀢𑁆𑀢𑀭𑁄 𑀧𑀼𑀭𑀺𑀲𑀤𑀫𑁆𑀫𑀲𑀸𑀭𑀣𑀺 𑀲𑀢𑁆𑀣𑀸 𑀤𑁂𑀯𑀫𑀦𑀼𑀲𑁆𑀲𑀸𑀦𑀁 𑀩𑀼𑀤𑁆𑀥𑁄 𑀪𑀕𑀯𑀸’𑀢𑀺𑁇 𑀆𑀬𑀸𑀫, 𑀪𑁄 𑀪𑀸𑀭𑀤𑁆𑀯𑀸𑀚, 𑀬𑁂𑀦 𑀲𑀫𑀡𑁄 𑀕𑁄𑀢𑀫𑁄 𑀢𑁂𑀦𑀼𑀧𑀲𑀗𑁆𑀓𑀫𑀺𑀲𑁆𑀲𑀸𑀫; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀲𑀫𑀡𑀁 𑀕𑁄𑀢𑀫𑀁 𑀏𑀢𑀫𑀢𑁆𑀣𑀁 𑀧𑀼𑀘𑁆𑀙𑀺𑀲𑁆𑀲𑀸𑀫𑁇 𑀬𑀣𑀸 𑀦𑁄 𑀲𑀫𑀡𑁄 𑀕𑁄𑀢𑀫𑁄 𑀩𑁆𑀬𑀸𑀓𑀭𑀺𑀲𑁆𑀲𑀢𑀺 𑀢𑀣𑀸 𑀦𑀁 𑀥𑀸𑀭𑁂𑀲𑁆𑀲𑀸𑀫𑀸”𑀢𑀺𑁇 “𑀏𑀯𑀁, 𑀪𑁄”𑀢𑀺 𑀔𑁄 𑀪𑀸𑀭𑀤𑁆𑀯𑀸𑀚𑁄 𑀫𑀸𑀡𑀯𑁄 𑀯𑀸𑀲𑁂𑀝𑁆𑀞𑀲𑁆𑀲 𑀫𑀸𑀡𑀯𑀲𑁆𑀲 𑀧𑀘𑁆𑀘𑀲𑁆𑀲𑁄𑀲𑀺𑁇

(455.)

1402\. 𑀅𑀣 𑀔𑁄 𑀯𑀸𑀲𑁂𑀝𑁆𑀞𑀪𑀸𑀭𑀤𑁆𑀯𑀸𑀚𑀸 𑀫𑀸𑀡𑀯𑀸 𑀬𑁂𑀦 𑀪𑀕𑀯𑀸 𑀢𑁂𑀦𑀼𑀧𑀲𑀗𑁆𑀓𑀫𑀺𑀁𑀲𑀼; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀪𑀕𑀯𑀢𑀸 𑀲𑀤𑁆𑀥𑀺𑀁 𑀲𑀫𑁆𑀫𑁄𑀤𑀺𑀁𑀲𑀼𑁇 𑀲𑀫𑁆𑀫𑁄𑀤𑀦𑀻𑀬𑀁 𑀓𑀣𑀁 𑀲𑀸𑀭𑀡𑀻𑀬𑀁 𑀯𑀻𑀢𑀺𑀲𑀸𑀭𑁂𑀢𑁆𑀯𑀸 𑀏𑀓𑀫𑀦𑁆𑀢𑀁 𑀦𑀺𑀲𑀻𑀤𑀺𑀁𑀲𑀼𑁇 𑀏𑀓𑀫𑀦𑁆𑀢𑀁 𑀦𑀺𑀲𑀺𑀦𑁆𑀦𑁄 𑀔𑁄 𑀯𑀸𑀲𑁂𑀝𑁆𑀞𑁄 𑀫𑀸𑀡𑀯𑁄 𑀪𑀕𑀯𑀦𑁆𑀢𑀁 𑀕𑀸𑀣𑀸𑀳𑀺 𑀅𑀚𑁆𑀛𑀪𑀸𑀲𑀺—

1403\. _“𑀅𑀦𑀼𑀜𑁆𑀜𑀸𑀢𑀧𑀝𑀺𑀜𑁆𑀜𑀸𑀢𑀸,_  
_𑀢𑁂𑀯𑀺𑀚𑁆𑀚𑀸 𑀫𑀬𑀫𑀲𑁆𑀫𑀼𑀪𑁄;_  
_𑀅𑀳𑀁 𑀧𑁄𑀓𑁆𑀔𑀭𑀲𑀸𑀢𑀺𑀲𑁆𑀲,_  
_𑀢𑀸𑀭𑀼𑀓𑁆𑀔𑀲𑁆𑀲𑀸𑀬𑀁 𑀫𑀸𑀡𑀯𑁄𑁇_  


1404\. _𑀢𑁂𑀯𑀺𑀚𑁆𑀚𑀸𑀦𑀁 𑀬𑀤𑀓𑁆𑀔𑀸𑀢𑀁,_  
_𑀢𑀢𑁆𑀭 𑀓𑁂𑀯𑀮𑀺𑀦𑁄𑀲𑁆𑀫𑀲𑁂;_  
_𑀧𑀤𑀓𑀲𑁆𑀫𑀸 𑀯𑁂𑀬𑁆𑀬𑀸𑀓𑀭𑀡𑀸,_  
_𑀚𑀧𑁆𑀧𑁂 𑀆𑀘𑀭𑀺𑀬𑀲𑀸𑀤𑀺𑀲𑀸;_  
_𑀢𑁂𑀲𑀁 𑀦𑁄 𑀚𑀸𑀢𑀺𑀯𑀸𑀤𑀲𑁆𑀫𑀺𑀁,_  
_𑀯𑀺𑀯𑀸𑀤𑁄 𑀅𑀢𑁆𑀣𑀺 𑀕𑁄𑀢𑀫𑁇_  


1405\. _𑀚𑀸𑀢𑀺𑀬𑀸 𑀩𑁆𑀭𑀸𑀳𑁆𑀫𑀡𑁄 𑀳𑁄𑀢𑀺,_  
_𑀪𑀸𑀭𑀤𑁆𑀯𑀸𑀚𑁄 𑀇𑀢𑀺 𑀪𑀸𑀲𑀢𑀺;_  
_𑀅𑀳𑀜𑁆𑀘 𑀓𑀫𑁆𑀫𑀼𑀦𑀸 𑀩𑁆𑀭𑀽𑀫𑀺,_  
_𑀏𑀯𑀁 𑀚𑀸𑀦𑀸𑀳𑀺 𑀘𑀓𑁆𑀔𑀼𑀫𑁇_  


1406\. _𑀢𑁂 𑀦 𑀲𑀓𑁆𑀓𑁄𑀫 𑀜𑀸𑀧𑁂𑀢𑀼𑀁,_  
_𑀅𑀜𑁆𑀜𑀫𑀜𑁆𑀜𑀁 𑀫𑀬𑀁 𑀉𑀪𑁄;_  
_𑀪𑀯𑀦𑁆𑀢𑀁 𑀧𑀼𑀝𑁆𑀞𑀼𑀫𑀸𑀕𑀫𑀸,_  
_𑀲𑀫𑁆𑀩𑀼𑀤𑁆𑀥𑀁 𑀇𑀢𑀺 𑀯𑀺𑀲𑁆𑀲𑀼𑀢𑀁𑁇_  


1407\. _𑀘𑀦𑁆𑀤𑀁 𑀬𑀣𑀸 𑀔𑀬𑀸𑀢𑀻𑀢𑀁,_  
_𑀧𑁂𑀘𑁆𑀘 𑀧𑀜𑁆𑀚𑀮𑀺𑀓𑀸 𑀚𑀦𑀸;_  
_𑀯𑀦𑁆𑀤𑀫𑀸𑀦𑀸 𑀦𑀫𑀲𑁆𑀲𑀦𑁆𑀢𑀺,_  
_𑀮𑁄𑀓𑀲𑁆𑀫𑀺𑀁 𑀕𑁄𑀢𑀫𑀁𑁇_  


1408\. _𑀘𑀓𑁆𑀔𑀼𑀁 𑀮𑁄𑀓𑁂 𑀲𑀫𑀼𑀧𑁆𑀧𑀦𑁆𑀦𑀁,_  
_𑀫𑀬𑀁 𑀧𑀼𑀘𑁆𑀙𑀸𑀫 𑀕𑁄𑀢𑀫𑀁;_  
_𑀚𑀸𑀢𑀺𑀬𑀸 𑀩𑁆𑀭𑀸𑀳𑁆𑀫𑀡𑁄 𑀳𑁄𑀢𑀺,_  
_𑀉𑀤𑀸𑀳𑀼 𑀪𑀯𑀢𑀺 𑀓𑀫𑁆𑀫𑀼𑀦𑀸;_  
_𑀅𑀚𑀸𑀦𑀢𑀁 𑀦𑁄 𑀧𑀩𑁆𑀭𑀽𑀳𑀺,_  
_𑀬𑀣𑀸 𑀚𑀸𑀦𑁂𑀫𑀼 𑀩𑁆𑀭𑀸𑀳𑁆𑀫𑀡𑀦𑁆”𑀢𑀺𑁇_  


(456.)

1409\. _“𑀢𑁂𑀲𑀁 𑀯𑁄 𑀅𑀳𑀁 𑀩𑁆𑀬𑀓𑁆𑀔𑀺𑀲𑁆𑀲𑀁, __(𑀯𑀸𑀲𑁂𑀝𑁆𑀞𑀸𑀢𑀺 𑀪𑀕𑀯𑀸)___  
_𑀅𑀦𑀼𑀧𑀼𑀩𑁆𑀩𑀁 𑀬𑀣𑀸𑀢𑀣𑀁;_  
_𑀚𑀸𑀢𑀺𑀯𑀺𑀪𑀗𑁆𑀕𑀁 𑀧𑀸𑀡𑀸𑀦𑀁,_  
_𑀅𑀜𑁆𑀜𑀫𑀜𑁆𑀜𑀸𑀳𑀺 𑀚𑀸𑀢𑀺𑀬𑁄𑁇_  


1410\. _𑀢𑀺𑀡𑀭𑀼𑀓𑁆𑀔𑁂𑀧𑀺 𑀚𑀸𑀦𑀸𑀣,_  
_𑀦 𑀘𑀸𑀧𑀺 𑀧𑀝𑀺𑀚𑀸𑀦𑀭𑁂;_  
_𑀮𑀺𑀗𑁆𑀕𑀁 𑀚𑀸𑀢𑀺𑀫𑀬𑀁 𑀢𑁂𑀲𑀁,_  
_𑀅𑀜𑁆𑀜𑀫𑀜𑁆𑀜𑀸 𑀳𑀺 𑀚𑀸𑀢𑀺𑀬𑁄𑁇_  


1411\. _𑀢𑀢𑁄 𑀓𑀻𑀝𑁂 𑀧𑀝𑀗𑁆𑀕𑁂 𑀘,_  
_𑀬𑀸𑀯 𑀓𑀼𑀦𑁆𑀣𑀓𑀺𑀧𑀺𑀮𑁆𑀮𑀺𑀓𑁂;_  
_𑀮𑀺𑀗𑁆𑀕𑀁 𑀚𑀸𑀢𑀺𑀫𑀬𑀁 𑀢𑁂𑀲𑀁,_  
_𑀅𑀜𑁆𑀜𑀫𑀜𑁆𑀜𑀸 𑀳𑀺 𑀚𑀸𑀢𑀺𑀬𑁄𑁇_  


1412\. _𑀘𑀢𑀼𑀧𑁆𑀧𑀤𑁂𑀧𑀺 𑀚𑀸𑀦𑀸𑀣,_  
_𑀔𑀼𑀤𑁆𑀤𑀓𑁂 𑀘 𑀫𑀳𑀮𑁆𑀮𑀓𑁂;_  
_𑀮𑀺𑀗𑁆𑀕𑀁 𑀚𑀸𑀢𑀺𑀫𑀬𑀁 𑀢𑁂𑀲𑀁,_  
_𑀅𑀜𑁆𑀜𑀫𑀜𑁆𑀜𑀸 𑀳𑀺 𑀚𑀸𑀢𑀺𑀬𑁄𑁇_  


1413\. _𑀧𑀸𑀤𑀼𑀤𑀭𑁂𑀧𑀺 𑀚𑀸𑀦𑀸𑀣,_  
_𑀉𑀭𑀕𑁂 𑀤𑀻𑀖𑀧𑀺𑀝𑁆𑀞𑀺𑀓𑁂;_  
_𑀮𑀺𑀗𑁆𑀕𑀁 𑀚𑀸𑀢𑀺𑀫𑀬𑀁 𑀢𑁂𑀲𑀁,_  
_𑀅𑀜𑁆𑀜𑀫𑀜𑁆𑀜𑀸 𑀳𑀺 𑀚𑀸𑀢𑀺𑀬𑁄𑁇_  


1414\. _𑀢𑀢𑁄 𑀫𑀘𑁆𑀙𑁂𑀧𑀺 𑀚𑀸𑀦𑀸𑀣,_  
_𑀉𑀤𑀓𑁂 𑀯𑀸𑀭𑀺𑀕𑁄𑀘𑀭𑁂;_  
_𑀮𑀺𑀗𑁆𑀕𑀁 𑀚𑀸𑀢𑀺𑀫𑀬𑀁 𑀢𑁂𑀲𑀁,_  
_𑀅𑀜𑁆𑀜𑀫𑀜𑁆𑀜𑀸 𑀳𑀺 𑀚𑀸𑀢𑀺𑀬𑁄𑁇_  


1415\. _𑀢𑀢𑁄 𑀧𑀓𑁆𑀔𑀻𑀧𑀺 𑀚𑀸𑀦𑀸𑀣,_  
_𑀧𑀢𑁆𑀢𑀬𑀸𑀦𑁂 𑀯𑀺𑀳𑀗𑁆𑀕𑀫𑁂;_  
_𑀮𑀺𑀗𑁆𑀕𑀁 𑀚𑀸𑀢𑀺𑀫𑀬𑀁 𑀢𑁂𑀲𑀁,_  
_𑀅𑀜𑁆𑀜𑀫𑀜𑁆𑀜𑀸 𑀳𑀺 𑀚𑀸𑀢𑀺𑀬𑁄𑁇_  


1416\. _𑀬𑀣𑀸 𑀏𑀢𑀸𑀲𑀼 𑀚𑀸𑀢𑀻𑀲𑀼,_  
_𑀮𑀺𑀗𑁆𑀕𑀁 𑀚𑀸𑀢𑀺𑀫𑀬𑀁 𑀧𑀼𑀣𑀼;_  
_𑀏𑀯𑀁 𑀦𑀢𑁆𑀣𑀺 𑀫𑀦𑀼𑀲𑁆𑀲𑁂𑀲𑀼,_  
_𑀮𑀺𑀗𑁆𑀕𑀁 𑀚𑀸𑀢𑀺𑀫𑀬𑀁 𑀧𑀼𑀣𑀼𑁇_  


1417\. _𑀦 𑀓𑁂𑀲𑁂𑀳𑀺 𑀦 𑀲𑀻𑀲𑁂𑀳𑀺,_  
_𑀦 𑀓𑀡𑁆𑀡𑁂𑀳𑀺 𑀦 𑀅𑀓𑁆𑀔𑀻𑀳𑀺;_  
_𑀦 𑀫𑀼𑀔𑁂𑀦 𑀦 𑀦𑀸𑀲𑀸𑀬,_  
_𑀦 𑀑𑀝𑁆𑀞𑁂𑀳𑀺 𑀪𑀫𑀽𑀳𑀺 𑀯𑀸𑁇_  


1418\. _𑀦 𑀕𑀻𑀯𑀸𑀬 𑀦 𑀅𑀁𑀲𑁂𑀳𑀺,_  
_𑀦 𑀉𑀤𑀭𑁂𑀦 𑀦 𑀧𑀺𑀝𑁆𑀞𑀺𑀬𑀸;_  
_𑀦 𑀲𑁄𑀡𑀺𑀬𑀸 𑀦 𑀉𑀭𑀲𑀸,_  
_𑀦 𑀲𑀫𑁆𑀩𑀸𑀥𑁂 𑀦 𑀫𑁂𑀣𑀼𑀦𑁂𑁇_  


1419\. _𑀦 𑀳𑀢𑁆𑀣𑁂𑀳𑀺 𑀦 𑀧𑀸𑀤𑁂𑀳𑀺,_  
_𑀦𑀗𑁆𑀕𑀼𑀮𑀻𑀳𑀺 𑀦𑀔𑁂𑀳𑀺 𑀯𑀸;_  
_𑀦 𑀚𑀗𑁆𑀖𑀸𑀳𑀺 𑀦 𑀊𑀭𑀽𑀳𑀺,_  
_𑀦 𑀯𑀡𑁆𑀡𑁂𑀦 𑀲𑀭𑁂𑀦 𑀯𑀸;_  
_𑀮𑀺𑀗𑁆𑀕𑀁 𑀚𑀸𑀢𑀺𑀫𑀬𑀁 𑀦𑁂𑀯,_  
_𑀬𑀣𑀸 𑀅𑀜𑁆𑀜𑀸𑀲𑀼 𑀚𑀸𑀢𑀺𑀲𑀼𑁇_  


(457.)

1420\. _𑀧𑀘𑁆𑀘𑀢𑁆𑀢𑀜𑁆𑀘 𑀲𑀭𑀻𑀭𑁂𑀲𑀼,_  
_𑀫𑀦𑀼𑀲𑁆𑀲𑁂𑀲𑁆𑀯𑁂𑀢𑀁 𑀦 𑀯𑀺𑀚𑁆𑀚𑀢𑀺;_  
_𑀯𑁄𑀓𑀸𑀭𑀜𑁆𑀘 𑀫𑀦𑀼𑀲𑁆𑀲𑁂𑀲𑀼,_  
_𑀲𑀫𑀜𑁆𑀜𑀸𑀬 𑀧𑀯𑀼𑀘𑁆𑀘𑀢𑀺𑁇_  


1421\. _𑀬𑁄 𑀳𑀺 𑀓𑁄𑀘𑀺 𑀫𑀦𑀼𑀲𑁆𑀲𑁂𑀲𑀼,_  
_𑀕𑁄𑀭𑀓𑁆𑀔𑀁 𑀉𑀧𑀚𑀻𑀯𑀢𑀺;_  
_𑀏𑀯𑀁 𑀯𑀸𑀲𑁂𑀝𑁆𑀞 𑀚𑀸𑀦𑀸𑀳𑀺,_  
_𑀓𑀲𑁆𑀲𑀓𑁄 𑀲𑁄 𑀦 𑀩𑁆𑀭𑀸𑀳𑁆𑀫𑀡𑁄𑁇_  


1422\. _𑀬𑁄 𑀳𑀺 𑀓𑁄𑀘𑀺 𑀫𑀦𑀼𑀲𑁆𑀲𑁂𑀲𑀼,_  
_𑀧𑀼𑀣𑀼𑀲𑀺𑀧𑁆𑀧𑁂𑀦 𑀚𑀻𑀯𑀢𑀺;_  
_𑀏𑀯𑀁 𑀯𑀸𑀲𑁂𑀝𑁆𑀞 𑀚𑀸𑀦𑀸𑀳𑀺,_  
_𑀲𑀺𑀧𑁆𑀧𑀺𑀓𑁄 𑀲𑁄 𑀦 𑀩𑁆𑀭𑀸𑀳𑁆𑀫𑀡𑁄𑁇_  


1423\. _𑀬𑁄 𑀳𑀺 𑀓𑁄𑀘𑀺 𑀫𑀦𑀼𑀲𑁆𑀲𑁂𑀲𑀼,_  
_𑀯𑁄𑀳𑀸𑀭𑀁 𑀉𑀧𑀚𑀻𑀯𑀢𑀺;_  
_𑀏𑀯𑀁 𑀯𑀸𑀲𑁂𑀝𑁆𑀞 𑀚𑀸𑀦𑀸𑀳𑀺,_  
_𑀯𑀸𑀡𑀺𑀚𑁄 𑀲𑁄 𑀦 𑀩𑁆𑀭𑀸𑀳𑁆𑀫𑀡𑁄𑁇_  


1424\. _𑀬𑁄 𑀳𑀺 𑀓𑁄𑀘𑀺 𑀫𑀦𑀼𑀲𑁆𑀲𑁂𑀲𑀼,_  
_𑀧𑀭𑀧𑁂𑀲𑁆𑀲𑁂𑀦 𑀚𑀻𑀯𑀢𑀺;_  
_𑀏𑀯𑀁 𑀯𑀸𑀲𑁂𑀝𑁆𑀞 𑀚𑀸𑀦𑀸𑀳𑀺,_  
_𑀧𑁂𑀲𑁆𑀲𑀓𑁄 𑀲𑁄 𑀦 𑀩𑁆𑀭𑀸𑀳𑁆𑀫𑀡𑁄𑁇_  


1425\. _𑀬𑁄 𑀳𑀺 𑀓𑁄𑀘𑀺 𑀫𑀦𑀼𑀲𑁆𑀲𑁂𑀲𑀼,_  
_𑀅𑀤𑀺𑀦𑁆𑀦𑀁 𑀉𑀧𑀚𑀻𑀯𑀢𑀺;_  
_𑀏𑀯𑀁 𑀯𑀸𑀲𑁂𑀝𑁆𑀞 𑀚𑀸𑀦𑀸𑀳𑀺,_  
_𑀘𑁄𑀭𑁄 𑀏𑀲𑁄 𑀦 𑀩𑁆𑀭𑀸𑀳𑁆𑀫𑀡𑁄𑁇_  


1426\. _𑀬𑁄 𑀳𑀺 𑀓𑁄𑀘𑀺 𑀫𑀦𑀼𑀲𑁆𑀲𑁂𑀲𑀼,_  
_𑀇𑀲𑁆𑀲𑀢𑁆𑀣𑀁 𑀉𑀧𑀚𑀻𑀯𑀢𑀺;_  
_𑀏𑀯𑀁 𑀯𑀸𑀲𑁂𑀝𑁆𑀞 𑀚𑀸𑀦𑀸𑀳𑀺,_  
_𑀬𑁄𑀥𑀸𑀚𑀻𑀯𑁄 𑀦 𑀩𑁆𑀭𑀸𑀳𑁆𑀫𑀡𑁄𑁇_  


1427\. _𑀬𑁄 𑀳𑀺 𑀓𑁄𑀘𑀺 𑀫𑀦𑀼𑀲𑁆𑀲𑁂𑀲𑀼,_  
_𑀧𑁄𑀭𑁄𑀳𑀺𑀘𑁆𑀘𑁂𑀦 𑀚𑀻𑀯𑀢𑀺;_  
_𑀏𑀯𑀁 𑀯𑀸𑀲𑁂𑀝𑁆𑀞 𑀚𑀸𑀦𑀸𑀳𑀺,_  
_𑀬𑀸𑀚𑀓𑁄 𑀲𑁄 𑀦 𑀩𑁆𑀭𑀸𑀳𑁆𑀫𑀡𑁄𑁇_  


1428\. _𑀬𑁄 𑀳𑀺 𑀓𑁄𑀘𑀺 𑀫𑀦𑀼𑀲𑁆𑀲𑁂𑀲𑀼,_  
_𑀕𑀸𑀫𑀁 𑀭𑀝𑁆𑀞𑀜𑁆𑀘 𑀪𑀼𑀜𑁆𑀚𑀢𑀺;_  
_𑀏𑀯𑀁 𑀯𑀸𑀲𑁂𑀝𑁆𑀞 𑀚𑀸𑀦𑀸𑀳𑀺,_  
_𑀭𑀸𑀚𑀸 𑀏𑀲𑁄 𑀦 𑀩𑁆𑀭𑀸𑀳𑁆𑀫𑀡𑁄𑁇_  


1429\. _𑀦 𑀘𑀸𑀳𑀁 𑀩𑁆𑀭𑀸𑀳𑁆𑀫𑀡𑀁 𑀩𑁆𑀭𑀽𑀫𑀺,_  
_𑀬𑁄𑀦𑀺𑀚𑀁 𑀫𑀢𑁆𑀢𑀺𑀲𑀫𑁆𑀪𑀯𑀁;_  
_𑀪𑁄𑀯𑀸𑀤𑀺 𑀦𑀸𑀫 𑀲𑁄 𑀳𑁄𑀢𑀺,_  
_𑀲𑀘𑁂 𑀳𑁄𑀢𑀺 𑀲𑀓𑀺𑀜𑁆𑀘𑀦𑁄;_  
_𑀅𑀓𑀺𑀜𑁆𑀘𑀦𑀁 𑀅𑀦𑀸𑀤𑀸𑀦𑀁,_  
_𑀢𑀫𑀳𑀁 𑀩𑁆𑀭𑀽𑀫𑀺 𑀩𑁆𑀭𑀸𑀳𑁆𑀫𑀡𑀁𑁇_  


(458.)

1430\. _𑀲𑀩𑁆𑀩𑀲𑀁𑀬𑁄𑀚𑀦𑀁 𑀙𑁂𑀢𑁆𑀯𑀸,_  
_𑀬𑁄 𑀯𑁂 𑀦 𑀧𑀭𑀺𑀢𑀲𑁆𑀲𑀢𑀺;_  
_𑀲𑀗𑁆𑀕𑀸𑀢𑀺𑀕𑀁 𑀯𑀺𑀲𑀁𑀬𑀼𑀢𑁆𑀢𑀁,_  
_𑀢𑀫𑀳𑀁 𑀩𑁆𑀭𑀽𑀫𑀺 𑀩𑁆𑀭𑀸𑀳𑁆𑀫𑀡𑀁𑁇_  


1431\. _𑀙𑁂𑀢𑁆𑀯𑀸 𑀦𑀤𑁆𑀥𑀺𑀁 𑀯𑀭𑀢𑁆𑀢𑀜𑁆𑀘,_  
_𑀲𑀦𑁆𑀤𑀸𑀦𑀁 𑀲𑀳𑀦𑀼𑀓𑁆𑀓𑀫𑀁;_  
_𑀉𑀓𑁆𑀔𑀺𑀢𑁆𑀢𑀧𑀮𑀺𑀖𑀁 𑀩𑀼𑀤𑁆𑀥𑀁,_  
_𑀢𑀫𑀳𑀁 𑀩𑁆𑀭𑀽𑀫𑀺 𑀩𑁆𑀭𑀸𑀳𑁆𑀫𑀡𑀁𑁇_  


1432\. _𑀅𑀓𑁆𑀓𑁄𑀲𑀁 𑀯𑀥𑀩𑀦𑁆𑀥𑀜𑁆𑀘,_  
_𑀅𑀤𑀼𑀝𑁆𑀞𑁄 𑀬𑁄 𑀢𑀺𑀢𑀺𑀓𑁆𑀔𑀢𑀺;_  
_𑀔𑀦𑁆𑀢𑀻𑀩𑀮𑀁 𑀩𑀮𑀸𑀦𑀻𑀓𑀁,_  
_𑀢𑀫𑀳𑀁 𑀩𑁆𑀭𑀽𑀫𑀺 𑀩𑁆𑀭𑀸𑀳𑁆𑀫𑀡𑀁𑁇_  


1433\. _𑀅𑀓𑁆𑀓𑁄𑀥𑀦𑀁 𑀯𑀢𑀯𑀦𑁆𑀢𑀁,_  
_𑀲𑀻𑀮𑀯𑀦𑁆𑀢𑀁 𑀅𑀦𑀼𑀲𑁆𑀲𑀤𑀁;_  
_𑀤𑀦𑁆𑀢𑀁 𑀅𑀦𑁆𑀢𑀺𑀫𑀲𑀸𑀭𑀻𑀭𑀁,_  
_𑀢𑀫𑀳𑀁 𑀩𑁆𑀭𑀽𑀫𑀺 𑀩𑁆𑀭𑀸𑀳𑁆𑀫𑀡𑀁𑁇_  


1434\. _𑀯𑀸𑀭𑀺𑀧𑁄𑀓𑁆𑀔𑀭𑀧𑀢𑁆𑀢𑁂𑀯,_  
_𑀆𑀭𑀕𑁆𑀕𑁂𑀭𑀺𑀯 𑀲𑀸𑀲𑀧𑁄;_  
_𑀬𑁄 𑀦 𑀮𑀺𑀫𑁆𑀧𑀢𑀺 𑀓𑀸𑀫𑁂𑀲𑀼,_  
_𑀢𑀫𑀳𑀁 𑀩𑁆𑀭𑀽𑀫𑀺 𑀩𑁆𑀭𑀸𑀳𑁆𑀫𑀡𑀁𑁇_  


1435\. _𑀬𑁄 𑀤𑀼𑀓𑁆𑀔𑀲𑁆𑀲 𑀧𑀚𑀸𑀦𑀸𑀢𑀺,_  
_𑀇𑀥𑁂𑀯 𑀔𑀬𑀫𑀢𑁆𑀢𑀦𑁄;_  
_𑀧𑀦𑁆𑀦𑀪𑀸𑀭𑀁 𑀯𑀺𑀲𑀁𑀬𑀼𑀢𑁆𑀢𑀁,_  
_𑀢𑀫𑀳𑀁 𑀩𑁆𑀭𑀽𑀫𑀺 𑀩𑁆𑀭𑀸𑀳𑁆𑀫𑀡𑀁𑁇_  


1436\. _𑀕𑀫𑁆𑀪𑀻𑀭𑀧𑀜𑁆𑀜𑀁 𑀫𑁂𑀥𑀸𑀯𑀺𑀁,_  
_𑀫𑀕𑁆𑀕𑀸𑀫𑀕𑁆𑀕𑀲𑁆𑀲 𑀓𑁄𑀯𑀺𑀤𑀁;_  
_𑀉𑀢𑁆𑀢𑀫𑀢𑁆𑀣𑀫𑀦𑀼𑀧𑁆𑀧𑀢𑁆𑀢𑀁,_  
_𑀢𑀫𑀳𑀁 𑀩𑁆𑀭𑀽𑀫𑀺 𑀩𑁆𑀭𑀸𑀳𑁆𑀫𑀡𑀁𑁇_  


1437\. _𑀅𑀲𑀁𑀲𑀝𑁆𑀞𑀁 𑀕𑀳𑀝𑁆𑀞𑁂𑀳𑀺,_  
_𑀅𑀦𑀸𑀕𑀸𑀭𑁂𑀳𑀺 𑀘𑀽𑀪𑀬𑀁;_  
_𑀅𑀦𑁄𑀓𑀲𑀸𑀭𑀺𑀫𑀧𑁆𑀧𑀺𑀘𑁆𑀙𑀁,_  
_𑀢𑀫𑀳𑀁 𑀩𑁆𑀭𑀽𑀫𑀺 𑀩𑁆𑀭𑀸𑀳𑁆𑀫𑀡𑀁𑁇_  


1438\. _𑀦𑀺𑀥𑀸𑀬 𑀤𑀡𑁆𑀟𑀁 𑀪𑀽𑀢𑁂𑀲𑀼,_  
_𑀢𑀲𑁂𑀲𑀼 𑀣𑀸𑀯𑀭𑁂𑀲𑀼 𑀘;_  
_𑀬𑁄 𑀦 𑀳𑀦𑁆𑀢𑀺 𑀦 𑀖𑀸𑀢𑁂𑀢𑀺,_  
_𑀢𑀫𑀳𑀁 𑀩𑁆𑀭𑀽𑀫𑀺 𑀩𑁆𑀭𑀸𑀳𑁆𑀫𑀡𑀁𑁇_  


1439\. _𑀅𑀯𑀺𑀭𑀼𑀤𑁆𑀥𑀁 𑀯𑀺𑀭𑀼𑀤𑁆𑀥𑁂𑀲𑀼,_  
_𑀅𑀢𑁆𑀢𑀤𑀡𑁆𑀟𑁂𑀲𑀼 𑀦𑀺𑀩𑁆𑀩𑀼𑀢𑀁;_  
_𑀲𑀸𑀤𑀸𑀦𑁂𑀲𑀼 𑀅𑀦𑀸𑀤𑀸𑀦𑀁,_  
_𑀢𑀫𑀳𑀁 𑀩𑁆𑀭𑀽𑀫𑀺 𑀩𑁆𑀭𑀸𑀳𑁆𑀫𑀡𑀁𑁇_  


1440\. _𑀬𑀲𑁆𑀲 𑀭𑀸𑀕𑁄 𑀘 𑀤𑁄𑀲𑁄 𑀘,_  
_𑀫𑀸𑀦𑁄 𑀫𑀓𑁆𑀔𑁄 𑀘 𑀑𑀳𑀺𑀢𑁄;_  
_𑀲𑀸𑀲𑀧𑁄𑀭𑀺𑀯 𑀆𑀭𑀕𑁆𑀕𑀸,_  
_𑀢𑀫𑀳𑀁 𑀩𑁆𑀭𑀽𑀫𑀺 𑀩𑁆𑀭𑀸𑀳𑁆𑀫𑀡𑀁𑁇_  


(459.)

1441\. _𑀅𑀓𑀓𑁆𑀓𑀲𑀁 𑀯𑀺𑀜𑁆𑀜𑀸𑀧𑀦𑀺𑀁,_  
_𑀕𑀺𑀭𑀁 𑀲𑀘𑁆𑀘𑀁 𑀉𑀤𑀻𑀭𑀬𑁂;_  
_𑀬𑀸𑀬 𑀦𑀸𑀪𑀺𑀲𑀚𑁆𑀚𑁂 𑀓𑀺𑀜𑁆𑀘𑀺,_  
_𑀢𑀫𑀳𑀁 𑀩𑁆𑀭𑀽𑀫𑀺 𑀩𑁆𑀭𑀸𑀳𑁆𑀫𑀡𑀁𑁇_  


1442\. _𑀬𑁄 𑀘 𑀤𑀻𑀖𑀁 𑀯 𑀭𑀲𑁆𑀲𑀁 𑀯𑀸,_  
_𑀅𑀡𑀼𑀁 𑀣𑀽𑀮𑀁 𑀲𑀼𑀪𑀸𑀲𑀼𑀪𑀁;_  
_𑀮𑁄𑀓𑁂 𑀅𑀤𑀺𑀦𑁆𑀦𑀁 𑀦𑀸𑀤𑁂𑀢𑀺,_  
_𑀢𑀫𑀳𑀁 𑀩𑁆𑀭𑀽𑀫𑀺 𑀩𑁆𑀭𑀸𑀳𑁆𑀫𑀡𑀁𑁇_  


1443\. _𑀆𑀲𑀸 𑀬𑀲𑁆𑀲 𑀦 𑀯𑀺𑀚𑁆𑀚𑀦𑁆𑀢𑀺,_  
_𑀅𑀲𑁆𑀫𑀺𑀁 𑀮𑁄𑀓𑁂 𑀧𑀭𑀫𑁆𑀳𑀺 𑀘;_  
_𑀦𑀺𑀭𑀸𑀲𑀸𑀲𑀁 𑀯𑀺𑀲𑀁𑀬𑀼𑀢𑁆𑀢𑀁,_  
_𑀢𑀫𑀳𑀁 𑀩𑁆𑀭𑀽𑀫𑀺 𑀩𑁆𑀭𑀸𑀳𑁆𑀫𑀡𑀁𑁇_  


1444\. _𑀬𑀲𑁆𑀲𑀸𑀮𑀬𑀸 𑀦 𑀯𑀺𑀚𑁆𑀚𑀦𑁆𑀢𑀺,_  
_𑀅𑀜𑁆𑀜𑀸𑀬 𑀅𑀓𑀣𑀁𑀓𑀣𑀺𑀁;_  
_𑀅𑀫𑀢𑁄𑀕𑀥𑀁 𑀅𑀦𑀼𑀧𑁆𑀧𑀢𑁆𑀢𑀁,_  
_𑀢𑀫𑀳𑀁 𑀩𑁆𑀭𑀽𑀫𑀺 𑀩𑁆𑀭𑀸𑀳𑁆𑀫𑀡𑀁𑁇_  


1445\. _𑀬𑁄𑀥𑀧𑀼𑀜𑁆𑀜𑀜𑁆𑀘 𑀧𑀸𑀧𑀜𑁆𑀘,_  
_𑀉𑀪𑁄 𑀲𑀗𑁆𑀕𑀁 𑀉𑀧𑀘𑁆𑀘𑀕𑀸;_  
_𑀅𑀲𑁄𑀓𑀁 𑀯𑀺𑀭𑀚𑀁 𑀲𑀼𑀤𑁆𑀥𑀁,_  
_𑀢𑀫𑀳𑀁 𑀩𑁆𑀭𑀽𑀫𑀺 𑀩𑁆𑀭𑀸𑀳𑁆𑀫𑀡𑀁𑁇_  


1446\. _𑀘𑀦𑁆𑀤𑀁 𑀯 𑀯𑀺𑀫𑀮𑀁 𑀲𑀼𑀤𑁆𑀥𑀁,_  
_𑀯𑀺𑀧𑁆𑀧𑀲𑀦𑁆𑀦𑀁 𑀅𑀦𑀸𑀯𑀺𑀮𑀁;_  
_𑀦𑀦𑁆𑀤𑀻𑀪𑀯𑀧𑀭𑀺𑀓𑁆𑀔𑀻𑀡𑀁,_  
_𑀢𑀫𑀳𑀁 𑀩𑁆𑀭𑀽𑀫𑀺 𑀩𑁆𑀭𑀸𑀳𑁆𑀫𑀡𑀁𑁇_  


1447\. _𑀬𑁄 𑀇𑀫𑀁 𑀧𑀮𑀺𑀧𑀣𑀁 𑀤𑀼𑀕𑁆𑀕𑀁,_  
_𑀲𑀁𑀲𑀸𑀭𑀁 𑀫𑁄𑀳𑀫𑀘𑁆𑀘𑀕𑀸;_  
_𑀢𑀺𑀡𑁆𑀡𑁄 𑀧𑀸𑀭𑀗𑁆𑀕𑀢𑁄 𑀛𑀸𑀬𑀻,_  
_𑀅𑀦𑁂𑀚𑁄 𑀅𑀓𑀣𑀁𑀓𑀣𑀻;_  
_𑀅𑀦𑀼𑀧𑀸𑀤𑀸𑀬 𑀦𑀺𑀩𑁆𑀩𑀼𑀢𑁄,_  
_𑀢𑀫𑀳𑀁 𑀩𑁆𑀭𑀽𑀫𑀺 𑀩𑁆𑀭𑀸𑀳𑁆𑀫𑀡𑀁𑁇_  


1448\. _𑀬𑁄𑀥𑀓𑀸𑀫𑁂 𑀧𑀳𑀦𑁆𑀢𑁆𑀯𑀸𑀦,_  
_𑀅𑀦𑀸𑀕𑀸𑀭𑁄 𑀧𑀭𑀺𑀩𑁆𑀩𑀚𑁂;_  
_𑀓𑀸𑀫𑀪𑀯𑀧𑀭𑀺𑀓𑁆𑀔𑀻𑀡𑀁,_  
_𑀢𑀫𑀳𑀁 𑀩𑁆𑀭𑀽𑀫𑀺 𑀩𑁆𑀭𑀸𑀳𑁆𑀫𑀡𑀁𑁇_  


1449\. _𑀬𑁄𑀥𑀢𑀡𑁆𑀳𑀁 𑀧𑀳𑀦𑁆𑀢𑁆𑀯𑀸𑀦,_  
_𑀅𑀦𑀸𑀕𑀸𑀭𑁄 𑀧𑀭𑀺𑀩𑁆𑀩𑀚𑁂;_  
_𑀢𑀡𑁆𑀳𑀸𑀪𑀯𑀧𑀭𑀺𑀓𑁆𑀔𑀻𑀡𑀁,_  
_𑀢𑀫𑀳𑀁 𑀩𑁆𑀭𑀽𑀫𑀺 𑀩𑁆𑀭𑀸𑀳𑁆𑀫𑀡𑀁𑁇_  


1450\. _𑀳𑀺𑀢𑁆𑀯𑀸 𑀫𑀸𑀦𑀼𑀲𑀓𑀁 𑀬𑁄𑀕𑀁,_  
_𑀤𑀺𑀩𑁆𑀩𑀁 𑀬𑁄𑀕𑀁 𑀉𑀧𑀘𑁆𑀘𑀕𑀸;_  
_𑀲𑀩𑁆𑀩𑀬𑁄𑀕𑀯𑀺𑀲𑀁𑀬𑀼𑀢𑁆𑀢𑀁,_  
_𑀢𑀫𑀳𑀁 𑀩𑁆𑀭𑀽𑀫𑀺 𑀩𑁆𑀭𑀸𑀳𑁆𑀫𑀡𑀁𑁇_  


1451\. _𑀳𑀺𑀢𑁆𑀯𑀸 𑀭𑀢𑀺𑀜𑁆𑀘 𑀅𑀭𑀢𑀺𑀁,_  
_𑀲𑀻𑀢𑀻𑀪𑀽𑀢𑀁 𑀦𑀺𑀭𑀽𑀧𑀥𑀺𑀁;_  
_𑀲𑀩𑁆𑀩𑀮𑁄𑀓𑀸𑀪𑀺𑀪𑀼𑀁 𑀯𑀻𑀭𑀁,_  
_𑀢𑀫𑀳𑀁 𑀩𑁆𑀭𑀽𑀫𑀺 𑀩𑁆𑀭𑀸𑀳𑁆𑀫𑀡𑀁𑁇_  


1452\. _𑀘𑀼𑀢𑀺𑀁 𑀬𑁄 𑀯𑁂𑀤𑀺 𑀲𑀢𑁆𑀢𑀸𑀦𑀁,_  
_𑀉𑀧𑀧𑀢𑁆𑀢𑀺𑀜𑁆𑀘 𑀲𑀩𑁆𑀩𑀲𑁄;_  
_𑀅𑀲𑀢𑁆𑀢𑀁 𑀲𑀼𑀕𑀢𑀁 𑀩𑀼𑀤𑁆𑀥𑀁,_  
_𑀢𑀫𑀳𑀁 𑀩𑁆𑀭𑀽𑀫𑀺 𑀩𑁆𑀭𑀸𑀳𑁆𑀫𑀡𑀁𑁇_  


1453\. _𑀬𑀲𑁆𑀲 𑀕𑀢𑀺𑀁 𑀦 𑀚𑀸𑀦𑀦𑁆𑀢𑀺,_  
_𑀤𑁂𑀯𑀸 𑀕𑀦𑁆𑀥𑀩𑁆𑀩𑀫𑀸𑀦𑀼𑀲𑀸;_  
_𑀔𑀻𑀡𑀸𑀲𑀯𑀁 𑀅𑀭𑀳𑀦𑁆𑀢𑀁,_  
_𑀢𑀫𑀳𑀁 𑀩𑁆𑀭𑀽𑀫𑀺 𑀩𑁆𑀭𑀸𑀳𑁆𑀫𑀡𑀁𑁇_  


1454\. _𑀬𑀲𑁆𑀲 𑀧𑀼𑀭𑁂 𑀘 𑀧𑀘𑁆𑀙𑀸 𑀘,_  
_𑀫𑀚𑁆𑀛𑁂 𑀘 𑀦𑀢𑁆𑀣𑀺 𑀓𑀺𑀜𑁆𑀘𑀦𑀁;_  
_𑀅𑀓𑀺𑀜𑁆𑀘𑀦𑀁 𑀅𑀦𑀸𑀤𑀸𑀦𑀁,_  
_𑀢𑀫𑀳𑀁 𑀩𑁆𑀭𑀽𑀫𑀺 𑀩𑁆𑀭𑀸𑀳𑁆𑀫𑀡𑀁𑁇_  


1455\. _𑀉𑀲𑀪𑀁 𑀧𑀯𑀭𑀁 𑀯𑀻𑀭𑀁,_  
_𑀫𑀳𑁂𑀲𑀺𑀁 𑀯𑀺𑀚𑀺𑀢𑀸𑀯𑀺𑀦𑀁;_  
_𑀅𑀦𑁂𑀚𑀁 𑀦𑁆𑀳𑀸𑀢𑀓𑀁 𑀩𑀼𑀤𑁆𑀥𑀁,_  
_𑀢𑀫𑀳𑀁 𑀩𑁆𑀭𑀽𑀫𑀺 𑀩𑁆𑀭𑀸𑀳𑁆𑀫𑀡𑀁𑁇_  


1456\. _𑀧𑀼𑀩𑁆𑀩𑁂𑀦𑀺𑀯𑀸𑀲𑀁 𑀬𑁄 𑀯𑁂𑀤𑀺,_  
_𑀲𑀕𑁆𑀕𑀸𑀧𑀸𑀬𑀜𑁆𑀘 𑀧𑀲𑁆𑀲𑀢𑀺;_  
_𑀅𑀣𑁄 𑀚𑀸𑀢𑀺𑀓𑁆𑀔𑀬𑀁 𑀧𑀢𑁆𑀢𑁄,_  
_𑀢𑀫𑀳𑀁 𑀩𑁆𑀭𑀽𑀫𑀺 𑀩𑁆𑀭𑀸𑀳𑁆𑀫𑀡𑀁𑁇_  


(460.)

1457\. _𑀲𑀫𑀜𑁆𑀜𑀸 𑀳𑁂𑀲𑀸 𑀮𑁄𑀓𑀲𑁆𑀫𑀺𑀁,_  
_𑀦𑀸𑀫𑀕𑁄𑀢𑁆𑀢𑀁 𑀧𑀓𑀧𑁆𑀧𑀺𑀢𑀁;_  
_𑀲𑀫𑁆𑀫𑀼𑀘𑁆𑀘𑀸 𑀲𑀫𑀼𑀤𑀸𑀕𑀢𑀁,_  
_𑀢𑀢𑁆𑀣 𑀢𑀢𑁆𑀣 𑀧𑀓𑀧𑁆𑀧𑀺𑀢𑀁𑁇_  


1458\. _𑀤𑀻𑀖𑀭𑀢𑁆𑀢𑀸𑀦𑀼𑀲𑀬𑀺𑀢𑀁,_  
_𑀤𑀺𑀝𑁆𑀞𑀺𑀕𑀢𑀫𑀚𑀸𑀦𑀢𑀁;_  
_𑀅𑀚𑀸𑀦𑀦𑁆𑀢𑀸 𑀦𑁄 𑀧𑀩𑁆𑀭𑀼𑀦𑁆𑀢𑀺,_  
_𑀚𑀸𑀢𑀺𑀬𑀸 𑀳𑁄𑀢𑀺 𑀩𑁆𑀭𑀸𑀳𑁆𑀫𑀡𑁄𑁇_  


1459\. _𑀦 𑀚𑀘𑁆𑀘𑀸 𑀩𑁆𑀭𑀸𑀳𑁆𑀫𑀡𑁄 𑀳𑁄𑀢𑀺,_  
_𑀦 𑀚𑀘𑁆𑀘𑀸 𑀳𑁄𑀢𑀺 𑀅𑀩𑁆𑀭𑀸𑀳𑁆𑀫𑀡𑁄;_  
_𑀓𑀫𑁆𑀫𑀼𑀦𑀸 𑀩𑁆𑀭𑀸𑀳𑁆𑀫𑀡𑁄 𑀳𑁄𑀢𑀺,_  
_𑀓𑀫𑁆𑀫𑀼𑀦𑀸 𑀳𑁄𑀢𑀺 𑀅𑀩𑁆𑀭𑀸𑀳𑁆𑀫𑀡𑁄𑁇_  


1460\. _𑀓𑀲𑁆𑀲𑀓𑁄 𑀓𑀫𑁆𑀫𑀼𑀦𑀸 𑀳𑁄𑀢𑀺,_  
_𑀲𑀺𑀧𑁆𑀧𑀺𑀓𑁄 𑀳𑁄𑀢𑀺 𑀓𑀫𑁆𑀫𑀼𑀦𑀸;_  
_𑀯𑀸𑀡𑀺𑀚𑁄 𑀓𑀫𑁆𑀫𑀼𑀦𑀸 𑀳𑁄𑀢𑀺,_  
_𑀧𑁂𑀲𑁆𑀲𑀓𑁄 𑀳𑁄𑀢𑀺 𑀓𑀫𑁆𑀫𑀼𑀦𑀸𑁇_  


1461\. _𑀘𑁄𑀭𑁄𑀧𑀺 𑀓𑀫𑁆𑀫𑀼𑀦𑀸 𑀳𑁄𑀢𑀺,_  
_𑀬𑁄𑀥𑀸𑀚𑀻𑀯𑁄𑀧𑀺 𑀓𑀫𑁆𑀫𑀼𑀦𑀸;_  
_𑀬𑀸𑀚𑀓𑁄 𑀓𑀫𑁆𑀫𑀼𑀦𑀸 𑀳𑁄𑀢𑀺,_  
_𑀭𑀸𑀚𑀸𑀧𑀺 𑀳𑁄𑀢𑀺 𑀓𑀫𑁆𑀫𑀼𑀦𑀸𑁇_  


1462\. _𑀏𑀯𑀫𑁂𑀢𑀁 𑀬𑀣𑀸𑀪𑀽𑀢𑀁,_  
_𑀓𑀫𑁆𑀫𑀁 𑀧𑀲𑁆𑀲𑀦𑁆𑀢𑀺 𑀧𑀡𑁆𑀟𑀺𑀢𑀸;_  
_𑀧𑀝𑀺𑀘𑁆𑀘𑀲𑀫𑀼𑀧𑁆𑀧𑀸𑀤𑀤𑀲𑁆𑀲𑀸,_  
_𑀓𑀫𑁆𑀫𑀯𑀺𑀧𑀸𑀓𑀓𑁄𑀯𑀺𑀤𑀸𑁇_  


1463\. _𑀓𑀫𑁆𑀫𑀼𑀦𑀸 𑀯𑀢𑁆𑀢𑀢𑀺 𑀮𑁄𑀓𑁄,_  
_𑀓𑀫𑁆𑀫𑀼𑀦𑀸 𑀯𑀢𑁆𑀢𑀢𑀺 𑀧𑀚𑀸;_  
_𑀓𑀫𑁆𑀫𑀦𑀺𑀩𑀦𑁆𑀥𑀦𑀸 𑀲𑀢𑁆𑀢𑀸,_  
_𑀭𑀣𑀲𑁆𑀲𑀸𑀡𑀻𑀯 𑀬𑀸𑀬𑀢𑁄𑁇_  


1464\. _𑀢𑀧𑁂𑀦 𑀩𑁆𑀭𑀳𑁆𑀫𑀘𑀭𑀺𑀬𑁂𑀦,_  
_𑀲𑀁𑀬𑀫𑁂𑀦 𑀤𑀫𑁂𑀦 𑀘;_  
_𑀏𑀢𑁂𑀦 𑀩𑁆𑀭𑀸𑀳𑁆𑀫𑀡𑁄 𑀳𑁄𑀢𑀺,_  
_𑀏𑀢𑀁 𑀩𑁆𑀭𑀸𑀳𑁆𑀫𑀡𑀫𑀼𑀢𑁆𑀢𑀫𑀁𑁇_  


1465\. _𑀢𑀻𑀳𑀺 𑀯𑀺𑀚𑁆𑀚𑀸𑀳𑀺 𑀲𑀫𑁆𑀧𑀦𑁆𑀦𑁄,_  
_𑀲𑀦𑁆𑀢𑁄 𑀔𑀻𑀡𑀧𑀼𑀦𑀩𑁆𑀪𑀯𑁄;_  
_𑀏𑀯𑀁 𑀯𑀸𑀲𑁂𑀝𑁆𑀞 𑀚𑀸𑀦𑀸𑀳𑀺,_  
_𑀩𑁆𑀭𑀳𑁆𑀫𑀸 𑀲𑀓𑁆𑀓𑁄 𑀯𑀺𑀚𑀸𑀦𑀢𑀦𑁆”𑀢𑀺𑁇_  


(461.)

1466\. 𑀏𑀯𑀁 𑀯𑀼𑀢𑁆𑀢𑁂, 𑀯𑀸𑀲𑁂𑀝𑁆𑀞𑀪𑀸𑀭𑀤𑁆𑀯𑀸𑀚𑀸 𑀫𑀸𑀡𑀯𑀸 𑀪𑀕𑀯𑀦𑁆𑀢𑀁 𑀏𑀢𑀤𑀯𑁄𑀘𑀼𑀁—  “𑀅𑀪𑀺𑀓𑁆𑀓𑀦𑁆𑀢𑀁, 𑀪𑁄 𑀕𑁄𑀢𑀫, 𑀅𑀪𑀺𑀓𑁆𑀓𑀦𑁆𑀢𑀁, 𑀪𑁄 𑀕𑁄𑀢𑀫𑁇 𑀲𑁂𑀬𑁆𑀬𑀣𑀸𑀧𑀺, 𑀪𑁄 𑀕𑁄𑀢𑀫, 𑀦𑀺𑀓𑁆𑀓𑀼𑀚𑁆𑀚𑀺𑀢𑀁 𑀯𑀸 𑀉𑀓𑁆𑀓𑀼𑀚𑁆𑀚𑁂𑀬𑁆𑀬, 𑀧𑀝𑀺𑀘𑁆𑀙𑀦𑁆𑀦𑀁 𑀯𑀸 𑀯𑀺𑀯𑀭𑁂𑀬𑁆𑀬, 𑀫𑀽𑀍𑀳𑀲𑁆𑀲 𑀯𑀸 𑀫𑀕𑁆𑀕𑀁 𑀆𑀘𑀺𑀓𑁆𑀔𑁂𑀬𑁆𑀬, 𑀅𑀦𑁆𑀥𑀓𑀸𑀭𑁂 𑀯𑀸 𑀢𑁂𑀮𑀧𑀚𑁆𑀚𑁄𑀢𑀁 𑀥𑀸𑀭𑁂𑀬𑁆𑀬 ‘𑀘𑀓𑁆𑀔𑀼𑀫𑀦𑁆𑀢𑁄 𑀭𑀽𑀧𑀸𑀦𑀺 𑀤𑀓𑁆𑀔𑀦𑁆𑀢𑀻’𑀢𑀺; 𑀏𑀯𑀫𑁂𑀯𑀁 𑀪𑁄𑀢𑀸 𑀕𑁄𑀢𑀫𑁂𑀦 𑀅𑀦𑁂𑀓𑀧𑀭𑀺𑀬𑀸𑀬𑁂𑀦 𑀥𑀫𑁆𑀫𑁄 𑀧𑀓𑀸𑀲𑀺𑀢𑁄𑁇 𑀏𑀢𑁂 𑀫𑀬𑀁 𑀪𑀯𑀦𑁆𑀢𑀁 𑀕𑁄𑀢𑀫𑀁 𑀲𑀭𑀡𑀁 𑀕𑀘𑁆𑀙𑀸𑀫 𑀥𑀫𑁆𑀫𑀜𑁆𑀘 𑀪𑀺𑀓𑁆𑀔𑀼𑀲𑀁𑀖𑀜𑁆𑀘𑁇 𑀉𑀧𑀸𑀲𑀓𑁂 𑀦𑁄 𑀪𑀯𑀁 𑀕𑁄𑀢𑀫𑁄 𑀥𑀸𑀭𑁂𑀢𑀼 𑀅𑀚𑁆𑀚𑀢𑀕𑁆𑀕𑁂 𑀧𑀸𑀡𑀼𑀧𑁂𑀢𑀁 𑀲𑀭𑀡𑀁 𑀕𑀢𑁂”𑀢𑀺𑁇

---

1467\. 𑀯𑀸𑀲𑁂𑀝𑁆𑀞𑀲𑀼𑀢𑁆𑀢𑀁 𑀦𑀺𑀝𑁆𑀞𑀺𑀢𑀁 𑀅𑀝𑁆𑀞𑀫𑀁𑁇



[Go to previous page (5.7 Dhanañjānisutta)](5.7.md) / [Go to parent page (5 Brāhmaṇavagga)](../5.md) / [Go to next page (5.9 Subhasutta)](5.9.md)


