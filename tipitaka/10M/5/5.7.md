
[Home](/) / [10M Majjhimapaṇṇāsapāḷi](../../10M.md) / [5 Brāhmaṇavagga](../5.md)

# 𑁫𑁇𑁭 𑀥𑀦𑀜𑁆𑀚𑀸𑀦𑀺𑀲𑀼𑀢𑁆𑀢

### 𑀩𑁆𑀭𑀸𑀳𑁆𑀫𑀡𑀯𑀕𑁆𑀕

### 𑀥𑀦𑀜𑁆𑀚𑀸𑀦𑀺𑀲𑀼𑀢𑁆𑀢

(445.)

1369\. 𑀏𑀯𑀁 𑀫𑁂 𑀲𑀼𑀢𑀁—  𑀏𑀓𑀁 𑀲𑀫𑀬𑀁 𑀪𑀕𑀯𑀸 𑀭𑀸𑀚𑀕𑀳𑁂 𑀯𑀺𑀳𑀭𑀢𑀺 𑀯𑁂𑀍𑀉𑀯𑀦𑁂 𑀓𑀮𑀦𑁆𑀤𑀓𑀦𑀺𑀯𑀸𑀧𑁂𑁇 𑀢𑁂𑀦 𑀔𑁄 𑀧𑀦 𑀲𑀫𑀬𑁂𑀦 𑀆𑀬𑀲𑁆𑀫𑀸 𑀲𑀸𑀭𑀺𑀧𑀼𑀢𑁆𑀢𑁄 𑀤𑀓𑁆𑀔𑀺𑀡𑀸𑀕𑀺𑀭𑀺𑀲𑁆𑀫𑀺𑀁 𑀘𑀸𑀭𑀺𑀓𑀁 𑀘𑀭𑀢𑀺 𑀫𑀳𑀢𑀸 𑀪𑀺𑀓𑁆𑀔𑀼𑀲𑀁𑀖𑁂𑀦 𑀲𑀤𑁆𑀥𑀺𑀁𑁇 𑀅𑀣 𑀔𑁄 𑀅𑀜𑁆𑀜𑀢𑀭𑁄 𑀪𑀺𑀓𑁆𑀔𑀼 𑀭𑀸𑀚𑀕𑀳𑁂 𑀯𑀲𑁆𑀲𑀁𑀯𑀼𑀝𑁆𑀞𑁄 𑀬𑁂𑀦 𑀤𑀓𑁆𑀔𑀺𑀡𑀸𑀕𑀺𑀭𑀺 𑀬𑁂𑀦𑀸𑀬𑀲𑁆𑀫𑀸 𑀲𑀸𑀭𑀺𑀧𑀼𑀢𑁆𑀢𑁄 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀆𑀬𑀲𑁆𑀫𑀢𑀸 𑀲𑀸𑀭𑀺𑀧𑀼𑀢𑁆𑀢𑁂𑀦 𑀲𑀤𑁆𑀥𑀺𑀁 𑀲𑀫𑁆𑀫𑁄𑀤𑀺𑁇 𑀲𑀫𑁆𑀫𑁄𑀤𑀦𑀻𑀬𑀁 𑀓𑀣𑀁 𑀲𑀸𑀭𑀡𑀻𑀬𑀁 𑀯𑀻𑀢𑀺𑀲𑀸𑀭𑁂𑀢𑁆𑀯𑀸 𑀏𑀓𑀫𑀦𑁆𑀢𑀁 𑀦𑀺𑀲𑀻𑀤𑀺𑁇 𑀏𑀓𑀫𑀦𑁆𑀢𑀁 𑀦𑀺𑀲𑀺𑀦𑁆𑀦𑀁 𑀔𑁄 𑀢𑀁 𑀪𑀺𑀓𑁆𑀔𑀼𑀁 𑀆𑀬𑀲𑁆𑀫𑀸 𑀲𑀸𑀭𑀺𑀧𑀼𑀢𑁆𑀢𑁄 𑀏𑀢𑀤𑀯𑁄𑀘—  “𑀓𑀘𑁆𑀘𑀸𑀯𑀼𑀲𑁄, 𑀪𑀕𑀯𑀸 𑀅𑀭𑁄𑀕𑁄 𑀘 𑀩𑀮𑀯𑀸 𑀘𑀸”𑀢𑀺? “𑀅𑀭𑁄𑀕𑁄 𑀘𑀸𑀯𑀼𑀲𑁄, 𑀪𑀕𑀯𑀸 𑀩𑀮𑀯𑀸 𑀘𑀸”𑀢𑀺𑁇 “𑀓𑀘𑁆𑀘𑀺 𑀧𑀦𑀸𑀯𑀼𑀲𑁄, 𑀪𑀺𑀓𑁆𑀔𑀼𑀲𑀁𑀖𑁄 𑀅𑀭𑁄𑀕𑁄 𑀘 𑀩𑀮𑀯𑀸 𑀘𑀸”𑀢𑀺? “𑀪𑀺𑀓𑁆𑀔𑀼𑀲𑀁𑀖𑁄𑀧𑀺 𑀔𑁄, 𑀆𑀯𑀼𑀲𑁄, 𑀅𑀭𑁄𑀕𑁄 𑀘 𑀩𑀮𑀯𑀸 𑀘𑀸”𑀢𑀺𑁇 “𑀏𑀢𑁆𑀣, 𑀆𑀯𑀼𑀲𑁄, 𑀢𑀡𑁆𑀟𑀼𑀮𑀧𑀸𑀮𑀺𑀤𑁆𑀯𑀸𑀭𑀸𑀬 𑀥𑀦𑀜𑁆𑀚𑀸𑀦𑀺 𑀦𑀸𑀫 𑀩𑁆𑀭𑀸𑀳𑁆𑀫𑀡𑁄 𑀅𑀢𑁆𑀣𑀺𑁇 𑀓𑀘𑁆𑀘𑀸𑀯𑀼𑀲𑁄, 𑀥𑀦𑀜𑁆𑀚𑀸𑀦𑀺 𑀩𑁆𑀭𑀸𑀳𑁆𑀫𑀡𑁄 𑀅𑀭𑁄𑀕𑁄 𑀘 𑀩𑀮𑀯𑀸 𑀘𑀸”𑀢𑀺? “𑀥𑀦𑀜𑁆𑀚𑀸𑀦𑀺𑀧𑀺 𑀔𑁄, 𑀆𑀯𑀼𑀲𑁄, 𑀩𑁆𑀭𑀸𑀳𑁆𑀫𑀡𑁄 𑀅𑀭𑁄𑀕𑁄 𑀘 𑀩𑀮𑀯𑀸 𑀘𑀸”𑀢𑀺𑁇 “𑀓𑀘𑁆𑀘𑀺 𑀧𑀦𑀸𑀯𑀼𑀲𑁄, 𑀥𑀦𑀜𑁆𑀚𑀸𑀦𑀺 𑀩𑁆𑀭𑀸𑀳𑁆𑀫𑀡𑁄 𑀅𑀧𑁆𑀧𑀫𑀢𑁆𑀢𑁄”𑀢𑀺? “𑀓𑀼𑀢𑁄 𑀧𑀦𑀸𑀯𑀼𑀲𑁄, 𑀥𑀦𑀜𑁆𑀚𑀸𑀦𑀺𑀲𑁆𑀲 𑀩𑁆𑀭𑀸𑀳𑁆𑀫𑀡𑀲𑁆𑀲 𑀅𑀧𑁆𑀧𑀫𑀸𑀤𑁄? 𑀥𑀦𑀜𑁆𑀚𑀸𑀦𑀺, 𑀆𑀯𑀼𑀲𑁄, 𑀩𑁆𑀭𑀸𑀳𑁆𑀫𑀡𑁄 𑀭𑀸𑀚𑀸𑀦𑀁 𑀦𑀺𑀲𑁆𑀲𑀸𑀬 𑀩𑁆𑀭𑀸𑀳𑁆𑀫𑀡𑀕𑀳𑀧𑀢𑀺𑀓𑁂 𑀯𑀺𑀮𑀼𑀫𑁆𑀧𑀢𑀺, 𑀩𑁆𑀭𑀸𑀳𑁆𑀫𑀡𑀕𑀳𑀧𑀢𑀺𑀓𑁂 𑀦𑀺𑀲𑁆𑀲𑀸𑀬 𑀭𑀸𑀚𑀸𑀦𑀁 𑀯𑀺𑀮𑀼𑀫𑁆𑀧𑀢𑀺𑁇 𑀬𑀸𑀧𑀺𑀲𑁆𑀲 𑀪𑀭𑀺𑀬𑀸 𑀲𑀤𑁆𑀥𑀸 𑀲𑀤𑁆𑀥𑀓𑀼𑀮𑀸 𑀆𑀦𑀻𑀢𑀸 𑀲𑀸𑀧𑀺 𑀓𑀸𑀮𑀗𑁆𑀓𑀢𑀸; 𑀅𑀜𑁆𑀜𑀸𑀲𑁆𑀲 𑀪𑀭𑀺𑀬𑀸 𑀅𑀲𑁆𑀲𑀤𑁆𑀥𑀸 𑀅𑀲𑁆𑀲𑀤𑁆𑀥𑀓𑀼𑀮𑀸 𑀆𑀦𑀻𑀢𑀸”𑀢𑀺𑁇 “𑀤𑀼𑀲𑁆𑀲𑀼𑀢𑀁 𑀯𑀢𑀸𑀯𑀼𑀲𑁄, 𑀅𑀲𑁆𑀲𑀼𑀫𑁆𑀳, 𑀤𑀼𑀲𑁆𑀲𑀼𑀢𑀁 𑀯𑀢𑀸𑀯𑀼𑀲𑁄, 𑀅𑀲𑁆𑀲𑀼𑀫𑁆𑀳; 𑀬𑁂 𑀫𑀬𑀁 𑀥𑀦𑀜𑁆𑀚𑀸𑀦𑀺𑀁 𑀩𑁆𑀭𑀸𑀳𑁆𑀫𑀡𑀁 𑀧𑀫𑀢𑁆𑀢𑀁 𑀅𑀲𑁆𑀲𑀼𑀫𑁆𑀳𑁇 𑀅𑀧𑁆𑀧𑁂𑀯 𑀘 𑀦𑀸𑀫 𑀫𑀬𑀁 𑀓𑀤𑀸𑀘𑀺 𑀓𑀭𑀳𑀘𑀺 𑀥𑀦𑀜𑁆𑀚𑀸𑀦𑀺𑀦𑀸 𑀩𑁆𑀭𑀸𑀳𑁆𑀫𑀡𑁂𑀦 𑀲𑀤𑁆𑀥𑀺𑀁 𑀲𑀫𑀸𑀕𑀘𑁆𑀙𑁂𑀬𑁆𑀬𑀸𑀫, 𑀅𑀧𑁆𑀧𑁂𑀯 𑀦𑀸𑀫 𑀲𑀺𑀬𑀸 𑀓𑁄𑀘𑀺𑀤𑁂𑀯 𑀓𑀣𑀸𑀲𑀮𑁆𑀮𑀸𑀧𑁄”𑀢𑀺?

(446.)

1370\. 𑀅𑀣 𑀔𑁄 𑀆𑀬𑀲𑁆𑀫𑀸 𑀲𑀸𑀭𑀺𑀧𑀼𑀢𑁆𑀢𑁄 𑀤𑀓𑁆𑀔𑀺𑀡𑀸𑀕𑀺𑀭𑀺𑀲𑁆𑀫𑀺𑀁 𑀬𑀣𑀸𑀪𑀺𑀭𑀦𑁆𑀢𑀁 𑀯𑀺𑀳𑀭𑀺𑀢𑁆𑀯𑀸 𑀬𑁂𑀦 𑀭𑀸𑀚𑀕𑀳𑀁 𑀢𑁂𑀦 𑀘𑀸𑀭𑀺𑀓𑀁 𑀧𑀓𑁆𑀓𑀸𑀫𑀺𑁇 𑀅𑀦𑀼𑀧𑀼𑀩𑁆𑀩𑁂𑀦 𑀘𑀸𑀭𑀺𑀓𑀁 𑀘𑀭𑀫𑀸𑀦𑁄 𑀬𑁂𑀦 𑀭𑀸𑀚𑀕𑀳𑀁 𑀢𑀤𑀯𑀲𑀭𑀺𑁇 𑀢𑀢𑁆𑀭 𑀲𑀼𑀤𑀁 𑀆𑀬𑀲𑁆𑀫𑀸 𑀲𑀸𑀭𑀺𑀧𑀼𑀢𑁆𑀢𑁄 𑀭𑀸𑀚𑀕𑀳𑁂 𑀯𑀺𑀳𑀭𑀢𑀺 𑀯𑁂𑀍𑀉𑀯𑀦𑁂 𑀓𑀮𑀦𑁆𑀤𑀓𑀦𑀺𑀯𑀸𑀧𑁂𑁇 𑀅𑀣 𑀔𑁄 𑀆𑀬𑀲𑁆𑀫𑀸 𑀲𑀸𑀭𑀺𑀧𑀼𑀢𑁆𑀢𑁄 𑀧𑀼𑀩𑁆𑀩𑀡𑁆𑀳𑀲𑀫𑀬𑀁 𑀦𑀺𑀯𑀸𑀲𑁂𑀢𑁆𑀯𑀸 𑀧𑀢𑁆𑀢𑀘𑀻𑀯𑀭𑀫𑀸𑀤𑀸𑀬 𑀭𑀸𑀚𑀕𑀳𑀁 𑀧𑀺𑀡𑁆𑀟𑀸𑀬 𑀧𑀸𑀯𑀺𑀲𑀺𑁇 𑀢𑁂𑀦 𑀔𑁄 𑀧𑀦 𑀲𑀫𑀬𑁂𑀦 𑀥𑀦𑀜𑁆𑀚𑀸𑀦𑀺 𑀩𑁆𑀭𑀸𑀳𑁆𑀫𑀡𑁄 𑀩𑀳𑀺𑀦𑀕𑀭𑁂 𑀕𑀸𑀯𑁄 𑀕𑁄𑀝𑁆𑀞𑁂 𑀤𑀼𑀳𑀸𑀧𑁂𑀢𑀺𑁇 𑀅𑀣 𑀔𑁄 𑀆𑀬𑀲𑁆𑀫𑀸 𑀲𑀸𑀭𑀺𑀧𑀼𑀢𑁆𑀢𑁄 𑀭𑀸𑀚𑀕𑀳𑁂 𑀧𑀺𑀡𑁆𑀟𑀸𑀬 𑀘𑀭𑀺𑀢𑁆𑀯𑀸 𑀧𑀘𑁆𑀙𑀸𑀪𑀢𑁆𑀢𑀁 𑀧𑀺𑀡𑁆𑀟𑀧𑀸𑀢𑀧𑀝𑀺𑀓𑁆𑀓𑀦𑁆𑀢𑁄 𑀬𑁂𑀦 𑀥𑀦𑀜𑁆𑀚𑀸𑀦𑀺 𑀩𑁆𑀭𑀸𑀳𑁆𑀫𑀡𑁄 𑀢𑁂𑀦𑀼𑀧𑀲𑀗𑁆𑀓𑀫𑀺𑁇 𑀅𑀤𑁆𑀤𑀲𑀸 𑀔𑁄 𑀥𑀦𑀜𑁆𑀚𑀸𑀦𑀺 𑀩𑁆𑀭𑀸𑀳𑁆𑀫𑀡𑁄 𑀆𑀬𑀲𑁆𑀫𑀦𑁆𑀢𑀁 𑀲𑀸𑀭𑀺𑀧𑀼𑀢𑁆𑀢𑀁 𑀤𑀽𑀭𑀢𑁄𑀯 𑀆𑀕𑀘𑁆𑀙𑀦𑁆𑀢𑀁𑁇 𑀤𑀺𑀲𑁆𑀯𑀸𑀦 𑀬𑁂𑀦𑀸𑀬𑀲𑁆𑀫𑀸 𑀲𑀸𑀭𑀺𑀧𑀼𑀢𑁆𑀢𑁄 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀆𑀬𑀲𑁆𑀫𑀦𑁆𑀢𑀁 𑀲𑀸𑀭𑀺𑀧𑀼𑀢𑁆𑀢𑀁 𑀏𑀢𑀤𑀯𑁄𑀘—  “𑀇𑀢𑁄, 𑀪𑁄 𑀲𑀸𑀭𑀺𑀧𑀼𑀢𑁆𑀢, 𑀧𑀬𑁄, 𑀧𑀻𑀬𑀢𑀁 𑀢𑀸𑀯 𑀪𑀢𑁆𑀢𑀲𑁆𑀲 𑀓𑀸𑀮𑁄 𑀪𑀯𑀺𑀲𑁆𑀲𑀢𑀻”𑀢𑀺𑁇 “𑀅𑀮𑀁, 𑀩𑁆𑀭𑀸𑀳𑁆𑀫𑀡𑁇 𑀓𑀢𑀁 𑀫𑁂 𑀅𑀚𑁆𑀚 𑀪𑀢𑁆𑀢𑀓𑀺𑀘𑁆𑀘𑀁𑁇 𑀅𑀫𑀼𑀓𑀲𑁆𑀫𑀺𑀁 𑀫𑁂 𑀭𑀼𑀓𑁆𑀔𑀫𑀽𑀮𑁂 𑀤𑀺𑀯𑀸𑀯𑀺𑀳𑀸𑀭𑁄 𑀪𑀯𑀺𑀲𑁆𑀲𑀢𑀺𑁇 𑀢𑀢𑁆𑀣 𑀆𑀕𑀘𑁆𑀙𑁂𑀬𑁆𑀬𑀸𑀲𑀻”𑀢𑀺𑁇 “𑀏𑀯𑀁, 𑀪𑁄”𑀢𑀺 𑀔𑁄 𑀥𑀦𑀜𑁆𑀚𑀸𑀦𑀺 𑀩𑁆𑀭𑀸𑀳𑁆𑀫𑀡𑁄 𑀆𑀬𑀲𑁆𑀫𑀢𑁄 𑀲𑀸𑀭𑀺𑀧𑀼𑀢𑁆𑀢𑀲𑁆𑀲 𑀧𑀘𑁆𑀘𑀲𑁆𑀲𑁄𑀲𑀺𑁇 𑀅𑀣 𑀔𑁄 𑀥𑀦𑀜𑁆𑀚𑀸𑀦𑀺 𑀩𑁆𑀭𑀸𑀳𑁆𑀫𑀡𑁄 𑀧𑀘𑁆𑀙𑀸𑀪𑀢𑁆𑀢𑀁 𑀪𑀼𑀢𑁆𑀢𑀧𑀸𑀢𑀭𑀸𑀲𑁄 𑀬𑁂𑀦𑀸𑀬𑀲𑁆𑀫𑀸 𑀲𑀸𑀭𑀺𑀧𑀼𑀢𑁆𑀢𑁄 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀆𑀬𑀲𑁆𑀫𑀢𑀸 𑀲𑀸𑀭𑀺𑀧𑀼𑀢𑁆𑀢𑁂𑀦 𑀲𑀤𑁆𑀥𑀺𑀁 𑀲𑀫𑁆𑀫𑁄𑀤𑀺𑁇 𑀲𑀫𑁆𑀫𑁄𑀤𑀦𑀻𑀬𑀁 𑀓𑀣𑀁 𑀲𑀸𑀭𑀡𑀻𑀬𑀁 𑀯𑀻𑀢𑀺𑀲𑀸𑀭𑁂𑀢𑁆𑀯𑀸 𑀏𑀓𑀫𑀦𑁆𑀢𑀁 𑀦𑀺𑀲𑀻𑀤𑀺𑁇 𑀏𑀓𑀫𑀦𑁆𑀢𑀁 𑀦𑀺𑀲𑀺𑀦𑁆𑀦𑀁 𑀔𑁄 𑀥𑀦𑀜𑁆𑀚𑀸𑀦𑀺𑀁 𑀩𑁆𑀭𑀸𑀳𑁆𑀫𑀡𑀁 𑀆𑀬𑀲𑁆𑀫𑀸 𑀲𑀸𑀭𑀺𑀧𑀼𑀢𑁆𑀢𑁄 𑀏𑀢𑀤𑀯𑁄𑀘—  “𑀓𑀘𑁆𑀘𑀸𑀲𑀺, 𑀥𑀦𑀜𑁆𑀚𑀸𑀦𑀺, 𑀅𑀧𑁆𑀧𑀫𑀢𑁆𑀢𑁄”𑀢𑀺? “𑀓𑀼𑀢𑁄, 𑀪𑁄 𑀲𑀸𑀭𑀺𑀧𑀼𑀢𑁆𑀢, 𑀅𑀫𑁆𑀳𑀸𑀓𑀁 𑀅𑀧𑁆𑀧𑀫𑀸𑀤𑁄 𑀬𑁂𑀲𑀁 𑀦𑁄 𑀫𑀸𑀢𑀸𑀧𑀺𑀢𑀭𑁄 𑀧𑁄𑀲𑁂𑀢𑀩𑁆𑀩𑀸, 𑀧𑀼𑀢𑁆𑀢𑀤𑀸𑀭𑁄 𑀧𑁄𑀲𑁂𑀢𑀩𑁆𑀩𑁄, 𑀤𑀸𑀲𑀓𑀫𑁆𑀫𑀓𑀭𑀸 𑀧𑁄𑀲𑁂𑀢𑀩𑁆𑀩𑀸, 𑀫𑀺𑀢𑁆𑀢𑀸𑀫𑀘𑁆𑀘𑀸𑀦𑀁 𑀫𑀺𑀢𑁆𑀢𑀸𑀫𑀘𑁆𑀘𑀓𑀭𑀡𑀻𑀬𑀁 𑀓𑀸𑀢𑀩𑁆𑀩𑀁, 𑀜𑀸𑀢𑀺𑀲𑀸𑀮𑁄𑀳𑀺𑀢𑀸𑀦𑀁 𑀜𑀸𑀢𑀺𑀲𑀸𑀮𑁄𑀳𑀺𑀢𑀓𑀭𑀡𑀻𑀬𑀁 𑀓𑀸𑀢𑀩𑁆𑀩𑀁, 𑀅𑀢𑀺𑀣𑀻𑀦𑀁 𑀅𑀢𑀺𑀣𑀺𑀓𑀭𑀡𑀻𑀬𑀁 𑀓𑀸𑀢𑀩𑁆𑀩𑀁, 𑀧𑀼𑀩𑁆𑀩𑀧𑁂𑀢𑀸𑀦𑀁 𑀧𑀼𑀩𑁆𑀩𑀧𑁂𑀢𑀓𑀭𑀡𑀻𑀬𑀁 𑀓𑀸𑀢𑀩𑁆𑀩𑀁, 𑀤𑁂𑀯𑀢𑀸𑀦𑀁 𑀤𑁂𑀯𑀢𑀸𑀓𑀭𑀡𑀻𑀬𑀁 𑀓𑀸𑀢𑀩𑁆𑀩𑀁, 𑀭𑀜𑁆𑀜𑁄 𑀭𑀸𑀚𑀓𑀭𑀡𑀻𑀬𑀁 𑀓𑀸𑀢𑀩𑁆𑀩𑀁, 𑀅𑀬𑀫𑁆𑀧𑀺 𑀓𑀸𑀬𑁄 𑀧𑀻𑀡𑁂𑀢𑀩𑁆𑀩𑁄 𑀩𑁆𑀭𑀽𑀳𑁂𑀢𑀩𑁆𑀩𑁄”𑀢𑀺?

(447.)

1371\. “𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀥𑀦𑀜𑁆𑀚𑀸𑀦𑀺, 𑀇𑀥𑁂𑀓𑀘𑁆𑀘𑁄 𑀫𑀸𑀢𑀸𑀧𑀺𑀢𑀽𑀦𑀁 𑀳𑁂𑀢𑀼 𑀅𑀥𑀫𑁆𑀫𑀘𑀸𑀭𑀻 𑀯𑀺𑀲𑀫𑀘𑀸𑀭𑀻 𑀅𑀲𑁆𑀲, 𑀢𑀫𑁂𑀦𑀁 𑀅𑀥𑀫𑁆𑀫𑀘𑀭𑀺𑀬𑀸𑀯𑀺𑀲𑀫𑀘𑀭𑀺𑀬𑀸𑀳𑁂𑀢𑀼 𑀦𑀺𑀭𑀬𑀁 𑀦𑀺𑀭𑀬𑀧𑀸𑀮𑀸 𑀉𑀧𑀓𑀟𑁆𑀠𑁂𑀬𑁆𑀬𑀼𑀁𑁇 𑀮𑀪𑁂𑀬𑁆𑀬 𑀦𑀼 𑀔𑁄 𑀲𑁄 ‘𑀅𑀳𑀁 𑀔𑁄 𑀫𑀸𑀢𑀸𑀧𑀺𑀢𑀽𑀦𑀁 𑀳𑁂𑀢𑀼 𑀅𑀥𑀫𑁆𑀫𑀘𑀸𑀭𑀻 𑀯𑀺𑀲𑀫𑀘𑀸𑀭𑀻 𑀅𑀳𑁄𑀲𑀺𑀁, 𑀫𑀸 𑀫𑀁 𑀦𑀺𑀭𑀬𑀁 𑀦𑀺𑀭𑀬𑀧𑀸𑀮𑀸’𑀢𑀺, 𑀫𑀸𑀢𑀸𑀧𑀺𑀢𑀭𑁄 𑀯𑀸 𑀧𑀦𑀲𑁆𑀲 𑀮𑀪𑁂𑀬𑁆𑀬𑀼𑀁 ‘𑀏𑀲𑁄 𑀔𑁄 𑀅𑀫𑁆𑀳𑀸𑀓𑀁 𑀳𑁂𑀢𑀼 𑀅𑀥𑀫𑁆𑀫𑀘𑀸𑀭𑀻 𑀯𑀺𑀲𑀫𑀘𑀸𑀭𑀻 𑀅𑀳𑁄𑀲𑀺, 𑀫𑀸 𑀦𑀁 𑀦𑀺𑀭𑀬𑀁 𑀦𑀺𑀭𑀬𑀧𑀸𑀮𑀸’”𑀢𑀺? “𑀦𑁄 𑀳𑀺𑀤𑀁, 𑀪𑁄 𑀲𑀸𑀭𑀺𑀧𑀼𑀢𑁆𑀢𑁇 𑀅𑀣 𑀔𑁄 𑀦𑀁 𑀯𑀺𑀓𑁆𑀓𑀦𑁆𑀤𑀦𑁆𑀢𑀁𑀬𑁂𑀯 𑀦𑀺𑀭𑀬𑁂 𑀦𑀺𑀭𑀬𑀧𑀸𑀮𑀸 𑀧𑀓𑁆𑀔𑀺𑀧𑁂𑀬𑁆𑀬𑀼𑀁”𑁇

1372\. “𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀥𑀦𑀜𑁆𑀚𑀸𑀦𑀺, 𑀇𑀥𑁂𑀓𑀘𑁆𑀘𑁄 𑀧𑀼𑀢𑁆𑀢𑀤𑀸𑀭𑀲𑁆𑀲 𑀳𑁂𑀢𑀼 𑀅𑀥𑀫𑁆𑀫𑀘𑀸𑀭𑀻 𑀯𑀺𑀲𑀫𑀘𑀸𑀭𑀻 𑀅𑀲𑁆𑀲, 𑀢𑀫𑁂𑀦𑀁 𑀅𑀥𑀫𑁆𑀫𑀘𑀭𑀺𑀬𑀸𑀯𑀺𑀲𑀫𑀘𑀭𑀺𑀬𑀸𑀳𑁂𑀢𑀼 𑀦𑀺𑀭𑀬𑀁 𑀦𑀺𑀭𑀬𑀧𑀸𑀮𑀸 𑀉𑀧𑀓𑀟𑁆𑀠𑁂𑀬𑁆𑀬𑀼𑀁𑁇 𑀮𑀪𑁂𑀬𑁆𑀬 𑀦𑀼 𑀔𑁄 𑀲𑁄 ‘𑀅𑀳𑀁 𑀔𑁄 𑀧𑀼𑀢𑁆𑀢𑀤𑀸𑀭𑀲𑁆𑀲 𑀳𑁂𑀢𑀼 𑀅𑀥𑀫𑁆𑀫𑀘𑀸𑀭𑀻 𑀯𑀺𑀲𑀫𑀘𑀸𑀭𑀻 𑀅𑀳𑁄𑀲𑀺𑀁, 𑀫𑀸 𑀫𑀁 𑀦𑀺𑀭𑀬𑀁 𑀦𑀺𑀭𑀬𑀧𑀸𑀮𑀸’𑀢𑀺, 𑀧𑀼𑀢𑁆𑀢𑀤𑀸𑀭𑁄 𑀯𑀸 𑀧𑀦𑀲𑁆𑀲 𑀮𑀪𑁂𑀬𑁆𑀬 ‘𑀏𑀲𑁄 𑀔𑁄 𑀅𑀫𑁆𑀳𑀸𑀓𑀁 𑀳𑁂𑀢𑀼 𑀅𑀥𑀫𑁆𑀫𑀘𑀸𑀭𑀻 𑀯𑀺𑀲𑀫𑀘𑀸𑀭𑀻 𑀅𑀳𑁄𑀲𑀺 𑀫𑀸 𑀦𑀁 𑀦𑀺𑀭𑀬𑀁 𑀦𑀺𑀭𑀬𑀧𑀸𑀮𑀸’”𑀢𑀺? “𑀦𑁄 𑀳𑀺𑀤𑀁, 𑀪𑁄 𑀲𑀸𑀭𑀺𑀧𑀼𑀢𑁆𑀢𑁇 𑀅𑀣 𑀔𑁄 𑀦𑀁 𑀯𑀺𑀓𑁆𑀓𑀦𑁆𑀤𑀦𑁆𑀢𑀁𑀬𑁂𑀯 𑀦𑀺𑀭𑀬𑁂 𑀦𑀺𑀭𑀬𑀧𑀸𑀮𑀸 𑀧𑀓𑁆𑀔𑀺𑀧𑁂𑀬𑁆𑀬𑀼𑀁”𑁇

1373\. “𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀥𑀦𑀜𑁆𑀚𑀸𑀦𑀺, 𑀇𑀥𑁂𑀓𑀘𑁆𑀘𑁄 𑀤𑀸𑀲𑀓𑀫𑁆𑀫𑀓𑀭𑀧𑁄𑀭𑀺𑀲𑀲𑁆𑀲 𑀳𑁂𑀢𑀼 𑀅𑀥𑀫𑁆𑀫𑀘𑀸𑀭𑀻 𑀯𑀺𑀲𑀫𑀘𑀸𑀭𑀻 𑀅𑀲𑁆𑀲, 𑀢𑀫𑁂𑀦𑀁 𑀅𑀥𑀫𑁆𑀫𑀘𑀭𑀺𑀬𑀸𑀯𑀺𑀲𑀫𑀘𑀭𑀺𑀬𑀸𑀳𑁂𑀢𑀼 𑀦𑀺𑀭𑀬𑀁 𑀦𑀺𑀭𑀬𑀧𑀸𑀮𑀸 𑀉𑀧𑀓𑀟𑁆𑀠𑁂𑀬𑁆𑀬𑀼𑀁𑁇 𑀮𑀪𑁂𑀬𑁆𑀬 𑀦𑀼 𑀔𑁄 𑀲𑁄 ‘𑀅𑀳𑀁 𑀔𑁄 𑀤𑀸𑀲𑀓𑀫𑁆𑀫𑀓𑀭𑀧𑁄𑀭𑀺𑀲𑀲𑁆𑀲 𑀳𑁂𑀢𑀼 𑀅𑀥𑀫𑁆𑀫𑀘𑀸𑀭𑀻 𑀯𑀺𑀲𑀫𑀘𑀸𑀭𑀻 𑀅𑀳𑁄𑀲𑀺𑀁, 𑀫𑀸 𑀫𑀁 𑀦𑀺𑀭𑀬𑀁 𑀦𑀺𑀭𑀬𑀧𑀸𑀮𑀸’𑀢𑀺, 𑀤𑀸𑀲𑀓𑀫𑁆𑀫𑀓𑀭𑀧𑁄𑀭𑀺𑀲𑀸 𑀯𑀸 𑀧𑀦𑀲𑁆𑀲 𑀮𑀪𑁂𑀬𑁆𑀬𑀼𑀁 ‘𑀏𑀲𑁄 𑀔𑁄 𑀅𑀫𑁆𑀳𑀸𑀓𑀁 𑀳𑁂𑀢𑀼 𑀅𑀥𑀫𑁆𑀫𑀘𑀸𑀭𑀻 𑀯𑀺𑀲𑀫𑀘𑀸𑀭𑀻 𑀅𑀳𑁄𑀲𑀺, 𑀫𑀸 𑀦𑀁 𑀦𑀺𑀭𑀬𑀁 𑀦𑀺𑀭𑀬𑀧𑀸𑀮𑀸’”𑀢𑀺? “𑀦𑁄 𑀳𑀺𑀤𑀁, 𑀪𑁄 𑀲𑀸𑀭𑀺𑀧𑀼𑀢𑁆𑀢𑁇 𑀅𑀣 𑀔𑁄 𑀦𑀁 𑀯𑀺𑀓𑁆𑀓𑀦𑁆𑀤𑀦𑁆𑀢𑀁𑀬𑁂𑀯 𑀦𑀺𑀭𑀬𑁂 𑀦𑀺𑀭𑀬𑀧𑀸𑀮𑀸 𑀧𑀓𑁆𑀔𑀺𑀧𑁂𑀬𑁆𑀬𑀼𑀁”𑁇

1374\. “𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀥𑀦𑀜𑁆𑀚𑀸𑀦𑀺, 𑀇𑀥𑁂𑀓𑀘𑁆𑀘𑁄 𑀫𑀺𑀢𑁆𑀢𑀸𑀫𑀘𑁆𑀘𑀸𑀦𑀁 𑀳𑁂𑀢𑀼 𑀅𑀥𑀫𑁆𑀫𑀘𑀸𑀭𑀻 𑀯𑀺𑀲𑀫𑀘𑀸𑀭𑀻 𑀅𑀲𑁆𑀲, 𑀢𑀫𑁂𑀦𑀁 𑀅𑀥𑀫𑁆𑀫𑀘𑀭𑀺𑀬𑀸𑀯𑀺𑀲𑀫𑀘𑀭𑀺𑀬𑀸𑀳𑁂𑀢𑀼 𑀦𑀺𑀭𑀬𑀁 𑀦𑀺𑀭𑀬𑀧𑀸𑀮𑀸 𑀉𑀧𑀓𑀟𑁆𑀠𑁂𑀬𑁆𑀬𑀼𑀁𑁇 𑀮𑀪𑁂𑀬𑁆𑀬 𑀦𑀼 𑀔𑁄 𑀲𑁄 ‘𑀅𑀳𑀁 𑀔𑁄 𑀫𑀺𑀢𑁆𑀢𑀸𑀫𑀘𑁆𑀘𑀸𑀦𑀁 𑀳𑁂𑀢𑀼 𑀅𑀥𑀫𑁆𑀫𑀘𑀸𑀭𑀻 𑀯𑀺𑀲𑀫𑀘𑀸𑀭𑀻 𑀅𑀳𑁄𑀲𑀺𑀁, 𑀫𑀸 𑀫𑀁 𑀦𑀺𑀭𑀬𑀁 𑀦𑀺𑀭𑀬𑀧𑀸𑀮𑀸’𑀢𑀺, 𑀫𑀺𑀢𑁆𑀢𑀸𑀫𑀘𑁆𑀘𑀸 𑀯𑀸 𑀧𑀦𑀲𑁆𑀲 𑀮𑀪𑁂𑀬𑁆𑀬𑀼𑀁 ‘𑀏𑀲𑁄 𑀔𑁄 𑀅𑀫𑁆𑀳𑀸𑀓𑀁 𑀳𑁂𑀢𑀼 𑀅𑀥𑀫𑁆𑀫𑀘𑀸𑀭𑀻 𑀯𑀺𑀲𑀫𑀘𑀸𑀭𑀻 𑀅𑀳𑁄𑀲𑀺, 𑀫𑀸 𑀦𑀁 𑀦𑀺𑀭𑀬𑀁 𑀦𑀺𑀭𑀬𑀧𑀸𑀮𑀸’”𑀢𑀺? “𑀦𑁄 𑀳𑀺𑀤𑀁, 𑀪𑁄 𑀲𑀸𑀭𑀺𑀧𑀼𑀢𑁆𑀢𑁇 𑀅𑀣 𑀔𑁄 𑀦𑀁 𑀯𑀺𑀓𑁆𑀓𑀦𑁆𑀤𑀦𑁆𑀢𑀁𑀬𑁂𑀯 𑀦𑀺𑀭𑀬𑁂 𑀦𑀺𑀭𑀬𑀧𑀸𑀮𑀸 𑀧𑀓𑁆𑀔𑀺𑀧𑁂𑀬𑁆𑀬𑀼𑀁”𑁇

1375\. “𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀥𑀦𑀜𑁆𑀚𑀸𑀦𑀺, 𑀇𑀥𑁂𑀓𑀘𑁆𑀘𑁄 𑀜𑀸𑀢𑀺𑀲𑀸𑀮𑁄𑀳𑀺𑀢𑀸𑀦𑀁 𑀳𑁂𑀢𑀼 𑀅𑀥𑀫𑁆𑀫𑀘𑀸𑀭𑀻 𑀯𑀺𑀲𑀫𑀘𑀸𑀭𑀻 𑀅𑀲𑁆𑀲, 𑀢𑀫𑁂𑀦𑀁 𑀅𑀥𑀫𑁆𑀫𑀘𑀭𑀺𑀬𑀸𑀯𑀺𑀲𑀫𑀘𑀭𑀺𑀬𑀸𑀳𑁂𑀢𑀼 𑀦𑀺𑀭𑀬𑀁 𑀦𑀺𑀭𑀬𑀧𑀸𑀮𑀸 𑀉𑀧𑀓𑀟𑁆𑀠𑁂𑀬𑁆𑀬𑀼𑀁𑁇 𑀮𑀪𑁂𑀬𑁆𑀬 𑀦𑀼 𑀔𑁄 𑀲𑁄 ‘𑀅𑀳𑀁 𑀔𑁄 𑀜𑀸𑀢𑀺𑀲𑀸𑀮𑁄𑀳𑀺𑀢𑀸𑀦𑀁 𑀳𑁂𑀢𑀼 𑀅𑀥𑀫𑁆𑀫𑀘𑀸𑀭𑀻 𑀯𑀺𑀲𑀫𑀘𑀸𑀭𑀻 𑀅𑀳𑁄𑀲𑀺𑀁, 𑀫𑀸 𑀫𑀁 𑀦𑀺𑀭𑀬𑀁 𑀦𑀺𑀭𑀬𑀧𑀸𑀮𑀸’𑀢𑀺, 𑀜𑀸𑀢𑀺𑀲𑀸𑀮𑁄𑀳𑀺𑀢𑀸 𑀯𑀸 𑀧𑀦𑀲𑁆𑀲 𑀮𑀪𑁂𑀬𑁆𑀬𑀼𑀁 ‘𑀏𑀲𑁄 𑀔𑁄 𑀅𑀫𑁆𑀳𑀸𑀓𑀁 𑀳𑁂𑀢𑀼 𑀅𑀥𑀫𑁆𑀫𑀘𑀸𑀭𑀻 𑀯𑀺𑀲𑀫𑀘𑀸𑀭𑀻 𑀅𑀳𑁄𑀲𑀺, 𑀫𑀸 𑀦𑀁 𑀦𑀺𑀭𑀬𑀁 𑀦𑀺𑀭𑀬𑀧𑀸𑀮𑀸’”𑀢𑀺? “𑀦𑁄 𑀳𑀺𑀤𑀁, 𑀪𑁄 𑀲𑀸𑀭𑀺𑀧𑀼𑀢𑁆𑀢𑁇 𑀅𑀣 𑀔𑁄 𑀦𑀁 𑀯𑀺𑀓𑁆𑀓𑀦𑁆𑀤𑀦𑁆𑀢𑀁𑀬𑁂𑀯 𑀦𑀺𑀭𑀬𑁂 𑀦𑀺𑀭𑀬𑀧𑀸𑀮𑀸 𑀧𑀓𑁆𑀔𑀺𑀧𑁂𑀬𑁆𑀬𑀼𑀁”𑁇

1376\. “𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀥𑀦𑀜𑁆𑀚𑀸𑀦𑀺, 𑀇𑀥𑁂𑀓𑀘𑁆𑀘𑁄 𑀅𑀢𑀺𑀣𑀻𑀦𑀁 𑀳𑁂𑀢𑀼 𑀅𑀥𑀫𑁆𑀫𑀘𑀸𑀭𑀻 𑀯𑀺𑀲𑀫𑀘𑀸𑀭𑀻 𑀅𑀲𑁆𑀲, 𑀢𑀫𑁂𑀦𑀁 𑀅𑀥𑀫𑁆𑀫𑀘𑀭𑀺𑀬𑀸𑀯𑀺𑀲𑀫𑀘𑀭𑀺𑀬𑀸𑀳𑁂𑀢𑀼 𑀦𑀺𑀭𑀬𑀁 𑀦𑀺𑀭𑀬𑀧𑀸𑀮𑀸 𑀉𑀧𑀓𑀟𑁆𑀠𑁂𑀬𑁆𑀬𑀼𑀁𑁇 𑀮𑀪𑁂𑀬𑁆𑀬 𑀦𑀼 𑀔𑁄 𑀲𑁄 ‘𑀅𑀳𑀁 𑀔𑁄 𑀅𑀢𑀺𑀣𑀻𑀦𑀁 𑀳𑁂𑀢𑀼 𑀅𑀥𑀫𑁆𑀫𑀘𑀸𑀭𑀻 𑀯𑀺𑀲𑀫𑀘𑀸𑀭𑀻 𑀅𑀳𑁄𑀲𑀺𑀁, 𑀫𑀸 𑀫𑀁 𑀦𑀺𑀭𑀬𑀁 𑀦𑀺𑀭𑀬𑀧𑀸𑀮𑀸’𑀢𑀺, 𑀅𑀢𑀺𑀣𑀻 𑀯𑀸 𑀧𑀦𑀲𑁆𑀲 𑀮𑀪𑁂𑀬𑁆𑀬𑀼𑀁 ‘𑀏𑀲𑁄 𑀔𑁄 𑀅𑀫𑁆𑀳𑀸𑀓𑀁 𑀳𑁂𑀢𑀼 𑀅𑀥𑀫𑁆𑀫𑀘𑀸𑀭𑀻 𑀯𑀺𑀲𑀫𑀘𑀸𑀭𑀻 𑀅𑀳𑁄𑀲𑀺, 𑀫𑀸 𑀦𑀁 𑀦𑀺𑀭𑀬𑀁 𑀦𑀺𑀭𑀬𑀧𑀸𑀮𑀸’”𑀢𑀺? “𑀦𑁄 𑀳𑀺𑀤𑀁, 𑀪𑁄 𑀲𑀸𑀭𑀺𑀧𑀼𑀢𑁆𑀢𑁇 𑀅𑀣 𑀔𑁄 𑀦𑀁 𑀯𑀺𑀓𑁆𑀓𑀦𑁆𑀤𑀦𑁆𑀢𑀁𑀬𑁂𑀯 𑀦𑀺𑀭𑀬𑁂 𑀦𑀺𑀭𑀬𑀧𑀸𑀮𑀸 𑀧𑀓𑁆𑀔𑀺𑀧𑁂𑀬𑁆𑀬𑀼𑀁”𑁇

1377\. “𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀥𑀦𑀜𑁆𑀚𑀸𑀦𑀺, 𑀇𑀥𑁂𑀓𑀘𑁆𑀘𑁄 𑀧𑀼𑀩𑁆𑀩𑀧𑁂𑀢𑀸𑀦𑀁 𑀳𑁂𑀢𑀼 𑀅𑀥𑀫𑁆𑀫𑀘𑀸𑀭𑀻 𑀯𑀺𑀲𑀫𑀘𑀸𑀭𑀻 𑀅𑀲𑁆𑀲, 𑀢𑀫𑁂𑀦𑀁 𑀅𑀥𑀫𑁆𑀫𑀘𑀭𑀺𑀬𑀸𑀯𑀺𑀲𑀫𑀘𑀭𑀺𑀬𑀸𑀳𑁂𑀢𑀼 𑀦𑀺𑀭𑀬𑀁 𑀦𑀺𑀭𑀬𑀧𑀸𑀮𑀸 𑀉𑀧𑀓𑀟𑁆𑀠𑁂𑀬𑁆𑀬𑀼𑀁𑁇 𑀮𑀪𑁂𑀬𑁆𑀬 𑀦𑀼 𑀔𑁄 𑀲𑁄 ‘𑀅𑀳𑀁 𑀔𑁄 𑀧𑀼𑀩𑁆𑀩𑀧𑁂𑀢𑀸𑀦𑀁 𑀳𑁂𑀢𑀼 𑀅𑀥𑀫𑁆𑀫𑀘𑀸𑀭𑀻 𑀯𑀺𑀲𑀫𑀘𑀸𑀭𑀻 𑀅𑀳𑁄𑀲𑀺𑀁, 𑀫𑀸 𑀫𑀁 𑀦𑀺𑀭𑀬𑀁 𑀦𑀺𑀭𑀬𑀧𑀸𑀮𑀸’𑀢𑀺, 𑀧𑀼𑀩𑁆𑀩𑀧𑁂𑀢𑀸 𑀯𑀸 𑀧𑀦𑀲𑁆𑀲 𑀮𑀪𑁂𑀬𑁆𑀬𑀼𑀁 ‘𑀏𑀲𑁄 𑀔𑁄 𑀅𑀫𑁆𑀳𑀸𑀓𑀁 𑀳𑁂𑀢𑀼 𑀅𑀥𑀫𑁆𑀫𑀘𑀸𑀭𑀻 𑀯𑀺𑀲𑀫𑀘𑀸𑀭𑀻 𑀅𑀳𑁄𑀲𑀺, 𑀫𑀸 𑀦𑀁 𑀦𑀺𑀭𑀬𑀁 𑀦𑀺𑀭𑀬𑀧𑀸𑀮𑀸’”𑀢𑀺? “𑀦𑁄 𑀳𑀺𑀤𑀁, 𑀪𑁄 𑀲𑀸𑀭𑀺𑀧𑀼𑀢𑁆𑀢𑁇 𑀅𑀣 𑀔𑁄 𑀦𑀁 𑀯𑀺𑀓𑁆𑀓𑀦𑁆𑀤𑀦𑁆𑀢𑀁𑀬𑁂𑀯 𑀦𑀺𑀭𑀬𑁂 𑀦𑀺𑀭𑀬𑀧𑀸𑀮𑀸 𑀧𑀓𑁆𑀔𑀺𑀧𑁂𑀬𑁆𑀬𑀼𑀁”𑁇

1378\. “𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀥𑀦𑀜𑁆𑀚𑀸𑀦𑀺, 𑀇𑀥𑁂𑀓𑀘𑁆𑀘𑁄 𑀤𑁂𑀯𑀢𑀸𑀦𑀁 𑀳𑁂𑀢𑀼 𑀅𑀥𑀫𑁆𑀫𑀘𑀸𑀭𑀻 𑀯𑀺𑀲𑀫𑀘𑀸𑀭𑀻 𑀅𑀲𑁆𑀲, 𑀢𑀫𑁂𑀦𑀁 𑀅𑀥𑀫𑁆𑀫𑀘𑀭𑀺𑀬𑀸𑀯𑀺𑀲𑀫𑀘𑀭𑀺𑀬𑀸𑀳𑁂𑀢𑀼 𑀦𑀺𑀭𑀬𑀁 𑀦𑀺𑀭𑀬𑀧𑀸𑀮𑀸 𑀉𑀧𑀓𑀟𑁆𑀠𑁂𑀬𑁆𑀬𑀼𑀁𑁇 𑀮𑀪𑁂𑀬𑁆𑀬 𑀦𑀼 𑀔𑁄 𑀲𑁄 ‘𑀅𑀳𑀁 𑀔𑁄 𑀤𑁂𑀯𑀢𑀸𑀦𑀁 𑀳𑁂𑀢𑀼 𑀅𑀥𑀫𑁆𑀫𑀘𑀸𑀭𑀻 𑀯𑀺𑀲𑀫𑀘𑀸𑀭𑀻 𑀅𑀳𑁄𑀲𑀺𑀁, 𑀫𑀸 𑀫𑀁 𑀦𑀺𑀭𑀬𑀁 𑀦𑀺𑀭𑀬𑀧𑀸𑀮𑀸’𑀢𑀺, 𑀤𑁂𑀯𑀢𑀸 𑀯𑀸 𑀧𑀦𑀲𑁆𑀲 𑀮𑀪𑁂𑀬𑁆𑀬𑀼𑀁 ‘𑀏𑀲𑁄 𑀔𑁄 𑀅𑀫𑁆𑀳𑀸𑀓𑀁 𑀳𑁂𑀢𑀼 𑀅𑀥𑀫𑁆𑀫𑀘𑀸𑀭𑀻 𑀯𑀺𑀲𑀫𑀘𑀸𑀭𑀻 𑀅𑀳𑁄𑀲𑀺, 𑀫𑀸 𑀦𑀁 𑀦𑀺𑀭𑀬𑀁 𑀦𑀺𑀭𑀬𑀧𑀸𑀮𑀸’”𑀢𑀺? “𑀦𑁄 𑀳𑀺𑀤𑀁, 𑀪𑁄 𑀲𑀸𑀭𑀺𑀧𑀼𑀢𑁆𑀢𑁇 𑀅𑀣 𑀔𑁄 𑀦𑀁 𑀯𑀺𑀓𑁆𑀓𑀦𑁆𑀤𑀦𑁆𑀢𑀁𑀬𑁂𑀯 𑀦𑀺𑀭𑀬𑁂 𑀦𑀺𑀭𑀬𑀧𑀸𑀮𑀸 𑀧𑀓𑁆𑀔𑀺𑀧𑁂𑀬𑁆𑀬𑀼𑀁”𑁇

1379\. “𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀥𑀦𑀜𑁆𑀚𑀸𑀦𑀺, 𑀇𑀥𑁂𑀓𑀘𑁆𑀘𑁄 𑀭𑀜𑁆𑀜𑁄 𑀳𑁂𑀢𑀼 𑀅𑀥𑀫𑁆𑀫𑀘𑀸𑀭𑀻 𑀯𑀺𑀲𑀫𑀘𑀸𑀭𑀻 𑀅𑀲𑁆𑀲, 𑀢𑀫𑁂𑀦𑀁 𑀅𑀥𑀫𑁆𑀫𑀘𑀭𑀺𑀬𑀸𑀯𑀺𑀲𑀫𑀘𑀭𑀺𑀬𑀸𑀳𑁂𑀢𑀼 𑀦𑀺𑀭𑀬𑀁 𑀦𑀺𑀭𑀬𑀧𑀸𑀮𑀸 𑀉𑀧𑀓𑀟𑁆𑀠𑁂𑀬𑁆𑀬𑀼𑀁𑁇 𑀮𑀪𑁂𑀬𑁆𑀬 𑀦𑀼 𑀔𑁄 𑀲𑁄 ‘𑀅𑀳𑀁 𑀔𑁄 𑀭𑀜𑁆𑀜𑁄 𑀳𑁂𑀢𑀼 𑀅𑀥𑀫𑁆𑀫𑀘𑀸𑀭𑀻 𑀯𑀺𑀲𑀫𑀘𑀸𑀭𑀻 𑀅𑀳𑁄𑀲𑀺𑀁, 𑀫𑀸 𑀫𑀁 𑀦𑀺𑀭𑀬𑀁 𑀦𑀺𑀭𑀬𑀧𑀸𑀮𑀸’𑀢𑀺, 𑀭𑀸𑀚𑀸 𑀯𑀸 𑀧𑀦𑀲𑁆𑀲 𑀮𑀪𑁂𑀬𑁆𑀬 ‘𑀏𑀲𑁄 𑀔𑁄 𑀅𑀫𑁆𑀳𑀸𑀓𑀁 𑀳𑁂𑀢𑀼 𑀅𑀥𑀫𑁆𑀫𑀘𑀸𑀭𑀻 𑀯𑀺𑀲𑀫𑀘𑀸𑀭𑀻 𑀅𑀳𑁄𑀲𑀺, 𑀫𑀸 𑀦𑀁 𑀦𑀺𑀭𑀬𑀁 𑀦𑀺𑀭𑀬𑀧𑀸𑀮𑀸’”𑀢𑀺? “𑀦𑁄 𑀳𑀺𑀤𑀁, 𑀪𑁄 𑀲𑀸𑀭𑀺𑀧𑀼𑀢𑁆𑀢𑁇 𑀅𑀣 𑀔𑁄 𑀦𑀁 𑀯𑀺𑀓𑁆𑀓𑀦𑁆𑀤𑀦𑁆𑀢𑀁𑀬𑁂𑀯 𑀦𑀺𑀭𑀬𑁂 𑀦𑀺𑀭𑀬𑀧𑀸𑀮𑀸 𑀧𑀓𑁆𑀔𑀺𑀧𑁂𑀬𑁆𑀬𑀼𑀁”𑁇

1380\. “𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀥𑀦𑀜𑁆𑀚𑀸𑀦𑀺, 𑀇𑀥𑁂𑀓𑀘𑁆𑀘𑁄 𑀓𑀸𑀬𑀲𑁆𑀲 𑀧𑀻𑀡𑀦𑀸𑀳𑁂𑀢𑀼 𑀩𑁆𑀭𑀽𑀳𑀦𑀸𑀳𑁂𑀢𑀼 𑀅𑀥𑀫𑁆𑀫𑀘𑀸𑀭𑀻 𑀯𑀺𑀲𑀫𑀘𑀸𑀭𑀻 𑀅𑀲𑁆𑀲, 𑀢𑀫𑁂𑀦𑀁 𑀅𑀥𑀫𑁆𑀫𑀘𑀭𑀺𑀬𑀸𑀯𑀺𑀲𑀫𑀘𑀭𑀺𑀬𑀸𑀳𑁂𑀢𑀼 𑀦𑀺𑀭𑀬𑀁 𑀦𑀺𑀭𑀬𑀧𑀸𑀮𑀸 𑀉𑀧𑀓𑀟𑁆𑀠𑁂𑀬𑁆𑀬𑀼𑀁𑁇 𑀮𑀪𑁂𑀬𑁆𑀬 𑀦𑀼 𑀔𑁄 𑀲𑁄 ‘𑀅𑀳𑀁 𑀔𑁄 𑀓𑀸𑀬𑀲𑁆𑀲 𑀧𑀻𑀡𑀦𑀸𑀳𑁂𑀢𑀼 𑀩𑁆𑀭𑀽𑀳𑀦𑀸𑀳𑁂𑀢𑀼 𑀅𑀥𑀫𑁆𑀫𑀘𑀸𑀭𑀻 𑀯𑀺𑀲𑀫𑀘𑀸𑀭𑀻 𑀅𑀳𑁄𑀲𑀺𑀁, 𑀫𑀸 𑀫𑀁 𑀦𑀺𑀭𑀬𑀁 𑀦𑀺𑀭𑀬𑀧𑀸𑀮𑀸’𑀢𑀺, 𑀧𑀭𑁂 𑀯𑀸 𑀧𑀦𑀲𑁆𑀲 𑀮𑀪𑁂𑀬𑁆𑀬𑀼𑀁 ‘𑀏𑀲𑁄 𑀔𑁄 𑀓𑀸𑀬𑀲𑁆𑀲 𑀧𑀻𑀡𑀦𑀸𑀳𑁂𑀢𑀼 𑀩𑁆𑀭𑀽𑀳𑀦𑀸𑀳𑁂𑀢𑀼 𑀅𑀥𑀫𑁆𑀫𑀘𑀸𑀭𑀻 𑀯𑀺𑀲𑀫𑀘𑀸𑀭𑀻 𑀅𑀳𑁄𑀲𑀺, 𑀫𑀸 𑀦𑀁 𑀦𑀺𑀭𑀬𑀁 𑀦𑀺𑀭𑀬𑀧𑀸𑀮𑀸’”𑀢𑀺? “𑀦𑁄 𑀳𑀺𑀤𑀁, 𑀪𑁄 𑀲𑀸𑀭𑀺𑀧𑀼𑀢𑁆𑀢𑁇 𑀅𑀣 𑀔𑁄 𑀦𑀁 𑀯𑀺𑀓𑁆𑀓𑀦𑁆𑀤𑀦𑁆𑀢𑀁𑀬𑁂𑀯 𑀦𑀺𑀭𑀬𑁂 𑀦𑀺𑀭𑀬𑀧𑀸𑀮𑀸 𑀧𑀓𑁆𑀔𑀺𑀧𑁂𑀬𑁆𑀬𑀼𑀁”𑁇

(448.)

1381\. “𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀥𑀦𑀜𑁆𑀚𑀸𑀦𑀺, 𑀬𑁄 𑀯𑀸 𑀫𑀸𑀢𑀸𑀧𑀺𑀢𑀽𑀦𑀁 𑀳𑁂𑀢𑀼 𑀅𑀥𑀫𑁆𑀫𑀘𑀸𑀭𑀻 𑀯𑀺𑀲𑀫𑀘𑀸𑀭𑀻 𑀅𑀲𑁆𑀲, 𑀬𑁄 𑀯𑀸 𑀫𑀸𑀢𑀸𑀧𑀺𑀢𑀽𑀦𑀁 𑀳𑁂𑀢𑀼 𑀥𑀫𑁆𑀫𑀘𑀸𑀭𑀻 𑀲𑀫𑀘𑀸𑀭𑀻 𑀅𑀲𑁆𑀲; 𑀓𑀢𑀫𑀁 𑀲𑁂𑀬𑁆𑀬𑁄”𑀢𑀺? “𑀬𑁄 𑀳𑀺, 𑀪𑁄 𑀲𑀸𑀭𑀺𑀧𑀼𑀢𑁆𑀢, 𑀫𑀸𑀢𑀸𑀧𑀺𑀢𑀽𑀦𑀁 𑀳𑁂𑀢𑀼 𑀅𑀥𑀫𑁆𑀫𑀘𑀸𑀭𑀻 𑀯𑀺𑀲𑀫𑀘𑀸𑀭𑀻 𑀅𑀲𑁆𑀲, 𑀦 𑀢𑀁 𑀲𑁂𑀬𑁆𑀬𑁄; 𑀬𑁄 𑀘 𑀔𑁄, 𑀪𑁄 𑀲𑀸𑀭𑀺𑀧𑀼𑀢𑁆𑀢, 𑀫𑀸𑀢𑀸𑀧𑀺𑀢𑀽𑀦𑀁 𑀳𑁂𑀢𑀼 𑀥𑀫𑁆𑀫𑀘𑀸𑀭𑀻 𑀲𑀫𑀘𑀸𑀭𑀻 𑀅𑀲𑁆𑀲, 𑀢𑀤𑁂𑀯𑁂𑀢𑁆𑀣 𑀲𑁂𑀬𑁆𑀬𑁄𑁇 𑀅𑀥𑀫𑁆𑀫𑀘𑀭𑀺𑀬𑀸𑀯𑀺𑀲𑀫𑀘𑀭𑀺𑀬𑀸𑀳𑀺, 𑀪𑁄 𑀲𑀸𑀭𑀺𑀧𑀼𑀢𑁆𑀢, 𑀥𑀫𑁆𑀫𑀘𑀭𑀺𑀬𑀸𑀲𑀫𑀘𑀭𑀺𑀬𑀸 𑀲𑁂𑀬𑁆𑀬𑁄”𑀢𑀺𑁇 “𑀅𑀢𑁆𑀣𑀺 𑀔𑁄, 𑀥𑀦𑀜𑁆𑀚𑀸𑀦𑀺, 𑀅𑀜𑁆𑀜𑁂𑀲𑀁 𑀳𑁂𑀢𑀼𑀓𑀸 𑀥𑀫𑁆𑀫𑀺𑀓𑀸 𑀓𑀫𑁆𑀫𑀦𑁆𑀢𑀸, 𑀬𑁂𑀳𑀺 𑀲𑀓𑁆𑀓𑀸 𑀫𑀸𑀢𑀸𑀧𑀺𑀢𑀭𑁄 𑀘𑁂𑀯 𑀧𑁄𑀲𑁂𑀢𑀼𑀁, 𑀦 𑀘 𑀧𑀸𑀧𑀓𑀫𑁆𑀫𑀁 𑀓𑀸𑀢𑀼𑀁, 𑀧𑀼𑀜𑁆𑀜𑀜𑁆𑀘 𑀧𑀝𑀺𑀧𑀤𑀁 𑀧𑀝𑀺𑀧𑀚𑁆𑀚𑀺𑀢𑀼𑀁𑁇

1382\. 𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀥𑀦𑀜𑁆𑀚𑀸𑀦𑀺, 𑀬𑁄 𑀯𑀸 𑀧𑀼𑀢𑁆𑀢𑀤𑀸𑀭𑀲𑁆𑀲 𑀳𑁂𑀢𑀼 𑀅𑀥𑀫𑁆𑀫𑀘𑀸𑀭𑀻 𑀯𑀺𑀲𑀫𑀘𑀸𑀭𑀻 𑀅𑀲𑁆𑀲, 𑀬𑁄 𑀯𑀸 𑀧𑀼𑀢𑁆𑀢𑀤𑀸𑀭𑀲𑁆𑀲 𑀳𑁂𑀢𑀼 𑀥𑀫𑁆𑀫𑀘𑀸𑀭𑀻 𑀲𑀫𑀘𑀸𑀭𑀻 𑀅𑀲𑁆𑀲; 𑀓𑀢𑀫𑀁 𑀲𑁂𑀬𑁆𑀬𑁄”𑀢𑀺? “𑀬𑁄 𑀳𑀺, 𑀪𑁄 𑀲𑀸𑀭𑀺𑀧𑀼𑀢𑁆𑀢, 𑀧𑀼𑀢𑁆𑀢𑀤𑀸𑀭𑀲𑁆𑀲 𑀳𑁂𑀢𑀼 𑀅𑀥𑀫𑁆𑀫𑀘𑀸𑀭𑀻 𑀯𑀺𑀲𑀫𑀘𑀸𑀭𑀻 𑀅𑀲𑁆𑀲, 𑀦 𑀢𑀁 𑀲𑁂𑀬𑁆𑀬𑁄; 𑀬𑁄 𑀘 𑀔𑁄, 𑀪𑁄 𑀲𑀸𑀭𑀺𑀧𑀼𑀢𑁆𑀢, 𑀧𑀼𑀢𑁆𑀢𑀤𑀸𑀭𑀲𑁆𑀲 𑀳𑁂𑀢𑀼 𑀥𑀫𑁆𑀫𑀘𑀸𑀭𑀻 𑀲𑀫𑀘𑀸𑀭𑀻 𑀅𑀲𑁆𑀲, 𑀢𑀤𑁂𑀯𑁂𑀢𑁆𑀣 𑀲𑁂𑀬𑁆𑀬𑁄𑁇 𑀅𑀥𑀫𑁆𑀫𑀘𑀭𑀺𑀬𑀸𑀯𑀺𑀲𑀫𑀘𑀭𑀺𑀬𑀸𑀳𑀺, 𑀪𑁄 𑀲𑀸𑀭𑀺𑀧𑀼𑀢𑁆𑀢, 𑀥𑀫𑁆𑀫𑀘𑀭𑀺𑀬𑀸𑀲𑀫𑀘𑀭𑀺𑀬𑀸 𑀲𑁂𑀬𑁆𑀬𑁄”𑀢𑀺𑁇 “𑀅𑀢𑁆𑀣𑀺 𑀔𑁄, 𑀥𑀦𑀜𑁆𑀚𑀸𑀦𑀺, 𑀅𑀜𑁆𑀜𑁂𑀲𑀁 𑀳𑁂𑀢𑀼𑀓𑀸 𑀥𑀫𑁆𑀫𑀺𑀓𑀸 𑀓𑀫𑁆𑀫𑀦𑁆𑀢𑀸 𑀬𑁂𑀳𑀺 𑀲𑀓𑁆𑀓𑀸 𑀧𑀼𑀢𑁆𑀢𑀤𑀸𑀭𑀜𑁆𑀘𑁂𑀯 𑀧𑁄𑀲𑁂𑀢𑀼𑀁, 𑀦 𑀘 𑀧𑀸𑀧𑀓𑀫𑁆𑀫𑀁 𑀓𑀸𑀢𑀼𑀁, 𑀧𑀼𑀜𑁆𑀜𑀜𑁆𑀘 𑀧𑀝𑀺𑀧𑀤𑀁 𑀧𑀝𑀺𑀧𑀚𑁆𑀚𑀺𑀢𑀼𑀁𑁇

1383\. 𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀥𑀦𑀜𑁆𑀚𑀸𑀦𑀺, 𑀬𑁄 𑀯𑀸 𑀤𑀸𑀲𑀓𑀫𑁆𑀫𑀓𑀭𑀧𑁄𑀭𑀺𑀲𑀲𑁆𑀲 𑀳𑁂𑀢𑀼 𑀅𑀥𑀫𑁆𑀫𑀘𑀸𑀭𑀻 𑀯𑀺𑀲𑀫𑀘𑀸𑀭𑀻 𑀅𑀲𑁆𑀲, 𑀬𑁄 𑀯𑀸 𑀤𑀸𑀲𑀓𑀫𑁆𑀫𑀓𑀭𑀧𑁄𑀭𑀺𑀲𑀲𑁆𑀲 𑀳𑁂𑀢𑀼 𑀥𑀫𑁆𑀫𑀘𑀸𑀭𑀻 𑀲𑀫𑀘𑀸𑀭𑀻 𑀅𑀲𑁆𑀲; 𑀓𑀢𑀫𑀁 𑀲𑁂𑀬𑁆𑀬𑁄”𑀢𑀺? “𑀬𑁄 𑀳𑀺, 𑀪𑁄 𑀲𑀸𑀭𑀺𑀧𑀼𑀢𑁆𑀢, 𑀤𑀸𑀲𑀓𑀫𑁆𑀫𑀓𑀭𑀧𑁄𑀭𑀺𑀲𑀲𑁆𑀲 𑀳𑁂𑀢𑀼 𑀅𑀥𑀫𑁆𑀫𑀘𑀸𑀭𑀻 𑀯𑀺𑀲𑀫𑀘𑀸𑀭𑀻 𑀅𑀲𑁆𑀲, 𑀦 𑀢𑀁 𑀲𑁂𑀬𑁆𑀬𑁄; 𑀬𑁄 𑀘 𑀔𑁄, 𑀪𑁄 𑀲𑀸𑀭𑀺𑀧𑀼𑀢𑁆𑀢, 𑀤𑀸𑀲𑀓𑀫𑁆𑀫𑀓𑀭𑀧𑁄𑀭𑀺𑀲𑀲𑁆𑀲 𑀳𑁂𑀢𑀼 𑀥𑀫𑁆𑀫𑀘𑀸𑀭𑀻 𑀲𑀫𑀘𑀸𑀭𑀻 𑀅𑀲𑁆𑀲, 𑀢𑀤𑁂𑀯𑁂𑀢𑁆𑀣 𑀲𑁂𑀬𑁆𑀬𑁄𑁇 𑀅𑀥𑀫𑁆𑀫𑀘𑀭𑀺𑀬𑀸𑀯𑀺𑀲𑀫𑀘𑀭𑀺𑀬𑀸𑀳𑀺, 𑀪𑁄 𑀲𑀸𑀭𑀺𑀧𑀼𑀢𑁆𑀢, 𑀥𑀫𑁆𑀫𑀘𑀭𑀺𑀬𑀸𑀲𑀫𑀘𑀭𑀺𑀬𑀸 𑀲𑁂𑀬𑁆𑀬𑁄”𑀢𑀺𑁇 “𑀅𑀢𑁆𑀣𑀺 𑀔𑁄, 𑀥𑀦𑀜𑁆𑀚𑀸𑀦𑀺, 𑀅𑀜𑁆𑀜𑁂𑀲𑀁 𑀳𑁂𑀢𑀼𑀓𑀸 𑀥𑀫𑁆𑀫𑀺𑀓𑀸 𑀓𑀫𑁆𑀫𑀦𑁆𑀢𑀸, 𑀬𑁂𑀳𑀺 𑀲𑀓𑁆𑀓𑀸 𑀤𑀸𑀲𑀓𑀫𑁆𑀫𑀓𑀭𑀧𑁄𑀭𑀺𑀲𑁂 𑀘𑁂𑀯 𑀧𑁄𑀲𑁂𑀢𑀼𑀁, 𑀦 𑀘 𑀧𑀸𑀧𑀓𑀫𑁆𑀫𑀁 𑀓𑀸𑀢𑀼𑀁, 𑀧𑀼𑀜𑁆𑀜𑀜𑁆𑀘 𑀧𑀝𑀺𑀧𑀤𑀁 𑀧𑀝𑀺𑀧𑀚𑁆𑀚𑀺𑀢𑀼𑀁𑁇

1384\. 𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀥𑀦𑀜𑁆𑀚𑀸𑀦𑀺, 𑀬𑁄 𑀯𑀸 𑀫𑀺𑀢𑁆𑀢𑀸𑀫𑀘𑁆𑀘𑀸𑀦𑀁 𑀳𑁂𑀢𑀼 𑀅𑀥𑀫𑁆𑀫𑀘𑀸𑀭𑀻 𑀯𑀺𑀲𑀫𑀘𑀸𑀭𑀻 𑀅𑀲𑁆𑀲, 𑀬𑁄 𑀯𑀸 𑀫𑀺𑀢𑁆𑀢𑀸𑀫𑀘𑁆𑀘𑀸𑀦𑀁 𑀳𑁂𑀢𑀼 𑀥𑀫𑁆𑀫𑀘𑀸𑀭𑀻 𑀲𑀫𑀘𑀸𑀭𑀻 𑀅𑀲𑁆𑀲; 𑀓𑀢𑀫𑀁 𑀲𑁂𑀬𑁆𑀬𑁄”𑀢𑀺? “𑀬𑁄 𑀳𑀺, 𑀪𑁄 𑀲𑀸𑀭𑀺𑀧𑀼𑀢𑁆𑀢, 𑀫𑀺𑀢𑁆𑀢𑀸𑀫𑀘𑁆𑀘𑀸𑀦𑀁 𑀳𑁂𑀢𑀼 𑀅𑀥𑀫𑁆𑀫𑀘𑀸𑀭𑀻 𑀯𑀺𑀲𑀫𑀘𑀸𑀭𑀻 𑀅𑀲𑁆𑀲, 𑀦 𑀢𑀁 𑀲𑁂𑀬𑁆𑀬𑁄; 𑀬𑁄 𑀘 𑀔𑁄, 𑀪𑁄 𑀲𑀸𑀭𑀺𑀧𑀼𑀢𑁆𑀢, 𑀫𑀺𑀢𑁆𑀢𑀸𑀫𑀘𑁆𑀘𑀸𑀦𑀁 𑀳𑁂𑀢𑀼 𑀥𑀫𑁆𑀫𑀘𑀸𑀭𑀻 𑀲𑀫𑀘𑀸𑀭𑀻 𑀅𑀲𑁆𑀲, 𑀢𑀤𑁂𑀯𑁂𑀢𑁆𑀣 𑀲𑁂𑀬𑁆𑀬𑁄𑁇 𑀅𑀥𑀫𑁆𑀫𑀘𑀭𑀺𑀬𑀸𑀯𑀺𑀲𑀫𑀘𑀭𑀺𑀬𑀸𑀳𑀺, 𑀪𑁄 𑀲𑀸𑀭𑀺𑀧𑀼𑀢𑁆𑀢, 𑀥𑀫𑁆𑀫𑀘𑀭𑀺𑀬𑀸𑀲𑀫𑀘𑀭𑀺𑀬𑀸 𑀲𑁂𑀬𑁆𑀬𑁄”𑀢𑀺𑁇 “𑀅𑀢𑁆𑀣𑀺 𑀔𑁄, 𑀥𑀦𑀜𑁆𑀚𑀸𑀦𑀺, 𑀅𑀜𑁆𑀜𑁂𑀲𑀁 𑀳𑁂𑀢𑀼𑀓𑀸 𑀥𑀫𑁆𑀫𑀺𑀓𑀸 𑀓𑀫𑁆𑀫𑀦𑁆𑀢𑀸, 𑀬𑁂𑀳𑀺 𑀲𑀓𑁆𑀓𑀸 𑀫𑀺𑀢𑁆𑀢𑀸𑀫𑀘𑁆𑀘𑀸𑀦𑀜𑁆𑀘𑁂𑀯 𑀫𑀺𑀢𑁆𑀢𑀸𑀫𑀘𑁆𑀘𑀓𑀭𑀡𑀻𑀬𑀁 𑀓𑀸𑀢𑀼𑀁, 𑀦 𑀘 𑀧𑀸𑀧𑀓𑀫𑁆𑀫𑀁 𑀓𑀸𑀢𑀼𑀁, 𑀧𑀼𑀜𑁆𑀜𑀜𑁆𑀘 𑀧𑀝𑀺𑀧𑀤𑀁 𑀧𑀝𑀺𑀧𑀚𑁆𑀚𑀺𑀢𑀼𑀁𑁇

1385\. 𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀥𑀦𑀜𑁆𑀚𑀸𑀦𑀺, 𑀬𑁄 𑀯𑀸 𑀜𑀸𑀢𑀺𑀲𑀸𑀮𑁄𑀳𑀺𑀢𑀸𑀦𑀁 𑀳𑁂𑀢𑀼 𑀅𑀥𑀫𑁆𑀫𑀘𑀸𑀭𑀻 𑀯𑀺𑀲𑀫𑀘𑀸𑀭𑀻 𑀅𑀲𑁆𑀲, 𑀬𑁄 𑀯𑀸 𑀜𑀸𑀢𑀺𑀲𑀸𑀮𑁄𑀳𑀺𑀢𑀸𑀦𑀁 𑀳𑁂𑀢𑀼 𑀥𑀫𑁆𑀫𑀘𑀸𑀭𑀻 𑀲𑀫𑀘𑀸𑀭𑀻 𑀅𑀲𑁆𑀲; 𑀓𑀢𑀫𑀁 𑀲𑁂𑀬𑁆𑀬𑁄”𑀢𑀺? “𑀬𑁄 𑀳𑀺, 𑀪𑁄 𑀲𑀸𑀭𑀺𑀧𑀼𑀢𑁆𑀢, 𑀜𑀸𑀢𑀺𑀲𑀸𑀮𑁄𑀳𑀺𑀢𑀸𑀦𑀁 𑀳𑁂𑀢𑀼 𑀅𑀥𑀫𑁆𑀫𑀘𑀸𑀭𑀻 𑀯𑀺𑀲𑀫𑀘𑀸𑀭𑀻 𑀅𑀲𑁆𑀲, 𑀦 𑀢𑀁 𑀲𑁂𑀬𑁆𑀬𑁄; 𑀬𑁄 𑀘 𑀔𑁄, 𑀪𑁄 𑀲𑀸𑀭𑀺𑀧𑀼𑀢𑁆𑀢, 𑀜𑀸𑀢𑀺𑀲𑀸𑀮𑁄𑀳𑀺𑀢𑀸𑀦𑀁 𑀳𑁂𑀢𑀼 𑀥𑀫𑁆𑀫𑀘𑀸𑀭𑀻 𑀲𑀫𑀘𑀸𑀭𑀻 𑀅𑀲𑁆𑀲, 𑀢𑀤𑁂𑀯𑁂𑀢𑁆𑀣 𑀲𑁂𑀬𑁆𑀬𑁄𑁇 𑀅𑀥𑀫𑁆𑀫𑀘𑀭𑀺𑀬𑀸𑀯𑀺𑀲𑀫𑀘𑀭𑀺𑀬𑀸𑀳𑀺, 𑀪𑁄 𑀲𑀸𑀭𑀺𑀧𑀼𑀢𑁆𑀢, 𑀥𑀫𑁆𑀫𑀘𑀭𑀺𑀬𑀸𑀲𑀫𑀘𑀭𑀺𑀬𑀸 𑀲𑁂𑀬𑁆𑀬𑁄”𑀢𑀺𑁇 “𑀅𑀢𑁆𑀣𑀺 𑀔𑁄, 𑀥𑀦𑀜𑁆𑀚𑀸𑀦𑀺, 𑀅𑀜𑁆𑀜𑁂𑀲𑀁 𑀳𑁂𑀢𑀼𑀓𑀸 𑀥𑀫𑁆𑀫𑀺𑀓𑀸 𑀓𑀫𑁆𑀫𑀦𑁆𑀢𑀸, 𑀬𑁂𑀳𑀺 𑀲𑀓𑁆𑀓𑀸 𑀜𑀸𑀢𑀺𑀲𑀸𑀮𑁄𑀳𑀺𑀢𑀸𑀦𑀜𑁆𑀘𑁂𑀯 𑀜𑀸𑀢𑀺𑀲𑀸𑀮𑁄𑀳𑀺𑀢𑀓𑀭𑀡𑀻𑀬𑀁 𑀓𑀸𑀢𑀼𑀁, 𑀦 𑀘 𑀧𑀸𑀧𑀓𑀫𑁆𑀫𑀁 𑀓𑀸𑀢𑀼𑀁, 𑀧𑀼𑀜𑁆𑀜𑀜𑁆𑀘 𑀧𑀝𑀺𑀧𑀤𑀁 𑀧𑀝𑀺𑀧𑀚𑁆𑀚𑀺𑀢𑀼𑀁𑁇

1386\. 𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀥𑀦𑀜𑁆𑀚𑀸𑀦𑀺, 𑀬𑁄 𑀯𑀸 𑀅𑀢𑀺𑀣𑀻𑀦𑀁 𑀳𑁂𑀢𑀼 𑀅𑀥𑀫𑁆𑀫𑀘𑀸𑀭𑀻 𑀯𑀺𑀲𑀫𑀘𑀸𑀭𑀻 𑀅𑀲𑁆𑀲, 𑀬𑁄 𑀯𑀸 𑀅𑀢𑀺𑀣𑀻𑀦𑀁 𑀳𑁂𑀢𑀼 𑀥𑀫𑁆𑀫𑀘𑀸𑀭𑀻 𑀲𑀫𑀘𑀸𑀭𑀻 𑀅𑀲𑁆𑀲; 𑀓𑀢𑀫𑀁 𑀲𑁂𑀬𑁆𑀬𑁄”𑀢𑀺? “𑀬𑁄 𑀳𑀺, 𑀪𑁄 𑀲𑀸𑀭𑀺𑀧𑀼𑀢𑁆𑀢, 𑀅𑀢𑀺𑀣𑀻𑀦𑀁 𑀳𑁂𑀢𑀼 𑀅𑀥𑀫𑁆𑀫𑀘𑀸𑀭𑀻 𑀯𑀺𑀲𑀫𑀘𑀸𑀭𑀻 𑀅𑀲𑁆𑀲, 𑀦 𑀢𑀁 𑀲𑁂𑀬𑁆𑀬𑁄; 𑀬𑁄 𑀘 𑀔𑁄, 𑀪𑁄 𑀲𑀸𑀭𑀺𑀧𑀼𑀢𑁆𑀢, 𑀅𑀢𑀺𑀣𑀻𑀦𑀁 𑀳𑁂𑀢𑀼 𑀥𑀫𑁆𑀫𑀘𑀸𑀭𑀻 𑀲𑀫𑀘𑀸𑀭𑀻 𑀅𑀲𑁆𑀲, 𑀢𑀤𑁂𑀯𑁂𑀢𑁆𑀣 𑀲𑁂𑀬𑁆𑀬𑁄𑁇 𑀅𑀥𑀫𑁆𑀫𑀘𑀭𑀺𑀬𑀸𑀯𑀺𑀲𑀫𑀘𑀭𑀺𑀬𑀸𑀳𑀺, 𑀪𑁄 𑀲𑀸𑀭𑀺𑀧𑀼𑀢𑁆𑀢, 𑀥𑀫𑁆𑀫𑀘𑀭𑀺𑀬𑀸𑀲𑀫𑀘𑀭𑀺𑀬𑀸 𑀲𑁂𑀬𑁆𑀬𑁄”𑀢𑀺𑁇 “𑀅𑀢𑁆𑀣𑀺 𑀔𑁄, 𑀥𑀦𑀜𑁆𑀚𑀸𑀦𑀺, 𑀅𑀜𑁆𑀜𑁂𑀲𑀁 𑀳𑁂𑀢𑀼𑀓𑀸 𑀥𑀫𑁆𑀫𑀺𑀓𑀸 𑀓𑀫𑁆𑀫𑀦𑁆𑀢𑀸, 𑀬𑁂𑀳𑀺 𑀲𑀓𑁆𑀓𑀸 𑀅𑀢𑀺𑀣𑀻𑀦𑀜𑁆𑀘𑁂𑀯 𑀅𑀢𑀺𑀣𑀺𑀓𑀭𑀡𑀻𑀬𑀁 𑀓𑀸𑀢𑀼𑀁, 𑀦 𑀘 𑀧𑀸𑀧𑀓𑀫𑁆𑀫𑀁 𑀓𑀸𑀢𑀼𑀁, 𑀧𑀼𑀜𑁆𑀜𑀜𑁆𑀘 𑀧𑀝𑀺𑀧𑀤𑀁 𑀧𑀝𑀺𑀧𑀚𑁆𑀚𑀺𑀢𑀼𑀁𑁇

1387\. 𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀥𑀦𑀜𑁆𑀚𑀸𑀦𑀺, 𑀬𑁄 𑀯𑀸 𑀧𑀼𑀩𑁆𑀩𑀧𑁂𑀢𑀸𑀦𑀁 𑀳𑁂𑀢𑀼 𑀅𑀥𑀫𑁆𑀫𑀘𑀸𑀭𑀻 𑀯𑀺𑀲𑀫𑀘𑀸𑀭𑀻 𑀅𑀲𑁆𑀲, 𑀬𑁄 𑀯𑀸 𑀧𑀼𑀩𑁆𑀩𑀧𑁂𑀢𑀸𑀦𑀁 𑀳𑁂𑀢𑀼 𑀥𑀫𑁆𑀫𑀘𑀸𑀭𑀻 𑀲𑀫𑀘𑀸𑀭𑀻 𑀅𑀲𑁆𑀲; 𑀓𑀢𑀫𑀁 𑀲𑁂𑀬𑁆𑀬𑁄”𑀢𑀺? “𑀬𑁄 𑀳𑀺, 𑀪𑁄 𑀲𑀸𑀭𑀺𑀧𑀼𑀢𑁆𑀢, 𑀧𑀼𑀩𑁆𑀩𑀧𑁂𑀢𑀸𑀦𑀁 𑀳𑁂𑀢𑀼 𑀅𑀥𑀫𑁆𑀫𑀘𑀸𑀭𑀻 𑀯𑀺𑀲𑀫𑀘𑀸𑀭𑀻 𑀅𑀲𑁆𑀲, 𑀦 𑀢𑀁 𑀲𑁂𑀬𑁆𑀬𑁄; 𑀬𑁄 𑀘 𑀔𑁄, 𑀪𑁄 𑀲𑀸𑀭𑀺𑀧𑀼𑀢𑁆𑀢, 𑀧𑀼𑀩𑁆𑀩𑀧𑁂𑀢𑀸𑀦𑀁 𑀳𑁂𑀢𑀼 𑀥𑀫𑁆𑀫𑀘𑀸𑀭𑀻 𑀲𑀫𑀘𑀸𑀭𑀻 𑀅𑀲𑁆𑀲, 𑀢𑀤𑁂𑀯𑁂𑀢𑁆𑀣 𑀲𑁂𑀬𑁆𑀬𑁄𑁇 𑀅𑀥𑀫𑁆𑀫𑀘𑀭𑀺𑀬𑀸𑀯𑀺𑀲𑀫𑀘𑀭𑀺𑀬𑀸𑀳𑀺, 𑀪𑁄 𑀲𑀸𑀭𑀺𑀧𑀼𑀢𑁆𑀢, 𑀥𑀫𑁆𑀫𑀘𑀭𑀺𑀬𑀸𑀲𑀫𑀘𑀭𑀺𑀬𑀸 𑀲𑁂𑀬𑁆𑀬𑁄”𑀢𑀺𑁇 “𑀅𑀢𑁆𑀣𑀺 𑀔𑁄, 𑀥𑀦𑀜𑁆𑀚𑀸𑀦𑀺, 𑀅𑀜𑁆𑀜𑁂𑀲𑀁 𑀳𑁂𑀢𑀼𑀓𑀸 𑀥𑀫𑁆𑀫𑀺𑀓𑀸 𑀓𑀫𑁆𑀫𑀦𑁆𑀢𑀸, 𑀬𑁂𑀳𑀺 𑀲𑀓𑁆𑀓𑀸 𑀧𑀼𑀩𑁆𑀩𑀧𑁂𑀢𑀸𑀦𑀜𑁆𑀘𑁂𑀯 𑀧𑀼𑀩𑁆𑀩𑀧𑁂𑀢𑀓𑀭𑀡𑀻𑀬𑀁 𑀓𑀸𑀢𑀼𑀁, 𑀦 𑀘 𑀧𑀸𑀧𑀓𑀫𑁆𑀫𑀁 𑀓𑀸𑀢𑀼𑀁, 𑀧𑀼𑀜𑁆𑀜𑀜𑁆𑀘 𑀧𑀝𑀺𑀧𑀤𑀁 𑀧𑀝𑀺𑀧𑀚𑁆𑀚𑀺𑀢𑀼𑀁𑁇

1388\. 𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀥𑀦𑀜𑁆𑀚𑀸𑀦𑀺, 𑀬𑁄 𑀯𑀸 𑀤𑁂𑀯𑀢𑀸𑀦𑀁 𑀳𑁂𑀢𑀼 𑀅𑀥𑀫𑁆𑀫𑀘𑀸𑀭𑀻 𑀯𑀺𑀲𑀫𑀘𑀸𑀭𑀻 𑀅𑀲𑁆𑀲, 𑀬𑁄 𑀯𑀸 𑀤𑁂𑀯𑀢𑀸𑀦𑀁 𑀳𑁂𑀢𑀼 𑀥𑀫𑁆𑀫𑀘𑀸𑀭𑀻 𑀲𑀫𑀘𑀸𑀭𑀻 𑀅𑀲𑁆𑀲; 𑀓𑀢𑀫𑀁 𑀲𑁂𑀬𑁆𑀬𑁄”𑀢𑀺? “𑀬𑁄 𑀳𑀺, 𑀪𑁄 𑀲𑀸𑀭𑀺𑀧𑀼𑀢𑁆𑀢, 𑀤𑁂𑀯𑀢𑀸𑀦𑀁 𑀳𑁂𑀢𑀼 𑀅𑀥𑀫𑁆𑀫𑀘𑀸𑀭𑀻 𑀯𑀺𑀲𑀫𑀘𑀸𑀭𑀻 𑀅𑀲𑁆𑀲, 𑀦 𑀢𑀁 𑀲𑁂𑀬𑁆𑀬𑁄; 𑀬𑁄 𑀘 𑀔𑁄, 𑀪𑁄 𑀲𑀸𑀭𑀺𑀧𑀼𑀢𑁆𑀢, 𑀤𑁂𑀯𑀢𑀸𑀦𑀁 𑀳𑁂𑀢𑀼 𑀥𑀫𑁆𑀫𑀘𑀸𑀭𑀻 𑀲𑀫𑀘𑀸𑀭𑀻 𑀅𑀲𑁆𑀲, 𑀢𑀤𑁂𑀯𑁂𑀢𑁆𑀣 𑀲𑁂𑀬𑁆𑀬𑁄𑁇 𑀅𑀥𑀫𑁆𑀫𑀘𑀭𑀺𑀬𑀸𑀯𑀺𑀲𑀫𑀘𑀭𑀺𑀬𑀸𑀳𑀺, 𑀪𑁄 𑀲𑀸𑀭𑀺𑀧𑀼𑀢𑁆𑀢, 𑀥𑀫𑁆𑀫𑀘𑀭𑀺𑀬𑀸𑀲𑀫𑀘𑀭𑀺𑀬𑀸 𑀲𑁂𑀬𑁆𑀬𑁄”𑀢𑀺𑁇 “𑀅𑀢𑁆𑀣𑀺 𑀔𑁄, 𑀥𑀦𑀜𑁆𑀚𑀸𑀦𑀺, 𑀅𑀜𑁆𑀜𑁂𑀲𑀁 𑀳𑁂𑀢𑀼𑀓𑀸 𑀥𑀫𑁆𑀫𑀺𑀓𑀸 𑀓𑀫𑁆𑀫𑀦𑁆𑀢𑀸, 𑀬𑁂𑀳𑀺 𑀲𑀓𑁆𑀓𑀸 𑀤𑁂𑀯𑀢𑀸𑀦𑀜𑁆𑀘𑁂𑀯 𑀤𑁂𑀯𑀢𑀸𑀓𑀭𑀡𑀻𑀬𑀁 𑀓𑀸𑀢𑀼𑀁, 𑀦 𑀘 𑀧𑀸𑀧𑀓𑀫𑁆𑀫𑀁 𑀓𑀸𑀢𑀼𑀁, 𑀧𑀼𑀜𑁆𑀜𑀜𑁆𑀘 𑀧𑀝𑀺𑀧𑀤𑀁 𑀧𑀝𑀺𑀧𑀚𑁆𑀚𑀺𑀢𑀼𑀁𑁇

1389\. 𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀥𑀦𑀜𑁆𑀚𑀸𑀦𑀺, 𑀬𑁄 𑀯𑀸 𑀭𑀜𑁆𑀜𑁄 𑀳𑁂𑀢𑀼 𑀅𑀥𑀫𑁆𑀫𑀘𑀸𑀭𑀻 𑀯𑀺𑀲𑀫𑀘𑀸𑀭𑀻 𑀅𑀲𑁆𑀲, 𑀬𑁄 𑀯𑀸 𑀭𑀜𑁆𑀜𑁄 𑀳𑁂𑀢𑀼 𑀥𑀫𑁆𑀫𑀘𑀸𑀭𑀻 𑀲𑀫𑀘𑀸𑀭𑀻 𑀅𑀲𑁆𑀲; 𑀓𑀢𑀫𑀁 𑀲𑁂𑀬𑁆𑀬𑁄”𑀢𑀺? “𑀬𑁄 𑀳𑀺, 𑀪𑁄 𑀲𑀸𑀭𑀺𑀧𑀼𑀢𑁆𑀢, 𑀭𑀜𑁆𑀜𑁄 𑀳𑁂𑀢𑀼 𑀅𑀥𑀫𑁆𑀫𑀘𑀸𑀭𑀻 𑀯𑀺𑀲𑀫𑀘𑀸𑀭𑀻 𑀅𑀲𑁆𑀲, 𑀦 𑀢𑀁 𑀲𑁂𑀬𑁆𑀬𑁄; 𑀬𑁄 𑀘 𑀔𑁄, 𑀪𑁄 𑀲𑀸𑀭𑀺𑀧𑀼𑀢𑁆𑀢, 𑀭𑀜𑁆𑀜𑁄 𑀳𑁂𑀢𑀼 𑀥𑀫𑁆𑀫𑀘𑀸𑀭𑀻 𑀲𑀫𑀘𑀸𑀭𑀻 𑀅𑀲𑁆𑀲, 𑀢𑀤𑁂𑀯𑁂𑀢𑁆𑀣 𑀲𑁂𑀬𑁆𑀬𑁄𑁇 𑀅𑀥𑀫𑁆𑀫𑀘𑀭𑀺𑀬𑀸𑀯𑀺𑀲𑀫𑀘𑀭𑀺𑀬𑀸𑀳𑀺, 𑀪𑁄 𑀲𑀸𑀭𑀺𑀧𑀼𑀢𑁆𑀢, 𑀥𑀫𑁆𑀫𑀘𑀭𑀺𑀬𑀸𑀲𑀫𑀘𑀭𑀺𑀬𑀸 𑀲𑁂𑀬𑁆𑀬𑁄”𑀢𑀺𑁇 “𑀅𑀢𑁆𑀣𑀺 𑀔𑁄, 𑀥𑀦𑀜𑁆𑀚𑀸𑀦𑀺, 𑀅𑀜𑁆𑀜𑁂𑀲𑀁 𑀳𑁂𑀢𑀼𑀓𑀸 𑀥𑀫𑁆𑀫𑀺𑀓𑀸 𑀓𑀫𑁆𑀫𑀦𑁆𑀢𑀸, 𑀬𑁂𑀳𑀺 𑀲𑀓𑁆𑀓𑀸 𑀭𑀜𑁆𑀜𑁄 𑀘𑁂𑀯 𑀭𑀸𑀚𑀓𑀭𑀡𑀻𑀬𑀁 𑀓𑀸𑀢𑀼𑀁, 𑀦 𑀘 𑀧𑀸𑀧𑀓𑀫𑁆𑀫𑀁 𑀓𑀸𑀢𑀼𑀁, 𑀧𑀼𑀜𑁆𑀜𑀜𑁆𑀘 𑀧𑀝𑀺𑀧𑀤𑀁 𑀧𑀝𑀺𑀧𑀚𑁆𑀚𑀺𑀢𑀼𑀁𑁇

1390\. 𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀥𑀦𑀜𑁆𑀚𑀸𑀦𑀺, 𑀬𑁄 𑀯𑀸 𑀓𑀸𑀬𑀲𑁆𑀲 𑀧𑀻𑀡𑀦𑀸𑀳𑁂𑀢𑀼 𑀩𑁆𑀭𑀽𑀳𑀦𑀸𑀳𑁂𑀢𑀼 𑀅𑀥𑀫𑁆𑀫𑀘𑀸𑀭𑀻 𑀯𑀺𑀲𑀫𑀘𑀸𑀭𑀻 𑀅𑀲𑁆𑀲, 𑀬𑁄 𑀯𑀸 𑀓𑀸𑀬𑀲𑁆𑀲 𑀧𑀻𑀡𑀦𑀸𑀳𑁂𑀢𑀼 𑀩𑁆𑀭𑀽𑀳𑀦𑀸𑀳𑁂𑀢𑀼 𑀥𑀫𑁆𑀫𑀘𑀸𑀭𑀻 𑀲𑀫𑀘𑀸𑀭𑀻 𑀅𑀲𑁆𑀲; 𑀓𑀢𑀫𑀁 𑀲𑁂𑀬𑁆𑀬𑁄”𑀢𑀺? “𑀬𑁄 𑀳𑀺, 𑀪𑁄 𑀲𑀸𑀭𑀺𑀧𑀼𑀢𑁆𑀢, 𑀓𑀸𑀬𑀲𑁆𑀲 𑀧𑀻𑀡𑀦𑀸𑀳𑁂𑀢𑀼 𑀩𑁆𑀭𑀽𑀳𑀦𑀸𑀳𑁂𑀢𑀼 𑀅𑀥𑀫𑁆𑀫𑀘𑀸𑀭𑀻 𑀯𑀺𑀲𑀫𑀘𑀸𑀭𑀻 𑀅𑀲𑁆𑀲, 𑀦 𑀢𑀁 𑀲𑁂𑀬𑁆𑀬𑁄; 𑀬𑁄 𑀘 𑀔𑁄, 𑀪𑁄 𑀲𑀸𑀭𑀺𑀧𑀼𑀢𑁆𑀢, 𑀓𑀸𑀬𑀲𑁆𑀲 𑀧𑀻𑀡𑀦𑀸𑀳𑁂𑀢𑀼 𑀩𑁆𑀭𑀽𑀳𑀦𑀸𑀳𑁂𑀢𑀼 𑀥𑀫𑁆𑀫𑀘𑀸𑀭𑀻 𑀲𑀫𑀘𑀸𑀭𑀻 𑀅𑀲𑁆𑀲, 𑀢𑀤𑁂𑀯𑁂𑀢𑁆𑀣 𑀲𑁂𑀬𑁆𑀬𑁄𑁇 𑀅𑀥𑀫𑁆𑀫𑀘𑀭𑀺𑀬𑀸𑀯𑀺𑀲𑀫𑀘𑀭𑀺𑀬𑀸𑀳𑀺, 𑀪𑁄 𑀲𑀸𑀭𑀺𑀧𑀼𑀢𑁆𑀢, 𑀥𑀫𑁆𑀫𑀘𑀭𑀺𑀬𑀸𑀲𑀫𑀘𑀭𑀺𑀬𑀸 𑀲𑁂𑀬𑁆𑀬𑁄”𑀢𑀺𑁇 “𑀅𑀢𑁆𑀣𑀺 𑀔𑁄, 𑀥𑀦𑀜𑁆𑀚𑀸𑀦𑀺, 𑀅𑀜𑁆𑀜𑁂𑀲𑀁 𑀳𑁂𑀢𑀼𑀓𑀸 𑀥𑀫𑁆𑀫𑀺𑀓𑀸 𑀓𑀫𑁆𑀫𑀦𑁆𑀢𑀸, 𑀬𑁂𑀳𑀺 𑀲𑀓𑁆𑀓𑀸 𑀓𑀸𑀬𑀜𑁆𑀘𑁂𑀯 𑀧𑀻𑀡𑁂𑀢𑀼𑀁 𑀩𑁆𑀭𑀽𑀳𑁂𑀢𑀼𑀁, 𑀦 𑀘 𑀧𑀸𑀧𑀓𑀫𑁆𑀫𑀁 𑀓𑀸𑀢𑀼𑀁, 𑀧𑀼𑀜𑁆𑀜𑀜𑁆𑀘 𑀧𑀝𑀺𑀧𑀤𑀁 𑀧𑀝𑀺𑀧𑀚𑁆𑀚𑀺𑀢𑀼𑀦𑁆”𑀢𑀺𑁇

(449.)

1391\. 𑀅𑀣 𑀔𑁄 𑀥𑀦𑀜𑁆𑀚𑀸𑀦𑀺 𑀩𑁆𑀭𑀸𑀳𑁆𑀫𑀡𑁄 𑀆𑀬𑀲𑁆𑀫𑀢𑁄 𑀲𑀸𑀭𑀺𑀧𑀼𑀢𑁆𑀢𑀲𑁆𑀲 𑀪𑀸𑀲𑀺𑀢𑀁 𑀅𑀪𑀺𑀦𑀦𑁆𑀤𑀺𑀢𑁆𑀯𑀸 𑀅𑀦𑀼𑀫𑁄𑀤𑀺𑀢𑁆𑀯𑀸 𑀉𑀝𑁆𑀞𑀸𑀬𑀸𑀲𑀦𑀸 𑀧𑀓𑁆𑀓𑀸𑀫𑀺𑁇 𑀅𑀣 𑀔𑁄 𑀥𑀦𑀜𑁆𑀚𑀸𑀦𑀺 𑀩𑁆𑀭𑀸𑀳𑁆𑀫𑀡𑁄 𑀅𑀧𑀭𑁂𑀦 𑀲𑀫𑀬𑁂𑀦 𑀆𑀩𑀸𑀥𑀺𑀓𑁄 𑀅𑀳𑁄𑀲𑀺 𑀤𑀼𑀓𑁆𑀔𑀺𑀢𑁄 𑀩𑀸𑀍𑀳𑀕𑀺𑀮𑀸𑀦𑁄𑁇 𑀅𑀣 𑀔𑁄 𑀥𑀦𑀜𑁆𑀚𑀸𑀦𑀺 𑀩𑁆𑀭𑀸𑀳𑁆𑀫𑀡𑁄 𑀅𑀜𑁆𑀜𑀢𑀭𑀁 𑀧𑀼𑀭𑀺𑀲𑀁 𑀆𑀫𑀦𑁆𑀢𑁂𑀲𑀺—  “𑀏𑀳𑀺 𑀢𑁆𑀯𑀁, 𑀅𑀫𑁆𑀪𑁄 𑀧𑀼𑀭𑀺𑀲, 𑀬𑁂𑀦 𑀪𑀕𑀯𑀸 𑀢𑁂𑀦𑀼𑀧𑀲𑀗𑁆𑀓𑀫; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀫𑀫 𑀯𑀘𑀦𑁂𑀦 𑀪𑀕𑀯𑀢𑁄 𑀧𑀸𑀤𑁂 𑀲𑀺𑀭𑀲𑀸 𑀯𑀦𑁆𑀤𑀸𑀳𑀺—  ‘𑀥𑀦𑀜𑁆𑀚𑀸𑀦𑀺, 𑀪𑀦𑁆𑀢𑁂, 𑀩𑁆𑀭𑀸𑀳𑁆𑀫𑀡𑁄 𑀆𑀩𑀸𑀥𑀺𑀓𑁄 𑀤𑀼𑀓𑁆𑀔𑀺𑀢𑁄 𑀩𑀸𑀍𑀳𑀕𑀺𑀮𑀸𑀦𑁄𑁇 𑀲𑁄 𑀪𑀕𑀯𑀢𑁄 𑀧𑀸𑀤𑁂 𑀲𑀺𑀭𑀲𑀸 𑀯𑀦𑁆𑀤𑀢𑀻’𑀢𑀺𑁇 𑀬𑁂𑀦 𑀘𑀸𑀬𑀲𑁆𑀫𑀸 𑀲𑀸𑀭𑀺𑀧𑀼𑀢𑁆𑀢𑁄 𑀢𑁂𑀦𑀼𑀧𑀲𑀗𑁆𑀓𑀫; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀫𑀫 𑀯𑀘𑀦𑁂𑀦 𑀆𑀬𑀲𑁆𑀫𑀢𑁄 𑀲𑀸𑀭𑀺𑀧𑀼𑀢𑁆𑀢𑀲𑁆𑀲 𑀧𑀸𑀤𑁂 𑀲𑀺𑀭𑀲𑀸 𑀯𑀦𑁆𑀤𑀸𑀳𑀺—  ‘𑀥𑀦𑀜𑁆𑀚𑀸𑀦𑀺, 𑀪𑀦𑁆𑀢𑁂, 𑀩𑁆𑀭𑀸𑀳𑁆𑀫𑀡𑁄 𑀆𑀩𑀸𑀥𑀺𑀓𑁄 𑀤𑀼𑀓𑁆𑀔𑀺𑀢𑁄 𑀩𑀸𑀍𑀳𑀕𑀺𑀮𑀸𑀦𑁄𑁇 𑀲𑁄 𑀆𑀬𑀲𑁆𑀫𑀢𑁄 𑀲𑀸𑀭𑀺𑀧𑀼𑀢𑁆𑀢𑀲𑁆𑀲 𑀧𑀸𑀤𑁂 𑀲𑀺𑀭𑀲𑀸 𑀯𑀦𑁆𑀤𑀢𑀻’𑀢𑀺𑁇 𑀏𑀯𑀜𑁆𑀘 𑀯𑀤𑁂𑀳𑀺—  ‘𑀲𑀸𑀥𑀼 𑀓𑀺𑀭, 𑀪𑀦𑁆𑀢𑁂, 𑀆𑀬𑀲𑁆𑀫𑀸 𑀲𑀸𑀭𑀺𑀧𑀼𑀢𑁆𑀢𑁄 𑀬𑁂𑀦 𑀥𑀦𑀜𑁆𑀚𑀸𑀦𑀺𑀲𑁆𑀲 𑀩𑁆𑀭𑀸𑀳𑁆𑀫𑀡𑀲𑁆𑀲 𑀦𑀺𑀯𑁂𑀲𑀦𑀁 𑀢𑁂𑀦𑀼𑀧𑀲𑀗𑁆𑀓𑀫𑀢𑀼 𑀅𑀦𑀼𑀓𑀫𑁆𑀧𑀁 𑀉𑀧𑀸𑀤𑀸𑀬𑀸’”𑀢𑀺𑁇 “𑀏𑀯𑀁, 𑀪𑀦𑁆𑀢𑁂”𑀢𑀺 𑀔𑁄 𑀲𑁄 𑀧𑀼𑀭𑀺𑀲𑁄 𑀥𑀦𑀜𑁆𑀚𑀸𑀦𑀺𑀲𑁆𑀲 𑀩𑁆𑀭𑀸𑀳𑁆𑀫𑀡𑀲𑁆𑀲 𑀧𑀝𑀺𑀲𑁆𑀲𑀼𑀢𑁆𑀯𑀸 𑀬𑁂𑀦 𑀪𑀕𑀯𑀸 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀪𑀕𑀯𑀦𑁆𑀢𑀁 𑀅𑀪𑀺𑀯𑀸𑀤𑁂𑀢𑁆𑀯𑀸 𑀏𑀓𑀫𑀦𑁆𑀢𑀁 𑀦𑀺𑀲𑀻𑀤𑀺𑁇 𑀏𑀓𑀫𑀦𑁆𑀢𑀁 𑀦𑀺𑀲𑀺𑀦𑁆𑀦𑁄 𑀔𑁄 𑀲𑁄 𑀧𑀼𑀭𑀺𑀲𑁄 𑀪𑀕𑀯𑀦𑁆𑀢𑀁 𑀏𑀢𑀤𑀯𑁄𑀘—  “𑀥𑀦𑀜𑁆𑀚𑀸𑀦𑀺, 𑀪𑀦𑁆𑀢𑁂, 𑀩𑁆𑀭𑀸𑀳𑁆𑀫𑀡𑁄 𑀆𑀩𑀸𑀥𑀺𑀓𑁄 𑀤𑀼𑀓𑁆𑀔𑀺𑀢𑁄 𑀩𑀸𑀍𑀳𑀕𑀺𑀮𑀸𑀦𑁄𑁇 𑀲𑁄 𑀪𑀕𑀯𑀢𑁄 𑀧𑀸𑀤𑁂 𑀲𑀺𑀭𑀲𑀸 𑀯𑀦𑁆𑀤𑀢𑀻”𑀢𑀺𑁇 𑀬𑁂𑀦 𑀘𑀸𑀬𑀲𑁆𑀫𑀸 𑀲𑀸𑀭𑀺𑀧𑀼𑀢𑁆𑀢𑁄 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀆𑀬𑀲𑁆𑀫𑀦𑁆𑀢𑀁 𑀲𑀸𑀭𑀺𑀧𑀼𑀢𑁆𑀢𑀁 𑀅𑀪𑀺𑀯𑀸𑀤𑁂𑀢𑁆𑀯𑀸 𑀏𑀓𑀫𑀦𑁆𑀢𑀁 𑀦𑀺𑀲𑀻𑀤𑀺𑁇 𑀏𑀓𑀫𑀦𑁆𑀢𑀁 𑀦𑀺𑀲𑀺𑀦𑁆𑀦𑁄 𑀔𑁄 𑀲𑁄 𑀧𑀼𑀭𑀺𑀲𑁄 𑀆𑀬𑀲𑁆𑀫𑀦𑁆𑀢𑀁 𑀲𑀸𑀭𑀺𑀧𑀼𑀢𑁆𑀢𑀁 𑀏𑀢𑀤𑀯𑁄𑀘—  “𑀥𑀦𑀜𑁆𑀚𑀸𑀦𑀺, 𑀪𑀦𑁆𑀢𑁂, 𑀩𑁆𑀭𑀸𑀳𑁆𑀫𑀡𑁄 𑀆𑀩𑀸𑀥𑀺𑀓𑁄 𑀤𑀼𑀓𑁆𑀔𑀺𑀢𑁄 𑀩𑀸𑀍𑀳𑀕𑀺𑀮𑀸𑀦𑁄𑁇 𑀲𑁄 𑀆𑀬𑀲𑁆𑀫𑀢𑁄 𑀲𑀸𑀭𑀺𑀧𑀼𑀢𑁆𑀢𑀲𑁆𑀲 𑀧𑀸𑀤𑁂 𑀲𑀺𑀭𑀲𑀸 𑀯𑀦𑁆𑀤𑀢𑀺, 𑀏𑀯𑀜𑁆𑀘 𑀯𑀤𑁂𑀢𑀺—  ‘𑀲𑀸𑀥𑀼 𑀓𑀺𑀭, 𑀪𑀦𑁆𑀢𑁂, 𑀆𑀬𑀲𑁆𑀫𑀸 𑀲𑀸𑀭𑀺𑀧𑀼𑀢𑁆𑀢𑁄 𑀬𑁂𑀦 𑀥𑀦𑀜𑁆𑀚𑀸𑀦𑀺𑀲𑁆𑀲 𑀩𑁆𑀭𑀸𑀳𑁆𑀫𑀡𑀲𑁆𑀲 𑀦𑀺𑀯𑁂𑀲𑀦𑀁 𑀢𑁂𑀦𑀼𑀧𑀲𑀗𑁆𑀓𑀫𑀢𑀼 𑀅𑀦𑀼𑀓𑀫𑁆𑀧𑀁 𑀉𑀧𑀸𑀤𑀸𑀬𑀸’”𑀢𑀺𑁇 𑀅𑀥𑀺𑀯𑀸𑀲𑁂𑀲𑀺 𑀔𑁄 𑀆𑀬𑀲𑁆𑀫𑀸 𑀲𑀸𑀭𑀺𑀧𑀼𑀢𑁆𑀢𑁄 𑀢𑀼𑀡𑁆𑀳𑀻𑀪𑀸𑀯𑁂𑀦𑁇

(450.)

1392\. 𑀅𑀣 𑀔𑁄 𑀆𑀬𑀲𑁆𑀫𑀸 𑀲𑀸𑀭𑀺𑀧𑀼𑀢𑁆𑀢𑁄 𑀦𑀺𑀯𑀸𑀲𑁂𑀢𑁆𑀯𑀸 𑀧𑀢𑁆𑀢𑀘𑀻𑀯𑀭𑀫𑀸𑀤𑀸𑀬 𑀬𑁂𑀦 𑀥𑀦𑀜𑁆𑀚𑀸𑀦𑀺𑀲𑁆𑀲 𑀩𑁆𑀭𑀸𑀳𑁆𑀫𑀡𑀲𑁆𑀲 𑀦𑀺𑀯𑁂𑀲𑀦𑀁 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀧𑀜𑁆𑀜𑀢𑁆𑀢𑁂 𑀆𑀲𑀦𑁂 𑀦𑀺𑀲𑀻𑀤𑀺𑁇 𑀦𑀺𑀲𑀚𑁆𑀚 𑀔𑁄 𑀆𑀬𑀲𑁆𑀫𑀸 𑀲𑀸𑀭𑀺𑀧𑀼𑀢𑁆𑀢𑁄 𑀥𑀦𑀜𑁆𑀚𑀸𑀦𑀺𑀁 𑀩𑁆𑀭𑀸𑀳𑁆𑀫𑀡𑀁 𑀏𑀢𑀤𑀯𑁄𑀘—  “𑀓𑀘𑁆𑀘𑀺 𑀢𑁂, 𑀥𑀦𑀜𑁆𑀚𑀸𑀦𑀺, 𑀔𑀫𑀦𑀻𑀬𑀁, 𑀓𑀘𑁆𑀘𑀺 𑀬𑀸𑀧𑀦𑀻𑀬𑀁? 𑀓𑀘𑁆𑀘𑀺 𑀤𑀼𑀓𑁆𑀔𑀸 𑀯𑁂𑀤𑀦𑀸 𑀧𑀝𑀺𑀓𑁆𑀓𑀫𑀦𑁆𑀢𑀺, 𑀦𑁄 𑀅𑀪𑀺𑀓𑁆𑀓𑀫𑀦𑁆𑀢𑀺? 𑀧𑀝𑀺𑀓𑁆𑀓𑀫𑁄𑀲𑀸𑀦𑀁 𑀧𑀜𑁆𑀜𑀸𑀬𑀢𑀺, 𑀦𑁄 𑀅𑀪𑀺𑀓𑁆𑀓𑀫𑁄”𑀢𑀺? “𑀦 𑀫𑁂, 𑀪𑁄 𑀲𑀸𑀭𑀺𑀧𑀼𑀢𑁆𑀢, 𑀔𑀫𑀦𑀻𑀬𑀁 𑀦 𑀬𑀸𑀧𑀦𑀻𑀬𑀁𑁇 𑀩𑀸𑀍𑀳𑀸 𑀫𑁂 𑀤𑀼𑀓𑁆𑀔𑀸 𑀯𑁂𑀤𑀦𑀸 𑀅𑀪𑀺𑀓𑁆𑀓𑀫𑀦𑁆𑀢𑀺, 𑀦𑁄 𑀧𑀝𑀺𑀓𑁆𑀓𑀫𑀦𑁆𑀢𑀺𑁇 𑀅𑀪𑀺𑀓𑁆𑀓𑀫𑁄𑀲𑀸𑀦𑀁 𑀧𑀜𑁆𑀜𑀸𑀬𑀢𑀺, 𑀦𑁄 𑀧𑀝𑀺𑀓𑁆𑀓𑀫𑁄𑁇 𑀲𑁂𑀬𑁆𑀬𑀣𑀸𑀧𑀺, 𑀪𑁄 𑀲𑀸𑀭𑀺𑀧𑀼𑀢𑁆𑀢, 𑀩𑀮𑀯𑀸 𑀧𑀼𑀭𑀺𑀲𑁄 𑀢𑀺𑀡𑁆𑀳𑁂𑀦 𑀲𑀺𑀔𑀭𑁂𑀦 𑀫𑀼𑀤𑁆𑀥𑀦𑀺 𑀅𑀪𑀺𑀫𑀢𑁆𑀣𑁂𑀬𑁆𑀬; 𑀏𑀯𑀫𑁂𑀯 𑀔𑁄, 𑀪𑁄 𑀲𑀸𑀭𑀺𑀧𑀼𑀢𑁆𑀢, 𑀅𑀥𑀺𑀫𑀢𑁆𑀢𑀸 𑀯𑀸𑀢𑀸 𑀫𑀼𑀤𑁆𑀥𑀦𑀺 𑀘 𑀊𑀳𑀦𑀦𑁆𑀢𑀺𑁇 𑀦 𑀫𑁂, 𑀪𑁄 𑀲𑀸𑀭𑀺𑀧𑀼𑀢𑁆𑀢, 𑀔𑀫𑀦𑀻𑀬𑀁, 𑀦 𑀬𑀸𑀧𑀦𑀻𑀬𑀁𑁇 𑀩𑀸𑀍𑀳𑀸 𑀫𑁂 𑀤𑀼𑀓𑁆𑀔𑀸 𑀯𑁂𑀤𑀦𑀸 𑀅𑀪𑀺𑀓𑁆𑀓𑀫𑀦𑁆𑀢𑀺, 𑀦𑁄 𑀧𑀝𑀺𑀓𑁆𑀓𑀫𑀦𑁆𑀢𑀺𑁇 𑀅𑀪𑀺𑀓𑁆𑀓𑀫𑁄𑀲𑀸𑀦𑀁 𑀧𑀜𑁆𑀜𑀸𑀬𑀢𑀺, 𑀦𑁄 𑀧𑀝𑀺𑀓𑁆𑀓𑀫𑁄𑁇 𑀲𑁂𑀬𑁆𑀬𑀣𑀸𑀧𑀺, 𑀪𑁄 𑀲𑀸𑀭𑀺𑀧𑀼𑀢𑁆𑀢, 𑀩𑀮𑀯𑀸 𑀧𑀼𑀭𑀺𑀲𑁄 𑀤𑀍𑀳𑁂𑀦 𑀯𑀭𑀢𑁆𑀢𑀓𑁆𑀔𑀡𑁆𑀟𑁂𑀦 𑀲𑀻𑀲𑁂 𑀲𑀻𑀲𑀯𑁂𑀞𑀁 𑀤𑀤𑁂𑀬𑁆𑀬; 𑀏𑀯𑀫𑁂𑀯 𑀔𑁄, 𑀪𑁄 𑀲𑀸𑀭𑀺𑀧𑀼𑀢𑁆𑀢, 𑀅𑀥𑀺𑀫𑀢𑁆𑀢𑀸 𑀲𑀻𑀲𑁂 𑀲𑀻𑀲𑀯𑁂𑀤𑀦𑀸𑁇 𑀦 𑀫𑁂, 𑀪𑁄 𑀲𑀸𑀭𑀺𑀧𑀼𑀢𑁆𑀢, 𑀔𑀫𑀦𑀻𑀬𑀁 𑀦 𑀬𑀸𑀧𑀦𑀻𑀬𑀁𑁇 𑀩𑀸𑀍𑀳𑀸 𑀫𑁂 𑀤𑀼𑀓𑁆𑀔𑀸 𑀯𑁂𑀤𑀦𑀸 𑀅𑀪𑀺𑀓𑁆𑀓𑀫𑀦𑁆𑀢𑀺, 𑀦𑁄 𑀧𑀝𑀺𑀓𑁆𑀓𑀫𑀦𑁆𑀢𑀺𑁇 𑀅𑀪𑀺𑀓𑁆𑀓𑀫𑁄𑀲𑀸𑀦𑀁 𑀧𑀜𑁆𑀜𑀸𑀬𑀢𑀺, 𑀦𑁄 𑀧𑀝𑀺𑀓𑁆𑀓𑀫𑁄𑁇 𑀲𑁂𑀬𑁆𑀬𑀣𑀸𑀧𑀺, 𑀪𑁄 𑀲𑀸𑀭𑀺𑀧𑀼𑀢𑁆𑀢, 𑀤𑀓𑁆𑀔𑁄 𑀕𑁄𑀖𑀸𑀢𑀓𑁄 𑀯𑀸 𑀕𑁄𑀖𑀸𑀢𑀓𑀦𑁆𑀢𑁂𑀯𑀸𑀲𑀻 𑀯𑀸 𑀢𑀺𑀡𑁆𑀳𑁂𑀦 𑀕𑁄𑀯𑀺𑀓𑀦𑁆𑀢𑀦𑁂𑀦 𑀓𑀼𑀘𑁆𑀙𑀺𑀁 𑀧𑀭𑀺𑀓𑀦𑁆𑀢𑁂𑀬𑁆𑀬; 𑀏𑀯𑀫𑁂𑀯 𑀔𑁄, 𑀪𑁄 𑀲𑀸𑀭𑀺𑀧𑀼𑀢𑁆𑀢, 𑀅𑀥𑀺𑀫𑀢𑁆𑀢𑀸 𑀯𑀸𑀢𑀸 𑀓𑀼𑀘𑁆𑀙𑀺𑀁 𑀧𑀭𑀺𑀓𑀦𑁆𑀢𑀦𑁆𑀢𑀺𑁇 𑀦 𑀫𑁂, 𑀪𑁄 𑀲𑀸𑀭𑀺𑀧𑀼𑀢𑁆𑀢, 𑀔𑀫𑀦𑀻𑀬𑀁, 𑀦 𑀬𑀸𑀧𑀦𑀻𑀬𑀁𑁇 𑀩𑀸𑀍𑀳𑀸 𑀫𑁂 𑀤𑀼𑀓𑁆𑀔𑀸 𑀯𑁂𑀤𑀦𑀸 𑀅𑀪𑀺𑀓𑁆𑀓𑀫𑀦𑁆𑀢𑀺, 𑀦𑁄 𑀧𑀝𑀺𑀓𑁆𑀓𑀫𑀦𑁆𑀢𑀺𑁇 𑀅𑀪𑀺𑀓𑁆𑀓𑀫𑁄𑀲𑀸𑀦𑀁 𑀧𑀜𑁆𑀜𑀸𑀬𑀢𑀺, 𑀦𑁄 𑀧𑀝𑀺𑀓𑁆𑀓𑀫𑁄𑁇 𑀲𑁂𑀬𑁆𑀬𑀣𑀸𑀧𑀺, 𑀪𑁄 𑀲𑀸𑀭𑀺𑀧𑀼𑀢𑁆𑀢, 𑀤𑁆𑀯𑁂 𑀩𑀮𑀯𑀦𑁆𑀢𑁄 𑀧𑀼𑀭𑀺𑀲𑀸 𑀤𑀼𑀩𑁆𑀩𑀮𑀢𑀭𑀁 𑀧𑀼𑀭𑀺𑀲𑀁 𑀦𑀸𑀦𑀸𑀩𑀸𑀳𑀸𑀲𑀼 𑀕𑀳𑁂𑀢𑁆𑀯𑀸 𑀅𑀗𑁆𑀕𑀸𑀭𑀓𑀸𑀲𑀼𑀬𑀸 𑀲𑀦𑁆𑀢𑀸𑀧𑁂𑀬𑁆𑀬𑀼𑀁 𑀲𑀫𑁆𑀧𑀭𑀺𑀢𑀸𑀧𑁂𑀬𑁆𑀬𑀼𑀁; 𑀏𑀯𑀫𑁂𑀯 𑀔𑁄, 𑀪𑁄 𑀲𑀸𑀭𑀺𑀧𑀼𑀢𑁆𑀢, 𑀅𑀥𑀺𑀫𑀢𑁆𑀢𑁄 𑀓𑀸𑀬𑀲𑁆𑀫𑀺𑀁 𑀟𑀸𑀳𑁄𑁇 𑀦 𑀫𑁂, 𑀪𑁄 𑀲𑀸𑀭𑀺𑀧𑀼𑀢𑁆𑀢, 𑀔𑀫𑀦𑀻𑀬𑀁 𑀦 𑀬𑀸𑀧𑀦𑀻𑀬𑀁𑁇 𑀩𑀸𑀍𑀳𑀸 𑀫𑁂 𑀤𑀼𑀓𑁆𑀔𑀸 𑀯𑁂𑀤𑀦𑀸 𑀅𑀪𑀺𑀓𑁆𑀓𑀫𑀦𑁆𑀢𑀺, 𑀦𑁄 𑀧𑀝𑀺𑀓𑁆𑀓𑀫𑀦𑁆𑀢𑀺𑁇 𑀅𑀪𑀺𑀓𑁆𑀓𑀫𑁄𑀲𑀸𑀦𑀁 𑀧𑀜𑁆𑀜𑀸𑀬𑀢𑀺, 𑀦𑁄 𑀧𑀝𑀺𑀓𑁆𑀓𑀫𑁄”𑀢𑀺𑁇

(451.)

1393\. “𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀥𑀦𑀜𑁆𑀚𑀸𑀦𑀺, 𑀓𑀢𑀫𑀁 𑀲𑁂𑀬𑁆𑀬𑁄—  𑀦𑀺𑀭𑀬𑁄 𑀯𑀸 𑀢𑀺𑀭𑀘𑁆𑀙𑀸𑀦𑀬𑁄𑀦𑀺 𑀯𑀸”𑀢𑀺? “𑀦𑀺𑀭𑀬𑀸, 𑀪𑁄 𑀲𑀸𑀭𑀺𑀧𑀼𑀢𑁆𑀢, 𑀢𑀺𑀭𑀘𑁆𑀙𑀸𑀦𑀬𑁄𑀦𑀺 𑀲𑁂𑀬𑁆𑀬𑁄”𑀢𑀺𑁇 “𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀥𑀦𑀜𑁆𑀚𑀸𑀦𑀺, 𑀓𑀢𑀫𑀁 𑀲𑁂𑀬𑁆𑀬𑁄—  𑀢𑀺𑀭𑀘𑁆𑀙𑀸𑀦𑀬𑁄𑀦𑀺 𑀯𑀸 𑀧𑁂𑀢𑁆𑀢𑀺𑀯𑀺𑀲𑀬𑁄 𑀯𑀸”𑀢𑀺? “𑀢𑀺𑀭𑀘𑁆𑀙𑀸𑀦𑀬𑁄𑀦𑀺𑀬𑀸, 𑀪𑁄 𑀲𑀸𑀭𑀺𑀧𑀼𑀢𑁆𑀢, 𑀧𑁂𑀢𑁆𑀢𑀺𑀯𑀺𑀲𑀬𑁄 𑀲𑁂𑀬𑁆𑀬𑁄”𑀢𑀺𑁇 “𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀥𑀦𑀜𑁆𑀚𑀸𑀦𑀺, 𑀓𑀢𑀫𑀁 𑀲𑁂𑀬𑁆𑀬𑁄—  𑀧𑁂𑀢𑁆𑀢𑀺𑀯𑀺𑀲𑀬𑁄 𑀯𑀸 𑀫𑀦𑀼𑀲𑁆𑀲𑀸 𑀯𑀸”𑀢𑀺? “𑀧𑁂𑀢𑁆𑀢𑀺𑀯𑀺𑀲𑀬𑀸, 𑀪𑁄 𑀲𑀸𑀭𑀺𑀧𑀼𑀢𑁆𑀢, 𑀫𑀦𑀼𑀲𑁆𑀲𑀸 𑀲𑁂𑀬𑁆𑀬𑁄”𑀢𑀺𑁇 “𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀥𑀦𑀜𑁆𑀚𑀸𑀦𑀺, 𑀓𑀢𑀫𑀁 𑀲𑁂𑀬𑁆𑀬𑁄—  𑀫𑀦𑀼𑀲𑁆𑀲𑀸 𑀯𑀸 𑀘𑀸𑀢𑀼𑀫𑀳𑀸𑀭𑀸𑀚𑀺𑀓𑀸 𑀯𑀸 𑀤𑁂𑀯𑀸”𑀢𑀺? “𑀫𑀦𑀼𑀲𑁆𑀲𑁂𑀳𑀺, 𑀪𑁄 𑀲𑀸𑀭𑀺𑀧𑀼𑀢𑁆𑀢, 𑀘𑀸𑀢𑀼𑀫𑀳𑀸𑀭𑀸𑀚𑀺𑀓𑀸 𑀤𑁂𑀯𑀸 𑀲𑁂𑀬𑁆𑀬𑁄”𑀢𑀺𑁇 “𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀥𑀦𑀜𑁆𑀚𑀸𑀦𑀺, 𑀓𑀢𑀫𑀁 𑀲𑁂𑀬𑁆𑀬𑁄—  𑀘𑀸𑀢𑀼𑀫𑀳𑀸𑀭𑀸𑀚𑀺𑀓𑀸 𑀯𑀸 𑀤𑁂𑀯𑀸 𑀢𑀸𑀯𑀢𑀺𑀁𑀲𑀸 𑀯𑀸 𑀤𑁂𑀯𑀸”𑀢𑀺? “𑀘𑀸𑀢𑀼𑀫𑀳𑀸𑀭𑀸𑀚𑀺𑀓𑁂𑀳𑀺, 𑀪𑁄 𑀲𑀸𑀭𑀺𑀧𑀼𑀢𑁆𑀢, 𑀤𑁂𑀯𑁂𑀳𑀺 𑀢𑀸𑀯𑀢𑀺𑀁𑀲𑀸 𑀤𑁂𑀯𑀸 𑀲𑁂𑀬𑁆𑀬𑁄”𑀢𑀺𑁇 “𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀥𑀦𑀜𑁆𑀚𑀸𑀦𑀺, 𑀓𑀢𑀫𑀁 𑀲𑁂𑀬𑁆𑀬𑁄—  𑀢𑀸𑀯𑀢𑀺𑀁𑀲𑀸 𑀯𑀸 𑀤𑁂𑀯𑀸 𑀬𑀸𑀫𑀸 𑀯𑀸 𑀤𑁂𑀯𑀸”𑀢𑀺? “𑀢𑀸𑀯𑀢𑀺𑀁𑀲𑁂𑀳𑀺, 𑀪𑁄 𑀲𑀸𑀭𑀺𑀧𑀼𑀢𑁆𑀢, 𑀤𑁂𑀯𑁂𑀳𑀺 𑀬𑀸𑀫𑀸 𑀤𑁂𑀯𑀸 𑀲𑁂𑀬𑁆𑀬𑁄”𑀢𑀺𑁇 “𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀥𑀦𑀜𑁆𑀚𑀸𑀦𑀺, 𑀓𑀢𑀫𑀁 𑀲𑁂𑀬𑁆𑀬𑁄—  𑀬𑀸𑀫𑀸 𑀯𑀸 𑀤𑁂𑀯𑀸 𑀢𑀼𑀲𑀺𑀢𑀸 𑀯𑀸 𑀤𑁂𑀯𑀸”𑀢𑀺? “𑀬𑀸𑀫𑁂𑀳𑀺, 𑀪𑁄 𑀲𑀸𑀭𑀺𑀧𑀼𑀢𑁆𑀢, 𑀤𑁂𑀯𑁂𑀳𑀺 𑀢𑀼𑀲𑀺𑀢𑀸 𑀤𑁂𑀯𑀸 𑀲𑁂𑀬𑁆𑀬𑁄”𑀢𑀺𑁇 “𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀥𑀦𑀜𑁆𑀚𑀸𑀦𑀺, 𑀓𑀢𑀫𑀁 𑀲𑁂𑀬𑁆𑀬𑁄—  𑀢𑀼𑀲𑀺𑀢𑀸 𑀯𑀸 𑀤𑁂𑀯𑀸 𑀦𑀺𑀫𑁆𑀫𑀸𑀦𑀭𑀢𑀻 𑀯𑀸 𑀤𑁂𑀯𑀸”𑀢𑀺? “𑀢𑀼𑀲𑀺𑀢𑁂𑀳𑀺, 𑀪𑁄 𑀲𑀸𑀭𑀺𑀧𑀼𑀢𑁆𑀢, 𑀤𑁂𑀯𑁂𑀳𑀺 𑀦𑀺𑀫𑁆𑀫𑀸𑀦𑀭𑀢𑀻 𑀤𑁂𑀯𑀸 𑀲𑁂𑀬𑁆𑀬𑁄”𑀢𑀺𑁇 “𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀥𑀦𑀜𑁆𑀚𑀸𑀦𑀺, 𑀓𑀢𑀫𑀁 𑀲𑁂𑀬𑁆𑀬𑁄—  𑀦𑀺𑀫𑁆𑀫𑀸𑀦𑀭𑀢𑀻 𑀯𑀸 𑀤𑁂𑀯𑀸 𑀧𑀭𑀦𑀺𑀫𑁆𑀫𑀺𑀢𑀯𑀲𑀯𑀢𑁆𑀢𑀻 𑀯𑀸 𑀤𑁂𑀯𑀸”𑀢𑀺? “𑀦𑀺𑀫𑁆𑀫𑀸𑀦𑀭𑀢𑀻𑀳𑀺, 𑀪𑁄 𑀲𑀸𑀭𑀺𑀧𑀼𑀢𑁆𑀢, 𑀤𑁂𑀯𑁂𑀳𑀺 𑀧𑀭𑀦𑀺𑀫𑁆𑀫𑀺𑀢𑀯𑀲𑀯𑀢𑁆𑀢𑀻 𑀤𑁂𑀯𑀸 𑀲𑁂𑀬𑁆𑀬𑁄”𑀢𑀺𑁇 “𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀥𑀦𑀜𑁆𑀚𑀸𑀦𑀺, 𑀓𑀢𑀫𑀁 𑀲𑁂𑀬𑁆𑀬𑁄 𑀧𑀭𑀦𑀺𑀫𑁆𑀫𑀺𑀢𑀯𑀲𑀯𑀢𑁆𑀢𑀻 𑀯𑀸 𑀤𑁂𑀯𑀸 𑀩𑁆𑀭𑀳𑁆𑀫𑀮𑁄𑀓𑁄 𑀯𑀸”𑀢𑀺? “‘𑀩𑁆𑀭𑀳𑁆𑀫𑀮𑁄𑀓𑁄’𑀢𑀺—  𑀪𑀯𑀁 𑀲𑀸𑀭𑀺𑀧𑀼𑀢𑁆𑀢𑁄 𑀆𑀳; ‘𑀩𑁆𑀭𑀳𑁆𑀫𑀮𑁄𑀓𑁄’𑀢𑀺—  𑀪𑀯𑀁 𑀲𑀸𑀭𑀺𑀧𑀼𑀢𑁆𑀢𑁄 𑀆𑀳𑀸”𑀢𑀺𑁇

1394\. 𑀅𑀣 𑀔𑁄 𑀆𑀬𑀲𑁆𑀫𑀢𑁄 𑀲𑀸𑀭𑀺𑀧𑀼𑀢𑁆𑀢𑀲𑁆𑀲 𑀏𑀢𑀤𑀳𑁄𑀲𑀺—  “𑀇𑀫𑁂 𑀔𑁄 𑀩𑁆𑀭𑀸𑀳𑁆𑀫𑀡𑀸 𑀩𑁆𑀭𑀳𑁆𑀫𑀮𑁄𑀓𑀸𑀥𑀺𑀫𑀼𑀢𑁆𑀢𑀸𑁇 𑀬𑀦𑁆𑀦𑀽𑀦𑀸𑀳𑀁 𑀥𑀦𑀜𑁆𑀚𑀸𑀦𑀺𑀲𑁆𑀲 𑀩𑁆𑀭𑀸𑀳𑁆𑀫𑀡𑀲𑁆𑀲 𑀩𑁆𑀭𑀳𑁆𑀫𑀸𑀦𑀁 𑀲𑀳𑀩𑁆𑀬𑀢𑀸𑀬 𑀫𑀕𑁆𑀕𑀁 𑀤𑁂𑀲𑁂𑀬𑁆𑀬𑀦𑁆”𑀢𑀺𑁇 “𑀩𑁆𑀭𑀳𑁆𑀫𑀸𑀦𑀁 𑀢𑁂, 𑀥𑀦𑀜𑁆𑀚𑀸𑀦𑀺, 𑀲𑀳𑀩𑁆𑀬𑀢𑀸𑀬 𑀫𑀕𑁆𑀕𑀁 𑀤𑁂𑀲𑁂𑀲𑁆𑀲𑀸𑀫𑀺; 𑀢𑀁 𑀲𑀼𑀡𑀸𑀳𑀺, 𑀲𑀸𑀥𑀼𑀓𑀁 𑀫𑀦𑀲𑀺 𑀓𑀭𑁄𑀳𑀺, 𑀪𑀸𑀲𑀺𑀲𑁆𑀲𑀸𑀫𑀻”𑀢𑀺𑁇 “𑀏𑀯𑀁, 𑀪𑁄”𑀢𑀺 𑀔𑁄 𑀥𑀦𑀜𑁆𑀚𑀸𑀦𑀺 𑀩𑁆𑀭𑀸𑀳𑁆𑀫𑀡𑁄 𑀆𑀬𑀲𑁆𑀫𑀢𑁄 𑀲𑀸𑀭𑀺𑀧𑀼𑀢𑁆𑀢𑀲𑁆𑀲 𑀧𑀘𑁆𑀘𑀲𑁆𑀲𑁄𑀲𑀺𑁇 𑀆𑀬𑀲𑁆𑀫𑀸 𑀲𑀸𑀭𑀺𑀧𑀼𑀢𑁆𑀢𑁄 𑀏𑀢𑀤𑀯𑁄𑀘—  “𑀓𑀢𑀫𑁄 𑀘, 𑀥𑀦𑀜𑁆𑀚𑀸𑀦𑀺, 𑀩𑁆𑀭𑀳𑁆𑀫𑀸𑀦𑀁 𑀲𑀳𑀩𑁆𑀬𑀢𑀸𑀬 𑀫𑀕𑁆𑀕𑁄? 𑀇𑀥, 𑀥𑀦𑀜𑁆𑀚𑀸𑀦𑀺, 𑀪𑀺𑀓𑁆𑀔𑀼 𑀫𑁂𑀢𑁆𑀢𑀸𑀲𑀳𑀕𑀢𑁂𑀦 𑀘𑁂𑀢𑀲𑀸 𑀏𑀓𑀁 𑀤𑀺𑀲𑀁 𑀨𑀭𑀺𑀢𑁆𑀯𑀸 𑀯𑀺𑀳𑀭𑀢𑀺, 𑀢𑀣𑀸 𑀤𑀼𑀢𑀺𑀬𑀁, 𑀢𑀣𑀸 𑀢𑀢𑀺𑀬𑀁, 𑀢𑀣𑀸 𑀘𑀢𑀼𑀢𑁆𑀣𑀁; 𑀇𑀢𑀺 𑀉𑀤𑁆𑀥𑀫𑀥𑁄 𑀢𑀺𑀭𑀺𑀬𑀁 𑀲𑀩𑁆𑀩𑀥𑀺 𑀲𑀩𑁆𑀩𑀢𑁆𑀢𑀢𑀸𑀬 𑀲𑀩𑁆𑀩𑀸𑀯𑀦𑁆𑀢𑀁 𑀮𑁄𑀓𑀁 𑀫𑁂𑀢𑁆𑀢𑀸𑀲𑀳𑀕𑀢𑁂𑀦 𑀘𑁂𑀢𑀲𑀸 𑀯𑀺𑀧𑀼𑀮𑁂𑀦 𑀫𑀳𑀕𑁆𑀕𑀢𑁂𑀦 𑀅𑀧𑁆𑀧𑀫𑀸𑀡𑁂𑀦 𑀅𑀯𑁂𑀭𑁂𑀦 𑀅𑀩𑁆𑀬𑀸𑀩𑀚𑁆𑀛𑁂𑀦 𑀨𑀭𑀺𑀢𑁆𑀯𑀸 𑀯𑀺𑀳𑀭𑀢𑀺𑁇 𑀅𑀬𑀁 𑀔𑁄, 𑀥𑀦𑀜𑁆𑀚𑀸𑀦𑀺, 𑀩𑁆𑀭𑀳𑁆𑀫𑀸𑀦𑀁 𑀲𑀳𑀩𑁆𑀬𑀢𑀸𑀬 𑀫𑀕𑁆𑀕𑁄𑁇

(452.)

1395\. 𑀧𑀼𑀦 𑀘𑀧𑀭𑀁, 𑀥𑀦𑀜𑁆𑀚𑀸𑀦𑀺, 𑀪𑀺𑀓𑁆𑀔𑀼 𑀓𑀭𑀼𑀡𑀸𑀲𑀳𑀕𑀢𑁂𑀦 𑀘𑁂𑀢𑀲𑀸…𑀧𑁂…  𑀫𑀼𑀤𑀺𑀢𑀸𑀲𑀳𑀕𑀢𑁂𑀦 𑀘𑁂𑀢𑀲𑀸…  𑀉𑀧𑁂𑀓𑁆𑀔𑀸𑀲𑀳𑀕𑀢𑁂𑀦 𑀘𑁂𑀢𑀲𑀸 𑀏𑀓𑀁 𑀤𑀺𑀲𑀁 𑀨𑀭𑀺𑀢𑁆𑀯𑀸 𑀯𑀺𑀳𑀭𑀢𑀺, 𑀢𑀣𑀸 𑀤𑀼𑀢𑀺𑀬𑀁, 𑀢𑀣𑀸 𑀢𑀢𑀺𑀬𑀁, 𑀢𑀣𑀸 𑀘𑀢𑀼𑀢𑁆𑀣𑀁; 𑀇𑀢𑀺 𑀉𑀤𑁆𑀥𑀫𑀥𑁄 𑀢𑀺𑀭𑀺𑀬𑀁 𑀲𑀩𑁆𑀩𑀥𑀺 𑀲𑀩𑁆𑀩𑀢𑁆𑀢𑀢𑀸𑀬 𑀲𑀩𑁆𑀩𑀸𑀯𑀦𑁆𑀢𑀁 𑀮𑁄𑀓𑀁 𑀉𑀧𑁂𑀓𑁆𑀔𑀸𑀲𑀳𑀕𑀢𑁂𑀦 𑀘𑁂𑀢𑀲𑀸 𑀯𑀺𑀧𑀼𑀮𑁂𑀦 𑀫𑀳𑀕𑁆𑀕𑀢𑁂𑀦 𑀅𑀧𑁆𑀧𑀫𑀸𑀡𑁂𑀦 𑀅𑀯𑁂𑀭𑁂𑀦 𑀅𑀩𑁆𑀬𑀸𑀩𑀚𑁆𑀛𑁂𑀦 𑀨𑀭𑀺𑀢𑁆𑀯𑀸 𑀯𑀺𑀳𑀭𑀢𑀺𑁇 𑀅𑀬𑀁 𑀔𑁄, 𑀥𑀦𑀜𑁆𑀚𑀸𑀦𑀺, 𑀩𑁆𑀭𑀳𑁆𑀫𑀸𑀦𑀁 𑀲𑀳𑀩𑁆𑀬𑀢𑀸𑀬 𑀫𑀕𑁆𑀕𑁄”𑀢𑀺𑁇 “𑀢𑁂𑀦 𑀳𑀺, 𑀪𑁄 𑀲𑀸𑀭𑀺𑀧𑀼𑀢𑁆𑀢, 𑀫𑀫 𑀯𑀘𑀦𑁂𑀦 𑀪𑀕𑀯𑀢𑁄 𑀧𑀸𑀤𑁂 𑀲𑀺𑀭𑀲𑀸 𑀯𑀦𑁆𑀤𑀸𑀳𑀺—  ‘𑀥𑀦𑀜𑁆𑀚𑀸𑀦𑀺, 𑀪𑀦𑁆𑀢𑁂, 𑀩𑁆𑀭𑀸𑀳𑁆𑀫𑀡𑁄 𑀆𑀩𑀸𑀥𑀺𑀓𑁄 𑀤𑀼𑀓𑁆𑀔𑀺𑀢𑁄 𑀩𑀸𑀍𑀳𑀕𑀺𑀮𑀸𑀦𑁄𑁇 𑀲𑁄 𑀪𑀕𑀯𑀢𑁄 𑀧𑀸𑀤𑁂 𑀲𑀺𑀭𑀲𑀸 𑀯𑀦𑁆𑀤𑀢𑀻’”𑀢𑀺𑁇 𑀅𑀣 𑀔𑁄 𑀆𑀬𑀲𑁆𑀫𑀸 𑀲𑀸𑀭𑀺𑀧𑀼𑀢𑁆𑀢𑁄 𑀥𑀦𑀜𑁆𑀚𑀸𑀦𑀺𑀁 𑀩𑁆𑀭𑀸𑀳𑁆𑀫𑀡𑀁 𑀲𑀢𑀺 𑀉𑀢𑁆𑀢𑀭𑀺𑀓𑀭𑀡𑀻𑀬𑁂 𑀳𑀻𑀦𑁂 𑀩𑁆𑀭𑀳𑁆𑀫𑀮𑁄𑀓𑁂 𑀧𑀢𑀺𑀝𑁆𑀞𑀸𑀧𑁂𑀢𑁆𑀯𑀸 𑀉𑀝𑁆𑀞𑀸𑀬𑀸𑀲𑀦𑀸 𑀧𑀓𑁆𑀓𑀸𑀫𑀺𑁇 𑀅𑀣 𑀔𑁄 𑀥𑀦𑀜𑁆𑀚𑀸𑀦𑀺 𑀩𑁆𑀭𑀸𑀳𑁆𑀫𑀡𑁄 𑀅𑀘𑀺𑀭𑀧𑀓𑁆𑀓𑀦𑁆𑀢𑁂 𑀆𑀬𑀲𑁆𑀫𑀦𑁆𑀢𑁂 𑀲𑀸𑀭𑀺𑀧𑀼𑀢𑁆𑀢𑁂 𑀓𑀸𑀮𑀫𑀓𑀸𑀲𑀺, 𑀩𑁆𑀭𑀳𑁆𑀫𑀮𑁄𑀓𑀜𑁆𑀘 𑀉𑀧𑀧𑀚𑁆𑀚𑀺𑁇

(453.)

1396\. 𑀅𑀣 𑀔𑁄 𑀪𑀕𑀯𑀸 𑀪𑀺𑀓𑁆𑀔𑀽 𑀆𑀫𑀦𑁆𑀢𑁂𑀲𑀺—  “𑀏𑀲𑁄, 𑀪𑀺𑀓𑁆𑀔𑀯𑁂, 𑀲𑀸𑀭𑀺𑀧𑀼𑀢𑁆𑀢𑁄 𑀥𑀦𑀜𑁆𑀚𑀸𑀦𑀺𑀁 𑀩𑁆𑀭𑀸𑀳𑁆𑀫𑀡𑀁 𑀲𑀢𑀺 𑀉𑀢𑁆𑀢𑀭𑀺𑀓𑀭𑀡𑀻𑀬𑁂 𑀳𑀻𑀦𑁂 𑀩𑁆𑀭𑀳𑁆𑀫𑀮𑁄𑀓𑁂 𑀧𑀢𑀺𑀝𑁆𑀞𑀸𑀧𑁂𑀢𑁆𑀯𑀸 𑀉𑀝𑁆𑀞𑀸𑀬𑀸𑀲𑀦𑀸 𑀧𑀓𑁆𑀓𑀦𑁆𑀢𑁄”𑀢𑀺𑁇 𑀅𑀣 𑀔𑁄 𑀆𑀬𑀲𑁆𑀫𑀸 𑀲𑀸𑀭𑀺𑀧𑀼𑀢𑁆𑀢𑁄 𑀬𑁂𑀦 𑀪𑀕𑀯𑀸 𑀢𑁂𑀦𑀼𑀧𑀲𑀗𑁆𑀓𑀫𑀺, 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀪𑀕𑀯𑀦𑁆𑀢𑀁 𑀅𑀪𑀺𑀯𑀸𑀤𑁂𑀢𑁆𑀯𑀸 𑀏𑀓𑀫𑀦𑁆𑀢𑀁 𑀦𑀺𑀲𑀻𑀤𑀺, 𑀏𑀓𑀫𑀦𑁆𑀢𑀁 𑀦𑀺𑀲𑀺𑀦𑁆𑀦𑁄 𑀔𑁄 𑀆𑀬𑀲𑁆𑀫𑀸 𑀲𑀸𑀭𑀺𑀧𑀼𑀢𑁆𑀢𑁄 𑀪𑀕𑀯𑀦𑁆𑀢𑀁 𑀏𑀢𑀤𑀯𑁄𑀘—  “𑀥𑀦𑀜𑁆𑀚𑀸𑀦𑀺, 𑀪𑀦𑁆𑀢𑁂, 𑀩𑁆𑀭𑀸𑀳𑁆𑀫𑀡𑁄 𑀆𑀩𑀸𑀥𑀺𑀓𑁄 𑀤𑀼𑀓𑁆𑀔𑀺𑀢𑁄 𑀩𑀸𑀍𑀳𑀕𑀺𑀮𑀸𑀦𑁄, 𑀲𑁄 𑀪𑀕𑀯𑀢𑁄 𑀧𑀸𑀤𑁂 𑀲𑀺𑀭𑀲𑀸 𑀯𑀦𑁆𑀤𑀢𑀻”𑀢𑀺𑁇 “𑀓𑀺𑀁 𑀧𑀦 𑀢𑁆𑀯𑀁, 𑀲𑀸𑀭𑀺𑀧𑀼𑀢𑁆𑀢, 𑀥𑀦𑀜𑁆𑀚𑀸𑀦𑀺𑀁 𑀩𑁆𑀭𑀸𑀳𑁆𑀫𑀡𑀁 𑀲𑀢𑀺 𑀉𑀢𑁆𑀢𑀭𑀺𑀓𑀭𑀡𑀻𑀬𑁂 𑀳𑀻𑀦𑁂 𑀩𑁆𑀭𑀳𑁆𑀫𑀮𑁄𑀓𑁂 𑀧𑀢𑀺𑀝𑁆𑀞𑀸𑀧𑁂𑀢𑁆𑀯𑀸 𑀉𑀝𑁆𑀞𑀸𑀬𑀸𑀲𑀦𑀸 𑀧𑀓𑁆𑀓𑀦𑁆𑀢𑁄”𑀢𑀺? “𑀫𑀬𑁆𑀳𑀁 𑀔𑁄, 𑀪𑀦𑁆𑀢𑁂, 𑀏𑀯𑀁 𑀅𑀳𑁄𑀲𑀺—  ‘𑀇𑀫𑁂 𑀔𑁄 𑀩𑁆𑀭𑀸𑀳𑁆𑀫𑀡𑀸 𑀩𑁆𑀭𑀳𑁆𑀫𑀮𑁄𑀓𑀸𑀥𑀺𑀫𑀼𑀢𑁆𑀢𑀸, 𑀬𑀦𑁆𑀦𑀽𑀦𑀸𑀳𑀁 𑀥𑀦𑀜𑁆𑀚𑀸𑀦𑀺𑀲𑁆𑀲 𑀩𑁆𑀭𑀸𑀳𑁆𑀫𑀡𑀲𑁆𑀲 𑀩𑁆𑀭𑀳𑁆𑀫𑀸𑀦𑀁 𑀲𑀳𑀩𑁆𑀬𑀢𑀸𑀬 𑀫𑀕𑁆𑀕𑀁 𑀤𑁂𑀲𑁂𑀬𑁆𑀬𑀦𑁆’”𑀢𑀺𑁇 “𑀓𑀸𑀮𑀗𑁆𑀓𑀢𑁄 𑀘, 𑀲𑀸𑀭𑀺𑀧𑀼𑀢𑁆𑀢, 𑀥𑀦𑀜𑁆𑀚𑀸𑀦𑀺 𑀩𑁆𑀭𑀸𑀳𑁆𑀫𑀡𑁄, 𑀩𑁆𑀭𑀳𑁆𑀫𑀮𑁄𑀓𑀜𑁆𑀘 𑀉𑀧𑀧𑀦𑁆𑀦𑁄”𑀢𑀺𑁇

---

1397\. 𑀥𑀦𑀜𑁆𑀚𑀸𑀦𑀺𑀲𑀼𑀢𑁆𑀢𑀁 𑀦𑀺𑀝𑁆𑀞𑀺𑀢𑀁 𑀲𑀢𑁆𑀢𑀫𑀁𑁇



[Go to previous page (5.6 Esukārīsutta)](5.6.md) / [Go to parent page (5 Brāhmaṇavagga)](../5.md) / [Go to next page (5.8 Vāseṭṭhasutta)](5.8.md)


