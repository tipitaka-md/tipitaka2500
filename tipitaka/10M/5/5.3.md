
[Home](/) / [10M Majjhimapaṇṇāsapāḷi](...md) / [5 Brāhmaṇavagga](../10M/5.md)

# 𑁫𑁇𑁩 𑀅𑀲𑁆𑀲𑀮𑀸𑀬𑀦𑀲𑀼𑀢𑁆𑀢

* 𑀩𑁆𑀭𑀸𑀳𑁆𑀫𑀡𑀯𑀕𑁆𑀕

* 𑀅𑀲𑁆𑀲𑀮𑀸𑀬𑀦𑀲𑀼𑀢𑁆𑀢

(401.)

1238\. 𑀏𑀯𑀁 𑀫𑁂 𑀲𑀼𑀢𑀁—  𑀏𑀓𑀁 𑀲𑀫𑀬𑀁 𑀪𑀕𑀯𑀸 𑀲𑀸𑀯𑀢𑁆𑀣𑀺𑀬𑀁 𑀯𑀺𑀳𑀭𑀢𑀺 𑀚𑁂𑀢𑀯𑀦𑁂 𑀅𑀦𑀸𑀣𑀧𑀺𑀡𑁆𑀟𑀺𑀓𑀲𑁆𑀲 𑀆𑀭𑀸𑀫𑁂𑁇 𑀢𑁂𑀦 𑀔𑁄 𑀧𑀦 𑀲𑀫𑀬𑁂𑀦 𑀦𑀸𑀦𑀸𑀯𑁂𑀭𑀚𑁆𑀚𑀓𑀸𑀦𑀁 𑀩𑁆𑀭𑀸𑀳𑁆𑀫𑀡𑀸𑀦𑀁 𑀧𑀜𑁆𑀘𑀫𑀢𑁆𑀢𑀸𑀦𑀺 𑀩𑁆𑀭𑀸𑀳𑁆𑀫𑀡𑀲𑀢𑀸𑀦𑀺 𑀲𑀸𑀯𑀢𑁆𑀣𑀺𑀬𑀁 𑀧𑀝𑀺𑀯𑀲𑀦𑁆𑀢𑀺 𑀓𑁂𑀦𑀘𑀺𑀤𑁂𑀯 𑀓𑀭𑀡𑀻𑀬𑁂𑀦𑁇 𑀅𑀣 𑀔𑁄 𑀢𑁂𑀲𑀁 𑀩𑁆𑀭𑀸𑀳𑁆𑀫𑀡𑀸𑀦𑀁 𑀏𑀢𑀤𑀳𑁄𑀲𑀺—  “𑀅𑀬𑀁 𑀔𑁄 𑀲𑀫𑀡𑁄 𑀕𑁄𑀢𑀫𑁄 𑀘𑀸𑀢𑀼𑀯𑀡𑁆𑀡𑀺𑀁 𑀲𑀼𑀤𑁆𑀥𑀺𑀁 𑀧𑀜𑁆𑀜𑀧𑁂𑀢𑀺𑁇 𑀓𑁄 𑀦𑀼 𑀔𑁄 𑀧𑀳𑁄𑀢𑀺 𑀲𑀫𑀡𑁂𑀦 𑀕𑁄𑀢𑀫𑁂𑀦 𑀲𑀤𑁆𑀥𑀺𑀁 𑀅𑀲𑁆𑀫𑀺𑀁 𑀯𑀘𑀦𑁂 𑀧𑀝𑀺𑀫𑀦𑁆𑀢𑁂𑀢𑀼𑀦𑁆”𑀢𑀺? 𑀢𑁂𑀦 𑀔𑁄 𑀧𑀦 𑀲𑀫𑀬𑁂𑀦 𑀅𑀲𑁆𑀲𑀮𑀸𑀬𑀦𑁄 𑀦𑀸𑀫 𑀫𑀸𑀡𑀯𑁄 𑀲𑀸𑀯𑀢𑁆𑀣𑀺𑀬𑀁 𑀧𑀝𑀺𑀯𑀲𑀢𑀺 𑀤𑀳𑀭𑁄, 𑀯𑀼𑀢𑁆𑀢𑀲𑀺𑀭𑁄, 𑀲𑁄𑀍𑀅𑀲𑀯𑀲𑁆𑀲𑀼𑀤𑁆𑀤𑁂𑀲𑀺𑀓𑁄 𑀚𑀸𑀢𑀺𑀬𑀸, 𑀢𑀺𑀡𑁆𑀡𑀁 𑀯𑁂𑀤𑀸𑀦𑀁 𑀧𑀸𑀭𑀕𑀽 𑀲𑀦𑀺𑀖𑀡𑁆𑀟𑀼𑀓𑁂𑀝𑀼𑀪𑀸𑀦𑀁 𑀲𑀸𑀓𑁆𑀔𑀭𑀧𑁆𑀧𑀪𑁂𑀤𑀸𑀦𑀁 𑀇𑀢𑀺𑀳𑀸𑀲𑀧𑀜𑁆𑀘𑀫𑀸𑀦𑀁, 𑀧𑀤𑀓𑁄, 𑀯𑁂𑀬𑁆𑀬𑀸𑀓𑀭𑀡𑁄, 𑀮𑁄𑀓𑀸𑀬𑀢𑀫𑀳𑀸𑀧𑀼𑀭𑀺𑀲𑀮𑀓𑁆𑀔𑀡𑁂𑀲𑀼 𑀅𑀦𑀯𑀬𑁄𑁇 𑀅𑀣 𑀔𑁄 𑀢𑁂𑀲𑀁 𑀩𑁆𑀭𑀸𑀳𑁆𑀫𑀡𑀸𑀦𑀁 𑀏𑀢𑀤𑀳𑁄𑀲𑀺—  “𑀅𑀬𑀁 𑀔𑁄 𑀅𑀲𑁆𑀲𑀮𑀸𑀬𑀦𑁄 𑀫𑀸𑀡𑀯𑁄 𑀲𑀸𑀯𑀢𑁆𑀣𑀺𑀬𑀁 𑀧𑀝𑀺𑀯𑀲𑀢𑀺 𑀤𑀳𑀭𑁄, 𑀯𑀼𑀢𑁆𑀢𑀲𑀺𑀭𑁄, 𑀲𑁄𑀍𑀅𑀲𑀯𑀲𑁆𑀲𑀼𑀤𑁆𑀤𑁂𑀲𑀺𑀓𑁄 𑀚𑀸𑀢𑀺𑀬𑀸, 𑀢𑀺𑀡𑁆𑀡𑀁 𑀯𑁂𑀤𑀸𑀦𑀁 𑀧𑀸𑀭𑀕𑀽…𑀧𑁂…  𑀅𑀦𑀯𑀬𑁄𑁇 𑀲𑁄 𑀔𑁄 𑀧𑀳𑁄𑀢𑀺 𑀲𑀫𑀡𑁂𑀦 𑀕𑁄𑀢𑀫𑁂𑀦 𑀲𑀤𑁆𑀥𑀺𑀁 𑀅𑀲𑁆𑀫𑀺𑀁 𑀯𑀘𑀦𑁂 𑀧𑀝𑀺𑀫𑀦𑁆𑀢𑁂𑀢𑀼𑀦𑁆”𑀢𑀺𑁇

1239\. 𑀅𑀣 𑀔𑁄 𑀢𑁂 𑀩𑁆𑀭𑀸𑀳𑁆𑀫𑀡𑀸 𑀬𑁂𑀦 𑀅𑀲𑁆𑀲𑀮𑀸𑀬𑀦𑁄 𑀫𑀸𑀡𑀯𑁄 𑀢𑁂𑀦𑀼𑀧𑀲𑀗𑁆𑀓𑀫𑀺𑀁𑀲𑀼; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀅𑀲𑁆𑀲𑀮𑀸𑀬𑀦𑀁 𑀫𑀸𑀡𑀯𑀁 𑀏𑀢𑀤𑀯𑁄𑀘𑀼𑀁—  “𑀅𑀬𑀁, 𑀪𑁄 𑀅𑀲𑁆𑀲𑀮𑀸𑀬𑀦, 𑀲𑀫𑀡𑁄 𑀕𑁄𑀢𑀫𑁄 𑀘𑀸𑀢𑀼𑀯𑀡𑁆𑀡𑀺𑀁 𑀲𑀼𑀤𑁆𑀥𑀺𑀁 𑀧𑀜𑁆𑀜𑀧𑁂𑀢𑀺𑁇 𑀏𑀢𑀼 𑀪𑀯𑀁 𑀅𑀲𑁆𑀲𑀮𑀸𑀬𑀦𑁄 𑀲𑀫𑀡𑁂𑀦 𑀕𑁄𑀢𑀫𑁂𑀦 𑀲𑀤𑁆𑀥𑀺𑀁 𑀅𑀲𑁆𑀫𑀺𑀁 𑀯𑀘𑀦𑁂 𑀧𑀝𑀺𑀫𑀦𑁆𑀢𑁂𑀢𑀽”𑀢𑀺𑁇

1240\. 𑀏𑀯𑀁 𑀯𑀼𑀢𑁆𑀢𑁂, 𑀅𑀲𑁆𑀲𑀮𑀸𑀬𑀦𑁄 𑀫𑀸𑀡𑀯𑁄 𑀢𑁂 𑀩𑁆𑀭𑀸𑀳𑁆𑀫𑀡𑁂 𑀏𑀢𑀤𑀯𑁄𑀘—  “𑀲𑀫𑀡𑁄 𑀔𑀮𑀼, 𑀪𑁄, 𑀕𑁄𑀢𑀫𑁄 𑀥𑀫𑁆𑀫𑀯𑀸𑀤𑀻; 𑀥𑀫𑁆𑀫𑀯𑀸𑀤𑀺𑀦𑁄 𑀘 𑀧𑀦 𑀤𑀼𑀧𑁆𑀧𑀝𑀺𑀫𑀦𑁆𑀢𑀺𑀬𑀸 𑀪𑀯𑀦𑁆𑀢𑀺𑁇 𑀦𑀸𑀳𑀁 𑀲𑀓𑁆𑀓𑁄𑀫𑀺 𑀲𑀫𑀡𑁂𑀦 𑀕𑁄𑀢𑀫𑁂𑀦 𑀲𑀤𑁆𑀥𑀺𑀁 𑀅𑀲𑁆𑀫𑀺𑀁 𑀯𑀘𑀦𑁂 𑀧𑀝𑀺𑀫𑀦𑁆𑀢𑁂𑀢𑀼𑀦𑁆”𑀢𑀺𑁇

1241\. 𑀤𑀼𑀢𑀺𑀬𑀫𑁆𑀧𑀺 𑀔𑁄 𑀢𑁂 𑀩𑁆𑀭𑀸𑀳𑁆𑀫𑀡𑀸 𑀅𑀲𑁆𑀲𑀮𑀸𑀬𑀦𑀁 𑀫𑀸𑀡𑀯𑀁 𑀏𑀢𑀤𑀯𑁄𑀘𑀼𑀁—  “𑀅𑀬𑀁, 𑀪𑁄 𑀅𑀲𑁆𑀲𑀮𑀸𑀬𑀦, 𑀲𑀫𑀡𑁄 𑀕𑁄𑀢𑀫𑁄 𑀘𑀸𑀢𑀼𑀯𑀡𑁆𑀡𑀺𑀁 𑀲𑀼𑀤𑁆𑀥𑀺𑀁 𑀧𑀜𑁆𑀜𑀧𑁂𑀢𑀺𑁇 𑀏𑀢𑀼 𑀪𑀯𑀁 𑀅𑀲𑁆𑀲𑀮𑀸𑀬𑀦𑁄 𑀲𑀫𑀡𑁂𑀦 𑀕𑁄𑀢𑀫𑁂𑀦 𑀲𑀤𑁆𑀥𑀺𑀁 𑀅𑀲𑁆𑀫𑀺𑀁 𑀯𑀘𑀦𑁂 𑀧𑀝𑀺𑀫𑀦𑁆𑀢𑁂𑀢𑀼𑁇 𑀘𑀭𑀺𑀢𑀁 𑀔𑁄 𑀧𑀦 𑀪𑁄𑀢𑀸 𑀅𑀲𑁆𑀲𑀮𑀸𑀬𑀦𑁂𑀦 𑀧𑀭𑀺𑀩𑁆𑀩𑀸𑀚𑀓𑀦𑁆”𑀢𑀺𑁇 𑀤𑀼𑀢𑀺𑀬𑀫𑁆𑀧𑀺 𑀔𑁄 𑀅𑀲𑁆𑀲𑀮𑀸𑀬𑀦𑁄 𑀫𑀸𑀡𑀯𑁄 𑀢𑁂 𑀩𑁆𑀭𑀸𑀳𑁆𑀫𑀡𑁂 𑀏𑀢𑀤𑀯𑁄𑀘—  “𑀲𑀫𑀡𑁄 𑀔𑀮𑀼, 𑀪𑁄, 𑀕𑁄𑀢𑀫𑁄 𑀥𑀫𑁆𑀫𑀯𑀸𑀤𑀻; 𑀥𑀫𑁆𑀫𑀯𑀸𑀤𑀺𑀦𑁄 𑀘 𑀧𑀦 𑀤𑀼𑀧𑁆𑀧𑀝𑀺𑀫𑀦𑁆𑀢𑀺𑀬𑀸 𑀪𑀯𑀦𑁆𑀢𑀺𑁇 𑀦𑀸𑀳𑀁 𑀲𑀓𑁆𑀓𑁄𑀫𑀺 𑀲𑀫𑀡𑁂𑀦 𑀕𑁄𑀢𑀫𑁂𑀦 𑀲𑀤𑁆𑀥𑀺𑀁 𑀅𑀲𑁆𑀫𑀺𑀁 𑀯𑀘𑀦𑁂 𑀧𑀝𑀺𑀫𑀦𑁆𑀢𑁂𑀢𑀼𑀦𑁆”𑀢𑀺𑁇

1242\. 𑀢𑀢𑀺𑀬𑀫𑁆𑀧𑀺 𑀔𑁄 𑀢𑁂 𑀩𑁆𑀭𑀸𑀳𑁆𑀫𑀡𑀸 𑀅𑀲𑁆𑀲𑀮𑀸𑀬𑀦𑀁 𑀫𑀸𑀡𑀯𑀁 𑀏𑀢𑀤𑀯𑁄𑀘𑀼𑀁—  “𑀅𑀬𑀁, 𑀪𑁄 𑀅𑀲𑁆𑀲𑀮𑀸𑀬𑀦, 𑀲𑀫𑀡𑁄 𑀕𑁄𑀢𑀫𑁄 𑀘𑀸𑀢𑀼𑀯𑀡𑁆𑀡𑀺𑀁 𑀲𑀼𑀤𑁆𑀥𑀺𑀁 𑀧𑀜𑁆𑀜𑀧𑁂𑀢𑀺𑁇 𑀏𑀢𑀼 𑀪𑀯𑀁 𑀅𑀲𑁆𑀲𑀮𑀸𑀬𑀦𑁄 𑀲𑀫𑀡𑁂𑀦 𑀕𑁄𑀢𑀫𑁂𑀦 𑀲𑀤𑁆𑀥𑀺𑀁 𑀅𑀲𑁆𑀫𑀺𑀁 𑀯𑀘𑀦𑁂 𑀧𑀝𑀺𑀫𑀦𑁆𑀢𑁂𑀢𑀼𑁇 𑀘𑀭𑀺𑀢𑀁 𑀔𑁄 𑀧𑀦 𑀪𑁄𑀢𑀸 𑀅𑀲𑁆𑀲𑀮𑀸𑀬𑀦𑁂𑀦 𑀧𑀭𑀺𑀩𑁆𑀩𑀸𑀚𑀓𑀁𑁇 𑀫𑀸 𑀪𑀯𑀁 𑀅𑀲𑁆𑀲𑀮𑀸𑀬𑀦𑁄 𑀅𑀬𑀼𑀤𑁆𑀥𑀧𑀭𑀸𑀚𑀺𑀢𑀁 𑀧𑀭𑀸𑀚𑀬𑀻”𑀢𑀺𑁇

1243\. 𑀏𑀯𑀁 𑀯𑀼𑀢𑁆𑀢𑁂, 𑀅𑀲𑁆𑀲𑀮𑀸𑀬𑀦𑁄 𑀫𑀸𑀡𑀯𑁄 𑀢𑁂 𑀩𑁆𑀭𑀸𑀳𑁆𑀫𑀡𑁂 𑀏𑀢𑀤𑀯𑁄𑀘—  “𑀅𑀤𑁆𑀥𑀸 𑀔𑁄 𑀅𑀳𑀁 𑀪𑀯𑀦𑁆𑀢𑁄 𑀦 𑀮𑀪𑀸𑀫𑀺𑁇 𑀲𑀫𑀡𑁄 𑀔𑀮𑀼, 𑀪𑁄, 𑀕𑁄𑀢𑀫𑁄 𑀥𑀫𑁆𑀫𑀯𑀸𑀤𑀻; 𑀥𑀫𑁆𑀫𑀯𑀸𑀤𑀺𑀦𑁄 𑀘 𑀧𑀦 𑀤𑀼𑀧𑁆𑀧𑀝𑀺𑀫𑀦𑁆𑀢𑀺𑀬𑀸 𑀪𑀯𑀦𑁆𑀢𑀺𑁇 𑀦𑀸𑀳𑀁 𑀲𑀓𑁆𑀓𑁄𑀫𑀺 𑀲𑀫𑀡𑁂𑀦 𑀕𑁄𑀢𑀫𑁂𑀦 𑀲𑀤𑁆𑀥𑀺𑀁 𑀅𑀲𑁆𑀫𑀺𑀁 𑀯𑀘𑀦𑁂 𑀧𑀝𑀺𑀫𑀦𑁆𑀢𑁂𑀢𑀼𑀦𑁆𑀢𑀺𑁇 𑀅𑀧𑀺 𑀘𑀸𑀳𑀁 𑀪𑀯𑀦𑁆𑀢𑀸𑀦𑀁 𑀯𑀘𑀦𑁂𑀦 𑀕𑀫𑀺𑀲𑁆𑀲𑀸𑀫𑀻”𑀢𑀺𑁇

(402.)

1244\. 𑀅𑀣 𑀔𑁄 𑀅𑀲𑁆𑀲𑀮𑀸𑀬𑀦𑁄 𑀫𑀸𑀡𑀯𑁄 𑀫𑀳𑀢𑀸 𑀩𑁆𑀭𑀸𑀳𑁆𑀫𑀡𑀕𑀡𑁂𑀦 𑀲𑀤𑁆𑀥𑀺𑀁 𑀬𑁂𑀦 𑀪𑀕𑀯𑀸 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀪𑀕𑀯𑀢𑀸 𑀲𑀤𑁆𑀥𑀺𑀁 𑀲𑀫𑁆𑀫𑁄𑀤𑀺𑁇 𑀲𑀫𑁆𑀫𑁄𑀤𑀦𑀻𑀬𑀁 𑀓𑀣𑀁 𑀲𑀸𑀭𑀡𑀻𑀬𑀁 𑀯𑀻𑀢𑀺𑀲𑀸𑀭𑁂𑀢𑁆𑀯𑀸 𑀏𑀓𑀫𑀦𑁆𑀢𑀁 𑀦𑀺𑀲𑀻𑀤𑀺𑁇 𑀏𑀓𑀫𑀦𑁆𑀢𑀁 𑀦𑀺𑀲𑀺𑀦𑁆𑀦𑁄 𑀔𑁄 𑀅𑀲𑁆𑀲𑀮𑀸𑀬𑀦𑁄 𑀫𑀸𑀡𑀯𑁄 𑀪𑀕𑀯𑀦𑁆𑀢𑀁 𑀏𑀢𑀤𑀯𑁄𑀘—  “𑀩𑁆𑀭𑀸𑀳𑁆𑀫𑀡𑀸, 𑀪𑁄 𑀕𑁄𑀢𑀫, 𑀏𑀯𑀫𑀸𑀳𑀁𑀲𑀼—  ‘𑀩𑁆𑀭𑀸𑀳𑁆𑀫𑀡𑁄𑀯 𑀲𑁂𑀝𑁆𑀞𑁄 𑀯𑀡𑁆𑀡𑁄, 𑀳𑀻𑀦𑁄 𑀅𑀜𑁆𑀜𑁄 𑀯𑀡𑁆𑀡𑁄; 𑀩𑁆𑀭𑀸𑀳𑁆𑀫𑀡𑁄𑀯 𑀲𑀼𑀓𑁆𑀓𑁄 𑀯𑀡𑁆𑀡𑁄, 𑀓𑀡𑁆𑀳𑁄 𑀅𑀜𑁆𑀜𑁄 𑀯𑀡𑁆𑀡𑁄; 𑀩𑁆𑀭𑀸𑀳𑁆𑀫𑀡𑁄𑀯 𑀲𑀼𑀚𑁆𑀛𑀦𑁆𑀢𑀺, 𑀦𑁄 𑀅𑀩𑁆𑀭𑀸𑀳𑁆𑀫𑀡𑀸; 𑀩𑁆𑀭𑀸𑀳𑁆𑀫𑀡𑀸𑀯 𑀩𑁆𑀭𑀳𑁆𑀫𑀼𑀦𑁄 𑀧𑀼𑀢𑁆𑀢𑀸 𑀑𑀭𑀲𑀸 𑀫𑀼𑀔𑀢𑁄 𑀚𑀸𑀢𑀸 𑀩𑁆𑀭𑀳𑁆𑀫𑀚𑀸 𑀩𑁆𑀭𑀳𑁆𑀫𑀦𑀺𑀫𑁆𑀫𑀺𑀢𑀸 𑀩𑁆𑀭𑀳𑁆𑀫𑀤𑀸𑀬𑀸𑀤𑀸’𑀢𑀺𑁇 𑀇𑀥 𑀪𑀯𑀁 𑀕𑁄𑀢𑀫𑁄 𑀓𑀺𑀫𑀸𑀳𑀸”𑀢𑀺? “𑀤𑀺𑀲𑁆𑀲𑀦𑁆𑀢𑀺 𑀔𑁄 𑀧𑀦, 𑀅𑀲𑁆𑀲𑀮𑀸𑀬𑀦, 𑀩𑁆𑀭𑀸𑀳𑁆𑀫𑀡𑀸𑀦𑀁 𑀩𑁆𑀭𑀸𑀳𑁆𑀫𑀡𑀺𑀬𑁄 𑀉𑀢𑀼𑀦𑀺𑀬𑁄𑀧𑀺 𑀕𑀩𑁆𑀪𑀺𑀦𑀺𑀬𑁄𑀧𑀺 𑀯𑀺𑀚𑀸𑀬𑀫𑀸𑀦𑀸𑀧𑀺 𑀧𑀸𑀬𑀫𑀸𑀦𑀸𑀧𑀺𑁇 𑀢𑁂 𑀘 𑀩𑁆𑀭𑀸𑀳𑁆𑀫𑀡𑀺𑀬𑁄𑀦𑀺𑀚𑀸𑀯 𑀲𑀫𑀸𑀦𑀸 𑀏𑀯𑀫𑀸𑀳𑀁𑀲𑀼—  ‘𑀩𑁆𑀭𑀸𑀳𑁆𑀫𑀡𑁄𑀯 𑀲𑁂𑀝𑁆𑀞𑁄 𑀯𑀡𑁆𑀡𑁄, 𑀳𑀻𑀦𑁄 𑀅𑀜𑁆𑀜𑁄 𑀯𑀡𑁆𑀡𑁄; 𑀩𑁆𑀭𑀸𑀳𑁆𑀫𑀡𑁄𑀯 𑀲𑀼𑀓𑁆𑀓𑁄 𑀯𑀡𑁆𑀡𑁄, 𑀓𑀡𑁆𑀳𑁄 𑀅𑀜𑁆𑀜𑁄 𑀯𑀡𑁆𑀡𑁄; 𑀩𑁆𑀭𑀸𑀳𑁆𑀫𑀡𑀸𑀯 𑀲𑀼𑀚𑁆𑀛𑀦𑁆𑀢𑀺, 𑀦𑁄 𑀅𑀩𑁆𑀭𑀸𑀳𑁆𑀫𑀡𑀸; 𑀩𑁆𑀭𑀸𑀳𑁆𑀫𑀡𑀸𑀯 𑀩𑁆𑀭𑀳𑁆𑀫𑀼𑀦𑁄 𑀧𑀼𑀢𑁆𑀢𑀸 𑀑𑀭𑀲𑀸 𑀫𑀼𑀔𑀢𑁄 𑀚𑀸𑀢𑀸 𑀩𑁆𑀭𑀳𑁆𑀫𑀚𑀸 𑀩𑁆𑀭𑀳𑁆𑀫𑀦𑀺𑀫𑁆𑀫𑀺𑀢𑀸 𑀩𑁆𑀭𑀳𑁆𑀫𑀤𑀸𑀬𑀸𑀤𑀸’”𑀢𑀺𑁇 “𑀓𑀺𑀜𑁆𑀘𑀸𑀧𑀺 𑀪𑀯𑀁 𑀕𑁄𑀢𑀫𑁄 𑀏𑀯𑀫𑀸𑀳, 𑀅𑀣 𑀔𑁆𑀯𑁂𑀢𑁆𑀣 𑀩𑁆𑀭𑀸𑀳𑁆𑀫𑀡𑀸 𑀏𑀯𑀫𑁂𑀢𑀁 𑀫𑀜𑁆𑀜𑀦𑁆𑀢𑀺—  ‘𑀩𑁆𑀭𑀸𑀳𑁆𑀫𑀡𑁄𑀯 𑀲𑁂𑀝𑁆𑀞𑁄 𑀯𑀡𑁆𑀡𑁄, 𑀳𑀻𑀦𑁄 𑀅𑀜𑁆𑀜𑁄 𑀯𑀡𑁆𑀡𑁄…𑀧𑁂…  𑀩𑁆𑀭𑀳𑁆𑀫𑀤𑀸𑀬𑀸𑀤𑀸’”𑀢𑀺𑁇

(403.)

1245\. “𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀅𑀲𑁆𑀲𑀮𑀸𑀬𑀦, 𑀲𑀼𑀢𑀁 𑀢𑁂—  ‘𑀬𑁄𑀦𑀓𑀫𑁆𑀩𑁄𑀚𑁂𑀲𑀼 𑀅𑀜𑁆𑀜𑁂𑀲𑀼 𑀘 𑀧𑀘𑁆𑀘𑀦𑁆𑀢𑀺𑀫𑁂𑀲𑀼 𑀚𑀦𑀧𑀤𑁂𑀲𑀼 𑀤𑁆𑀯𑁂𑀯 𑀯𑀡𑁆𑀡𑀸—  𑀅𑀬𑁆𑀬𑁄 𑀘𑁂𑀯 𑀤𑀸𑀲𑁄 𑀘; 𑀅𑀬𑁆𑀬𑁄 𑀳𑀼𑀢𑁆𑀯𑀸 𑀤𑀸𑀲𑁄 𑀳𑁄𑀢𑀺, 𑀤𑀸𑀲𑁄 𑀳𑀼𑀢𑁆𑀯𑀸 𑀅𑀬𑁆𑀬𑁄 𑀳𑁄𑀢𑀻’”𑀢𑀺? “𑀏𑀯𑀁, 𑀪𑁄, 𑀲𑀼𑀢𑀁 𑀢𑀁 𑀫𑁂—  ‘𑀬𑁄𑀦𑀓𑀫𑁆𑀩𑁄𑀚𑁂𑀲𑀼 𑀅𑀜𑁆𑀜𑁂𑀲𑀼 𑀘 𑀧𑀘𑁆𑀘𑀦𑁆𑀢𑀺𑀫𑁂𑀲𑀼 𑀚𑀦𑀧𑀤𑁂𑀲𑀼 𑀤𑁆𑀯𑁂𑀯 𑀯𑀡𑁆𑀡𑀸—  𑀅𑀬𑁆𑀬𑁄 𑀘𑁂𑀯 𑀤𑀸𑀲𑁄 𑀘; 𑀅𑀬𑁆𑀬𑁄 𑀳𑀼𑀢𑁆𑀯𑀸 𑀤𑀸𑀲𑁄 𑀳𑁄𑀢𑀺, 𑀤𑀸𑀲𑁄 𑀳𑀼𑀢𑁆𑀯𑀸 𑀅𑀬𑁆𑀬𑁄 𑀳𑁄𑀢𑀻’”𑀢𑀺𑁇 “𑀏𑀢𑁆𑀣, 𑀅𑀲𑁆𑀲𑀮𑀸𑀬𑀦, 𑀩𑁆𑀭𑀸𑀳𑁆𑀫𑀡𑀸𑀦𑀁 𑀓𑀺𑀁 𑀩𑀮𑀁, 𑀓𑁄 𑀅𑀲𑁆𑀲𑀸𑀲𑁄 𑀬𑀤𑁂𑀢𑁆𑀣 𑀩𑁆𑀭𑀸𑀳𑁆𑀫𑀡𑀸 𑀏𑀯𑀫𑀸𑀳𑀁𑀲𑀼—  ‘𑀩𑁆𑀭𑀸𑀳𑁆𑀫𑀡𑁄𑀯 𑀲𑁂𑀝𑁆𑀞𑁄 𑀯𑀡𑁆𑀡𑁄, 𑀳𑀻𑀦𑁄 𑀅𑀜𑁆𑀜𑁄 𑀯𑀡𑁆𑀡𑁄…𑀧𑁂…  𑀩𑁆𑀭𑀳𑁆𑀫𑀤𑀸𑀬𑀸𑀤𑀸’”𑀢𑀺? “𑀓𑀺𑀜𑁆𑀘𑀸𑀧𑀺 𑀪𑀯𑀁 𑀕𑁄𑀢𑀫𑁄 𑀏𑀯𑀫𑀸𑀳, 𑀅𑀣 𑀔𑁆𑀯𑁂𑀢𑁆𑀣 𑀩𑁆𑀭𑀸𑀳𑁆𑀫𑀡𑀸 𑀏𑀯𑀫𑁂𑀢𑀁 𑀫𑀜𑁆𑀜𑀦𑁆𑀢𑀺—  ‘𑀩𑁆𑀭𑀸𑀳𑁆𑀫𑀡𑁄𑀯 𑀲𑁂𑀝𑁆𑀞𑁄 𑀯𑀡𑁆𑀡𑁄, 𑀳𑀻𑀦𑁄 𑀅𑀜𑁆𑀜𑁄 𑀯𑀡𑁆𑀡𑁄…𑀧𑁂…  𑀩𑁆𑀭𑀳𑁆𑀫𑀤𑀸𑀬𑀸𑀤𑀸’”𑀢𑀺𑁇

(404.)

1246\. “𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀅𑀲𑁆𑀲𑀮𑀸𑀬𑀦, 𑀔𑀢𑁆𑀢𑀺𑀬𑁄𑀯 𑀦𑀼 𑀔𑁄 𑀧𑀸𑀡𑀸𑀢𑀺𑀧𑀸𑀢𑀻 𑀅𑀤𑀺𑀦𑁆𑀦𑀸𑀤𑀸𑀬𑀻 𑀓𑀸𑀫𑁂𑀲𑀼𑀫𑀺𑀘𑁆𑀙𑀸𑀘𑀸𑀭𑀻 𑀫𑀼𑀲𑀸𑀯𑀸𑀤𑀻 𑀧𑀺𑀲𑀼𑀡𑀯𑀸𑀘𑁄 𑀨𑀭𑀼𑀲𑀯𑀸𑀘𑁄 𑀲𑀫𑁆𑀨𑀧𑁆𑀧𑀮𑀸𑀧𑀻 𑀅𑀪𑀺𑀚𑁆𑀛𑀸𑀮𑀼 𑀩𑁆𑀬𑀸𑀧𑀦𑁆𑀦𑀘𑀺𑀢𑁆𑀢𑁄 𑀫𑀺𑀘𑁆𑀙𑀸𑀤𑀺𑀝𑁆𑀞𑀺 𑀓𑀸𑀬𑀲𑁆𑀲 𑀪𑁂𑀤𑀸 𑀧𑀭𑀁 𑀫𑀭𑀡𑀸 𑀅𑀧𑀸𑀬𑀁 𑀤𑀼𑀕𑁆𑀕𑀢𑀺𑀁 𑀯𑀺𑀦𑀺𑀧𑀸𑀢𑀁 𑀦𑀺𑀭𑀬𑀁 𑀉𑀧𑀧𑀚𑁆𑀚𑁂𑀬𑁆𑀬, 𑀦𑁄 𑀩𑁆𑀭𑀸𑀳𑁆𑀫𑀡𑁄? 𑀯𑁂𑀲𑁆𑀲𑁄𑀯 𑀦𑀼 𑀔𑁄…𑀧𑁂…  𑀲𑀼𑀤𑁆𑀤𑁄𑀯 𑀦𑀼 𑀔𑁄 𑀧𑀸𑀡𑀸𑀢𑀺𑀧𑀸𑀢𑀻 𑀅𑀤𑀺𑀦𑁆𑀦𑀸𑀤𑀸𑀬𑀻 𑀓𑀸𑀫𑁂𑀲𑀼𑀫𑀺𑀘𑁆𑀙𑀸𑀘𑀸𑀭𑀻 𑀫𑀼𑀲𑀸𑀯𑀸𑀤𑀻 𑀧𑀺𑀲𑀼𑀡𑀯𑀸𑀘𑁄 𑀨𑀭𑀼𑀲𑀯𑀸𑀘𑁄 𑀲𑀫𑁆𑀨𑀧𑁆𑀧𑀮𑀸𑀧𑀻 𑀅𑀪𑀺𑀚𑁆𑀛𑀸𑀮𑀼 𑀩𑁆𑀬𑀸𑀧𑀦𑁆𑀦𑀘𑀺𑀢𑁆𑀢𑁄 𑀫𑀺𑀘𑁆𑀙𑀸𑀤𑀺𑀝𑁆𑀞𑀺 𑀓𑀸𑀬𑀲𑁆𑀲 𑀪𑁂𑀤𑀸 𑀧𑀭𑀁 𑀫𑀭𑀡𑀸 𑀅𑀧𑀸𑀬𑀁 𑀤𑀼𑀕𑁆𑀕𑀢𑀺𑀁 𑀯𑀺𑀦𑀺𑀧𑀸𑀢𑀁 𑀦𑀺𑀭𑀬𑀁 𑀉𑀧𑀧𑀚𑁆𑀚𑁂𑀬𑁆𑀬, 𑀦𑁄 𑀩𑁆𑀭𑀸𑀳𑁆𑀫𑀡𑁄”𑀢𑀺? “𑀦𑁄 𑀳𑀺𑀤𑀁, 𑀪𑁄 𑀕𑁄𑀢𑀫𑁇 𑀔𑀢𑁆𑀢𑀺𑀬𑁄𑀧𑀺 𑀳𑀺, 𑀪𑁄 𑀕𑁄𑀢𑀫, 𑀧𑀸𑀡𑀸𑀢𑀺𑀧𑀸𑀢𑀻 𑀅𑀤𑀺𑀦𑁆𑀦𑀸𑀤𑀸𑀬𑀻 𑀓𑀸𑀫𑁂𑀲𑀼𑀫𑀺𑀘𑁆𑀙𑀸𑀘𑀸𑀭𑀻 𑀫𑀼𑀲𑀸𑀯𑀸𑀤𑀻 𑀧𑀺𑀲𑀼𑀡𑀯𑀸𑀘𑁄 𑀨𑀭𑀼𑀲𑀯𑀸𑀘𑁄 𑀲𑀫𑁆𑀨𑀧𑁆𑀧𑀮𑀸𑀧𑀻 𑀅𑀪𑀺𑀚𑁆𑀛𑀸𑀮𑀼 𑀩𑁆𑀬𑀸𑀧𑀦𑁆𑀦𑀘𑀺𑀢𑁆𑀢𑁄 𑀫𑀺𑀘𑁆𑀙𑀸𑀤𑀺𑀝𑁆𑀞𑀺 𑀓𑀸𑀬𑀲𑁆𑀲 𑀪𑁂𑀤𑀸 𑀧𑀭𑀁 𑀫𑀭𑀡𑀸 𑀅𑀧𑀸𑀬𑀁 𑀤𑀼𑀕𑁆𑀕𑀢𑀺𑀁 𑀯𑀺𑀦𑀺𑀧𑀸𑀢𑀁 𑀦𑀺𑀭𑀬𑀁 𑀉𑀧𑀧𑀚𑁆𑀚𑁂𑀬𑁆𑀬𑁇 𑀩𑁆𑀭𑀸𑀳𑁆𑀫𑀡𑁄𑀧𑀺 𑀳𑀺, 𑀪𑁄 𑀕𑁄𑀢𑀫…𑀧𑁂…  𑀯𑁂𑀲𑁆𑀲𑁄𑀧𑀺 𑀳𑀺, 𑀪𑁄 𑀕𑁄𑀢𑀫…𑀧𑁂…  𑀲𑀼𑀤𑁆𑀤𑁄𑀧𑀺 𑀳𑀺, 𑀪𑁄 𑀕𑁄𑀢𑀫…𑀧𑁂…  𑀲𑀩𑁆𑀩𑁂𑀧𑀺 𑀳𑀺, 𑀪𑁄 𑀕𑁄𑀢𑀫, 𑀘𑀢𑁆𑀢𑀸𑀭𑁄 𑀯𑀡𑁆𑀡𑀸 𑀧𑀸𑀡𑀸𑀢𑀺𑀧𑀸𑀢𑀺𑀦𑁄 𑀅𑀤𑀺𑀦𑁆𑀦𑀸𑀤𑀸𑀬𑀺𑀦𑁄 𑀓𑀸𑀫𑁂𑀲𑀼𑀫𑀺𑀘𑁆𑀙𑀸𑀘𑀸𑀭𑀺𑀦𑁄 𑀫𑀼𑀲𑀸𑀯𑀸𑀤𑀺𑀦𑁄 𑀧𑀺𑀲𑀼𑀡𑀯𑀸𑀘𑀸 𑀨𑀭𑀼𑀲𑀯𑀸𑀘𑀸 𑀲𑀫𑁆𑀨𑀧𑁆𑀧𑀮𑀸𑀧𑀺𑀦𑁄 𑀅𑀪𑀺𑀚𑁆𑀛𑀸𑀮𑀽 𑀩𑁆𑀬𑀸𑀧𑀦𑁆𑀦𑀘𑀺𑀢𑁆𑀢𑀸 𑀫𑀺𑀘𑁆𑀙𑀸𑀤𑀺𑀝𑁆𑀞𑀻 𑀓𑀸𑀬𑀲𑁆𑀲 𑀪𑁂𑀤𑀸 𑀧𑀭𑀁 𑀫𑀭𑀡𑀸 𑀅𑀧𑀸𑀬𑀁 𑀤𑀼𑀕𑁆𑀕𑀢𑀺𑀁 𑀯𑀺𑀦𑀺𑀧𑀸𑀢𑀁 𑀦𑀺𑀭𑀬𑀁 𑀉𑀧𑀧𑀚𑁆𑀚𑁂𑀬𑁆𑀬𑀼𑀦𑁆”𑀢𑀺𑁇 “𑀏𑀢𑁆𑀣, 𑀅𑀲𑁆𑀲𑀮𑀸𑀬𑀦, 𑀩𑁆𑀭𑀸𑀳𑁆𑀫𑀡𑀸𑀦𑀁 𑀓𑀺𑀁 𑀩𑀮𑀁, 𑀓𑁄 𑀅𑀲𑁆𑀲𑀸𑀲𑁄 𑀬𑀤𑁂𑀢𑁆𑀣 𑀩𑁆𑀭𑀸𑀳𑁆𑀫𑀡𑀸 𑀏𑀯𑀫𑀸𑀳𑀁𑀲𑀼—  ‘𑀩𑁆𑀭𑀸𑀳𑁆𑀫𑀡𑁄𑀯 𑀲𑁂𑀝𑁆𑀞𑁄 𑀯𑀡𑁆𑀡𑁄, 𑀳𑀻𑀦𑁄 𑀅𑀜𑁆𑀜𑁄 𑀯𑀡𑁆𑀡𑁄…𑀧𑁂…  𑀩𑁆𑀭𑀳𑁆𑀫𑀤𑀸𑀬𑀸𑀤𑀸’”𑀢𑀺? “𑀓𑀺𑀜𑁆𑀘𑀸𑀧𑀺 𑀪𑀯𑀁 𑀕𑁄𑀢𑀫𑁄 𑀏𑀯𑀫𑀸𑀳, 𑀅𑀣 𑀔𑁆𑀯𑁂𑀢𑁆𑀣 𑀩𑁆𑀭𑀸𑀳𑁆𑀫𑀡𑀸 𑀏𑀯𑀫𑁂𑀢𑀁 𑀫𑀜𑁆𑀜𑀦𑁆𑀢𑀺—  ‘𑀩𑁆𑀭𑀸𑀳𑁆𑀫𑀡𑁄𑀯 𑀲𑁂𑀝𑁆𑀞𑁄 𑀯𑀡𑁆𑀡𑁄, 𑀳𑀻𑀦𑁄 𑀅𑀜𑁆𑀜𑁄 𑀯𑀡𑁆𑀡𑁄…𑀧𑁂…  𑀩𑁆𑀭𑀳𑁆𑀫𑀤𑀸𑀬𑀸𑀤𑀸’”𑀢𑀺𑁇

(405.)

1247\. “𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀅𑀲𑁆𑀲𑀮𑀸𑀬𑀦, 𑀩𑁆𑀭𑀸𑀳𑁆𑀫𑀡𑁄𑀯 𑀦𑀼 𑀔𑁄 𑀧𑀸𑀡𑀸𑀢𑀺𑀧𑀸𑀢𑀸 𑀧𑀝𑀺𑀯𑀺𑀭𑀢𑁄 𑀅𑀤𑀺𑀦𑁆𑀦𑀸𑀤𑀸𑀦𑀸 𑀧𑀝𑀺𑀯𑀺𑀭𑀢𑁄 𑀓𑀸𑀫𑁂𑀲𑀼𑀫𑀺𑀘𑁆𑀙𑀸𑀘𑀸𑀭𑀸 𑀧𑀝𑀺𑀯𑀺𑀭𑀢𑁄 𑀫𑀼𑀲𑀸𑀯𑀸𑀤𑀸 𑀧𑀝𑀺𑀯𑀺𑀭𑀢𑁄 𑀧𑀺𑀲𑀼𑀡𑀸𑀬 𑀯𑀸𑀘𑀸𑀬 𑀧𑀝𑀺𑀯𑀺𑀭𑀢𑁄 𑀨𑀭𑀼𑀲𑀸𑀬 𑀯𑀸𑀘𑀸𑀬 𑀧𑀝𑀺𑀯𑀺𑀭𑀢𑁄 𑀲𑀫𑁆𑀨𑀧𑁆𑀧𑀮𑀸𑀧𑀸 𑀧𑀝𑀺𑀯𑀺𑀭𑀢𑁄 𑀅𑀦𑀪𑀺𑀚𑁆𑀛𑀸𑀮𑀼 𑀅𑀩𑁆𑀬𑀸𑀧𑀦𑁆𑀦𑀘𑀺𑀢𑁆𑀢𑁄 𑀲𑀫𑁆𑀫𑀸𑀤𑀺𑀝𑁆𑀞𑀺 𑀓𑀸𑀬𑀲𑁆𑀲 𑀪𑁂𑀤𑀸 𑀧𑀭𑀁 𑀫𑀭𑀡𑀸 𑀲𑀼𑀕𑀢𑀺𑀁 𑀲𑀕𑁆𑀕𑀁 𑀮𑁄𑀓𑀁 𑀉𑀧𑀧𑀚𑁆𑀚𑁂𑀬𑁆𑀬, 𑀦𑁄 𑀔𑀢𑁆𑀢𑀺𑀬𑁄, 𑀦𑁄 𑀯𑁂𑀲𑁆𑀲𑁄, 𑀦𑁄 𑀲𑀼𑀤𑁆𑀤𑁄”𑀢𑀺? “𑀦𑁄 𑀳𑀺𑀤𑀁, 𑀪𑁄 𑀕𑁄𑀢𑀫𑁇 𑀔𑀢𑁆𑀢𑀺𑀬𑁄𑀧𑀺 𑀳𑀺, 𑀪𑁄 𑀕𑁄𑀢𑀫, 𑀧𑀸𑀡𑀸𑀢𑀺𑀧𑀸𑀢𑀸 𑀧𑀝𑀺𑀯𑀺𑀭𑀢𑁄 𑀅𑀤𑀺𑀦𑁆𑀦𑀸𑀤𑀸𑀦𑀸 𑀧𑀝𑀺𑀯𑀺𑀭𑀢𑁄 𑀓𑀸𑀫𑁂𑀲𑀼𑀫𑀺𑀘𑁆𑀙𑀸𑀘𑀸𑀭𑀸 𑀧𑀝𑀺𑀯𑀺𑀭𑀢𑁄 𑀫𑀼𑀲𑀸𑀯𑀸𑀤𑀸 𑀧𑀝𑀺𑀯𑀺𑀭𑀢𑁄 𑀧𑀺𑀲𑀼𑀡𑀸𑀬 𑀯𑀸𑀘𑀸𑀬 𑀧𑀝𑀺𑀯𑀺𑀭𑀢𑁄 𑀨𑀭𑀼𑀲𑀸𑀬 𑀯𑀸𑀘𑀸𑀬 𑀧𑀝𑀺𑀯𑀺𑀭𑀢𑁄 𑀲𑀫𑁆𑀨𑀧𑁆𑀧𑀮𑀸𑀧𑀸 𑀧𑀝𑀺𑀯𑀺𑀭𑀢𑁄 𑀅𑀦𑀪𑀺𑀚𑁆𑀛𑀸𑀮𑀼 𑀅𑀩𑁆𑀬𑀸𑀧𑀦𑁆𑀦𑀘𑀺𑀢𑁆𑀢𑁄 𑀲𑀫𑁆𑀫𑀸𑀤𑀺𑀝𑁆𑀞𑀺 𑀓𑀸𑀬𑀲𑁆𑀲 𑀪𑁂𑀤𑀸 𑀧𑀭𑀁 𑀫𑀭𑀡𑀸 𑀲𑀼𑀕𑀢𑀺𑀁 𑀲𑀕𑁆𑀕𑀁 𑀮𑁄𑀓𑀁 𑀉𑀧𑀧𑀚𑁆𑀚𑁂𑀬𑁆𑀬𑁇 𑀩𑁆𑀭𑀸𑀳𑁆𑀫𑀡𑁄𑀧𑀺 𑀳𑀺, 𑀪𑁄 𑀕𑁄𑀢𑀫…𑀧𑁂…  𑀯𑁂𑀲𑁆𑀲𑁄𑀧𑀺 𑀳𑀺, 𑀪𑁄 𑀕𑁄𑀢𑀫…𑀧𑁂…  𑀲𑀼𑀤𑁆𑀤𑁄𑀧𑀺 𑀳𑀺, 𑀪𑁄 𑀕𑁄𑀢𑀫…𑀧𑁂…  𑀲𑀩𑁆𑀩𑁂𑀧𑀺 𑀳𑀺, 𑀪𑁄 𑀕𑁄𑀢𑀫, 𑀘𑀢𑁆𑀢𑀸𑀭𑁄 𑀯𑀡𑁆𑀡𑀸 𑀧𑀸𑀡𑀸𑀢𑀺𑀧𑀸𑀢𑀸 𑀧𑀝𑀺𑀯𑀺𑀭𑀢𑀸 𑀅𑀤𑀺𑀦𑁆𑀦𑀸𑀤𑀸𑀦𑀸 𑀧𑀝𑀺𑀯𑀺𑀭𑀢𑀸 𑀓𑀸𑀫𑁂𑀲𑀼𑀫𑀺𑀘𑁆𑀙𑀸𑀘𑀸𑀭𑀸 𑀧𑀝𑀺𑀯𑀺𑀭𑀢𑀸 𑀫𑀼𑀲𑀸𑀯𑀸𑀤𑀸 𑀧𑀝𑀺𑀯𑀺𑀭𑀢𑀸 𑀧𑀺𑀲𑀼𑀡𑀸𑀬 𑀯𑀸𑀘𑀸𑀬 𑀧𑀝𑀺𑀯𑀺𑀭𑀢𑀸 𑀨𑀭𑀼𑀲𑀸𑀬 𑀯𑀸𑀘𑀸𑀬 𑀧𑀝𑀺𑀯𑀺𑀭𑀢𑀸 𑀲𑀫𑁆𑀨𑀧𑁆𑀧𑀮𑀸𑀧𑀸 𑀧𑀝𑀺𑀯𑀺𑀭𑀢𑀸 𑀅𑀦𑀪𑀺𑀚𑁆𑀛𑀸𑀮𑀽 𑀅𑀩𑁆𑀬𑀸𑀧𑀦𑁆𑀦𑀘𑀺𑀢𑁆𑀢𑀸 𑀲𑀫𑁆𑀫𑀸𑀤𑀺𑀝𑁆𑀞𑀻 𑀓𑀸𑀬𑀲𑁆𑀲 𑀪𑁂𑀤𑀸 𑀧𑀭𑀁 𑀫𑀭𑀡𑀸 𑀲𑀼𑀕𑀢𑀺𑀁 𑀲𑀕𑁆𑀕𑀁 𑀮𑁄𑀓𑀁 𑀉𑀧𑀧𑀚𑁆𑀚𑁂𑀬𑁆𑀬𑀼𑀦𑁆”𑀢𑀺𑁇 “𑀏𑀢𑁆𑀣, 𑀅𑀲𑁆𑀲𑀮𑀸𑀬𑀦, 𑀩𑁆𑀭𑀸𑀳𑁆𑀫𑀡𑀸𑀦𑀁 𑀓𑀺𑀁 𑀩𑀮𑀁, 𑀓𑁄 𑀅𑀲𑁆𑀲𑀸𑀲𑁄 𑀬𑀤𑁂𑀢𑁆𑀣 𑀩𑁆𑀭𑀸𑀳𑁆𑀫𑀡𑀸 𑀏𑀯𑀫𑀸𑀳𑀁𑀲𑀼—  ‘𑀩𑁆𑀭𑀸𑀳𑁆𑀫𑀡𑁄𑀯 𑀲𑁂𑀝𑁆𑀞𑁄 𑀯𑀡𑁆𑀡𑁄, 𑀳𑀻𑀦𑁄 𑀅𑀜𑁆𑀜𑁄 𑀯𑀡𑁆𑀡𑁄…𑀧𑁂…  𑀩𑁆𑀭𑀳𑁆𑀫𑀤𑀸𑀬𑀸𑀤𑀸’”𑀢𑀺? “𑀓𑀺𑀜𑁆𑀘𑀸𑀧𑀺 𑀪𑀯𑀁 𑀕𑁄𑀢𑀫𑁄 𑀏𑀯𑀫𑀸𑀳, 𑀅𑀣 𑀔𑁆𑀯𑁂𑀢𑁆𑀣 𑀩𑁆𑀭𑀸𑀳𑁆𑀫𑀡𑀸 𑀏𑀯𑀫𑁂𑀢𑀁 𑀫𑀜𑁆𑀜𑀦𑁆𑀢𑀺—  ‘𑀩𑁆𑀭𑀸𑀳𑁆𑀫𑀡𑁄𑀯 𑀲𑁂𑀝𑁆𑀞𑁄 𑀯𑀡𑁆𑀡𑁄, 𑀳𑀻𑀦𑁄 𑀅𑀜𑁆𑀜𑁄 𑀯𑀡𑁆𑀡𑁄…𑀧𑁂…  𑀩𑁆𑀭𑀳𑁆𑀫𑀤𑀸𑀬𑀸𑀤𑀸’”𑀢𑀺𑁇

(406.)

1248\. “𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀅𑀲𑁆𑀲𑀮𑀸𑀬𑀦, 𑀩𑁆𑀭𑀸𑀳𑁆𑀫𑀡𑁄𑀯 𑀦𑀼 𑀔𑁄 𑀧𑀳𑁄𑀢𑀺 𑀅𑀲𑁆𑀫𑀺𑀁 𑀧𑀤𑁂𑀲𑁂 𑀅𑀯𑁂𑀭𑀁 𑀅𑀩𑁆𑀬𑀸𑀩𑀚𑁆𑀛𑀁 𑀫𑁂𑀢𑁆𑀢𑀘𑀺𑀢𑁆𑀢𑀁 𑀪𑀸𑀯𑁂𑀢𑀼𑀁, 𑀦𑁄 𑀔𑀢𑁆𑀢𑀺𑀬𑁄, 𑀦𑁄 𑀯𑁂𑀲𑁆𑀲𑁄, 𑀦𑁄 𑀲𑀼𑀤𑁆𑀤𑁄”𑀢𑀺? “𑀦𑁄 𑀳𑀺𑀤𑀁, 𑀪𑁄 𑀕𑁄𑀢𑀫𑁇 𑀔𑀢𑁆𑀢𑀺𑀬𑁄𑀧𑀺 𑀳𑀺, 𑀪𑁄 𑀕𑁄𑀢𑀫, 𑀧𑀳𑁄𑀢𑀺 𑀅𑀲𑁆𑀫𑀺𑀁 𑀧𑀤𑁂𑀲𑁂 𑀅𑀯𑁂𑀭𑀁 𑀅𑀩𑁆𑀬𑀸𑀩𑀚𑁆𑀛𑀁 𑀫𑁂𑀢𑁆𑀢𑀘𑀺𑀢𑁆𑀢𑀁 𑀪𑀸𑀯𑁂𑀢𑀼𑀁; 𑀩𑁆𑀭𑀸𑀳𑁆𑀫𑀡𑁄𑀧𑀺 𑀳𑀺, 𑀪𑁄 𑀕𑁄𑀢𑀫…  𑀯𑁂𑀲𑁆𑀲𑁄𑀧𑀺 𑀳𑀺, 𑀪𑁄 𑀕𑁄𑀢𑀫…  𑀲𑀼𑀤𑁆𑀤𑁄𑀧𑀺 𑀳𑀺, 𑀪𑁄 𑀕𑁄𑀢𑀫…  𑀲𑀩𑁆𑀩𑁂𑀧𑀺 𑀳𑀺, 𑀪𑁄 𑀕𑁄𑀢𑀫, 𑀘𑀢𑁆𑀢𑀸𑀭𑁄 𑀯𑀡𑁆𑀡𑀸 𑀧𑀳𑁄𑀦𑁆𑀢𑀺 𑀅𑀲𑁆𑀫𑀺𑀁 𑀧𑀤𑁂𑀲𑁂 𑀅𑀯𑁂𑀭𑀁 𑀅𑀩𑁆𑀬𑀸𑀩𑀚𑁆𑀛𑀁 𑀫𑁂𑀢𑁆𑀢𑀘𑀺𑀢𑁆𑀢𑀁 𑀪𑀸𑀯𑁂𑀢𑀼𑀦𑁆”𑀢𑀺𑁇 “𑀏𑀢𑁆𑀣, 𑀅𑀲𑁆𑀲𑀮𑀸𑀬𑀦, 𑀩𑁆𑀭𑀸𑀳𑁆𑀫𑀡𑀸𑀦𑀁 𑀓𑀺𑀁 𑀩𑀮𑀁, 𑀓𑁄 𑀅𑀲𑁆𑀲𑀸𑀲𑁄 𑀬𑀤𑁂𑀢𑁆𑀣 𑀩𑁆𑀭𑀸𑀳𑁆𑀫𑀡𑀸 𑀏𑀯𑀫𑀸𑀳𑀁𑀲𑀼—  ‘𑀩𑁆𑀭𑀸𑀳𑁆𑀫𑀡𑁄𑀯 𑀲𑁂𑀝𑁆𑀞𑁄 𑀯𑀡𑁆𑀡𑁄, 𑀳𑀻𑀦𑁄 𑀅𑀜𑁆𑀜𑁄 𑀯𑀡𑁆𑀡𑁄…𑀧𑁂…  𑀩𑁆𑀭𑀳𑁆𑀫𑀤𑀸𑀬𑀸𑀤𑀸’”𑀢𑀺? “𑀓𑀺𑀜𑁆𑀘𑀸𑀧𑀺 𑀪𑀯𑀁 𑀕𑁄𑀢𑀫𑁄 𑀏𑀯𑀫𑀸𑀳, 𑀅𑀣 𑀔𑁆𑀯𑁂𑀢𑁆𑀣 𑀩𑁆𑀭𑀸𑀳𑁆𑀫𑀡𑀸 𑀏𑀯𑀫𑁂𑀢𑀁 𑀫𑀜𑁆𑀜𑀦𑁆𑀢𑀺—  ‘𑀩𑁆𑀭𑀸𑀳𑁆𑀫𑀡𑁄𑀯 𑀲𑁂𑀝𑁆𑀞𑁄 𑀯𑀡𑁆𑀡𑁄, 𑀳𑀻𑀦𑁄 𑀅𑀜𑁆𑀜𑁄 𑀯𑀡𑁆𑀡𑁄…𑀧𑁂…  𑀩𑁆𑀭𑀳𑁆𑀫𑀤𑀸𑀬𑀸𑀤𑀸’”𑀢𑀺𑁇

(407.)

1249\. “𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀅𑀲𑁆𑀲𑀮𑀸𑀬𑀦, 𑀩𑁆𑀭𑀸𑀳𑁆𑀫𑀡𑁄𑀯 𑀦𑀼 𑀔𑁄 𑀧𑀳𑁄𑀢𑀺 𑀲𑁄𑀢𑁆𑀢𑀺𑀲𑀺𑀦𑀸𑀦𑀺𑀁 𑀆𑀤𑀸𑀬 𑀦𑀤𑀺𑀁 𑀕𑀦𑁆𑀢𑁆𑀯𑀸 𑀭𑀚𑁄𑀚𑀮𑁆𑀮𑀁 𑀧𑀯𑀸𑀳𑁂𑀢𑀼𑀁, 𑀦𑁄 𑀔𑀢𑁆𑀢𑀺𑀬𑁄, 𑀦𑁄 𑀯𑁂𑀲𑁆𑀲𑁄, 𑀦𑁄 𑀲𑀼𑀤𑁆𑀤𑁄”𑀢𑀺? “𑀦𑁄 𑀳𑀺𑀤𑀁, 𑀪𑁄 𑀕𑁄𑀢𑀫𑁇 𑀔𑀢𑁆𑀢𑀺𑀬𑁄𑀧𑀺 𑀳𑀺, 𑀪𑁄 𑀕𑁄𑀢𑀫, 𑀧𑀳𑁄𑀢𑀺 𑀲𑁄𑀢𑁆𑀢𑀺𑀲𑀺𑀦𑀸𑀦𑀺𑀁 𑀆𑀤𑀸𑀬 𑀦𑀤𑀺𑀁 𑀕𑀦𑁆𑀢𑁆𑀯𑀸 𑀭𑀚𑁄𑀚𑀮𑁆𑀮𑀁 𑀧𑀯𑀸𑀳𑁂𑀢𑀼𑀁, 𑀩𑁆𑀭𑀸𑀳𑁆𑀫𑀡𑁄𑀧𑀺 𑀳𑀺, 𑀪𑁄 𑀕𑁄𑀢𑀫…  𑀯𑁂𑀲𑁆𑀲𑁄𑀧𑀺 𑀳𑀺, 𑀪𑁄 𑀕𑁄𑀢𑀫…  𑀲𑀼𑀤𑁆𑀤𑁄𑀧𑀺 𑀳𑀺, 𑀪𑁄 𑀕𑁄𑀢𑀫…  𑀲𑀩𑁆𑀩𑁂𑀧𑀺 𑀳𑀺, 𑀪𑁄 𑀕𑁄𑀢𑀫, 𑀘𑀢𑁆𑀢𑀸𑀭𑁄 𑀯𑀡𑁆𑀡𑀸 𑀧𑀳𑁄𑀦𑁆𑀢𑀺 𑀲𑁄𑀢𑁆𑀢𑀺𑀲𑀺𑀦𑀸𑀦𑀺𑀁 𑀆𑀤𑀸𑀬 𑀦𑀤𑀺𑀁 𑀕𑀦𑁆𑀢𑁆𑀯𑀸 𑀭𑀚𑁄𑀚𑀮𑁆𑀮𑀁 𑀧𑀯𑀸𑀳𑁂𑀢𑀼𑀦𑁆”𑀢𑀺𑁇 “𑀏𑀢𑁆𑀣, 𑀅𑀲𑁆𑀲𑀮𑀸𑀬𑀦, 𑀩𑁆𑀭𑀸𑀳𑁆𑀫𑀡𑀸𑀦𑀁 𑀓𑀺𑀁 𑀩𑀮𑀁, 𑀓𑁄 𑀅𑀲𑁆𑀲𑀸𑀲𑁄 𑀬𑀤𑁂𑀢𑁆𑀣 𑀩𑁆𑀭𑀸𑀳𑁆𑀫𑀡𑀸 𑀏𑀯𑀫𑀸𑀳𑀁𑀲𑀼—  ‘𑀩𑁆𑀭𑀸𑀳𑁆𑀫𑀡𑁄𑀯 𑀲𑁂𑀝𑁆𑀞𑁄 𑀯𑀡𑁆𑀡𑁄, 𑀳𑀻𑀦𑁄 𑀅𑀜𑁆𑀜𑁄 𑀯𑀡𑁆𑀡𑁄…𑀧𑁂…  𑀩𑁆𑀭𑀳𑁆𑀫𑀤𑀸𑀬𑀸𑀤𑀸’”𑀢𑀺? “𑀓𑀺𑀜𑁆𑀘𑀸𑀧𑀺 𑀪𑀯𑀁 𑀕𑁄𑀢𑀫𑁄 𑀏𑀯𑀫𑀸𑀳, 𑀅𑀣 𑀔𑁆𑀯𑁂𑀢𑁆𑀣 𑀩𑁆𑀭𑀸𑀳𑁆𑀫𑀡𑀸 𑀏𑀯𑀫𑁂𑀢𑀁 𑀫𑀜𑁆𑀜𑀦𑁆𑀢𑀺—  ‘𑀩𑁆𑀭𑀸𑀳𑁆𑀫𑀡𑁄𑀯 𑀲𑁂𑀝𑁆𑀞𑁄 𑀯𑀡𑁆𑀡𑁄, 𑀳𑀻𑀦𑁄 𑀅𑀜𑁆𑀜𑁄 𑀯𑀡𑁆𑀡𑁄…𑀧𑁂…  𑀩𑁆𑀭𑀳𑁆𑀫𑀤𑀸𑀬𑀸𑀤𑀸’”𑀢𑀺𑁇

(408.)

1250\. “𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀅𑀲𑁆𑀲𑀮𑀸𑀬𑀦, 𑀇𑀥 𑀭𑀸𑀚𑀸 𑀔𑀢𑁆𑀢𑀺𑀬𑁄 𑀫𑀼𑀤𑁆𑀥𑀸𑀯𑀲𑀺𑀢𑁆𑀢𑁄 𑀦𑀸𑀦𑀸𑀚𑀘𑁆𑀘𑀸𑀦𑀁 𑀧𑀼𑀭𑀺𑀲𑀸𑀦𑀁 𑀧𑀼𑀭𑀺𑀲𑀲𑀢𑀁 𑀲𑀦𑁆𑀦𑀺𑀧𑀸𑀢𑁂𑀬𑁆𑀬—  ‘𑀆𑀬𑀦𑁆𑀢𑀼 𑀪𑁄𑀦𑁆𑀢𑁄 𑀬𑁂 𑀢𑀢𑁆𑀣 𑀔𑀢𑁆𑀢𑀺𑀬𑀓𑀼𑀮𑀸 𑀩𑁆𑀭𑀸𑀳𑁆𑀫𑀡𑀓𑀼𑀮𑀸 𑀭𑀸𑀚𑀜𑁆𑀜𑀓𑀼𑀮𑀸 𑀉𑀧𑁆𑀧𑀦𑁆𑀦𑀸, 𑀲𑀸𑀓𑀲𑁆𑀲 𑀯𑀸 𑀲𑀸𑀮𑀲𑁆𑀲 𑀯𑀸 𑀲𑀮𑀍𑀅𑀲𑁆𑀲 𑀯𑀸 𑀘𑀦𑁆𑀤𑀦𑀲𑁆𑀲 𑀯𑀸 𑀧𑀤𑀼𑀫𑀓𑀲𑁆𑀲 𑀯𑀸 𑀉𑀢𑁆𑀢𑀭𑀸𑀭𑀡𑀺𑀁 𑀆𑀤𑀸𑀬, 𑀅𑀕𑁆𑀕𑀺𑀁 𑀅𑀪𑀺𑀦𑀺𑀩𑁆𑀩𑀢𑁆𑀢𑁂𑀦𑁆𑀢𑀼, 𑀢𑁂𑀚𑁄 𑀧𑀸𑀢𑀼𑀓𑀭𑁄𑀦𑁆𑀢𑀼𑁇 𑀆𑀬𑀦𑁆𑀢𑀼 𑀧𑀦 𑀪𑁄𑀦𑁆𑀢𑁄 𑀬𑁂 𑀢𑀢𑁆𑀣 𑀘𑀡𑁆𑀟𑀸𑀮𑀓𑀼𑀮𑀸 𑀦𑁂𑀲𑀸𑀤𑀓𑀼𑀮𑀸 𑀯𑁂𑀦𑀓𑀼𑀮𑀸 𑀭𑀣𑀓𑀸𑀭𑀓𑀼𑀮𑀸 𑀧𑀼𑀓𑁆𑀓𑀼𑀲𑀓𑀼𑀮𑀸 𑀉𑀧𑁆𑀧𑀦𑁆𑀦𑀸, 𑀲𑀸𑀧𑀸𑀦𑀤𑁄𑀡𑀺𑀬𑀸 𑀯𑀸 𑀲𑀽𑀓𑀭𑀤𑁄𑀡𑀺𑀬𑀸 𑀯𑀸 𑀭𑀚𑀓𑀤𑁄𑀡𑀺𑀬𑀸 𑀯𑀸 𑀏𑀭𑀡𑁆𑀟𑀓𑀝𑁆𑀞𑀲𑁆𑀲 𑀯𑀸 𑀉𑀢𑁆𑀢𑀭𑀸𑀭𑀡𑀺𑀁 𑀆𑀤𑀸𑀬, 𑀅𑀕𑁆𑀕𑀺𑀁 𑀅𑀪𑀺𑀦𑀺𑀩𑁆𑀩𑀢𑁆𑀢𑁂𑀦𑁆𑀢𑀼, 𑀢𑁂𑀚𑁄 𑀧𑀸𑀢𑀼𑀓𑀭𑁄𑀦𑁆𑀢𑀽’𑀢𑀺𑁇

1251\. 𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀅𑀲𑁆𑀲𑀮𑀸𑀬𑀦, 𑀬𑁄 𑀏𑀯𑀁 𑀦𑀼 𑀔𑁄 𑀲𑁄 𑀔𑀢𑁆𑀢𑀺𑀬𑀓𑀼𑀮𑀸 𑀩𑁆𑀭𑀸𑀳𑁆𑀫𑀡𑀓𑀼𑀮𑀸 𑀭𑀸𑀚𑀜𑁆𑀜𑀓𑀼𑀮𑀸 𑀉𑀧𑁆𑀧𑀦𑁆𑀦𑁂𑀳𑀺 𑀲𑀸𑀓𑀲𑁆𑀲 𑀯𑀸 𑀲𑀸𑀮𑀲𑁆𑀲 𑀯𑀸 𑀲𑀮𑀍𑀅𑀲𑁆𑀲 𑀯𑀸 𑀘𑀦𑁆𑀤𑀦𑀲𑁆𑀲 𑀯𑀸 𑀧𑀤𑀼𑀫𑀓𑀲𑁆𑀲 𑀯𑀸 𑀉𑀢𑁆𑀢𑀭𑀸𑀭𑀡𑀺𑀁 𑀆𑀤𑀸𑀬 𑀅𑀕𑁆𑀕𑀺 𑀅𑀪𑀺𑀦𑀺𑀩𑁆𑀩𑀢𑁆𑀢𑁄, 𑀢𑁂𑀚𑁄 𑀧𑀸𑀢𑀼𑀓𑀢𑁄, 𑀲𑁄 𑀏𑀯 𑀦𑀼 𑀔𑁆𑀯𑀸𑀲𑁆𑀲 𑀅𑀕𑁆𑀕𑀺 𑀅𑀘𑁆𑀘𑀺𑀫𑀸 𑀘𑁂𑀯 𑀯𑀡𑁆𑀡𑀯𑀸 𑀘 𑀧𑀪𑀲𑁆𑀲𑀭𑁄 𑀘, 𑀢𑁂𑀦 𑀘 𑀲𑀓𑁆𑀓𑀸 𑀅𑀕𑁆𑀕𑀺𑀦𑀸 𑀅𑀕𑁆𑀕𑀺𑀓𑀭𑀡𑀻𑀬𑀁 𑀓𑀸𑀢𑀼𑀁; 𑀬𑁄 𑀧𑀦 𑀲𑁄 𑀘𑀡𑁆𑀟𑀸𑀮𑀓𑀼𑀮𑀸 𑀦𑁂𑀲𑀸𑀤𑀓𑀼𑀮𑀸 𑀯𑁂𑀦𑀓𑀼𑀮𑀸 𑀭𑀣𑀓𑀸𑀭𑀓𑀼𑀮𑀸 𑀧𑀼𑀓𑁆𑀓𑀼𑀲𑀓𑀼𑀮𑀸 𑀉𑀧𑁆𑀧𑀦𑁆𑀦𑁂𑀳𑀺 𑀲𑀸𑀧𑀸𑀦𑀤𑁄𑀡𑀺𑀬𑀸 𑀯𑀸 𑀲𑀽𑀓𑀭𑀤𑁄𑀡𑀺𑀬𑀸 𑀯𑀸 𑀭𑀚𑀓𑀤𑁄𑀡𑀺𑀬𑀸 𑀯𑀸 𑀏𑀭𑀡𑁆𑀟𑀓𑀝𑁆𑀞𑀲𑁆𑀲 𑀯𑀸 𑀉𑀢𑁆𑀢𑀭𑀸𑀭𑀡𑀺𑀁 𑀆𑀤𑀸𑀬 𑀅𑀕𑁆𑀕𑀺 𑀅𑀪𑀺𑀦𑀺𑀩𑁆𑀩𑀢𑁆𑀢𑁄, 𑀢𑁂𑀚𑁄 𑀧𑀸𑀢𑀼𑀓𑀢𑁄 𑀲𑁆𑀯𑀸𑀲𑁆𑀲 𑀅𑀕𑁆𑀕𑀺 𑀦 𑀘𑁂𑀯 𑀅𑀘𑁆𑀘𑀺𑀫𑀸 𑀦 𑀘 𑀯𑀡𑁆𑀡𑀯𑀸 𑀦 𑀘 𑀧𑀪𑀲𑁆𑀲𑀭𑁄, 𑀦 𑀘 𑀢𑁂𑀦 𑀲𑀓𑁆𑀓𑀸 𑀅𑀕𑁆𑀕𑀺𑀦𑀸 𑀅𑀕𑁆𑀕𑀺𑀓𑀭𑀡𑀻𑀬𑀁 𑀓𑀸𑀢𑀼𑀦𑁆”𑀢𑀺? “𑀦𑁄 𑀳𑀺𑀤𑀁, 𑀪𑁄 𑀕𑁄𑀢𑀫𑁇 𑀬𑁄𑀧𑀺 𑀳𑀺 𑀲𑁄, 𑀪𑁄 𑀕𑁄𑀢𑀫, 𑀔𑀢𑁆𑀢𑀺𑀬𑀓𑀼𑀮𑀸 𑀩𑁆𑀭𑀸𑀳𑁆𑀫𑀡𑀓𑀼𑀮𑀸 𑀭𑀸𑀚𑀜𑁆𑀜𑀓𑀼𑀮𑀸 𑀉𑀧𑁆𑀧𑀦𑁆𑀦𑁂𑀳𑀺 𑀲𑀸𑀓𑀲𑁆𑀲 𑀯𑀸 𑀲𑀸𑀮𑀲𑁆𑀲 𑀯𑀸 𑀲𑀮𑀍𑀅𑀲𑁆𑀲 𑀯𑀸 𑀘𑀦𑁆𑀤𑀦𑀲𑁆𑀲 𑀯𑀸 𑀧𑀤𑀼𑀫𑀓𑀲𑁆𑀲 𑀯𑀸 𑀉𑀢𑁆𑀢𑀭𑀸𑀭𑀡𑀺𑀁 𑀆𑀤𑀸𑀬 𑀅𑀕𑁆𑀕𑀺 𑀅𑀪𑀺𑀦𑀺𑀩𑁆𑀩𑀢𑁆𑀢𑁄, 𑀢𑁂𑀚𑁄 𑀧𑀸𑀢𑀼𑀓𑀢𑁄 𑀲𑁆𑀯𑀸𑀲𑁆𑀲 𑀅𑀕𑁆𑀕𑀺 𑀅𑀘𑁆𑀘𑀺𑀫𑀸 𑀘𑁂𑀯 𑀯𑀡𑁆𑀡𑀯𑀸 𑀘 𑀧𑀪𑀲𑁆𑀲𑀭𑁄 𑀘, 𑀢𑁂𑀦 𑀘 𑀲𑀓𑁆𑀓𑀸 𑀅𑀕𑁆𑀕𑀺𑀦𑀸 𑀅𑀕𑁆𑀕𑀺𑀓𑀭𑀡𑀻𑀬𑀁 𑀓𑀸𑀢𑀼𑀁; 𑀬𑁄𑀧𑀺 𑀲𑁄 𑀘𑀡𑁆𑀟𑀸𑀮𑀓𑀼𑀮𑀸 𑀦𑁂𑀲𑀸𑀤𑀓𑀼𑀮𑀸 𑀯𑁂𑀦𑀓𑀼𑀮𑀸 𑀭𑀣𑀓𑀸𑀭𑀓𑀼𑀮𑀸 𑀧𑀼𑀓𑁆𑀓𑀼𑀲𑀓𑀼𑀮𑀸 𑀉𑀧𑁆𑀧𑀦𑁆𑀦𑁂𑀳𑀺 𑀲𑀸𑀧𑀸𑀦𑀤𑁄𑀡𑀺𑀬𑀸 𑀯𑀸 𑀲𑀽𑀓𑀭𑀤𑁄𑀡𑀺𑀬𑀸 𑀯𑀸 𑀭𑀚𑀓𑀤𑁄𑀡𑀺𑀬𑀸 𑀯𑀸 𑀏𑀭𑀡𑁆𑀟𑀓𑀝𑁆𑀞𑀲𑁆𑀲 𑀯𑀸 𑀉𑀢𑁆𑀢𑀭𑀸𑀭𑀡𑀺𑀁 𑀆𑀤𑀸𑀬 𑀅𑀕𑁆𑀕𑀺 𑀅𑀪𑀺𑀦𑀺𑀩𑁆𑀩𑀢𑁆𑀢𑁄, 𑀢𑁂𑀚𑁄 𑀧𑀸𑀢𑀼𑀓𑀢𑁄, 𑀲𑁆𑀯𑀸𑀲𑁆𑀲 𑀅𑀕𑁆𑀕𑀺 𑀅𑀘𑁆𑀘𑀺𑀫𑀸 𑀘𑁂𑀯 𑀯𑀡𑁆𑀡𑀯𑀸 𑀘 𑀧𑀪𑀲𑁆𑀲𑀭𑁄 𑀘, 𑀢𑁂𑀦 𑀘 𑀲𑀓𑁆𑀓𑀸 𑀅𑀕𑁆𑀕𑀺𑀦𑀸 𑀅𑀕𑁆𑀕𑀺𑀓𑀭𑀡𑀻𑀬𑀁 𑀓𑀸𑀢𑀼𑀁𑁇 𑀲𑀩𑁆𑀩𑁄𑀧𑀺 𑀳𑀺, 𑀪𑁄 𑀕𑁄𑀢𑀫, 𑀅𑀕𑁆𑀕𑀺 𑀅𑀘𑁆𑀘𑀺𑀫𑀸 𑀘𑁂𑀯 𑀯𑀡𑁆𑀡𑀯𑀸 𑀘 𑀧𑀪𑀲𑁆𑀲𑀭𑁄 𑀘, 𑀲𑀩𑁆𑀩𑁂𑀦𑀧𑀺 𑀲𑀓𑁆𑀓𑀸 𑀅𑀕𑁆𑀕𑀺𑀦𑀸 𑀅𑀕𑁆𑀕𑀺𑀓𑀭𑀡𑀻𑀬𑀁 𑀓𑀸𑀢𑀼𑀦𑁆”𑀢𑀺𑁇 “𑀏𑀢𑁆𑀣, 𑀅𑀲𑁆𑀲𑀮𑀸𑀬𑀦, 𑀩𑁆𑀭𑀸𑀳𑁆𑀫𑀡𑀸𑀦𑀁 𑀓𑀺𑀁 𑀩𑀮𑀁, 𑀓𑁄 𑀅𑀲𑁆𑀲𑀸𑀲𑁄 𑀬𑀤𑁂𑀢𑁆𑀣 𑀩𑁆𑀭𑀸𑀳𑁆𑀫𑀡𑀸 𑀏𑀯𑀫𑀸𑀳𑀁𑀲𑀼—  ‘𑀩𑁆𑀭𑀸𑀳𑁆𑀫𑀡𑁄𑀯 𑀲𑁂𑀝𑁆𑀞𑁄 𑀯𑀡𑁆𑀡𑁄, 𑀳𑀻𑀦𑁄 𑀅𑀜𑁆𑀜𑁄 𑀯𑀡𑁆𑀡𑁄; 𑀩𑁆𑀭𑀸𑀳𑁆𑀫𑀡𑁄𑀯 𑀲𑀼𑀓𑁆𑀓𑁄 𑀯𑀡𑁆𑀡𑁄, 𑀓𑀡𑁆𑀳𑁄 𑀅𑀜𑁆𑀜𑁄 𑀯𑀡𑁆𑀡𑁄; 𑀩𑁆𑀭𑀸𑀳𑁆𑀫𑀡𑀸𑀯 𑀲𑀼𑀚𑁆𑀛𑀦𑁆𑀢𑀺, 𑀦𑁄 𑀅𑀩𑁆𑀭𑀸𑀳𑁆𑀫𑀡𑀸; 𑀩𑁆𑀭𑀸𑀳𑁆𑀫𑀡𑀸𑀯 𑀩𑁆𑀭𑀳𑁆𑀫𑀼𑀦𑁄 𑀧𑀼𑀢𑁆𑀢𑀸 𑀑𑀭𑀲𑀸 𑀫𑀼𑀔𑀢𑁄 𑀚𑀸𑀢𑀸 𑀩𑁆𑀭𑀳𑁆𑀫𑀚𑀸 𑀩𑁆𑀭𑀳𑁆𑀫𑀦𑀺𑀫𑁆𑀫𑀺𑀢𑀸 𑀩𑁆𑀭𑀳𑁆𑀫𑀤𑀸𑀬𑀸𑀤𑀸’”𑀢𑀺? “𑀓𑀺𑀜𑁆𑀘𑀸𑀧𑀺 𑀪𑀯𑀁 𑀕𑁄𑀢𑀫𑁄 𑀏𑀯𑀫𑀸𑀳, 𑀅𑀣 𑀔𑁆𑀯𑁂𑀢𑁆𑀣 𑀩𑁆𑀭𑀸𑀳𑁆𑀫𑀡𑀸 𑀏𑀯𑀫𑁂𑀢𑀁 𑀫𑀜𑁆𑀜𑀦𑁆𑀢𑀺—  ‘𑀩𑁆𑀭𑀸𑀳𑁆𑀫𑀡𑁄𑀯 𑀲𑁂𑀝𑁆𑀞𑁄 𑀯𑀡𑁆𑀡𑁄, 𑀳𑀻𑀦𑁄 𑀅𑀜𑁆𑀜𑁄 𑀯𑀡𑁆𑀡𑁄…𑀧𑁂…  𑀩𑁆𑀭𑀳𑁆𑀫𑀤𑀸𑀬𑀸𑀤𑀸’”𑀢𑀺𑁇

(409.)

1252\. “𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀅𑀲𑁆𑀲𑀮𑀸𑀬𑀦, 𑀇𑀥 𑀔𑀢𑁆𑀢𑀺𑀬𑀓𑀼𑀫𑀸𑀭𑁄 𑀩𑁆𑀭𑀸𑀳𑁆𑀫𑀡𑀓𑀜𑁆𑀜𑀸𑀬 𑀲𑀤𑁆𑀥𑀺𑀁 𑀲𑀁𑀯𑀸𑀲𑀁 𑀓𑀧𑁆𑀧𑁂𑀬𑁆𑀬, 𑀢𑁂𑀲𑀁 𑀲𑀁𑀯𑀸𑀲𑀫𑀦𑁆𑀯𑀸𑀬 𑀧𑀼𑀢𑁆𑀢𑁄 𑀚𑀸𑀬𑁂𑀣; 𑀬𑁄 𑀲𑁄 𑀔𑀢𑁆𑀢𑀺𑀬𑀓𑀼𑀫𑀸𑀭𑁂𑀦 𑀩𑁆𑀭𑀸𑀳𑁆𑀫𑀡𑀓𑀜𑁆𑀜𑀸𑀬 𑀧𑀼𑀢𑁆𑀢𑁄 𑀉𑀧𑁆𑀧𑀦𑁆𑀦𑁄, 𑀲𑀺𑀬𑀸 𑀲𑁄 𑀫𑀸𑀢𑀼𑀧𑀺 𑀲𑀤𑀺𑀲𑁄 𑀧𑀺𑀢𑀼𑀧𑀺 𑀲𑀤𑀺𑀲𑁄, ‘𑀔𑀢𑁆𑀢𑀺𑀬𑁄’𑀢𑀺𑀧𑀺 𑀯𑀢𑁆𑀢𑀩𑁆𑀩𑁄 ‘𑀩𑁆𑀭𑀸𑀳𑁆𑀫𑀡𑁄’𑀢𑀺𑀧𑀺 𑀯𑀢𑁆𑀢𑀩𑁆𑀩𑁄”𑀢𑀺? “𑀬𑁄 𑀲𑁄, 𑀪𑁄 𑀕𑁄𑀢𑀫, 𑀔𑀢𑁆𑀢𑀺𑀬𑀓𑀼𑀫𑀸𑀭𑁂𑀦 𑀩𑁆𑀭𑀸𑀳𑁆𑀫𑀡𑀓𑀜𑁆𑀜𑀸𑀬 𑀧𑀼𑀢𑁆𑀢𑁄 𑀉𑀧𑁆𑀧𑀦𑁆𑀦𑁄, 𑀲𑀺𑀬𑀸 𑀲𑁄 𑀫𑀸𑀢𑀼𑀧𑀺 𑀲𑀤𑀺𑀲𑁄 𑀧𑀺𑀢𑀼𑀧𑀺 𑀲𑀤𑀺𑀲𑁄, ‘𑀔𑀢𑁆𑀢𑀺𑀬𑁄’𑀢𑀺𑀧𑀺 𑀯𑀢𑁆𑀢𑀩𑁆𑀩𑁄 ‘𑀩𑁆𑀭𑀸𑀳𑁆𑀫𑀡𑁄’𑀢𑀺𑀧𑀺 𑀯𑀢𑁆𑀢𑀩𑁆𑀩𑁄”𑀢𑀺𑁇

1253\. “𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀅𑀲𑁆𑀲𑀮𑀸𑀬𑀦, 𑀇𑀥 𑀩𑁆𑀭𑀸𑀳𑁆𑀫𑀡𑀓𑀼𑀫𑀸𑀭𑁄 𑀔𑀢𑁆𑀢𑀺𑀬𑀓𑀜𑁆𑀜𑀸𑀬 𑀲𑀤𑁆𑀥𑀺𑀁 𑀲𑀁𑀯𑀸𑀲𑀁 𑀓𑀧𑁆𑀧𑁂𑀬𑁆𑀬, 𑀢𑁂𑀲𑀁 𑀲𑀁𑀯𑀸𑀲𑀫𑀦𑁆𑀯𑀸𑀬 𑀧𑀼𑀢𑁆𑀢𑁄 𑀚𑀸𑀬𑁂𑀣; 𑀬𑁄 𑀲𑁄 𑀩𑁆𑀭𑀸𑀳𑁆𑀫𑀡𑀓𑀼𑀫𑀸𑀭𑁂𑀦 𑀔𑀢𑁆𑀢𑀺𑀬𑀓𑀜𑁆𑀜𑀸𑀬 𑀧𑀼𑀢𑁆𑀢𑁄 𑀉𑀧𑁆𑀧𑀦𑁆𑀦𑁄, 𑀲𑀺𑀬𑀸 𑀲𑁄 𑀫𑀸𑀢𑀼𑀧𑀺 𑀲𑀤𑀺𑀲𑁄 𑀧𑀺𑀢𑀼𑀧𑀺 𑀲𑀤𑀺𑀲𑁄, ‘𑀔𑀢𑁆𑀢𑀺𑀬𑁄’𑀢𑀺𑀧𑀺 𑀯𑀢𑁆𑀢𑀩𑁆𑀩𑁄 ‘𑀩𑁆𑀭𑀸𑀳𑁆𑀫𑀡𑁄’𑀢𑀺𑀧𑀺 𑀯𑀢𑁆𑀢𑀩𑁆𑀩𑁄”𑀢𑀺? “𑀬𑁄 𑀲𑁄, 𑀪𑁄 𑀕𑁄𑀢𑀫, 𑀩𑁆𑀭𑀸𑀳𑁆𑀫𑀡𑀓𑀼𑀫𑀸𑀭𑁂𑀦 𑀔𑀢𑁆𑀢𑀺𑀬𑀓𑀜𑁆𑀜𑀸𑀬 𑀧𑀼𑀢𑁆𑀢𑁄 𑀉𑀧𑁆𑀧𑀦𑁆𑀦𑁄, 𑀲𑀺𑀬𑀸 𑀲𑁄 𑀫𑀸𑀢𑀼𑀧𑀺 𑀲𑀤𑀺𑀲𑁄 𑀧𑀺𑀢𑀼𑀧𑀺 𑀲𑀤𑀺𑀲𑁄, ‘𑀔𑀢𑁆𑀢𑀺𑀬𑁄’𑀢𑀺𑀧𑀺 𑀯𑀢𑁆𑀢𑀩𑁆𑀩𑁄 ‘𑀩𑁆𑀭𑀸𑀳𑁆𑀫𑀡𑁄’𑀢𑀺𑀧𑀺 𑀯𑀢𑁆𑀢𑀩𑁆𑀩𑁄”𑀢𑀺𑁇

1254\. “𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀅𑀲𑁆𑀲𑀮𑀸𑀬𑀦, 𑀇𑀥 𑀯𑀍𑀅𑀯𑀁 𑀕𑀤𑁆𑀭𑀪𑁂𑀦 𑀲𑀫𑁆𑀧𑀬𑁄𑀚𑁂𑀬𑁆𑀬𑀼𑀁, 𑀢𑁂𑀲𑀁 𑀲𑀫𑁆𑀧𑀬𑁄𑀕𑀫𑀦𑁆𑀯𑀸𑀬 𑀓𑀺𑀲𑁄𑀭𑁄 𑀚𑀸𑀬𑁂𑀣; 𑀬𑁄 𑀲𑁄 𑀯𑀍𑀅𑀯𑀸𑀬 𑀕𑀤𑁆𑀭𑀪𑁂𑀦 𑀓𑀺𑀲𑁄𑀭𑁄 𑀉𑀧𑁆𑀧𑀦𑁆𑀦𑁄, 𑀲𑀺𑀬𑀸 𑀲𑁄 𑀫𑀸𑀢𑀼𑀧𑀺 𑀲𑀤𑀺𑀲𑁄 𑀧𑀺𑀢𑀼𑀧𑀺 𑀲𑀤𑀺𑀲𑁄, ‘𑀅𑀲𑁆𑀲𑁄’𑀢𑀺𑀧𑀺 𑀯𑀢𑁆𑀢𑀩𑁆𑀩𑁄 ‘𑀕𑀤𑁆𑀭𑀪𑁄’𑀢𑀺𑀧𑀺 𑀯𑀢𑁆𑀢𑀩𑁆𑀩𑁄”𑀢𑀺? “𑀓𑀼𑀡𑁆𑀟𑀜𑁆𑀳𑀺 𑀲𑁄, 𑀪𑁄 𑀕𑁄𑀢𑀫, 𑀅𑀲𑁆𑀲𑀢𑀭𑁄 𑀳𑁄𑀢𑀺𑁇 𑀇𑀤𑀁 𑀳𑀺𑀲𑁆𑀲, 𑀪𑁄 𑀕𑁄𑀢𑀫, 𑀦𑀸𑀦𑀸𑀓𑀭𑀡𑀁 𑀧𑀲𑁆𑀲𑀸𑀫𑀺; 𑀅𑀫𑀼𑀢𑁆𑀭 𑀘 𑀧𑀦𑁂𑀲𑀸𑀦𑀁 𑀦 𑀓𑀺𑀜𑁆𑀘𑀺 𑀦𑀸𑀦𑀸𑀓𑀭𑀡𑀁 𑀧𑀲𑁆𑀲𑀸𑀫𑀻”𑀢𑀺𑁇

1255\. “𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀅𑀲𑁆𑀲𑀮𑀸𑀬𑀦, 𑀇𑀥𑀸𑀲𑁆𑀲𑀼 𑀤𑁆𑀯𑁂 𑀫𑀸𑀡𑀯𑀓𑀸 𑀪𑀸𑀢𑀭𑁄 𑀲𑁄𑀤𑀭𑀺𑀬𑀸, 𑀏𑀓𑁄 𑀅𑀚𑁆𑀛𑀸𑀬𑀓𑁄 𑀉𑀧𑀦𑀻𑀢𑁄 𑀏𑀓𑁄 𑀅𑀦𑀚𑁆𑀛𑀸𑀬𑀓𑁄 𑀅𑀦𑀼𑀧𑀦𑀻𑀢𑁄𑁇 𑀓𑀫𑁂𑀢𑁆𑀣 𑀩𑁆𑀭𑀸𑀳𑁆𑀫𑀡𑀸 𑀧𑀞𑀫𑀁 𑀪𑁄𑀚𑁂𑀬𑁆𑀬𑀼𑀁 𑀲𑀤𑁆𑀥𑁂 𑀯𑀸 𑀣𑀸𑀮𑀺𑀧𑀸𑀓𑁂 𑀯𑀸 𑀬𑀜𑁆𑀜𑁂 𑀯𑀸 𑀧𑀸𑀳𑀼𑀦𑁂 𑀯𑀸”𑀢𑀺? “𑀬𑁄 𑀲𑁄, 𑀪𑁄 𑀕𑁄𑀢𑀫, 𑀫𑀸𑀡𑀯𑀓𑁄 𑀅𑀚𑁆𑀛𑀸𑀬𑀓𑁄 𑀉𑀧𑀦𑀻𑀢𑁄 𑀢𑀫𑁂𑀢𑁆𑀣 𑀩𑁆𑀭𑀸𑀳𑁆𑀫𑀡𑀸 𑀧𑀞𑀫𑀁 𑀪𑁄𑀚𑁂𑀬𑁆𑀬𑀼𑀁 𑀲𑀤𑁆𑀥𑁂 𑀯𑀸 𑀣𑀸𑀮𑀺𑀧𑀸𑀓𑁂 𑀯𑀸 𑀬𑀜𑁆𑀜𑁂 𑀯𑀸 𑀧𑀸𑀳𑀼𑀦𑁂 𑀯𑀸𑁇 𑀓𑀺𑀜𑁆𑀳𑀺, 𑀪𑁄 𑀕𑁄𑀢𑀫, 𑀅𑀦𑀚𑁆𑀛𑀸𑀬𑀓𑁂 𑀅𑀦𑀼𑀧𑀦𑀻𑀢𑁂 𑀤𑀺𑀦𑁆𑀦𑀁 𑀫𑀳𑀧𑁆𑀨𑀮𑀁 𑀪𑀯𑀺𑀲𑁆𑀲𑀢𑀻”𑀢𑀺?

1256\. “𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀅𑀲𑁆𑀲𑀮𑀸𑀬𑀦, 𑀇𑀥𑀸𑀲𑁆𑀲𑀼 𑀤𑁆𑀯𑁂 𑀫𑀸𑀡𑀯𑀓𑀸 𑀪𑀸𑀢𑀭𑁄 𑀲𑁄𑀤𑀭𑀺𑀬𑀸, 𑀏𑀓𑁄 𑀅𑀚𑁆𑀛𑀸𑀬𑀓𑁄 𑀉𑀧𑀦𑀻𑀢𑁄 𑀤𑀼𑀲𑁆𑀲𑀻𑀮𑁄 𑀧𑀸𑀧𑀥𑀫𑁆𑀫𑁄, 𑀏𑀓𑁄 𑀅𑀦𑀚𑁆𑀛𑀸𑀬𑀓𑁄 𑀅𑀦𑀼𑀧𑀦𑀻𑀢𑁄 𑀲𑀻𑀮𑀯𑀸 𑀓𑀮𑁆𑀬𑀸𑀡𑀥𑀫𑁆𑀫𑁄𑁇 𑀓𑀫𑁂𑀢𑁆𑀣 𑀩𑁆𑀭𑀸𑀳𑁆𑀫𑀡𑀸 𑀧𑀞𑀫𑀁 𑀪𑁄𑀚𑁂𑀬𑁆𑀬𑀼𑀁 𑀲𑀤𑁆𑀥𑁂 𑀯𑀸 𑀣𑀸𑀮𑀺𑀧𑀸𑀓𑁂 𑀯𑀸 𑀬𑀜𑁆𑀜𑁂 𑀯𑀸 𑀧𑀸𑀳𑀼𑀦𑁂 𑀯𑀸”𑀢𑀺? “𑀬𑁄 𑀲𑁄, 𑀪𑁄 𑀕𑁄𑀢𑀫, 𑀫𑀸𑀡𑀯𑀓𑁄 𑀅𑀦𑀚𑁆𑀛𑀸𑀬𑀓𑁄 𑀅𑀦𑀼𑀧𑀦𑀻𑀢𑁄 𑀲𑀻𑀮𑀯𑀸 𑀓𑀮𑁆𑀬𑀸𑀡𑀥𑀫𑁆𑀫𑁄 𑀢𑀫𑁂𑀢𑁆𑀣 𑀩𑁆𑀭𑀸𑀳𑁆𑀫𑀡𑀸 𑀧𑀞𑀫𑀁 𑀪𑁄𑀚𑁂𑀬𑁆𑀬𑀼𑀁 𑀲𑀤𑁆𑀥𑁂 𑀯𑀸 𑀣𑀸𑀮𑀺𑀧𑀸𑀓𑁂 𑀯𑀸 𑀬𑀜𑁆𑀜𑁂 𑀯𑀸 𑀧𑀸𑀳𑀼𑀦𑁂 𑀯𑀸𑁇 𑀓𑀺𑀜𑁆𑀳𑀺, 𑀪𑁄 𑀕𑁄𑀢𑀫, 𑀤𑀼𑀲𑁆𑀲𑀻𑀮𑁂 𑀧𑀸𑀧𑀥𑀫𑁆𑀫𑁂 𑀤𑀺𑀦𑁆𑀦𑀁 𑀫𑀳𑀧𑁆𑀨𑀮𑀁 𑀪𑀯𑀺𑀲𑁆𑀲𑀢𑀻”𑀢𑀺?

1257\. “𑀧𑀼𑀩𑁆𑀩𑁂 𑀔𑁄 𑀢𑁆𑀯𑀁, 𑀅𑀲𑁆𑀲𑀮𑀸𑀬𑀦, 𑀚𑀸𑀢𑀺𑀁 𑀅𑀕𑀫𑀸𑀲𑀺; 𑀚𑀸𑀢𑀺𑀁 𑀕𑀦𑁆𑀢𑁆𑀯𑀸 𑀫𑀦𑁆𑀢𑁂 𑀅𑀕𑀫𑀸𑀲𑀺; 𑀫𑀦𑁆𑀢𑁂 𑀕𑀦𑁆𑀢𑁆𑀯𑀸 𑀢𑀧𑁂 𑀅𑀕𑀫𑀸𑀲𑀺; 𑀢𑀧𑁂 𑀕𑀦𑁆𑀢𑁆𑀯𑀸 𑀘𑀸𑀢𑀼𑀯𑀡𑁆𑀡𑀺𑀁 𑀲𑀼𑀤𑁆𑀥𑀺𑀁 𑀧𑀘𑁆𑀘𑀸𑀕𑀢𑁄, 𑀬𑀫𑀳𑀁 𑀧𑀜𑁆𑀜𑀧𑁂𑀫𑀻”𑀢𑀺𑁇 𑀏𑀯𑀁 𑀯𑀼𑀢𑁆𑀢𑁂, 𑀅𑀲𑁆𑀲𑀮𑀸𑀬𑀦𑁄 𑀫𑀸𑀡𑀯𑁄 𑀢𑀼𑀡𑁆𑀳𑀻𑀪𑀽𑀢𑁄 𑀫𑀗𑁆𑀓𑀼𑀪𑀽𑀢𑁄 𑀧𑀢𑁆𑀢𑀓𑁆𑀔𑀦𑁆𑀥𑁄 𑀅𑀥𑁄𑀫𑀼𑀔𑁄 𑀧𑀚𑁆𑀛𑀸𑀬𑀦𑁆𑀢𑁄 𑀅𑀧𑁆𑀧𑀝𑀺𑀪𑀸𑀦𑁄 𑀦𑀺𑀲𑀻𑀤𑀺𑁇

(410.)

1258\. 𑀅𑀣 𑀔𑁄 𑀪𑀕𑀯𑀸 𑀅𑀲𑁆𑀲𑀮𑀸𑀬𑀦𑀁 𑀫𑀸𑀡𑀯𑀁 𑀢𑀼𑀡𑁆𑀳𑀻𑀪𑀽𑀢𑀁 𑀫𑀗𑁆𑀓𑀼𑀪𑀽𑀢𑀁 𑀧𑀢𑁆𑀢𑀓𑁆𑀔𑀦𑁆𑀥𑀁 𑀅𑀥𑁄𑀫𑀼𑀔𑀁 𑀧𑀚𑁆𑀛𑀸𑀬𑀦𑁆𑀢𑀁 𑀅𑀧𑁆𑀧𑀝𑀺𑀪𑀸𑀦𑀁 𑀯𑀺𑀤𑀺𑀢𑁆𑀯𑀸 𑀅𑀲𑁆𑀲𑀮𑀸𑀬𑀦𑀁 𑀫𑀸𑀡𑀯𑀁 𑀏𑀢𑀤𑀯𑁄𑀘—  “𑀪𑀽𑀢𑀧𑀼𑀩𑁆𑀩𑀁, 𑀅𑀲𑁆𑀲𑀮𑀸𑀬𑀦, 𑀲𑀢𑁆𑀢𑀦𑁆𑀦𑀁 𑀩𑁆𑀭𑀸𑀳𑁆𑀫𑀡𑀺𑀲𑀻𑀦𑀁 𑀅𑀭𑀜𑁆𑀜𑀸𑀬𑀢𑀦𑁂 𑀧𑀡𑁆𑀡𑀓𑀼𑀝𑀻𑀲𑀼 𑀲𑀫𑁆𑀫𑀦𑁆𑀢𑀸𑀦𑀁 𑀏𑀯𑀭𑀽𑀧𑀁 𑀧𑀸𑀧𑀓𑀁 𑀤𑀺𑀝𑁆𑀞𑀺𑀕𑀢𑀁 𑀉𑀧𑁆𑀧𑀦𑁆𑀦𑀁 𑀳𑁄𑀢𑀺—  ‘𑀩𑁆𑀭𑀸𑀳𑁆𑀫𑀡𑁄𑀯 𑀲𑁂𑀝𑁆𑀞𑁄 𑀯𑀡𑁆𑀡𑁄, 𑀳𑀻𑀦𑁄 𑀅𑀜𑁆𑀜𑁄 𑀯𑀡𑁆𑀡𑁄…𑀧𑁂…  𑀩𑁆𑀭𑀳𑁆𑀫𑀤𑀸𑀬𑀸𑀤𑀸’𑀢𑀺𑁇 𑀅𑀲𑁆𑀲𑁄𑀲𑀺 𑀔𑁄, 𑀅𑀲𑁆𑀲𑀮𑀸𑀬𑀦, 𑀅𑀲𑀺𑀢𑁄 𑀤𑁂𑀯𑀮𑁄 𑀇𑀲𑀺—  ‘𑀲𑀢𑁆𑀢𑀦𑁆𑀦𑀁 𑀓𑀺𑀭 𑀩𑁆𑀭𑀸𑀳𑁆𑀫𑀡𑀺𑀲𑀻𑀦𑀁 𑀅𑀭𑀜𑁆𑀜𑀸𑀬𑀢𑀦𑁂 𑀧𑀡𑁆𑀡𑀓𑀼𑀝𑀻𑀲𑀼 𑀲𑀫𑁆𑀫𑀦𑁆𑀢𑀸𑀦𑀁 𑀏𑀯𑀭𑀽𑀧𑀁 𑀧𑀸𑀧𑀓𑀁 𑀤𑀺𑀝𑁆𑀞𑀺𑀕𑀢𑀁 𑀉𑀧𑁆𑀧𑀦𑁆𑀦𑀁—  𑀩𑁆𑀭𑀸𑀳𑁆𑀫𑀡𑁄𑀯 𑀲𑁂𑀝𑁆𑀞𑁄 𑀯𑀡𑁆𑀡𑁄…𑀧𑁂…  𑀩𑁆𑀭𑀳𑁆𑀫𑀤𑀸𑀬𑀸𑀤𑀸’𑀢𑀺𑁇 𑀅𑀣 𑀔𑁄, 𑀅𑀲𑁆𑀲𑀮𑀸𑀬𑀦, 𑀅𑀲𑀺𑀢𑁄 𑀤𑁂𑀯𑀮𑁄 𑀇𑀲𑀺 𑀓𑁂𑀲𑀫𑀲𑁆𑀲𑀼𑀁 𑀓𑀧𑁆𑀧𑁂𑀢𑁆𑀯𑀸 𑀫𑀜𑁆𑀚𑀺𑀝𑁆𑀞𑀯𑀡𑁆𑀡𑀸𑀦𑀺 𑀤𑀼𑀲𑁆𑀲𑀸𑀦𑀺 𑀦𑀺𑀯𑀸𑀲𑁂𑀢𑁆𑀯𑀸 𑀧𑀝𑀮𑀺𑀬𑁄 𑀉𑀧𑀸𑀳𑀦𑀸 𑀆𑀭𑀼𑀳𑀺𑀢𑁆𑀯𑀸 𑀚𑀸𑀢𑀭𑀽𑀧𑀫𑀬𑀁 𑀤𑀡𑁆𑀟𑀁 𑀕𑀳𑁂𑀢𑁆𑀯𑀸 𑀲𑀢𑁆𑀢𑀦𑁆𑀦𑀁 𑀩𑁆𑀭𑀸𑀳𑁆𑀫𑀡𑀺𑀲𑀻𑀦𑀁 𑀧𑀢𑁆𑀣𑀡𑁆𑀟𑀺𑀮𑁂 𑀧𑀸𑀢𑀼𑀭𑀳𑁄𑀲𑀺𑁇 𑀅𑀣 𑀔𑁄, 𑀅𑀲𑁆𑀲𑀮𑀸𑀬𑀦, 𑀅𑀲𑀺𑀢𑁄 𑀤𑁂𑀯𑀮𑁄 𑀇𑀲𑀺 𑀲𑀢𑁆𑀢𑀦𑁆𑀦𑀁 𑀩𑁆𑀭𑀸𑀳𑁆𑀫𑀡𑀺𑀲𑀻𑀦𑀁 𑀧𑀢𑁆𑀣𑀡𑁆𑀟𑀺𑀮𑁂 𑀘𑀗𑁆𑀓𑀫𑀫𑀸𑀦𑁄 𑀏𑀯𑀫𑀸𑀳—  ‘𑀳𑀦𑁆𑀤 𑀓𑁄 𑀦𑀼 𑀔𑁄 𑀇𑀫𑁂 𑀪𑀯𑀦𑁆𑀢𑁄 𑀩𑁆𑀭𑀸𑀳𑁆𑀫𑀡𑀺𑀲𑀬𑁄 𑀕𑀢𑀸; 𑀳𑀦𑁆𑀤 𑀓𑁄 𑀦𑀼 𑀔𑁄 𑀇𑀫𑁂 𑀪𑀯𑀦𑁆𑀢𑁄 𑀩𑁆𑀭𑀸𑀳𑁆𑀫𑀡𑀺𑀲𑀬𑁄 𑀕𑀢𑀸’𑀢𑀺? 𑀅𑀣 𑀔𑁄, 𑀅𑀲𑁆𑀲𑀮𑀸𑀬𑀦, 𑀲𑀢𑁆𑀢𑀦𑁆𑀦𑀁 𑀩𑁆𑀭𑀸𑀳𑁆𑀫𑀡𑀺𑀲𑀻𑀦𑀁 𑀏𑀢𑀤𑀳𑁄𑀲𑀺—  ‘𑀓𑁄 𑀦𑀸𑀬𑀁 𑀕𑀸𑀫𑀡𑁆𑀟𑀮𑀭𑀽𑀧𑁄 𑀯𑀺𑀬 𑀲𑀢𑁆𑀢𑀦𑁆𑀦𑀁 𑀩𑁆𑀭𑀸𑀳𑁆𑀫𑀡𑀺𑀲𑀻𑀦𑀁 𑀧𑀢𑁆𑀣𑀡𑁆𑀟𑀺𑀮𑁂 𑀘𑀗𑁆𑀓𑀫𑀫𑀸𑀦𑁄 𑀏𑀯𑀫𑀸𑀳—  “𑀳𑀦𑁆𑀤 𑀓𑁄 𑀦𑀼 𑀔𑁄 𑀇𑀫𑁂 𑀪𑀯𑀦𑁆𑀢𑁄 𑀩𑁆𑀭𑀸𑀳𑁆𑀫𑀡𑀺𑀲𑀬𑁄 𑀕𑀢𑀸; 𑀳𑀦𑁆𑀤 𑀓𑁄 𑀦𑀼 𑀔𑁄 𑀇𑀫𑁂 𑀪𑀯𑀦𑁆𑀢𑁄 𑀩𑁆𑀭𑀸𑀳𑁆𑀫𑀡𑀺𑀲𑀬𑁄 𑀕𑀢𑀸𑀢𑀺? 𑀳𑀦𑁆𑀤 𑀦𑀁 𑀅𑀪𑀺𑀲𑀧𑀸𑀫𑀸”’𑀢𑀺𑁇 𑀅𑀣 𑀔𑁄, 𑀅𑀲𑁆𑀲𑀮𑀸𑀬𑀦, 𑀲𑀢𑁆𑀢 𑀩𑁆𑀭𑀸𑀳𑁆𑀫𑀡𑀺𑀲𑀬𑁄 𑀅𑀲𑀺𑀢𑀁 𑀤𑁂𑀯𑀮𑀁 𑀇𑀲𑀺𑀁 𑀅𑀪𑀺𑀲𑀧𑀺𑀁𑀲𑀼—  ‘𑀪𑀲𑁆𑀫𑀸, 𑀯𑀲𑀮, 𑀳𑁄𑀳𑀺; 𑀪𑀲𑁆𑀫𑀸, 𑀯𑀲𑀮, 𑀳𑁄𑀳𑀻’𑀢𑀺𑁇 𑀬𑀣𑀸 𑀬𑀣𑀸 𑀔𑁄, 𑀅𑀲𑁆𑀲𑀮𑀸𑀬𑀦, 𑀲𑀢𑁆𑀢 𑀩𑁆𑀭𑀸𑀳𑁆𑀫𑀡𑀺𑀲𑀬𑁄 𑀅𑀲𑀺𑀢𑀁 𑀤𑁂𑀯𑀮𑀁 𑀇𑀲𑀺𑀁 𑀅𑀪𑀺𑀲𑀧𑀺𑀁𑀲𑀼 𑀢𑀣𑀸 𑀢𑀣𑀸 𑀅𑀲𑀺𑀢𑁄 𑀤𑁂𑀯𑀮𑁄 𑀇𑀲𑀺 𑀅𑀪𑀺𑀭𑀽𑀧𑀢𑀭𑁄 𑀘𑁂𑀯 𑀳𑁄𑀢𑀺 𑀤𑀲𑁆𑀲𑀦𑀻𑀬𑀢𑀭𑁄 𑀘 𑀧𑀸𑀲𑀸𑀤𑀺𑀓𑀢𑀭𑁄 𑀘𑁇 𑀅𑀣 𑀔𑁄, 𑀅𑀲𑁆𑀲𑀮𑀸𑀬𑀦, 𑀲𑀢𑁆𑀢𑀦𑁆𑀦𑀁 𑀩𑁆𑀭𑀸𑀳𑁆𑀫𑀡𑀺𑀲𑀻𑀦𑀁 𑀏𑀢𑀤𑀳𑁄𑀲𑀺—  ‘𑀫𑁄𑀖𑀁 𑀯𑀢 𑀦𑁄 𑀢𑀧𑁄, 𑀅𑀨𑀮𑀁 𑀩𑁆𑀭𑀳𑁆𑀫𑀘𑀭𑀺𑀬𑀁𑁇 𑀫𑀬𑀜𑁆𑀳𑀺 𑀧𑀼𑀩𑁆𑀩𑁂 𑀬𑀁 𑀅𑀪𑀺𑀲𑀧𑀸𑀫—  𑀪𑀲𑁆𑀫𑀸, 𑀯𑀲𑀮, 𑀳𑁄𑀳𑀺; 𑀪𑀲𑁆𑀫𑀸, 𑀯𑀲𑀮, 𑀳𑁄𑀳𑀻𑀢𑀺 𑀪𑀲𑁆𑀫𑀸𑀯 𑀪𑀯𑀢𑀺 𑀏𑀓𑀘𑁆𑀘𑁄𑁇 𑀇𑀫𑀁 𑀧𑀦 𑀫𑀬𑀁 𑀬𑀣𑀸 𑀬𑀣𑀸 𑀅𑀪𑀺𑀲𑀧𑀸𑀫 𑀢𑀣𑀸 𑀢𑀣𑀸 𑀅𑀪𑀺𑀭𑀽𑀧𑀢𑀭𑁄 𑀘𑁂𑀯 𑀳𑁄𑀢𑀺 𑀤𑀲𑁆𑀲𑀦𑀻𑀬𑀢𑀭𑁄 𑀘 𑀧𑀸𑀲𑀸𑀤𑀺𑀓𑀢𑀭𑁄 𑀘𑀸’𑀢𑀺𑁇 ‘𑀦 𑀪𑀯𑀦𑁆𑀢𑀸𑀦𑀁 𑀫𑁄𑀖𑀁 𑀢𑀧𑁄, 𑀦𑀸𑀨𑀮𑀁 𑀩𑁆𑀭𑀳𑁆𑀫𑀘𑀭𑀺𑀬𑀁𑁇 𑀇𑀗𑁆𑀖 𑀪𑀯𑀦𑁆𑀢𑁄, 𑀬𑁄 𑀫𑀬𑀺 𑀫𑀦𑁄𑀧𑀤𑁄𑀲𑁄 𑀢𑀁 𑀧𑀚𑀳𑀣𑀸’𑀢𑀺𑁇 ‘𑀬𑁄 𑀪𑀯𑀢𑀺 𑀫𑀦𑁄𑀧𑀤𑁄𑀲𑁄 𑀢𑀁 𑀧𑀚𑀳𑀸𑀫𑁇 𑀓𑁄 𑀦𑀼 𑀪𑀯𑀁 𑀳𑁄𑀢𑀻’𑀢𑀺? ‘𑀲𑀼𑀢𑁄 𑀦𑀼 𑀪𑀯𑀢𑀁—  𑀅𑀲𑀺𑀢𑁄 𑀤𑁂𑀯𑀮𑁄 𑀇𑀲𑀻’𑀢𑀺? ‘𑀏𑀯𑀁, 𑀪𑁄’𑁇 ‘𑀲𑁄 𑀔𑁆𑀯𑀸𑀳𑀁, 𑀪𑁄, 𑀳𑁄𑀫𑀻’𑀢𑀺𑁇 𑀅𑀣 𑀔𑁄, 𑀅𑀲𑁆𑀲𑀮𑀸𑀬𑀦, 𑀲𑀢𑁆𑀢 𑀩𑁆𑀭𑀸𑀳𑁆𑀫𑀡𑀺𑀲𑀬𑁄 𑀅𑀲𑀺𑀢𑀁 𑀤𑁂𑀯𑀮𑀁 𑀇𑀲𑀺𑀁 𑀅𑀪𑀺𑀯𑀸𑀤𑁂𑀢𑀼𑀁 𑀉𑀧𑀓𑁆𑀓𑀫𑀺𑀁𑀲𑀼𑁇

(411.)

1259\. 𑀅𑀣 𑀔𑁄, 𑀅𑀲𑁆𑀲𑀮𑀸𑀬𑀦, 𑀅𑀲𑀺𑀢𑁄 𑀤𑁂𑀯𑀮𑁄 𑀇𑀲𑀺 𑀲𑀢𑁆𑀢 𑀩𑁆𑀭𑀸𑀳𑁆𑀫𑀡𑀺𑀲𑀬𑁄 𑀏𑀢𑀤𑀯𑁄𑀘—  ‘𑀲𑀼𑀢𑀁 𑀫𑁂𑀢𑀁, 𑀪𑁄, 𑀲𑀢𑁆𑀢𑀦𑁆𑀦𑀁 𑀓𑀺𑀭 𑀩𑁆𑀭𑀸𑀳𑁆𑀫𑀡𑀺𑀲𑀻𑀦𑀁 𑀅𑀭𑀜𑁆𑀜𑀸𑀬𑀢𑀦𑁂 𑀧𑀡𑁆𑀡𑀓𑀼𑀝𑀻𑀲𑀼 𑀲𑀫𑁆𑀫𑀦𑁆𑀢𑀸𑀦𑀁 𑀏𑀯𑀭𑀽𑀧𑀁 𑀧𑀸𑀧𑀓𑀁 𑀤𑀺𑀝𑁆𑀞𑀺𑀕𑀢𑀁 𑀉𑀧𑁆𑀧𑀦𑁆𑀦𑀁—  𑀩𑁆𑀭𑀸𑀳𑁆𑀫𑀡𑁄𑀯 𑀲𑁂𑀝𑁆𑀞𑁄 𑀯𑀡𑁆𑀡𑁄, 𑀳𑀻𑀦𑁄 𑀅𑀜𑁆𑀜𑁄 𑀯𑀡𑁆𑀡𑁄; 𑀩𑁆𑀭𑀸𑀳𑁆𑀫𑀡𑁄𑀯 𑀲𑀼𑀓𑁆𑀓𑁄 𑀯𑀡𑁆𑀡𑁄, 𑀓𑀡𑁆𑀳𑁄 𑀅𑀜𑁆𑀜𑁄 𑀯𑀡𑁆𑀡𑁄; 𑀩𑁆𑀭𑀸𑀳𑁆𑀫𑀡𑀸𑀯 𑀲𑀼𑀚𑁆𑀛𑀦𑁆𑀢𑀺, 𑀦𑁄 𑀅𑀩𑁆𑀭𑀸𑀳𑁆𑀫𑀡𑀸; 𑀩𑁆𑀭𑀸𑀳𑁆𑀫𑀡𑀸𑀯 𑀩𑁆𑀭𑀳𑁆𑀫𑀼𑀦𑁄 𑀧𑀼𑀢𑁆𑀢𑀸 𑀑𑀭𑀲𑀸 𑀫𑀼𑀔𑀢𑁄 𑀚𑀸𑀢𑀸 𑀩𑁆𑀭𑀳𑁆𑀫𑀚𑀸 𑀩𑁆𑀭𑀳𑁆𑀫𑀦𑀺𑀫𑁆𑀫𑀺𑀢𑀸 𑀩𑁆𑀭𑀳𑁆𑀫𑀤𑀸𑀬𑀸𑀤𑀸’𑀢𑀺𑁇 ‘𑀏𑀯𑀁, 𑀪𑁄’𑁇

1260\. ‘𑀚𑀸𑀦𑀦𑁆𑀢𑀺 𑀧𑀦 𑀪𑁄𑀦𑁆𑀢𑁄—  𑀬𑀸 𑀚𑀦𑀺𑀓𑀸 𑀫𑀸𑀢𑀸 𑀩𑁆𑀭𑀸𑀳𑁆𑀫𑀡𑀁𑀬𑁂𑀯 𑀅𑀕𑀫𑀸𑀲𑀺, 𑀦𑁄 𑀅𑀩𑁆𑀭𑀸𑀳𑁆𑀫𑀡𑀦𑁆’𑀢𑀺? ‘𑀦𑁄 𑀳𑀺𑀤𑀁, 𑀪𑁄’𑁇

1261\. ‘𑀚𑀸𑀦𑀦𑁆𑀢𑀺 𑀧𑀦 𑀪𑁄𑀦𑁆𑀢𑁄—  𑀬𑀸 𑀚𑀦𑀺𑀓𑀸𑀫𑀸𑀢𑀼 𑀫𑀸𑀢𑀸 𑀬𑀸𑀯 𑀲𑀢𑁆𑀢𑀫𑀸 𑀫𑀸𑀢𑀼𑀫𑀸𑀢𑀸𑀫𑀳𑀬𑀼𑀕𑀸 𑀩𑁆𑀭𑀸𑀳𑁆𑀫𑀡𑀁𑀬𑁂𑀯 𑀅𑀕𑀫𑀸𑀲𑀺, 𑀦𑁄 𑀅𑀩𑁆𑀭𑀸𑀳𑁆𑀫𑀡𑀦𑁆’𑀢𑀺? ‘𑀦𑁄 𑀳𑀺𑀤𑀁, 𑀪𑁄’𑁇

1262\. ‘𑀚𑀸𑀦𑀦𑁆𑀢𑀺 𑀧𑀦 𑀪𑁄𑀦𑁆𑀢𑁄—  𑀬𑁄 𑀚𑀦𑀓𑁄 𑀧𑀺𑀢𑀸 𑀩𑁆𑀭𑀸𑀳𑁆𑀫𑀡𑀺𑀁𑀬𑁂𑀯 𑀅𑀕𑀫𑀸𑀲𑀺, 𑀦𑁄 𑀅𑀩𑁆𑀭𑀸𑀳𑁆𑀫𑀡𑀺𑀦𑁆’𑀢𑀺? ‘𑀦𑁄 𑀳𑀺𑀤𑀁, 𑀪𑁄’𑁇

1263\. ‘𑀚𑀸𑀦𑀦𑁆𑀢𑀺 𑀧𑀦 𑀪𑁄𑀦𑁆𑀢𑁄—  𑀬𑁄 𑀚𑀦𑀓𑀧𑀺𑀢𑀼 𑀧𑀺𑀢𑀸 𑀬𑀸𑀯 𑀲𑀢𑁆𑀢𑀫𑀸 𑀧𑀺𑀢𑀼𑀧𑀺𑀢𑀸𑀫𑀳𑀬𑀼𑀕𑀸 𑀩𑁆𑀭𑀸𑀳𑁆𑀫𑀡𑀺𑀁𑀬𑁂𑀯 𑀅𑀕𑀫𑀸𑀲𑀺, 𑀦𑁄 𑀅𑀩𑁆𑀭𑀸𑀳𑁆𑀫𑀡𑀺𑀦𑁆’𑀢𑀺? ‘𑀦𑁄 𑀳𑀺𑀤𑀁, 𑀪𑁄’𑁇

1264\. ‘𑀚𑀸𑀦𑀦𑁆𑀢𑀺 𑀧𑀦 𑀪𑁄𑀦𑁆𑀢𑁄—  𑀬𑀣𑀸 𑀕𑀩𑁆𑀪𑀲𑁆𑀲 𑀅𑀯𑀓𑁆𑀓𑀦𑁆𑀢𑀺 𑀳𑁄𑀢𑀻’𑀢𑀺? ‘𑀚𑀸𑀦𑀸𑀫 𑀫𑀬𑀁, 𑀪𑁄—  𑀬𑀣𑀸 𑀕𑀩𑁆𑀪𑀲𑁆𑀲 𑀅𑀯𑀓𑁆𑀓𑀦𑁆𑀢𑀺 𑀳𑁄𑀢𑀺𑁇 𑀇𑀥 𑀫𑀸𑀢𑀸𑀧𑀺𑀢𑀭𑁄 𑀘 𑀲𑀦𑁆𑀦𑀺𑀧𑀢𑀺𑀢𑀸 𑀳𑁄𑀦𑁆𑀢𑀺, 𑀫𑀸𑀢𑀸 𑀘 𑀉𑀢𑀼𑀦𑀻 𑀳𑁄𑀢𑀺, 𑀕𑀦𑁆𑀥𑀩𑁆𑀩𑁄 𑀘 𑀧𑀘𑁆𑀘𑀼𑀧𑀝𑁆𑀞𑀺𑀢𑁄 𑀳𑁄𑀢𑀺; 𑀏𑀯𑀁 𑀢𑀺𑀡𑁆𑀡𑀁 𑀲𑀦𑁆𑀦𑀺𑀧𑀸𑀢𑀸 𑀕𑀩𑁆𑀪𑀲𑁆𑀲 𑀅𑀯𑀓𑁆𑀓𑀦𑁆𑀢𑀺 𑀳𑁄𑀢𑀻’𑀢𑀺𑁇

1265\. ‘𑀚𑀸𑀦𑀦𑁆𑀢𑀺 𑀧𑀦 𑀪𑁄𑀦𑁆𑀢𑁄—  𑀢𑀕𑁆𑀖, 𑀲𑁄 𑀕𑀦𑁆𑀥𑀩𑁆𑀩𑁄 𑀔𑀢𑁆𑀢𑀺𑀬𑁄 𑀯𑀸 𑀩𑁆𑀭𑀸𑀳𑁆𑀫𑀡𑁄 𑀯𑀸 𑀯𑁂𑀲𑁆𑀲𑁄 𑀯𑀸 𑀲𑀼𑀤𑁆𑀤𑁄 𑀯𑀸’𑀢𑀺? ‘𑀦 𑀫𑀬𑀁, 𑀪𑁄, 𑀚𑀸𑀦𑀸𑀫—  𑀢𑀕𑁆𑀖 𑀲𑁄 𑀕𑀦𑁆𑀥𑀩𑁆𑀩𑁄 𑀔𑀢𑁆𑀢𑀺𑀬𑁄 𑀯𑀸 𑀩𑁆𑀭𑀸𑀳𑁆𑀫𑀡𑁄 𑀯𑀸 𑀯𑁂𑀲𑁆𑀲𑁄 𑀯𑀸 𑀲𑀼𑀤𑁆𑀤𑁄 𑀯𑀸’𑀢𑀺𑁇 ‘𑀏𑀯𑀁 𑀲𑀦𑁆𑀢𑁂, 𑀪𑁄, 𑀚𑀸𑀦𑀸𑀣—  𑀓𑁂 𑀢𑀼𑀫𑁆𑀳𑁂 𑀳𑁄𑀣𑀸’𑀢𑀺? ‘𑀏𑀯𑀁 𑀲𑀦𑁆𑀢𑁂, 𑀪𑁄, 𑀦 𑀫𑀬𑀁 𑀚𑀸𑀦𑀸𑀫—  𑀓𑁂 𑀫𑀬𑀁 𑀳𑁄𑀫𑀸’𑀢𑀺𑁇 𑀢𑁂 𑀳𑀺 𑀦𑀸𑀫, 𑀅𑀲𑁆𑀲𑀮𑀸𑀬𑀦, 𑀲𑀢𑁆𑀢 𑀩𑁆𑀭𑀸𑀳𑁆𑀫𑀡𑀺𑀲𑀬𑁄 𑀅𑀲𑀺𑀢𑁂𑀦 𑀤𑁂𑀯𑀮𑁂𑀦 𑀇𑀲𑀺𑀦𑀸 𑀲𑀓𑁂 𑀚𑀸𑀢𑀺𑀯𑀸𑀤𑁂 𑀲𑀫𑀦𑀼𑀬𑀼𑀜𑁆𑀚𑀻𑀬𑀫𑀸𑀦𑀸 𑀲𑀫𑀦𑀼𑀕𑁆𑀕𑀸𑀳𑀻𑀬𑀫𑀸𑀦𑀸 𑀲𑀫𑀦𑀼𑀪𑀸𑀲𑀻𑀬𑀫𑀸𑀦𑀸 𑀦 𑀲𑀫𑁆𑀧𑀸𑀬𑀺𑀲𑁆𑀲𑀦𑁆𑀢𑀺; 𑀓𑀺𑀁 𑀧𑀦 𑀢𑁆𑀯𑀁 𑀏𑀢𑀭𑀳𑀺 𑀫𑀬𑀸 𑀲𑀓𑀲𑁆𑀫𑀺𑀁 𑀚𑀸𑀢𑀺𑀯𑀸𑀤𑁂 𑀲𑀫𑀦𑀼𑀬𑀼𑀜𑁆𑀚𑀻𑀬𑀫𑀸𑀦𑁄 𑀲𑀫𑀦𑀼𑀕𑁆𑀕𑀸𑀳𑀻𑀬𑀫𑀸𑀦𑁄 𑀲𑀫𑀦𑀼𑀪𑀸𑀲𑀻𑀬𑀫𑀸𑀦𑁄 𑀲𑀫𑁆𑀧𑀸𑀬𑀺𑀲𑁆𑀲𑀲𑀺, 𑀬𑁂𑀲𑀁 𑀢𑁆𑀯𑀁 𑀲𑀸𑀘𑀭𑀺𑀬𑀓𑁄 𑀦 𑀧𑀼𑀡𑁆𑀡𑁄 𑀤𑀩𑁆𑀩𑀺𑀕𑀸𑀳𑁄”𑀢𑀺𑁇

1266\. 𑀏𑀯𑀁 𑀯𑀼𑀢𑁆𑀢𑁂, 𑀅𑀲𑁆𑀲𑀮𑀸𑀬𑀦𑁄 𑀫𑀸𑀡𑀯𑁄 𑀪𑀕𑀯𑀦𑁆𑀢𑀁 𑀏𑀢𑀤𑀯𑁄𑀘—  “𑀅𑀪𑀺𑀓𑁆𑀓𑀦𑁆𑀢𑀁, 𑀪𑁄 𑀕𑁄𑀢𑀫…𑀧𑁂…  𑀉𑀧𑀸𑀲𑀓𑀁 𑀫𑀁 𑀪𑀯𑀁 𑀕𑁄𑀢𑀫𑁄 𑀥𑀸𑀭𑁂𑀢𑀼 𑀅𑀚𑁆𑀚𑀢𑀕𑁆𑀕𑁂 𑀧𑀸𑀡𑀼𑀧𑁂𑀢𑀁 𑀲𑀭𑀡𑀁 𑀕𑀢𑀦𑁆”𑀢𑀺𑁇

---

1267\. 𑀅𑀲𑁆𑀲𑀮𑀸𑀬𑀦𑀲𑀼𑀢𑁆𑀢𑀁 𑀦𑀺𑀝𑁆𑀞𑀺𑀢𑀁 𑀢𑀢𑀺𑀬𑀁𑁇



[Go to previous page (5.2 Selasutta)](5.2.md) / [Go to parent page (5 Brāhmaṇavagga)](../10M/5.md) / [Go to next page (5.4 Ghoṭamukhasutta)](5.4.md)


