
[Home](/) / [10M Majjhimapaṇṇāsapāḷi](../../10M.md) / [5 Brāhmaṇavagga](../5.md)

# 𑁫𑁇𑁯 𑀲𑀼𑀪𑀲𑀼𑀢𑁆𑀢

### 𑀩𑁆𑀭𑀸𑀳𑁆𑀫𑀡𑀯𑀕𑁆𑀕

### 𑀲𑀼𑀪𑀲𑀼𑀢𑁆𑀢

(462.)

1468\. 𑀏𑀯𑀁 𑀫𑁂 𑀲𑀼𑀢𑀁—  𑀏𑀓𑀁 𑀲𑀫𑀬𑀁 𑀪𑀕𑀯𑀸 𑀲𑀸𑀯𑀢𑁆𑀣𑀺𑀬𑀁 𑀯𑀺𑀳𑀭𑀢𑀺 𑀚𑁂𑀢𑀯𑀦𑁂 𑀅𑀦𑀸𑀣𑀧𑀺𑀡𑁆𑀟𑀺𑀓𑀲𑁆𑀲 𑀆𑀭𑀸𑀫𑁂𑁇 𑀢𑁂𑀦 𑀔𑁄 𑀧𑀦 𑀲𑀫𑀬𑁂𑀦 𑀲𑀼𑀪𑁄 𑀫𑀸𑀡𑀯𑁄 𑀢𑁄𑀤𑁂𑀬𑁆𑀬𑀧𑀼𑀢𑁆𑀢𑁄 𑀲𑀸𑀯𑀢𑁆𑀣𑀺𑀬𑀁 𑀧𑀝𑀺𑀯𑀲𑀢𑀺 𑀅𑀜𑁆𑀜𑀢𑀭𑀲𑁆𑀲 𑀕𑀳𑀧𑀢𑀺𑀲𑁆𑀲 𑀦𑀺𑀯𑁂𑀲𑀦𑁂 𑀓𑁂𑀦𑀘𑀺𑀤𑁂𑀯 𑀓𑀭𑀡𑀻𑀬𑁂𑀦𑁇 𑀅𑀣 𑀔𑁄 𑀲𑀼𑀪𑁄 𑀫𑀸𑀡𑀯𑁄 𑀢𑁄𑀤𑁂𑀬𑁆𑀬𑀧𑀼𑀢𑁆𑀢𑁄 𑀬𑀲𑁆𑀲 𑀕𑀳𑀧𑀢𑀺𑀲𑁆𑀲 𑀦𑀺𑀯𑁂𑀲𑀦𑁂 𑀧𑀝𑀺𑀯𑀲𑀢𑀺 𑀢𑀁 𑀕𑀳𑀧𑀢𑀺𑀁 𑀏𑀢𑀤𑀯𑁄𑀘—  “𑀲𑀼𑀢𑀁 𑀫𑁂𑀢𑀁, 𑀕𑀳𑀧𑀢𑀺—  ‘𑀅𑀯𑀺𑀯𑀺𑀢𑁆𑀢𑀸 𑀲𑀸𑀯𑀢𑁆𑀣𑀻 𑀅𑀭𑀳𑀦𑁆𑀢𑁂𑀳𑀻’𑀢𑀺𑁇 𑀓𑀁 𑀦𑀼 𑀔𑁆𑀯𑀚𑁆𑀚 𑀲𑀫𑀡𑀁 𑀯𑀸 𑀩𑁆𑀭𑀸𑀳𑁆𑀫𑀡𑀁 𑀯𑀸 𑀧𑀬𑀺𑀭𑀼𑀧𑀸𑀲𑁂𑀬𑁆𑀬𑀸𑀫𑀸”𑀢𑀺? “𑀅𑀬𑀁, 𑀪𑀦𑁆𑀢𑁂, 𑀪𑀕𑀯𑀸 𑀲𑀸𑀯𑀢𑁆𑀣𑀺𑀬𑀁 𑀯𑀺𑀳𑀭𑀢𑀺 𑀚𑁂𑀢𑀯𑀦𑁂 𑀅𑀦𑀸𑀣𑀧𑀺𑀡𑁆𑀟𑀺𑀓𑀲𑁆𑀲 𑀆𑀭𑀸𑀫𑁂𑁇 𑀢𑀁, 𑀪𑀦𑁆𑀢𑁂, 𑀪𑀕𑀯𑀦𑁆𑀢𑀁 𑀧𑀬𑀺𑀭𑀼𑀧𑀸𑀲𑀲𑁆𑀲𑀽”𑀢𑀺𑁇 𑀅𑀣 𑀔𑁄 𑀲𑀼𑀪𑁄 𑀫𑀸𑀡𑀯𑁄 𑀢𑁄𑀤𑁂𑀬𑁆𑀬𑀧𑀼𑀢𑁆𑀢𑁄 𑀢𑀲𑁆𑀲 𑀕𑀳𑀧𑀢𑀺𑀲𑁆𑀲 𑀧𑀝𑀺𑀲𑁆𑀲𑀼𑀢𑁆𑀯𑀸 𑀬𑁂𑀦 𑀪𑀕𑀯𑀸 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀪𑀕𑀯𑀢𑀸 𑀲𑀤𑁆𑀥𑀺𑀁 𑀲𑀫𑁆𑀫𑁄𑀤𑀺𑁇 𑀲𑀫𑁆𑀫𑁄𑀤𑀦𑀻𑀬𑀁 𑀓𑀣𑀁 𑀲𑀸𑀭𑀡𑀻𑀬𑀁 𑀯𑀻𑀢𑀺𑀲𑀸𑀭𑁂𑀢𑁆𑀯𑀸 𑀏𑀓𑀫𑀦𑁆𑀢𑀁 𑀦𑀺𑀲𑀻𑀤𑀺𑁇 𑀏𑀓𑀫𑀦𑁆𑀢𑀁 𑀦𑀺𑀲𑀺𑀦𑁆𑀦𑁄 𑀔𑁄 𑀲𑀼𑀪𑁄 𑀫𑀸𑀡𑀯𑁄 𑀢𑁄𑀤𑁂𑀬𑁆𑀬𑀧𑀼𑀢𑁆𑀢𑁄 𑀪𑀕𑀯𑀦𑁆𑀢𑀁 𑀏𑀢𑀤𑀯𑁄𑀘—  “𑀩𑁆𑀭𑀸𑀳𑁆𑀫𑀡𑀸, 𑀪𑁄 𑀕𑁄𑀢𑀫, 𑀏𑀯𑀫𑀸𑀳𑀁𑀲𑀼—  ‘𑀕𑀳𑀝𑁆𑀞𑁄 𑀆𑀭𑀸𑀥𑀓𑁄 𑀳𑁄𑀢𑀺 𑀜𑀸𑀬𑀁 𑀥𑀫𑁆𑀫𑀁 𑀓𑀼𑀲𑀮𑀁, 𑀦 𑀧𑀩𑁆𑀩𑀚𑀺𑀢𑁄 𑀆𑀭𑀸𑀥𑀓𑁄 𑀳𑁄𑀢𑀺 𑀜𑀸𑀬𑀁 𑀥𑀫𑁆𑀫𑀁 𑀓𑀼𑀲𑀮𑀦𑁆’𑀢𑀺𑁇 𑀇𑀥 𑀪𑀯𑀁 𑀕𑁄𑀢𑀫𑁄 𑀓𑀺𑀫𑀸𑀳𑀸”𑀢𑀺?

(463.)

1469\. “𑀯𑀺𑀪𑀚𑁆𑀚𑀯𑀸𑀤𑁄 𑀔𑁄 𑀅𑀳𑀫𑁂𑀢𑁆𑀣, 𑀫𑀸𑀡𑀯; 𑀦𑀸𑀳𑀫𑁂𑀢𑁆𑀣 𑀏𑀓𑀁𑀲𑀯𑀸𑀤𑁄𑁇 𑀕𑀺𑀳𑀺𑀲𑁆𑀲 𑀯𑀸𑀳𑀁, 𑀫𑀸𑀡𑀯, 𑀧𑀩𑁆𑀩𑀚𑀺𑀢𑀲𑁆𑀲 𑀯𑀸 𑀫𑀺𑀘𑁆𑀙𑀸𑀧𑀝𑀺𑀧𑀢𑁆𑀢𑀺𑀁 𑀦 𑀯𑀡𑁆𑀡𑁂𑀫𑀺𑁇 𑀕𑀺𑀳𑀻 𑀯𑀸 𑀳𑀺, 𑀫𑀸𑀡𑀯, 𑀧𑀩𑁆𑀩𑀚𑀺𑀢𑁄 𑀯𑀸 𑀫𑀺𑀘𑁆𑀙𑀸𑀧𑀝𑀺𑀧𑀦𑁆𑀦𑁄 𑀫𑀺𑀘𑁆𑀙𑀸𑀧𑀝𑀺𑀧𑀢𑁆𑀢𑀸𑀥𑀺𑀓𑀭𑀡𑀳𑁂𑀢𑀼 𑀦 𑀆𑀭𑀸𑀥𑀓𑁄 𑀳𑁄𑀢𑀺 𑀜𑀸𑀬𑀁 𑀥𑀫𑁆𑀫𑀁 𑀓𑀼𑀲𑀮𑀁𑁇 𑀕𑀺𑀳𑀺𑀲𑁆𑀲 𑀯𑀸𑀳𑀁, 𑀫𑀸𑀡𑀯, 𑀧𑀩𑁆𑀩𑀚𑀺𑀢𑀲𑁆𑀲 𑀯𑀸 𑀲𑀫𑁆𑀫𑀸𑀧𑀝𑀺𑀧𑀢𑁆𑀢𑀺𑀁 𑀯𑀡𑁆𑀡𑁂𑀫𑀺𑁇 𑀕𑀺𑀳𑀻 𑀯𑀸 𑀳𑀺, 𑀫𑀸𑀡𑀯, 𑀧𑀩𑁆𑀩𑀚𑀺𑀢𑁄 𑀯𑀸 𑀲𑀫𑁆𑀫𑀸𑀧𑀝𑀺𑀧𑀦𑁆𑀦𑁄 𑀲𑀫𑁆𑀫𑀸𑀧𑀝𑀺𑀧𑀢𑁆𑀢𑀸𑀥𑀺𑀓𑀭𑀡𑀳𑁂𑀢𑀼 𑀆𑀭𑀸𑀥𑀓𑁄 𑀳𑁄𑀢𑀺 𑀜𑀸𑀬𑀁 𑀥𑀫𑁆𑀫𑀁 𑀓𑀼𑀲𑀮𑀦𑁆”𑀢𑀺𑁇

1470\. “𑀩𑁆𑀭𑀸𑀳𑁆𑀫𑀡𑀸, 𑀪𑁄 𑀕𑁄𑀢𑀫, 𑀏𑀯𑀫𑀸𑀳𑀁𑀲𑀼—  ‘𑀫𑀳𑀝𑁆𑀞𑀫𑀺𑀤𑀁 𑀫𑀳𑀸𑀓𑀺𑀘𑁆𑀘𑀁 𑀫𑀳𑀸𑀥𑀺𑀓𑀭𑀡𑀁 𑀫𑀳𑀸𑀲𑀫𑀸𑀭𑀫𑁆𑀪𑀁 𑀖𑀭𑀸𑀯𑀸𑀲𑀓𑀫𑁆𑀫𑀝𑁆𑀞𑀸𑀦𑀁 𑀫𑀳𑀧𑁆𑀨𑀮𑀁 𑀳𑁄𑀢𑀺; 𑀅𑀧𑁆𑀧𑀝𑁆𑀞𑀫𑀺𑀤𑀁 𑀅𑀧𑁆𑀧𑀓𑀺𑀘𑁆𑀘𑀁 𑀅𑀧𑁆𑀧𑀸𑀥𑀺𑀓𑀭𑀡𑀁 𑀅𑀧𑁆𑀧𑀲𑀫𑀸𑀭𑀫𑁆𑀪𑀁 𑀧𑀩𑁆𑀩𑀚𑁆𑀚𑀸 𑀓𑀫𑁆𑀫𑀝𑁆𑀞𑀸𑀦𑀁 𑀅𑀧𑁆𑀧𑀨𑀮𑀁 𑀳𑁄𑀢𑀻’𑀢𑀺𑁇 𑀇𑀥 𑀪𑀯𑀁 𑀕𑁄𑀢𑀫𑁄 𑀓𑀺𑀫𑀸𑀳𑀸”𑀢𑀺𑁇

1471\. “𑀏𑀢𑁆𑀣𑀸𑀧𑀺 𑀔𑁄 𑀅𑀳𑀁, 𑀫𑀸𑀡𑀯, 𑀯𑀺𑀪𑀚𑁆𑀚𑀯𑀸𑀤𑁄; 𑀦𑀸𑀳𑀫𑁂𑀢𑁆𑀣 𑀏𑀓𑀁𑀲𑀯𑀸𑀤𑁄𑁇 𑀅𑀢𑁆𑀣𑀺, 𑀫𑀸𑀡𑀯, 𑀓𑀫𑁆𑀫𑀝𑁆𑀞𑀸𑀦𑀁 𑀫𑀳𑀝𑁆𑀞𑀁 𑀫𑀳𑀸𑀓𑀺𑀘𑁆𑀘𑀁 𑀫𑀳𑀸𑀥𑀺𑀓𑀭𑀡𑀁 𑀫𑀳𑀸𑀲𑀫𑀸𑀭𑀫𑁆𑀪𑀁, 𑀯𑀺𑀧𑀚𑁆𑀚𑀫𑀸𑀦𑀁 𑀅𑀧𑁆𑀧𑀨𑀮𑀁 𑀳𑁄𑀢𑀺; 𑀅𑀢𑁆𑀣𑀺, 𑀫𑀸𑀡𑀯, 𑀓𑀫𑁆𑀫𑀝𑁆𑀞𑀸𑀦𑀁 𑀫𑀳𑀝𑁆𑀞𑀁 𑀫𑀳𑀸𑀓𑀺𑀘𑁆𑀘𑀁 𑀫𑀳𑀸𑀥𑀺𑀓𑀭𑀡𑀁 𑀫𑀳𑀸𑀲𑀫𑀸𑀭𑀫𑁆𑀪𑀁, 𑀲𑀫𑁆𑀧𑀚𑁆𑀚𑀫𑀸𑀦𑀁 𑀫𑀳𑀧𑁆𑀨𑀮𑀁 𑀳𑁄𑀢𑀺; 𑀅𑀢𑁆𑀣𑀺, 𑀫𑀸𑀡𑀯, 𑀓𑀫𑁆𑀫𑀝𑁆𑀞𑀸𑀦𑀁 𑀅𑀧𑁆𑀧𑀝𑁆𑀞𑀁 𑀅𑀧𑁆𑀧𑀓𑀺𑀘𑁆𑀘𑀁 𑀅𑀧𑁆𑀧𑀸𑀥𑀺𑀓𑀭𑀡𑀁 𑀅𑀧𑁆𑀧𑀲𑀫𑀸𑀭𑀫𑁆𑀪𑀁, 𑀯𑀺𑀧𑀚𑁆𑀚𑀫𑀸𑀦𑀁 𑀅𑀧𑁆𑀧𑀨𑀮𑀁 𑀳𑁄𑀢𑀺; 𑀅𑀢𑁆𑀣𑀺, 𑀫𑀸𑀡𑀯, 𑀓𑀫𑁆𑀫𑀝𑁆𑀞𑀸𑀦𑀁 𑀅𑀧𑁆𑀧𑀝𑁆𑀞𑀁 𑀅𑀧𑁆𑀧𑀓𑀺𑀘𑁆𑀘𑀁 𑀅𑀧𑁆𑀧𑀸𑀥𑀺𑀓𑀭𑀡𑀁 𑀅𑀧𑁆𑀧𑀲𑀫𑀸𑀭𑀫𑁆𑀪𑀁 𑀲𑀫𑁆𑀧𑀚𑁆𑀚𑀫𑀸𑀦𑀁 𑀫𑀳𑀧𑁆𑀨𑀮𑀁 𑀳𑁄𑀢𑀺𑁇 𑀓𑀢𑀫𑀜𑁆𑀘, 𑀫𑀸𑀡𑀯, 𑀓𑀫𑁆𑀫𑀝𑁆𑀞𑀸𑀦𑀁 𑀫𑀳𑀝𑁆𑀞𑀁 𑀫𑀳𑀸𑀓𑀺𑀘𑁆𑀘𑀁 𑀫𑀳𑀸𑀥𑀺𑀓𑀭𑀡𑀁 𑀫𑀳𑀸𑀲𑀫𑀸𑀭𑀫𑁆𑀪𑀁 𑀯𑀺𑀧𑀚𑁆𑀚𑀫𑀸𑀦𑀁 𑀅𑀧𑁆𑀧𑀨𑀮𑀁 𑀳𑁄𑀢𑀺? 𑀓𑀲𑀺 𑀔𑁄, 𑀫𑀸𑀡𑀯, 𑀓𑀫𑁆𑀫𑀝𑁆𑀞𑀸𑀦𑀁 𑀫𑀳𑀝𑁆𑀞𑀁 𑀫𑀳𑀸𑀓𑀺𑀘𑁆𑀘𑀁 𑀫𑀳𑀸𑀥𑀺𑀓𑀭𑀡𑀁 𑀫𑀳𑀸𑀲𑀫𑀸𑀭𑀫𑁆𑀪𑀁 𑀯𑀺𑀧𑀚𑁆𑀚𑀫𑀸𑀦𑀁 𑀅𑀧𑁆𑀧𑀨𑀮𑀁 𑀳𑁄𑀢𑀺𑁇 𑀓𑀢𑀫𑀜𑁆𑀘, 𑀫𑀸𑀡𑀯, 𑀓𑀫𑁆𑀫𑀝𑁆𑀞𑀸𑀦𑀁 𑀫𑀳𑀝𑁆𑀞𑀁 𑀫𑀳𑀸𑀓𑀺𑀘𑁆𑀘𑀁 𑀫𑀳𑀸𑀥𑀺𑀓𑀭𑀡𑀁 𑀫𑀳𑀸𑀲𑀫𑀸𑀭𑀫𑁆𑀪𑀁 𑀲𑀫𑁆𑀧𑀚𑁆𑀚𑀫𑀸𑀦𑀁 𑀫𑀳𑀧𑁆𑀨𑀮𑀁 𑀳𑁄𑀢𑀺? 𑀓𑀲𑀺𑀬𑁂𑀯 𑀔𑁄, 𑀫𑀸𑀡𑀯, 𑀓𑀫𑁆𑀫𑀝𑁆𑀞𑀸𑀦𑀁 𑀫𑀳𑀝𑁆𑀞𑀁 𑀫𑀳𑀸𑀓𑀺𑀘𑁆𑀘𑀁 𑀫𑀳𑀸𑀥𑀺𑀓𑀭𑀡𑀁 𑀫𑀳𑀸𑀲𑀫𑀸𑀭𑀫𑁆𑀪𑀁 𑀲𑀫𑁆𑀧𑀚𑁆𑀚𑀫𑀸𑀦𑀁 𑀫𑀳𑀧𑁆𑀨𑀮𑀁 𑀳𑁄𑀢𑀺𑁇 𑀓𑀢𑀫𑀜𑁆𑀘, 𑀫𑀸𑀡𑀯, 𑀓𑀫𑁆𑀫𑀝𑁆𑀞𑀸𑀦𑀁 𑀅𑀧𑁆𑀧𑀝𑁆𑀞𑀁 𑀅𑀧𑁆𑀧𑀓𑀺𑀘𑁆𑀘𑀁 𑀅𑀧𑁆𑀧𑀸𑀥𑀺𑀓𑀭𑀡𑀁 𑀅𑀧𑁆𑀧𑀲𑀫𑀸𑀭𑀫𑁆𑀪𑀁 𑀯𑀺𑀧𑀚𑁆𑀚𑀫𑀸𑀦𑀁 𑀅𑀧𑁆𑀧𑀨𑀮𑀁 𑀳𑁄𑀢𑀺? 𑀯𑀡𑀺𑀚𑁆𑀚𑀸 𑀔𑁄, 𑀫𑀸𑀡𑀯, 𑀓𑀫𑁆𑀫𑀝𑁆𑀞𑀸𑀦𑀁 𑀅𑀧𑁆𑀧𑀝𑁆𑀞𑀁 𑀅𑀧𑁆𑀧𑀓𑀺𑀘𑁆𑀘𑀁 𑀅𑀧𑁆𑀧𑀸𑀥𑀺𑀓𑀭𑀡𑀁 𑀅𑀧𑁆𑀧𑀲𑀫𑀸𑀭𑀫𑁆𑀪𑀁 𑀯𑀺𑀧𑀚𑁆𑀚𑀫𑀸𑀦𑀁 𑀅𑀧𑁆𑀧𑀨𑀮𑀁 𑀳𑁄𑀢𑀺𑁇 𑀓𑀢𑀫𑀜𑁆𑀘, 𑀫𑀸𑀡𑀯, 𑀓𑀫𑁆𑀫𑀝𑁆𑀞𑀸𑀦𑀁 𑀅𑀧𑁆𑀧𑀝𑁆𑀞𑀁 𑀅𑀧𑁆𑀧𑀓𑀺𑀘𑁆𑀘𑀁 𑀅𑀧𑁆𑀧𑀸𑀥𑀺𑀓𑀭𑀡𑀁 𑀅𑀧𑁆𑀧𑀲𑀫𑀸𑀭𑀫𑁆𑀪𑀁 𑀲𑀫𑁆𑀧𑀚𑁆𑀚𑀫𑀸𑀦𑀁 𑀫𑀳𑀧𑁆𑀨𑀮𑀁 𑀳𑁄𑀢𑀺? 𑀯𑀡𑀺𑀚𑁆𑀚𑀸𑀬𑁂𑀯 𑀔𑁄, 𑀫𑀸𑀡𑀯, 𑀓𑀫𑁆𑀫𑀝𑁆𑀞𑀸𑀦𑀁 𑀅𑀧𑁆𑀧𑀝𑁆𑀞𑀁 𑀅𑀧𑁆𑀧𑀓𑀺𑀘𑁆𑀘𑀁 𑀅𑀧𑁆𑀧𑀸𑀥𑀺𑀓𑀭𑀡𑀁 𑀅𑀧𑁆𑀧𑀲𑀫𑀸𑀭𑀫𑁆𑀪𑀁 𑀲𑀫𑁆𑀧𑀚𑁆𑀚𑀫𑀸𑀦𑀁 𑀫𑀳𑀧𑁆𑀨𑀮𑀁 𑀳𑁄𑀢𑀺𑁇

(464.)

1472\. 𑀲𑁂𑀬𑁆𑀬𑀣𑀸𑀧𑀺, 𑀫𑀸𑀡𑀯, 𑀓𑀲𑀺 𑀓𑀫𑁆𑀫𑀝𑁆𑀞𑀸𑀦𑀁 𑀫𑀳𑀝𑁆𑀞𑀁 𑀫𑀳𑀸𑀓𑀺𑀘𑁆𑀘𑀁 𑀫𑀳𑀸𑀥𑀺𑀓𑀭𑀡𑀁 𑀫𑀳𑀸𑀲𑀫𑀸𑀭𑀫𑁆𑀪𑀁 𑀯𑀺𑀧𑀚𑁆𑀚𑀫𑀸𑀦𑀁 𑀅𑀧𑁆𑀧𑀨𑀮𑀁 𑀳𑁄𑀢𑀺; 𑀏𑀯𑀫𑁂𑀯 𑀔𑁄, 𑀫𑀸𑀡𑀯, 𑀖𑀭𑀸𑀯𑀸𑀲𑀓𑀫𑁆𑀫𑀝𑁆𑀞𑀸𑀦𑀁 𑀫𑀳𑀝𑁆𑀞𑀁 𑀫𑀳𑀸𑀓𑀺𑀘𑁆𑀘𑀁 𑀫𑀳𑀸𑀥𑀺𑀓𑀭𑀡𑀁 𑀫𑀳𑀸𑀲𑀫𑀸𑀭𑀫𑁆𑀪𑀁 𑀯𑀺𑀧𑀚𑁆𑀚𑀫𑀸𑀦𑀁 𑀅𑀧𑁆𑀧𑀨𑀮𑀁 𑀳𑁄𑀢𑀺𑁇 𑀲𑁂𑀬𑁆𑀬𑀣𑀸𑀧𑀺, 𑀫𑀸𑀡𑀯, 𑀓𑀲𑀺𑀬𑁂𑀯 𑀓𑀫𑁆𑀫𑀝𑁆𑀞𑀸𑀦𑀁 𑀫𑀳𑀝𑁆𑀞𑀁 𑀫𑀳𑀸𑀓𑀺𑀘𑁆𑀘𑀁 𑀫𑀳𑀸𑀥𑀺𑀓𑀭𑀡𑀁 𑀫𑀳𑀸𑀲𑀫𑀸𑀭𑀫𑁆𑀪𑀁 𑀲𑀫𑁆𑀧𑀚𑁆𑀚𑀫𑀸𑀦𑀁 𑀫𑀳𑀧𑁆𑀨𑀮𑀁 𑀳𑁄𑀢𑀺; 𑀏𑀯𑀫𑁂𑀯 𑀔𑁄, 𑀫𑀸𑀡𑀯, 𑀖𑀭𑀸𑀯𑀸𑀲𑀓𑀫𑁆𑀫𑀝𑁆𑀞𑀸𑀦𑀁 𑀫𑀳𑀝𑁆𑀞𑀁 𑀫𑀳𑀸𑀓𑀺𑀘𑁆𑀘𑀁 𑀫𑀳𑀸𑀥𑀺𑀓𑀭𑀡𑀁 𑀫𑀳𑀸𑀲𑀫𑀸𑀭𑀫𑁆𑀪𑀁 𑀲𑀫𑁆𑀧𑀚𑁆𑀚𑀫𑀸𑀦𑀁 𑀫𑀳𑀧𑁆𑀨𑀮𑀁 𑀳𑁄𑀢𑀺𑁇 𑀲𑁂𑀬𑁆𑀬𑀣𑀸𑀧𑀺, 𑀫𑀸𑀡𑀯, 𑀯𑀡𑀺𑀚𑁆𑀚𑀸 𑀓𑀫𑁆𑀫𑀝𑁆𑀞𑀸𑀦𑀁 𑀅𑀧𑁆𑀧𑀝𑁆𑀞𑀁 𑀅𑀧𑁆𑀧𑀓𑀺𑀘𑁆𑀘𑀁 𑀅𑀧𑁆𑀧𑀸𑀥𑀺𑀓𑀭𑀡𑀁 𑀅𑀧𑁆𑀧𑀲𑀫𑀸𑀭𑀫𑁆𑀪𑀁 𑀯𑀺𑀧𑀚𑁆𑀚𑀫𑀸𑀦𑀁 𑀅𑀧𑁆𑀧𑀨𑀮𑀁 𑀳𑁄𑀢𑀺; 𑀏𑀯𑀫𑁂𑀯 𑀔𑁄, 𑀫𑀸𑀡𑀯, 𑀧𑀩𑁆𑀩𑀚𑁆𑀚𑀸 𑀓𑀫𑁆𑀫𑀝𑁆𑀞𑀸𑀦𑀁 𑀅𑀧𑁆𑀧𑀝𑁆𑀞𑀁 𑀅𑀧𑁆𑀧𑀓𑀺𑀘𑁆𑀘𑀁 𑀅𑀧𑁆𑀧𑀸𑀥𑀺𑀓𑀭𑀡𑀁 𑀅𑀧𑁆𑀧𑀲𑀫𑀸𑀭𑀫𑁆𑀪𑀁 𑀯𑀺𑀧𑀚𑁆𑀚𑀫𑀸𑀦𑀁 𑀅𑀧𑁆𑀧𑀨𑀮𑀁 𑀳𑁄𑀢𑀺𑁇 𑀲𑁂𑀬𑁆𑀬𑀣𑀸𑀧𑀺, 𑀫𑀸𑀡𑀯, 𑀯𑀡𑀺𑀚𑁆𑀚𑀸𑀬𑁂𑀯 𑀓𑀫𑁆𑀫𑀝𑁆𑀞𑀸𑀦𑀁 𑀅𑀧𑁆𑀧𑀝𑁆𑀞𑀁 𑀅𑀧𑁆𑀧𑀓𑀺𑀘𑁆𑀘𑀁 𑀅𑀧𑁆𑀧𑀸𑀥𑀺𑀓𑀭𑀡𑀁 𑀅𑀧𑁆𑀧𑀲𑀫𑀸𑀭𑀫𑁆𑀪𑀁 𑀲𑀫𑁆𑀧𑀚𑁆𑀚𑀫𑀸𑀦𑀁 𑀫𑀳𑀧𑁆𑀨𑀮𑀁 𑀳𑁄𑀢𑀺; 𑀏𑀯𑀫𑁂𑀯 𑀔𑁄, 𑀫𑀸𑀡𑀯, 𑀧𑀩𑁆𑀩𑀚𑁆𑀚𑀸 𑀓𑀫𑁆𑀫𑀝𑁆𑀞𑀸𑀦𑀁 𑀅𑀧𑁆𑀧𑀝𑁆𑀞𑀁 𑀅𑀧𑁆𑀧𑀓𑀺𑀘𑁆𑀘𑀁 𑀅𑀧𑁆𑀧𑀸𑀥𑀺𑀓𑀭𑀡𑀁 𑀅𑀧𑁆𑀧𑀲𑀫𑀸𑀭𑀫𑁆𑀪𑀁 𑀲𑀫𑁆𑀧𑀚𑁆𑀚𑀫𑀸𑀦𑀁 𑀫𑀳𑀧𑁆𑀨𑀮𑀁 𑀳𑁄𑀢𑀻”𑀢𑀺𑁇

1473\. “𑀩𑁆𑀭𑀸𑀳𑁆𑀫𑀡𑀸, 𑀪𑁄 𑀕𑁄𑀢𑀫, 𑀧𑀜𑁆𑀘 𑀥𑀫𑁆𑀫𑁂 𑀧𑀜𑁆𑀜𑀧𑁂𑀦𑁆𑀢𑀺 𑀧𑀼𑀜𑁆𑀜𑀲𑁆𑀲 𑀓𑀺𑀭𑀺𑀬𑀸𑀬, 𑀓𑀼𑀲𑀮𑀲𑁆𑀲 𑀆𑀭𑀸𑀥𑀦𑀸𑀬𑀸”𑀢𑀺𑁇 “𑀬𑁂 𑀢𑁂, 𑀫𑀸𑀡𑀯, 𑀩𑁆𑀭𑀸𑀳𑁆𑀫𑀡𑀸 𑀧𑀜𑁆𑀘 𑀥𑀫𑁆𑀫𑁂 𑀧𑀜𑁆𑀜𑀧𑁂𑀦𑁆𑀢𑀺 𑀧𑀼𑀜𑁆𑀜𑀲𑁆𑀲 𑀓𑀺𑀭𑀺𑀬𑀸𑀬, 𑀓𑀼𑀲𑀮𑀲𑁆𑀲 𑀆𑀭𑀸𑀥𑀦𑀸𑀬—  𑀲𑀘𑁂 𑀢𑁂 𑀅𑀕𑀭𑀼—  𑀲𑀸𑀥𑀼 𑀢𑁂 𑀧𑀜𑁆𑀘 𑀥𑀫𑁆𑀫𑁂 𑀇𑀫𑀲𑁆𑀫𑀺𑀁 𑀧𑀭𑀺𑀲𑀢𑀺 𑀪𑀸𑀲𑀲𑁆𑀲𑀽”𑀢𑀺𑁇 “𑀦 𑀔𑁄 𑀫𑁂, 𑀪𑁄 𑀕𑁄𑀢𑀫, 𑀕𑀭𑀼 𑀬𑀢𑁆𑀣𑀲𑁆𑀲𑀼 𑀪𑀯𑀦𑁆𑀢𑁄 𑀯𑀸 𑀦𑀺𑀲𑀺𑀦𑁆𑀦𑁄 𑀪𑀯𑀦𑁆𑀢𑀭𑀽𑀧𑁄 𑀯𑀸”𑀢𑀺𑁇 “𑀢𑁂𑀦 𑀳𑀺, 𑀫𑀸𑀡𑀯, 𑀪𑀸𑀲𑀲𑁆𑀲𑀽”𑀢𑀺𑁇 “𑀲𑀘𑁆𑀘𑀁 𑀔𑁄, 𑀪𑁄 𑀕𑁄𑀢𑀫, 𑀩𑁆𑀭𑀸𑀳𑁆𑀫𑀡𑀸 𑀧𑀞𑀫𑀁 𑀥𑀫𑁆𑀫𑀁 𑀧𑀜𑁆𑀜𑀧𑁂𑀦𑁆𑀢𑀺 𑀧𑀼𑀜𑁆𑀜𑀲𑁆𑀲 𑀓𑀺𑀭𑀺𑀬𑀸𑀬, 𑀓𑀼𑀲𑀮𑀲𑁆𑀲 𑀆𑀭𑀸𑀥𑀦𑀸𑀬𑁇 𑀢𑀧𑀁 𑀔𑁄, 𑀪𑁄 𑀕𑁄𑀢𑀫, 𑀩𑁆𑀭𑀸𑀳𑁆𑀫𑀡𑀸 𑀤𑀼𑀢𑀺𑀬𑀁 𑀥𑀫𑁆𑀫𑀁 𑀧𑀜𑁆𑀜𑀧𑁂𑀦𑁆𑀢𑀺 𑀧𑀼𑀜𑁆𑀜𑀲𑁆𑀲 𑀓𑀺𑀭𑀺𑀬𑀸𑀬, 𑀓𑀼𑀲𑀮𑀲𑁆𑀲 𑀆𑀭𑀸𑀥𑀦𑀸𑀬𑁇 𑀩𑁆𑀭𑀳𑁆𑀫𑀘𑀭𑀺𑀬𑀁 𑀔𑁄, 𑀪𑁄 𑀕𑁄𑀢𑀫, 𑀩𑁆𑀭𑀸𑀳𑁆𑀫𑀡𑀸 𑀢𑀢𑀺𑀬𑀁 𑀥𑀫𑁆𑀫𑀁 𑀧𑀜𑁆𑀜𑀧𑁂𑀦𑁆𑀢𑀺 𑀧𑀼𑀜𑁆𑀜𑀲𑁆𑀲 𑀓𑀺𑀭𑀺𑀬𑀸𑀬, 𑀓𑀼𑀲𑀮𑀲𑁆𑀲 𑀆𑀭𑀸𑀥𑀦𑀸𑀬𑁇 𑀅𑀚𑁆𑀛𑁂𑀦𑀁 𑀔𑁄, 𑀪𑁄 𑀕𑁄𑀢𑀫, 𑀩𑁆𑀭𑀸𑀳𑁆𑀫𑀡𑀸 𑀘𑀢𑀼𑀢𑁆𑀣𑀁 𑀥𑀫𑁆𑀫𑀁 𑀧𑀜𑁆𑀜𑀧𑁂𑀦𑁆𑀢𑀺 𑀧𑀼𑀜𑁆𑀜𑀲𑁆𑀲 𑀓𑀺𑀭𑀺𑀬𑀸𑀬, 𑀓𑀼𑀲𑀮𑀲𑁆𑀲 𑀆𑀭𑀸𑀥𑀦𑀸𑀬𑁇 𑀘𑀸𑀕𑀁 𑀔𑁄, 𑀪𑁄 𑀕𑁄𑀢𑀫, 𑀩𑁆𑀭𑀸𑀳𑁆𑀫𑀡𑀸 𑀧𑀜𑁆𑀘𑀫𑀁 𑀥𑀫𑁆𑀫𑀁 𑀧𑀜𑁆𑀜𑀧𑁂𑀦𑁆𑀢𑀺 𑀧𑀼𑀜𑁆𑀜𑀲𑁆𑀲 𑀓𑀺𑀭𑀺𑀬𑀸𑀬, 𑀓𑀼𑀲𑀮𑀲𑁆𑀲 𑀆𑀭𑀸𑀥𑀦𑀸𑀬𑁇 𑀩𑁆𑀭𑀸𑀳𑁆𑀫𑀡𑀸, 𑀪𑁄 𑀕𑁄𑀢𑀫, 𑀇𑀫𑁂 𑀧𑀜𑁆𑀘 𑀥𑀫𑁆𑀫𑁂 𑀧𑀜𑁆𑀜𑀧𑁂𑀦𑁆𑀢𑀺 𑀧𑀼𑀜𑁆𑀜𑀲𑁆𑀲 𑀓𑀺𑀭𑀺𑀬𑀸𑀬, 𑀓𑀼𑀲𑀮𑀲𑁆𑀲 𑀆𑀭𑀸𑀥𑀦𑀸𑀬𑀸𑀢𑀺𑁇 𑀇𑀥 𑀪𑀯𑀁 𑀕𑁄𑀢𑀫𑁄 𑀓𑀺𑀫𑀸𑀳𑀸”𑀢𑀺?

(465.)

1474\. “𑀓𑀺𑀁 𑀧𑀦, 𑀫𑀸𑀡𑀯, 𑀅𑀢𑁆𑀣𑀺 𑀓𑁄𑀘𑀺 𑀩𑁆𑀭𑀸𑀳𑁆𑀫𑀡𑀸𑀦𑀁 𑀏𑀓𑀩𑁆𑀭𑀸𑀳𑁆𑀫𑀡𑁄𑀧𑀺 𑀬𑁄 𑀏𑀯𑀫𑀸𑀳—  ‘𑀅𑀳𑀁 𑀇𑀫𑁂𑀲𑀁 𑀧𑀜𑁆𑀘𑀦𑁆𑀦𑀁 𑀥𑀫𑁆𑀫𑀸𑀦𑀁 𑀲𑀬𑀁 𑀅𑀪𑀺𑀜𑁆𑀜𑀸 𑀲𑀘𑁆𑀙𑀺𑀓𑀢𑁆𑀯𑀸 𑀯𑀺𑀧𑀸𑀓𑀁 𑀧𑀯𑁂𑀤𑁂𑀫𑀻’”𑀢𑀺? “𑀦𑁄 𑀳𑀺𑀤𑀁, 𑀪𑁄 𑀕𑁄𑀢𑀫”𑁇 “𑀓𑀺𑀁 𑀧𑀦, 𑀫𑀸𑀡𑀯, 𑀅𑀢𑁆𑀣𑀺 𑀓𑁄𑀘𑀺 𑀩𑁆𑀭𑀸𑀳𑁆𑀫𑀡𑀸𑀦𑀁 𑀏𑀓𑀸𑀘𑀭𑀺𑀬𑁄𑀧𑀺 𑀏𑀓𑀸𑀘𑀭𑀺𑀬𑀧𑀸𑀘𑀭𑀺𑀬𑁄𑀧𑀺 𑀬𑀸𑀯 𑀲𑀢𑁆𑀢𑀫𑀸 𑀆𑀘𑀭𑀺𑀬𑀫𑀳𑀬𑀼𑀕𑀸𑀧𑀺 𑀬𑁄 𑀏𑀯𑀫𑀸𑀳—  ‘𑀅𑀳𑀁 𑀇𑀫𑁂𑀲𑀁 𑀧𑀜𑁆𑀘𑀦𑁆𑀦𑀁 𑀥𑀫𑁆𑀫𑀸𑀦𑀁 𑀲𑀬𑀁 𑀅𑀪𑀺𑀜𑁆𑀜𑀸 𑀲𑀘𑁆𑀙𑀺𑀓𑀢𑁆𑀯𑀸 𑀯𑀺𑀧𑀸𑀓𑀁 𑀧𑀯𑁂𑀤𑁂𑀫𑀻’”𑀢𑀺? “𑀦𑁄 𑀳𑀺𑀤𑀁, 𑀪𑁄 𑀕𑁄𑀢𑀫”𑁇 “𑀓𑀺𑀁 𑀧𑀦, 𑀫𑀸𑀡𑀯, 𑀬𑁂𑀧𑀺 𑀢𑁂 𑀩𑁆𑀭𑀸𑀳𑁆𑀫𑀡𑀸𑀦𑀁 𑀧𑀼𑀩𑁆𑀩𑀓𑀸 𑀇𑀲𑀬𑁄 𑀫𑀦𑁆𑀢𑀸𑀦𑀁 𑀓𑀢𑁆𑀢𑀸𑀭𑁄 𑀫𑀦𑁆𑀢𑀸𑀦𑀁 𑀧𑀯𑀢𑁆𑀢𑀸𑀭𑁄 𑀬𑁂𑀲𑀫𑀺𑀤𑀁 𑀏𑀢𑀭𑀳𑀺 𑀩𑁆𑀭𑀸𑀳𑁆𑀫𑀡𑀸 𑀧𑁄𑀭𑀸𑀡𑀁 𑀫𑀦𑁆𑀢𑀧𑀤𑀁 𑀕𑀻𑀢𑀁 𑀧𑀯𑀼𑀢𑁆𑀢𑀁 𑀲𑀫𑀺𑀳𑀺𑀢𑀁 𑀢𑀤𑀦𑀼𑀕𑀸𑀬𑀦𑁆𑀢𑀺 𑀢𑀤𑀦𑀼𑀪𑀸𑀲𑀦𑁆𑀢𑀺 𑀪𑀸𑀲𑀺𑀢𑀫𑀦𑀼𑀪𑀸𑀲𑀦𑁆𑀢𑀺 𑀯𑀸𑀘𑀺𑀢𑀫𑀦𑀼𑀯𑀸𑀘𑁂𑀦𑁆𑀢𑀺, 𑀲𑁂𑀬𑁆𑀬𑀣𑀺𑀤𑀁—  𑀅𑀝𑁆𑀞𑀓𑁄 𑀯𑀸𑀫𑀓𑁄 𑀯𑀸𑀫𑀤𑁂𑀯𑁄 𑀯𑁂𑀲𑁆𑀲𑀸𑀫𑀺𑀢𑁆𑀢𑁄 𑀬𑀫𑀢𑀕𑁆𑀕𑀺 𑀅𑀗𑁆𑀕𑀻𑀭𑀲𑁄 𑀪𑀸𑀭𑀤𑁆𑀯𑀸𑀚𑁄 𑀯𑀸𑀲𑁂𑀝𑁆𑀞𑁄 𑀓𑀲𑁆𑀲𑀧𑁄 𑀪𑀕𑀼, 𑀢𑁂𑀧𑀺 𑀏𑀯𑀫𑀸𑀳𑀁𑀲𑀼—  ‘𑀫𑀬𑀁 𑀇𑀫𑁂𑀲𑀁 𑀧𑀜𑁆𑀘𑀦𑁆𑀦𑀁 𑀥𑀫𑁆𑀫𑀸𑀦𑀁 𑀲𑀬𑀁 𑀅𑀪𑀺𑀜𑁆𑀜𑀸 𑀲𑀘𑁆𑀙𑀺𑀓𑀢𑁆𑀯𑀸 𑀯𑀺𑀧𑀸𑀓𑀁 𑀧𑀯𑁂𑀤𑁂𑀫𑀸’”𑀢𑀺? “𑀦𑁄 𑀳𑀺𑀤𑀁, 𑀪𑁄 𑀕𑁄𑀢𑀫”𑁇

1475\. “𑀇𑀢𑀺 𑀓𑀺𑀭, 𑀫𑀸𑀡𑀯, 𑀦𑀢𑁆𑀣𑀺 𑀓𑁄𑀘𑀺 𑀩𑁆𑀭𑀸𑀳𑁆𑀫𑀡𑀸𑀦𑀁 𑀏𑀓𑀩𑁆𑀭𑀸𑀳𑁆𑀫𑀡𑁄𑀧𑀺 𑀬𑁄 𑀏𑀯𑀫𑀸𑀳—  ‘𑀅𑀳𑀁 𑀇𑀫𑁂𑀲𑀁 𑀧𑀜𑁆𑀘𑀦𑁆𑀦𑀁 𑀥𑀫𑁆𑀫𑀸𑀦𑀁 𑀲𑀬𑀁 𑀅𑀪𑀺𑀜𑁆𑀜𑀸 𑀲𑀘𑁆𑀙𑀺𑀓𑀢𑁆𑀯𑀸 𑀯𑀺𑀧𑀸𑀓𑀁 𑀧𑀯𑁂𑀤𑁂𑀫𑀻’𑀢𑀺; 𑀦𑀢𑁆𑀣𑀺 𑀓𑁄𑀘𑀺 𑀩𑁆𑀭𑀸𑀳𑁆𑀫𑀡𑀸𑀦𑀁 𑀏𑀓𑀸𑀘𑀭𑀺𑀬𑁄𑀧𑀺 𑀏𑀓𑀸𑀘𑀭𑀺𑀬𑀧𑀸𑀘𑀭𑀺𑀬𑁄𑀧𑀺 𑀬𑀸𑀯 𑀲𑀢𑁆𑀢𑀫𑀸 𑀆𑀘𑀭𑀺𑀬𑀫𑀳𑀬𑀼𑀕𑀸𑀧𑀺 𑀬𑁄 𑀏𑀯𑀫𑀸𑀳—  ‘𑀅𑀳𑀁 𑀇𑀫𑁂𑀲𑀁 𑀧𑀜𑁆𑀘𑀦𑁆𑀦𑀁 𑀥𑀫𑁆𑀫𑀸𑀦𑀁 𑀲𑀬𑀁 𑀅𑀪𑀺𑀜𑁆𑀜𑀸 𑀲𑀘𑁆𑀙𑀺𑀓𑀢𑁆𑀯𑀸 𑀯𑀺𑀧𑀸𑀓𑀁 𑀧𑀯𑁂𑀤𑁂𑀫𑀻’𑀢𑀺; 𑀬𑁂𑀧𑀺 𑀢𑁂 𑀩𑁆𑀭𑀸𑀳𑁆𑀫𑀡𑀸𑀦𑀁 𑀧𑀼𑀩𑁆𑀩𑀓𑀸 𑀇𑀲𑀬𑁄 𑀫𑀦𑁆𑀢𑀸𑀦𑀁 𑀓𑀢𑁆𑀢𑀸𑀭𑁄 𑀫𑀦𑁆𑀢𑀸𑀦𑀁 𑀧𑀯𑀢𑁆𑀢𑀸𑀭𑁄, 𑀬𑁂𑀲𑀫𑀺𑀤𑀁 𑀏𑀢𑀭𑀳𑀺 𑀩𑁆𑀭𑀸𑀳𑁆𑀫𑀡𑀸 𑀧𑁄𑀭𑀸𑀡𑀁 𑀫𑀦𑁆𑀢𑀧𑀤𑀁 𑀕𑀻𑀢𑀁 𑀧𑀯𑀼𑀢𑁆𑀢𑀁 𑀲𑀫𑀺𑀳𑀺𑀢𑀁, 𑀢𑀤𑀦𑀼𑀕𑀸𑀬𑀦𑁆𑀢𑀺 𑀢𑀤𑀦𑀼𑀪𑀸𑀲𑀦𑁆𑀢𑀺 𑀪𑀸𑀲𑀺𑀢𑀫𑀦𑀼𑀪𑀸𑀲𑀦𑁆𑀢𑀺 𑀯𑀸𑀘𑀺𑀢𑀫𑀦𑀼𑀯𑀸𑀘𑁂𑀦𑁆𑀢𑀺, 𑀲𑁂𑀬𑁆𑀬𑀣𑀺𑀤𑀁—  𑀅𑀝𑁆𑀞𑀓𑁄 𑀯𑀸𑀫𑀓𑁄 𑀯𑀸𑀫𑀤𑁂𑀯𑁄 𑀯𑁂𑀲𑁆𑀲𑀸𑀫𑀺𑀢𑁆𑀢𑁄 𑀬𑀫𑀢𑀕𑁆𑀕𑀺 𑀅𑀗𑁆𑀕𑀻𑀭𑀲𑁄 𑀪𑀸𑀭𑀤𑁆𑀯𑀸𑀚𑁄 𑀯𑀸𑀲𑁂𑀝𑁆𑀞𑁄 𑀓𑀲𑁆𑀲𑀧𑁄 𑀪𑀕𑀼𑁇 𑀢𑁂𑀧𑀺 𑀦 𑀏𑀯𑀫𑀸𑀳𑀁𑀲𑀼—  ‘𑀫𑀬𑀁 𑀇𑀫𑁂𑀲𑀁 𑀧𑀜𑁆𑀘𑀦𑁆𑀦𑀁 𑀥𑀫𑁆𑀫𑀸𑀦𑀁 𑀲𑀬𑀁 𑀅𑀪𑀺𑀜𑁆𑀜𑀸 𑀲𑀘𑁆𑀙𑀺𑀓𑀢𑁆𑀯𑀸 𑀯𑀺𑀧𑀸𑀓𑀁 𑀧𑀯𑁂𑀤𑁂𑀫𑀸’𑀢𑀺𑁇

1476\. 𑀲𑁂𑀬𑁆𑀬𑀣𑀸𑀧𑀺, 𑀫𑀸𑀡𑀯, 𑀅𑀦𑁆𑀥𑀯𑁂𑀡𑀺 𑀧𑀭𑀫𑁆𑀧𑀭𑀸𑀲𑀁𑀲𑀢𑁆𑀢𑀸 𑀧𑀼𑀭𑀺𑀫𑁄𑀧𑀺 𑀦 𑀧𑀲𑁆𑀲𑀢𑀺 𑀫𑀚𑁆𑀛𑀺𑀫𑁄𑀧𑀺 𑀦 𑀧𑀲𑁆𑀲𑀢𑀺 𑀧𑀘𑁆𑀙𑀺𑀫𑁄𑀧𑀺 𑀦 𑀧𑀲𑁆𑀲𑀢𑀺; 𑀏𑀯𑀫𑁂𑀯 𑀔𑁄, 𑀫𑀸𑀡𑀯, 𑀅𑀦𑁆𑀥𑀯𑁂𑀡𑀽𑀧𑀫𑀁 𑀫𑀜𑁆𑀜𑁂 𑀩𑁆𑀭𑀸𑀳𑁆𑀫𑀡𑀸𑀦𑀁 𑀪𑀸𑀲𑀺𑀢𑀁 𑀲𑀫𑁆𑀧𑀚𑁆𑀚𑀢𑀺—  𑀧𑀼𑀭𑀺𑀫𑁄𑀧𑀺 𑀦 𑀧𑀲𑁆𑀲𑀢𑀺 𑀫𑀚𑁆𑀛𑀺𑀫𑁄𑀧𑀺 𑀦 𑀧𑀲𑁆𑀲𑀢𑀺 𑀧𑀘𑁆𑀙𑀺𑀫𑁄𑀧𑀺 𑀦 𑀧𑀲𑁆𑀲𑀢𑀻”𑀢𑀺𑁇

(466.)

1477\. 𑀏𑀯𑀁 𑀯𑀼𑀢𑁆𑀢𑁂, 𑀲𑀼𑀪𑁄 𑀫𑀸𑀡𑀯𑁄 𑀢𑁄𑀤𑁂𑀬𑁆𑀬𑀧𑀼𑀢𑁆𑀢𑁄 𑀪𑀕𑀯𑀢𑀸 𑀅𑀦𑁆𑀥𑀯𑁂𑀡𑀽𑀧𑀫𑁂𑀦 𑀯𑀼𑀘𑁆𑀘𑀫𑀸𑀦𑁄 𑀓𑀼𑀧𑀺𑀢𑁄 𑀅𑀦𑀢𑁆𑀢𑀫𑀦𑁄 𑀪𑀕𑀯𑀦𑁆𑀢𑀁𑀬𑁂𑀯 𑀔𑀼𑀁𑀲𑁂𑀦𑁆𑀢𑁄 𑀪𑀕𑀯𑀦𑁆𑀢𑀁𑀬𑁂𑀯 𑀯𑀫𑁆𑀪𑁂𑀦𑁆𑀢𑁄 𑀪𑀕𑀯𑀦𑁆𑀢𑀁𑀬𑁂𑀯 𑀯𑀤𑀫𑀸𑀦𑁄—  “𑀲𑀫𑀡𑁄 𑀕𑁄𑀢𑀫𑁄 𑀧𑀸𑀧𑀺𑀢𑁄 𑀪𑀯𑀺𑀲𑁆𑀲𑀢𑀻”𑀢𑀺 𑀪𑀕𑀯𑀦𑁆𑀢𑀁 𑀏𑀢𑀤𑀯𑁄𑀘—  “𑀩𑁆𑀭𑀸𑀳𑁆𑀫𑀡𑁄, 𑀪𑁄 𑀕𑁄𑀢𑀫, 𑀧𑁄𑀓𑁆𑀔𑀭𑀲𑀸𑀢𑀺 𑀑𑀧𑀫𑀜𑁆𑀜𑁄 𑀲𑀼𑀪𑀕𑀯𑀦𑀺𑀓𑁄 𑀏𑀯𑀫𑀸𑀳—  ‘𑀏𑀯𑀫𑁂𑀯 𑀧𑀦𑀺𑀥𑁂𑀓𑀘𑁆𑀘𑁂 𑀲𑀫𑀡𑀩𑁆𑀭𑀸𑀳𑁆𑀫𑀡𑀸 𑀉𑀢𑁆𑀢𑀭𑀺 𑀫𑀦𑀼𑀲𑁆𑀲𑀥𑀫𑁆𑀫𑀸 𑀅𑀮𑀫𑀭𑀺𑀬𑀜𑀸𑀡𑀤𑀲𑁆𑀲𑀦𑀯𑀺𑀲𑁂𑀲𑀁 𑀧𑀝𑀺𑀚𑀸𑀦𑀦𑁆𑀢𑀺𑁇 𑀢𑁂𑀲𑀫𑀺𑀤𑀁 𑀪𑀸𑀲𑀺𑀢𑀁 𑀳𑀲𑁆𑀲𑀓𑀁𑀬𑁂𑀯 𑀲𑀫𑁆𑀧𑀚𑁆𑀚𑀢𑀺, 𑀦𑀸𑀫𑀓𑀁𑀬𑁂𑀯 𑀲𑀫𑁆𑀧𑀚𑁆𑀚𑀢𑀺, 𑀭𑀺𑀢𑁆𑀢𑀓𑀁𑀬𑁂𑀯 𑀲𑀫𑁆𑀧𑀚𑁆𑀚𑀢𑀺, 𑀢𑀼𑀘𑁆𑀙𑀓𑀁𑀬𑁂𑀯 𑀲𑀫𑁆𑀧𑀚𑁆𑀚𑀢𑀺𑁇 𑀓𑀣𑀜𑁆𑀳𑀺 𑀦𑀸𑀫 𑀫𑀦𑀼𑀲𑁆𑀲𑀪𑀽𑀢𑁄 𑀉𑀢𑁆𑀢𑀭𑀺 𑀫𑀦𑀼𑀲𑁆𑀲𑀥𑀫𑁆𑀫𑀸 𑀅𑀮𑀫𑀭𑀺𑀬𑀜𑀸𑀡𑀤𑀲𑁆𑀲𑀦𑀯𑀺𑀲𑁂𑀲𑀁 𑀜𑀲𑁆𑀲𑀢𑀺 𑀯𑀸 𑀤𑀓𑁆𑀔𑀢𑀺 𑀯𑀸 𑀲𑀘𑁆𑀙𑀺 𑀯𑀸 𑀓𑀭𑀺𑀲𑁆𑀲𑀢𑀻𑀢𑀺—  𑀦𑁂𑀢𑀁 𑀞𑀸𑀦𑀁 𑀯𑀺𑀚𑁆𑀚𑀢𑀻’”𑀢𑀺?

1478\. “𑀓𑀺𑀁 𑀧𑀦, 𑀫𑀸𑀡𑀯, 𑀩𑁆𑀭𑀸𑀳𑁆𑀫𑀡𑁄 𑀧𑁄𑀓𑁆𑀔𑀭𑀲𑀸𑀢𑀺 𑀑𑀧𑀫𑀜𑁆𑀜𑁄 𑀲𑀼𑀪𑀕𑀯𑀦𑀺𑀓𑁄 𑀲𑀩𑁆𑀩𑁂𑀲𑀁𑀬𑁂𑀯 𑀲𑀫𑀡𑀩𑁆𑀭𑀸𑀳𑁆𑀫𑀡𑀸𑀦𑀁 𑀘𑁂𑀢𑀲𑀸 𑀘𑁂𑀢𑁄 𑀧𑀭𑀺𑀘𑁆𑀘 𑀧𑀚𑀸𑀦𑀸𑀢𑀻”𑀢𑀺? “𑀲𑀓𑀸𑀬𑀧𑀺 𑀳𑀺, 𑀪𑁄 𑀕𑁄𑀢𑀫, 𑀧𑀼𑀡𑁆𑀡𑀺𑀓𑀸𑀬 𑀤𑀸𑀲𑀺𑀬𑀸 𑀩𑁆𑀭𑀸𑀳𑁆𑀫𑀡𑁄 𑀧𑁄𑀓𑁆𑀔𑀭𑀲𑀸𑀢𑀺 𑀑𑀧𑀫𑀜𑁆𑀜𑁄 𑀲𑀼𑀪𑀕𑀯𑀦𑀺𑀓𑁄 𑀘𑁂𑀢𑀲𑀸 𑀘𑁂𑀢𑁄 𑀧𑀭𑀺𑀘𑁆𑀘 𑀦 𑀧𑀚𑀸𑀦𑀸𑀢𑀺, 𑀓𑀼𑀢𑁄 𑀧𑀦 𑀲𑀩𑁆𑀩𑁂𑀲𑀁𑀬𑁂𑀯 𑀲𑀫𑀡𑀩𑁆𑀭𑀸𑀳𑁆𑀫𑀡𑀸𑀦𑀁 𑀘𑁂𑀢𑀲𑀸 𑀘𑁂𑀢𑁄 𑀧𑀭𑀺𑀘𑁆𑀘 𑀧𑀚𑀸𑀦𑀺𑀲𑁆𑀲𑀢𑀻”𑀢𑀺?

1479\. “𑀲𑁂𑀬𑁆𑀬𑀣𑀸𑀧𑀺, 𑀫𑀸𑀡𑀯, 𑀚𑀘𑁆𑀘𑀦𑁆𑀥𑁄 𑀧𑀼𑀭𑀺𑀲𑁄 𑀦 𑀧𑀲𑁆𑀲𑁂𑀬𑁆𑀬 𑀓𑀡𑁆𑀳𑀲𑀼𑀓𑁆𑀓𑀸𑀦𑀺 𑀭𑀽𑀧𑀸𑀦𑀺, 𑀦 𑀧𑀲𑁆𑀲𑁂𑀬𑁆𑀬 𑀦𑀻𑀮𑀓𑀸𑀦𑀺 𑀭𑀽𑀧𑀸𑀦𑀺, 𑀦 𑀧𑀲𑁆𑀲𑁂𑀬𑁆𑀬 𑀧𑀻𑀢𑀓𑀸𑀦𑀺 𑀭𑀽𑀧𑀸𑀦𑀺, 𑀦 𑀧𑀲𑁆𑀲𑁂𑀬𑁆𑀬 𑀮𑁄𑀳𑀺𑀢𑀓𑀸𑀦𑀺 𑀭𑀽𑀧𑀸𑀦𑀺, 𑀦 𑀧𑀲𑁆𑀲𑁂𑀬𑁆𑀬 𑀫𑀜𑁆𑀚𑀺𑀝𑁆𑀞𑀓𑀸𑀦𑀺 𑀭𑀽𑀧𑀸𑀦𑀺, 𑀦 𑀧𑀲𑁆𑀲𑁂𑀬𑁆𑀬 𑀲𑀫𑀯𑀺𑀲𑀫𑀁, 𑀦 𑀧𑀲𑁆𑀲𑁂𑀬𑁆𑀬 𑀢𑀸𑀭𑀓𑀭𑀽𑀧𑀸𑀦𑀺, 𑀦 𑀧𑀲𑁆𑀲𑁂𑀬𑁆𑀬 𑀘𑀦𑁆𑀤𑀺𑀫𑀲𑀽𑀭𑀺𑀬𑁂𑁇 𑀲𑁄 𑀏𑀯𑀁 𑀯𑀤𑁂𑀬𑁆𑀬—  ‘𑀦𑀢𑁆𑀣𑀺 𑀓𑀡𑁆𑀳𑀲𑀼𑀓𑁆𑀓𑀸𑀦𑀺 𑀭𑀽𑀧𑀸𑀦𑀺, 𑀦𑀢𑁆𑀣𑀺 𑀓𑀡𑁆𑀳𑀲𑀼𑀓𑁆𑀓𑀸𑀦𑀁 𑀭𑀽𑀧𑀸𑀦𑀁 𑀤𑀲𑁆𑀲𑀸𑀯𑀻; 𑀦𑀢𑁆𑀣𑀺 𑀦𑀻𑀮𑀓𑀸𑀦𑀺 𑀭𑀽𑀧𑀸𑀦𑀺, 𑀦𑀢𑁆𑀣𑀺 𑀦𑀻𑀮𑀓𑀸𑀦𑀁 𑀭𑀽𑀧𑀸𑀦𑀁 𑀤𑀲𑁆𑀲𑀸𑀯𑀻; 𑀦𑀢𑁆𑀣𑀺 𑀧𑀻𑀢𑀓𑀸𑀦𑀺 𑀭𑀽𑀧𑀸𑀦𑀺, 𑀦𑀢𑁆𑀣𑀺 𑀧𑀻𑀢𑀓𑀸𑀦𑀁 𑀭𑀽𑀧𑀸𑀦𑀁 𑀤𑀲𑁆𑀲𑀸𑀯𑀻; 𑀦𑀢𑁆𑀣𑀺 𑀮𑁄𑀳𑀺𑀢𑀓𑀸𑀦𑀺 𑀭𑀽𑀧𑀸𑀦𑀺, 𑀦𑀢𑁆𑀣𑀺 𑀮𑁄𑀳𑀺𑀢𑀓𑀸𑀦𑀁 𑀭𑀽𑀧𑀸𑀦𑀁 𑀤𑀲𑁆𑀲𑀸𑀯𑀻; 𑀦𑀢𑁆𑀣𑀺 𑀫𑀜𑁆𑀚𑀺𑀝𑁆𑀞𑀓𑀸𑀦𑀺 𑀭𑀽𑀧𑀸𑀦𑀺, 𑀦𑀢𑁆𑀣𑀺 𑀫𑀜𑁆𑀚𑀺𑀝𑁆𑀞𑀓𑀸𑀦𑀁 𑀭𑀽𑀧𑀸𑀦𑀁 𑀤𑀲𑁆𑀲𑀸𑀯𑀻; 𑀦𑀢𑁆𑀣𑀺 𑀲𑀫𑀯𑀺𑀲𑀫𑀁, 𑀦𑀢𑁆𑀣𑀺 𑀲𑀫𑀯𑀺𑀲𑀫𑀲𑁆𑀲 𑀤𑀲𑁆𑀲𑀸𑀯𑀻; 𑀦𑀢𑁆𑀣𑀺 𑀢𑀸𑀭𑀓𑀭𑀽𑀧𑀸𑀦𑀺, 𑀦𑀢𑁆𑀣𑀺 𑀢𑀸𑀭𑀓𑀭𑀽𑀧𑀸𑀦𑀁 𑀤𑀲𑁆𑀲𑀸𑀯𑀻; 𑀦𑀢𑁆𑀣𑀺 𑀘𑀦𑁆𑀤𑀺𑀫𑀲𑀽𑀭𑀺𑀬𑀸, 𑀦𑀢𑁆𑀣𑀺 𑀘𑀦𑁆𑀤𑀺𑀫𑀲𑀽𑀭𑀺𑀬𑀸𑀦𑀁 𑀤𑀲𑁆𑀲𑀸𑀯𑀻𑁇 𑀅𑀳𑀫𑁂𑀢𑀁 𑀦 𑀚𑀸𑀦𑀸𑀫𑀺, 𑀅𑀳𑀫𑁂𑀢𑀁 𑀦 𑀧𑀲𑁆𑀲𑀸𑀫𑀺; 𑀢𑀲𑁆𑀫𑀸 𑀢𑀁 𑀦𑀢𑁆𑀣𑀻’𑀢𑀺𑁇 𑀲𑀫𑁆𑀫𑀸 𑀦𑀼 𑀔𑁄 𑀲𑁄, 𑀫𑀸𑀡𑀯, 𑀯𑀤𑀫𑀸𑀦𑁄 𑀯𑀤𑁂𑀬𑁆𑀬𑀸”𑀢𑀺?

1480\. “𑀦𑁄 𑀳𑀺𑀤𑀁, 𑀪𑁄 𑀕𑁄𑀢𑀫𑁇 𑀅𑀢𑁆𑀣𑀺 𑀓𑀡𑁆𑀳𑀲𑀼𑀓𑁆𑀓𑀸𑀦𑀺 𑀭𑀽𑀧𑀸𑀦𑀺, 𑀅𑀢𑁆𑀣𑀺 𑀓𑀡𑁆𑀳𑀲𑀼𑀓𑁆𑀓𑀸𑀦𑀁 𑀭𑀽𑀧𑀸𑀦𑀁 𑀤𑀲𑁆𑀲𑀸𑀯𑀻; 𑀅𑀢𑁆𑀣𑀺 𑀦𑀻𑀮𑀓𑀸𑀦𑀺 𑀭𑀽𑀧𑀸𑀦𑀺, 𑀅𑀢𑁆𑀣𑀺 𑀦𑀻𑀮𑀓𑀸𑀦𑀁 𑀭𑀽𑀧𑀸𑀦𑀁 𑀤𑀲𑁆𑀲𑀸𑀯𑀻; 𑀅𑀢𑁆𑀣𑀺 𑀧𑀻𑀢𑀓𑀸𑀦𑀺 𑀭𑀽𑀧𑀸𑀦𑀺, 𑀅𑀢𑁆𑀣𑀺 𑀧𑀻𑀢𑀓𑀸𑀦𑀁 𑀭𑀽𑀧𑀸𑀦𑀁 𑀤𑀲𑁆𑀲𑀸𑀯𑀻; 𑀅𑀢𑁆𑀣𑀺 𑀮𑁄𑀳𑀺𑀢𑀓𑀸𑀦𑀺 𑀭𑀽𑀧𑀸𑀦𑀺, 𑀅𑀢𑁆𑀣𑀺 𑀮𑁄𑀳𑀺𑀢𑀓𑀸𑀦𑀁 𑀭𑀽𑀧𑀸𑀦𑀁 𑀤𑀲𑁆𑀲𑀸𑀯𑀻; 𑀅𑀢𑁆𑀣𑀺 𑀫𑀜𑁆𑀚𑀺𑀝𑁆𑀞𑀓𑀸𑀦𑀺 𑀭𑀽𑀧𑀸𑀦𑀺, 𑀅𑀢𑁆𑀣𑀺 𑀫𑀜𑁆𑀚𑀺𑀝𑁆𑀞𑀓𑀸𑀦𑀁 𑀭𑀽𑀧𑀸𑀦𑀁 𑀤𑀲𑁆𑀲𑀸𑀯𑀻; 𑀅𑀢𑁆𑀣𑀺 𑀲𑀫𑀯𑀺𑀲𑀫𑀁, 𑀅𑀢𑁆𑀣𑀺 𑀲𑀫𑀯𑀺𑀲𑀫𑀲𑁆𑀲 𑀤𑀲𑁆𑀲𑀸𑀯𑀻; 𑀅𑀢𑁆𑀣𑀺 𑀢𑀸𑀭𑀓𑀭𑀽𑀧𑀸𑀦𑀺, 𑀅𑀢𑁆𑀣𑀺 𑀢𑀸𑀭𑀓𑀭𑀽𑀧𑀸𑀦𑀁 𑀤𑀲𑁆𑀲𑀸𑀯𑀻; 𑀅𑀢𑁆𑀣𑀺 𑀘𑀦𑁆𑀤𑀺𑀫𑀲𑀽𑀭𑀺𑀬𑀸, 𑀅𑀢𑁆𑀣𑀺 𑀘𑀦𑁆𑀤𑀺𑀫𑀲𑀽𑀭𑀺𑀬𑀸𑀦𑀁 𑀤𑀲𑁆𑀲𑀸𑀯𑀻𑁇 ‘𑀅𑀳𑀫𑁂𑀢𑀁 𑀦 𑀚𑀸𑀦𑀸𑀫𑀺, 𑀅𑀳𑀫𑁂𑀢𑀁 𑀦 𑀧𑀲𑁆𑀲𑀸𑀫𑀺; 𑀢𑀲𑁆𑀫𑀸 𑀢𑀁 𑀦𑀢𑁆𑀣𑀻’𑀢𑀺; 𑀦 𑀳𑀺 𑀲𑁄, 𑀪𑁄 𑀕𑁄𑀢𑀫, 𑀲𑀫𑁆𑀫𑀸 𑀯𑀤𑀫𑀸𑀦𑁄 𑀯𑀤𑁂𑀬𑁆𑀬𑀸”𑀢𑀺𑁇

1481\. “𑀏𑀯𑀫𑁂𑀯 𑀔𑁄, 𑀫𑀸𑀡𑀯, 𑀩𑁆𑀭𑀸𑀳𑁆𑀫𑀡𑁄 𑀧𑁄𑀓𑁆𑀔𑀭𑀲𑀸𑀢𑀺 𑀑𑀧𑀫𑀜𑁆𑀜𑁄 𑀲𑀼𑀪𑀕𑀯𑀦𑀺𑀓𑁄 𑀅𑀦𑁆𑀥𑁄 𑀅𑀘𑀓𑁆𑀔𑀼𑀓𑁄𑁇 𑀲𑁄 𑀯𑀢 𑀉𑀢𑁆𑀢𑀭𑀺 𑀫𑀦𑀼𑀲𑁆𑀲𑀥𑀫𑁆𑀫𑀸 𑀅𑀮𑀫𑀭𑀺𑀬𑀜𑀸𑀡𑀤𑀲𑁆𑀲𑀦𑀯𑀺𑀲𑁂𑀲𑀁 𑀜𑀲𑁆𑀲𑀢𑀺 𑀯𑀸 𑀤𑀓𑁆𑀔𑀢𑀺 𑀯𑀸 𑀲𑀘𑁆𑀙𑀺 𑀯𑀸 𑀓𑀭𑀺𑀲𑁆𑀲𑀢𑀻𑀢𑀺—  𑀦𑁂𑀢𑀁 𑀞𑀸𑀦𑀁 𑀯𑀺𑀚𑁆𑀚𑀢𑀺𑁇

(467.)

1482\. 𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀫𑀸𑀡𑀯, 𑀬𑁂 𑀢𑁂 𑀓𑁄𑀲𑀮𑀓𑀸 𑀩𑁆𑀭𑀸𑀳𑁆𑀫𑀡𑀫𑀳𑀸𑀲𑀸𑀮𑀸, 𑀲𑁂𑀬𑁆𑀬𑀣𑀺𑀤𑀁—  𑀘𑀗𑁆𑀓𑀻 𑀩𑁆𑀭𑀸𑀳𑁆𑀫𑀡𑁄 𑀢𑀸𑀭𑀼𑀓𑁆𑀔𑁄 𑀩𑁆𑀭𑀸𑀳𑁆𑀫𑀡𑁄 𑀧𑁄𑀓𑁆𑀔𑀭𑀲𑀸𑀢𑀺 𑀩𑁆𑀭𑀸𑀳𑁆𑀫𑀡𑁄 𑀚𑀸𑀡𑀼𑀲𑁆𑀲𑁄𑀡𑀺 𑀩𑁆𑀭𑀸𑀳𑁆𑀫𑀡𑁄 𑀧𑀺𑀢𑀸 𑀘 𑀢𑁂 𑀢𑁄𑀤𑁂𑀬𑁆𑀬𑁄, 𑀓𑀢𑀫𑀸 𑀦𑁂𑀲𑀁 𑀲𑁂𑀬𑁆𑀬𑁄, 𑀬𑀁 𑀯𑀸 𑀢𑁂 𑀲𑀫𑁆𑀫𑀼𑀘𑁆𑀘𑀸 𑀯𑀸𑀘𑀁 𑀪𑀸𑀲𑁂𑀬𑁆𑀬𑀼𑀁 𑀬𑀁 𑀯𑀸 𑀅𑀲𑀫𑁆𑀫𑀼𑀘𑁆𑀘𑀸”𑀢𑀺? “𑀲𑀫𑁆𑀫𑀼𑀘𑁆𑀘𑀸, 𑀪𑁄 𑀕𑁄𑀢𑀫”𑁇

1483\. “𑀓𑀢𑀫𑀸 𑀦𑁂𑀲𑀁 𑀲𑁂𑀬𑁆𑀬𑁄, 𑀬𑀁 𑀯𑀸 𑀢𑁂 𑀫𑀦𑁆𑀢𑀸 𑀯𑀸𑀘𑀁 𑀪𑀸𑀲𑁂𑀬𑁆𑀬𑀼𑀁 𑀬𑀁 𑀯𑀸 𑀅𑀫𑀦𑁆𑀢𑀸”𑀢𑀺? “𑀫𑀦𑁆𑀢𑀸, 𑀪𑁄 𑀕𑁄𑀢𑀫”𑁇

1484\. “𑀓𑀢𑀫𑀸 𑀦𑁂𑀲𑀁 𑀲𑁂𑀬𑁆𑀬𑁄, 𑀬𑀁 𑀯𑀸 𑀢𑁂 𑀧𑀝𑀺𑀲𑀗𑁆𑀔𑀸𑀬 𑀯𑀸𑀘𑀁 𑀪𑀸𑀲𑁂𑀬𑁆𑀬𑀼𑀁 𑀬𑀁 𑀯𑀸 𑀅𑀧𑁆𑀧𑀝𑀺𑀲𑀗𑁆𑀔𑀸𑀬𑀸”𑀢𑀺? “𑀧𑀝𑀺𑀲𑀗𑁆𑀔𑀸𑀬, 𑀪𑁄 𑀕𑁄𑀢𑀫”𑁇

1485\. “𑀓𑀢𑀫𑀸 𑀦𑁂𑀲𑀁 𑀲𑁂𑀬𑁆𑀬𑁄, 𑀬𑀁 𑀯𑀸 𑀢𑁂 𑀅𑀢𑁆𑀣𑀲𑀁𑀳𑀺𑀢𑀁 𑀯𑀸𑀘𑀁 𑀪𑀸𑀲𑁂𑀬𑁆𑀬𑀼𑀁 𑀬𑀁 𑀯𑀸 𑀅𑀦𑀢𑁆𑀣𑀲𑀁𑀳𑀺𑀢𑀦𑁆”𑀢𑀺? “𑀅𑀢𑁆𑀣𑀲𑀁𑀳𑀺𑀢𑀁, 𑀪𑁄 𑀕𑁄𑀢𑀫”𑁇

1486\. “𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀫𑀸𑀡𑀯, 𑀬𑀤𑀺 𑀏𑀯𑀁 𑀲𑀦𑁆𑀢𑁂, 𑀩𑁆𑀭𑀸𑀳𑁆𑀫𑀡𑁂𑀦 𑀧𑁄𑀓𑁆𑀔𑀭𑀲𑀸𑀢𑀺𑀦𑀸 𑀑𑀧𑀫𑀜𑁆𑀜𑁂𑀦 𑀲𑀼𑀪𑀕𑀯𑀦𑀺𑀓𑁂𑀦 𑀲𑀫𑁆𑀫𑀼𑀘𑁆𑀘𑀸 𑀯𑀸𑀘𑀸 𑀪𑀸𑀲𑀺𑀢𑀸 𑀅𑀲𑀫𑁆𑀫𑀼𑀘𑁆𑀘𑀸”𑀢𑀺? “𑀅𑀲𑀫𑁆𑀫𑀼𑀘𑁆𑀘𑀸, 𑀪𑁄 𑀕𑁄𑀢𑀫”𑁇

1487\. “𑀫𑀦𑁆𑀢𑀸 𑀯𑀸𑀘𑀸 𑀪𑀸𑀲𑀺𑀢𑀸 𑀅𑀫𑀦𑁆𑀢𑀸 𑀯𑀸”𑀢𑀺? “𑀅𑀫𑀦𑁆𑀢𑀸, 𑀪𑁄 𑀕𑁄𑀢𑀫”𑁇

1488\. “𑀧𑀝𑀺𑀲𑀗𑁆𑀔𑀸𑀬 𑀯𑀸𑀘𑀸 𑀪𑀸𑀲𑀺𑀢𑀸 𑀅𑀧𑁆𑀧𑀝𑀺𑀲𑀗𑁆𑀔𑀸𑀬𑀸”𑀢𑀺? “𑀅𑀧𑁆𑀧𑀝𑀺𑀲𑀗𑁆𑀔𑀸𑀬, 𑀪𑁄 𑀕𑁄𑀢𑀫”𑁇

1489\. “𑀅𑀢𑁆𑀣𑀲𑀁𑀳𑀺𑀢𑀸 𑀯𑀸𑀘𑀸 𑀪𑀸𑀲𑀺𑀢𑀸 𑀅𑀦𑀢𑁆𑀣𑀲𑀁𑀳𑀺𑀢𑀸”𑀢𑀺? “𑀅𑀦𑀢𑁆𑀣𑀲𑀁𑀳𑀺𑀢𑀸, 𑀪𑁄 𑀕𑁄𑀢𑀫”𑁇

1490\. “𑀧𑀜𑁆𑀘 𑀔𑁄 𑀇𑀫𑁂, 𑀫𑀸𑀡𑀯, 𑀦𑀻𑀯𑀭𑀡𑀸𑁇 𑀓𑀢𑀫𑁂 𑀧𑀜𑁆𑀘? 𑀓𑀸𑀫𑀘𑁆𑀙𑀦𑁆𑀤𑀦𑀻𑀯𑀭𑀡𑀁, 𑀩𑁆𑀬𑀸𑀧𑀸𑀤𑀦𑀻𑀯𑀭𑀡𑀁, 𑀣𑀺𑀦𑀫𑀺𑀤𑁆𑀥𑀦𑀻𑀯𑀭𑀡𑀁 𑀉𑀤𑁆𑀥𑀘𑁆𑀘𑀓𑀼𑀓𑁆𑀓𑀼𑀘𑁆𑀘𑀦𑀻𑀯𑀭𑀡𑀁, 𑀯𑀺𑀘𑀺𑀓𑀺𑀘𑁆𑀙𑀸𑀦𑀻𑀯𑀭𑀡𑀁—  𑀇𑀫𑁂 𑀔𑁄, 𑀫𑀸𑀡𑀯, 𑀧𑀜𑁆𑀘 𑀦𑀻𑀯𑀭𑀡𑀸𑁇 𑀇𑀫𑁂𑀳𑀺 𑀔𑁄, 𑀫𑀸𑀡𑀯, 𑀧𑀜𑁆𑀘𑀳𑀺 𑀦𑀻𑀯𑀭𑀡𑁂𑀳𑀺 𑀩𑁆𑀭𑀸𑀳𑁆𑀫𑀡𑁄 𑀧𑁄𑀓𑁆𑀔𑀭𑀲𑀸𑀢𑀺 𑀑𑀧𑀫𑀜𑁆𑀜𑁄 𑀲𑀼𑀪𑀕𑀯𑀦𑀺𑀓𑁄 𑀆𑀯𑀼𑀢𑁄 𑀦𑀺𑀯𑀼𑀢𑁄 𑀑𑀨𑀼𑀝𑁄 𑀧𑀭𑀺𑀬𑁄𑀦𑀤𑁆𑀥𑁄𑁇 𑀲𑁄 𑀯𑀢 𑀉𑀢𑁆𑀢𑀭𑀺 𑀫𑀦𑀼𑀲𑁆𑀲𑀥𑀫𑁆𑀫𑀸 𑀅𑀮𑀫𑀭𑀺𑀬𑀜𑀸𑀡𑀤𑀲𑁆𑀲𑀦𑀯𑀺𑀲𑁂𑀲𑀁 𑀜𑀲𑁆𑀲𑀢𑀺 𑀯𑀸 𑀤𑀓𑁆𑀔𑀢𑀺 𑀯𑀸 𑀲𑀘𑁆𑀙𑀺 𑀯𑀸 𑀓𑀭𑀺𑀲𑁆𑀲𑀢𑀻𑀢𑀺—  𑀦𑁂𑀢𑀁 𑀞𑀸𑀦𑀁 𑀯𑀺𑀚𑁆𑀚𑀢𑀺𑁇

(468.)

1491\. 𑀧𑀜𑁆𑀘 𑀔𑁄 𑀇𑀫𑁂, 𑀫𑀸𑀡𑀯, 𑀓𑀸𑀫𑀕𑀼𑀡𑀸𑁇 𑀓𑀢𑀫𑁂 𑀧𑀜𑁆𑀘? 𑀘𑀓𑁆𑀔𑀼𑀯𑀺𑀜𑁆𑀜𑁂𑀬𑁆𑀬𑀸 𑀭𑀽𑀧𑀸 𑀇𑀝𑁆𑀞𑀸 𑀓𑀦𑁆𑀢𑀸 𑀫𑀦𑀸𑀧𑀸 𑀧𑀺𑀬𑀭𑀽𑀧𑀸 𑀓𑀸𑀫𑀽𑀧𑀲𑀁𑀳𑀺𑀢𑀸 𑀭𑀚𑀦𑀻𑀬𑀸; 𑀲𑁄𑀢𑀯𑀺𑀜𑁆𑀜𑁂𑀬𑁆𑀬𑀸 𑀲𑀤𑁆𑀤𑀸…𑀧𑁂…  𑀖𑀸𑀦𑀯𑀺𑀜𑁆𑀜𑁂𑀬𑁆𑀬𑀸 𑀕𑀦𑁆𑀥𑀸…  𑀚𑀺𑀯𑁆𑀳𑀸 𑀯𑀺𑀜𑁆𑀜𑁂𑀬𑁆𑀬𑀸 𑀭𑀲𑀸…  𑀓𑀸𑀬𑀯𑀺𑀜𑁆𑀜𑁂𑀬𑁆𑀬𑀸 𑀨𑁄𑀝𑁆𑀞𑀩𑁆𑀩𑀸 𑀇𑀝𑁆𑀞𑀸 𑀓𑀦𑁆𑀢𑀸 𑀫𑀦𑀸𑀧𑀸 𑀧𑀺𑀬𑀭𑀽𑀧𑀸 𑀓𑀸𑀫𑀽𑀧𑀲𑀁𑀳𑀺𑀢𑀸 𑀭𑀚𑀦𑀻𑀬𑀸—  𑀇𑀫𑁂 𑀔𑁄, 𑀫𑀸𑀡𑀯, 𑀧𑀜𑁆𑀘 𑀓𑀸𑀫𑀕𑀼𑀡𑀸𑁇 𑀇𑀫𑁂𑀳𑀺 𑀔𑁄, 𑀫𑀸𑀡𑀯, 𑀧𑀜𑁆𑀘𑀳𑀺 𑀓𑀸𑀫𑀕𑀼𑀡𑁂𑀳𑀺 𑀩𑁆𑀭𑀸𑀳𑁆𑀫𑀡𑁄 𑀧𑁄𑀓𑁆𑀔𑀭𑀲𑀸𑀢𑀺 𑀑𑀧𑀫𑀜𑁆𑀜𑁄 𑀲𑀼𑀪𑀕𑀯𑀦𑀺𑀓𑁄 𑀕𑀣𑀺𑀢𑁄 𑀫𑀼𑀘𑁆𑀙𑀺𑀢𑁄 𑀅𑀚𑁆𑀛𑁄𑀧𑀦𑁆𑀦𑁄 𑀅𑀦𑀸𑀤𑀻𑀦𑀯𑀤𑀲𑁆𑀲𑀸𑀯𑀻 𑀅𑀦𑀺𑀲𑁆𑀲𑀭𑀡𑀧𑀜𑁆𑀜𑁄 𑀧𑀭𑀺𑀪𑀼𑀜𑁆𑀚𑀢𑀺𑁇 𑀲𑁄 𑀯𑀢 𑀉𑀢𑁆𑀢𑀭𑀺 𑀫𑀦𑀼𑀲𑁆𑀲𑀥𑀫𑁆𑀫𑀸 𑀅𑀮𑀫𑀭𑀺𑀬𑀜𑀸𑀡𑀤𑀲𑁆𑀲𑀦𑀯𑀺𑀲𑁂𑀲𑀁 𑀜𑀲𑁆𑀲𑀢𑀺 𑀯𑀸 𑀤𑀓𑁆𑀔𑀢𑀺 𑀯𑀸 𑀲𑀘𑁆𑀙𑀺 𑀯𑀸 𑀓𑀭𑀺𑀲𑁆𑀲𑀢𑀻𑀢𑀺—  𑀦𑁂𑀢𑀁 𑀞𑀸𑀦𑀁 𑀯𑀺𑀚𑁆𑀚𑀢𑀺𑁇

1492\. 𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀫𑀸𑀡𑀯, 𑀬𑀁 𑀯𑀸 𑀢𑀺𑀡𑀓𑀝𑁆𑀞𑀼𑀧𑀸𑀤𑀸𑀦𑀁 𑀧𑀝𑀺𑀘𑁆𑀘 𑀅𑀕𑁆𑀕𑀺𑀁 𑀚𑀸𑀮𑁂𑀬𑁆𑀬 𑀬𑀁 𑀯𑀸 𑀦𑀺𑀲𑁆𑀲𑀝𑁆𑀞𑀢𑀺𑀡𑀓𑀝𑁆𑀞𑀼𑀧𑀸𑀤𑀸𑀦𑀁 𑀅𑀕𑁆𑀕𑀺𑀁 𑀚𑀸𑀮𑁂𑀬𑁆𑀬, 𑀓𑀢𑀫𑁄 𑀦𑀼 𑀔𑁆𑀯𑀸𑀲𑁆𑀲 𑀅𑀕𑁆𑀕𑀺 𑀅𑀘𑁆𑀘𑀺𑀫𑀸 𑀘𑁂𑀯 𑀯𑀡𑁆𑀡𑀯𑀸 𑀘 𑀧𑀪𑀲𑁆𑀲𑀭𑁄 𑀘𑀸”𑀢𑀺? “𑀲𑀘𑁂 𑀢𑀁, 𑀪𑁄 𑀕𑁄𑀢𑀫, 𑀞𑀸𑀦𑀁 𑀦𑀺𑀲𑁆𑀲𑀝𑁆𑀞𑀢𑀺𑀡𑀓𑀝𑁆𑀞𑀼𑀧𑀸𑀤𑀸𑀦𑀁 𑀅𑀕𑁆𑀕𑀺𑀁 𑀚𑀸𑀮𑁂𑀢𑀼𑀁, 𑀲𑁆𑀯𑀸𑀲𑁆𑀲 𑀅𑀕𑁆𑀕𑀺 𑀅𑀘𑁆𑀘𑀺𑀫𑀸 𑀘𑁂𑀯 𑀯𑀡𑁆𑀡𑀯𑀸 𑀘 𑀧𑀪𑀲𑁆𑀲𑀭𑁄 𑀘𑀸”𑀢𑀺𑁇 “𑀅𑀝𑁆𑀞𑀸𑀦𑀁 𑀔𑁄 𑀏𑀢𑀁, 𑀫𑀸𑀡𑀯, 𑀅𑀦𑀯𑀓𑀸𑀲𑁄 𑀬𑀁 𑀦𑀺𑀲𑁆𑀲𑀝𑁆𑀞𑀢𑀺𑀡𑀓𑀝𑁆𑀞𑀼𑀧𑀸𑀤𑀸𑀦𑀁 𑀅𑀕𑁆𑀕𑀺𑀁 𑀚𑀸𑀮𑁂𑀬𑁆𑀬 𑀅𑀜𑁆𑀜𑀢𑁆𑀭 𑀇𑀤𑁆𑀥𑀺𑀫𑀢𑀸𑁇 𑀲𑁂𑀬𑁆𑀬𑀣𑀸𑀧𑀺, 𑀫𑀸𑀡𑀯, 𑀢𑀺𑀡𑀓𑀝𑁆𑀞𑀼𑀧𑀸𑀤𑀸𑀦𑀁 𑀧𑀝𑀺𑀘𑁆𑀘 𑀅𑀕𑁆𑀕𑀺 𑀚𑀮𑀢𑀺 𑀢𑀣𑀽𑀧𑀫𑀸𑀳𑀁, 𑀫𑀸𑀡𑀯, 𑀇𑀫𑀁 𑀧𑀻𑀢𑀺𑀁 𑀯𑀤𑀸𑀫𑀺 𑀬𑀸𑀬𑀁 𑀧𑀻𑀢𑀺 𑀧𑀜𑁆𑀘 𑀓𑀸𑀫𑀕𑀼𑀡𑁂 𑀧𑀝𑀺𑀘𑁆𑀘𑁇 𑀲𑁂𑀬𑁆𑀬𑀣𑀸𑀧𑀺, 𑀫𑀸𑀡𑀯, 𑀦𑀺𑀲𑁆𑀲𑀝𑁆𑀞𑀢𑀺𑀡𑀓𑀝𑁆𑀞𑀼𑀧𑀸𑀤𑀸𑀦𑁄 𑀅𑀕𑁆𑀕𑀺 𑀚𑀮𑀢𑀺 𑀢𑀣𑀽𑀧𑀫𑀸𑀳𑀁, 𑀫𑀸𑀡𑀯, 𑀇𑀫𑀁 𑀧𑀻𑀢𑀺𑀁 𑀯𑀤𑀸𑀫𑀺 𑀬𑀸𑀬𑀁 𑀧𑀻𑀢𑀺 𑀅𑀜𑁆𑀜𑀢𑁆𑀭𑁂𑀯 𑀓𑀸𑀫𑁂𑀳𑀺 𑀅𑀜𑁆𑀜𑀢𑁆𑀭 𑀅𑀓𑀼𑀲𑀮𑁂𑀳𑀺 𑀥𑀫𑁆𑀫𑁂𑀳𑀺𑁇

1493\. 𑀓𑀢𑀫𑀸 𑀘, 𑀫𑀸𑀡𑀯, 𑀧𑀻𑀢𑀺 𑀅𑀜𑁆𑀜𑀢𑁆𑀭𑁂𑀯 𑀓𑀸𑀫𑁂𑀳𑀺 𑀅𑀜𑁆𑀜𑀢𑁆𑀭 𑀅𑀓𑀼𑀲𑀮𑁂𑀳𑀺 𑀥𑀫𑁆𑀫𑁂𑀳𑀺? 𑀇𑀥, 𑀫𑀸𑀡𑀯, 𑀪𑀺𑀓𑁆𑀔𑀼 𑀯𑀺𑀯𑀺𑀘𑁆𑀘𑁂𑀯 𑀓𑀸𑀫𑁂𑀳𑀺…𑀧𑁂…  𑀧𑀞𑀫𑀁 𑀛𑀸𑀦𑀁 𑀉𑀧𑀲𑀫𑁆𑀧𑀚𑁆𑀚 𑀯𑀺𑀳𑀭𑀢𑀺𑁇 𑀅𑀬𑀫𑁆𑀧𑀺 𑀔𑁄, 𑀫𑀸𑀡𑀯, 𑀧𑀻𑀢𑀺 𑀅𑀜𑁆𑀜𑀢𑁆𑀭𑁂𑀯 𑀓𑀸𑀫𑁂𑀳𑀺 𑀅𑀜𑁆𑀜𑀢𑁆𑀭 𑀅𑀓𑀼𑀲𑀮𑁂𑀳𑀺 𑀥𑀫𑁆𑀫𑁂𑀳𑀺𑁇 𑀧𑀼𑀦 𑀘𑀧𑀭𑀁, 𑀫𑀸𑀡𑀯, 𑀪𑀺𑀓𑁆𑀔𑀼 𑀯𑀺𑀢𑀓𑁆𑀓𑀯𑀺𑀘𑀸𑀭𑀸𑀦𑀁 𑀯𑀽𑀧𑀲𑀫𑀸…  𑀤𑀼𑀢𑀺𑀬𑀁 𑀛𑀸𑀦𑀁 𑀉𑀧𑀲𑀫𑁆𑀧𑀚𑁆𑀚 𑀯𑀺𑀳𑀭𑀢𑀺𑁇 𑀅𑀬𑀫𑁆𑀧𑀺 𑀔𑁄, 𑀫𑀸𑀡𑀯, 𑀧𑀻𑀢𑀺 𑀅𑀜𑁆𑀜𑀢𑁆𑀭𑁂𑀯 𑀓𑀸𑀫𑁂𑀳𑀺 𑀅𑀜𑁆𑀜𑀢𑁆𑀭 𑀅𑀓𑀼𑀲𑀮𑁂𑀳𑀺 𑀥𑀫𑁆𑀫𑁂𑀳𑀺𑁇

(469.)

1494\. 𑀬𑁂 𑀢𑁂, 𑀫𑀸𑀡𑀯, 𑀩𑁆𑀭𑀸𑀳𑁆𑀫𑀡𑀸 𑀧𑀜𑁆𑀘 𑀥𑀫𑁆𑀫𑁂 𑀧𑀜𑁆𑀜𑀧𑁂𑀦𑁆𑀢𑀺 𑀧𑀼𑀜𑁆𑀜𑀲𑁆𑀲 𑀓𑀺𑀭𑀺𑀬𑀸𑀬 𑀓𑀼𑀲𑀮𑀲𑁆𑀲 𑀆𑀭𑀸𑀥𑀦𑀸𑀬, 𑀓𑀢𑀫𑁂𑀢𑁆𑀣 𑀩𑁆𑀭𑀸𑀳𑁆𑀫𑀡𑀸 𑀥𑀫𑁆𑀫𑀁 𑀫𑀳𑀧𑁆𑀨𑀮𑀢𑀭𑀁 𑀧𑀜𑁆𑀜𑀧𑁂𑀦𑁆𑀢𑀺 𑀧𑀼𑀜𑁆𑀜𑀲𑁆𑀲 𑀓𑀺𑀭𑀺𑀬𑀸𑀬 𑀓𑀼𑀲𑀮𑀲𑁆𑀲 𑀆𑀭𑀸𑀥𑀦𑀸𑀬𑀸”𑀢𑀺? “𑀬𑁂𑀫𑁂, 𑀪𑁄 𑀕𑁄𑀢𑀫, 𑀩𑁆𑀭𑀸𑀳𑁆𑀫𑀡𑀸 𑀧𑀜𑁆𑀘 𑀥𑀫𑁆𑀫𑁂 𑀧𑀜𑁆𑀜𑀧𑁂𑀦𑁆𑀢𑀺 𑀧𑀼𑀜𑁆𑀜𑀲𑁆𑀲 𑀓𑀺𑀭𑀺𑀬𑀸𑀬 𑀓𑀼𑀲𑀮𑀲𑁆𑀲 𑀆𑀭𑀸𑀥𑀦𑀸𑀬, 𑀘𑀸𑀕𑀫𑁂𑀢𑁆𑀣 𑀩𑁆𑀭𑀸𑀳𑁆𑀫𑀡𑀸 𑀥𑀫𑁆𑀫𑀁 𑀫𑀳𑀧𑁆𑀨𑀮𑀢𑀭𑀁 𑀧𑀜𑁆𑀜𑀧𑁂𑀦𑁆𑀢𑀺 𑀧𑀼𑀜𑁆𑀜𑀲𑁆𑀲 𑀓𑀺𑀭𑀺𑀬𑀸𑀬 𑀓𑀼𑀲𑀮𑀲𑁆𑀲 𑀆𑀭𑀸𑀥𑀦𑀸𑀬𑀸”𑀢𑀺𑁇

1495\. “𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀫𑀸𑀡𑀯, 𑀇𑀥 𑀅𑀜𑁆𑀜𑀢𑀭𑀲𑁆𑀲 𑀩𑁆𑀭𑀸𑀳𑁆𑀫𑀡𑀲𑁆𑀲 𑀫𑀳𑀸𑀬𑀜𑁆𑀜𑁄 𑀧𑀘𑁆𑀘𑀼𑀧𑀝𑁆𑀞𑀺𑀢𑁄 𑀅𑀲𑁆𑀲𑁇 𑀅𑀣 𑀤𑁆𑀯𑁂 𑀩𑁆𑀭𑀸𑀳𑁆𑀫𑀡𑀸 𑀆𑀕𑀘𑁆𑀙𑁂𑀬𑁆𑀬𑀼𑀁—  ‘𑀇𑀢𑁆𑀣𑀦𑁆𑀦𑀸𑀫𑀲𑁆𑀲 𑀩𑁆𑀭𑀸𑀳𑁆𑀫𑀡𑀲𑁆𑀲 𑀫𑀳𑀸𑀬𑀜𑁆𑀜𑀁 𑀅𑀦𑀼𑀪𑀯𑀺𑀲𑁆𑀲𑀸𑀫𑀸’𑀢𑀺𑁇 𑀢𑀢𑁆𑀭𑁂𑀓𑀲𑁆𑀲 𑀩𑁆𑀭𑀸𑀳𑁆𑀫𑀡𑀲𑁆𑀲 𑀏𑀯𑀫𑀲𑁆𑀲—  ‘𑀅𑀳𑁄 𑀯𑀢 𑀅𑀳𑀫𑁂𑀯 𑀮𑀪𑁂𑀬𑁆𑀬𑀁 𑀪𑀢𑁆𑀢𑀕𑁆𑀕𑁂 𑀅𑀕𑁆𑀕𑀸𑀲𑀦𑀁 𑀅𑀕𑁆𑀕𑁄𑀤𑀓𑀁 𑀅𑀕𑁆𑀕𑀧𑀺𑀡𑁆𑀟𑀁, 𑀦 𑀅𑀜𑁆𑀜𑁄 𑀩𑁆𑀭𑀸𑀳𑁆𑀫𑀡𑁄 𑀮𑀪𑁂𑀬𑁆𑀬 𑀪𑀢𑁆𑀢𑀕𑁆𑀕𑁂 𑀅𑀕𑁆𑀕𑀸𑀲𑀦𑀁 𑀅𑀕𑁆𑀕𑁄𑀤𑀓𑀁 𑀅𑀕𑁆𑀕𑀧𑀺𑀡𑁆𑀟𑀦𑁆’𑀢𑀺𑁇 𑀞𑀸𑀦𑀁 𑀔𑁄 𑀧𑀦𑁂𑀢𑀁, 𑀫𑀸𑀡𑀯, 𑀯𑀺𑀚𑁆𑀚𑀢𑀺 𑀬𑀁 𑀅𑀜𑁆𑀜𑁄 𑀩𑁆𑀭𑀸𑀳𑁆𑀫𑀡𑁄 𑀮𑀪𑁂𑀬𑁆𑀬 𑀪𑀢𑁆𑀢𑀕𑁆𑀕𑁂 𑀅𑀕𑁆𑀕𑀸𑀲𑀦𑀁 𑀅𑀕𑁆𑀕𑁄𑀤𑀓𑀁 𑀅𑀕𑁆𑀕𑀧𑀺𑀡𑁆𑀟𑀁, 𑀦 𑀲𑁄 𑀩𑁆𑀭𑀸𑀳𑁆𑀫𑀡𑁄 𑀮𑀪𑁂𑀬𑁆𑀬 𑀪𑀢𑁆𑀢𑀕𑁆𑀕𑁂 𑀅𑀕𑁆𑀕𑀸𑀲𑀦𑀁 𑀅𑀕𑁆𑀕𑁄𑀤𑀓𑀁 𑀅𑀕𑁆𑀕𑀧𑀺𑀡𑁆𑀟𑀁𑁇 ‘𑀅𑀜𑁆𑀜𑁄 𑀩𑁆𑀭𑀸𑀳𑁆𑀫𑀡𑁄 𑀮𑀪𑀢𑀺 𑀪𑀢𑁆𑀢𑀕𑁆𑀕𑁂 𑀅𑀕𑁆𑀕𑀸𑀲𑀦𑀁 𑀅𑀕𑁆𑀕𑁄𑀤𑀓𑀁 𑀅𑀕𑁆𑀕𑀧𑀺𑀡𑁆𑀟𑀁, 𑀦𑀸𑀳𑀁 𑀮𑀪𑀸𑀫𑀺 𑀪𑀢𑁆𑀢𑀕𑁆𑀕𑁂 𑀅𑀕𑁆𑀕𑀸𑀲𑀦𑀁 𑀅𑀕𑁆𑀕𑁄𑀤𑀓𑀁 𑀅𑀕𑁆𑀕𑀧𑀺𑀡𑁆𑀟𑀦𑁆’𑀢𑀺—  𑀇𑀢𑀺 𑀲𑁄 𑀓𑀼𑀧𑀺𑀢𑁄 𑀳𑁄𑀢𑀺 𑀅𑀦𑀢𑁆𑀢𑀫𑀦𑁄𑁇 𑀇𑀫𑀲𑁆𑀲 𑀧𑀦, 𑀫𑀸𑀡𑀯, 𑀩𑁆𑀭𑀸𑀳𑁆𑀫𑀡𑀸 𑀓𑀺𑀁 𑀯𑀺𑀧𑀸𑀓𑀁 𑀧𑀜𑁆𑀜𑀧𑁂𑀦𑁆𑀢𑀻”𑀢𑀺? “𑀦 𑀔𑁆𑀯𑁂𑀢𑁆𑀣, 𑀪𑁄 𑀕𑁄𑀢𑀫, 𑀩𑁆𑀭𑀸𑀳𑁆𑀫𑀡𑀸 𑀏𑀯𑀁 𑀤𑀸𑀦𑀁 𑀤𑁂𑀦𑁆𑀢𑀺—  ‘𑀇𑀫𑀺𑀦𑀸 𑀧𑀭𑁄 𑀓𑀼𑀧𑀺𑀢𑁄 𑀳𑁄𑀢𑀼 𑀅𑀦𑀢𑁆𑀢𑀫𑀦𑁄’𑀢𑀺𑁇 𑀅𑀣 𑀔𑁆𑀯𑁂𑀢𑁆𑀣 𑀩𑁆𑀭𑀸𑀳𑁆𑀫𑀡𑀸 𑀅𑀦𑀼𑀓𑀫𑁆𑀧𑀸𑀚𑀸𑀢𑀺𑀓𑀁𑀬𑁂𑀯 𑀤𑀸𑀦𑀁 𑀤𑁂𑀦𑁆𑀢𑀻”𑀢𑀺𑁇 “𑀏𑀯𑀁 𑀲𑀦𑁆𑀢𑁂 𑀔𑁄, 𑀫𑀸𑀡𑀯, 𑀩𑁆𑀭𑀸𑀳𑁆𑀫𑀡𑀸𑀦𑀁 𑀇𑀤𑀁 𑀙𑀝𑁆𑀞𑀁 𑀧𑀼𑀜𑁆𑀜𑀓𑀺𑀭𑀺𑀬𑀯𑀢𑁆𑀣𑀼 𑀳𑁄𑀢𑀺—  𑀬𑀤𑀺𑀤𑀁 𑀅𑀦𑀼𑀓𑀫𑁆𑀧𑀸𑀚𑀸𑀢𑀺𑀓𑀦𑁆”𑀢𑀺𑁇 “𑀏𑀯𑀁 𑀲𑀦𑁆𑀢𑁂, 𑀪𑁄 𑀕𑁄𑀢𑀫, 𑀩𑁆𑀭𑀸𑀳𑁆𑀫𑀡𑀸𑀦𑀁 𑀇𑀤𑀁 𑀙𑀝𑁆𑀞𑀁 𑀧𑀼𑀜𑁆𑀜𑀓𑀺𑀭𑀺𑀬𑀯𑀢𑁆𑀣𑀼 𑀳𑁄𑀢𑀺—  𑀬𑀤𑀺𑀤𑀁 𑀅𑀦𑀼𑀓𑀫𑁆𑀧𑀸𑀚𑀸𑀢𑀺𑀓𑀦𑁆”𑀢𑀺𑁇

1496\. “𑀬𑁂 𑀢𑁂, 𑀫𑀸𑀡𑀯, 𑀩𑁆𑀭𑀸𑀳𑁆𑀫𑀡𑀸 𑀧𑀜𑁆𑀘 𑀥𑀫𑁆𑀫𑁂 𑀧𑀜𑁆𑀜𑀧𑁂𑀦𑁆𑀢𑀺 𑀧𑀼𑀜𑁆𑀜𑀲𑁆𑀲 𑀓𑀺𑀭𑀺𑀬𑀸𑀬 𑀓𑀼𑀲𑀮𑀲𑁆𑀲 𑀆𑀭𑀸𑀥𑀦𑀸𑀬, 𑀇𑀫𑁂 𑀢𑁆𑀯𑀁 𑀧𑀜𑁆𑀘 𑀥𑀫𑁆𑀫𑁂 𑀓𑀢𑁆𑀣 𑀩𑀳𑀼𑀮𑀁 𑀲𑀫𑀦𑀼𑀧𑀲𑁆𑀲𑀲𑀺—  𑀕𑀳𑀝𑁆𑀞𑁂𑀲𑀼 𑀯𑀸 𑀧𑀩𑁆𑀩𑀚𑀺𑀢𑁂𑀲𑀼 𑀯𑀸”𑀢𑀺? “𑀬𑁂𑀫𑁂, 𑀪𑁄 𑀕𑁄𑀢𑀫, 𑀩𑁆𑀭𑀸𑀳𑁆𑀫𑀡𑀸 𑀧𑀜𑁆𑀘 𑀥𑀫𑁆𑀫𑁂 𑀧𑀜𑁆𑀜𑀧𑁂𑀦𑁆𑀢𑀺 𑀧𑀼𑀜𑁆𑀜𑀲𑁆𑀲 𑀓𑀺𑀭𑀺𑀬𑀸𑀬 𑀓𑀼𑀲𑀮𑀲𑁆𑀲 𑀆𑀭𑀸𑀥𑀦𑀸𑀬, 𑀇𑀫𑀸𑀳𑀁 𑀧𑀜𑁆𑀘 𑀥𑀫𑁆𑀫𑁂 𑀧𑀩𑁆𑀩𑀚𑀺𑀢𑁂𑀲𑀼 𑀩𑀳𑀼𑀮𑀁 𑀲𑀫𑀦𑀼𑀧𑀲𑁆𑀲𑀸𑀫𑀺 𑀅𑀧𑁆𑀧𑀁 𑀕𑀳𑀝𑁆𑀞𑁂𑀲𑀼𑁇 𑀕𑀳𑀝𑁆𑀞𑁄 𑀳𑀺, 𑀪𑁄 𑀕𑁄𑀢𑀫, 𑀫𑀳𑀝𑁆𑀞𑁄 𑀫𑀳𑀸𑀓𑀺𑀘𑁆𑀘𑁄 𑀫𑀳𑀸𑀥𑀺𑀓𑀭𑀡𑁄 𑀫𑀳𑀸𑀲𑀫𑀸𑀭𑀫𑁆𑀪𑁄, 𑀦 𑀲𑀢𑀢𑀁 𑀲𑀫𑀺𑀢𑀁 𑀲𑀘𑁆𑀘𑀯𑀸𑀤𑀻 𑀳𑁄𑀢𑀺; 𑀧𑀩𑁆𑀩𑀚𑀺𑀢𑁄 𑀔𑁄 𑀧𑀦, 𑀪𑁄 𑀕𑁄𑀢𑀫, 𑀅𑀧𑁆𑀧𑀝𑁆𑀞𑁄 𑀅𑀧𑁆𑀧𑀓𑀺𑀘𑁆𑀘𑁄 𑀅𑀧𑁆𑀧𑀸𑀥𑀺𑀓𑀭𑀡𑁄 𑀅𑀧𑁆𑀧𑀲𑀫𑀸𑀭𑀫𑁆𑀪𑁄, 𑀲𑀢𑀢𑀁 𑀲𑀫𑀺𑀢𑀁 𑀲𑀘𑁆𑀘𑀯𑀸𑀤𑀻 𑀳𑁄𑀢𑀺𑁇 𑀕𑀳𑀝𑁆𑀞𑁄 𑀳𑀺, 𑀪𑁄 𑀕𑁄𑀢𑀫, 𑀫𑀳𑀝𑁆𑀞𑁄 𑀫𑀳𑀸𑀓𑀺𑀘𑁆𑀘𑁄 𑀫𑀳𑀸𑀥𑀺𑀓𑀭𑀡𑁄 𑀫𑀳𑀸𑀲𑀫𑀸𑀭𑀫𑁆𑀪𑁄 𑀦 𑀲𑀢𑀢𑀁 𑀲𑀫𑀺𑀢𑀁 𑀢𑀧𑀲𑁆𑀲𑀻 𑀳𑁄𑀢𑀺…  𑀩𑁆𑀭𑀳𑁆𑀫𑀘𑀸𑀭𑀻 𑀳𑁄𑀢𑀺…  𑀲𑀚𑁆𑀛𑀸𑀬𑀩𑀳𑀼𑀮𑁄 𑀳𑁄𑀢𑀺…  𑀘𑀸𑀕𑀩𑀳𑀼𑀮𑁄 𑀳𑁄𑀢𑀺; 𑀧𑀩𑁆𑀩𑀚𑀺𑀢𑁄 𑀔𑁄 𑀧𑀦, 𑀪𑁄 𑀕𑁄𑀢𑀫, 𑀅𑀧𑁆𑀧𑀝𑁆𑀞𑁄 𑀅𑀧𑁆𑀧𑀓𑀺𑀘𑁆𑀘𑁄 𑀅𑀧𑁆𑀧𑀸𑀥𑀺𑀓𑀭𑀡𑁄 𑀅𑀧𑁆𑀧𑀲𑀫𑀸𑀭𑀫𑁆𑀪𑁄 𑀲𑀢𑀢𑀁 𑀲𑀫𑀺𑀢𑀁 𑀢𑀧𑀲𑁆𑀲𑀻 𑀳𑁄𑀢𑀺…  𑀩𑁆𑀭𑀳𑁆𑀫𑀘𑀸𑀭𑀻 𑀳𑁄𑀢𑀺…  𑀲𑀚𑁆𑀛𑀸𑀬𑀩𑀳𑀼𑀮𑁄 𑀳𑁄𑀢𑀺…  𑀘𑀸𑀕𑀩𑀳𑀼𑀮𑁄 𑀳𑁄𑀢𑀺𑁇 𑀬𑁂𑀫𑁂, 𑀪𑁄 𑀕𑁄𑀢𑀫, 𑀩𑁆𑀭𑀸𑀳𑁆𑀫𑀡𑀸 𑀧𑀜𑁆𑀘 𑀥𑀫𑁆𑀫𑁂 𑀧𑀜𑁆𑀜𑀧𑁂𑀦𑁆𑀢𑀺 𑀧𑀼𑀜𑁆𑀜𑀲𑁆𑀲 𑀓𑀺𑀭𑀺𑀬𑀸𑀬 𑀓𑀼𑀲𑀮𑀲𑁆𑀲 𑀆𑀭𑀸𑀥𑀦𑀸𑀬, 𑀇𑀫𑀸𑀳𑀁 𑀧𑀜𑁆𑀘 𑀥𑀫𑁆𑀫𑁂 𑀧𑀩𑁆𑀩𑀚𑀺𑀢𑁂𑀲𑀼 𑀩𑀳𑀼𑀮𑀁 𑀲𑀫𑀦𑀼𑀧𑀲𑁆𑀲𑀸𑀫𑀺 𑀅𑀧𑁆𑀧𑀁 𑀕𑀳𑀝𑁆𑀞𑁂𑀲𑀽”𑀢𑀺𑁇

1497\. “𑀬𑁂 𑀢𑁂, 𑀫𑀸𑀡𑀯, 𑀩𑁆𑀭𑀸𑀳𑁆𑀫𑀡𑀸 𑀧𑀜𑁆𑀘 𑀥𑀫𑁆𑀫𑁂 𑀧𑀜𑁆𑀜𑀧𑁂𑀦𑁆𑀢𑀺 𑀧𑀼𑀜𑁆𑀜𑀲𑁆𑀲 𑀓𑀺𑀭𑀺𑀬𑀸𑀬 𑀓𑀼𑀲𑀮𑀲𑁆𑀲 𑀆𑀭𑀸𑀥𑀦𑀸𑀬 𑀘𑀺𑀢𑁆𑀢𑀲𑁆𑀲𑀸𑀳𑀁 𑀏𑀢𑁂 𑀧𑀭𑀺𑀓𑁆𑀔𑀸𑀭𑁂 𑀯𑀤𑀸𑀫𑀺—  𑀬𑀤𑀺𑀤𑀁 𑀘𑀺𑀢𑁆𑀢𑀁 𑀅𑀯𑁂𑀭𑀁 𑀅𑀩𑁆𑀬𑀸𑀩𑀚𑁆𑀛𑀁 𑀢𑀲𑁆𑀲 𑀪𑀸𑀯𑀦𑀸𑀬𑁇 𑀇𑀥, 𑀫𑀸𑀡𑀯, 𑀪𑀺𑀓𑁆𑀔𑀼 𑀲𑀘𑁆𑀘𑀯𑀸𑀤𑀻 𑀳𑁄𑀢𑀺𑁇 𑀲𑁄 ‘𑀲𑀘𑁆𑀘𑀯𑀸𑀤𑀻𑀫𑁆𑀳𑀻’𑀢𑀺 𑀮𑀪𑀢𑀺 𑀅𑀢𑁆𑀣𑀯𑁂𑀤𑀁, 𑀮𑀪𑀢𑀺 𑀥𑀫𑁆𑀫𑀯𑁂𑀤𑀁, 𑀮𑀪𑀢𑀺 𑀥𑀫𑁆𑀫𑀽𑀧𑀲𑀁𑀳𑀺𑀢𑀁 𑀧𑀸𑀫𑁄𑀚𑁆𑀚𑀁𑁇 𑀬𑀁 𑀢𑀁 𑀓𑀼𑀲𑀮𑀽𑀧𑀲𑀁𑀳𑀺𑀢𑀁 𑀧𑀸𑀫𑁄𑀚𑁆𑀚𑀁, 𑀘𑀺𑀢𑁆𑀢𑀲𑁆𑀲𑀸𑀳𑀁 𑀏𑀢𑀁 𑀧𑀭𑀺𑀓𑁆𑀔𑀸𑀭𑀁 𑀯𑀤𑀸𑀫𑀺—  𑀬𑀤𑀺𑀤𑀁 𑀘𑀺𑀢𑁆𑀢𑀁 𑀅𑀯𑁂𑀭𑀁 𑀅𑀩𑁆𑀬𑀸𑀩𑀚𑁆𑀛𑀁 𑀢𑀲𑁆𑀲 𑀪𑀸𑀯𑀦𑀸𑀬𑁇 𑀇𑀥, 𑀫𑀸𑀡𑀯, 𑀪𑀺𑀓𑁆𑀔𑀼 𑀢𑀧𑀲𑁆𑀲𑀻 𑀳𑁄𑀢𑀺…𑀧𑁂…  𑀩𑁆𑀭𑀳𑁆𑀫𑀘𑀸𑀭𑀻 𑀳𑁄𑀢𑀺…𑀧𑁂…  𑀲𑀚𑁆𑀛𑀸𑀬𑀩𑀳𑀼𑀮𑁄 𑀳𑁄𑀢𑀺…𑀧𑁂…  𑀘𑀸𑀕𑀩𑀳𑀼𑀮𑁄 𑀳𑁄𑀢𑀺𑁇 𑀲𑁄 ‘𑀘𑀸𑀕𑀩𑀳𑀼𑀮𑁄𑀫𑁆𑀳𑀻’𑀢𑀺 𑀮𑀪𑀢𑀺 𑀅𑀢𑁆𑀣𑀯𑁂𑀤𑀁, 𑀮𑀪𑀢𑀺 𑀥𑀫𑁆𑀫𑀯𑁂𑀤𑀁, 𑀮𑀪𑀢𑀺 𑀥𑀫𑁆𑀫𑀽𑀧𑀲𑀁𑀳𑀺𑀢𑀁 𑀧𑀸𑀫𑁄𑀚𑁆𑀚𑀁𑁇 𑀬𑀁 𑀢𑀁 𑀓𑀼𑀲𑀮𑀽𑀧𑀲𑀁𑀳𑀺𑀢𑀁 𑀧𑀸𑀫𑁄𑀚𑁆𑀚𑀁, 𑀘𑀺𑀢𑁆𑀢𑀲𑁆𑀲𑀸𑀳𑀁 𑀏𑀢𑀁 𑀧𑀭𑀺𑀓𑁆𑀔𑀸𑀭𑀁 𑀯𑀤𑀸𑀫𑀺—  𑀬𑀤𑀺𑀤𑀁 𑀘𑀺𑀢𑁆𑀢𑀁 𑀅𑀯𑁂𑀭𑀁 𑀅𑀩𑁆𑀬𑀸𑀩𑀚𑁆𑀛𑀁 𑀢𑀲𑁆𑀲 𑀪𑀸𑀯𑀦𑀸𑀬𑁇 𑀬𑁂 𑀢𑁂, 𑀫𑀸𑀡𑀯, 𑀩𑁆𑀭𑀸𑀳𑁆𑀫𑀡𑀸 𑀧𑀜𑁆𑀘 𑀥𑀫𑁆𑀫𑁂 𑀧𑀜𑁆𑀜𑀧𑁂𑀦𑁆𑀢𑀺 𑀧𑀼𑀜𑁆𑀜𑀲𑁆𑀲 𑀓𑀺𑀭𑀺𑀬𑀸𑀬 𑀓𑀼𑀲𑀮𑀲𑁆𑀲 𑀆𑀭𑀸𑀥𑀦𑀸𑀬, 𑀘𑀺𑀢𑁆𑀢𑀲𑁆𑀲𑀸𑀳𑀁 𑀏𑀢𑁂 𑀧𑀭𑀺𑀓𑁆𑀔𑀸𑀭𑁂 𑀯𑀤𑀸𑀫𑀺—  𑀬𑀤𑀺𑀤𑀁 𑀘𑀺𑀢𑁆𑀢𑀁 𑀅𑀯𑁂𑀭𑀁 𑀅𑀩𑁆𑀬𑀸𑀩𑀚𑁆𑀛𑀁 𑀢𑀲𑁆𑀲 𑀪𑀸𑀯𑀦𑀸𑀬𑀸”𑀢𑀺𑁇

(470.)

1498\. 𑀏𑀯𑀁 𑀯𑀼𑀢𑁆𑀢𑁂, 𑀲𑀼𑀪𑁄 𑀫𑀸𑀡𑀯𑁄 𑀢𑁄𑀤𑁂𑀬𑁆𑀬𑀧𑀼𑀢𑁆𑀢𑁄 𑀪𑀕𑀯𑀦𑁆𑀢𑀁 𑀏𑀢𑀤𑀯𑁄𑀘—  “𑀲𑀼𑀢𑀁 𑀫𑁂𑀢𑀁, 𑀪𑁄 𑀕𑁄𑀢𑀫—  ‘𑀲𑀫𑀡𑁄 𑀕𑁄𑀢𑀫𑁄 𑀩𑁆𑀭𑀳𑁆𑀫𑀸𑀦𑀁 𑀲𑀳𑀩𑁆𑀬𑀢𑀸𑀬 𑀫𑀕𑁆𑀕𑀁 𑀚𑀸𑀦𑀸𑀢𑀻’”𑀢𑀺𑁇

1499\. “𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀫𑀸𑀡𑀯, 𑀆𑀲𑀦𑁆𑀦𑁂 𑀇𑀢𑁄 𑀦𑀍𑀅𑀓𑀸𑀭𑀕𑀸𑀫𑁄, 𑀦 𑀬𑀺𑀢𑁄 𑀤𑀽𑀭𑁂 𑀦𑀍𑀅𑀓𑀸𑀭𑀕𑀸𑀫𑁄”𑀢𑀺?

1500\. “𑀏𑀯𑀁, 𑀪𑁄, 𑀆𑀲𑀦𑁆𑀦𑁂 𑀇𑀢𑁄 𑀦𑀍𑀅𑀓𑀸𑀭𑀕𑀸𑀫𑁄, 𑀦 𑀬𑀺𑀢𑁄 𑀤𑀽𑀭𑁂 𑀦𑀍𑀅𑀓𑀸𑀭𑀕𑀸𑀫𑁄”𑀢𑀺𑁇

1501\. “𑀢𑀁, 𑀓𑀺𑀁 𑀫𑀜𑁆𑀜𑀲𑀺, 𑀫𑀸𑀡𑀯, 𑀇𑀥𑀲𑁆𑀲 𑀧𑀼𑀭𑀺𑀲𑁄 𑀦𑀍𑀅𑀓𑀸𑀭𑀕𑀸𑀫𑁂 𑀚𑀸𑀢𑀯𑀤𑁆𑀥𑁄; 𑀢𑀫𑁂𑀦𑀁 𑀦𑀍𑀅𑀓𑀸𑀭𑀕𑀸𑀫𑀢𑁄 𑀢𑀸𑀯𑀤𑁂𑀯 𑀅𑀯𑀲𑀝𑀁 𑀦𑀍𑀅𑀓𑀸𑀭𑀕𑀸𑀫𑀲𑁆𑀲 𑀫𑀕𑁆𑀕𑀁 𑀧𑀼𑀘𑁆𑀙𑁂𑀬𑁆𑀬𑀼𑀁; 𑀲𑀺𑀬𑀸 𑀦𑀼 𑀔𑁄, 𑀫𑀸𑀡𑀯, 𑀢𑀲𑁆𑀲 𑀧𑀼𑀭𑀺𑀲𑀲𑁆𑀲 𑀦𑀍𑀅𑀓𑀸𑀭𑀕𑀸𑀫𑁂 𑀚𑀸𑀢𑀯𑀤𑁆𑀥𑀲𑁆𑀲 𑀦𑀍𑀅𑀓𑀸𑀭𑀕𑀸𑀫𑀲𑁆𑀲 𑀫𑀕𑁆𑀕𑀁 𑀧𑀼𑀝𑁆𑀞𑀲𑁆𑀲 𑀤𑀦𑁆𑀥𑀸𑀬𑀺𑀢𑀢𑁆𑀢𑀁 𑀯𑀸 𑀯𑀺𑀢𑁆𑀣𑀸𑀬𑀺𑀢𑀢𑁆𑀢𑀁 𑀯𑀸”𑀢𑀺?

1502\. “𑀦𑁄 𑀳𑀺𑀤𑀁, 𑀪𑁄 𑀕𑁄𑀢𑀫”𑁇

1503\. “𑀢𑀁 𑀓𑀺𑀲𑁆𑀲 𑀳𑁂𑀢𑀼”?

1504\. “𑀅𑀫𑀼 𑀳𑀺, 𑀪𑁄 𑀕𑁄𑀢𑀫, 𑀧𑀼𑀭𑀺𑀲𑁄 𑀦𑀍𑀅𑀓𑀸𑀭𑀕𑀸𑀫𑁂 𑀚𑀸𑀢𑀯𑀤𑁆𑀥𑁄𑁇 𑀢𑀲𑁆𑀲 𑀲𑀩𑁆𑀩𑀸𑀦𑁂𑀯 𑀦𑀍𑀅𑀓𑀸𑀭𑀕𑀸𑀫𑀲𑁆𑀲 𑀫𑀕𑁆𑀕𑀸𑀦𑀺 𑀲𑀼𑀯𑀺𑀤𑀺𑀢𑀸𑀦𑀻”𑀢𑀺𑁇 “𑀲𑀺𑀬𑀸 𑀦𑀼 𑀔𑁄, 𑀫𑀸𑀡𑀯, 𑀢𑀲𑁆𑀲 𑀧𑀼𑀭𑀺𑀲𑀲𑁆𑀲 𑀦𑀍𑀅𑀓𑀸𑀭𑀕𑀸𑀫𑁂 𑀚𑀸𑀢𑀯𑀤𑁆𑀥𑀲𑁆𑀲 𑀦𑀍𑀅𑀓𑀸𑀭𑀕𑀸𑀫𑀲𑁆𑀲 𑀫𑀕𑁆𑀕𑀁 𑀧𑀼𑀝𑁆𑀞𑀲𑁆𑀲 𑀤𑀦𑁆𑀥𑀸𑀬𑀺𑀢𑀢𑁆𑀢𑀁 𑀯𑀸 𑀯𑀺𑀢𑁆𑀣𑀸𑀬𑀺𑀢𑀢𑁆𑀢𑀁 𑀯𑀸𑀢𑀺, 𑀦 𑀢𑁆𑀯𑁂𑀯 𑀢𑀣𑀸𑀕𑀢𑀲𑁆𑀲 𑀩𑁆𑀭𑀳𑁆𑀫𑀮𑁄𑀓𑀁 𑀯𑀸 𑀩𑁆𑀭𑀳𑁆𑀫𑀮𑁄𑀓𑀕𑀸𑀫𑀺𑀦𑀺𑀁 𑀯𑀸 𑀧𑀝𑀺𑀧𑀤𑀁 𑀧𑀼𑀝𑁆𑀞𑀲𑁆𑀲 𑀤𑀦𑁆𑀥𑀸𑀬𑀺𑀢𑀢𑁆𑀢𑀁 𑀯𑀸 𑀯𑀺𑀢𑁆𑀣𑀸𑀬𑀺𑀢𑀢𑁆𑀢𑀁 𑀯𑀸𑁇 𑀩𑁆𑀭𑀳𑁆𑀫𑀸𑀦𑀜𑁆𑀘𑀸𑀳𑀁, 𑀫𑀸𑀡𑀯, 𑀧𑀚𑀸𑀦𑀸𑀫𑀺 𑀩𑁆𑀭𑀳𑁆𑀫𑀮𑁄𑀓𑀜𑁆𑀘 𑀩𑁆𑀭𑀳𑁆𑀫𑀮𑁄𑀓𑀕𑀸𑀫𑀺𑀦𑀺𑀜𑁆𑀘 𑀧𑀝𑀺𑀧𑀤𑀁; 𑀬𑀣𑀸𑀧𑀝𑀺𑀧𑀦𑁆𑀦𑁄 𑀘 𑀩𑁆𑀭𑀳𑁆𑀫𑀮𑁄𑀓𑀁 𑀉𑀧𑀧𑀦𑁆𑀦𑁄 𑀢𑀜𑁆𑀘 𑀧𑀚𑀸𑀦𑀸𑀫𑀻”𑀢𑀺𑁇

1505\. “𑀲𑀼𑀢𑀁 𑀫𑁂𑀢𑀁, 𑀪𑁄 𑀕𑁄𑀢𑀫—  ‘𑀲𑀫𑀡𑁄 𑀕𑁄𑀢𑀫𑁄 𑀩𑁆𑀭𑀳𑁆𑀫𑀸𑀦𑀁 𑀲𑀳𑀩𑁆𑀬𑀢𑀸𑀬 𑀫𑀕𑁆𑀕𑀁 𑀤𑁂𑀲𑁂𑀢𑀻’𑀢𑀺𑁇 𑀲𑀸𑀥𑀼 𑀫𑁂 𑀪𑀯𑀁 𑀕𑁄𑀢𑀫𑁄 𑀩𑁆𑀭𑀳𑁆𑀫𑀸𑀦𑀁 𑀲𑀳𑀩𑁆𑀬𑀢𑀸𑀬 𑀫𑀕𑁆𑀕𑀁 𑀤𑁂𑀲𑁂𑀢𑀽”𑀢𑀺𑁇

1506\. “𑀢𑁂𑀦 𑀳𑀺, 𑀫𑀸𑀡𑀯, 𑀲𑀼𑀡𑀸𑀳𑀺, 𑀲𑀸𑀥𑀼𑀓𑀁 𑀫𑀦𑀲𑀺 𑀓𑀭𑁄𑀳𑀺, 𑀪𑀸𑀲𑀺𑀲𑁆𑀲𑀸𑀫𑀻”𑀢𑀺𑁇 “𑀏𑀯𑀁, 𑀪𑁄”𑀢𑀺 𑀔𑁄 𑀲𑀼𑀪𑁄 𑀫𑀸𑀡𑀯𑁄 𑀢𑁄𑀤𑁂𑀬𑁆𑀬𑀧𑀼𑀢𑁆𑀢𑁄 𑀪𑀕𑀯𑀢𑁄 𑀧𑀘𑁆𑀘𑀲𑁆𑀲𑁄𑀲𑀺𑁇 𑀪𑀕𑀯𑀸 𑀏𑀢𑀤𑀯𑁄𑀘—

(471.)

1507\. “𑀓𑀢𑀫𑁄 𑀘, 𑀫𑀸𑀡𑀯, 𑀩𑁆𑀭𑀳𑁆𑀫𑀸𑀦𑀁 𑀲𑀳𑀩𑁆𑀬𑀢𑀸𑀬 𑀫𑀕𑁆𑀕𑁄? 𑀇𑀥, 𑀫𑀸𑀡𑀯, 𑀪𑀺𑀓𑁆𑀔𑀼 𑀫𑁂𑀢𑁆𑀢𑀸𑀲𑀳𑀕𑀢𑁂𑀦 𑀘𑁂𑀢𑀲𑀸 𑀏𑀓𑀁 𑀤𑀺𑀲𑀁 𑀨𑀭𑀺𑀢𑁆𑀯𑀸 𑀯𑀺𑀳𑀭𑀢𑀺, 𑀢𑀣𑀸 𑀤𑀼𑀢𑀺𑀬𑀁, 𑀢𑀣𑀸 𑀢𑀢𑀺𑀬𑀁, 𑀢𑀣𑀸 𑀘𑀢𑀼𑀢𑁆𑀣𑀁; 𑀇𑀢𑀺 𑀉𑀤𑁆𑀥𑀫𑀥𑁄 𑀢𑀺𑀭𑀺𑀬𑀁 𑀲𑀩𑁆𑀩𑀥𑀺 𑀲𑀩𑁆𑀩𑀢𑁆𑀢𑀢𑀸𑀬 𑀲𑀩𑁆𑀩𑀸𑀯𑀦𑁆𑀢𑀁 𑀮𑁄𑀓𑀁 𑀫𑁂𑀢𑁆𑀢𑀸𑀲𑀳𑀕𑀢𑁂𑀦 𑀘𑁂𑀢𑀲𑀸 𑀯𑀺𑀧𑀼𑀮𑁂𑀦 𑀫𑀳𑀕𑁆𑀕𑀢𑁂𑀦 𑀅𑀧𑁆𑀧𑀫𑀸𑀡𑁂𑀦 𑀅𑀯𑁂𑀭𑁂𑀦 𑀅𑀩𑁆𑀬𑀸𑀩𑀚𑁆𑀛𑁂𑀦 𑀨𑀭𑀺𑀢𑁆𑀯𑀸 𑀯𑀺𑀳𑀭𑀢𑀺𑁇 𑀏𑀯𑀁 𑀪𑀸𑀯𑀺𑀢𑀸𑀬 𑀔𑁄, 𑀫𑀸𑀡𑀯, 𑀫𑁂𑀢𑁆𑀢𑀸𑀬 𑀘𑁂𑀢𑁄𑀯𑀺𑀫𑀼𑀢𑁆𑀢𑀺𑀬𑀸 𑀬𑀁 𑀧𑀫𑀸𑀡𑀓𑀢𑀁 𑀓𑀫𑁆𑀫𑀁 𑀦 𑀢𑀁 𑀢𑀢𑁆𑀭𑀸𑀯𑀲𑀺𑀲𑁆𑀲𑀢𑀺, 𑀦 𑀢𑀁 𑀢𑀢𑁆𑀭𑀸𑀯𑀢𑀺𑀝𑁆𑀞𑀢𑀺𑁇 𑀲𑁂𑀬𑁆𑀬𑀣𑀸𑀧𑀺, 𑀫𑀸𑀡𑀯, 𑀩𑀮𑀯𑀸 𑀲𑀗𑁆𑀔𑀥𑀫𑁄 𑀅𑀧𑁆𑀧𑀓𑀲𑀺𑀭𑁂𑀦𑁂𑀯 𑀘𑀸𑀢𑀼𑀤𑁆𑀤𑀺𑀲𑀸 𑀯𑀺𑀜𑁆𑀜𑀸𑀧𑁂𑀬𑁆𑀬; 𑀏𑀯𑀫𑁂𑀯 𑀔𑁄, 𑀫𑀸𑀡𑀯…𑀧𑁂…  𑀏𑀯𑀁 𑀪𑀸𑀯𑀺𑀢𑀸𑀬 𑀔𑁄, 𑀫𑀸𑀡𑀯, 𑀫𑁂𑀢𑁆𑀢𑀸𑀬 𑀘𑁂𑀢𑁄𑀯𑀺𑀫𑀼𑀢𑁆𑀢𑀺𑀬𑀸 𑀬𑀁 𑀧𑀫𑀸𑀡𑀓𑀢𑀁 𑀓𑀫𑁆𑀫𑀁 𑀦 𑀢𑀁 𑀢𑀢𑁆𑀭𑀸𑀯𑀲𑀺𑀲𑁆𑀲𑀢𑀺, 𑀦 𑀢𑀁 𑀢𑀢𑁆𑀭𑀸𑀯𑀢𑀺𑀝𑁆𑀞𑀢𑀺𑁇 𑀅𑀬𑀫𑁆𑀧𑀺 𑀔𑁄, 𑀫𑀸𑀡𑀯, 𑀩𑁆𑀭𑀳𑁆𑀫𑀸𑀦𑀁 𑀲𑀳𑀩𑁆𑀬𑀢𑀸𑀬 𑀫𑀕𑁆𑀕𑁄𑁇

1508\. “𑀧𑀼𑀦 𑀘𑀧𑀭𑀁, 𑀫𑀸𑀡𑀯, 𑀪𑀺𑀓𑁆𑀔𑀼 𑀓𑀭𑀼𑀡𑀸𑀲𑀳𑀕𑀢𑁂𑀦 𑀘𑁂𑀢𑀲𑀸…𑀧𑁂…  𑀫𑀼𑀤𑀺𑀢𑀸𑀲𑀳𑀕𑀢𑁂𑀦 𑀘𑁂𑀢𑀲𑀸…𑀧𑁂…  𑀉𑀧𑁂𑀓𑁆𑀔𑀸𑀲𑀳𑀕𑀢𑁂𑀦 𑀘𑁂𑀢𑀲𑀸 𑀏𑀓𑀁 𑀤𑀺𑀲𑀁 𑀨𑀭𑀺𑀢𑁆𑀯𑀸 𑀯𑀺𑀳𑀭𑀢𑀺, 𑀢𑀣𑀸 𑀤𑀼𑀢𑀺𑀬𑀁, 𑀢𑀣𑀸 𑀢𑀢𑀺𑀬𑀁, 𑀢𑀣𑀸 𑀘𑀢𑀼𑀢𑁆𑀣𑀁; 𑀇𑀢𑀺 𑀉𑀤𑁆𑀥𑀫𑀥𑁄 𑀢𑀺𑀭𑀺𑀬𑀁 𑀲𑀩𑁆𑀩𑀥𑀺 𑀲𑀩𑁆𑀩𑀢𑁆𑀢𑀢𑀸𑀬 𑀲𑀩𑁆𑀩𑀸𑀯𑀦𑁆𑀢𑀁 𑀮𑁄𑀓𑀁 𑀉𑀧𑁂𑀓𑁆𑀔𑀸𑀲𑀳𑀕𑀢𑁂𑀦 𑀘𑁂𑀢𑀲𑀸 𑀯𑀺𑀧𑀼𑀮𑁂𑀦 𑀫𑀳𑀕𑁆𑀕𑀢𑁂𑀦 𑀅𑀧𑁆𑀧𑀫𑀸𑀡𑁂𑀦 𑀅𑀯𑁂𑀭𑁂𑀦 𑀅𑀩𑁆𑀬𑀸𑀩𑀚𑁆𑀛𑁂𑀦 𑀨𑀭𑀺𑀢𑁆𑀯𑀸 𑀯𑀺𑀳𑀭𑀢𑀺𑁇 𑀏𑀯𑀁 𑀪𑀸𑀯𑀺𑀢𑀸𑀬 𑀔𑁄, 𑀫𑀸𑀡𑀯, 𑀉𑀧𑁂𑀓𑁆𑀔𑀸𑀬 𑀘𑁂𑀢𑁄𑀯𑀺𑀫𑀼𑀢𑁆𑀢𑀺𑀬𑀸 𑀬𑀁 𑀧𑀫𑀸𑀡𑀓𑀢𑀁 𑀓𑀫𑁆𑀫𑀁 𑀦 𑀢𑀁 𑀢𑀢𑁆𑀭𑀸𑀯𑀲𑀺𑀲𑁆𑀲𑀢𑀺, 𑀦 𑀢𑀁 𑀢𑀢𑁆𑀭𑀸𑀯𑀢𑀺𑀝𑁆𑀞𑀢𑀺𑁇 𑀲𑁂𑀬𑁆𑀬𑀣𑀸𑀧𑀺, 𑀫𑀸𑀡𑀯, 𑀩𑀮𑀯𑀸 𑀲𑀗𑁆𑀔𑀥𑀫𑁄 𑀅𑀧𑁆𑀧𑀓𑀲𑀺𑀭𑁂𑀦𑁂𑀯 𑀘𑀸𑀢𑀼𑀤𑁆𑀤𑀺𑀲𑀸 𑀯𑀺𑀜𑁆𑀜𑀸𑀧𑁂𑀬𑁆𑀬; 𑀏𑀯𑀫𑁂𑀯 𑀔𑁄, 𑀫𑀸𑀡𑀯…𑀧𑁂…  𑀏𑀯𑀁 𑀪𑀸𑀯𑀺𑀢𑀸𑀬 𑀔𑁄, 𑀫𑀸𑀡𑀯, 𑀉𑀧𑁂𑀓𑁆𑀔𑀸𑀬 𑀘𑁂𑀢𑁄𑀯𑀺𑀫𑀼𑀢𑁆𑀢𑀺𑀬𑀸 𑀬𑀁 𑀧𑀫𑀸𑀡𑀓𑀢𑀁 𑀓𑀫𑁆𑀫𑀁 𑀦 𑀢𑀁 𑀢𑀢𑁆𑀭𑀸𑀯𑀲𑀺𑀲𑁆𑀲𑀢𑀺, 𑀦 𑀢𑀁 𑀢𑀢𑁆𑀭𑀸𑀯𑀢𑀺𑀝𑁆𑀞𑀢𑀺𑁇 𑀅𑀬𑀫𑁆𑀧𑀺 𑀔𑁄, 𑀫𑀸𑀡𑀯, 𑀩𑁆𑀭𑀳𑁆𑀫𑀸𑀦𑀁 𑀲𑀳𑀩𑁆𑀬𑀢𑀸𑀬 𑀫𑀕𑁆𑀕𑁄”𑀢𑀺𑁇

(472.)

1509\. 𑀏𑀯𑀁 𑀯𑀼𑀢𑁆𑀢𑁂, 𑀲𑀼𑀪𑁄 𑀫𑀸𑀡𑀯𑁄 𑀢𑁄𑀤𑁂𑀬𑁆𑀬𑀧𑀼𑀢𑁆𑀢𑁄 𑀪𑀕𑀯𑀦𑁆𑀢𑀁 𑀏𑀢𑀤𑀯𑁄𑀘—  “𑀅𑀪𑀺𑀓𑁆𑀓𑀦𑁆𑀢𑀁, 𑀪𑁄 𑀕𑁄𑀢𑀫, 𑀅𑀪𑀺𑀓𑁆𑀓𑀦𑁆𑀢𑀁, 𑀪𑁄 𑀕𑁄𑀢𑀫𑁇 𑀲𑁂𑀬𑁆𑀬𑀣𑀸𑀧𑀺, 𑀪𑁄 𑀕𑁄𑀢𑀫, 𑀦𑀺𑀓𑁆𑀓𑀼𑀚𑁆𑀚𑀺𑀢𑀁 𑀯𑀸 𑀉𑀓𑁆𑀓𑀼𑀚𑁆𑀚𑁂𑀬𑁆𑀬, 𑀧𑀝𑀺𑀘𑁆𑀙𑀦𑁆𑀦𑀁 𑀯𑀸 𑀯𑀺𑀯𑀭𑁂𑀬𑁆𑀬, 𑀫𑀽𑀍𑀳𑀲𑁆𑀲 𑀯𑀸 𑀫𑀕𑁆𑀕𑀁 𑀆𑀘𑀺𑀓𑁆𑀔𑁂𑀬𑁆𑀬, 𑀅𑀦𑁆𑀥𑀓𑀸𑀭𑁂 𑀯𑀸 𑀢𑁂𑀮𑀧𑀚𑁆𑀚𑁄𑀢𑀁 𑀥𑀸𑀭𑁂𑀬𑁆𑀬—  ‘𑀘𑀓𑁆𑀔𑀼𑀫𑀦𑁆𑀢𑁄 𑀭𑀽𑀧𑀸𑀦𑀺 𑀤𑀓𑁆𑀔𑀦𑁆𑀢𑀻’𑀢𑀺; 𑀏𑀯𑀫𑁂𑀯𑀁 𑀪𑁄𑀢𑀸 𑀕𑁄𑀢𑀫𑁂𑀦 𑀅𑀦𑁂𑀓𑀧𑀭𑀺𑀬𑀸𑀬𑁂𑀦 𑀥𑀫𑁆𑀫𑁄 𑀧𑀓𑀸𑀲𑀺𑀢𑁄𑁇 𑀏𑀲𑀸𑀳𑀁 𑀪𑀯𑀦𑁆𑀢𑀁 𑀕𑁄𑀢𑀫𑀁 𑀲𑀭𑀡𑀁 𑀕𑀘𑁆𑀙𑀸𑀫𑀺 𑀥𑀫𑁆𑀫𑀜𑁆𑀘 𑀪𑀺𑀓𑁆𑀔𑀼𑀲𑀁𑀖𑀜𑁆𑀘𑁇 𑀉𑀧𑀸𑀲𑀓𑀁 𑀫𑀁 𑀪𑀯𑀁 𑀕𑁄𑀢𑀫𑁄 𑀥𑀸𑀭𑁂𑀢𑀼 𑀅𑀚𑁆𑀚𑀢𑀕𑁆𑀕𑁂 𑀧𑀸𑀡𑀼𑀧𑁂𑀢𑀁 𑀲𑀭𑀡𑀁 𑀕𑀢𑀁𑁇 𑀳𑀦𑁆𑀤 𑀘 𑀤𑀸𑀦𑀺 𑀫𑀬𑀁, 𑀪𑁄 𑀕𑁄𑀢𑀫, 𑀕𑀘𑁆𑀙𑀸𑀫; 𑀩𑀳𑀼𑀓𑀺𑀘𑁆𑀘𑀸 𑀫𑀬𑀁 𑀩𑀳𑀼𑀓𑀭𑀡𑀻𑀬𑀸”𑀢𑀺𑁇 “𑀬𑀲𑁆𑀲𑀤𑀸𑀦𑀺 𑀢𑁆𑀯𑀁, 𑀫𑀸𑀡𑀯, 𑀓𑀸𑀮𑀁 𑀫𑀜𑁆𑀜𑀲𑀻”𑀢𑀺𑁇 𑀅𑀣 𑀔𑁄 𑀲𑀼𑀪𑁄 𑀫𑀸𑀡𑀯𑁄 𑀢𑁄𑀤𑁂𑀬𑁆𑀬𑀧𑀼𑀢𑁆𑀢𑁄 𑀪𑀕𑀯𑀢𑁄 𑀪𑀸𑀲𑀺𑀢𑀁 𑀅𑀪𑀺𑀦𑀦𑁆𑀤𑀺𑀢𑁆𑀯𑀸 𑀅𑀦𑀼𑀫𑁄𑀤𑀺𑀢𑁆𑀯𑀸 𑀉𑀝𑁆𑀞𑀸𑀬𑀸𑀲𑀦𑀸 𑀪𑀕𑀯𑀦𑁆𑀢𑀁 𑀅𑀪𑀺𑀯𑀸𑀤𑁂𑀢𑁆𑀯𑀸 𑀧𑀤𑀓𑁆𑀔𑀺𑀡𑀁 𑀓𑀢𑁆𑀯𑀸 𑀧𑀓𑁆𑀓𑀸𑀫𑀺𑁇

1510\. 𑀢𑁂𑀦 𑀔𑁄 𑀧𑀦 𑀲𑀫𑀬𑁂𑀦 𑀚𑀸𑀡𑀼𑀲𑁆𑀲𑁄𑀡𑀺 𑀩𑁆𑀭𑀸𑀳𑁆𑀫𑀡𑁄 𑀲𑀩𑁆𑀩𑀲𑁂𑀢𑁂𑀦 𑀯𑀍𑀅𑀯𑀸𑀪𑀺𑀭𑀣𑁂𑀦 𑀲𑀸𑀯𑀢𑁆𑀣𑀺𑀬𑀸 𑀦𑀺𑀬𑁆𑀬𑀸𑀢𑀺 𑀤𑀺𑀯𑀸 𑀤𑀺𑀯𑀲𑁆𑀲𑁇 𑀅𑀤𑁆𑀤𑀲𑀸 𑀔𑁄 𑀚𑀸𑀡𑀼𑀲𑁆𑀲𑁄𑀡𑀺 𑀩𑁆𑀭𑀸𑀳𑁆𑀫𑀡𑁄 𑀲𑀼𑀪𑀁 𑀫𑀸𑀡𑀯𑀁 𑀢𑁄𑀤𑁂𑀬𑁆𑀬𑀧𑀼𑀢𑁆𑀢𑀁 𑀤𑀽𑀭𑀢𑁄𑀯 𑀆𑀕𑀘𑁆𑀙𑀦𑁆𑀢𑀁𑁇 𑀤𑀺𑀲𑁆𑀯𑀸𑀦 𑀲𑀼𑀪𑀁 𑀫𑀸𑀡𑀯𑀁 𑀢𑁄𑀤𑁂𑀬𑁆𑀬𑀧𑀼𑀢𑁆𑀢𑀁 𑀏𑀢𑀤𑀯𑁄𑀘—  “𑀳𑀦𑁆𑀤 𑀓𑀼𑀢𑁄 𑀦𑀼 𑀪𑀯𑀁 𑀪𑀸𑀭𑀤𑁆𑀯𑀸𑀚𑁄 𑀆𑀕𑀘𑁆𑀙𑀢𑀺 𑀤𑀺𑀯𑀸 𑀤𑀺𑀯𑀲𑁆𑀲𑀸”𑀢𑀺? “𑀇𑀢𑁄 𑀳𑀺 𑀔𑁄 𑀅𑀳𑀁, 𑀪𑁄, 𑀆𑀕𑀘𑁆𑀙𑀸𑀫𑀺 𑀲𑀫𑀡𑀲𑁆𑀲 𑀕𑁄𑀢𑀫𑀲𑁆𑀲 𑀲𑀦𑁆𑀢𑀺𑀓𑀸”𑀢𑀺𑁇 “𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀪𑀯𑀁 𑀪𑀸𑀭𑀤𑁆𑀯𑀸𑀚𑁄 𑀲𑀫𑀡𑀲𑁆𑀲 𑀕𑁄𑀢𑀫𑀲𑁆𑀲 𑀧𑀜𑁆𑀜𑀸𑀯𑁂𑀬𑁆𑀬𑀢𑁆𑀢𑀺𑀬𑀁 𑀧𑀡𑁆𑀟𑀺𑀢𑁄 𑀫𑀜𑁆𑀜𑁂𑀢𑀺”? “𑀓𑁄 𑀘𑀸𑀳𑀁, 𑀪𑁄, 𑀓𑁄 𑀘 𑀲𑀫𑀡𑀲𑁆𑀲 𑀕𑁄𑀢𑀫𑀲𑁆𑀲 𑀧𑀜𑁆𑀜𑀸𑀯𑁂𑀬𑁆𑀬𑀢𑁆𑀢𑀺𑀬𑀁 𑀚𑀸𑀦𑀺𑀲𑁆𑀲𑀸𑀫𑀺? 𑀲𑁄𑀧𑀺 𑀦𑀽𑀦𑀲𑁆𑀲 𑀢𑀸𑀤𑀺𑀲𑁄𑀯 𑀬𑁄 𑀲𑀫𑀡𑀲𑁆𑀲 𑀕𑁄𑀢𑀫𑀲𑁆𑀲 𑀧𑀜𑁆𑀜𑀸𑀯𑁂𑀬𑁆𑀬𑀢𑁆𑀢𑀺𑀬𑀁 𑀚𑀸𑀦𑁂𑀬𑁆𑀬𑀸”𑀢𑀺𑁇 “𑀉𑀍𑀆𑀭𑀸𑀬 𑀔𑀮𑀼 𑀪𑀯𑀁 𑀪𑀸𑀭𑀤𑁆𑀯𑀸𑀚𑁄 𑀲𑀫𑀡𑀁 𑀕𑁄𑀢𑀫𑀁 𑀧𑀲𑀁𑀲𑀸𑀬 𑀧𑀲𑀁𑀲𑀢𑀻”𑀢𑀺𑁇 “𑀓𑁄 𑀘𑀸𑀳𑀁, 𑀪𑁄, 𑀓𑁄 𑀘 𑀲𑀫𑀡𑀁 𑀕𑁄𑀢𑀫𑀁 𑀧𑀲𑀁𑀲𑀺𑀲𑁆𑀲𑀸𑀫𑀺? 𑀧𑀲𑀢𑁆𑀣𑀧𑀲𑀢𑁆𑀣𑁄𑀯 𑀲𑁄 𑀪𑀯𑀁 𑀕𑁄𑀢𑀫𑁄 𑀲𑁂𑀝𑁆𑀞𑁄 𑀤𑁂𑀯𑀫𑀦𑀼𑀲𑁆𑀲𑀸𑀦𑀁𑁇 𑀬𑁂 𑀘𑀺𑀫𑁂, 𑀪𑁄, 𑀩𑁆𑀭𑀸𑀳𑁆𑀫𑀡𑀸 𑀧𑀜𑁆𑀘 𑀥𑀫𑁆𑀫𑁂 𑀧𑀜𑁆𑀜𑀧𑁂𑀦𑁆𑀢𑀺 𑀧𑀼𑀜𑁆𑀜𑀲𑁆𑀲 𑀓𑀺𑀭𑀺𑀬𑀸𑀬 𑀓𑀼𑀲𑀮𑀲𑁆𑀲 𑀆𑀭𑀸𑀥𑀦𑀸𑀬; 𑀘𑀺𑀢𑁆𑀢𑀲𑁆𑀲𑁂𑀢𑁂 𑀲𑀫𑀡𑁄 𑀕𑁄𑀢𑀫𑁄 𑀧𑀭𑀺𑀓𑁆𑀔𑀸𑀭𑁂 𑀯𑀤𑁂𑀢𑀺—  𑀬𑀤𑀺𑀤𑀁 𑀘𑀺𑀢𑁆𑀢𑀁 𑀅𑀯𑁂𑀭𑀁 𑀅𑀩𑁆𑀬𑀸𑀩𑀚𑁆𑀛𑀁 𑀢𑀲𑁆𑀲 𑀪𑀸𑀯𑀦𑀸𑀬𑀸”𑀢𑀺𑁇

1511\. 𑀏𑀯𑀁 𑀯𑀼𑀢𑁆𑀢𑁂, 𑀚𑀸𑀡𑀼𑀲𑁆𑀲𑁄𑀡𑀺 𑀩𑁆𑀭𑀸𑀳𑁆𑀫𑀡𑁄 𑀲𑀩𑁆𑀩𑀲𑁂𑀢𑀸 𑀯𑀍𑀅𑀯𑀸𑀪𑀺𑀭𑀣𑀸 𑀑𑀭𑁄𑀳𑀺𑀢𑁆𑀯𑀸 𑀏𑀓𑀁𑀲𑀁 𑀉𑀢𑁆𑀢𑀭𑀸𑀲𑀗𑁆𑀕𑀁 𑀓𑀭𑀺𑀢𑁆𑀯𑀸 𑀬𑁂𑀦 𑀪𑀕𑀯𑀸 𑀢𑁂𑀦𑀜𑁆𑀚𑀮𑀺𑀁 𑀧𑀡𑀸𑀫𑁂𑀢𑁆𑀯𑀸 𑀉𑀤𑀸𑀦𑀁 𑀉𑀤𑀸𑀦𑁂𑀲𑀺—  “𑀮𑀸𑀪𑀸 𑀭𑀜𑁆𑀜𑁄 𑀧𑀲𑁂𑀦𑀤𑀺𑀲𑁆𑀲 𑀓𑁄𑀲𑀮𑀲𑁆𑀲, 𑀲𑀼𑀮𑀤𑁆𑀥𑀮𑀸𑀪𑀸 𑀭𑀜𑁆𑀜𑁄 𑀧𑀲𑁂𑀦𑀤𑀺𑀲𑁆𑀲 𑀓𑁄𑀲𑀮𑀲𑁆𑀲 𑀬𑀲𑁆𑀲 𑀯𑀺𑀚𑀺𑀢𑁂 𑀢𑀣𑀸𑀕𑀢𑁄 𑀯𑀺𑀳𑀭𑀢𑀺 𑀅𑀭𑀳𑀁 𑀲𑀫𑁆𑀫𑀸𑀲𑀫𑁆𑀩𑀼𑀤𑁆𑀥𑁄”𑀢𑀺𑁇

---

1512\. 𑀲𑀼𑀪𑀲𑀼𑀢𑁆𑀢𑀁 𑀦𑀺𑀝𑁆𑀞𑀺𑀢𑀁 𑀦𑀯𑀫𑀁𑁇



[Go to previous page (5.8 Vāseṭṭhasutta)](5.8.md) / [Go to parent page (5 Brāhmaṇavagga)](../5.md) / [Go to next page (5.10 Saṅgāravasutta)](5.10.md)


