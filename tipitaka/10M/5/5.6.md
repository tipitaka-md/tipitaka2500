
[Home](/) / [10M Majjhimapaṇṇāsapāḷi](/tipitaka/10M.md) / [5 Brāhmaṇavagga](/tipitaka/10M/5.md)

# 𑁫𑁇𑁬 𑀏𑀲𑀼𑀓𑀸𑀭𑀻𑀲𑀼𑀢𑁆𑀢

### 𑀩𑁆𑀭𑀸𑀳𑁆𑀫𑀡𑀯𑀕𑁆𑀕

### 𑀏𑀲𑀼𑀓𑀸𑀭𑀻𑀲𑀼𑀢𑁆𑀢

(436.)

1349. 𑀏𑀯𑀁 𑀫𑁂 𑀲𑀼𑀢𑀁—  𑀏𑀓𑀁 𑀲𑀫𑀬𑀁 𑀪𑀕𑀯𑀸 𑀲𑀸𑀯𑀢𑁆𑀣𑀺𑀬𑀁 𑀯𑀺𑀳𑀭𑀢𑀺 𑀚𑁂𑀢𑀯𑀦𑁂 𑀅𑀦𑀸𑀣𑀧𑀺𑀡𑁆𑀟𑀺𑀓𑀲𑁆𑀲 𑀆𑀭𑀸𑀫𑁂𑁇 𑀅𑀣 𑀔𑁄 𑀏𑀲𑀼𑀓𑀸𑀭𑀻 𑀩𑁆𑀭𑀸𑀳𑁆𑀫𑀡𑁄 𑀬𑁂𑀦 𑀪𑀕𑀯𑀸 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀪𑀕𑀯𑀢𑀸 𑀲𑀤𑁆𑀥𑀺𑀁 𑀲𑀫𑁆𑀫𑁄𑀤𑀺𑁇 𑀲𑀫𑁆𑀫𑁄𑀤𑀦𑀻𑀬𑀁 𑀓𑀣𑀁 𑀲𑀸𑀭𑀡𑀻𑀬𑀁 𑀯𑀻𑀢𑀺𑀲𑀸𑀭𑁂𑀢𑁆𑀯𑀸 𑀏𑀓𑀫𑀦𑁆𑀢𑀁 𑀦𑀺𑀲𑀻𑀤𑀺𑁇 𑀏𑀓𑀫𑀦𑁆𑀢𑀁 𑀦𑀺𑀲𑀺𑀦𑁆𑀦𑁄 𑀔𑁄 𑀏𑀲𑀼𑀓𑀸𑀭𑀻 𑀩𑁆𑀭𑀸𑀳𑁆𑀫𑀡𑁄 𑀪𑀕𑀯𑀦𑁆𑀢𑀁 𑀏𑀢𑀤𑀯𑁄𑀘—  “𑀩𑁆𑀭𑀸𑀳𑁆𑀫𑀡𑀸, 𑀪𑁄 𑀕𑁄𑀢𑀫, 𑀘𑀢𑀲𑁆𑀲𑁄 𑀧𑀸𑀭𑀺𑀘𑀭𑀺𑀬𑀸 𑀧𑀜𑁆𑀜𑀧𑁂𑀦𑁆𑀢𑀺—  𑀩𑁆𑀭𑀸𑀳𑁆𑀫𑀡𑀲𑁆𑀲 𑀧𑀸𑀭𑀺𑀘𑀭𑀺𑀬𑀁 𑀧𑀜𑁆𑀜𑀧𑁂𑀦𑁆𑀢𑀺, 𑀔𑀢𑁆𑀢𑀺𑀬𑀲𑁆𑀲 𑀧𑀸𑀭𑀺𑀘𑀭𑀺𑀬𑀁 𑀧𑀜𑁆𑀜𑀧𑁂𑀦𑁆𑀢𑀺, 𑀯𑁂𑀲𑁆𑀲𑀲𑁆𑀲 𑀧𑀸𑀭𑀺𑀘𑀭𑀺𑀬𑀁 𑀧𑀜𑁆𑀜𑀧𑁂𑀦𑁆𑀢𑀺, 𑀲𑀼𑀤𑁆𑀤𑀲𑁆𑀲 𑀧𑀸𑀭𑀺𑀘𑀭𑀺𑀬𑀁 𑀧𑀜𑁆𑀜𑀧𑁂𑀦𑁆𑀢𑀺𑁇 𑀢𑀢𑁆𑀭𑀺𑀤𑀁, 𑀪𑁄 𑀕𑁄𑀢𑀫, 𑀩𑁆𑀭𑀸𑀳𑁆𑀫𑀡𑀸 𑀩𑁆𑀭𑀸𑀳𑁆𑀫𑀡𑀲𑁆𑀲 𑀧𑀸𑀭𑀺𑀘𑀭𑀺𑀬𑀁 𑀧𑀜𑁆𑀜𑀧𑁂𑀦𑁆𑀢𑀺—  ‘𑀩𑁆𑀭𑀸𑀳𑁆𑀫𑀡𑁄 𑀯𑀸 𑀩𑁆𑀭𑀸𑀳𑁆𑀫𑀡𑀁 𑀧𑀭𑀺𑀘𑀭𑁂𑀬𑁆𑀬, 𑀔𑀢𑁆𑀢𑀺𑀬𑁄 𑀯𑀸 𑀩𑁆𑀭𑀸𑀳𑁆𑀫𑀡𑀁 𑀧𑀭𑀺𑀘𑀭𑁂𑀬𑁆𑀬, 𑀯𑁂𑀲𑁆𑀲𑁄 𑀯𑀸 𑀩𑁆𑀭𑀸𑀳𑁆𑀫𑀡𑀁 𑀧𑀭𑀺𑀘𑀭𑁂𑀬𑁆𑀬, 𑀲𑀼𑀤𑁆𑀤𑁄 𑀯𑀸 𑀩𑁆𑀭𑀸𑀳𑁆𑀫𑀡𑀁 𑀧𑀭𑀺𑀘𑀭𑁂𑀬𑁆𑀬𑀸’𑀢𑀺𑁇 𑀇𑀤𑀁 𑀔𑁄, 𑀪𑁄 𑀕𑁄𑀢𑀫, 𑀩𑁆𑀭𑀸𑀳𑁆𑀫𑀡𑀸 𑀩𑁆𑀭𑀸𑀳𑁆𑀫𑀡𑀲𑁆𑀲 𑀧𑀸𑀭𑀺𑀘𑀭𑀺𑀬𑀁 𑀧𑀜𑁆𑀜𑀧𑁂𑀦𑁆𑀢𑀺𑁇 𑀢𑀢𑁆𑀭𑀺𑀤𑀁, 𑀪𑁄 𑀕𑁄𑀢𑀫, 𑀩𑁆𑀭𑀸𑀳𑁆𑀫𑀡𑀸 𑀔𑀢𑁆𑀢𑀺𑀬𑀲𑁆𑀲 𑀧𑀸𑀭𑀺𑀘𑀭𑀺𑀬𑀁 𑀧𑀜𑁆𑀜𑀧𑁂𑀦𑁆𑀢𑀺—  ‘𑀔𑀢𑁆𑀢𑀺𑀬𑁄 𑀯𑀸 𑀔𑀢𑁆𑀢𑀺𑀬𑀁 𑀧𑀭𑀺𑀘𑀭𑁂𑀬𑁆𑀬, 𑀯𑁂𑀲𑁆𑀲𑁄 𑀯𑀸 𑀔𑀢𑁆𑀢𑀺𑀬𑀁 𑀧𑀭𑀺𑀘𑀭𑁂𑀬𑁆𑀬, 𑀲𑀼𑀤𑁆𑀤𑁄 𑀯𑀸 𑀔𑀢𑁆𑀢𑀺𑀬𑀁 𑀧𑀭𑀺𑀘𑀭𑁂𑀬𑁆𑀬𑀸’𑀢𑀺𑁇 𑀇𑀤𑀁 𑀔𑁄, 𑀪𑁄 𑀕𑁄𑀢𑀫, 𑀩𑁆𑀭𑀸𑀳𑁆𑀫𑀡𑀸 𑀔𑀢𑁆𑀢𑀺𑀬𑀲𑁆𑀲 𑀧𑀸𑀭𑀺𑀘𑀭𑀺𑀬𑀁 𑀧𑀜𑁆𑀜𑀧𑁂𑀦𑁆𑀢𑀺𑁇 𑀢𑀢𑁆𑀭𑀺𑀤𑀁, 𑀪𑁄 𑀕𑁄𑀢𑀫, 𑀩𑁆𑀭𑀸𑀳𑁆𑀫𑀡𑀸 𑀯𑁂𑀲𑁆𑀲𑀲𑁆𑀲 𑀧𑀸𑀭𑀺𑀘𑀭𑀺𑀬𑀁 𑀧𑀜𑁆𑀜𑀧𑁂𑀦𑁆𑀢𑀺—  ‘𑀯𑁂𑀲𑁆𑀲𑁄 𑀯𑀸 𑀯𑁂𑀲𑁆𑀲𑀁 𑀧𑀭𑀺𑀘𑀭𑁂𑀬𑁆𑀬, 𑀲𑀼𑀤𑁆𑀤𑁄 𑀯𑀸 𑀯𑁂𑀲𑁆𑀲𑀁 𑀧𑀭𑀺𑀘𑀭𑁂𑀬𑁆𑀬𑀸’𑀢𑀺𑁇 𑀇𑀤𑀁 𑀔𑁄, 𑀪𑁄 𑀕𑁄𑀢𑀫, 𑀩𑁆𑀭𑀸𑀳𑁆𑀫𑀡𑀸 𑀯𑁂𑀲𑁆𑀲𑀲𑁆𑀲 𑀧𑀸𑀭𑀺𑀘𑀭𑀺𑀬𑀁 𑀧𑀜𑁆𑀜𑀧𑁂𑀦𑁆𑀢𑀺𑁇 𑀢𑀢𑁆𑀭𑀺𑀤𑀁, 𑀪𑁄 𑀕𑁄𑀢𑀫, 𑀩𑁆𑀭𑀸𑀳𑁆𑀫𑀡𑀸 𑀲𑀼𑀤𑁆𑀤𑀲𑁆𑀲 𑀧𑀸𑀭𑀺𑀘𑀭𑀺𑀬𑀁 𑀧𑀜𑁆𑀜𑀧𑁂𑀦𑁆𑀢𑀺—  ‘𑀲𑀼𑀤𑁆𑀤𑁄𑀯 𑀲𑀼𑀤𑁆𑀤𑀁 𑀧𑀭𑀺𑀘𑀭𑁂𑀬𑁆𑀬𑁇 𑀓𑁄 𑀧𑀦𑀜𑁆𑀜𑁄 𑀲𑀼𑀤𑁆𑀤𑀁 𑀧𑀭𑀺𑀘𑀭𑀺𑀲𑁆𑀲𑀢𑀻’𑀢𑀺? 𑀇𑀤𑀁 𑀔𑁄, 𑀪𑁄 𑀕𑁄𑀢𑀫, 𑀩𑁆𑀭𑀸𑀳𑁆𑀫𑀡𑀸 𑀲𑀼𑀤𑁆𑀤𑀲𑁆𑀲 𑀧𑀸𑀭𑀺𑀘𑀭𑀺𑀬𑀁 𑀧𑀜𑁆𑀜𑀧𑁂𑀦𑁆𑀢𑀺𑁇 𑀩𑁆𑀭𑀸𑀳𑁆𑀫𑀡𑀸, 𑀪𑁄 𑀕𑁄𑀢𑀫, 𑀇𑀫𑀸 𑀘𑀢𑀲𑁆𑀲𑁄 𑀧𑀸𑀭𑀺𑀘𑀭𑀺𑀬𑀸 𑀧𑀜𑁆𑀜𑀧𑁂𑀦𑁆𑀢𑀺𑁇 𑀇𑀥 𑀪𑀯𑀁 𑀕𑁄𑀢𑀫𑁄 𑀓𑀺𑀫𑀸𑀳𑀸”𑀢𑀺?

(437.)

1350. “𑀓𑀺𑀁 𑀧𑀦, 𑀩𑁆𑀭𑀸𑀳𑁆𑀫𑀡, 𑀲𑀩𑁆𑀩𑁄 𑀮𑁄𑀓𑁄 𑀩𑁆𑀭𑀸𑀳𑁆𑀫𑀡𑀸𑀦𑀁 𑀏𑀢𑀤𑀩𑁆𑀪𑀦𑀼𑀚𑀸𑀦𑀸𑀢𑀺—  ‘𑀇𑀫𑀸 𑀘𑀢𑀲𑁆𑀲𑁄 𑀧𑀸𑀭𑀺𑀘𑀭𑀺𑀬𑀸 𑀧𑀜𑁆𑀜𑀧𑁂𑀦𑁆𑀢𑀽’”𑀢𑀺? “𑀦𑁄 𑀳𑀺𑀤𑀁, 𑀪𑁄 𑀕𑁄𑀢𑀫”𑁇 “𑀲𑁂𑀬𑁆𑀬𑀣𑀸𑀧𑀺, 𑀩𑁆𑀭𑀸𑀳𑁆𑀫𑀡, 𑀧𑀼𑀭𑀺𑀲𑁄 𑀤𑀮𑀺𑀤𑁆𑀤𑁄 𑀅𑀲𑁆𑀲𑀓𑁄 𑀅𑀦𑀸𑀍𑀳𑀺𑀬𑁄𑁇 𑀢𑀲𑁆𑀲 𑀅𑀓𑀸𑀫𑀲𑁆𑀲 𑀩𑀺𑀮𑀁 𑀑𑀮𑀕𑁆𑀕𑁂𑀬𑁆𑀬𑀼𑀁—  ‘𑀇𑀤𑀁 𑀢𑁂, 𑀅𑀫𑁆𑀪𑁄 𑀧𑀼𑀭𑀺𑀲, 𑀫𑀁𑀲𑀁 𑀔𑀸𑀤𑀺𑀢𑀩𑁆𑀩𑀁, 𑀫𑀽𑀮𑀜𑁆𑀘 𑀅𑀦𑀼𑀧𑁆𑀧𑀤𑀸𑀢𑀩𑁆𑀩𑀦𑁆’𑀢𑀺𑁇 𑀏𑀯𑀫𑁂𑀯 𑀔𑁄, 𑀩𑁆𑀭𑀸𑀳𑁆𑀫𑀡, 𑀩𑁆𑀭𑀸𑀳𑁆𑀫𑀡𑀸 𑀅𑀧𑁆𑀧𑀝𑀺𑀜𑁆𑀜𑀸𑀬 𑀢𑁂𑀲𑀁 𑀲𑀫𑀡𑀩𑁆𑀭𑀸𑀳𑁆𑀫𑀡𑀸𑀦𑀁, 𑀅𑀣 𑀘 𑀧𑀦𑀺𑀫𑀸 𑀘𑀢𑀲𑁆𑀲𑁄 𑀧𑀸𑀭𑀺𑀘𑀭𑀺𑀬𑀸 𑀧𑀜𑁆𑀜𑀧𑁂𑀦𑁆𑀢𑀺𑁇 𑀦𑀸𑀳𑀁, 𑀩𑁆𑀭𑀸𑀳𑁆𑀫𑀡, ‘𑀲𑀩𑁆𑀩𑀁 𑀧𑀭𑀺𑀘𑀭𑀺𑀢𑀩𑁆𑀩𑀦𑁆’𑀢𑀺 𑀯𑀤𑀸𑀫𑀺; 𑀦𑀸𑀳𑀁, 𑀩𑁆𑀭𑀸𑀳𑁆𑀫𑀡, ‘𑀲𑀩𑁆𑀩𑀁 𑀦 𑀧𑀭𑀺𑀘𑀭𑀺𑀢𑀩𑁆𑀩𑀦𑁆’𑀢𑀺 𑀯𑀤𑀸𑀫𑀺𑁇 𑀬𑀁 𑀳𑀺𑀲𑁆𑀲, 𑀩𑁆𑀭𑀸𑀳𑁆𑀫𑀡, 𑀧𑀭𑀺𑀘𑀭𑀢𑁄 𑀧𑀸𑀭𑀺𑀘𑀭𑀺𑀬𑀸𑀳𑁂𑀢𑀼 𑀧𑀸𑀧𑀺𑀬𑁄 𑀅𑀲𑁆𑀲 𑀦 𑀲𑁂𑀬𑁆𑀬𑁄, 𑀦𑀸𑀳𑀁 𑀢𑀁 ‘𑀧𑀭𑀺𑀘𑀭𑀺𑀢𑀩𑁆𑀩𑀦𑁆’𑀢𑀺 𑀯𑀤𑀸𑀫𑀺; 𑀬𑀜𑁆𑀘 𑀔𑁆𑀯𑀸𑀲𑁆𑀲, 𑀩𑁆𑀭𑀸𑀳𑁆𑀫𑀡, 𑀧𑀭𑀺𑀘𑀭𑀢𑁄 𑀧𑀸𑀭𑀺𑀘𑀭𑀺𑀬𑀸𑀳𑁂𑀢𑀼 𑀲𑁂𑀬𑁆𑀬𑁄 𑀅𑀲𑁆𑀲 𑀦 𑀧𑀸𑀧𑀺𑀬𑁄 𑀢𑀫𑀳𑀁 ‘𑀧𑀭𑀺𑀘𑀭𑀺𑀢𑀩𑁆𑀩𑀦𑁆’𑀢𑀺 𑀯𑀤𑀸𑀫𑀺𑁇 𑀔𑀢𑁆𑀢𑀺𑀬𑀜𑁆𑀘𑁂𑀧𑀺, 𑀩𑁆𑀭𑀸𑀳𑁆𑀫𑀡, 𑀏𑀯𑀁 𑀧𑀼𑀘𑁆𑀙𑁂𑀬𑁆𑀬𑀼𑀁—  ‘𑀬𑀁 𑀯𑀸 𑀢𑁂 𑀧𑀭𑀺𑀘𑀭𑀢𑁄 𑀧𑀸𑀭𑀺𑀘𑀭𑀺𑀬𑀸𑀳𑁂𑀢𑀼 𑀧𑀸𑀧𑀺𑀬𑁄 𑀅𑀲𑁆𑀲 𑀦 𑀲𑁂𑀬𑁆𑀬𑁄, 𑀬𑀁 𑀯𑀸 𑀢𑁂 𑀧𑀭𑀺𑀘𑀭𑀢𑁄 𑀧𑀸𑀭𑀺𑀘𑀭𑀺𑀬𑀸𑀳𑁂𑀢𑀼 𑀲𑁂𑀬𑁆𑀬𑁄 𑀅𑀲𑁆𑀲 𑀦 𑀧𑀸𑀧𑀺𑀬𑁄; 𑀓𑀫𑁂𑀢𑁆𑀣 𑀧𑀭𑀺𑀘𑀭𑁂𑀬𑁆𑀬𑀸𑀲𑀻’𑀢𑀺, 𑀔𑀢𑁆𑀢𑀺𑀬𑁄𑀧𑀺 𑀳𑀺, 𑀩𑁆𑀭𑀸𑀳𑁆𑀫𑀡, 𑀲𑀫𑁆𑀫𑀸 𑀩𑁆𑀬𑀸𑀓𑀭𑀫𑀸𑀦𑁄 𑀏𑀯𑀁 𑀩𑁆𑀬𑀸𑀓𑀭𑁂𑀬𑁆𑀬—  ‘𑀬𑀜𑁆𑀳𑀺 𑀫𑁂 𑀧𑀭𑀺𑀘𑀭𑀢𑁄 𑀧𑀸𑀭𑀺𑀘𑀭𑀺𑀬𑀸𑀳𑁂𑀢𑀼 𑀧𑀸𑀧𑀺𑀬𑁄 𑀅𑀲𑁆𑀲 𑀦 𑀲𑁂𑀬𑁆𑀬𑁄, 𑀦𑀸𑀳𑀁 𑀢𑀁 𑀧𑀭𑀺𑀘𑀭𑁂𑀬𑁆𑀬𑀁; 𑀬𑀜𑁆𑀘 𑀔𑁄 𑀫𑁂 𑀧𑀭𑀺𑀘𑀭𑀢𑁄 𑀧𑀸𑀭𑀺𑀘𑀭𑀺𑀬𑀸𑀳𑁂𑀢𑀼 𑀲𑁂𑀬𑁆𑀬𑁄 𑀅𑀲𑁆𑀲 𑀦 𑀧𑀸𑀧𑀺𑀬𑁄 𑀢𑀫𑀳𑀁 𑀧𑀭𑀺𑀘𑀭𑁂𑀬𑁆𑀬𑀦𑁆’𑀢𑀺𑁇 𑀩𑁆𑀭𑀸𑀳𑁆𑀫𑀡𑀜𑁆𑀘𑁂𑀧𑀺, 𑀩𑁆𑀭𑀸𑀳𑁆𑀫𑀡…𑀧𑁂…  𑀯𑁂𑀲𑁆𑀲𑀜𑁆𑀘𑁂𑀧𑀺, 𑀩𑁆𑀭𑀸𑀳𑁆𑀫𑀡…𑀧𑁂…  𑀲𑀼𑀤𑁆𑀤𑀜𑁆𑀘𑁂𑀧𑀺, 𑀩𑁆𑀭𑀸𑀳𑁆𑀫𑀡, 𑀏𑀯𑀁 𑀧𑀼𑀘𑁆𑀙𑁂𑀬𑁆𑀬𑀼𑀁—  ‘𑀬𑀁 𑀯𑀸 𑀢𑁂 𑀧𑀭𑀺𑀘𑀭𑀢𑁄 𑀧𑀸𑀭𑀺𑀘𑀭𑀺𑀬𑀸𑀳𑁂𑀢𑀼 𑀧𑀸𑀧𑀺𑀬𑁄 𑀅𑀲𑁆𑀲 𑀦 𑀲𑁂𑀬𑁆𑀬𑁄, 𑀬𑀁 𑀯𑀸 𑀢𑁂 𑀧𑀭𑀺𑀘𑀭𑀢𑁄 𑀧𑀸𑀭𑀺𑀘𑀭𑀺𑀬𑀸𑀳𑁂𑀢𑀼 𑀲𑁂𑀬𑁆𑀬𑁄 𑀅𑀲𑁆𑀲 𑀦 𑀧𑀸𑀧𑀺𑀬𑁄; 𑀓𑀫𑁂𑀢𑁆𑀣 𑀧𑀭𑀺𑀘𑀭𑁂𑀬𑁆𑀬𑀸𑀲𑀻’𑀢𑀺, 𑀲𑀼𑀤𑁆𑀤𑁄𑀧𑀺 𑀳𑀺, 𑀩𑁆𑀭𑀸𑀳𑁆𑀫𑀡, 𑀲𑀫𑁆𑀫𑀸 𑀩𑁆𑀬𑀸𑀓𑀭𑀫𑀸𑀦𑁄 𑀏𑀯𑀁 𑀩𑁆𑀬𑀸𑀓𑀭𑁂𑀬𑁆𑀬—  ‘𑀬𑀜𑁆𑀳𑀺 𑀫𑁂 𑀧𑀭𑀺𑀘𑀭𑀢𑁄 𑀧𑀸𑀭𑀺𑀘𑀭𑀺𑀬𑀸𑀳𑁂𑀢𑀼 𑀧𑀸𑀧𑀺𑀬𑁄 𑀅𑀲𑁆𑀲 𑀦 𑀲𑁂𑀬𑁆𑀬𑁄, 𑀦𑀸𑀳𑀁 𑀢𑀁 𑀧𑀭𑀺𑀘𑀭𑁂𑀬𑁆𑀬𑀁; 𑀬𑀜𑁆𑀘 𑀔𑁄 𑀫𑁂 𑀧𑀭𑀺𑀘𑀭𑀢𑁄 𑀧𑀸𑀭𑀺𑀘𑀭𑀺𑀬𑀸𑀳𑁂𑀢𑀼 𑀲𑁂𑀬𑁆𑀬𑁄 𑀅𑀲𑁆𑀲 𑀦 𑀧𑀸𑀧𑀺𑀬𑁄 𑀢𑀫𑀳𑀁 𑀧𑀭𑀺𑀘𑀭𑁂𑀬𑁆𑀬𑀦𑁆’𑀢𑀺𑁇 𑀦𑀸𑀳𑀁, 𑀩𑁆𑀭𑀸𑀳𑁆𑀫𑀡, ‘𑀉𑀘𑁆𑀘𑀸𑀓𑀼𑀮𑀻𑀦𑀢𑀸 𑀲𑁂𑀬𑁆𑀬𑀁𑀲𑁄’𑀢𑀺 𑀯𑀤𑀸𑀫𑀺, 𑀦 𑀧𑀦𑀸𑀳𑀁, 𑀩𑁆𑀭𑀸𑀳𑁆𑀫𑀡, ‘𑀉𑀘𑁆𑀘𑀸𑀓𑀼𑀮𑀻𑀦𑀢𑀸 𑀧𑀸𑀧𑀺𑀬𑀁𑀲𑁄’𑀢𑀺 𑀯𑀤𑀸𑀫𑀺; 𑀦𑀸𑀳𑀁, 𑀩𑁆𑀭𑀸𑀳𑁆𑀫𑀡, ‘𑀉𑀍𑀆𑀭𑀯𑀡𑁆𑀡𑀢𑀸 𑀲𑁂𑀬𑁆𑀬𑀁𑀲𑁄’𑀢𑀺 𑀯𑀤𑀸𑀫𑀺, 𑀦 𑀧𑀦𑀸𑀳𑀁, 𑀩𑁆𑀭𑀸𑀳𑁆𑀫𑀡, ‘𑀉𑀍𑀆𑀭𑀯𑀡𑁆𑀡𑀢𑀸 𑀧𑀸𑀧𑀺𑀬𑀁𑀲𑁄’𑀢𑀺 𑀯𑀤𑀸𑀫𑀺; 𑀦𑀸𑀳𑀁, 𑀩𑁆𑀭𑀸𑀳𑁆𑀫𑀡, ‘𑀉𑀍𑀆𑀭𑀪𑁄𑀕𑀢𑀸 𑀲𑁂𑀬𑁆𑀬𑀁𑀲𑁄’𑀢𑀺 𑀯𑀤𑀸𑀫𑀺, 𑀦 𑀧𑀦𑀸𑀳𑀁, 𑀩𑁆𑀭𑀸𑀳𑁆𑀫𑀡, ‘𑀉𑀍𑀆𑀭𑀪𑁄𑀕𑀢𑀸 𑀧𑀸𑀧𑀺𑀬𑀁𑀲𑁄’𑀢𑀺 𑀯𑀤𑀸𑀫𑀺𑁇

(438.)

1351. 𑀉𑀘𑁆𑀘𑀸𑀓𑀼𑀮𑀻𑀦𑁄𑀧𑀺 𑀳𑀺, 𑀩𑁆𑀭𑀸𑀳𑁆𑀫𑀡, 𑀇𑀥𑁂𑀓𑀘𑁆𑀘𑁄 𑀧𑀸𑀡𑀸𑀢𑀺𑀧𑀸𑀢𑀻 𑀳𑁄𑀢𑀺, 𑀅𑀤𑀺𑀦𑁆𑀦𑀸𑀤𑀸𑀬𑀻 𑀳𑁄𑀢𑀺, 𑀓𑀸𑀫𑁂𑀲𑀼𑀫𑀺𑀘𑁆𑀙𑀸𑀘𑀸𑀭𑀻 𑀳𑁄𑀢𑀺, 𑀫𑀼𑀲𑀸𑀯𑀸𑀤𑀻 𑀳𑁄𑀢𑀺, 𑀧𑀺𑀲𑀼𑀡𑀸𑀯𑀸𑀘𑁄 𑀳𑁄𑀢𑀺, 𑀨𑀭𑀼𑀲𑀸𑀯𑀸𑀘𑁄 𑀳𑁄𑀢𑀺, 𑀲𑀫𑁆𑀨𑀧𑁆𑀧𑀮𑀸𑀧𑀻 𑀳𑁄𑀢𑀺, 𑀅𑀪𑀺𑀚𑁆𑀛𑀸𑀮𑀼 𑀳𑁄𑀢𑀺, 𑀩𑁆𑀬𑀸𑀧𑀦𑁆𑀦𑀘𑀺𑀢𑁆𑀢𑁄 𑀳𑁄𑀢𑀺, 𑀫𑀺𑀘𑁆𑀙𑀸𑀤𑀺𑀝𑁆𑀞𑀺 𑀳𑁄𑀢𑀺𑁇 𑀢𑀲𑁆𑀫𑀸 ‘𑀦 𑀉𑀘𑁆𑀘𑀸𑀓𑀼𑀮𑀻𑀦𑀢𑀸 𑀲𑁂𑀬𑁆𑀬𑀁𑀲𑁄’𑀢𑀺 𑀯𑀤𑀸𑀫𑀺𑁇 𑀉𑀘𑁆𑀘𑀸𑀓𑀼𑀮𑀻𑀦𑁄𑀧𑀺 𑀳𑀺, 𑀩𑁆𑀭𑀸𑀳𑁆𑀫𑀡, 𑀇𑀥𑁂𑀓𑀘𑁆𑀘𑁄 𑀧𑀸𑀡𑀸𑀢𑀺𑀧𑀸𑀢𑀸 𑀧𑀝𑀺𑀯𑀺𑀭𑀢𑁄 𑀳𑁄𑀢𑀺, 𑀅𑀤𑀺𑀦𑁆𑀦𑀸𑀤𑀸𑀦𑀸 𑀧𑀝𑀺𑀯𑀺𑀭𑀢𑁄 𑀳𑁄𑀢𑀺, 𑀓𑀸𑀫𑁂𑀲𑀼𑀫𑀺𑀘𑁆𑀙𑀸𑀘𑀸𑀭𑀸 𑀧𑀝𑀺𑀯𑀺𑀭𑀢𑁄 𑀳𑁄𑀢𑀺, 𑀫𑀼𑀲𑀸𑀯𑀸𑀤𑀸 𑀧𑀝𑀺𑀯𑀺𑀭𑀢𑁄 𑀳𑁄𑀢𑀺, 𑀧𑀺𑀲𑀼𑀡𑀸𑀬 𑀯𑀸𑀘𑀸𑀬 𑀧𑀝𑀺𑀯𑀺𑀭𑀢𑁄 𑀳𑁄𑀢𑀺, 𑀨𑀭𑀼𑀲𑀸𑀬 𑀯𑀸𑀘𑀸𑀬 𑀧𑀝𑀺𑀯𑀺𑀭𑀢𑁄 𑀳𑁄𑀢𑀺, 𑀲𑀫𑁆𑀨𑀧𑁆𑀧𑀮𑀸𑀧𑀸 𑀧𑀝𑀺𑀯𑀺𑀭𑀢𑁄 𑀳𑁄𑀢𑀺, 𑀅𑀦𑀪𑀺𑀚𑁆𑀛𑀸𑀮𑀼 𑀳𑁄𑀢𑀺, 𑀅𑀩𑁆𑀬𑀸𑀧𑀦𑁆𑀦𑀘𑀺𑀢𑁆𑀢𑁄 𑀳𑁄𑀢𑀺, 𑀲𑀫𑁆𑀫𑀸𑀤𑀺𑀝𑁆𑀞𑀺 𑀳𑁄𑀢𑀺𑁇 𑀢𑀲𑁆𑀫𑀸 ‘𑀦 𑀉𑀘𑁆𑀘𑀸𑀓𑀼𑀮𑀻𑀦𑀢𑀸 𑀧𑀸𑀧𑀺𑀬𑀁𑀲𑁄’𑀢𑀺 𑀯𑀤𑀸𑀫𑀺𑁇

(439.)

1352. 𑀉𑀍𑀆𑀭𑀯𑀡𑁆𑀡𑁄𑀧𑀺 𑀳𑀺, 𑀩𑁆𑀭𑀸𑀳𑁆𑀫𑀡…𑀧𑁂…  𑀉𑀍𑀆𑀭𑀪𑁄𑀕𑁄𑀧𑀺 𑀳𑀺, 𑀩𑁆𑀭𑀸𑀳𑁆𑀫𑀡, 𑀇𑀥𑁂𑀓𑀘𑁆𑀘𑁄 𑀧𑀸𑀡𑀸𑀢𑀺𑀧𑀸𑀢𑀻 𑀳𑁄𑀢𑀺…𑀧𑁂…  𑀫𑀺𑀘𑁆𑀙𑀸𑀤𑀺𑀝𑁆𑀞𑀺 𑀳𑁄𑀢𑀺𑁇 𑀢𑀲𑁆𑀫𑀸 ‘𑀦 𑀉𑀍𑀆𑀭𑀪𑁄𑀕𑀢𑀸 𑀲𑁂𑀬𑁆𑀬𑀁𑀲𑁄’𑀢𑀺 𑀯𑀤𑀸𑀫𑀺𑁇 𑀉𑀍𑀆𑀭𑀪𑁄𑀕𑁄𑀧𑀺 𑀳𑀺, 𑀩𑁆𑀭𑀸𑀳𑁆𑀫𑀡, 𑀇𑀥𑁂𑀓𑀘𑁆𑀘𑁄 𑀧𑀸𑀡𑀸𑀢𑀺𑀧𑀸𑀢𑀸 𑀧𑀝𑀺𑀯𑀺𑀭𑀢𑁄 𑀳𑁄𑀢𑀺…𑀧𑁂…  𑀲𑀫𑁆𑀫𑀸𑀤𑀺𑀝𑁆𑀞𑀺 𑀳𑁄𑀢𑀺𑁇 𑀢𑀲𑁆𑀫𑀸 ‘𑀦 𑀉𑀍𑀆𑀭𑀪𑁄𑀕𑀢𑀸 𑀧𑀸𑀧𑀺𑀬𑀁𑀲𑁄’𑀢𑀺 𑀯𑀤𑀸𑀫𑀺𑁇 𑀦𑀸𑀳𑀁, 𑀩𑁆𑀭𑀸𑀳𑁆𑀫𑀡, ‘𑀲𑀩𑁆𑀩𑀁 𑀧𑀭𑀺𑀘𑀭𑀺𑀢𑀩𑁆𑀩𑀦𑁆’𑀢𑀺 𑀯𑀤𑀸𑀫𑀺, 𑀦 𑀧𑀦𑀸𑀳𑀁, 𑀩𑁆𑀭𑀸𑀳𑁆𑀫𑀡, ‘𑀲𑀩𑁆𑀩𑀁 𑀦 𑀧𑀭𑀺𑀘𑀭𑀺𑀢𑀩𑁆𑀩𑀦𑁆’𑀢𑀺 𑀯𑀤𑀸𑀫𑀺𑁇 𑀬𑀁 𑀳𑀺𑀲𑁆𑀲, 𑀩𑁆𑀭𑀸𑀳𑁆𑀫𑀡, 𑀧𑀭𑀺𑀘𑀭𑀢𑁄 𑀧𑀸𑀭𑀺𑀘𑀭𑀺𑀬𑀸𑀳𑁂𑀢𑀼 𑀲𑀤𑁆𑀥𑀸 𑀯𑀟𑁆𑀠𑀢𑀺, 𑀲𑀻𑀮𑀁 𑀯𑀟𑁆𑀠𑀢𑀺, 𑀲𑀼𑀢𑀁 𑀯𑀟𑁆𑀠𑀢𑀺, 𑀘𑀸𑀕𑁄 𑀯𑀟𑁆𑀠𑀢𑀺, 𑀧𑀜𑁆𑀜𑀸 𑀯𑀟𑁆𑀠𑀢𑀺, 𑀢𑀫𑀳𑀁 ‘𑀧𑀭𑀺𑀘𑀭𑀺𑀢𑀩𑁆𑀩𑀦𑁆’𑀢𑀺 𑀯𑀤𑀸𑀫𑀺𑁇 𑀬𑀁 𑀳𑀺𑀲𑁆𑀲, 𑀩𑁆𑀭𑀸𑀳𑁆𑀫𑀡, 𑀧𑀭𑀺𑀘𑀭𑀢𑁄 𑀧𑀸𑀭𑀺𑀘𑀭𑀺𑀬𑀸𑀳𑁂𑀢𑀼 𑀦 𑀲𑀤𑁆𑀥𑀸 𑀯𑀟𑁆𑀠𑀢𑀺, 𑀦 𑀲𑀻𑀮𑀁 𑀯𑀟𑁆𑀠𑀢𑀺, 𑀦 𑀲𑀼𑀢𑀁 𑀯𑀟𑁆𑀠𑀢𑀺, 𑀦 𑀘𑀸𑀕𑁄 𑀯𑀟𑁆𑀠𑀢𑀺, 𑀦 𑀧𑀜𑁆𑀜𑀸 𑀯𑀟𑁆𑀠𑀢𑀺, 𑀦𑀸𑀳𑀁 𑀢𑀁 ‘𑀧𑀭𑀺𑀘𑀭𑀺𑀢𑀩𑁆𑀩𑀦𑁆’𑀢𑀺 𑀯𑀤𑀸𑀫𑀻”𑀢𑀺𑁇

(440.)

1353. 𑀏𑀯𑀁 𑀯𑀼𑀢𑁆𑀢𑁂, 𑀏𑀲𑀼𑀓𑀸𑀭𑀻 𑀩𑁆𑀭𑀸𑀳𑁆𑀫𑀡𑁄 𑀪𑀕𑀯𑀦𑁆𑀢𑀁 𑀏𑀢𑀤𑀯𑁄𑀘—  “𑀩𑁆𑀭𑀸𑀳𑁆𑀫𑀡𑀸, 𑀪𑁄 𑀕𑁄𑀢𑀫, 𑀘𑀢𑁆𑀢𑀸𑀭𑀺 𑀥𑀦𑀸𑀦𑀺 𑀧𑀜𑁆𑀜𑀧𑁂𑀦𑁆𑀢𑀺—  𑀩𑁆𑀭𑀸𑀳𑁆𑀫𑀡𑀲𑁆𑀲 𑀲𑀦𑁆𑀥𑀦𑀁 𑀧𑀜𑁆𑀜𑀧𑁂𑀦𑁆𑀢𑀺, 𑀔𑀢𑁆𑀢𑀺𑀬𑀲𑁆𑀲 𑀲𑀦𑁆𑀥𑀦𑀁 𑀧𑀜𑁆𑀜𑀧𑁂𑀦𑁆𑀢𑀺, 𑀯𑁂𑀲𑁆𑀲𑀲𑁆𑀲 𑀲𑀦𑁆𑀥𑀦𑀁 𑀧𑀜𑁆𑀜𑀧𑁂𑀦𑁆𑀢𑀺, 𑀲𑀼𑀤𑁆𑀤𑀲𑁆𑀲 𑀲𑀦𑁆𑀥𑀦𑀁 𑀧𑀜𑁆𑀜𑀧𑁂𑀦𑁆𑀢𑀺𑁇 𑀢𑀢𑁆𑀭𑀺𑀤𑀁, 𑀪𑁄 𑀕𑁄𑀢𑀫, 𑀩𑁆𑀭𑀸𑀳𑁆𑀫𑀡𑀸 𑀩𑁆𑀭𑀸𑀳𑁆𑀫𑀡𑀲𑁆𑀲 𑀲𑀦𑁆𑀥𑀦𑀁 𑀧𑀜𑁆𑀜𑀧𑁂𑀦𑁆𑀢𑀺 𑀪𑀺𑀓𑁆𑀔𑀸𑀘𑀭𑀺𑀬𑀁; 𑀪𑀺𑀓𑁆𑀔𑀸𑀘𑀭𑀺𑀬𑀜𑁆𑀘 𑀧𑀦 𑀩𑁆𑀭𑀸𑀳𑁆𑀫𑀡𑁄 𑀲𑀦𑁆𑀥𑀦𑀁 𑀅𑀢𑀺𑀫𑀜𑁆𑀜𑀫𑀸𑀦𑁄 𑀅𑀓𑀺𑀘𑁆𑀘𑀓𑀸𑀭𑀻 𑀳𑁄𑀢𑀺 𑀕𑁄𑀧𑁄𑀯 𑀅𑀤𑀺𑀦𑁆𑀦𑀁 𑀆𑀤𑀺𑀬𑀫𑀸𑀦𑁄𑀢𑀺𑁇 𑀇𑀤𑀁 𑀔𑁄, 𑀪𑁄 𑀕𑁄𑀢𑀫, 𑀩𑁆𑀭𑀸𑀳𑁆𑀫𑀡𑀸 𑀩𑁆𑀭𑀸𑀳𑁆𑀫𑀡𑀲𑁆𑀲 𑀲𑀦𑁆𑀥𑀦𑀁 𑀧𑀜𑁆𑀜𑀧𑁂𑀦𑁆𑀢𑀺𑁇 𑀢𑀢𑁆𑀭𑀺𑀤𑀁, 𑀪𑁄 𑀕𑁄𑀢𑀫, 𑀩𑁆𑀭𑀸𑀳𑁆𑀫𑀡𑀸 𑀔𑀢𑁆𑀢𑀺𑀬𑀲𑁆𑀲 𑀲𑀦𑁆𑀥𑀦𑀁 𑀧𑀜𑁆𑀜𑀧𑁂𑀦𑁆𑀢𑀺 𑀥𑀦𑀼𑀓𑀮𑀸𑀧𑀁; 𑀥𑀦𑀼𑀓𑀮𑀸𑀧𑀜𑁆𑀘 𑀧𑀦 𑀔𑀢𑁆𑀢𑀺𑀬𑁄 𑀲𑀦𑁆𑀥𑀦𑀁 𑀅𑀢𑀺𑀫𑀜𑁆𑀜𑀫𑀸𑀦𑁄 𑀅𑀓𑀺𑀘𑁆𑀘𑀓𑀸𑀭𑀻 𑀳𑁄𑀢𑀺 𑀕𑁄𑀧𑁄𑀯 𑀅𑀤𑀺𑀦𑁆𑀦𑀁 𑀆𑀤𑀺𑀬𑀫𑀸𑀦𑁄𑀢𑀺𑁇 𑀇𑀤𑀁 𑀔𑁄, 𑀪𑁄 𑀕𑁄𑀢𑀫, 𑀩𑁆𑀭𑀸𑀳𑁆𑀫𑀡𑀸 𑀔𑀢𑁆𑀢𑀺𑀬𑀲𑁆𑀲 𑀲𑀦𑁆𑀥𑀦𑀁 𑀧𑀜𑁆𑀜𑀧𑁂𑀦𑁆𑀢𑀺𑁇 𑀢𑀢𑁆𑀭𑀺𑀤𑀁, 𑀪𑁄 𑀕𑁄𑀢𑀫, 𑀩𑁆𑀭𑀸𑀳𑁆𑀫𑀡𑀸 𑀯𑁂𑀲𑁆𑀲𑀲𑁆𑀲 𑀲𑀦𑁆𑀥𑀦𑀁 𑀧𑀜𑁆𑀜𑀧𑁂𑀦𑁆𑀢𑀺 𑀓𑀲𑀺𑀕𑁄𑀭𑀓𑁆𑀔𑀁; 𑀓𑀲𑀺𑀕𑁄𑀭𑀓𑁆𑀔𑀜𑁆𑀘 𑀧𑀦 𑀯𑁂𑀲𑁆𑀲𑁄 𑀲𑀦𑁆𑀥𑀦𑀁 𑀅𑀢𑀺𑀫𑀜𑁆𑀜𑀫𑀸𑀦𑁄 𑀅𑀓𑀺𑀘𑁆𑀘𑀓𑀸𑀭𑀻 𑀳𑁄𑀢𑀺 𑀕𑁄𑀧𑁄𑀯 𑀅𑀤𑀺𑀦𑁆𑀦𑀁 𑀆𑀤𑀺𑀬𑀫𑀸𑀦𑁄𑀢𑀺𑁇 𑀇𑀤𑀁 𑀔𑁄, 𑀪𑁄 𑀕𑁄𑀢𑀫, 𑀩𑁆𑀭𑀸𑀳𑁆𑀫𑀡𑀸 𑀯𑁂𑀲𑁆𑀲𑀲𑁆𑀲 𑀲𑀦𑁆𑀥𑀦𑀁 𑀧𑀜𑁆𑀜𑀧𑁂𑀦𑁆𑀢𑀺𑁇 𑀢𑀢𑁆𑀭𑀺𑀤𑀁, 𑀪𑁄 𑀕𑁄𑀢𑀫, 𑀩𑁆𑀭𑀸𑀳𑁆𑀫𑀡𑀸 𑀲𑀼𑀤𑁆𑀤𑀲𑁆𑀲 𑀲𑀦𑁆𑀥𑀦𑀁 𑀧𑀜𑁆𑀜𑀧𑁂𑀦𑁆𑀢𑀺 𑀅𑀲𑀺𑀢𑀩𑁆𑀬𑀸𑀪𑀗𑁆𑀕𑀺𑀁; 𑀅𑀲𑀺𑀢𑀩𑁆𑀬𑀸𑀪𑀗𑁆𑀕𑀺𑀜𑁆𑀘 𑀧𑀦 𑀲𑀼𑀤𑁆𑀤𑁄 𑀲𑀦𑁆𑀥𑀦𑀁 𑀅𑀢𑀺𑀫𑀜𑁆𑀜𑀫𑀸𑀦𑁄 𑀅𑀓𑀺𑀘𑁆𑀘𑀓𑀸𑀭𑀻 𑀳𑁄𑀢𑀺 𑀕𑁄𑀧𑁄𑀯 𑀅𑀤𑀺𑀦𑁆𑀦𑀁 𑀆𑀤𑀺𑀬𑀫𑀸𑀦𑁄𑀢𑀺𑁇 𑀇𑀤𑀁 𑀔𑁄, 𑀪𑁄 𑀕𑁄𑀢𑀫, 𑀩𑁆𑀭𑀸𑀳𑁆𑀫𑀡𑀸 𑀲𑀼𑀤𑁆𑀤𑀲𑁆𑀲 𑀲𑀦𑁆𑀥𑀦𑀁 𑀧𑀜𑁆𑀜𑀧𑁂𑀦𑁆𑀢𑀺𑁇 𑀩𑁆𑀭𑀸𑀳𑁆𑀫𑀡𑀸, 𑀪𑁄 𑀕𑁄𑀢𑀫, 𑀇𑀫𑀸𑀦𑀺 𑀘𑀢𑁆𑀢𑀸𑀭𑀺 𑀥𑀦𑀸𑀦𑀺 𑀧𑀜𑁆𑀜𑀧𑁂𑀦𑁆𑀢𑀺𑁇 𑀇𑀥 𑀪𑀯𑀁 𑀕𑁄𑀢𑀫𑁄 𑀓𑀺𑀫𑀸𑀳𑀸”𑀢𑀺?

(441.)

1354. “𑀓𑀺𑀁 𑀧𑀦, 𑀩𑁆𑀭𑀸𑀳𑁆𑀫𑀡, 𑀲𑀩𑁆𑀩𑁄 𑀮𑁄𑀓𑁄 𑀩𑁆𑀭𑀸𑀳𑁆𑀫𑀡𑀸𑀦𑀁 𑀏𑀢𑀤𑀩𑁆𑀪𑀦𑀼𑀚𑀸𑀦𑀸𑀢𑀺—  ‘𑀇𑀫𑀸𑀦𑀺 𑀘𑀢𑁆𑀢𑀸𑀭𑀺 𑀥𑀦𑀸𑀦𑀺 𑀧𑀜𑁆𑀜𑀧𑁂𑀦𑁆𑀢𑀽’”𑀢𑀺? “𑀦𑁄 𑀳𑀺𑀤𑀁, 𑀪𑁄 𑀕𑁄𑀢𑀫”𑁇 “𑀲𑁂𑀬𑁆𑀬𑀣𑀸𑀧𑀺, 𑀩𑁆𑀭𑀸𑀳𑁆𑀫𑀡, 𑀧𑀼𑀭𑀺𑀲𑁄 𑀤𑀮𑀺𑀤𑁆𑀤𑁄 𑀅𑀲𑁆𑀲𑀓𑁄 𑀅𑀦𑀸𑀍𑀳𑀺𑀬𑁄𑁇 𑀢𑀲𑁆𑀲 𑀅𑀓𑀸𑀫𑀲𑁆𑀲 𑀩𑀺𑀮𑀁 𑀑𑀮𑀕𑁆𑀕𑁂𑀬𑁆𑀬𑀼𑀁—  ‘𑀇𑀤𑀁 𑀢𑁂, 𑀅𑀫𑁆𑀪𑁄 𑀧𑀼𑀭𑀺𑀲, 𑀫𑀁𑀲𑀁 𑀔𑀸𑀤𑀺𑀢𑀩𑁆𑀩𑀁, 𑀫𑀽𑀮𑀜𑁆𑀘 𑀅𑀦𑀼𑀧𑁆𑀧𑀤𑀸𑀢𑀩𑁆𑀩𑀦𑁆’𑀢𑀺𑁇 𑀏𑀯𑀫𑁂𑀯 𑀔𑁄, 𑀩𑁆𑀭𑀸𑀳𑁆𑀫𑀡, 𑀩𑁆𑀭𑀸𑀳𑁆𑀫𑀡𑀸 𑀅𑀧𑁆𑀧𑀝𑀺𑀜𑁆𑀜𑀸𑀬 𑀢𑁂𑀲𑀁 𑀲𑀫𑀡𑀩𑁆𑀭𑀸𑀳𑁆𑀫𑀡𑀸𑀦𑀁, 𑀅𑀣 𑀘 𑀧𑀦𑀺𑀫𑀸𑀦𑀺 𑀘𑀢𑁆𑀢𑀸𑀭𑀺 𑀥𑀦𑀸𑀦𑀺 𑀧𑀜𑁆𑀜𑀧𑁂𑀦𑁆𑀢𑀺𑁇 𑀅𑀭𑀺𑀬𑀁 𑀔𑁄 𑀅𑀳𑀁, 𑀩𑁆𑀭𑀸𑀳𑁆𑀫𑀡, 𑀮𑁄𑀓𑀼𑀢𑁆𑀢𑀭𑀁 𑀥𑀫𑁆𑀫𑀁 𑀧𑀼𑀭𑀺𑀲𑀲𑁆𑀲 𑀲𑀦𑁆𑀥𑀦𑀁 𑀧𑀜𑁆𑀜𑀧𑁂𑀫𑀺𑁇 𑀧𑁄𑀭𑀸𑀡𑀁 𑀔𑁄 𑀧𑀦𑀲𑁆𑀲 𑀫𑀸𑀢𑀸𑀧𑁂𑀢𑁆𑀢𑀺𑀓𑀁 𑀓𑀼𑀮𑀯𑀁𑀲𑀁 𑀅𑀦𑀼𑀲𑁆𑀲𑀭𑀢𑁄 𑀬𑀢𑁆𑀣 𑀬𑀢𑁆𑀣𑁂𑀯 𑀅𑀢𑁆𑀢𑀪𑀸𑀯𑀲𑁆𑀲 𑀅𑀪𑀺𑀦𑀺𑀩𑁆𑀩𑀢𑁆𑀢𑀺 𑀳𑁄𑀢𑀺 𑀢𑁂𑀦 𑀢𑁂𑀦𑁂𑀯 𑀲𑀗𑁆𑀔𑁆𑀬𑀁 𑀕𑀘𑁆𑀙𑀢𑀺𑁇 𑀔𑀢𑁆𑀢𑀺𑀬𑀓𑀼𑀮𑁂 𑀘𑁂 𑀅𑀢𑁆𑀢𑀪𑀸𑀯𑀲𑁆𑀲 𑀅𑀪𑀺𑀦𑀺𑀩𑁆𑀩𑀢𑁆𑀢𑀺 𑀳𑁄𑀢𑀺 ‘𑀔𑀢𑁆𑀢𑀺𑀬𑁄’𑀢𑁆𑀯𑁂𑀯 𑀲𑀗𑁆𑀔𑁆𑀬𑀁 𑀕𑀘𑁆𑀙𑀢𑀺; 𑀩𑁆𑀭𑀸𑀳𑁆𑀫𑀡𑀓𑀼𑀮𑁂 𑀘𑁂 𑀅𑀢𑁆𑀢𑀪𑀸𑀯𑀲𑁆𑀲 𑀅𑀪𑀺𑀦𑀺𑀩𑁆𑀩𑀢𑁆𑀢𑀺 𑀳𑁄𑀢𑀺 ‘𑀩𑁆𑀭𑀸𑀳𑁆𑀫𑀡𑁄’𑀢𑁆𑀯𑁂𑀯 𑀲𑀗𑁆𑀔𑁆𑀬𑀁 𑀕𑀘𑁆𑀙𑀢𑀺; 𑀯𑁂𑀲𑁆𑀲𑀓𑀼𑀮𑁂 𑀘𑁂 𑀅𑀢𑁆𑀢𑀪𑀸𑀯𑀲𑁆𑀲 𑀅𑀪𑀺𑀦𑀺𑀩𑁆𑀩𑀢𑁆𑀢𑀺 𑀳𑁄𑀢𑀺 ‘𑀯𑁂𑀲𑁆𑀲𑁄’𑀢𑁆𑀯𑁂𑀯 𑀲𑀗𑁆𑀔𑁆𑀬𑀁 𑀕𑀘𑁆𑀙𑀢𑀺; 𑀲𑀼𑀤𑁆𑀤𑀓𑀼𑀮𑁂 𑀘𑁂 𑀅𑀢𑁆𑀢𑀪𑀸𑀯𑀲𑁆𑀲 𑀅𑀪𑀺𑀦𑀺𑀩𑁆𑀩𑀢𑁆𑀢𑀺 𑀳𑁄𑀢𑀺 ‘𑀲𑀼𑀤𑁆𑀤𑁄’𑀢𑁆𑀯𑁂𑀯 𑀲𑀗𑁆𑀔𑁆𑀬𑀁 𑀕𑀘𑁆𑀙𑀢𑀺𑁇 𑀲𑁂𑀬𑁆𑀬𑀣𑀸𑀧𑀺, 𑀩𑁆𑀭𑀸𑀳𑁆𑀫𑀡, 𑀬𑀁𑀬𑀤𑁂𑀯 𑀧𑀘𑁆𑀘𑀬𑀁 𑀧𑀝𑀺𑀘𑁆𑀘 𑀅𑀕𑁆𑀕𑀺 𑀚𑀮𑀢𑀺 𑀢𑁂𑀦 𑀢𑁂𑀦𑁂𑀯 𑀲𑀗𑁆𑀔𑁆𑀬𑀁 𑀕𑀘𑁆𑀙𑀢𑀺𑁇 𑀓𑀝𑁆𑀞𑀜𑁆𑀘𑁂 𑀧𑀝𑀺𑀘𑁆𑀘 𑀅𑀕𑁆𑀕𑀺 𑀚𑀮𑀢𑀺 ‘𑀓𑀝𑁆𑀞𑀕𑁆𑀕𑀺’𑀢𑁆𑀯𑁂𑀯 𑀲𑀗𑁆𑀔𑁆𑀬𑀁 𑀕𑀘𑁆𑀙𑀢𑀺; 𑀲𑀓𑀮𑀺𑀓𑀜𑁆𑀘𑁂 𑀧𑀝𑀺𑀘𑁆𑀘 𑀅𑀕𑁆𑀕𑀺 𑀚𑀮𑀢𑀺 ‘𑀲𑀓𑀮𑀺𑀓𑀕𑁆𑀕𑀺’𑀢𑁆𑀯𑁂𑀯 𑀲𑀗𑁆𑀔𑁆𑀬𑀁 𑀕𑀘𑁆𑀙𑀢𑀺; 𑀢𑀺𑀡𑀜𑁆𑀘𑁂 𑀧𑀝𑀺𑀘𑁆𑀘 𑀅𑀕𑁆𑀕𑀺 𑀚𑀮𑀢𑀺 ‘𑀢𑀺𑀡𑀕𑁆𑀕𑀺’𑀢𑁆𑀯𑁂𑀯 𑀲𑀗𑁆𑀔𑁆𑀬𑀁 𑀕𑀘𑁆𑀙𑀢𑀺; 𑀕𑁄𑀫𑀬𑀜𑁆𑀘𑁂 𑀧𑀝𑀺𑀘𑁆𑀘 𑀅𑀕𑁆𑀕𑀺 𑀚𑀮𑀢𑀺 ‘𑀕𑁄𑀫𑀬𑀕𑁆𑀕𑀺’𑀢𑁆𑀯𑁂𑀯 𑀲𑀗𑁆𑀔𑁆𑀬𑀁 𑀕𑀘𑁆𑀙𑀢𑀺𑁇 𑀏𑀯𑀫𑁂𑀯 𑀔𑁄 𑀅𑀳𑀁, 𑀩𑁆𑀭𑀸𑀳𑁆𑀫𑀡, 𑀅𑀭𑀺𑀬𑀁 𑀮𑁄𑀓𑀼𑀢𑁆𑀢𑀭𑀁 𑀥𑀫𑁆𑀫𑀁 𑀧𑀼𑀭𑀺𑀲𑀲𑁆𑀲 𑀲𑀦𑁆𑀥𑀦𑀁 𑀧𑀜𑁆𑀜𑀧𑁂𑀫𑀺𑁇 𑀧𑁄𑀭𑀸𑀡𑀁 𑀔𑁄 𑀧𑀦𑀲𑁆𑀲 𑀫𑀸𑀢𑀸𑀧𑁂𑀢𑁆𑀢𑀺𑀓𑀁 𑀓𑀼𑀮𑀯𑀁𑀲𑀁 𑀅𑀦𑀼𑀲𑁆𑀲𑀭𑀢𑁄 𑀬𑀢𑁆𑀣 𑀬𑀢𑁆𑀣𑁂𑀯 𑀅𑀢𑁆𑀢𑀪𑀸𑀯𑀲𑁆𑀲 𑀅𑀪𑀺𑀦𑀺𑀩𑁆𑀩𑀢𑁆𑀢𑀺 𑀳𑁄𑀢𑀺 𑀢𑁂𑀦 𑀢𑁂𑀦𑁂𑀯 𑀲𑀗𑁆𑀔𑁆𑀬𑀁 𑀕𑀘𑁆𑀙𑀢𑀺𑁇

1355. 𑀔𑀢𑁆𑀢𑀺𑀬𑀓𑀼𑀮𑁂 𑀘𑁂 𑀅𑀢𑁆𑀢𑀪𑀸𑀯𑀲𑁆𑀲 𑀅𑀪𑀺𑀦𑀺𑀩𑁆𑀩𑀢𑁆𑀢𑀺 𑀳𑁄𑀢𑀺 ‘𑀔𑀢𑁆𑀢𑀺𑀬𑁄’𑀢𑁆𑀯𑁂𑀯 𑀲𑀗𑁆𑀔𑁆𑀬𑀁 𑀕𑀘𑁆𑀙𑀢𑀺; 𑀩𑁆𑀭𑀸𑀳𑁆𑀫𑀡𑀓𑀼𑀮𑁂 𑀘𑁂 𑀅𑀢𑁆𑀢𑀪𑀸𑀯𑀲𑁆𑀲 𑀅𑀪𑀺𑀦𑀺𑀩𑁆𑀩𑀢𑁆𑀢𑀺 𑀳𑁄𑀢𑀺 ‘𑀩𑁆𑀭𑀸𑀳𑁆𑀫𑀡𑁄’𑀢𑁆𑀯𑁂𑀯 𑀲𑀗𑁆𑀔𑁆𑀬𑀁 𑀕𑀘𑁆𑀙𑀢𑀺; 𑀯𑁂𑀲𑁆𑀲𑀓𑀼𑀮𑁂 𑀘𑁂 𑀅𑀢𑁆𑀢𑀪𑀸𑀯𑀲𑁆𑀲 𑀅𑀪𑀺𑀦𑀺𑀩𑁆𑀩𑀢𑁆𑀢𑀺 𑀳𑁄𑀢𑀺 ‘𑀯𑁂𑀲𑁆𑀲𑁄’𑀢𑁆𑀯𑁂𑀯 𑀲𑀗𑁆𑀔𑁆𑀬𑀁 𑀕𑀘𑁆𑀙𑀢𑀺; 𑀲𑀼𑀤𑁆𑀤𑀓𑀼𑀮𑁂 𑀘𑁂 𑀅𑀢𑁆𑀢𑀪𑀸𑀯𑀲𑁆𑀲 𑀅𑀪𑀺𑀦𑀺𑀩𑁆𑀩𑀢𑁆𑀢𑀺 𑀳𑁄𑀢𑀺 ‘𑀲𑀼𑀤𑁆𑀤𑁄’𑀢𑁆𑀯𑁂𑀯 𑀲𑀗𑁆𑀔𑁆𑀬𑀁 𑀕𑀘𑁆𑀙𑀢𑀺𑁇

1356. 𑀔𑀢𑁆𑀢𑀺𑀬𑀓𑀼𑀮𑀸 𑀘𑁂𑀧𑀺, 𑀩𑁆𑀭𑀸𑀳𑁆𑀫𑀡, 𑀅𑀕𑀸𑀭𑀲𑁆𑀫𑀸 𑀅𑀦𑀕𑀸𑀭𑀺𑀬𑀁 𑀧𑀩𑁆𑀩𑀚𑀺𑀢𑁄 𑀳𑁄𑀢𑀺, 𑀲𑁄 𑀘 𑀢𑀣𑀸𑀕𑀢𑀧𑁆𑀧𑀯𑁂𑀤𑀺𑀢𑀁 𑀥𑀫𑁆𑀫𑀯𑀺𑀦𑀬𑀁 𑀆𑀕𑀫𑁆𑀫 𑀧𑀸𑀡𑀸𑀢𑀺𑀧𑀸𑀢𑀸 𑀧𑀝𑀺𑀯𑀺𑀭𑀢𑁄 𑀳𑁄𑀢𑀺, 𑀅𑀤𑀺𑀦𑁆𑀦𑀸𑀤𑀸𑀦𑀸 𑀧𑀝𑀺𑀯𑀺𑀭𑀢𑁄 𑀳𑁄𑀢𑀺, 𑀅𑀩𑁆𑀭𑀳𑁆𑀫𑀘𑀭𑀺𑀬𑀸 𑀧𑀝𑀺𑀯𑀺𑀭𑀢𑁄 𑀳𑁄𑀢𑀺, 𑀫𑀼𑀲𑀸𑀯𑀸𑀤𑀸 𑀧𑀝𑀺𑀯𑀺𑀭𑀢𑁄 𑀳𑁄𑀢𑀺, 𑀧𑀺𑀲𑀼𑀡𑀸𑀬 𑀯𑀸𑀘𑀸𑀬 𑀧𑀝𑀺𑀯𑀺𑀭𑀢𑁄 𑀳𑁄𑀢𑀺, 𑀨𑀭𑀼𑀲𑀸𑀬 𑀯𑀸𑀘𑀸𑀬 𑀧𑀝𑀺𑀯𑀺𑀭𑀢𑁄 𑀳𑁄𑀢𑀺, 𑀲𑀫𑁆𑀨𑀧𑁆𑀧𑀮𑀸𑀧𑀸 𑀧𑀝𑀺𑀯𑀺𑀭𑀢𑁄 𑀳𑁄𑀢𑀺, 𑀅𑀦𑀪𑀺𑀚𑁆𑀛𑀸𑀮𑀼 𑀳𑁄𑀢𑀺, 𑀅𑀩𑁆𑀬𑀸𑀧𑀦𑁆𑀦𑀘𑀺𑀢𑁆𑀢𑁄 𑀳𑁄𑀢𑀺, 𑀲𑀫𑁆𑀫𑀸𑀤𑀺𑀝𑁆𑀞𑀺 𑀳𑁄𑀢𑀺, 𑀆𑀭𑀸𑀥𑀓𑁄 𑀳𑁄𑀢𑀺 𑀜𑀸𑀬𑀁 𑀥𑀫𑁆𑀫𑀁 𑀓𑀼𑀲𑀮𑀁𑁇

1357. 𑀩𑁆𑀭𑀸𑀳𑁆𑀫𑀡𑀓𑀼𑀮𑀸 𑀘𑁂𑀧𑀺, 𑀩𑁆𑀭𑀸𑀳𑁆𑀫𑀡, 𑀅𑀕𑀸𑀭𑀲𑁆𑀫𑀸 𑀅𑀦𑀕𑀸𑀭𑀺𑀬𑀁 𑀧𑀩𑁆𑀩𑀚𑀺𑀢𑁄 𑀳𑁄𑀢𑀺, 𑀲𑁄 𑀘 𑀢𑀣𑀸𑀕𑀢𑀧𑁆𑀧𑀯𑁂𑀤𑀺𑀢𑀁 𑀥𑀫𑁆𑀫𑀯𑀺𑀦𑀬𑀁 𑀆𑀕𑀫𑁆𑀫 𑀧𑀸𑀡𑀸𑀢𑀺𑀧𑀸𑀢𑀸 𑀧𑀝𑀺𑀯𑀺𑀭𑀢𑁄 𑀳𑁄𑀢𑀺…𑀧𑁂…  𑀲𑀫𑁆𑀫𑀸𑀤𑀺𑀝𑁆𑀞𑀺 𑀳𑁄𑀢𑀺, 𑀆𑀭𑀸𑀥𑀓𑁄 𑀳𑁄𑀢𑀺 𑀜𑀸𑀬𑀁 𑀥𑀫𑁆𑀫𑀁 𑀓𑀼𑀲𑀮𑀁𑁇

1358. 𑀯𑁂𑀲𑁆𑀲𑀓𑀼𑀮𑀸 𑀘𑁂𑀧𑀺, 𑀩𑁆𑀭𑀸𑀳𑁆𑀫𑀡, 𑀅𑀕𑀸𑀭𑀲𑁆𑀫𑀸 𑀅𑀦𑀕𑀸𑀭𑀺𑀬𑀁 𑀧𑀩𑁆𑀩𑀚𑀺𑀢𑁄 𑀳𑁄𑀢𑀺, 𑀲𑁄 𑀘 𑀢𑀣𑀸𑀕𑀢𑀧𑁆𑀧𑀯𑁂𑀤𑀺𑀢𑀁 𑀥𑀫𑁆𑀫𑀯𑀺𑀦𑀬𑀁 𑀆𑀕𑀫𑁆𑀫 𑀧𑀸𑀡𑀸𑀢𑀺𑀧𑀸𑀢𑀸 𑀧𑀝𑀺𑀯𑀺𑀭𑀢𑁄 𑀳𑁄𑀢𑀺…𑀧𑁂…  𑀲𑀫𑁆𑀫𑀸𑀤𑀺𑀝𑁆𑀞𑀺 𑀳𑁄𑀢𑀺, 𑀆𑀭𑀸𑀥𑀓𑁄 𑀳𑁄𑀢𑀺 𑀜𑀸𑀬𑀁 𑀥𑀫𑁆𑀫𑀁 𑀓𑀼𑀲𑀮𑀁𑁇

1359. 𑀲𑀼𑀤𑁆𑀤𑀓𑀼𑀮𑀸 𑀘𑁂𑀧𑀺, 𑀩𑁆𑀭𑀸𑀳𑁆𑀫𑀡, 𑀅𑀕𑀸𑀭𑀲𑁆𑀫𑀸 𑀅𑀦𑀕𑀸𑀭𑀺𑀬𑀁 𑀧𑀩𑁆𑀩𑀚𑀺𑀢𑁄 𑀳𑁄𑀢𑀺, 𑀲𑁄 𑀘 𑀢𑀣𑀸𑀕𑀢𑀧𑁆𑀧𑀯𑁂𑀤𑀺𑀢𑀁 𑀥𑀫𑁆𑀫𑀯𑀺𑀦𑀬𑀁 𑀆𑀕𑀫𑁆𑀫 𑀧𑀸𑀡𑀸𑀢𑀺𑀧𑀸𑀢𑀸 𑀧𑀝𑀺𑀯𑀺𑀭𑀢𑁄 𑀳𑁄𑀢𑀺…𑀧𑁂…  𑀲𑀫𑁆𑀫𑀸𑀤𑀺𑀝𑁆𑀞𑀺 𑀳𑁄𑀢𑀺, 𑀆𑀭𑀸𑀥𑀓𑁄 𑀳𑁄𑀢𑀺 𑀜𑀸𑀬𑀁 𑀥𑀫𑁆𑀫𑀁 𑀓𑀼𑀲𑀮𑀁𑁇

(442.)

1360. 𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀩𑁆𑀭𑀸𑀳𑁆𑀫𑀡, 𑀩𑁆𑀭𑀸𑀳𑁆𑀫𑀡𑁄𑀯 𑀦𑀼 𑀔𑁄 𑀧𑀳𑁄𑀢𑀺 𑀅𑀲𑁆𑀫𑀺𑀁 𑀧𑀤𑁂𑀲𑁂 𑀅𑀯𑁂𑀭𑀁 𑀅𑀩𑁆𑀬𑀸𑀩𑀚𑁆𑀛𑀁 𑀫𑁂𑀢𑁆𑀢𑀘𑀺𑀢𑁆𑀢𑀁 𑀪𑀸𑀯𑁂𑀢𑀼𑀁, 𑀦𑁄 𑀔𑀢𑁆𑀢𑀺𑀬𑁄 𑀦𑁄 𑀯𑁂𑀲𑁆𑀲𑁄 𑀦𑁄 𑀲𑀼𑀤𑁆𑀤𑁄”𑀢𑀺? “𑀦𑁄 𑀳𑀺𑀤𑀁, 𑀪𑁄 𑀕𑁄𑀢𑀫𑁇 𑀔𑀢𑁆𑀢𑀺𑀬𑁄𑀧𑀺 𑀳𑀺, 𑀪𑁄 𑀕𑁄𑀢𑀫, 𑀧𑀳𑁄𑀢𑀺 𑀅𑀲𑁆𑀫𑀺𑀁 𑀧𑀤𑁂𑀲𑁂 𑀅𑀯𑁂𑀭𑀁 𑀅𑀩𑁆𑀬𑀸𑀩𑀚𑁆𑀛𑀁 𑀫𑁂𑀢𑁆𑀢𑀘𑀺𑀢𑁆𑀢𑀁 𑀪𑀸𑀯𑁂𑀢𑀼𑀁; 𑀩𑁆𑀭𑀸𑀳𑁆𑀫𑀡𑁄𑀧𑀺 𑀳𑀺, 𑀪𑁄 𑀕𑁄𑀢𑀫…  𑀯𑁂𑀲𑁆𑀲𑁄𑀧𑀺 𑀳𑀺, 𑀪𑁄 𑀕𑁄𑀢𑀫…  𑀲𑀼𑀤𑁆𑀤𑁄𑀧𑀺 𑀳𑀺, 𑀪𑁄 𑀕𑁄𑀢𑀫…  𑀲𑀩𑁆𑀩𑁂𑀧𑀺 𑀳𑀺, 𑀪𑁄 𑀕𑁄𑀢𑀫, 𑀘𑀢𑁆𑀢𑀸𑀭𑁄 𑀯𑀡𑁆𑀡𑀸 𑀧𑀳𑁄𑀦𑁆𑀢𑀺 𑀅𑀲𑁆𑀫𑀺𑀁 𑀧𑀤𑁂𑀲𑁂 𑀅𑀯𑁂𑀭𑀁 𑀅𑀩𑁆𑀬𑀸𑀩𑀚𑁆𑀛𑀁 𑀫𑁂𑀢𑁆𑀢𑀘𑀺𑀢𑁆𑀢𑀁 𑀪𑀸𑀯𑁂𑀢𑀼𑀦𑁆”𑀢𑀺𑁇 “𑀏𑀯𑀫𑁂𑀯 𑀔𑁄, 𑀩𑁆𑀭𑀸𑀳𑁆𑀫𑀡, 𑀔𑀢𑁆𑀢𑀺𑀬𑀓𑀼𑀮𑀸 𑀘𑁂𑀧𑀺 𑀅𑀕𑀸𑀭𑀲𑁆𑀫𑀸 𑀅𑀦𑀕𑀸𑀭𑀺𑀬𑀁 𑀧𑀩𑁆𑀩𑀚𑀺𑀢𑁄 𑀳𑁄𑀢𑀺, 𑀲𑁄 𑀘 𑀢𑀣𑀸𑀕𑀢𑀧𑁆𑀧𑀯𑁂𑀤𑀺𑀢𑀁 𑀥𑀫𑁆𑀫𑀯𑀺𑀦𑀬𑀁 𑀆𑀕𑀫𑁆𑀫 𑀧𑀸𑀡𑀸𑀢𑀺𑀧𑀸𑀢𑀸 𑀧𑀝𑀺𑀯𑀺𑀭𑀢𑁄 𑀳𑁄𑀢𑀺…𑀧𑁂…  𑀲𑀫𑁆𑀫𑀸𑀤𑀺𑀝𑁆𑀞𑀺 𑀳𑁄𑀢𑀺, 𑀆𑀭𑀸𑀥𑀓𑁄 𑀳𑁄𑀢𑀺 𑀜𑀸𑀬𑀁 𑀥𑀫𑁆𑀫𑀁 𑀓𑀼𑀲𑀮𑀁𑁇

1361. 𑀩𑁆𑀭𑀸𑀳𑁆𑀫𑀡𑀓𑀼𑀮𑀸 𑀘𑁂𑀧𑀺, 𑀩𑁆𑀭𑀸𑀳𑁆𑀫𑀡…  𑀯𑁂𑀲𑁆𑀲𑀓𑀼𑀮𑀸 𑀘𑁂𑀧𑀺, 𑀩𑁆𑀭𑀸𑀳𑁆𑀫𑀡…  𑀲𑀼𑀤𑁆𑀤𑀓𑀼𑀮𑀸 𑀘𑁂𑀧𑀺, 𑀩𑁆𑀭𑀸𑀳𑁆𑀫𑀡, 𑀅𑀕𑀸𑀭𑀲𑁆𑀫𑀸 𑀅𑀦𑀕𑀸𑀭𑀺𑀬𑀁 𑀧𑀩𑁆𑀩𑀚𑀺𑀢𑁄 𑀳𑁄𑀢𑀺, 𑀲𑁄 𑀘 𑀢𑀣𑀸𑀕𑀢𑀧𑁆𑀧𑀯𑁂𑀤𑀺𑀢𑀁 𑀥𑀫𑁆𑀫𑀯𑀺𑀦𑀬𑀁 𑀆𑀕𑀫𑁆𑀫 𑀧𑀸𑀡𑀸𑀢𑀺𑀧𑀸𑀢𑀸 𑀧𑀝𑀺𑀯𑀺𑀭𑀢𑁄 𑀳𑁄𑀢𑀺…𑀧𑁂…  𑀲𑀫𑁆𑀫𑀸𑀤𑀺𑀝𑁆𑀞𑀺 𑀳𑁄𑀢𑀺, 𑀆𑀭𑀸𑀥𑀓𑁄 𑀳𑁄𑀢𑀺 𑀜𑀸𑀬𑀁 𑀥𑀫𑁆𑀫𑀁 𑀓𑀼𑀲𑀮𑀁𑁇

(443.)

1362. 𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀩𑁆𑀭𑀸𑀳𑁆𑀫𑀡, 𑀩𑁆𑀭𑀸𑀳𑁆𑀫𑀡𑁄𑀯 𑀦𑀼 𑀔𑁄 𑀧𑀳𑁄𑀢𑀺 𑀲𑁄𑀢𑁆𑀢𑀺𑀲𑀺𑀦𑀸𑀦𑀺𑀁 𑀆𑀤𑀸𑀬 𑀦𑀤𑀺𑀁 𑀕𑀦𑁆𑀢𑁆𑀯𑀸 𑀭𑀚𑁄𑀚𑀮𑁆𑀮𑀁 𑀧𑀯𑀸𑀳𑁂𑀢𑀼𑀁, 𑀦𑁄 𑀔𑀢𑁆𑀢𑀺𑀬𑁄 𑀦𑁄 𑀯𑁂𑀲𑁆𑀲𑁄 𑀦𑁄 𑀲𑀼𑀤𑁆𑀤𑁄”𑀢𑀺? “𑀦𑁄 𑀳𑀺𑀤𑀁, 𑀪𑁄 𑀕𑁄𑀢𑀫𑁇 𑀔𑀢𑁆𑀢𑀺𑀬𑁄𑀧𑀺 𑀳𑀺, 𑀪𑁄 𑀕𑁄𑀢𑀫, 𑀧𑀳𑁄𑀢𑀺 𑀲𑁄𑀢𑁆𑀢𑀺𑀲𑀺𑀦𑀸𑀦𑀺𑀁 𑀆𑀤𑀸𑀬 𑀦𑀤𑀺𑀁 𑀕𑀦𑁆𑀢𑁆𑀯𑀸 𑀭𑀚𑁄𑀚𑀮𑁆𑀮𑀁 𑀧𑀯𑀸𑀳𑁂𑀢𑀼𑀁; 𑀩𑁆𑀭𑀸𑀳𑁆𑀫𑀡𑁄𑀧𑀺 𑀳𑀺, 𑀪𑁄 𑀕𑁄𑀢𑀫…  𑀯𑁂𑀲𑁆𑀲𑁄𑀧𑀺 𑀳𑀺, 𑀪𑁄 𑀕𑁄𑀢𑀫…  𑀲𑀼𑀤𑁆𑀤𑁄𑀧𑀺 𑀳𑀺, 𑀪𑁄 𑀕𑁄𑀢𑀫…  𑀲𑀩𑁆𑀩𑁂𑀧𑀺 𑀳𑀺, 𑀪𑁄 𑀕𑁄𑀢𑀫, 𑀘𑀢𑁆𑀢𑀸𑀭𑁄 𑀯𑀡𑁆𑀡𑀸 𑀧𑀳𑁄𑀦𑁆𑀢𑀺 𑀲𑁄𑀢𑁆𑀢𑀺𑀲𑀺𑀦𑀸𑀦𑀺𑀁 𑀆𑀤𑀸𑀬 𑀦𑀤𑀺𑀁 𑀕𑀦𑁆𑀢𑁆𑀯𑀸 𑀭𑀚𑁄𑀚𑀮𑁆𑀮𑀁 𑀧𑀯𑀸𑀳𑁂𑀢𑀼𑀦𑁆”𑀢𑀺𑁇 “𑀏𑀯𑀫𑁂𑀯 𑀔𑁄, 𑀩𑁆𑀭𑀸𑀳𑁆𑀫𑀡, 𑀔𑀢𑁆𑀢𑀺𑀬𑀓𑀼𑀮𑀸 𑀘𑁂𑀧𑀺 𑀅𑀕𑀸𑀭𑀲𑁆𑀫𑀸 𑀅𑀦𑀕𑀸𑀭𑀺𑀬𑀁 𑀧𑀩𑁆𑀩𑀚𑀺𑀢𑁄 𑀳𑁄𑀢𑀺, 𑀲𑁄 𑀘 𑀢𑀣𑀸𑀕𑀢𑀧𑁆𑀧𑀯𑁂𑀤𑀺𑀢𑀁 𑀥𑀫𑁆𑀫𑀯𑀺𑀦𑀬𑀁 𑀆𑀕𑀫𑁆𑀫 𑀧𑀸𑀡𑀸𑀢𑀺𑀧𑀸𑀢𑀸 𑀧𑀝𑀺𑀯𑀺𑀭𑀢𑁄 𑀳𑁄𑀢𑀺…𑀧𑁂…  𑀲𑀫𑁆𑀫𑀸𑀤𑀺𑀝𑁆𑀞𑀺 𑀳𑁄𑀢𑀺, 𑀆𑀭𑀸𑀥𑀓𑁄 𑀳𑁄𑀢𑀺 𑀜𑀸𑀬𑀁 𑀥𑀫𑁆𑀫𑀁 𑀓𑀼𑀲𑀮𑀁𑁇

1363. 𑀩𑁆𑀭𑀸𑀳𑁆𑀫𑀡𑀓𑀼𑀮𑀸 𑀘𑁂𑀧𑀺, 𑀩𑁆𑀭𑀸𑀳𑁆𑀫𑀡…  𑀯𑁂𑀲𑁆𑀲𑀓𑀼𑀮𑀸 𑀘𑁂𑀧𑀺, 𑀩𑁆𑀭𑀸𑀳𑁆𑀫𑀡…  𑀲𑀼𑀤𑁆𑀤𑀓𑀼𑀮𑀸 𑀘𑁂𑀧𑀺, 𑀩𑁆𑀭𑀸𑀳𑁆𑀫𑀡, 𑀅𑀕𑀸𑀭𑀲𑁆𑀫𑀸 𑀅𑀦𑀕𑀸𑀭𑀺𑀬𑀁 𑀧𑀩𑁆𑀩𑀚𑀺𑀢𑁄 𑀳𑁄𑀢𑀺, 𑀲𑁄 𑀘 𑀢𑀣𑀸𑀕𑀢𑀧𑁆𑀧𑀯𑁂𑀤𑀺𑀢𑀁 𑀥𑀫𑁆𑀫𑀯𑀺𑀦𑀬𑀁 𑀆𑀕𑀫𑁆𑀫 𑀧𑀸𑀡𑀸𑀢𑀺𑀧𑀸𑀢𑀸 𑀧𑀝𑀺𑀯𑀺𑀭𑀢𑁄 𑀳𑁄𑀢𑀺…𑀧𑁂…  𑀲𑀫𑁆𑀫𑀸𑀤𑀺𑀝𑁆𑀞𑀺 𑀳𑁄𑀢𑀺, 𑀆𑀭𑀸𑀥𑀓𑁄 𑀳𑁄𑀢𑀺 𑀜𑀸𑀬𑀁 𑀥𑀫𑁆𑀫𑀁 𑀓𑀼𑀲𑀮𑀁𑁇

(444.)

1364. 𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀩𑁆𑀭𑀸𑀳𑁆𑀫𑀡, 𑀇𑀥 𑀭𑀸𑀚𑀸 𑀔𑀢𑁆𑀢𑀺𑀬𑁄 𑀫𑀼𑀤𑁆𑀥𑀸𑀯𑀲𑀺𑀢𑁆𑀢𑁄 𑀦𑀸𑀦𑀸𑀚𑀘𑁆𑀘𑀸𑀦𑀁 𑀧𑀼𑀭𑀺𑀲𑀸𑀦𑀁 𑀧𑀼𑀭𑀺𑀲𑀲𑀢𑀁 𑀲𑀦𑁆𑀦𑀺𑀧𑀸𑀢𑁂𑀬𑁆𑀬—  ‘𑀆𑀬𑀦𑁆𑀢𑀼 𑀪𑁄𑀦𑁆𑀢𑁄 𑀬𑁂 𑀢𑀢𑁆𑀣 𑀔𑀢𑁆𑀢𑀺𑀬𑀓𑀼𑀮𑀸 𑀩𑁆𑀭𑀸𑀳𑁆𑀫𑀡𑀓𑀼𑀮𑀸 𑀭𑀸𑀚𑀜𑁆𑀜𑀓𑀼𑀮𑀸 𑀉𑀧𑁆𑀧𑀦𑁆𑀦𑀸 𑀲𑀸𑀓𑀲𑁆𑀲 𑀯𑀸 𑀲𑀸𑀮𑀲𑁆𑀲 𑀯𑀸 𑀲𑀮𑀍𑀅𑀲𑁆𑀲 𑀯𑀸 𑀘𑀦𑁆𑀤𑀦𑀲𑁆𑀲 𑀯𑀸 𑀧𑀤𑀼𑀫𑀓𑀲𑁆𑀲 𑀯𑀸 𑀉𑀢𑁆𑀢𑀭𑀸𑀭𑀡𑀺𑀁 𑀆𑀤𑀸𑀬 𑀅𑀕𑁆𑀕𑀺𑀁 𑀅𑀪𑀺𑀦𑀺𑀩𑁆𑀩𑀢𑁆𑀢𑁂𑀦𑁆𑀢𑀼, 𑀢𑁂𑀚𑁄 𑀧𑀸𑀢𑀼𑀓𑀭𑁄𑀦𑁆𑀢𑀼; 𑀆𑀬𑀦𑁆𑀢𑀼 𑀧𑀦 𑀪𑁄𑀦𑁆𑀢𑁄 𑀬𑁂 𑀢𑀢𑁆𑀣 𑀘𑀡𑁆𑀟𑀸𑀮𑀓𑀼𑀮𑀸 𑀦𑁂𑀲𑀸𑀤𑀓𑀼𑀮𑀸 𑀯𑁂𑀦𑀓𑀼𑀮𑀸 𑀭𑀣𑀓𑀸𑀭𑀓𑀼𑀮𑀸 𑀧𑀼𑀓𑁆𑀓𑀼𑀲𑀓𑀼𑀮𑀸 𑀉𑀧𑁆𑀧𑀦𑁆𑀦𑀸 𑀲𑀸𑀧𑀸𑀦𑀤𑁄𑀡𑀺𑀬𑀸 𑀯𑀸 𑀲𑀽𑀓𑀭𑀤𑁄𑀡𑀺𑀬𑀸 𑀯𑀸 𑀭𑀚𑀓𑀤𑁄𑀡𑀺𑀬𑀸 𑀯𑀸 𑀏𑀭𑀡𑁆𑀟𑀓𑀝𑁆𑀞𑀲𑁆𑀲 𑀯𑀸 𑀉𑀢𑁆𑀢𑀭𑀸𑀭𑀡𑀺𑀁 𑀆𑀤𑀸𑀬 𑀅𑀕𑁆𑀕𑀺𑀁 𑀅𑀪𑀺𑀦𑀺𑀩𑁆𑀩𑀢𑁆𑀢𑁂𑀦𑁆𑀢𑀼, 𑀢𑁂𑀚𑁄 𑀧𑀸𑀢𑀼𑀓𑀭𑁄𑀦𑁆𑀢𑀽’”𑀢𑀺?

1365. “𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀩𑁆𑀭𑀸𑀳𑁆𑀫𑀡, 𑀬𑁄 𑀏𑀯𑀁 𑀦𑀼 𑀔𑁄 𑀲𑁄 𑀔𑀢𑁆𑀢𑀺𑀬𑀓𑀼𑀮𑀸 𑀩𑁆𑀭𑀸𑀳𑁆𑀫𑀡𑀓𑀼𑀮𑀸 𑀭𑀸𑀚𑀜𑁆𑀜𑀓𑀼𑀮𑀸 𑀉𑀧𑁆𑀧𑀦𑁆𑀦𑁂𑀳𑀺 𑀲𑀸𑀓𑀲𑁆𑀲 𑀯𑀸 𑀲𑀸𑀮𑀲𑁆𑀲 𑀯𑀸 𑀲𑀮𑀍𑀅𑀲𑁆𑀲 𑀯𑀸 𑀘𑀦𑁆𑀤𑀦𑀲𑁆𑀲 𑀯𑀸 𑀧𑀤𑀼𑀫𑀓𑀲𑁆𑀲 𑀯𑀸 𑀉𑀢𑁆𑀢𑀭𑀸𑀭𑀡𑀺𑀁 𑀆𑀤𑀸𑀬 𑀅𑀕𑁆𑀕𑀺 𑀅𑀪𑀺𑀦𑀺𑀩𑁆𑀩𑀢𑁆𑀢𑁄 𑀢𑁂𑀚𑁄 𑀧𑀸𑀢𑀼𑀓𑀢𑁄 𑀲𑁄 𑀏𑀯 𑀦𑀼 𑀔𑁆𑀯𑀸𑀲𑁆𑀲 𑀅𑀕𑁆𑀕𑀺 𑀅𑀘𑁆𑀘𑀺𑀫𑀸 𑀘𑁂𑀯 𑀯𑀡𑁆𑀡𑀯𑀸 𑀘 𑀧𑀪𑀲𑁆𑀲𑀭𑁄 𑀘 𑀢𑁂𑀦 𑀘 𑀲𑀓𑁆𑀓𑀸 𑀅𑀕𑁆𑀕𑀺𑀦𑀸 𑀅𑀕𑁆𑀕𑀺𑀓𑀭𑀡𑀻𑀬𑀁 𑀓𑀸𑀢𑀼𑀁; 𑀬𑁄 𑀧𑀦 𑀲𑁄 𑀘𑀡𑁆𑀟𑀸𑀮𑀓𑀼𑀮𑀸 𑀦𑁂𑀲𑀸𑀤𑀓𑀼𑀮𑀸 𑀯𑁂𑀦𑀓𑀼𑀮𑀸 𑀭𑀣𑀓𑀸𑀭𑀓𑀼𑀮𑀸 𑀧𑀼𑀓𑁆𑀓𑀼𑀲𑀓𑀼𑀮𑀸 𑀉𑀧𑁆𑀧𑀦𑁆𑀦𑁂𑀳𑀺 𑀲𑀸𑀧𑀸𑀦𑀤𑁄𑀡𑀺𑀬𑀸 𑀯𑀸 𑀲𑀽𑀓𑀭𑀤𑁄𑀡𑀺𑀬𑀸 𑀯𑀸 𑀭𑀚𑀓𑀤𑁄𑀡𑀺𑀬𑀸 𑀯𑀸 𑀏𑀭𑀡𑁆𑀟𑀓𑀝𑁆𑀞𑀲𑁆𑀲 𑀯𑀸 𑀉𑀢𑁆𑀢𑀭𑀸𑀭𑀡𑀺𑀁 𑀆𑀤𑀸𑀬 𑀅𑀕𑁆𑀕𑀺 𑀅𑀪𑀺𑀦𑀺𑀩𑁆𑀩𑀢𑁆𑀢𑁄 𑀢𑁂𑀚𑁄 𑀧𑀸𑀢𑀼𑀓𑀢𑁄 𑀲𑁆𑀯𑀸𑀲𑁆𑀲 𑀅𑀕𑁆𑀕𑀺 𑀦 𑀘𑁂𑀯 𑀅𑀘𑁆𑀘𑀺𑀫𑀸 𑀦 𑀘 𑀯𑀡𑁆𑀡𑀯𑀸 𑀦 𑀘 𑀧𑀪𑀲𑁆𑀲𑀭𑁄 𑀦 𑀘 𑀢𑁂𑀦 𑀲𑀓𑁆𑀓𑀸 𑀅𑀕𑁆𑀕𑀺𑀦𑀸 𑀅𑀕𑁆𑀕𑀺𑀓𑀭𑀡𑀻𑀬𑀁 𑀓𑀸𑀢𑀼𑀦𑁆”𑀢𑀺? “𑀦𑁄 𑀳𑀺𑀤𑀁, 𑀪𑁄 𑀕𑁄𑀢𑀫𑁇 𑀬𑁄𑀧𑀺 𑀳𑀺 𑀲𑁄, 𑀪𑁄 𑀕𑁄𑀢𑀫, 𑀔𑀢𑁆𑀢𑀺𑀬𑀓𑀼𑀮𑀸 𑀩𑁆𑀭𑀸𑀳𑁆𑀫𑀡𑀓𑀼𑀮𑀸 𑀭𑀸𑀚𑀜𑁆𑀜𑀓𑀼𑀮𑀸 𑀉𑀧𑁆𑀧𑀦𑁆𑀦𑁂𑀳𑀺 𑀲𑀸𑀓𑀲𑁆𑀲 𑀯𑀸 𑀲𑀸𑀮𑀲𑁆𑀲 𑀯𑀸 𑀲𑀮𑀍𑀅𑀲𑁆𑀲 𑀯𑀸 𑀘𑀦𑁆𑀤𑀦𑀲𑁆𑀲 𑀯𑀸 𑀧𑀤𑀼𑀫𑀓𑀲𑁆𑀲 𑀯𑀸 𑀉𑀢𑁆𑀢𑀭𑀸𑀭𑀡𑀺𑀁 𑀆𑀤𑀸𑀬 𑀅𑀕𑁆𑀕𑀺 𑀅𑀪𑀺𑀦𑀺𑀩𑁆𑀩𑀢𑁆𑀢𑁄 𑀢𑁂𑀚𑁄 𑀧𑀸𑀢𑀼𑀓𑀢𑁄 𑀲𑁆𑀯𑀸𑀲𑁆𑀲 𑀅𑀕𑁆𑀕𑀺 𑀅𑀘𑁆𑀘𑀺𑀫𑀸 𑀘𑁂𑀯 𑀯𑀡𑁆𑀡𑀯𑀸 𑀘 𑀧𑀪𑀲𑁆𑀲𑀭𑁄 𑀘 𑀢𑁂𑀦 𑀘 𑀲𑀓𑁆𑀓𑀸 𑀅𑀕𑁆𑀕𑀺𑀦𑀸 𑀅𑀕𑁆𑀕𑀺𑀓𑀭𑀡𑀻𑀬𑀁 𑀓𑀸𑀢𑀼𑀁; 𑀬𑁄𑀧𑀺 𑀲𑁄 𑀘𑀡𑁆𑀟𑀸𑀮𑀓𑀼𑀮𑀸 𑀦𑁂𑀲𑀸𑀤𑀓𑀼𑀮𑀸 𑀯𑁂𑀦𑀓𑀼𑀮𑀸 𑀭𑀣𑀓𑀸𑀭𑀓𑀼𑀮𑀸 𑀧𑀼𑀓𑁆𑀓𑀼𑀲𑀓𑀼𑀮𑀸 𑀉𑀧𑁆𑀧𑀦𑁆𑀦𑁂𑀳𑀺 𑀲𑀸𑀧𑀸𑀦𑀤𑁄𑀡𑀺𑀬𑀸 𑀯𑀸 𑀲𑀽𑀓𑀭𑀤𑁄𑀡𑀺𑀬𑀸 𑀯𑀸 𑀭𑀚𑀓𑀤𑁄𑀡𑀺𑀬𑀸 𑀯𑀸 𑀏𑀭𑀡𑁆𑀟𑀓𑀝𑁆𑀞𑀲𑁆𑀲 𑀯𑀸 𑀉𑀢𑁆𑀢𑀭𑀸𑀭𑀡𑀺𑀁 𑀆𑀤𑀸𑀬 𑀅𑀕𑁆𑀕𑀺 𑀅𑀪𑀺𑀦𑀺𑀩𑁆𑀩𑀢𑁆𑀢𑁄 𑀢𑁂𑀚𑁄 𑀧𑀸𑀢𑀼𑀓𑀢𑁄 𑀲𑁆𑀯𑀸𑀲𑁆𑀲 𑀅𑀕𑁆𑀕𑀺 𑀅𑀘𑁆𑀘𑀺𑀫𑀸 𑀘𑁂𑀯 𑀯𑀡𑁆𑀡𑀯𑀸 𑀘 𑀧𑀪𑀲𑁆𑀲𑀭𑁄 𑀘 𑀢𑁂𑀦 𑀘 𑀲𑀓𑁆𑀓𑀸 𑀅𑀕𑁆𑀕𑀺𑀦𑀸 𑀅𑀕𑁆𑀕𑀺𑀓𑀭𑀡𑀻𑀬𑀁 𑀓𑀸𑀢𑀼𑀁𑁇 𑀲𑀩𑁆𑀩𑁄𑀧𑀺 𑀳𑀺, 𑀪𑁄 𑀕𑁄𑀢𑀫, 𑀅𑀕𑁆𑀕𑀺 𑀅𑀘𑁆𑀘𑀺𑀫𑀸 𑀘𑁂𑀯 𑀯𑀡𑁆𑀡𑀯𑀸 𑀘 𑀧𑀪𑀲𑁆𑀲𑀭𑁄 𑀘 𑀲𑀩𑁆𑀩𑁂𑀦𑀧𑀺 𑀲𑀓𑁆𑀓𑀸 𑀅𑀕𑁆𑀕𑀺𑀦𑀸 𑀅𑀕𑁆𑀕𑀺𑀓𑀭𑀡𑀻𑀬𑀁 𑀓𑀸𑀢𑀼𑀦𑁆”𑀢𑀺𑁇

1366. “𑀏𑀯𑀫𑁂𑀯 𑀔𑁄, 𑀩𑁆𑀭𑀸𑀳𑁆𑀫𑀡, 𑀔𑀢𑁆𑀢𑀺𑀬𑀓𑀼𑀮𑀸 𑀘𑁂𑀧𑀺 𑀅𑀕𑀸𑀭𑀲𑁆𑀫𑀸 𑀅𑀦𑀕𑀸𑀭𑀺𑀬𑀁 𑀧𑀩𑁆𑀩𑀚𑀺𑀢𑁄 𑀳𑁄𑀢𑀺, 𑀲𑁄 𑀘 𑀢𑀣𑀸𑀕𑀢𑀧𑁆𑀧𑀯𑁂𑀤𑀺𑀢𑀁 𑀥𑀫𑁆𑀫𑀯𑀺𑀦𑀬𑀁 𑀆𑀕𑀫𑁆𑀫 𑀧𑀸𑀡𑀸𑀢𑀺𑀧𑀸𑀢𑀸 𑀧𑀝𑀺𑀯𑀺𑀭𑀢𑁄 𑀳𑁄𑀢𑀺…𑀧𑁂…  𑀲𑀫𑁆𑀫𑀸𑀤𑀺𑀝𑁆𑀞𑀺 𑀳𑁄𑀢𑀺, 𑀆𑀭𑀸𑀥𑀓𑁄 𑀳𑁄𑀢𑀺 𑀜𑀸𑀬𑀁 𑀥𑀫𑁆𑀫𑀁 𑀓𑀼𑀲𑀮𑀁𑁇 𑀩𑁆𑀭𑀸𑀳𑁆𑀫𑀡𑀓𑀼𑀮𑀸 𑀘𑁂𑀧𑀺, 𑀩𑁆𑀭𑀸𑀳𑁆𑀫𑀡…  𑀯𑁂𑀲𑁆𑀲𑀓𑀼𑀮𑀸 𑀘𑁂𑀧𑀺, 𑀩𑁆𑀭𑀸𑀳𑁆𑀫𑀡…  𑀲𑀼𑀤𑁆𑀤𑀓𑀼𑀮𑀸 𑀘𑁂𑀧𑀺, 𑀩𑁆𑀭𑀸𑀳𑁆𑀫𑀡, 𑀅𑀕𑀸𑀭𑀲𑁆𑀫𑀸 𑀅𑀦𑀕𑀸𑀭𑀺𑀬𑀁 𑀧𑀩𑁆𑀩𑀚𑀺𑀢𑁄 𑀳𑁄𑀢𑀺, 𑀲𑁄 𑀘 𑀢𑀣𑀸𑀕𑀢𑀧𑁆𑀧𑀯𑁂𑀤𑀺𑀢𑀁 𑀥𑀫𑁆𑀫𑀯𑀺𑀦𑀬𑀁 𑀆𑀕𑀫𑁆𑀫 𑀧𑀸𑀡𑀸𑀢𑀺𑀧𑀸𑀢𑀸 𑀧𑀝𑀺𑀯𑀺𑀭𑀢𑁄 𑀳𑁄𑀢𑀺, 𑀅𑀤𑀺𑀦𑁆𑀦𑀸𑀤𑀸𑀦𑀸 𑀧𑀝𑀺𑀯𑀺𑀭𑀢𑁄 𑀳𑁄𑀢𑀺, 𑀅𑀩𑁆𑀭𑀳𑁆𑀫𑀘𑀭𑀺𑀬𑀸 𑀧𑀝𑀺𑀯𑀺𑀭𑀢𑁄 𑀳𑁄𑀢𑀺, 𑀫𑀼𑀲𑀸𑀯𑀸𑀤𑀸 𑀧𑀝𑀺𑀯𑀺𑀭𑀢𑁄 𑀳𑁄𑀢𑀺, 𑀧𑀺𑀲𑀼𑀡𑀸𑀬 𑀯𑀸𑀘𑀸𑀬 𑀧𑀝𑀺𑀯𑀺𑀭𑀢𑁄 𑀳𑁄𑀢𑀺, 𑀨𑀭𑀼𑀲𑀸𑀬 𑀯𑀸𑀘𑀸𑀬 𑀧𑀝𑀺𑀯𑀺𑀭𑀢𑁄 𑀳𑁄𑀢𑀺, 𑀲𑀫𑁆𑀨𑀧𑁆𑀧𑀮𑀸𑀧𑀸 𑀧𑀝𑀺𑀯𑀺𑀭𑀢𑁄 𑀳𑁄𑀢𑀺, 𑀅𑀦𑀪𑀺𑀚𑁆𑀛𑀸𑀮𑀼 𑀳𑁄𑀢𑀺, 𑀅𑀩𑁆𑀬𑀸𑀧𑀦𑁆𑀦𑀘𑀺𑀢𑁆𑀢𑁄 𑀳𑁄𑀢𑀺, 𑀲𑀫𑁆𑀫𑀸𑀤𑀺𑀝𑁆𑀞𑀺 𑀳𑁄𑀢𑀺, 𑀆𑀭𑀸𑀥𑀓𑁄 𑀳𑁄𑀢𑀺 𑀜𑀸𑀬𑀁 𑀥𑀫𑁆𑀫𑀁 𑀓𑀼𑀲𑀮𑀦𑁆”𑀢𑀺𑁇

1367. 𑀏𑀯𑀁 𑀯𑀼𑀢𑁆𑀢𑁂, 𑀏𑀲𑀼𑀓𑀸𑀭𑀻 𑀩𑁆𑀭𑀸𑀳𑁆𑀫𑀡𑁄 𑀪𑀕𑀯𑀦𑁆𑀢𑀁 𑀏𑀢𑀤𑀯𑁄𑀘—  “𑀅𑀪𑀺𑀓𑁆𑀓𑀦𑁆𑀢𑀁, 𑀪𑁄 𑀕𑁄𑀢𑀫, 𑀅𑀪𑀺𑀓𑁆𑀓𑀦𑁆𑀢𑀁, 𑀪𑁄 𑀕𑁄𑀢𑀫…𑀧𑁂…  𑀉𑀧𑀸𑀲𑀓𑀁 𑀫𑀁 𑀪𑀯𑀁 𑀕𑁄𑀢𑀫𑁄 𑀥𑀸𑀭𑁂𑀢𑀼 𑀅𑀚𑁆𑀚𑀢𑀕𑁆𑀕𑁂 𑀧𑀸𑀡𑀼𑀧𑁂𑀢𑀁 𑀲𑀭𑀡𑀁 𑀕𑀢𑀦𑁆”𑀢𑀺𑁇

---

1368. 𑀏𑀲𑀼𑀓𑀸𑀭𑀻𑀲𑀼𑀢𑁆𑀢𑀁 𑀦𑀺𑀝𑁆𑀞𑀺𑀢𑀁 𑀙𑀝𑁆𑀞𑀁𑁇



[Go to previous page (5.5 Caṅkīsutta)](/tipitaka/10M/5/5.5.md) / [Go to parent page (5 Brāhmaṇavagga)](/tipitaka/10M/5.md) / [Go to next page (5.7 Dhanañjānisutta)](/tipitaka/10M/5/5.7.md)


