
[Home](/) / [10M Majjhimapaṇṇāsapāḷi](../../10M.md) / [4 Rājavagga](../4.md)

# 𑁪𑁇𑁧𑁦 𑀓𑀡𑁆𑀡𑀓𑀢𑁆𑀣𑀮𑀲𑀼𑀢𑁆𑀢

* 𑀭𑀸𑀚𑀯𑀕𑁆𑀕

* 𑀓𑀡𑁆𑀡𑀓𑀢𑁆𑀣𑀮𑀲𑀼𑀢𑁆𑀢

(375.)

1103\. 𑀏𑀯𑀁 𑀫𑁂 𑀲𑀼𑀢𑀁—  𑀏𑀓𑀁 𑀲𑀫𑀬𑀁 𑀪𑀕𑀯𑀸 𑀉𑀭𑀼𑀜𑁆𑀜𑀸𑀬𑀁 𑀯𑀺𑀳𑀭𑀢𑀺 𑀓𑀡𑁆𑀡𑀓𑀢𑁆𑀣𑀮𑁂 𑀫𑀺𑀕𑀤𑀸𑀬𑁂𑁇 𑀢𑁂𑀦 𑀔𑁄 𑀧𑀦 𑀲𑀫𑀬𑁂𑀦 𑀭𑀸𑀚𑀸 𑀧𑀲𑁂𑀦𑀤𑀺 𑀓𑁄𑀲𑀮𑁄 𑀉𑀭𑀼𑀜𑁆𑀜𑀁 𑀅𑀦𑀼𑀧𑁆𑀧𑀢𑁆𑀢𑁄 𑀳𑁄𑀢𑀺 𑀓𑁂𑀦𑀘𑀺𑀤𑁂𑀯 𑀓𑀭𑀡𑀻𑀬𑁂𑀦𑁇 𑀅𑀣 𑀔𑁄 𑀭𑀸𑀚𑀸 𑀧𑀲𑁂𑀦𑀤𑀺 𑀓𑁄𑀲𑀮𑁄 𑀅𑀜𑁆𑀜𑀢𑀭𑀁 𑀧𑀼𑀭𑀺𑀲𑀁 𑀆𑀫𑀦𑁆𑀢𑁂𑀲𑀺—  “𑀏𑀳𑀺 𑀢𑁆𑀯𑀁, 𑀅𑀫𑁆𑀪𑁄 𑀧𑀼𑀭𑀺𑀲, 𑀬𑁂𑀦 𑀪𑀕𑀯𑀸 𑀢𑁂𑀦𑀼𑀧𑀲𑀗𑁆𑀓𑀫; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀫𑀫 𑀯𑀘𑀦𑁂𑀦 𑀪𑀕𑀯𑀢𑁄 𑀧𑀸𑀤𑁂 𑀲𑀺𑀭𑀲𑀸 𑀯𑀦𑁆𑀤𑀸𑀳𑀺, 𑀅𑀧𑁆𑀧𑀸𑀩𑀸𑀥𑀁 𑀅𑀧𑁆𑀧𑀸𑀢𑀗𑁆𑀓𑀁 𑀮𑀳𑀼𑀝𑁆𑀞𑀸𑀦𑀁 𑀩𑀮𑀁 𑀨𑀸𑀲𑀼𑀯𑀺𑀳𑀸𑀭𑀁 𑀧𑀼𑀘𑁆𑀙—  ‘𑀭𑀸𑀚𑀸, 𑀪𑀦𑁆𑀢𑁂, 𑀧𑀲𑁂𑀦𑀤𑀺 𑀓𑁄𑀲𑀮𑁄 𑀪𑀕𑀯𑀢𑁄 𑀧𑀸𑀤𑁂 𑀲𑀺𑀭𑀲𑀸 𑀯𑀦𑁆𑀤𑀢𑀺, 𑀅𑀧𑁆𑀧𑀸𑀩𑀸𑀥𑀁 𑀅𑀧𑁆𑀧𑀸𑀢𑀗𑁆𑀓𑀁 𑀮𑀳𑀼𑀝𑁆𑀞𑀸𑀦𑀁 𑀩𑀮𑀁 𑀨𑀸𑀲𑀼𑀯𑀺𑀳𑀸𑀭𑀁 𑀧𑀼𑀘𑁆𑀙𑀢𑀻’𑀢𑀺; 𑀏𑀯𑀜𑁆𑀘 𑀯𑀤𑁂𑀳𑀺—  ‘𑀅𑀚𑁆𑀚 𑀓𑀺𑀭, 𑀪𑀦𑁆𑀢𑁂, 𑀭𑀸𑀚𑀸 𑀧𑀲𑁂𑀦𑀤𑀺 𑀓𑁄𑀲𑀮𑁄 𑀧𑀘𑁆𑀙𑀸𑀪𑀢𑁆𑀢𑀁 𑀪𑀼𑀢𑁆𑀢𑀧𑀸𑀢𑀭𑀸𑀲𑁄 𑀪𑀕𑀯𑀦𑁆𑀢𑀁 𑀤𑀲𑁆𑀲𑀦𑀸𑀬 𑀉𑀧𑀲𑀗𑁆𑀓𑀫𑀺𑀲𑁆𑀲𑀢𑀻’”𑀢𑀺𑁇 “𑀏𑀯𑀁, 𑀤𑁂𑀯𑀸”𑀢𑀺 𑀔𑁄 𑀲𑁄 𑀧𑀼𑀭𑀺𑀲𑁄 𑀭𑀜𑁆𑀜𑁄 𑀧𑀲𑁂𑀦𑀤𑀺𑀲𑁆𑀲 𑀓𑁄𑀲𑀮𑀲𑁆𑀲 𑀧𑀝𑀺𑀲𑁆𑀲𑀼𑀢𑁆𑀯𑀸 𑀬𑁂𑀦 𑀪𑀕𑀯𑀸 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀪𑀕𑀯𑀦𑁆𑀢𑀁 𑀅𑀪𑀺𑀯𑀸𑀤𑁂𑀢𑁆𑀯𑀸 𑀏𑀓𑀫𑀦𑁆𑀢𑀁 𑀦𑀺𑀲𑀻𑀤𑀺𑁇 𑀏𑀓𑀫𑀦𑁆𑀢𑀁 𑀦𑀺𑀲𑀺𑀦𑁆𑀦𑁄 𑀔𑁄 𑀲𑁄 𑀧𑀼𑀭𑀺𑀲𑁄 𑀪𑀕𑀯𑀦𑁆𑀢𑀁 𑀏𑀢𑀤𑀯𑁄𑀘—  “𑀭𑀸𑀚𑀸, 𑀪𑀦𑁆𑀢𑁂, 𑀧𑀲𑁂𑀦𑀤𑀺 𑀓𑁄𑀲𑀮𑁄 𑀪𑀕𑀯𑀢𑁄 𑀧𑀸𑀤𑁂 𑀲𑀺𑀭𑀲𑀸 𑀯𑀦𑁆𑀤𑀢𑀺, 𑀅𑀧𑁆𑀧𑀸𑀩𑀸𑀥𑀁 𑀅𑀧𑁆𑀧𑀸𑀢𑀗𑁆𑀓𑀁 𑀮𑀳𑀼𑀝𑁆𑀞𑀸𑀦𑀁 𑀩𑀮𑀁 𑀨𑀸𑀲𑀼𑀯𑀺𑀳𑀸𑀭𑀁 𑀧𑀼𑀘𑁆𑀙𑀢𑀺; 𑀏𑀯𑀜𑁆𑀘 𑀯𑀤𑁂𑀢𑀺—  ‘𑀅𑀚𑁆𑀚 𑀓𑀺𑀭, 𑀪𑀦𑁆𑀢𑁂, 𑀭𑀸𑀚𑀸 𑀧𑀲𑁂𑀦𑀤𑀺 𑀓𑁄𑀲𑀮𑁄 𑀧𑀘𑁆𑀙𑀸𑀪𑀢𑁆𑀢𑀁 𑀪𑀼𑀢𑁆𑀢𑀧𑀸𑀢𑀭𑀸𑀲𑁄 𑀪𑀕𑀯𑀦𑁆𑀢𑀁 𑀤𑀲𑁆𑀲𑀦𑀸𑀬 𑀉𑀧𑀲𑀗𑁆𑀓𑀫𑀺𑀲𑁆𑀲𑀢𑀻’”𑀢𑀺𑁇

1104\. 𑀅𑀲𑁆𑀲𑁄𑀲𑀼𑀁 𑀔𑁄 𑀲𑁄𑀫𑀸 𑀘 𑀪𑀕𑀺𑀦𑀻 𑀲𑀓𑀼𑀮𑀸 𑀘 𑀪𑀕𑀺𑀦𑀻—  “𑀅𑀚𑁆𑀚 𑀓𑀺𑀭 𑀭𑀸𑀚𑀸 𑀧𑀲𑁂𑀦𑀤𑀺 𑀓𑁄𑀲𑀮𑁄 𑀧𑀘𑁆𑀙𑀸𑀪𑀢𑁆𑀢𑀁 𑀪𑀼𑀢𑁆𑀢𑀧𑀸𑀢𑀭𑀸𑀲𑁄 𑀪𑀕𑀯𑀦𑁆𑀢𑀁 𑀤𑀲𑁆𑀲𑀦𑀸𑀬 𑀉𑀧𑀲𑀗𑁆𑀓𑀫𑀺𑀲𑁆𑀲𑀢𑀻”𑀢𑀺𑁇 𑀅𑀣 𑀔𑁄 𑀲𑁄𑀫𑀸 𑀘 𑀪𑀕𑀺𑀦𑀻 𑀲𑀓𑀼𑀮𑀸 𑀘 𑀪𑀕𑀺𑀦𑀻 𑀭𑀸𑀚𑀸𑀦𑀁 𑀧𑀲𑁂𑀦𑀤𑀺𑀁 𑀓𑁄𑀲𑀮𑀁 𑀪𑀢𑁆𑀢𑀸𑀪𑀺𑀳𑀸𑀭𑁂 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀏𑀢𑀤𑀯𑁄𑀘𑀼𑀁—  “𑀢𑁂𑀦 𑀳𑀺, 𑀫𑀳𑀸𑀭𑀸𑀚, 𑀅𑀫𑁆𑀳𑀸𑀓𑀫𑁆𑀧𑀺 𑀯𑀘𑀦𑁂𑀦 𑀪𑀕𑀯𑀢𑁄 𑀧𑀸𑀤𑁂 𑀲𑀺𑀭𑀲𑀸 𑀯𑀦𑁆𑀤𑀸𑀳𑀺, 𑀅𑀧𑁆𑀧𑀸𑀩𑀸𑀥𑀁 𑀅𑀧𑁆𑀧𑀸𑀢𑀗𑁆𑀓𑀁 𑀮𑀳𑀼𑀝𑁆𑀞𑀸𑀦𑀁 𑀩𑀮𑀁 𑀨𑀸𑀲𑀼𑀯𑀺𑀳𑀸𑀭𑀁 𑀧𑀼𑀘𑁆𑀙—  ‘𑀲𑁄𑀫𑀸 𑀘, 𑀪𑀦𑁆𑀢𑁂, 𑀪𑀕𑀺𑀦𑀻 𑀲𑀓𑀼𑀮𑀸 𑀘 𑀪𑀕𑀺𑀦𑀻 𑀪𑀕𑀯𑀢𑁄 𑀧𑀸𑀤𑁂 𑀲𑀺𑀭𑀲𑀸 𑀯𑀦𑁆𑀤𑀢𑀺, 𑀅𑀧𑁆𑀧𑀸𑀩𑀸𑀥𑀁 𑀅𑀧𑁆𑀧𑀸𑀢𑀗𑁆𑀓𑀁 𑀮𑀳𑀼𑀝𑁆𑀞𑀸𑀦𑀁 𑀩𑀮𑀁 𑀨𑀸𑀲𑀼𑀯𑀺𑀳𑀸𑀭𑀁 𑀧𑀼𑀘𑁆𑀙𑀢𑀻’”𑀢𑀺𑁇

(376.)

1105\. 𑀅𑀣 𑀔𑁄 𑀭𑀸𑀚𑀸 𑀧𑀲𑁂𑀦𑀤𑀺 𑀓𑁄𑀲𑀮𑁄 𑀧𑀘𑁆𑀙𑀸𑀪𑀢𑁆𑀢𑀁 𑀪𑀼𑀢𑁆𑀢𑀧𑀸𑀢𑀭𑀸𑀲𑁄 𑀬𑁂𑀦 𑀪𑀕𑀯𑀸 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀪𑀕𑀯𑀦𑁆𑀢𑀁 𑀅𑀪𑀺𑀯𑀸𑀤𑁂𑀢𑁆𑀯𑀸 𑀏𑀓𑀫𑀦𑁆𑀢𑀁 𑀦𑀺𑀲𑀻𑀤𑀺𑁇 𑀏𑀓𑀫𑀦𑁆𑀢𑀁 𑀦𑀺𑀲𑀺𑀦𑁆𑀦𑁄 𑀔𑁄 𑀭𑀸𑀚𑀸 𑀧𑀲𑁂𑀦𑀤𑀺 𑀓𑁄𑀲𑀮𑁄 𑀪𑀕𑀯𑀦𑁆𑀢𑀁 𑀏𑀢𑀤𑀯𑁄𑀘—  “𑀲𑁄𑀫𑀸 𑀘, 𑀪𑀦𑁆𑀢𑁂, 𑀪𑀕𑀺𑀦𑀻 𑀲𑀓𑀼𑀮𑀸 𑀘 𑀪𑀕𑀺𑀦𑀻 𑀪𑀕𑀯𑀢𑁄 𑀧𑀸𑀤𑁂 𑀲𑀺𑀭𑀲𑀸 𑀯𑀦𑁆𑀤𑀢𑀺, 𑀅𑀧𑁆𑀧𑀸𑀩𑀸𑀥𑀁 𑀅𑀧𑁆𑀧𑀸𑀢𑀗𑁆𑀓𑀁 𑀮𑀳𑀼𑀝𑁆𑀞𑀸𑀦𑀁 𑀩𑀮𑀁 𑀨𑀸𑀲𑀼𑀯𑀺𑀳𑀸𑀭𑀁 𑀧𑀼𑀘𑁆𑀙𑀢𑀻”𑀢𑀺𑁇 “𑀓𑀺𑀁 𑀧𑀦, 𑀫𑀳𑀸𑀭𑀸𑀚, 𑀲𑁄𑀫𑀸 𑀘 𑀪𑀕𑀺𑀦𑀻 𑀲𑀓𑀼𑀮𑀸 𑀘 𑀪𑀕𑀺𑀦𑀻 𑀅𑀜𑁆𑀜𑀁 𑀤𑀽𑀢𑀁 𑀦𑀸𑀮𑀢𑁆𑀣𑀼𑀦𑁆”𑀢𑀺? “𑀅𑀲𑁆𑀲𑁄𑀲𑀼𑀁 𑀔𑁄, 𑀪𑀦𑁆𑀢𑁂, 𑀲𑁄𑀫𑀸 𑀘 𑀪𑀕𑀺𑀦𑀻 𑀲𑀓𑀼𑀮𑀸 𑀘 𑀪𑀕𑀺𑀦𑀻—  ‘𑀅𑀚𑁆𑀚 𑀓𑀺𑀭 𑀭𑀸𑀚𑀸 𑀧𑀲𑁂𑀦𑀤𑀺 𑀓𑁄𑀲𑀮𑁄 𑀧𑀘𑁆𑀙𑀸𑀪𑀢𑁆𑀢𑀁 𑀪𑀼𑀢𑁆𑀢𑀧𑀸𑀢𑀭𑀸𑀲𑁄 𑀪𑀕𑀯𑀦𑁆𑀢𑀁 𑀤𑀲𑁆𑀲𑀦𑀸𑀬 𑀉𑀧𑀲𑀗𑁆𑀓𑀫𑀺𑀲𑁆𑀲𑀢𑀻’𑀢𑀺𑁇 𑀅𑀣 𑀔𑁄, 𑀪𑀦𑁆𑀢𑁂, 𑀲𑁄𑀫𑀸 𑀘 𑀪𑀕𑀺𑀦𑀻 𑀲𑀓𑀼𑀮𑀸 𑀘 𑀪𑀕𑀺𑀦𑀻 𑀫𑀁 𑀪𑀢𑁆𑀢𑀸𑀪𑀺𑀳𑀸𑀭𑁂 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀏𑀢𑀤𑀯𑁄𑀘𑀼𑀁—  ‘𑀢𑁂𑀦 𑀳𑀺, 𑀫𑀳𑀸𑀭𑀸𑀚, 𑀅𑀫𑁆𑀳𑀸𑀓𑀫𑁆𑀧𑀺 𑀯𑀘𑀦𑁂𑀦 𑀪𑀕𑀯𑀢𑁄 𑀧𑀸𑀤𑁂 𑀲𑀺𑀭𑀲𑀸 𑀯𑀦𑁆𑀤𑀸𑀳𑀺, 𑀅𑀧𑁆𑀧𑀸𑀩𑀸𑀥𑀁 𑀅𑀧𑁆𑀧𑀸𑀢𑀗𑁆𑀓𑀁 𑀮𑀳𑀼𑀝𑁆𑀞𑀸𑀦𑀁 𑀩𑀮𑀁 𑀨𑀸𑀲𑀼𑀯𑀺𑀳𑀸𑀭𑀁 𑀧𑀼𑀘𑁆𑀙—  𑀲𑁄𑀫𑀸 𑀘 𑀪𑀕𑀺𑀦𑀻 𑀲𑀓𑀼𑀮𑀸 𑀘 𑀪𑀕𑀺𑀦𑀻 𑀪𑀕𑀯𑀢𑁄 𑀧𑀸𑀤𑁂 𑀲𑀺𑀭𑀲𑀸 𑀯𑀦𑁆𑀤𑀢𑀺, 𑀅𑀧𑁆𑀧𑀸𑀩𑀸𑀥𑀁 𑀅𑀧𑁆𑀧𑀸𑀢𑀗𑁆𑀓𑀁 𑀮𑀳𑀼𑀝𑁆𑀞𑀸𑀦𑀁 𑀩𑀮𑀁 𑀨𑀸𑀲𑀼𑀯𑀺𑀳𑀸𑀭𑀁 𑀧𑀼𑀘𑁆𑀙𑀢𑀻’”𑀢𑀺𑁇 “𑀲𑀼𑀔𑀺𑀦𑀺𑀬𑁄 𑀳𑁄𑀦𑁆𑀢𑀼 𑀢𑀸, 𑀫𑀳𑀸𑀭𑀸𑀚, 𑀲𑁄𑀫𑀸 𑀘 𑀪𑀕𑀺𑀦𑀻 𑀲𑀓𑀼𑀮𑀸 𑀘 𑀪𑀕𑀺𑀦𑀻”𑀢𑀺𑁇

(377.)

1106\. 𑀅𑀣 𑀔𑁄 𑀭𑀸𑀚𑀸 𑀧𑀲𑁂𑀦𑀤𑀺 𑀓𑁄𑀲𑀮𑁄 𑀪𑀕𑀯𑀦𑁆𑀢𑀁 𑀏𑀢𑀤𑀯𑁄𑀘—  “𑀲𑀼𑀢𑀁 𑀫𑁂𑀢𑀁, 𑀪𑀦𑁆𑀢𑁂, 𑀲𑀫𑀡𑁄 𑀕𑁄𑀢𑀫𑁄 𑀏𑀯𑀫𑀸𑀳—  ‘𑀦𑀢𑁆𑀣𑀺 𑀲𑁄 𑀲𑀫𑀡𑁄 𑀯𑀸 𑀩𑁆𑀭𑀸𑀳𑁆𑀫𑀡𑁄 𑀯𑀸 𑀬𑁄 𑀲𑀩𑁆𑀩𑀜𑁆𑀜𑀽 𑀲𑀩𑁆𑀩𑀤𑀲𑁆𑀲𑀸𑀯𑀻 𑀅𑀧𑀭𑀺𑀲𑁂𑀲𑀁 𑀜𑀸𑀡𑀤𑀲𑁆𑀲𑀦𑀁 𑀧𑀝𑀺𑀚𑀸𑀦𑀺𑀲𑁆𑀲𑀢𑀺, 𑀦𑁂𑀢𑀁 𑀞𑀸𑀦𑀁 𑀯𑀺𑀚𑁆𑀚𑀢𑀻’𑀢𑀺𑁇 𑀬𑁂 𑀢𑁂, 𑀪𑀦𑁆𑀢𑁂, 𑀏𑀯𑀫𑀸𑀳𑀁𑀲𑀼—  ‘𑀲𑀫𑀡𑁄 𑀕𑁄𑀢𑀫𑁄 𑀏𑀯𑀫𑀸𑀳—  𑀦𑀢𑁆𑀣𑀺 𑀲𑁄 𑀲𑀫𑀡𑁄 𑀯𑀸 𑀩𑁆𑀭𑀸𑀳𑁆𑀫𑀡𑁄 𑀯𑀸 𑀬𑁄 𑀲𑀩𑁆𑀩𑀜𑁆𑀜𑀽 𑀲𑀩𑁆𑀩𑀤𑀲𑁆𑀲𑀸𑀯𑀻 𑀅𑀧𑀭𑀺𑀲𑁂𑀲𑀁 𑀜𑀸𑀡𑀤𑀲𑁆𑀲𑀦𑀁 𑀧𑀝𑀺𑀚𑀸𑀦𑀺𑀲𑁆𑀲𑀢𑀺, 𑀦𑁂𑀢𑀁 𑀞𑀸𑀦𑀁 𑀯𑀺𑀚𑁆𑀚𑀢𑀻’𑀢𑀺; 𑀓𑀘𑁆𑀘𑀺 𑀢𑁂, 𑀪𑀦𑁆𑀢𑁂, 𑀪𑀕𑀯𑀢𑁄 𑀯𑀼𑀢𑁆𑀢𑀯𑀸𑀤𑀺𑀦𑁄, 𑀦 𑀘 𑀪𑀕𑀯𑀦𑁆𑀢𑀁 𑀅𑀪𑀽𑀢𑁂𑀦 𑀅𑀩𑁆𑀪𑀸𑀘𑀺𑀓𑁆𑀔𑀦𑁆𑀢𑀺, 𑀥𑀫𑁆𑀫𑀲𑁆𑀲 𑀘𑀸𑀦𑀼𑀥𑀫𑁆𑀫𑀁 𑀩𑁆𑀬𑀸𑀓𑀭𑁄𑀦𑁆𑀢𑀺, 𑀦 𑀘 𑀓𑁄𑀘𑀺 𑀲𑀳𑀥𑀫𑁆𑀫𑀺𑀓𑁄 𑀯𑀸𑀤𑀸𑀦𑀼𑀯𑀸𑀤𑁄 𑀕𑀸𑀭𑀬𑁆𑀳𑀁 𑀞𑀸𑀦𑀁 𑀆𑀕𑀘𑁆𑀙𑀢𑀻”𑀢𑀺? “𑀬𑁂 𑀢𑁂, 𑀫𑀳𑀸𑀭𑀸𑀚, 𑀏𑀯𑀫𑀸𑀳𑀁𑀲𑀼—  ‘𑀲𑀫𑀡𑁄 𑀕𑁄𑀢𑀫𑁄 𑀏𑀯𑀫𑀸𑀳—  𑀦𑀢𑁆𑀣𑀺 𑀲𑁄 𑀲𑀫𑀡𑁄 𑀯𑀸 𑀩𑁆𑀭𑀸𑀳𑁆𑀫𑀡𑁄 𑀯𑀸 𑀬𑁄 𑀲𑀩𑁆𑀩𑀜𑁆𑀜𑀽 𑀲𑀩𑁆𑀩𑀤𑀲𑁆𑀲𑀸𑀯𑀻 𑀅𑀧𑀭𑀺𑀲𑁂𑀲𑀁 𑀜𑀸𑀡𑀤𑀲𑁆𑀲𑀦𑀁 𑀧𑀝𑀺𑀚𑀸𑀦𑀺𑀲𑁆𑀲𑀢𑀺, 𑀦𑁂𑀢𑀁 𑀞𑀸𑀦𑀁 𑀯𑀺𑀚𑁆𑀚𑀢𑀻’𑀢𑀺; 𑀦 𑀫𑁂 𑀢𑁂 𑀯𑀼𑀢𑁆𑀢𑀯𑀸𑀤𑀺𑀦𑁄, 𑀅𑀩𑁆𑀪𑀸𑀘𑀺𑀓𑁆𑀔𑀦𑁆𑀢𑀺 𑀘 𑀧𑀦 𑀫𑀁 𑀢𑁂 𑀅𑀲𑀢𑀸 𑀅𑀪𑀽𑀢𑁂𑀦𑀸”𑀢𑀺𑁇

(378.)

1107\. 𑀅𑀣 𑀔𑁄 𑀭𑀸𑀚𑀸 𑀧𑀲𑁂𑀦𑀤𑀺 𑀓𑁄𑀲𑀮𑁄 𑀯𑀺𑀝𑀝𑀽𑀪𑀁 𑀲𑁂𑀦𑀸𑀧𑀢𑀺𑀁 𑀆𑀫𑀦𑁆𑀢𑁂𑀲𑀺—  “𑀓𑁄 𑀦𑀼 𑀔𑁄, 𑀲𑁂𑀦𑀸𑀧𑀢𑀺, 𑀇𑀫𑀁 𑀓𑀣𑀸𑀯𑀢𑁆𑀣𑀼𑀁 𑀭𑀸𑀚𑀦𑁆𑀢𑁂𑀧𑀼𑀭𑁂 𑀅𑀩𑁆𑀪𑀼𑀤𑀸𑀳𑀸𑀲𑀻”𑀢𑀺? “𑀲𑀜𑁆𑀚𑀬𑁄, 𑀫𑀳𑀸𑀭𑀸𑀚, 𑀩𑁆𑀭𑀸𑀳𑁆𑀫𑀡𑁄 𑀆𑀓𑀸𑀲𑀕𑁄𑀢𑁆𑀢𑁄”𑀢𑀺𑁇 𑀅𑀣 𑀔𑁄 𑀭𑀸𑀚𑀸 𑀧𑀲𑁂𑀦𑀤𑀺 𑀓𑁄𑀲𑀮𑁄 𑀅𑀜𑁆𑀜𑀢𑀭𑀁 𑀧𑀼𑀭𑀺𑀲𑀁 𑀆𑀫𑀦𑁆𑀢𑁂𑀲𑀺—  “𑀏𑀳𑀺 𑀢𑁆𑀯𑀁, 𑀅𑀫𑁆𑀪𑁄 𑀧𑀼𑀭𑀺𑀲, 𑀫𑀫 𑀯𑀘𑀦𑁂𑀦 𑀲𑀜𑁆𑀚𑀬𑀁 𑀩𑁆𑀭𑀸𑀳𑁆𑀫𑀡𑀁 𑀆𑀓𑀸𑀲𑀕𑁄𑀢𑁆𑀢𑀁 𑀆𑀫𑀦𑁆𑀢𑁂𑀳𑀺—  ‘𑀭𑀸𑀚𑀸 𑀢𑀁, 𑀪𑀦𑁆𑀢𑁂, 𑀧𑀲𑁂𑀦𑀤𑀺 𑀓𑁄𑀲𑀮𑁄 𑀆𑀫𑀦𑁆𑀢𑁂𑀢𑀻’”𑀢𑀺𑁇 “𑀏𑀯𑀁, 𑀤𑁂𑀯𑀸”𑀢𑀺 𑀔𑁄 𑀲𑁄 𑀧𑀼𑀭𑀺𑀲𑁄 𑀭𑀜𑁆𑀜𑁄 𑀧𑀲𑁂𑀦𑀤𑀺𑀲𑁆𑀲 𑀓𑁄𑀲𑀮𑀲𑁆𑀲 𑀧𑀝𑀺𑀲𑁆𑀲𑀼𑀢𑁆𑀯𑀸 𑀬𑁂𑀦 𑀲𑀜𑁆𑀚𑀬𑁄 𑀩𑁆𑀭𑀸𑀳𑁆𑀫𑀡𑁄 𑀆𑀓𑀸𑀲𑀕𑁄𑀢𑁆𑀢𑁄 𑀢𑁂𑀦𑀼𑀧𑀲𑀗𑁆𑀓𑀫𑀺; 𑀉𑀧𑀲𑀗𑁆𑀓𑀫𑀺𑀢𑁆𑀯𑀸 𑀲𑀜𑁆𑀚𑀬𑀁 𑀩𑁆𑀭𑀸𑀳𑁆𑀫𑀡𑀁 𑀆𑀓𑀸𑀲𑀕𑁄𑀢𑁆𑀢𑀁 𑀏𑀢𑀤𑀯𑁄𑀘—  “𑀭𑀸𑀚𑀸 𑀢𑀁, 𑀪𑀦𑁆𑀢𑁂, 𑀧𑀲𑁂𑀦𑀤𑀺 𑀓𑁄𑀲𑀮𑁄 𑀆𑀫𑀦𑁆𑀢𑁂𑀢𑀻”𑀢𑀺𑁇 𑀅𑀣 𑀔𑁄 𑀭𑀸𑀚𑀸 𑀧𑀲𑁂𑀦𑀤𑀺 𑀓𑁄𑀲𑀮𑁄 𑀪𑀕𑀯𑀦𑁆𑀢𑀁 𑀏𑀢𑀤𑀯𑁄𑀘—  “𑀲𑀺𑀬𑀸 𑀦𑀼 𑀔𑁄, 𑀪𑀦𑁆𑀢𑁂, 𑀪𑀕𑀯𑀢𑀸 𑀅𑀜𑁆𑀜𑀤𑁂𑀯 𑀓𑀺𑀜𑁆𑀘𑀺 𑀲𑀦𑁆𑀥𑀸𑀬 𑀪𑀸𑀲𑀺𑀢𑀁, 𑀢𑀜𑁆𑀘 𑀚𑀦𑁄 𑀅𑀜𑁆𑀜𑀣𑀸𑀧𑀺 𑀧𑀘𑁆𑀘𑀸𑀕𑀘𑁆𑀙𑁂𑀬𑁆𑀬𑁇 𑀬𑀣𑀸 𑀓𑀣𑀁 𑀧𑀦, 𑀪𑀦𑁆𑀢𑁂, 𑀪𑀕𑀯𑀸 𑀅𑀪𑀺𑀚𑀸𑀦𑀸𑀢𑀺 𑀯𑀸𑀘𑀁 𑀪𑀸𑀲𑀺𑀢𑀸”𑀢𑀺? “𑀏𑀯𑀁 𑀔𑁄 𑀅𑀳𑀁, 𑀫𑀳𑀸𑀭𑀸𑀚, 𑀅𑀪𑀺𑀚𑀸𑀦𑀸𑀫𑀺 𑀯𑀸𑀘𑀁 𑀪𑀸𑀲𑀺𑀢𑀸—  ‘𑀦𑀢𑁆𑀣𑀺 𑀲𑁄 𑀲𑀫𑀡𑁄 𑀯𑀸 𑀩𑁆𑀭𑀸𑀳𑁆𑀫𑀡𑁄 𑀯𑀸 𑀬𑁄 𑀲𑀓𑀺𑀤𑁂𑀯 𑀲𑀩𑁆𑀩𑀁 𑀜𑀲𑁆𑀲𑀢𑀺, 𑀲𑀩𑁆𑀩𑀁 𑀤𑀓𑁆𑀔𑀺𑀢𑀺, 𑀦𑁂𑀢𑀁 𑀞𑀸𑀦𑀁 𑀯𑀺𑀚𑁆𑀚𑀢𑀻’”𑀢𑀺𑁇 “𑀳𑁂𑀢𑀼𑀭𑀽𑀧𑀁, 𑀪𑀦𑁆𑀢𑁂, 𑀪𑀕𑀯𑀸 𑀆𑀳; 𑀲𑀳𑁂𑀢𑀼𑀭𑀽𑀧𑀁, 𑀪𑀦𑁆𑀢𑁂, 𑀪𑀕𑀯𑀸 𑀆𑀳—  ‘𑀦𑀢𑁆𑀣𑀺 𑀲𑁄 𑀲𑀫𑀡𑁄 𑀯𑀸 𑀩𑁆𑀭𑀸𑀳𑁆𑀫𑀡𑁄 𑀯𑀸 𑀬𑁄 𑀲𑀓𑀺𑀤𑁂𑀯 𑀲𑀩𑁆𑀩𑀁 𑀜𑀲𑁆𑀲𑀢𑀺, 𑀲𑀩𑁆𑀩𑀁 𑀤𑀓𑁆𑀔𑀺𑀢𑀺, 𑀦𑁂𑀢𑀁 𑀞𑀸𑀦𑀁 𑀯𑀺𑀚𑁆𑀚𑀢𑀻’𑀢𑀺𑁇 𑀘𑀢𑁆𑀢𑀸𑀭𑁄𑀫𑁂, 𑀪𑀦𑁆𑀢𑁂, 𑀯𑀡𑁆𑀡𑀸—  𑀔𑀢𑁆𑀢𑀺𑀬𑀸, 𑀩𑁆𑀭𑀸𑀳𑁆𑀫𑀡𑀸, 𑀯𑁂𑀲𑁆𑀲𑀸, 𑀲𑀼𑀤𑁆𑀤𑀸𑁇 𑀇𑀫𑁂𑀲𑀁 𑀦𑀼 𑀔𑁄, 𑀪𑀦𑁆𑀢𑁂, 𑀘𑀢𑀼𑀦𑁆𑀦𑀁 𑀯𑀡𑁆𑀡𑀸𑀦𑀁 𑀲𑀺𑀬𑀸 𑀯𑀺𑀲𑁂𑀲𑁄 𑀲𑀺𑀬𑀸 𑀦𑀸𑀦𑀸𑀓𑀭𑀡𑀦𑁆”𑀢𑀺? “𑀘𑀢𑁆𑀢𑀸𑀭𑁄𑀫𑁂, 𑀫𑀳𑀸𑀭𑀸𑀚, 𑀯𑀡𑁆𑀡𑀸—  𑀔𑀢𑁆𑀢𑀺𑀬𑀸, 𑀩𑁆𑀭𑀸𑀳𑁆𑀫𑀡𑀸, 𑀯𑁂𑀲𑁆𑀲𑀸, 𑀲𑀼𑀤𑁆𑀤𑀸𑁇 𑀇𑀫𑁂𑀲𑀁 𑀔𑁄, 𑀫𑀳𑀸𑀭𑀸𑀚, 𑀘𑀢𑀼𑀦𑁆𑀦𑀁 𑀯𑀡𑁆𑀡𑀸𑀦𑀁 𑀤𑁆𑀯𑁂 𑀯𑀡𑁆𑀡𑀸 𑀅𑀕𑁆𑀕𑀫𑀓𑁆𑀔𑀸𑀬𑀦𑁆𑀢𑀺—  𑀔𑀢𑁆𑀢𑀺𑀬𑀸 𑀘 𑀩𑁆𑀭𑀸𑀳𑁆𑀫𑀡𑀸 𑀘—  𑀬𑀤𑀺𑀤𑀁 𑀅𑀪𑀺𑀯𑀸𑀤𑀦𑀧𑀘𑁆𑀘𑀼𑀝𑁆𑀞𑀸𑀦𑀅𑀜𑁆𑀚𑀮𑀺𑀓𑀫𑁆𑀫𑀲𑀸𑀫𑀻𑀘𑀺𑀓𑀫𑁆𑀫𑀸𑀦𑀻”𑀢𑀺𑁇 “𑀦𑀸𑀳𑀁, 𑀪𑀦𑁆𑀢𑁂, 𑀪𑀕𑀯𑀦𑁆𑀢𑀁 𑀤𑀺𑀝𑁆𑀞𑀥𑀫𑁆𑀫𑀺𑀓𑀁 𑀧𑀼𑀘𑁆𑀙𑀸𑀫𑀺; 𑀲𑀫𑁆𑀧𑀭𑀸𑀬𑀺𑀓𑀸𑀳𑀁, 𑀪𑀦𑁆𑀢𑁂, 𑀪𑀕𑀯𑀦𑁆𑀢𑀁 𑀧𑀼𑀘𑁆𑀙𑀸𑀫𑀺𑁇 𑀘𑀢𑁆𑀢𑀸𑀭𑁄𑀫𑁂, 𑀪𑀦𑁆𑀢𑁂, 𑀯𑀡𑁆𑀡𑀸—  𑀔𑀢𑁆𑀢𑀺𑀬𑀸, 𑀩𑁆𑀭𑀸𑀳𑁆𑀫𑀡𑀸, 𑀯𑁂𑀲𑁆𑀲𑀸, 𑀲𑀼𑀤𑁆𑀤𑀸𑁇 𑀇𑀫𑁂𑀲𑀁 𑀦𑀼 𑀔𑁄, 𑀪𑀦𑁆𑀢𑁂, 𑀘𑀢𑀼𑀦𑁆𑀦𑀁 𑀯𑀡𑁆𑀡𑀸𑀦𑀁 𑀲𑀺𑀬𑀸 𑀯𑀺𑀲𑁂𑀲𑁄 𑀲𑀺𑀬𑀸 𑀦𑀸𑀦𑀸𑀓𑀭𑀡𑀦𑁆”𑀢𑀺?

(379.)

1108\. “𑀧𑀜𑁆𑀘𑀺𑀫𑀸𑀦𑀺, 𑀫𑀳𑀸𑀭𑀸𑀚, 𑀧𑀥𑀸𑀦𑀺𑀬𑀗𑁆𑀕𑀸𑀦𑀺𑁇 𑀓𑀢𑀫𑀸𑀦𑀺 𑀧𑀜𑁆𑀘? 𑀇𑀥, 𑀫𑀳𑀸𑀭𑀸𑀚, 𑀪𑀺𑀓𑁆𑀔𑀼 𑀲𑀤𑁆𑀥𑁄 𑀳𑁄𑀢𑀺, 𑀲𑀤𑁆𑀤𑀳𑀢𑀺 𑀢𑀣𑀸𑀕𑀢𑀲𑁆𑀲 𑀩𑁄𑀥𑀺𑀁—  ‘𑀇𑀢𑀺𑀧𑀺 𑀲𑁄 𑀪𑀕𑀯𑀸 𑀅𑀭𑀳𑀁 𑀲𑀫𑁆𑀫𑀸𑀲𑀫𑁆𑀩𑀼𑀤𑁆𑀥𑁄 𑀯𑀺𑀚𑁆𑀚𑀸𑀘𑀭𑀡𑀲𑀫𑁆𑀧𑀦𑁆𑀦𑁄 𑀲𑀼𑀕𑀢𑁄 𑀮𑁄𑀓𑀯𑀺𑀤𑀽 𑀅𑀦𑀼𑀢𑁆𑀢𑀭𑁄 𑀧𑀼𑀭𑀺𑀲𑀤𑀫𑁆𑀫𑀲𑀸𑀭𑀣𑀺 𑀲𑀢𑁆𑀣𑀸 𑀤𑁂𑀯𑀫𑀦𑀼𑀲𑁆𑀲𑀸𑀦𑀁 𑀩𑀼𑀤𑁆𑀥𑁄 𑀪𑀕𑀯𑀸’𑀢𑀺; 𑀅𑀧𑁆𑀧𑀸𑀩𑀸𑀥𑁄 𑀳𑁄𑀢𑀺 𑀅𑀧𑁆𑀧𑀸𑀢𑀗𑁆𑀓𑁄 𑀲𑀫𑀯𑁂𑀧𑀸𑀓𑀺𑀦𑀺𑀬𑀸 𑀕𑀳𑀡𑀺𑀬𑀸 𑀲𑀫𑀦𑁆𑀦𑀸𑀕𑀢𑁄 𑀦𑀸𑀢𑀺𑀲𑀻𑀢𑀸𑀬 𑀦𑀸𑀘𑁆𑀘𑀼𑀡𑁆𑀳𑀸𑀬 𑀫𑀚𑁆𑀛𑀺𑀫𑀸𑀬 𑀧𑀥𑀸𑀦𑀓𑁆𑀔𑀫𑀸𑀬; 𑀅𑀲𑀞𑁄 𑀳𑁄𑀢𑀺 𑀅𑀫𑀸𑀬𑀸𑀯𑀻 𑀬𑀣𑀸𑀪𑀽𑀢𑀁 𑀅𑀢𑁆𑀢𑀸𑀦𑀁 𑀆𑀯𑀺𑀓𑀢𑁆𑀢𑀸 𑀲𑀢𑁆𑀣𑀭𑀺 𑀯𑀸 𑀯𑀺𑀜𑁆𑀜𑀽𑀲𑀼 𑀯𑀸 𑀲𑀩𑁆𑀭𑀳𑁆𑀫𑀘𑀸𑀭𑀻𑀲𑀼; 𑀆𑀭𑀤𑁆𑀥𑀯𑀻𑀭𑀺𑀬𑁄 𑀯𑀺𑀳𑀭𑀢𑀺 𑀅𑀓𑀼𑀲𑀮𑀸𑀦𑀁 𑀥𑀫𑁆𑀫𑀸𑀦𑀁 𑀧𑀳𑀸𑀦𑀸𑀬, 𑀓𑀼𑀲𑀮𑀸𑀦𑀁 𑀥𑀫𑁆𑀫𑀸𑀦𑀁 𑀉𑀧𑀲𑀫𑁆𑀧𑀤𑀸𑀬, 𑀣𑀸𑀫𑀯𑀸 𑀤𑀍𑀳𑀧𑀭𑀓𑁆𑀓𑀫𑁄 𑀅𑀦𑀺𑀓𑁆𑀔𑀺𑀢𑁆𑀢𑀥𑀼𑀭𑁄 𑀓𑀼𑀲𑀮𑁂𑀲𑀼 𑀥𑀫𑁆𑀫𑁂𑀲𑀼; 𑀧𑀜𑁆𑀜𑀯𑀸 𑀳𑁄𑀢𑀺 𑀉𑀤𑀬𑀢𑁆𑀣𑀕𑀸𑀫𑀺𑀦𑀺𑀬𑀸 𑀧𑀜𑁆𑀜𑀸𑀬 𑀲𑀫𑀦𑁆𑀦𑀸𑀕𑀢𑁄 𑀅𑀭𑀺𑀬𑀸𑀬 𑀦𑀺𑀩𑁆𑀩𑁂𑀥𑀺𑀓𑀸𑀬 𑀲𑀫𑁆𑀫𑀸𑀤𑀼𑀓𑁆𑀔𑀓𑁆𑀔𑀬𑀕𑀸𑀫𑀺𑀦𑀺𑀬𑀸—  𑀇𑀫𑀸𑀦𑀺 𑀔𑁄, 𑀫𑀳𑀸𑀭𑀸𑀚, 𑀧𑀜𑁆𑀘 𑀧𑀥𑀸𑀦𑀺𑀬𑀗𑁆𑀕𑀸𑀦𑀺𑁇 𑀘𑀢𑁆𑀢𑀸𑀭𑁄𑀫𑁂, 𑀫𑀳𑀸𑀭𑀸𑀚, 𑀯𑀡𑁆𑀡𑀸—  𑀔𑀢𑁆𑀢𑀺𑀬𑀸, 𑀩𑁆𑀭𑀸𑀳𑁆𑀫𑀡𑀸, 𑀯𑁂𑀲𑁆𑀲𑀸, 𑀲𑀼𑀤𑁆𑀤𑀸𑁇 𑀢𑁂 𑀘𑀲𑁆𑀲𑀼 𑀇𑀫𑁂𑀳𑀺 𑀧𑀜𑁆𑀘𑀳𑀺 𑀧𑀥𑀸𑀦𑀺𑀬𑀗𑁆𑀕𑁂𑀳𑀺 𑀲𑀫𑀦𑁆𑀦𑀸𑀕𑀢𑀸; 𑀏𑀢𑁆𑀣 𑀧𑀦 𑀦𑁂𑀲𑀁 𑀅𑀲𑁆𑀲 𑀤𑀻𑀖𑀭𑀢𑁆𑀢𑀁 𑀳𑀺𑀢𑀸𑀬 𑀲𑀼𑀔𑀸𑀬𑀸”𑀢𑀺𑁇 “𑀘𑀢𑁆𑀢𑀸𑀭𑁄𑀫𑁂, 𑀪𑀦𑁆𑀢𑁂, 𑀯𑀡𑁆𑀡𑀸—  𑀔𑀢𑁆𑀢𑀺𑀬𑀸, 𑀩𑁆𑀭𑀸𑀳𑁆𑀫𑀡𑀸, 𑀯𑁂𑀲𑁆𑀲𑀸, 𑀲𑀼𑀤𑁆𑀤𑀸𑁇 𑀢𑁂 𑀘𑀲𑁆𑀲𑀼 𑀇𑀫𑁂𑀳𑀺 𑀧𑀜𑁆𑀘𑀳𑀺 𑀧𑀥𑀸𑀦𑀺𑀬𑀗𑁆𑀕𑁂𑀳𑀺 𑀲𑀫𑀦𑁆𑀦𑀸𑀕𑀢𑀸; 𑀏𑀢𑁆𑀣 𑀧𑀦 𑀦𑁂𑀲𑀁, 𑀪𑀦𑁆𑀢𑁂, 𑀲𑀺𑀬𑀸 𑀯𑀺𑀲𑁂𑀲𑁄 𑀲𑀺𑀬𑀸 𑀦𑀸𑀦𑀸𑀓𑀭𑀡𑀦𑁆”𑀢𑀺? “𑀏𑀢𑁆𑀣 𑀔𑁄 𑀦𑁂𑀲𑀸𑀳𑀁, 𑀫𑀳𑀸𑀭𑀸𑀚, 𑀧𑀥𑀸𑀦𑀯𑁂𑀫𑀢𑁆𑀢𑀢𑀁 𑀯𑀤𑀸𑀫𑀺𑁇 𑀲𑁂𑀬𑁆𑀬𑀣𑀸𑀧𑀺𑀲𑁆𑀲𑀼, 𑀫𑀳𑀸𑀭𑀸𑀚, 𑀤𑁆𑀯𑁂 𑀳𑀢𑁆𑀣𑀺𑀤𑀫𑁆𑀫𑀸 𑀯𑀸 𑀅𑀲𑁆𑀲𑀤𑀫𑁆𑀫𑀸 𑀯𑀸 𑀕𑁄𑀤𑀫𑁆𑀫𑀸 𑀯𑀸 𑀲𑀼𑀤𑀦𑁆𑀢𑀸 𑀲𑀼𑀯𑀺𑀦𑀻𑀢𑀸, 𑀤𑁆𑀯𑁂 𑀳𑀢𑁆𑀣𑀺𑀤𑀫𑁆𑀫𑀸 𑀯𑀸 𑀅𑀲𑁆𑀲𑀤𑀫𑁆𑀫𑀸 𑀯𑀸 𑀕𑁄𑀤𑀫𑁆𑀫𑀸 𑀯𑀸 𑀅𑀤𑀦𑁆𑀢𑀸 𑀅𑀯𑀺𑀦𑀻𑀢𑀸𑁇 𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀫𑀳𑀸𑀭𑀸𑀚, 𑀬𑁂 𑀢𑁂 𑀤𑁆𑀯𑁂 𑀳𑀢𑁆𑀣𑀺𑀤𑀫𑁆𑀫𑀸 𑀯𑀸 𑀅𑀲𑁆𑀲𑀤𑀫𑁆𑀫𑀸 𑀯𑀸 𑀕𑁄𑀤𑀫𑁆𑀫𑀸 𑀯𑀸 𑀲𑀼𑀤𑀦𑁆𑀢𑀸 𑀲𑀼𑀯𑀺𑀦𑀻𑀢𑀸, 𑀅𑀧𑀺 𑀦𑀼 𑀢𑁂 𑀤𑀦𑁆𑀢𑀸𑀯 𑀤𑀦𑁆𑀢𑀓𑀸𑀭𑀡𑀁 𑀕𑀘𑁆𑀙𑁂𑀬𑁆𑀬𑀼𑀁, 𑀤𑀦𑁆𑀢𑀸𑀯 𑀤𑀦𑁆𑀢𑀪𑀽𑀫𑀺𑀁 𑀲𑀫𑁆𑀧𑀸𑀧𑀼𑀡𑁂𑀬𑁆𑀬𑀼𑀦𑁆”𑀢𑀺? “𑀏𑀯𑀁, 𑀪𑀦𑁆𑀢𑁂”𑁇 “𑀬𑁂 𑀧𑀦 𑀢𑁂 𑀤𑁆𑀯𑁂 𑀳𑀢𑁆𑀣𑀺𑀤𑀫𑁆𑀫𑀸 𑀯𑀸 𑀅𑀲𑁆𑀲𑀤𑀫𑁆𑀫𑀸 𑀯𑀸 𑀕𑁄𑀤𑀫𑁆𑀫𑀸 𑀯𑀸 𑀅𑀤𑀦𑁆𑀢𑀸 𑀅𑀯𑀺𑀦𑀻𑀢𑀸, 𑀅𑀧𑀺 𑀦𑀼 𑀢𑁂 𑀅𑀤𑀦𑁆𑀢𑀸𑀯 𑀤𑀦𑁆𑀢𑀓𑀸𑀭𑀡𑀁 𑀕𑀘𑁆𑀙𑁂𑀬𑁆𑀬𑀼𑀁, 𑀅𑀤𑀦𑁆𑀢𑀸𑀯 𑀤𑀦𑁆𑀢𑀪𑀽𑀫𑀺𑀁 𑀲𑀫𑁆𑀧𑀸𑀧𑀼𑀡𑁂𑀬𑁆𑀬𑀼𑀁, 𑀲𑁂𑀬𑁆𑀬𑀣𑀸𑀧𑀺 𑀢𑁂 𑀤𑁆𑀯𑁂 𑀳𑀢𑁆𑀣𑀺𑀤𑀫𑁆𑀫𑀸 𑀯𑀸 𑀅𑀲𑁆𑀲𑀤𑀫𑁆𑀫𑀸 𑀯𑀸 𑀕𑁄𑀤𑀫𑁆𑀫𑀸 𑀯𑀸 𑀲𑀼𑀤𑀦𑁆𑀢𑀸 𑀲𑀼𑀯𑀺𑀦𑀻𑀢𑀸”𑀢𑀺? “𑀦𑁄 𑀳𑁂𑀢𑀁, 𑀪𑀦𑁆𑀢𑁂”𑁇 “𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀬𑀁 𑀢𑀁 𑀲𑀤𑁆𑀥𑁂𑀦 𑀧𑀢𑁆𑀢𑀩𑁆𑀩𑀁 𑀅𑀧𑁆𑀧𑀸𑀩𑀸𑀥𑁂𑀦 𑀅𑀲𑀞𑁂𑀦 𑀅𑀫𑀸𑀬𑀸𑀯𑀺𑀦𑀸 𑀆𑀭𑀤𑁆𑀥𑀯𑀻𑀭𑀺𑀬𑁂𑀦 𑀧𑀜𑁆𑀜𑀯𑀢𑀸, 𑀢𑀁 𑀯𑀢 𑀅𑀲𑁆𑀲𑀤𑁆𑀥𑁄 𑀩𑀳𑁆𑀯𑀸𑀩𑀸𑀥𑁄 𑀲𑀞𑁄 𑀫𑀸𑀬𑀸𑀯𑀻 𑀓𑀼𑀲𑀻𑀢𑁄 𑀤𑀼𑀧𑁆𑀧𑀜𑁆𑀜𑁄 𑀧𑀸𑀧𑀼𑀡𑀺𑀲𑁆𑀲𑀢𑀻𑀢𑀺—  𑀦𑁂𑀢𑀁 𑀞𑀸𑀦𑀁 𑀯𑀺𑀚𑁆𑀚𑀢𑀻”𑀢𑀺𑁇

(380.)

1109\. “𑀳𑁂𑀢𑀼𑀭𑀽𑀧𑀁, 𑀪𑀦𑁆𑀢𑁂, 𑀪𑀕𑀯𑀸 𑀆𑀳; 𑀲𑀳𑁂𑀢𑀼𑀭𑀽𑀧𑀁, 𑀪𑀦𑁆𑀢𑁂, 𑀪𑀕𑀯𑀸 𑀆𑀳𑁇 𑀘𑀢𑁆𑀢𑀸𑀭𑁄𑀫𑁂, 𑀪𑀦𑁆𑀢𑁂, 𑀯𑀡𑁆𑀡𑀸—  𑀔𑀢𑁆𑀢𑀺𑀬𑀸, 𑀩𑁆𑀭𑀸𑀳𑁆𑀫𑀡𑀸, 𑀯𑁂𑀲𑁆𑀲𑀸, 𑀲𑀼𑀤𑁆𑀤𑀸𑁇 𑀢𑁂 𑀘𑀲𑁆𑀲𑀼 𑀇𑀫𑁂𑀳𑀺 𑀧𑀜𑁆𑀘𑀳𑀺 𑀧𑀥𑀸𑀦𑀺𑀬𑀗𑁆𑀕𑁂𑀳𑀺 𑀲𑀫𑀦𑁆𑀦𑀸𑀕𑀢𑀸 𑀢𑁂 𑀘𑀲𑁆𑀲𑀼 𑀲𑀫𑁆𑀫𑀧𑁆𑀧𑀥𑀸𑀦𑀸; 𑀏𑀢𑁆𑀣 𑀧𑀦 𑀦𑁂𑀲𑀁, 𑀪𑀦𑁆𑀢𑁂, 𑀲𑀺𑀬𑀸 𑀯𑀺𑀲𑁂𑀲𑁄 𑀲𑀺𑀬𑀸 𑀦𑀸𑀦𑀸𑀓𑀭𑀡𑀦𑁆”𑀢𑀺? “𑀏𑀢𑁆𑀣 𑀔𑁄 𑀦𑁂𑀲𑀸𑀳𑀁, 𑀫𑀳𑀸𑀭𑀸𑀚, 𑀦 𑀓𑀺𑀜𑁆𑀘𑀺 𑀦𑀸𑀦𑀸𑀓𑀭𑀡𑀁 𑀯𑀤𑀸𑀫𑀺—  𑀬𑀤𑀺𑀤𑀁 𑀯𑀺𑀫𑀼𑀢𑁆𑀢𑀺𑀬𑀸 𑀯𑀺𑀫𑀼𑀢𑁆𑀢𑀺𑀁𑁇 𑀲𑁂𑀬𑁆𑀬𑀣𑀸𑀧𑀺, 𑀫𑀳𑀸𑀭𑀸𑀚, 𑀧𑀼𑀭𑀺𑀲𑁄 𑀲𑀼𑀓𑁆𑀔𑀁 𑀲𑀸𑀓𑀓𑀝𑁆𑀞𑀁 𑀆𑀤𑀸𑀬 𑀅𑀕𑁆𑀕𑀺𑀁 𑀅𑀪𑀺𑀦𑀺𑀩𑁆𑀩𑀢𑁆𑀢𑁂𑀬𑁆𑀬, 𑀢𑁂𑀚𑁄 𑀧𑀸𑀢𑀼𑀓𑀭𑁂𑀬𑁆𑀬; 𑀅𑀣𑀸𑀧𑀭𑁄 𑀧𑀼𑀭𑀺𑀲𑁄 𑀲𑀼𑀓𑁆𑀔𑀁 𑀲𑀸𑀮𑀓𑀝𑁆𑀞𑀁 𑀆𑀤𑀸𑀬 𑀅𑀕𑁆𑀕𑀺𑀁 𑀅𑀪𑀺𑀦𑀺𑀩𑁆𑀩𑀢𑁆𑀢𑁂𑀬𑁆𑀬, 𑀢𑁂𑀚𑁄 𑀧𑀸𑀢𑀼𑀓𑀭𑁂𑀬𑁆𑀬; 𑀅𑀣𑀸𑀧𑀭𑁄 𑀧𑀼𑀭𑀺𑀲𑁄 𑀲𑀼𑀓𑁆𑀔𑀁 𑀅𑀫𑁆𑀩𑀓𑀝𑁆𑀞𑀁 𑀆𑀤𑀸𑀬 𑀅𑀕𑁆𑀕𑀺𑀁 𑀅𑀪𑀺𑀦𑀺𑀩𑁆𑀩𑀢𑁆𑀢𑁂𑀬𑁆𑀬, 𑀢𑁂𑀚𑁄 𑀧𑀸𑀢𑀼𑀓𑀭𑁂𑀬𑁆𑀬; 𑀅𑀣𑀸𑀧𑀭𑁄 𑀧𑀼𑀭𑀺𑀲𑁄 𑀲𑀼𑀓𑁆𑀔𑀁 𑀉𑀤𑀼𑀫𑁆𑀩𑀭𑀓𑀝𑁆𑀞𑀁 𑀆𑀤𑀸𑀬 𑀅𑀕𑁆𑀕𑀺𑀁 𑀅𑀪𑀺𑀦𑀺𑀩𑁆𑀩𑀢𑁆𑀢𑁂𑀬𑁆𑀬, 𑀢𑁂𑀚𑁄 𑀧𑀸𑀢𑀼𑀓𑀭𑁂𑀬𑁆𑀬𑁇 𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀫𑀳𑀸𑀭𑀸𑀚, 𑀲𑀺𑀬𑀸 𑀦𑀼 𑀔𑁄 𑀢𑁂𑀲𑀁 𑀅𑀕𑁆𑀕𑀻𑀦𑀁 𑀦𑀸𑀦𑀸𑀤𑀸𑀭𑀼𑀢𑁄 𑀅𑀪𑀺𑀦𑀺𑀩𑁆𑀩𑀢𑁆𑀢𑀸𑀦𑀁 𑀓𑀺𑀜𑁆𑀘𑀺 𑀦𑀸𑀦𑀸𑀓𑀭𑀡𑀁 𑀅𑀘𑁆𑀘𑀺𑀬𑀸 𑀯𑀸 𑀅𑀘𑁆𑀘𑀺𑀁, 𑀯𑀡𑁆𑀡𑁂𑀦 𑀯𑀸 𑀯𑀡𑁆𑀡𑀁, 𑀆𑀪𑀸𑀬 𑀯𑀸 𑀆𑀪𑀦𑁆”𑀢𑀺? “𑀦𑁄 𑀳𑁂𑀢𑀁, 𑀪𑀦𑁆𑀢𑁂”𑁇 “𑀏𑀯𑀫𑁂𑀯 𑀔𑁄, 𑀫𑀳𑀸𑀭𑀸𑀚, 𑀬𑀁 𑀢𑀁 𑀢𑁂𑀚𑀁 𑀯𑀻𑀭𑀺𑀬𑀸 𑀦𑀺𑀫𑁆𑀫𑀣𑀺𑀢𑀁 𑀧𑀥𑀸𑀦𑀸𑀪𑀺𑀦𑀺𑀩𑁆𑀩𑀢𑁆𑀢𑀁, 𑀦𑀸𑀳𑀁 𑀢𑀢𑁆𑀣 𑀓𑀺𑀜𑁆𑀘𑀺 𑀦𑀸𑀦𑀸𑀓𑀭𑀡𑀁 𑀯𑀤𑀸𑀫𑀺—  𑀬𑀤𑀺𑀤𑀁 𑀯𑀺𑀫𑀼𑀢𑁆𑀢𑀺𑀬𑀸 𑀯𑀺𑀫𑀼𑀢𑁆𑀢𑀺𑀦𑁆”𑀢𑀺𑁇 “𑀳𑁂𑀢𑀼𑀭𑀽𑀧𑀁, 𑀪𑀦𑁆𑀢𑁂, 𑀪𑀕𑀯𑀸 𑀆𑀳; 𑀲𑀳𑁂𑀢𑀼𑀭𑀽𑀧𑀁, 𑀪𑀦𑁆𑀢𑁂, 𑀪𑀕𑀯𑀸 𑀆𑀳𑁇 𑀓𑀺𑀁 𑀧𑀦, 𑀪𑀦𑁆𑀢𑁂, 𑀅𑀢𑁆𑀣𑀺 𑀤𑁂𑀯𑀸”𑀢𑀺? “𑀓𑀺𑀁 𑀧𑀦 𑀢𑁆𑀯𑀁, 𑀫𑀳𑀸𑀭𑀸𑀚, 𑀏𑀯𑀁 𑀯𑀤𑁂𑀲𑀺—  ‘𑀓𑀺𑀁 𑀧𑀦, 𑀪𑀦𑁆𑀢𑁂, 𑀅𑀢𑁆𑀣𑀺 𑀤𑁂𑀯𑀸’”𑀢𑀺? “𑀬𑀤𑀺 𑀯𑀸 𑀢𑁂, 𑀪𑀦𑁆𑀢𑁂, 𑀤𑁂𑀯𑀸 𑀆𑀕𑀦𑁆𑀢𑀸𑀭𑁄 𑀇𑀢𑁆𑀣𑀢𑁆𑀢𑀁 𑀬𑀤𑀺 𑀯𑀸 𑀅𑀦𑀸𑀕𑀦𑁆𑀢𑀸𑀭𑁄 𑀇𑀢𑁆𑀣𑀢𑁆𑀢𑀁”? “𑀬𑁂 𑀢𑁂, 𑀫𑀳𑀸𑀭𑀸𑀚, 𑀤𑁂𑀯𑀸 𑀲𑀩𑁆𑀬𑀸𑀩𑀚𑁆𑀛𑀸 𑀢𑁂 𑀤𑁂𑀯𑀸 𑀆𑀕𑀦𑁆𑀢𑀸𑀭𑁄 𑀇𑀢𑁆𑀣𑀢𑁆𑀢𑀁, 𑀬𑁂 𑀢𑁂 𑀤𑁂𑀯𑀸 𑀅𑀩𑁆𑀬𑀸𑀩𑀚𑁆𑀛𑀸 𑀢𑁂 𑀤𑁂𑀯𑀸 𑀅𑀦𑀸𑀕𑀦𑁆𑀢𑀸𑀭𑁄 𑀇𑀢𑁆𑀣𑀢𑁆𑀢𑀦𑁆”𑀢𑀺𑁇

(381.)

1110\. 𑀏𑀯𑀁 𑀯𑀼𑀢𑁆𑀢𑁂, 𑀯𑀺𑀝𑀝𑀽𑀪𑁄 𑀲𑁂𑀦𑀸𑀧𑀢𑀺 𑀪𑀕𑀯𑀦𑁆𑀢𑀁 𑀏𑀢𑀤𑀯𑁄𑀘—  “𑀬𑁂 𑀢𑁂, 𑀪𑀦𑁆𑀢𑁂, 𑀤𑁂𑀯𑀸 𑀲𑀩𑁆𑀬𑀸𑀩𑀚𑁆𑀛𑀸 𑀆𑀕𑀦𑁆𑀢𑀸𑀭𑁄 𑀇𑀢𑁆𑀣𑀢𑁆𑀢𑀁 𑀢𑁂 𑀤𑁂𑀯𑀸, 𑀬𑁂 𑀢𑁂 𑀤𑁂𑀯𑀸 𑀅𑀩𑁆𑀬𑀸𑀩𑀚𑁆𑀛𑀸 𑀅𑀦𑀸𑀕𑀦𑁆𑀢𑀸𑀭𑁄 𑀇𑀢𑁆𑀣𑀢𑁆𑀢𑀁 𑀢𑁂 𑀤𑁂𑀯𑁂 𑀢𑀫𑁆𑀳𑀸 𑀞𑀸𑀦𑀸 𑀘𑀸𑀯𑁂𑀲𑁆𑀲𑀦𑁆𑀢𑀺 𑀯𑀸 𑀧𑀩𑁆𑀩𑀸𑀚𑁂𑀲𑁆𑀲𑀦𑁆𑀢𑀺 𑀯𑀸”𑀢𑀺?

1111\. 𑀅𑀣 𑀔𑁄 𑀆𑀬𑀲𑁆𑀫𑀢𑁄 𑀆𑀦𑀦𑁆𑀤𑀲𑁆𑀲 𑀏𑀢𑀤𑀳𑁄𑀲𑀺—  “𑀅𑀬𑀁 𑀔𑁄 𑀯𑀺𑀝𑀝𑀽𑀪𑁄 𑀲𑁂𑀦𑀸𑀧𑀢𑀺 𑀭𑀜𑁆𑀜𑁄 𑀧𑀲𑁂𑀦𑀤𑀺𑀲𑁆𑀲 𑀓𑁄𑀲𑀮𑀲𑁆𑀲 𑀧𑀼𑀢𑁆𑀢𑁄; 𑀅𑀳𑀁 𑀪𑀕𑀯𑀢𑁄 𑀧𑀼𑀢𑁆𑀢𑁄𑁇 𑀅𑀬𑀁 𑀔𑁄 𑀓𑀸𑀮𑁄 𑀬𑀁 𑀧𑀼𑀢𑁆𑀢𑁄 𑀧𑀼𑀢𑁆𑀢𑁂𑀦 𑀫𑀦𑁆𑀢𑁂𑀬𑁆𑀬𑀸”𑀢𑀺𑁇 𑀅𑀣 𑀔𑁄 𑀆𑀬𑀲𑁆𑀫𑀸 𑀆𑀦𑀦𑁆𑀤𑁄 𑀯𑀺𑀝𑀝𑀽𑀪𑀁 𑀲𑁂𑀦𑀸𑀧𑀢𑀺𑀁 𑀆𑀫𑀦𑁆𑀢𑁂𑀲𑀺—  “𑀢𑁂𑀦 𑀳𑀺, 𑀲𑁂𑀦𑀸𑀧𑀢𑀺, 𑀢𑀜𑁆𑀜𑁂𑀯𑁂𑀢𑁆𑀣 𑀧𑀝𑀺𑀧𑀼𑀘𑁆𑀙𑀺𑀲𑁆𑀲𑀸𑀫𑀺; 𑀬𑀣𑀸 𑀢𑁂 𑀔𑀫𑁂𑀬𑁆𑀬 𑀢𑀣𑀸 𑀦𑀁 𑀩𑁆𑀬𑀸𑀓𑀭𑁂𑀬𑁆𑀬𑀸𑀲𑀺𑁇 𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀲𑁂𑀦𑀸𑀧𑀢𑀺, 𑀬𑀸𑀯𑀢𑀸 𑀭𑀜𑁆𑀜𑁄 𑀧𑀲𑁂𑀦𑀤𑀺𑀲𑁆𑀲 𑀓𑁄𑀲𑀮𑀲𑁆𑀲 𑀯𑀺𑀚𑀺𑀢𑀁 𑀬𑀢𑁆𑀣 𑀘 𑀭𑀸𑀚𑀸 𑀧𑀲𑁂𑀦𑀤𑀺 𑀓𑁄𑀲𑀮𑁄 𑀇𑀲𑁆𑀲𑀭𑀺𑀬𑀸𑀥𑀺𑀧𑀘𑁆𑀘𑀁 𑀭𑀚𑁆𑀚𑀁 𑀓𑀸𑀭𑁂𑀢𑀺, 𑀧𑀳𑁄𑀢𑀺 𑀢𑀢𑁆𑀣 𑀭𑀸𑀚𑀸 𑀧𑀲𑁂𑀦𑀤𑀺 𑀓𑁄𑀲𑀮𑁄 𑀲𑀫𑀡𑀁 𑀯𑀸 𑀩𑁆𑀭𑀸𑀳𑁆𑀫𑀡𑀁 𑀯𑀸 𑀧𑀼𑀜𑁆𑀜𑀯𑀦𑁆𑀢𑀁 𑀯𑀸 𑀅𑀧𑀼𑀜𑁆𑀜𑀯𑀦𑁆𑀢𑀁 𑀯𑀸 𑀩𑁆𑀭𑀳𑁆𑀫𑀘𑀭𑀺𑀬𑀯𑀦𑁆𑀢𑀁 𑀯𑀸 𑀅𑀩𑁆𑀭𑀳𑁆𑀫𑀘𑀭𑀺𑀬𑀯𑀦𑁆𑀢𑀁 𑀯𑀸 𑀢𑀫𑁆𑀳𑀸 𑀞𑀸𑀦𑀸 𑀘𑀸𑀯𑁂𑀢𑀼𑀁 𑀯𑀸 𑀧𑀩𑁆𑀩𑀸𑀚𑁂𑀢𑀼𑀁 𑀯𑀸”𑀢𑀺? “𑀬𑀸𑀯𑀢𑀸, 𑀪𑁄, 𑀭𑀜𑁆𑀜𑁄 𑀧𑀲𑁂𑀦𑀤𑀺𑀲𑁆𑀲 𑀓𑁄𑀲𑀮𑀲𑁆𑀲 𑀯𑀺𑀚𑀺𑀢𑀁 𑀬𑀢𑁆𑀣 𑀘 𑀭𑀸𑀚𑀸 𑀧𑀲𑁂𑀦𑀤𑀺 𑀓𑁄𑀲𑀮𑁄 𑀇𑀲𑁆𑀲𑀭𑀺𑀬𑀸𑀥𑀺𑀧𑀘𑁆𑀘𑀁 𑀭𑀚𑁆𑀚𑀁 𑀓𑀸𑀭𑁂𑀢𑀺, 𑀧𑀳𑁄𑀢𑀺 𑀢𑀢𑁆𑀣 𑀭𑀸𑀚𑀸 𑀧𑀲𑁂𑀦𑀤𑀺 𑀓𑁄𑀲𑀮𑁄 𑀲𑀫𑀡𑀁 𑀯𑀸 𑀩𑁆𑀭𑀸𑀳𑁆𑀫𑀡𑀁 𑀯𑀸 𑀧𑀼𑀜𑁆𑀜𑀯𑀦𑁆𑀢𑀁 𑀯𑀸 𑀅𑀧𑀼𑀜𑁆𑀜𑀯𑀦𑁆𑀢𑀁 𑀯𑀸 𑀩𑁆𑀭𑀳𑁆𑀫𑀘𑀭𑀺𑀬𑀯𑀦𑁆𑀢𑀁 𑀯𑀸 𑀅𑀩𑁆𑀭𑀳𑁆𑀫𑀘𑀭𑀺𑀬𑀯𑀦𑁆𑀢𑀁 𑀯𑀸 𑀢𑀫𑁆𑀳𑀸 𑀞𑀸𑀦𑀸 𑀘𑀸𑀯𑁂𑀢𑀼𑀁 𑀯𑀸 𑀧𑀩𑁆𑀩𑀸𑀚𑁂𑀢𑀼𑀁 𑀯𑀸”𑀢𑀺𑁇

1112\. “𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀲𑁂𑀦𑀸𑀧𑀢𑀺, 𑀬𑀸𑀯𑀢𑀸 𑀭𑀜𑁆𑀜𑁄 𑀧𑀲𑁂𑀦𑀤𑀺𑀲𑁆𑀲 𑀓𑁄𑀲𑀮𑀲𑁆𑀲 𑀅𑀯𑀺𑀚𑀺𑀢𑀁 𑀬𑀢𑁆𑀣 𑀘 𑀭𑀸𑀚𑀸 𑀧𑀲𑁂𑀦𑀤𑀺 𑀓𑁄𑀲𑀮𑁄 𑀦 𑀇𑀲𑁆𑀲𑀭𑀺𑀬𑀸𑀥𑀺𑀧𑀘𑁆𑀘𑀁 𑀭𑀚𑁆𑀚𑀁 𑀓𑀸𑀭𑁂𑀢𑀺, 𑀢𑀢𑁆𑀣 𑀧𑀳𑁄𑀢𑀺 𑀭𑀸𑀚𑀸 𑀧𑀲𑁂𑀦𑀤𑀺 𑀓𑁄𑀲𑀮𑁄 𑀲𑀫𑀡𑀁 𑀯𑀸 𑀩𑁆𑀭𑀸𑀳𑁆𑀫𑀡𑀁 𑀯𑀸 𑀧𑀼𑀜𑁆𑀜𑀯𑀦𑁆𑀢𑀁 𑀯𑀸 𑀅𑀧𑀼𑀜𑁆𑀜𑀯𑀦𑁆𑀢𑀁 𑀯𑀸 𑀩𑁆𑀭𑀳𑁆𑀫𑀘𑀭𑀺𑀬𑀯𑀦𑁆𑀢𑀁 𑀯𑀸 𑀅𑀩𑁆𑀭𑀳𑁆𑀫𑀘𑀭𑀺𑀬𑀯𑀦𑁆𑀢𑀁 𑀯𑀸 𑀢𑀫𑁆𑀳𑀸 𑀞𑀸𑀦𑀸 𑀘𑀸𑀯𑁂𑀢𑀼𑀁 𑀯𑀸 𑀧𑀩𑁆𑀩𑀸𑀚𑁂𑀢𑀼𑀁 𑀯𑀸”𑀢𑀺? “𑀬𑀸𑀯𑀢𑀸, 𑀪𑁄, 𑀭𑀜𑁆𑀜𑁄 𑀧𑀲𑁂𑀦𑀤𑀺𑀲𑁆𑀲 𑀓𑁄𑀲𑀮𑀲𑁆𑀲 𑀅𑀯𑀺𑀚𑀺𑀢𑀁 𑀬𑀢𑁆𑀣 𑀘 𑀭𑀸𑀚𑀸 𑀧𑀲𑁂𑀦𑀤𑀺 𑀓𑁄𑀲𑀮𑁄 𑀦 𑀇𑀲𑁆𑀲𑀭𑀺𑀬𑀸𑀥𑀺𑀧𑀘𑁆𑀘𑀁 𑀭𑀚𑁆𑀚𑀁 𑀓𑀸𑀭𑁂𑀢𑀺, 𑀦 𑀢𑀢𑁆𑀣 𑀧𑀳𑁄𑀢𑀺 𑀭𑀸𑀚𑀸 𑀧𑀲𑁂𑀦𑀤𑀺 𑀓𑁄𑀲𑀮𑁄 𑀲𑀫𑀡𑀁 𑀯𑀸 𑀩𑁆𑀭𑀸𑀳𑁆𑀫𑀡𑀁 𑀯𑀸 𑀧𑀼𑀜𑁆𑀜𑀯𑀦𑁆𑀢𑀁 𑀯𑀸 𑀅𑀧𑀼𑀜𑁆𑀜𑀯𑀦𑁆𑀢𑀁 𑀯𑀸 𑀩𑁆𑀭𑀳𑁆𑀫𑀘𑀭𑀺𑀬𑀯𑀦𑁆𑀢𑀁 𑀯𑀸 𑀅𑀩𑁆𑀭𑀳𑁆𑀫𑀘𑀭𑀺𑀬𑀯𑀦𑁆𑀢𑀁 𑀯𑀸 𑀢𑀫𑁆𑀳𑀸 𑀞𑀸𑀦𑀸 𑀘𑀸𑀯𑁂𑀢𑀼𑀁 𑀯𑀸 𑀧𑀩𑁆𑀩𑀸𑀚𑁂𑀢𑀼𑀁 𑀯𑀸”𑀢𑀺𑁇

1113\. “𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀲𑁂𑀦𑀸𑀧𑀢𑀺, 𑀲𑀼𑀢𑀸 𑀢𑁂 𑀤𑁂𑀯𑀸 𑀢𑀸𑀯𑀢𑀺𑀁𑀲𑀸”𑀢𑀺? “𑀏𑀯𑀁, 𑀪𑁄𑁇 𑀲𑀼𑀢𑀸 𑀫𑁂 𑀤𑁂𑀯𑀸 𑀢𑀸𑀯𑀢𑀺𑀁𑀲𑀸𑁇 𑀇𑀥𑀸𑀧𑀺 𑀪𑁄𑀢𑀸 𑀭𑀜𑁆𑀜𑀸 𑀧𑀲𑁂𑀦𑀤𑀺𑀦𑀸 𑀓𑁄𑀲𑀮𑁂𑀦 𑀲𑀼𑀢𑀸 𑀤𑁂𑀯𑀸 𑀢𑀸𑀯𑀢𑀺𑀁𑀲𑀸”𑀢𑀺𑁇 “𑀢𑀁 𑀓𑀺𑀁 𑀫𑀜𑁆𑀜𑀲𑀺, 𑀲𑁂𑀦𑀸𑀧𑀢𑀺, 𑀧𑀳𑁄𑀢𑀺 𑀭𑀸𑀚𑀸 𑀧𑀲𑁂𑀦𑀤𑀺 𑀓𑁄𑀲𑀮𑁄 𑀤𑁂𑀯𑁂 𑀢𑀸𑀯𑀢𑀺𑀁𑀲𑁂 𑀢𑀫𑁆𑀳𑀸 𑀞𑀸𑀦𑀸 𑀘𑀸𑀯𑁂𑀢𑀼𑀁 𑀯𑀸 𑀧𑀩𑁆𑀩𑀸𑀚𑁂𑀢𑀼𑀁 𑀯𑀸”𑀢𑀺? “𑀤𑀲𑁆𑀲𑀦𑀫𑁆𑀧𑀺, 𑀪𑁄, 𑀭𑀸𑀚𑀸 𑀧𑀲𑁂𑀦𑀤𑀺 𑀓𑁄𑀲𑀮𑁄 𑀤𑁂𑀯𑁂 𑀢𑀸𑀯𑀢𑀺𑀁𑀲𑁂 𑀦𑀧𑁆𑀧𑀳𑁄𑀢𑀺, 𑀓𑀼𑀢𑁄 𑀧𑀦 𑀢𑀫𑁆𑀳𑀸 𑀞𑀸𑀦𑀸 𑀘𑀸𑀯𑁂𑀲𑁆𑀲𑀢𑀺 𑀯𑀸 𑀧𑀩𑁆𑀩𑀸𑀚𑁂𑀲𑁆𑀲𑀢𑀺 𑀯𑀸”𑀢𑀺? “𑀏𑀯𑀫𑁂𑀯 𑀔𑁄, 𑀲𑁂𑀦𑀸𑀧𑀢𑀺, 𑀬𑁂 𑀢𑁂 𑀤𑁂𑀯𑀸 𑀲𑀩𑁆𑀬𑀸𑀩𑀚𑁆𑀛𑀸 𑀆𑀕𑀦𑁆𑀢𑀸𑀭𑁄 𑀇𑀢𑁆𑀣𑀢𑁆𑀢𑀁 𑀢𑁂 𑀤𑁂𑀯𑀸, 𑀬𑁂 𑀢𑁂 𑀤𑁂𑀯𑀸 𑀅𑀩𑁆𑀬𑀸𑀩𑀚𑁆𑀛𑀸 𑀅𑀦𑀸𑀕𑀦𑁆𑀢𑀸𑀭𑁄 𑀇𑀢𑁆𑀣𑀢𑁆𑀢𑀁 𑀢𑁂 𑀤𑁂𑀯𑁂 𑀤𑀲𑁆𑀲𑀦𑀸𑀬𑀧𑀺 𑀦𑀧𑁆𑀧𑀳𑁄𑀦𑁆𑀢𑀺; 𑀓𑀼𑀢𑁄 𑀧𑀦 𑀢𑀫𑁆𑀳𑀸 𑀞𑀸𑀦𑀸 𑀘𑀸𑀯𑁂𑀲𑁆𑀲𑀦𑁆𑀢𑀺 𑀯𑀸 𑀧𑀩𑁆𑀩𑀸𑀚𑁂𑀲𑁆𑀲𑀦𑁆𑀢𑀺 𑀯𑀸”𑀢𑀺?

(382.)

1114\. 𑀅𑀣 𑀔𑁄 𑀭𑀸𑀚𑀸 𑀧𑀲𑁂𑀦𑀤𑀺 𑀓𑁄𑀲𑀮𑁄 𑀪𑀕𑀯𑀦𑁆𑀢𑀁 𑀏𑀢𑀤𑀯𑁄𑀘—  “𑀓𑁄𑀦𑀸𑀫𑁄 𑀅𑀬𑀁, 𑀪𑀦𑁆𑀢𑁂, 𑀪𑀺𑀓𑁆𑀔𑀽”𑀢𑀺? “𑀆𑀦𑀦𑁆𑀤𑁄 𑀦𑀸𑀫, 𑀫𑀳𑀸𑀭𑀸𑀚𑀸”𑀢𑀺𑁇 “𑀆𑀦𑀦𑁆𑀤𑁄 𑀯𑀢 𑀪𑁄, 𑀆𑀦𑀦𑁆𑀤𑀭𑀽𑀧𑁄 𑀯𑀢 𑀪𑁄𑁇 𑀳𑁂𑀢𑀼𑀭𑀽𑀧𑀁, 𑀪𑀦𑁆𑀢𑁂, 𑀆𑀬𑀲𑁆𑀫𑀸 𑀆𑀦𑀦𑁆𑀤𑁄 𑀆𑀳; 𑀲𑀳𑁂𑀢𑀼𑀭𑀽𑀧𑀁, 𑀪𑀦𑁆𑀢𑁂, 𑀆𑀬𑀲𑁆𑀫𑀸 𑀆𑀦𑀦𑁆𑀤𑁄 𑀆𑀳𑁇 𑀓𑀺𑀁 𑀧𑀦, 𑀪𑀦𑁆𑀢𑁂, 𑀅𑀢𑁆𑀣𑀺 𑀩𑁆𑀭𑀳𑁆𑀫𑀸”𑀢𑀺? “𑀓𑀺𑀁 𑀧𑀦 𑀢𑁆𑀯𑀁, 𑀫𑀳𑀸𑀭𑀸𑀚, 𑀏𑀯𑀁 𑀯𑀤𑁂𑀲𑀺—  ‘𑀓𑀺𑀁 𑀧𑀦, 𑀪𑀦𑁆𑀢𑁂, 𑀅𑀢𑁆𑀣𑀺 𑀩𑁆𑀭𑀳𑁆𑀫𑀸’”𑀢𑀺? “𑀬𑀤𑀺 𑀯𑀸 𑀲𑁄, 𑀪𑀦𑁆𑀢𑁂, 𑀩𑁆𑀭𑀳𑁆𑀫𑀸 𑀆𑀕𑀦𑁆𑀢𑀸 𑀇𑀢𑁆𑀣𑀢𑁆𑀢𑀁, 𑀬𑀤𑀺 𑀯𑀸 𑀅𑀦𑀸𑀕𑀦𑁆𑀢𑀸 𑀇𑀢𑁆𑀣𑀢𑁆𑀢𑀦𑁆”𑀢𑀺? “𑀬𑁄 𑀲𑁄, 𑀫𑀳𑀸𑀭𑀸𑀚, 𑀩𑁆𑀭𑀳𑁆𑀫𑀸 𑀲𑀩𑁆𑀬𑀸𑀩𑀚𑁆𑀛𑁄 𑀲𑁄 𑀩𑁆𑀭𑀳𑁆𑀫𑀸 𑀆𑀕𑀦𑁆𑀢𑀸 𑀇𑀢𑁆𑀣𑀢𑁆𑀢𑀁, 𑀬𑁄 𑀲𑁄 𑀩𑁆𑀭𑀳𑁆𑀫𑀸 𑀅𑀩𑁆𑀬𑀸𑀩𑀚𑁆𑀛𑁄 𑀲𑁄 𑀩𑁆𑀭𑀳𑁆𑀫𑀸 𑀅𑀦𑀸𑀕𑀦𑁆𑀢𑀸 𑀇𑀢𑁆𑀣𑀢𑁆𑀢𑀦𑁆”𑀢𑀺𑁇 𑀅𑀣 𑀔𑁄 𑀅𑀜𑁆𑀜𑀢𑀭𑁄 𑀧𑀼𑀭𑀺𑀲𑁄 𑀭𑀸𑀚𑀸𑀦𑀁 𑀧𑀲𑁂𑀦𑀤𑀺𑀁 𑀓𑁄𑀲𑀮𑀁 𑀏𑀢𑀤𑀯𑁄𑀘—  “𑀲𑀜𑁆𑀚𑀬𑁄, 𑀫𑀳𑀸𑀭𑀸𑀚, 𑀩𑁆𑀭𑀸𑀳𑁆𑀫𑀡𑁄 𑀆𑀓𑀸𑀲𑀕𑁄𑀢𑁆𑀢𑁄 𑀆𑀕𑀢𑁄”𑀢𑀺𑁇 𑀅𑀣 𑀔𑁄 𑀭𑀸𑀚𑀸 𑀧𑀲𑁂𑀦𑀤𑀺 𑀓𑁄𑀲𑀮𑁄 𑀲𑀜𑁆𑀚𑀬𑀁 𑀩𑁆𑀭𑀸𑀳𑁆𑀫𑀡𑀁 𑀆𑀓𑀸𑀲𑀕𑁄𑀢𑁆𑀢𑀁 𑀏𑀢𑀤𑀯𑁄𑀘—  “𑀓𑁄 𑀦𑀼 𑀔𑁄, 𑀩𑁆𑀭𑀸𑀳𑁆𑀫𑀡, 𑀇𑀫𑀁 𑀓𑀣𑀸𑀯𑀢𑁆𑀣𑀼𑀁 𑀭𑀸𑀚𑀦𑁆𑀢𑁂𑀧𑀼𑀭𑁂 𑀅𑀩𑁆𑀪𑀼𑀤𑀸𑀳𑀸𑀲𑀻”𑀢𑀺? “𑀯𑀺𑀝𑀝𑀽𑀪𑁄, 𑀫𑀳𑀸𑀭𑀸𑀚, 𑀲𑁂𑀦𑀸𑀧𑀢𑀻”𑀢𑀺𑁇 𑀯𑀺𑀝𑀝𑀽𑀪𑁄 𑀲𑁂𑀦𑀸𑀧𑀢𑀺 𑀏𑀯𑀫𑀸𑀳—  “𑀲𑀜𑁆𑀚𑀬𑁄, 𑀫𑀳𑀸𑀭𑀸𑀚, 𑀩𑁆𑀭𑀸𑀳𑁆𑀫𑀡𑁄 𑀆𑀓𑀸𑀲𑀕𑁄𑀢𑁆𑀢𑁄”𑀢𑀺𑁇 𑀅𑀣 𑀔𑁄 𑀅𑀜𑁆𑀜𑀢𑀭𑁄 𑀧𑀼𑀭𑀺𑀲𑁄 𑀭𑀸𑀚𑀸𑀦𑀁 𑀧𑀲𑁂𑀦𑀤𑀺𑀁 𑀓𑁄𑀲𑀮𑀁 𑀏𑀢𑀤𑀯𑁄𑀘—  “𑀬𑀸𑀦𑀓𑀸𑀮𑁄, 𑀫𑀳𑀸𑀭𑀸𑀚𑀸”𑀢𑀺𑁇

1115\. 𑀅𑀣 𑀔𑁄 𑀭𑀸𑀚𑀸 𑀧𑀲𑁂𑀦𑀤𑀺 𑀓𑁄𑀲𑀮𑁄 𑀪𑀕𑀯𑀦𑁆𑀢𑀁 𑀏𑀢𑀤𑀯𑁄𑀘—  “𑀲𑀩𑁆𑀩𑀜𑁆𑀜𑀼𑀢𑀁 𑀫𑀬𑀁, 𑀪𑀦𑁆𑀢𑁂, 𑀪𑀕𑀯𑀦𑁆𑀢𑀁 𑀅𑀧𑀼𑀘𑁆𑀙𑀺𑀫𑁆𑀳𑀸, 𑀲𑀩𑁆𑀩𑀜𑁆𑀜𑀼𑀢𑀁 𑀪𑀕𑀯𑀸 𑀩𑁆𑀬𑀸𑀓𑀸𑀲𑀺; 𑀢𑀜𑁆𑀘 𑀧𑀦𑀫𑁆𑀳𑀸𑀓𑀁 𑀭𑀼𑀘𑁆𑀘𑀢𑀺 𑀘𑁂𑀯 𑀔𑀫𑀢𑀺 𑀘, 𑀢𑁂𑀦 𑀘𑀫𑁆𑀳𑀸 𑀅𑀢𑁆𑀢𑀫𑀦𑀸𑁇 𑀘𑀸𑀢𑀼𑀯𑀡𑁆𑀡𑀺𑀲𑀼𑀤𑁆𑀥𑀺𑀁 𑀫𑀬𑀁, 𑀪𑀦𑁆𑀢𑁂, 𑀪𑀕𑀯𑀦𑁆𑀢𑀁 𑀅𑀧𑀼𑀘𑁆𑀙𑀺𑀫𑁆𑀳𑀸, 𑀘𑀸𑀢𑀼𑀯𑀡𑁆𑀡𑀺𑀲𑀼𑀤𑁆𑀥𑀺𑀁 𑀪𑀕𑀯𑀸 𑀩𑁆𑀬𑀸𑀓𑀸𑀲𑀺; 𑀢𑀜𑁆𑀘 𑀧𑀦𑀫𑁆𑀳𑀸𑀓𑀁 𑀭𑀼𑀘𑁆𑀘𑀢𑀺 𑀘𑁂𑀯 𑀔𑀫𑀢𑀺 𑀘, 𑀢𑁂𑀦 𑀘𑀫𑁆𑀳𑀸 𑀅𑀢𑁆𑀢𑀫𑀦𑀸𑁇 𑀅𑀥𑀺𑀤𑁂𑀯𑁂 𑀫𑀬𑀁, 𑀪𑀦𑁆𑀢𑁂, 𑀪𑀕𑀯𑀦𑁆𑀢𑀁 𑀅𑀧𑀼𑀘𑁆𑀙𑀺𑀫𑁆𑀳𑀸, 𑀅𑀥𑀺𑀤𑁂𑀯𑁂 𑀪𑀕𑀯𑀸 𑀩𑁆𑀬𑀸𑀓𑀸𑀲𑀺; 𑀢𑀜𑁆𑀘 𑀧𑀦𑀫𑁆𑀳𑀸𑀓𑀁 𑀭𑀼𑀘𑁆𑀘𑀢𑀺 𑀘𑁂𑀯 𑀔𑀫𑀢𑀺 𑀘, 𑀢𑁂𑀦 𑀘𑀫𑁆𑀳𑀸 𑀅𑀢𑁆𑀢𑀫𑀦𑀸𑁇 𑀅𑀥𑀺𑀩𑁆𑀭𑀳𑁆𑀫𑀸𑀦𑀁 𑀫𑀬𑀁, 𑀪𑀦𑁆𑀢𑁂, 𑀪𑀕𑀯𑀦𑁆𑀢𑀁 𑀅𑀧𑀼𑀘𑁆𑀙𑀺𑀫𑁆𑀳𑀸, 𑀅𑀥𑀺𑀩𑁆𑀭𑀳𑁆𑀫𑀸𑀦𑀁 𑀪𑀕𑀯𑀸 𑀩𑁆𑀬𑀸𑀓𑀸𑀲𑀺; 𑀢𑀜𑁆𑀘 𑀧𑀦𑀫𑁆𑀳𑀸𑀓𑀁 𑀭𑀼𑀘𑁆𑀘𑀢𑀺 𑀘𑁂𑀯 𑀔𑀫𑀢𑀺 𑀘, 𑀢𑁂𑀦 𑀘𑀫𑁆𑀳𑀸 𑀅𑀢𑁆𑀢𑀫𑀦𑀸𑁇 𑀬𑀁 𑀬𑀤𑁂𑀯 𑀘 𑀫𑀬𑀁 𑀪𑀕𑀯𑀦𑁆𑀢𑀁 𑀅𑀧𑀼𑀘𑁆𑀙𑀺𑀫𑁆𑀳𑀸 𑀢𑀁 𑀢𑀤𑁂𑀯 𑀪𑀕𑀯𑀸 𑀩𑁆𑀬𑀸𑀓𑀸𑀲𑀺; 𑀢𑀜𑁆𑀘 𑀧𑀦𑀫𑁆𑀳𑀸𑀓𑀁 𑀭𑀼𑀘𑁆𑀘𑀢𑀺 𑀘𑁂𑀯 𑀔𑀫𑀢𑀺 𑀘, 𑀢𑁂𑀦 𑀘𑀫𑁆𑀳𑀸 𑀅𑀢𑁆𑀢𑀫𑀦𑀸𑁇 𑀳𑀦𑁆𑀤 𑀘 𑀤𑀸𑀦𑀺 𑀫𑀬𑀁, 𑀪𑀦𑁆𑀢𑁂, 𑀕𑀘𑁆𑀙𑀸𑀫; 𑀩𑀳𑀼𑀓𑀺𑀘𑁆𑀘𑀸 𑀫𑀬𑀁 𑀩𑀳𑀼𑀓𑀭𑀡𑀻𑀬𑀸”𑀢𑀺𑁇 “𑀬𑀲𑁆𑀲𑀤𑀸𑀦𑀺 𑀢𑁆𑀯𑀁, 𑀫𑀳𑀸𑀭𑀸𑀚, 𑀓𑀸𑀮𑀁 𑀫𑀜𑁆𑀜𑀲𑀻”𑀢𑀺𑁇 𑀅𑀣 𑀔𑁄 𑀭𑀸𑀚𑀸 𑀧𑀲𑁂𑀦𑀤𑀺 𑀓𑁄𑀲𑀮𑁄 𑀪𑀕𑀯𑀢𑁄 𑀪𑀸𑀲𑀺𑀢𑀁 𑀅𑀪𑀺𑀦𑀦𑁆𑀤𑀺𑀢𑁆𑀯𑀸 𑀅𑀦𑀼𑀫𑁄𑀤𑀺𑀢𑁆𑀯𑀸 𑀉𑀝𑁆𑀞𑀸𑀬𑀸𑀲𑀦𑀸 𑀪𑀕𑀯𑀦𑁆𑀢𑀁 𑀅𑀪𑀺𑀯𑀸𑀤𑁂𑀢𑁆𑀯𑀸 𑀧𑀤𑀓𑁆𑀔𑀺𑀡𑀁 𑀓𑀢𑁆𑀯𑀸 𑀧𑀓𑁆𑀓𑀸𑀫𑀻𑀢𑀺𑁇

---

1116\. 𑀓𑀡𑁆𑀡𑀓𑀢𑁆𑀣𑀮𑀲𑀼𑀢𑁆𑀢𑀁 𑀦𑀺𑀝𑁆𑀞𑀺𑀢𑀁 𑀤𑀲𑀫𑀁𑁇



---

1117\. 𑀭𑀸𑀚𑀯𑀕𑁆𑀕𑁄 𑀦𑀺𑀝𑁆𑀞𑀺𑀢𑁄 𑀘𑀢𑀼𑀢𑁆𑀣𑁄𑁇



---

1118\. 𑀢𑀲𑁆𑀲𑀼𑀤𑁆𑀤𑀸𑀦𑀁



1119\. _𑀖𑀝𑀺𑀓𑀸𑀭𑁄 𑀭𑀝𑁆𑀞𑀧𑀸𑀮𑁄,_  
_𑀫𑀖𑀤𑁂𑀯𑁄 𑀫𑀥𑀼𑀭𑀺𑀬𑀁;_  
_𑀩𑁄𑀥𑀺 𑀅𑀗𑁆𑀕𑀼𑀮𑀺𑀫𑀸𑀮𑁄 𑀘,_  
_𑀧𑀺𑀬𑀚𑀸𑀢𑀁 𑀩𑀸𑀳𑀺𑀢𑀺𑀓𑀁;_  
_𑀥𑀫𑁆𑀫𑀘𑁂𑀢𑀺𑀬𑀲𑀼𑀢𑁆𑀢𑀜𑁆𑀘,_  
_𑀤𑀲𑀫𑀁 𑀓𑀡𑁆𑀡𑀓𑀢𑁆𑀣𑀮𑀁𑁇_  


[Go to previous page (4.9 Dhammacetiyasutta)](4.9.md) / [Go to parent page (4 Rājavagga)](../4.md) / [Go to next page (5 Brāhmaṇavagga)](../5.md)


