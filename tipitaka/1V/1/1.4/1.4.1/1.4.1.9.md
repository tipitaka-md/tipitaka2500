
[Home](/) / [1V Pārājikapāḷi](../../../../1V.md) / [1 Mahāvibhaṅga](../../../1.md) / [1.4 Nissaggiyakaṇḍa](../../1.4.md) / [1.4.1 Cīvaravagga](../1.4.1.md)

# 1.4.1.9 Dutiyaupakkhaṭasikkhāpada

* Mahāvibhaṅga

* Nissaggiyakaṇḍa

* Cīvaravagga

* Dutiyaupakkhaṭasikkhāpada

(532.)

2041\. Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena aññataro puriso aññataraṃ purisaṃ etadavoca—  “ayyaṃ upanandaṃ cīvarena acchādessāmī”ti. Sopi evamāha—  “ahampi ayyaṃ upanandaṃ cīvarena acchādessāmī”ti. Assosi kho aññataro piṇḍacāriko bhikkhu tesaṃ purisānaṃ imaṃ kathāsallāpaṃ. Atha kho so bhikkhu yenāyasmā upanando sakyaputto tenupasaṅkami; upasaṅkamitvā āyasmantaṃ upanandaṃ sakyaputtaṃ etadavoca—  “mahāpuññosi tvaṃ, āvuso upananda. Amukasmiṃ okāse aññataro puriso aññataraṃ purisaṃ etadavoca—  ‘ayyaṃ upanandaṃ cīvarena acchādessāmī’ti. Sopi evamāha—  ‘ahampi ayyaṃ upanandaṃ cīvarena acchādessāmī’”ti. “Atthāvuso, maṃ te upaṭṭhākā”ti.

2042\. Atha kho āyasmā upanando sakyaputto yena te purisā tenupasaṅkami; upasaṅkamitvā te purise etadavoca—  “saccaṃ kira maṃ tumhe, āvuso, cīvarehi acchādetukāmātthā”ti? “Api nayya, evaṃ hoti—  ‘ayyaṃ upanandaṃ cīvarehi acchādessāmā’”ti. “Sace kho maṃ tumhe, āvuso, cīvarehi acchādetukāmāttha, evarūpena cīvarena acchādetha, kyāhaṃ tehi acchannopi karissāmi, yānāhaṃ na paribhuñjissāmī”ti. Atha kho te purisā ujjhāyanti khiyyanti vipācenti—  “mahicchā ime samaṇā sakyaputtiyā asantuṭṭhā. Nayime sukarā cīvarehi acchādetuṃ. Kathañhi nāma ayyo upanando amhehi pubbe appavārito upasaṅkamitvā cīvare vikappaṃ āpajjissatī”ti.

2043\. Assosuṃ kho bhikkhū tesaṃ purisānaṃ ujjhāyantānaṃ khiyyantānaṃ vipācentānaṃ. Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma āyasmā upanando sakyaputto pubbe appavārito gahapatike upasaṅkamitvā cīvare vikappaṃ āpajjissatī”ti.

2044\. Atha kho te bhikkhū āyasmantaṃ upanandaṃ sakyaputtaṃ anekapariyāyena vigarahitvā bhagavato etamatthaṃ ārocesuṃ…pe…  “saccaṃ kira tvaṃ, upananda, pubbe appavārito gahapatike upasaṅkamitvā cīvare vikappaṃ āpajjasī”ti? “Saccaṃ, bhagavā”ti. “Ñātakā te, upananda, aññātakā”ti? “Aññātakā, bhagavā”ti. “Aññātako, moghapurisa, aññātakānaṃ na jānāti patirūpaṃ vā appatirūpaṃ vā santaṃ vā asantaṃ vā. Tattha nāma tvaṃ, moghapurisa, pubbe appavārito aññātake gahapatike upasaṅkamitvā cīvare vikappaṃ āpajjissasi. Netaṃ, moghapurisa, appasannānaṃ vā pasādāya…pe…  evañca pana, bhikkhave, imaṃ sikkhāpadaṃ uddiseyyātha—

(533.)

2045\. **“Bhikkhuṃ paneva uddissa ubhinnaṃ aññātakānaṃ gahapatīnaṃ vā gahapatānīnaṃ vā paccekacīvaracetāpannāni upakkhaṭāni honti—  ‘imehi mayaṃ paccekacīvaracetāpannehi paccekacīvarāni cetāpetvā itthannāmaṃ bhikkhuṃ cīvarehi acchādessāmā’ti; tatra ce so bhikkhu pubbe appavārito upasaṅkamitvā cīvare vikappaṃ āpajjeyya—  ‘sādhu vata maṃ āyasmanto imehi paccekacīvaracetāpannehi evarūpaṃ vā evarūpaṃ vā cīvaraṃ cetāpetvā acchādetha, ubhova santā ekenā’ti, kalyāṇakamyataṃ upādāya, nissaggiyaṃ pācittiyan”**ti. (*9*:**28**)

(534.)

2046\. **Bhikkhuṃ paneva uddissā**ti bhikkhussatthāya, bhikkhuṃ ārammaṇaṃ karitvā, bhikkhuṃ acchādetukāmā.

2047\. **Ubhinnan**ti dvinnaṃ.

2048\. **Aññātakā** nāma mātito vā pitito vā yāva sattamā pitāmahayugā asambaddhā.

2049\. **Gahapatī** nāma ye keci agāraṃ ajjhāvasanti.

2050\. **Gahapatāniyo** nāma yā kāci agāraṃ ajjhāvasanti.

2051\. **Cīvaracetāpannāni** nāma hiraññā vā suvaṇṇā vā muttā vā maṇī vā pavāḷā vā phalikā vā paṭakā vā suttā vā kappāsā vā.

2052\. **Imehi paccekacīvaracetāpannehī**ti paccupaṭṭhitehi.

2053\. **Cetāpetvā**ti parivattetvā.

2054\. **Acchādessāmā**ti dassāma.

2055\. **Tatra ce so bhikkhū**ti yaṃ bhikkhuṃ uddissa cīvaracetāpannāni upakkhaṭāni honti so bhikkhu.

2056\. **Pubbe appavārito**ti pubbe avutto hoti—  “kīdisena te, bhante, cīvarena attho, kīdisaṃ te cīvaraṃ cetāpemā”ti.

2057\. **Upasaṅkamitvā**ti gharaṃ gantvā yattha katthaci upasaṅkamitvā.

2058\. **Cīvare vikappaṃ āpajjeyyā**ti āyataṃ vā hotu vitthataṃ vā appitaṃ vā saṇhaṃ vā.

2059\. **Imehi paccekacīvaracetāpannehī**ti paccupaṭṭhitehi.

2060\. **Evarūpaṃ vā evarūpaṃ vā**ti āyataṃ vā vitthataṃ vā appitaṃ vā saṇhaṃ vā.

2061\. **Cetāpetvā**ti parivattetvā.

2062\. **Acchādethā**ti dajjetha.

2063\. **Ubhova santā ekenā**ti dvepi janā ekena.

2064\. **Kalyāṇakamyataṃ upādāyā**ti sādhatthiko mahagghatthiko.

2065\. Tassa vacanena āyataṃ vā vitthataṃ vā appitaṃ vā saṇhaṃ vā cetāpenti, payoge dukkaṭaṃ. Paṭilābhena nissaggiyaṃ hoti. Nissajjitabbaṃ saṃghassa vā gaṇassa vā puggalassa vā. Evañca pana, bhikkhave, nissajjitabbaṃ…pe…  “idaṃ me, bhante, cīvaraṃ pubbe appavārito aññātake gahapatike upasaṅkamitvā cīvare vikappaṃ āpannaṃ nissaggiyaṃ. Imāhaṃ saṃghassa nissajjāmī”ti…pe…  dadeyyāti…pe…  dadeyyunti…pe…  āyasmato dammīti.

(535.)

2066\. Aññātake aññātakasaññī pubbe appavārito gahapatike upasaṅkamitvā cīvare vikappaṃ āpajjati, nissaggiyaṃ pācittiyaṃ. Aññātake vematiko pubbe appavārito gahapatike upasaṅkamitvā cīvare vikappaṃ āpajjati, nissaggiyaṃ pācittiyaṃ. Aññātake ñātakasaññī pubbe appavārito gahapatike upasaṅkamitvā cīvare vikappaṃ āpajjati, nissaggiyaṃ pācittiyaṃ.

2067\. Ñātake aññātakasaññī, āpatti dukkaṭassa. Ñātake vematiko, āpatti dukkaṭassa. Ñātake ñātakasaññī, anāpatti.

(536.)

2068\. Anāpatti—  ñātakānaṃ, pavāritānaṃ, aññassatthāya, attano dhanena, mahagghaṃ cetāpetukāmānaṃ appagghaṃ cetāpeti, ummattakassa, ādikammikassāti.

---

2069\. Dutiyaupakkhaṭasikkhāpadaṃ niṭṭhitaṃ navamaṃ.



[Go to previous page (1.4.1.8 Upakkhaṭasikkhāpada)](1.4.1.8.md) / [Go to parent page (1.4.1 Cīvaravagga)](../1.4.1.md) / [Go to next page (1.4.1.10 Rājasikkhāpada)](1.4.1.10.md)


