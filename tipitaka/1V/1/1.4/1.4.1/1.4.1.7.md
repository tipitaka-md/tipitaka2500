
[Home](/) / [1V Pārājikapāḷi](../../../../1V.md) / [1 Mahāvibhaṅga](../../../1.md) / [1.4 Nissaggiyakaṇḍa](../../1.4.md) / [1.4.1 Cīvaravagga](../1.4.1.md)

# 1.4.1.7 Tatuttarisikkhāpada

* Mahāvibhaṅga

* Nissaggiyakaṇḍa

* Cīvaravagga

* Tatuttarisikkhāpada

(522.)

1998\. Tena samayena buddho bhagavā sāvatthiyaṃ viharati jetavane anāthapiṇḍikassa ārāme. Tena kho pana samayena chabbaggiyā bhikkhū acchinnacīvarake bhikkhū upasaṅkamitvā evaṃ vadanti—  “bhagavatā, āvuso, anuññātaṃ—  ‘acchinnacīvarassa vā naṭṭhacīvarassa vā aññātakaṃ gahapatiṃ vā gahapatāniṃ vā cīvaraṃ viññāpetuṃ’; viññāpetha, āvuso, cīvaran”ti. “Alaṃ, āvuso, laddhaṃ amhehi cīvaran”ti. “Mayaṃ āyasmantānaṃ viññāpemā”ti. “Viññāpetha, āvuso”ti. Atha kho chabbaggiyā bhikkhū gahapatike upasaṅkamitvā etadavocuṃ—  “acchinnacīvarakā, āvuso, bhikkhū āgatā. Detha nesaṃ cīvarānī”ti, bahuṃ cīvaraṃ viññāpesuṃ.

1999\. Tena kho pana samayena aññataro puriso sabhāyaṃ nisinno aññataraṃ purisaṃ etadavoca—  “acchinnacīvarakā ayyo bhikkhū āgatā. Tesaṃ mayā cīvaraṃ dinnan”ti. Sopi evamāha—  “mayāpi dinnan”ti. Aparopi evamāha—  “mayāpi dinnan”ti. Te ujjhāyanti khiyyanti vipācenti—  “kathañhi nāma samaṇā sakyaputtiyā na mattaṃ jānitvā bahuṃ cīvaraṃ viññāpessanti, dussavāṇijjaṃ vā samaṇā sakyaputtiyā karissanti, paggāhikasālaṃ vā pasāressantī”ti.

2000\. Assosuṃ kho bhikkhū tesaṃ manussānaṃ ujjhāyantānaṃ khiyyantānaṃ vipācentānaṃ. Ye te bhikkhū appicchā…pe…  te ujjhāyanti khiyyanti vipācenti—  “kathañhi nāma chabbaggiyā bhikkhū na mattaṃ jānitvā bahuṃ cīvaraṃ viññāpessantī”ti.

2001\. Atha kho te bhikkhū chabbaggiye bhikkhū anekapariyāyena vigarahitvā bhagavato etamatthaṃ ārocesuṃ…pe…  “saccaṃ kira tumhe, bhikkhave, na mattaṃ jānitvā bahuṃ cīvaraṃ viññāpethā”ti? “Saccaṃ, bhagavā”ti. Vigarahi buddho bhagavā…pe…  kathañhi nāma tumhe, moghapurisā, na mattaṃ jānitvā bahuṃ cīvaraṃ viññāpessatha. Netaṃ, moghapurisā, appasannānaṃ vā pasādāya…pe…  evañca pana, bhikkhave, imaṃ sikkhāpadaṃ uddiseyyātha—

(523.)

2002\. **“Tañce aññātako gahapati vā gahapatānī vā bahūhi cīvarehi abhihaṭṭhuṃ pavāreyya santaruttaraparamaṃ tena bhikkhunā tato cīvaraṃ sāditabbaṃ. Tato ce uttari sādiyeyya, nissaggiyaṃ pācittiyan”**ti. (*7*:**26**)

(524.)

2003\. **Tañce**ti acchinnacīvarakaṃ bhikkhuṃ.

2004\. **Aññātako** nāma mātito vā pitito vā yāva sattamā pitāmahayugā asambaddho.

2005\. **Gahapati** nāma yo koci agāraṃ ajjhāvasati.

2006\. **Gahapatānī** nāma yā kāci agāraṃ ajjhāvasati.

2007\. **Bahūhi cīvarehī**ti bahukehi cīvarehi.

2008\. **Abhihaṭṭhuṃ pavāreyyā**ti yāvatakaṃ icchasi tāvatakaṃ gaṇhāhīti.

2009\. **Santaruttaraparamaṃ tena bhikkhunā tato cīvaraṃ sāditabban**ti sace tīṇi naṭṭhāni honti dve sāditabbāni, dve naṭṭhāni ekaṃ sāditabbaṃ, ekaṃ naṭṭhaṃ na kiñci sāditabbaṃ.

2010\. **Tato ce uttari sādiyeyyā**ti tatuttari viññāpeti, payoge dukkaṭaṃ. Paṭilābhena nissaggiyaṃ hoti. Nissajjitabbaṃ saṃghassa vā gaṇassa vā puggalassa vā. Evañca pana, bhikkhave, nissajjitabbaṃ…pe…  “idaṃ me, bhante, cīvaraṃ aññātakaṃ gahapatikaṃ upasaṅkamitvā tatuttari viññāpitaṃ nissaggiyaṃ. Imāhaṃ saṃghassa nissajjāmī”ti…pe…  dadeyyāti…pe…  dadeyyunti…pe…  āyasmato dammīti.

(525.)

2011\. Aññātake aññātakasaññī tatuttari cīvaraṃ viññāpeti, nissaggiyaṃ pācittiyaṃ. Aññātake vematiko tatuttari cīvaraṃ viññāpeti, nissaggiyaṃ pācittiyaṃ. Aññātake ñātakasaññī tatuttari cīvaraṃ viññāpeti, nissaggiyaṃ pācittiyaṃ.

2012\. Ñātake aññātakasaññī, āpatti dukkaṭassa. Ñātake vematiko, āpatti dukkaṭassa. Ñātake ñātakasaññī, anāpatti.

(526.)

2013\. Anāpatti—  “sesakaṃ āharissāmī”ti haranto gacchati, “sesakaṃ tuyheva hotū”ti denti, na acchinnakāraṇā denti, na naṭṭhakāraṇā denti, ñātakānaṃ, pavāritānaṃ, attano dhanena, ummattakassa, ādikammikassāti.

---

2014\. Tatuttarisikkhāpadaṃ niṭṭhitaṃ sattamaṃ.



[Go to previous page (1.4.1.6 Aññātakaviññattisikkhāpada)](1.4.1.6.md) / [Go to parent page (1.4.1 Cīvaravagga)](../1.4.1.md) / [Go to next page (1.4.1.8 Upakkhaṭasikkhāpada)](1.4.1.8.md)


