---
title: 1.2.5.2 Vinītavatthu
path: /tipitaka/1V/1/1.2/1.2.5/1.2.5.2
ref: 276409
breadcrumbs:
  - name: Home
    link: /
  - name: 1V Pārājikapāḷi
    link: /tipitaka/1V
  - name: 1 Mahāvibhaṅga
    link: /tipitaka/1V/1
  - name: 1.2 Saṃghādisesakaṇḍa
    link: /tipitaka/1V/1/1.2
  - name: 1.2.5 Sañcarittasikkhāpada
    link: /tipitaka/1V/1/1.2/1.2.5
prevL: /tipitaka/1V/1/1.2/1.2.5/1.2.5.1
upL: /tipitaka/1V/1/1.2/1.2.5
nextL: /tipitaka/1V/1/1.2/1.2.6
---

# 1.2.5.2 Vinītavatthu

### Mahāvibhaṅga

### Saṃghādisesakaṇḍa

### Sañcarittasikkhāpada

### Vinītavatthu

(341.)

1412. Tena kho pana samayena aññataro puriso aññataraṃ bhikkhuṃ āṇāpesi—  “gaccha, bhante, itthannāmaṃ itthiṃ vīmaṃsā”ti. So gantvā manusse pucchi—  “kahaṃ itthannāmā”ti? “Suttā, bhante”ti. Tassa kukkuccaṃ ahosi—  “bhagavatā sikkhāpadaṃ paññattaṃ, kacci nu kho ahaṃ saṃghādisesaṃ āpattiṃ āpanno”ti? Bhagavato etamatthaṃ ārocesi—  “Anāpatti, bhikkhu, saṃghādisesassa; āpatti dukkaṭassā”ti. (1)

1413. Tena kho pana samayena aññataro puriso aññataraṃ bhikkhuṃ āṇāpesi—  “gaccha, bhante, itthannāmaṃ itthiṃ vīmaṃsā”ti. So gantvā manusse pucchi—  “kahaṃ itthannāmā”ti? “Matā, bhante”ti…pe…  “nikkhantā, bhante”ti…  “anitthī, bhante”ti…  “itthipaṇḍakā, bhante”ti. Tassa kukkuccaṃ ahosi…pe…  “anāpatti, bhikkhu, saṃghādisesassa; āpatti dukkaṭassā”ti. (2--5)

1414. Tena kho pana samayena aññatarā itthī sāmikena saha bhaṇḍitvā mātugharaṃ agamāsi. Kulūpako bhikkhu sammodanīyaṃ akāsi. Tassa kukkuccaṃ ahosi…pe…  “alaṃvacanīyā, bhikkhū”ti? “Nālaṃvacanīyā, bhagavā”ti. “Anāpatti, bhikkhu, nālaṃvacanīyāyā”ti. (6)

1415. Tena kho pana samayena aññataro bhikkhu paṇḍake sañcarittaṃ samāpajji. Tassa kukkuccaṃ ahosi…pe…  “anāpatti, bhikkhu, saṃghādisesassa; āpatti thullaccayassā”ti. (7)

===

1416. Sañcarittasikkhāpadaṃ niṭṭhitaṃ pañcamaṃ.




