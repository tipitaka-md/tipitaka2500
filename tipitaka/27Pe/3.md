
[Home](/) / [27Pe Peṭakopadesapāḷi](/tipitaka/27Pe.md)

# 𑁩 𑀲𑀼𑀢𑁆𑀢𑀸𑀥𑀺𑀝𑁆𑀞𑀸𑀦𑀢𑀢𑀺𑀬𑀪𑀽𑀫𑀺

### 𑀲𑀼𑀢𑁆𑀢𑀸𑀥𑀺𑀝𑁆𑀞𑀸𑀦𑀢𑀢𑀺𑀬𑀪𑀽𑀫𑀺

(32.)

361. 𑀢𑀢𑁆𑀣 𑀓𑀢𑀫𑀁 𑀲𑀼𑀢𑁆𑀢𑀸𑀥𑀺𑀝𑁆𑀞𑀸𑀦𑀁?

362. 𑀮𑁄𑀪𑀸𑀥𑀺𑀝𑁆𑀞𑀸𑀦𑀁 𑀤𑁄𑀲𑀸𑀥𑀺𑀝𑁆𑀞𑀸𑀦𑀁 𑀫𑁄𑀳𑀸𑀥𑀺𑀝𑁆𑀞𑀸𑀦𑀁 𑀅𑀮𑁄𑀪𑀸𑀥𑀺𑀝𑁆𑀞𑀸𑀦𑀁 𑀅𑀤𑁄𑀲𑀸𑀥𑀺𑀝𑁆𑀞𑀸𑀦𑀁 𑀅𑀫𑁄𑀳𑀸𑀥𑀺𑀝𑁆𑀞𑀸𑀦𑀁 𑀓𑀸𑀬𑀓𑀫𑁆𑀫𑀸𑀥𑀺𑀝𑁆𑀞𑀸𑀦𑀁 𑀯𑀸𑀘𑀸𑀓𑀫𑁆𑀫𑀸𑀥𑀺𑀝𑁆𑀞𑀸𑀦𑀁 𑀫𑀦𑁄𑀓𑀫𑁆𑀫𑀸𑀥𑀺𑀝𑁆𑀞𑀸𑀦𑀁 𑀲𑀤𑁆𑀥𑀺𑀦𑁆𑀤𑁆𑀭𑀺𑀬𑀸𑀥𑀺𑀝𑁆𑀞𑀸𑀦𑀁 𑀯𑀻𑀭𑀺𑀬𑀺𑀦𑁆𑀤𑁆𑀭𑀺𑀬𑀸𑀥𑀺𑀝𑁆𑀞𑀸𑀦𑀁 𑀲𑀢𑀺𑀦𑁆𑀤𑁆𑀭𑀺𑀬𑀸𑀥𑀺𑀝𑁆𑀞𑀸𑀦𑀁 𑀲𑀫𑀸𑀥𑀺𑀦𑁆𑀤𑁆𑀭𑀺𑀬𑀸𑀥𑀺𑀝𑁆𑀞𑀸𑀦𑀁 𑀧𑀜𑁆𑀜𑀺𑀦𑁆𑀤𑁆𑀭𑀺𑀬𑀸𑀥𑀺𑀝𑁆𑀞𑀸𑀦𑀁𑁇

363. 𑀢𑀢𑁆𑀣 𑀓𑀢𑀫𑀁 𑀮𑁄𑀪𑀸𑀥𑀺𑀝𑁆𑀞𑀸𑀦𑀁?

364. _“𑀯𑀺𑀢𑀓𑁆𑀓𑀫𑀣𑀺𑀢𑀲𑁆𑀲 𑀚𑀦𑁆𑀢𑀼𑀦𑁄,_  
_𑀢𑀺𑀩𑁆𑀩𑀭𑀸𑀕𑀲𑁆𑀲 𑀲𑀼𑀪𑀸𑀦𑀼𑀧𑀲𑁆𑀲𑀺𑀦𑁄;_  
_𑀪𑀺𑀬𑁆𑀬𑁄 𑀢𑀡𑁆𑀳𑀸 𑀧𑀯𑀟𑁆𑀠𑀢𑀺,_  
_𑀏𑀲 𑀔𑁄 𑀕𑀸𑀍𑀳𑀁 𑀓𑀭𑁄𑀢𑀺 𑀩𑀦𑁆𑀥𑀦𑀁”𑁇_  


365. 𑀯𑀺𑀢𑀓𑁆𑀓𑀫𑀣𑀺𑀢𑀲𑁆𑀲𑀸𑀢𑀺 𑀓𑀸𑀫𑀭𑀸𑀕𑁄𑁇 𑀲𑀼𑀪𑀸𑀦𑀼𑀧𑀲𑁆𑀲𑀺𑀦𑁄𑀢𑀺 𑀓𑀸𑀫𑀭𑀸𑀕𑀯𑀢𑁆𑀣𑀼𑁇 𑀪𑀺𑀬𑁆𑀬𑁄 𑀢𑀡𑁆𑀳𑀸 𑀧𑀯𑀟𑁆𑀠𑀢𑀻𑀢𑀺 𑀓𑀸𑀫𑀢𑀡𑁆𑀳𑀸𑁇 𑀏𑀲 𑀕𑀸𑀍𑀳𑀁 𑀓𑀭𑁄𑀢𑀺 𑀩𑀦𑁆𑀥𑀦𑀦𑁆𑀢𑀺 𑀭𑀸𑀕𑀁, 𑀇𑀢𑀺 𑀬𑁄 𑀬𑁄 𑀥𑀫𑁆𑀫𑁄 𑀫𑀽𑀮𑀦𑀺𑀓𑁆𑀔𑀺𑀢𑁆𑀢𑁄, 𑀲𑁄 𑀬𑁂𑀯𑁂𑀢𑁆𑀣 𑀥𑀫𑁆𑀫𑁄 𑀉𑀕𑁆𑀕𑀸𑀯𑀳𑀺𑀢𑀩𑁆𑀩𑁄𑁇 𑀦 𑀪𑀕𑀯𑀸 𑀏𑀓𑀁 𑀥𑀫𑁆𑀫𑀁 𑀆𑀭𑀩𑁆𑀪 𑀅𑀜𑁆𑀜𑀁 𑀥𑀫𑁆𑀫𑀁 𑀤𑁂𑀲𑁂𑀢𑀺𑁇 𑀬𑀲𑁆𑀲 𑀯𑀺𑀢𑀓𑁆𑀓𑁂𑀢𑀺 𑀓𑀸𑀫𑀯𑀺𑀢𑀓𑁆𑀓𑁄 𑀢𑀫𑁂𑀯 𑀯𑀺𑀢𑀓𑁆𑀓𑀁 𑀓𑀸𑀫𑀯𑀺𑀢𑀓𑁆𑀓𑁂𑀦 𑀦𑀺𑀤𑁆𑀤𑀺𑀲𑀻𑀬𑀢𑀺𑁇 𑀢𑀺𑀩𑁆𑀩𑀭𑀸𑀕𑀲𑁆𑀲𑀸𑀢𑀺 𑀢𑀲𑁆𑀲𑁂𑀯 𑀯𑀺𑀢𑀓𑁆𑀓𑀲𑁆𑀲 𑀯𑀢𑁆𑀣𑀼𑀁 𑀦𑀺𑀤𑁆𑀤𑀺𑀲𑀢𑀺𑁇 𑀲𑀼𑀪𑀸𑀦𑀼𑀧𑀲𑁆𑀲𑀺𑀦𑁄 𑀪𑀺𑀬𑁆𑀬𑁄 𑀢𑀡𑁆𑀳𑀸 𑀧𑀯𑀟𑁆𑀠𑀢𑀻𑀢𑀺 𑀢𑀫𑁂𑀯 𑀭𑀸𑀕𑀁 𑀓𑀸𑀫𑀢𑀡𑁆𑀳𑀸𑀢𑀺 𑀦𑀺𑀤𑁆𑀤𑀺𑀲𑀢𑀺𑁇 𑀏𑀲 𑀕𑀸𑀍𑀳𑀁 𑀓𑀭𑁄𑀢𑀺 𑀩𑀦𑁆𑀥𑀦𑀦𑁆𑀢𑀺 𑀢𑀫𑁂𑀯 𑀢𑀡𑁆𑀳𑀸𑀲𑀁𑀬𑁄𑀚𑀦𑀁 𑀦𑀺𑀤𑁆𑀤𑀺𑀲𑀢𑀺𑁇 𑀏𑀯𑀁 𑀕𑀸𑀣𑀸𑀲𑀼 𑀅𑀦𑀼𑀫𑀺𑀦𑀺𑀢𑀩𑁆𑀩𑀁𑁇 𑀏𑀯𑀁 𑀲𑀯𑁂𑀬𑁆𑀬𑀸𑀓𑀭𑀡𑁂𑀲𑀼𑁇

366. 𑀢𑀢𑁆𑀣 𑀪𑀕𑀯𑀸 𑀏𑀓𑀁 𑀥𑀫𑁆𑀫𑀁 𑀢𑀺𑀯𑀺𑀥𑀁 𑀦𑀺𑀤𑁆𑀤𑀺𑀲𑀢𑀺, 𑀦𑀺𑀲𑁆𑀲𑀦𑁆𑀤𑀢𑁄 𑀳𑁂𑀢𑀼𑀢𑁄 𑀨𑀮𑀢𑁄𑁇

367. _“𑀤𑀤𑀁 𑀧𑀺𑀬𑁄 𑀳𑁄𑀢𑀺 𑀪𑀚𑀦𑁆𑀢𑀺 𑀦𑀁 𑀩𑀳𑀽,_  
_𑀓𑀺𑀢𑁆𑀢𑀺𑀜𑁆𑀘 𑀧𑀧𑁆𑀧𑁄𑀢𑀺 𑀬𑀲𑁄 𑀘 𑀯𑀟𑁆𑀠𑀢𑀺;_  
_𑀅𑀫𑀗𑁆𑀓𑀼𑀪𑀽𑀢𑁄 𑀧𑀭𑀺𑀲𑀁 𑀯𑀺𑀕𑀸𑀳𑀢𑀺,_  
_𑀯𑀺𑀲𑀸𑀭𑀤𑁄 𑀳𑁄𑀢𑀺 𑀦𑀭𑁄 𑀅𑀫𑀘𑁆𑀙𑀭𑀻”𑁇_  


368. 𑀤𑀤𑀦𑁆𑀢𑀺 𑀬𑀁 𑀬𑀁 𑀤𑀸𑀦𑀁, 𑀇𑀤𑀁 𑀤𑀸𑀦𑀫𑀬𑀺𑀓𑀁 𑀧𑀼𑀜𑁆𑀜𑀓𑁆𑀭𑀺𑀬𑀁𑁇 𑀢𑀢𑁆𑀣 𑀳𑁂𑀢𑀼𑁇 𑀬𑀜𑁆𑀘𑁂𑀢𑀁𑁇 𑀪𑀚𑀦𑁆𑀢𑀺 𑀦𑀁 𑀩𑀳𑀽, 𑀓𑀺𑀢𑁆𑀢𑀺𑀦𑁆𑀢𑀺 𑀬𑁄 𑀘 𑀓𑀮𑁆𑀬𑀸𑀡𑁄 𑀓𑀺𑀢𑁆𑀢𑀺𑀲𑀤𑁆𑀤𑁄 𑀮𑁄𑀓𑁂 𑀅𑀩𑁆𑀪𑀼𑀕𑁆𑀕𑀘𑁆𑀙𑀢𑀺, 𑀬𑀁 𑀩𑀳𑀼𑀓𑀲𑁆𑀲 𑀚𑀦𑀲𑁆𑀲 𑀧𑀺𑀬𑁄 𑀪𑀯𑀢𑀺 𑀫𑀦𑀸𑀧𑁄 𑀘𑁇 𑀬𑀜𑁆𑀘 𑀅𑀯𑀺𑀧𑁆𑀧𑀝𑀺𑀲𑀸𑀭𑀻 𑀓𑀸𑀮𑀁 𑀓𑀭𑁄𑀢𑀺 𑀅𑀬𑀁 𑀦𑀺𑀲𑁆𑀲𑀦𑁆𑀤𑁄𑁇 𑀬𑀁 𑀓𑀸𑀬𑀲𑁆𑀲 𑀪𑁂𑀤𑀸 𑀤𑁂𑀯𑁂𑀲𑀼 𑀉𑀧𑀧𑀚𑁆𑀚𑀢𑀻𑀢𑀺 𑀇𑀤𑀁 𑀨𑀮𑀁𑁇 𑀇𑀤𑀁 𑀮𑁄𑀪𑀸𑀥𑀺𑀝𑁆𑀞𑀸𑀦𑀁𑁇

(33.)

369. 𑀢𑀢𑁆𑀣 𑀓𑀢𑀫𑀁 𑀤𑁄𑀲𑀸𑀥𑀺𑀝𑁆𑀞𑀸𑀦𑀁?

370. _“𑀬𑁄 𑀧𑀸𑀡𑀫𑀢𑀺𑀧𑀸𑀢𑁂𑀢𑀺,_  
_𑀫𑀼𑀲𑀸𑀯𑀸𑀤𑀜𑁆𑀘 𑀪𑀸𑀲𑀢𑀺;_  
_𑀮𑁄𑀓𑁂 𑀅𑀤𑀺𑀦𑁆𑀦𑀁 𑀆𑀤𑀺𑀬𑀢𑀺,_  
_𑀧𑀭𑀤𑀸𑀭𑀜𑁆𑀘 𑀕𑀘𑁆𑀙𑀢𑀺;_  
_𑀲𑀼𑀭𑀸𑀫𑁂𑀭𑀬𑀧𑀸𑀦𑀜𑁆𑀘,_  
_𑀬𑁄 𑀦𑀭𑁄 𑀅𑀦𑀼𑀬𑀼𑀜𑁆𑀚𑀢𑀺𑁇_  


371. _𑀅𑀧𑁆𑀧𑀳𑀸𑀬 𑀧𑀜𑁆𑀘 𑀯𑁂𑀭𑀸𑀦𑀺,_  
_𑀤𑀼𑀲𑁆𑀲𑀻𑀮𑁄 𑀇𑀢𑀺 𑀯𑀼𑀘𑁆𑀘𑀢𑀺;_  
_𑀓𑀸𑀬𑀲𑁆𑀲 𑀪𑁂𑀤𑀸 𑀤𑀼𑀧𑁆𑀧𑀜𑁆𑀜𑁄,_  
_𑀦𑀺𑀭𑀬𑀁 𑀲𑁄𑀧𑀧𑀚𑁆𑀚𑀢𑀺”𑁇_  


372. 𑀬𑁄 𑀧𑀸𑀡𑀫𑀢𑀺𑀧𑀸𑀢𑁂𑀢𑀻𑀢𑀺 𑀤𑀼𑀝𑁆𑀞𑁄 𑀧𑀸𑀡𑀫𑀢𑀺𑀧𑀸𑀢𑁂𑀢𑀺𑁇 𑀫𑀼𑀲𑀸𑀯𑀸𑀤𑀜𑁆𑀘 𑀪𑀸𑀲𑀢𑀻𑀢𑀺 𑀤𑁄𑀲𑁄𑀧𑀖𑀸𑀢𑀸𑀬 𑀫𑀼𑀲𑀸𑀯𑀸𑀤𑀜𑁆𑀘 𑀪𑀸𑀲𑀢𑀺𑁇 𑀲𑀼𑀭𑀸𑀫𑁂𑀭𑀬𑀧𑀸𑀦𑀜𑁆𑀘, 𑀬𑁄 𑀦𑀭𑁄 𑀅𑀦𑀼𑀬𑀼𑀜𑁆𑀚𑀢𑀻𑀢𑀺 𑀤𑁄𑀲𑁄 𑀦𑀺𑀤𑀸𑀦𑀁𑁇 𑀬𑁄 𑀘 𑀲𑀼𑀭𑀸𑀫𑁂𑀭𑀬𑀧𑀸𑀦𑀁 𑀅𑀦𑀼𑀬𑀼𑀜𑁆𑀚𑀢𑀺 𑀬𑀣𑀸𑀧𑀭𑀤𑀸𑀭𑀯𑀺𑀳𑀸𑀭𑀻 𑀅𑀫𑀺𑀢𑁆𑀢𑀸 𑀚𑀦𑀬𑀦𑁆𑀢𑀺𑁇

373. 𑀧𑀜𑁆𑀘 𑀯𑁂𑀭𑀸𑀦𑀺 𑀅𑀧𑁆𑀧𑀳𑀸𑀬𑀸𑀢𑀺 𑀧𑀜𑁆𑀘𑀦𑁆𑀦𑀁 𑀪𑀺𑀓𑁆𑀔𑀸𑀧𑀤𑀸𑀦𑀁 𑀲𑀫𑀢𑀺𑀓𑁆𑀓𑀫𑀦𑀁 𑀲𑀩𑁆𑀩𑁂𑀲𑀁 𑀤𑁄𑀲𑀚𑀸𑀦𑀁 𑀲𑀸 𑀧𑀡𑁆𑀡𑀢𑁆𑀢𑀺, 𑀢𑁂𑀦𑁂𑀯 𑀤𑁄𑀲𑀚𑀦𑀺𑀢𑁂𑀦 𑀓𑀫𑁆𑀫𑁂𑀦 𑀤𑀼𑀲𑁆𑀲𑀻𑀮𑁄 𑀇𑀢𑀺 𑀯𑀼𑀘𑁆𑀘𑀢𑀺 𑀲𑁄𑀧𑀺 𑀥𑀫𑁆𑀫𑁄 𑀳𑁂𑀢𑀼𑀦𑀸 𑀦𑀺𑀤𑁆𑀤𑀺𑀲𑀺𑀢𑀩𑁆𑀩𑁄, 𑀦𑀺𑀲𑁆𑀲𑀦𑁆𑀤𑁂𑀦 𑀨𑀮𑁂𑀦 𑀘𑁇

374. 𑀢𑀻𑀡𑀺 𑀩𑀸𑀮𑀲𑁆𑀲 𑀩𑀸𑀮𑀮𑀓𑁆𑀔𑀡𑀸𑀦𑀺—  𑀤𑀼𑀩𑁆𑀪𑀸𑀲𑀺𑀢𑀪𑀸𑀲𑀻 𑀘 𑀳𑁄𑀢𑀺, 𑀤𑀼𑀘𑁆𑀘𑀺𑀦𑁆𑀢𑀺𑀢𑀘𑀺𑀦𑁆𑀢𑀻 𑀘 𑀤𑀼𑀓𑁆𑀓𑀝𑀓𑀫𑁆𑀫𑀓𑀸𑀭𑀻 𑀘𑁇 𑀢𑀢𑁆𑀣 𑀬𑀁 𑀓𑀸𑀬𑁂𑀦 𑀘 𑀯𑀸𑀘𑀸𑀬 𑀘 𑀧𑀭𑀓𑁆𑀓𑀫𑀢𑀺, 𑀇𑀤𑀫𑀲𑁆𑀲 𑀤𑀼𑀓𑁆𑀓𑀝𑀓𑀫𑁆𑀫𑀓𑀸𑀭𑀻𑁇 𑀢𑀸𑀬𑀁 𑀬𑀣𑀸 𑀘 𑀫𑀼𑀲𑀸𑀯𑀸𑀤𑀁 𑀪𑀸𑀲𑀢𑀺 𑀬𑀣𑀸 𑀧𑀼𑀩𑁆𑀩𑀦𑀺𑀤𑁆𑀤𑀺𑀝𑁆𑀞𑀁, 𑀇𑀤𑀫𑀲𑁆𑀲 𑀤𑀼𑀩𑁆𑀪𑀸𑀲𑀺𑀢𑀸𑁇 𑀬𑀜𑁆𑀘 𑀲𑀗𑁆𑀓𑀧𑁆𑀧𑁂𑀢𑀺 𑀫𑀦𑁄𑀤𑀼𑀘𑁆𑀘𑀭𑀺𑀢𑀁 𑀩𑁆𑀬𑀸𑀧𑀸𑀤𑀁, 𑀇𑀤𑀫𑀲𑁆𑀲 𑀤𑀼𑀘𑁆𑀘𑀺𑀦𑁆𑀢𑀺𑀢𑀘𑀺𑀦𑁆𑀢𑀺𑀢𑀸𑁇 𑀬𑀁 𑀲𑁄 𑀇𑀫𑁂𑀳𑀺 𑀢𑀻𑀳𑀺 𑀩𑀸𑀮𑀮𑀓𑁆𑀔𑀡𑁂𑀳𑀺 𑀲𑀫𑀦𑁆𑀦𑀸𑀕𑀢𑁄 𑀢𑀻𑀡𑀺 𑀢𑀚𑁆𑀚𑀸𑀦𑀺 𑀤𑀼𑀓𑁆𑀔𑀸𑀦𑀺 𑀤𑁄𑀫𑀦𑀲𑁆𑀲𑀸𑀦𑀺 𑀅𑀦𑀼𑀪𑀯𑀢𑀺, 𑀲𑁄 𑀘 𑀳𑁄𑀢𑀺 𑀲𑀪𑀕𑁆𑀕𑀢𑁄 𑀯𑀸 𑀧𑀭𑀺𑀲𑀕𑁆𑀕𑀢𑁄 𑀯𑀸 𑀢𑀚𑁆𑀚𑀁 𑀓𑀣𑀁 𑀓𑀣𑀦𑁆𑀢𑀺𑁇 𑀬𑀤𑀸 𑀪𑀯𑀢𑀺 𑀲𑁄 𑀘 𑀧𑀸𑀡𑀸𑀢𑀺𑀧𑀸𑀢𑀸𑀤𑀺𑀤𑀲𑀅𑀓𑀼𑀲𑀮𑀓𑀫𑁆𑀫𑀧𑀣𑁄, 𑀲𑁄 𑀢𑀢𑁄𑀦𑀺𑀤𑀸𑀦𑀁 𑀤𑀼𑀓𑁆𑀔𑀁 𑀤𑁄𑀫𑀦𑀲𑁆𑀲𑀁 𑀧𑀝𑀺𑀲𑀁𑀯𑁂𑀤𑁂𑀢𑀻𑀢𑀺𑁇 𑀧𑀼𑀦 𑀘𑀧𑀭𑀁 𑀬𑀤𑀸 𑀧𑀲𑁆𑀲𑀢𑀺 𑀘𑁄𑀭𑀁 𑀭𑀸𑀚𑀸𑀧𑀭𑀸𑀥𑀺𑀓𑀁 𑀭𑀜𑁆𑀜𑀸 𑀕𑀳𑀺𑀢𑀁 𑀚𑀻𑀯𑀺𑀢𑀸 𑀯𑁄𑀭𑁄𑀧𑁂𑀢𑀁, 𑀢𑀲𑁆𑀲𑁂𑀯𑀁 𑀪𑀯𑀢𑀺 𑀲𑀘𑁂 𑀫𑀫𑀫𑁆𑀧𑀺 𑀭𑀸𑀚𑀸 𑀚𑀸𑀦𑁂𑀬𑁆𑀬 𑀫𑀫𑀫𑁆𑀧𑀺 𑀭𑀸𑀚𑀸 𑀕𑀸𑀳𑀸𑀧𑁂𑀢𑁆𑀯𑀸 𑀚𑀻𑀯𑀺𑀢𑀸 𑀯𑁄𑀭𑁄𑀧𑁂𑀬𑁆𑀬𑀸𑀢𑀺, 𑀲𑁄 𑀢𑀢𑁄𑀦𑀺𑀤𑀸𑀦𑀁 𑀤𑀼𑀓𑁆𑀔𑀁 𑀤𑁄𑀫𑀦𑀲𑁆𑀲𑀁 𑀧𑀝𑀺𑀲𑀁𑀯𑁂𑀤𑁂𑀢𑀺𑁇 𑀧𑀼𑀦 𑀘𑀧𑀭𑀁 𑀩𑀸𑀮𑁄 𑀬𑀤𑀸 𑀪𑀯𑀢𑀺 𑀆𑀲𑀦𑀸 𑀲𑀫𑀸𑀭𑀽𑀍𑀳𑁄 𑀬𑀸𑀯 𑀬𑀸 𑀫𑁂 𑀕𑀢𑀺 𑀪𑀯𑀺𑀲𑁆𑀲𑀢𑀺 𑀇𑀢𑁄 𑀧𑁂𑀘𑁆𑀘 𑀧𑀭𑀁 𑀫𑀭𑀡𑀸𑀢𑀺 𑀲𑁄 𑀢𑀢𑁄𑀦𑀺𑀤𑀸𑀦𑀁 𑀤𑀼𑀓𑁆𑀔𑀁 𑀤𑁄𑀫𑀦𑀲𑁆𑀲𑀁 𑀧𑀝𑀺𑀲𑀁𑀯𑁂𑀤𑁂𑀢𑀺 𑀇𑀢𑀺 𑀩𑀸𑀮𑀮𑀓𑁆𑀔𑀡𑀁 𑀳𑁂𑀢𑀼𑁇 𑀢𑀻𑀡𑀺 𑀢𑀚𑁆𑀚𑀸𑀦𑀺 𑀤𑀼𑀓𑁆𑀔𑀸𑀦𑀺 𑀦𑀺𑀲𑁆𑀲𑀦𑁆𑀤𑁄𑁇 𑀓𑀸𑀬𑀲𑁆𑀲 𑀪𑁂𑀤𑀸 𑀦𑀺𑀭𑀬𑁂𑀲𑀼 𑀉𑀧𑀧𑀚𑁆𑀚𑀢𑀺, 𑀇𑀤𑀁 𑀨𑀮𑀁𑁇 𑀇𑀤𑀁 𑀤𑁄𑀲𑀸𑀥𑀺𑀝𑁆𑀞𑀸𑀦𑀁𑁇

(34.)

375. 𑀢𑀢𑁆𑀣 𑀓𑀢𑀫𑀁 𑀫𑁄𑀳𑀸𑀥𑀺𑀝𑁆𑀞𑀸𑀦𑀁?

376. _“𑀲𑀢𑀜𑁆𑀘𑁂𑀯 𑀲𑀳𑀲𑁆𑀲𑀸𑀦𑀁,_  
_𑀓𑀧𑁆𑀧𑀸𑀦𑀁 𑀲𑀁𑀲𑀭𑀺𑀲𑁆𑀲𑀢𑀺;_  
_𑀅𑀣 𑀯𑀸𑀧𑀺 𑀢𑀢𑁄 𑀪𑀺𑀬𑁆𑀬𑁄,_  
_𑀕𑀩𑁆𑀪𑀸 𑀕𑀩𑁆𑀪𑀁 𑀕𑀫𑀺𑀲𑁆𑀲𑀣𑁇_  


377. _𑀅𑀦𑀼𑀧𑀸𑀤𑀸𑀬 𑀩𑀼𑀤𑁆𑀥𑀯𑀘𑀦𑀁,_  
_𑀲𑀗𑁆𑀔𑀸𑀭𑁂 𑀅𑀢𑁆𑀢𑀢𑁄 𑀉𑀧𑀸𑀤𑀸𑀬;_  
_𑀤𑀼𑀓𑁆𑀔𑀲𑁆𑀲𑀦𑁆𑀢𑀁 𑀓𑀭𑀺𑀲𑁆𑀲𑀦𑁆𑀢𑀺,_  
_𑀞𑀸𑀦𑀫𑁂𑀢𑀁 𑀦 𑀯𑀺𑀚𑁆𑀚𑀢𑀺”𑁇_  


378. 𑀬𑁄 𑀬𑀁 𑀅𑀦𑀫𑀢𑀕𑁆𑀕𑀲𑀁𑀲𑀸𑀭𑀁 𑀲𑀫𑀸𑀧𑀦𑁆𑀦𑁄 𑀚𑀸𑀬𑀢𑁂 𑀘 𑀫𑀻𑀬𑀢𑁂 𑀘, 𑀅𑀬𑀁 𑀅𑀯𑀺𑀚𑁆𑀚𑀸𑀳𑁂𑀢𑀼𑀓𑀸𑁇 𑀬𑀸𑀦𑀺𑀧𑀺 𑀘 𑀲𑀗𑁆𑀔𑀸𑀭𑀸𑀦𑀁 𑀧𑀬𑁄𑀚𑀦𑀸𑀦𑀺, 𑀢𑀸𑀦𑀺𑀧𑀺 𑀅𑀯𑀺𑀚𑁆𑀚𑀸𑀧𑀘𑁆𑀘𑀬𑀸𑀦𑀺, 𑀬𑀁 𑀅𑀤𑀲𑁆𑀲𑀦𑀁 𑀩𑀼𑀤𑁆𑀥𑀯𑀘𑀦𑀲𑁆𑀲, 𑀅𑀬𑀁 𑀅𑀯𑀺𑀚𑁆𑀚𑀸𑀲𑀼𑀢𑁆𑀢𑁂𑀬𑁂𑀯 𑀦𑀺𑀤𑁆𑀤𑀺𑀝𑁆𑀞𑀁𑁇 𑀬𑁄 𑀘 𑀲𑀗𑁆𑀔𑀸𑀭𑁂 𑀅𑀢𑁆𑀢𑀢𑁄 𑀳𑀭𑀢𑀺 𑀧𑀜𑁆𑀘𑀓𑁆𑀔𑀦𑁆𑀥𑁂 𑀧𑀜𑁆𑀘 𑀤𑀺𑀝𑁆𑀞𑀺𑀬𑁄 𑀉𑀧𑀕𑀘𑁆𑀙𑀢𑀺𑁇 “𑀏𑀢𑀁 𑀫𑀫, 𑀏𑀲𑁄𑀳𑀫𑀲𑁆𑀫𑀺, 𑀏𑀲𑁄 𑀫𑁂 𑀅𑀢𑁆𑀢𑀸”𑀢𑀺 𑀇𑀤𑀁 𑀲𑀼𑀢𑁆𑀢𑀁 𑀅𑀯𑀺𑀚𑁆𑀚𑀸𑀬 𑀦𑀺𑀓𑁆𑀔𑀺𑀢𑁆𑀢𑀁, 𑀅𑀯𑀺𑀚𑁆𑀚𑀸𑀬 𑀦𑀺𑀓𑁆𑀔𑀺𑀧𑀺𑀢𑀁𑁇 𑀏𑀯𑀁 𑀲𑀢𑁆𑀣𑀸 𑀲𑀼𑀢𑁆𑀢𑁂 𑀦𑀬𑁂𑀦 𑀥𑀫𑁆𑀫𑁂𑀦 𑀦𑀺𑀤𑁆𑀤𑀺𑀲𑀢𑀺𑁇 𑀅𑀲𑀸𑀥𑀸𑀭𑀡𑁂𑀦 𑀢𑀁𑀬𑁂𑀯 𑀢𑀢𑁆𑀣 𑀦𑀺𑀤𑁆𑀤𑀺𑀲𑀺𑀢𑀩𑁆𑀩𑀁𑁇 𑀦 𑀅𑀜𑁆𑀜𑀁𑁇

379. 𑀬𑁂 𑀳𑀺 𑀓𑁂𑀘𑀺, 𑀪𑀺𑀓𑁆𑀔𑀯𑁂, 𑀲𑀫𑀡𑀸 𑀯𑀸 𑀩𑁆𑀭𑀸𑀳𑁆𑀫𑀡𑀸 𑀯𑀸 “𑀇𑀤𑀁 𑀤𑀼𑀓𑁆𑀔𑀦𑁆”𑀢𑀺 𑀦𑀧𑁆𑀧𑀚𑀸𑀦𑀦𑁆𑀢𑀺 𑀘𑀢𑁆𑀢𑀸𑀭𑀺 𑀲𑀘𑁆𑀘𑀸𑀦𑀺 𑀯𑀺𑀢𑁆𑀣𑀸𑀭𑁂𑀦, 𑀬𑀁 𑀢𑀢𑁆𑀣 𑀅𑀧𑁆𑀧𑀚𑀸𑀦𑀦𑀸, 𑀇𑀤𑀁 𑀤𑀼𑀓𑁆𑀔𑀁, 𑀅𑀬𑀁 𑀳𑁂𑀢𑀼𑁇 𑀅𑀧𑁆𑀧𑀚𑀸𑀦𑀦𑁆𑀢𑁄 𑀯𑀺𑀯𑀺𑀥𑁂 𑀲𑀗𑁆𑀔𑀸𑀭𑁂 𑀅𑀪𑀺𑀲𑀗𑁆𑀔𑀭𑁄𑀢𑀺, 𑀅𑀬𑀁 𑀦𑀺𑀲𑁆𑀲𑀦𑁆𑀤𑁄𑁇 𑀬𑀜𑁆𑀘 𑀤𑀺𑀝𑁆𑀞𑀺𑀕𑀢𑀸𑀦𑀺 𑀧𑀭𑀸𑀫𑀲𑀢𑀺 “𑀇𑀤𑀫𑁂𑀯 𑀲𑀘𑁆𑀘𑀁 𑀫𑁄𑀖𑀫𑀜𑁆𑀜𑀦𑁆”𑀢𑀺 𑀅𑀬𑀁 𑀦𑀺𑀲𑁆𑀲𑀦𑁆𑀤𑁄𑁇 𑀬𑀁 𑀧𑀼𑀦𑀩𑁆𑀪𑀯𑀁 𑀦𑀺𑀩𑁆𑀩𑀢𑁆𑀢𑁂𑀢𑀺, 𑀇𑀤𑀁 𑀨𑀮𑀁𑁇 𑀅𑀬𑀫𑁆𑀧𑀺 𑀥𑀫𑁆𑀫𑁄 𑀲𑀦𑀺𑀤𑁆𑀤𑀺𑀝𑁆𑀞𑁄 𑀳𑁂𑀢𑀼𑀢𑁄 𑀘 𑀨𑀮𑀢𑁄 𑀘 𑀦𑀺𑀲𑁆𑀲𑀦𑁆𑀤𑀢𑁄 𑀘𑁇

380. 𑀏𑀢𑁆𑀣 𑀧𑀦 𑀓𑁂𑀘𑀺 𑀥𑀫𑁆𑀫𑀸 𑀲𑀸𑀥𑀸𑀭𑀡𑀸 𑀪𑀯𑀦𑁆𑀢𑀺𑁇 𑀳𑁂𑀢𑀼 𑀔𑀮𑀼 𑀆𑀤𑀺𑀢𑁄𑀬𑁂𑀯 𑀲𑀼𑀢𑁆𑀢𑁂 𑀦𑀺𑀓𑁆𑀔𑀺𑀧𑀺𑀲𑁆𑀲𑀦𑁆𑀢𑀺𑁇 𑀬𑀣𑀸 𑀓𑀺𑀁 𑀪𑀯𑁂 𑀘𑀢𑁆𑀢𑀸𑀭𑀺𑀫𑀸𑀦𑀺, 𑀪𑀺𑀓𑁆𑀔𑀯𑁂, 𑀅𑀕𑀢𑀺𑀕𑀫𑀦𑀸𑀦𑀺𑁇 𑀢𑀢𑁆𑀣 𑀬𑀜𑁆𑀘 𑀙𑀦𑁆𑀤𑀸𑀕𑀢𑀺𑀁 𑀕𑀘𑁆𑀙𑀢𑀺 𑀬𑀜𑁆𑀘 𑀪𑀬𑀸𑀕𑀢𑀺𑀁 𑀕𑀘𑁆𑀙𑀢𑀺, 𑀅𑀬𑀁 𑀮𑁄𑀪𑁄 𑀅𑀓𑀼𑀲𑀮𑀫𑀽𑀮𑀁𑁇 𑀬𑀁 𑀤𑁄𑀲𑀸, 𑀅𑀬𑀁 𑀤𑁄𑀲𑁄𑀬𑁂𑀯𑁇 𑀬𑀁 𑀫𑁄𑀳𑀸, 𑀅𑀬𑀁 𑀫𑁄𑀳𑁄𑀬𑁂𑀯𑁇 𑀏𑀯𑀁 𑀇𑀫𑀸𑀦𑀺 𑀢𑀻𑀡𑀺 𑀅𑀓𑀼𑀲𑀮𑀫𑀽𑀮𑀸𑀦𑀺 𑀆𑀤𑀺𑀢𑁄𑀬𑁂𑀯 𑀉𑀧𑀧𑀭𑀺𑀓𑁆𑀔𑀺𑀢𑀩𑁆𑀩𑀸𑀦𑀺𑁇 𑀬𑀢𑁆𑀣 𑀏𑀓𑀁 𑀦𑀺𑀤𑁆𑀤𑀺𑀲𑀺𑀢𑀩𑁆𑀩𑀁, 𑀢𑀢𑁆𑀣 𑀏𑀓𑀁 𑀦𑀺𑀤𑁆𑀤𑀺𑀲𑀻𑀬𑀢𑀺𑁇 𑀢𑀣𑀸 𑀤𑁆𑀯𑁂 𑀬𑀣𑀸 𑀢𑀻𑀡𑀺, 𑀦 𑀳𑀺 𑀆𑀤𑀻𑀳𑀺 𑀅𑀦𑀺𑀓𑁆𑀔𑀺𑀢𑁆𑀢𑁂 𑀳𑁂𑀢𑀼 𑀯𑀸 𑀦𑀺𑀲𑁆𑀲𑀦𑁆𑀤𑁄 𑀯𑀸 𑀨𑀮𑀁 𑀯𑀸 𑀦𑀺𑀤𑁆𑀤𑀺𑀲𑀺𑀢𑀩𑁆𑀩𑀁𑁇

381. 𑀅𑀬𑀜𑁆𑀘𑁂𑀢𑁆𑀣 𑀕𑀸𑀣𑀸—

382. _“𑀙𑀦𑁆𑀤𑀸 𑀤𑁄𑀲𑀸 𑀪𑀬𑀸 𑀫𑁄𑀳𑀸,_  
_𑀬𑁄 𑀥𑀫𑁆𑀫𑀁 𑀅𑀢𑀺𑀯𑀢𑁆𑀢𑀢𑀺;_  
_𑀦𑀺𑀳𑀻𑀬𑀢𑀺 𑀢𑀲𑁆𑀲 𑀬𑀲𑁄,_  
_𑀓𑀸𑀍𑀅𑀧𑀓𑁆𑀔𑁂𑀯 𑀘𑀦𑁆𑀤𑀺𑀫𑀸”𑁇_  


383. 𑀓𑀢𑁆𑀣 𑀙𑀦𑁆𑀤𑀸 𑀘 𑀅𑀬𑀁 𑀮𑁄𑀪𑁄 𑀬𑀣𑀸 𑀦𑀺𑀤𑁆𑀤𑀺𑀝𑁆𑀞𑀁 𑀧𑀼𑀩𑁆𑀩𑁂𑁇 𑀇𑀤𑀁 𑀫𑁄𑀳𑀸𑀥𑀺𑀝𑁆𑀞𑀸𑀦𑀁𑁇

(35.)

384. 𑀢𑀢𑁆𑀣 𑀓𑀢𑀫𑀁 𑀅𑀮𑁄𑀪𑀸𑀥𑀺𑀝𑁆𑀞𑀸𑀦𑀁?

385. _“𑀅𑀲𑀼𑀪𑀸𑀦𑀼𑀧𑀲𑁆𑀲𑀺𑀁 𑀯𑀺𑀳𑀭𑀦𑁆𑀢𑀁,_  
_𑀇𑀦𑁆𑀤𑁆𑀭𑀺𑀬𑁂𑀲𑀼 𑀲𑀼𑀲𑀁𑀯𑀼𑀢𑀁;_  
_𑀪𑁄𑀚𑀦𑀫𑁆𑀳𑀺 𑀘 𑀫𑀢𑁆𑀢𑀜𑁆𑀜𑀼𑀁,_  
_𑀲𑀤𑁆𑀥𑀁 𑀆𑀭𑀤𑁆𑀥𑀯𑀻𑀭𑀺𑀬𑀁;_  
_𑀢𑀁 𑀯𑁂 𑀦𑀧𑁆𑀧𑀲𑀳𑀢𑀺 𑀫𑀸𑀭𑁄,_  
_𑀯𑀸𑀢𑁄 𑀲𑁂𑀮𑀁𑀯 𑀧𑀩𑁆𑀩𑀢𑀦𑁆”𑀢𑀺𑁇_  


386. 𑀢𑀢𑁆𑀣 𑀬𑀸 𑀅𑀲𑀼𑀪𑀸𑀬 𑀉𑀧𑀧𑀭𑀺𑀓𑁆𑀔𑀸, 𑀅𑀬𑀁 𑀓𑀸𑀫𑁂𑀲𑀼 𑀆𑀤𑀻𑀦𑀯𑀤𑀲𑁆𑀲𑀦𑁂𑀦 𑀧𑀭𑀺𑀘𑁆𑀘𑀸𑀕𑁄𑁇 𑀇𑀦𑁆𑀤𑁆𑀭𑀺𑀬𑁂𑀲𑀼 𑀲𑀼𑀲𑀁𑀯𑀼𑀢𑁄 𑀢𑀲𑁆𑀲𑁂𑀯 𑀅𑀮𑁄𑀪𑀲𑁆𑀲 𑀧𑀸𑀭𑀺𑀧𑀽𑀭𑀺𑀬𑀁 𑀫𑀫 𑀆𑀬𑀢𑀦𑀲𑁄𑀘𑀺𑀢𑀁 𑀅𑀦𑀼𑀧𑀸𑀤𑀸𑀬𑁇 𑀪𑁄𑀚𑀦𑀫𑁆𑀳𑀺 𑀘 𑀫𑀢𑁆𑀢𑀜𑁆𑀜𑀼𑀦𑁆𑀢𑀺 𑀭𑀲𑀢𑀡𑁆𑀳𑀸𑀧𑀳𑀸𑀦𑀁𑁇 𑀇𑀢𑀺 𑀅𑀬𑀁 𑀅𑀮𑁄𑀪𑁄 𑀅𑀲𑀼𑀪𑀸𑀦𑀼𑀧𑀲𑁆𑀲𑀺𑀢𑀸𑀬 𑀯𑀢𑁆𑀣𑀼𑀢𑁄 𑀥𑀸𑀭𑀬𑀢𑀺, 𑀲𑁄 𑀅𑀮𑁄𑀪𑁄 𑀳𑁂𑀢𑀼𑁇 𑀇𑀦𑁆𑀤𑁆𑀭𑀺𑀬𑁂𑀲𑀼 𑀕𑀼𑀢𑁆𑀢𑀤𑁆𑀯𑀸𑀭𑀢𑀸𑀬 𑀕𑁄𑀘𑀭𑀢𑁄 𑀥𑀸𑀭𑀬𑀢𑀺, 𑀪𑁄𑀚𑀦𑁂𑀫𑀢𑁆𑀢𑀜𑁆𑀜𑀼𑀢𑀸𑀬 𑀧𑀭𑀢𑁄 𑀥𑀸𑀭𑀬𑀢𑀺, 𑀅𑀬𑀁 𑀦𑀺𑀲𑁆𑀲𑀦𑁆𑀤𑁄𑁇 𑀢𑀁 𑀯𑁂 𑀦𑀧𑁆𑀧𑀲𑀳𑀢𑀺 𑀫𑀸𑀭𑁄, 𑀯𑀸𑀢𑁄 𑀲𑁂𑀮𑀁 𑀯 𑀧𑀩𑁆𑀩𑀢𑀦𑁆𑀢𑀺, 𑀇𑀤𑀁 𑀨𑀮𑀁𑁇 𑀇𑀢𑀺 𑀬𑁄𑀬𑁂𑀯 𑀥𑀫𑁆𑀫𑁄 𑀆𑀤𑀺𑀫𑁆𑀳𑀺 𑀦𑀺𑀓𑁆𑀔𑀺𑀢𑁆𑀢𑁄, 𑀲𑁄𑀬𑁂𑀯 𑀫𑀚𑁆𑀛𑁂 𑀘𑁂𑀯 𑀅𑀯𑀲𑀸𑀦𑁂 𑀘𑁇

387. 𑀦𑀸𑀳𑀁, 𑀪𑀺𑀓𑁆𑀔𑀯𑁂, 𑀅𑀜𑁆𑀜𑀁 𑀏𑀓𑀥𑀫𑁆𑀫𑀫𑁆𑀧𑀺 𑀲𑀫𑀦𑀼𑀧𑀲𑁆𑀲𑀸𑀫𑀺 𑀅𑀲𑀫𑀼𑀧𑁆𑀧𑀦𑁆𑀦𑀲𑁆𑀲 𑀓𑀸𑀫𑀘𑁆𑀙𑀦𑁆𑀤𑀲𑁆𑀲 𑀅𑀦𑀼𑀧𑁆𑀧𑀸𑀤𑀸𑀬 𑀉𑀧𑁆𑀧𑀦𑁆𑀦𑀲𑁆𑀲 𑀯𑀸 𑀧𑀳𑀸𑀦𑀸𑀬, 𑀬𑀣𑀬𑀺𑀤𑀁 𑀅𑀲𑀼𑀪𑀦𑀺𑀫𑀺𑀢𑁆𑀢𑀁𑁇 𑀢𑀢𑁆𑀣 𑀅𑀲𑀼𑀪𑀦𑀺𑀫𑀺𑀢𑁆𑀢𑀁 𑀫𑀦𑀲𑀺𑀓𑀭𑁄𑀦𑁆𑀢𑀲𑁆𑀲 𑀅𑀦𑀼𑀧𑁆𑀧𑀦𑁆𑀦𑁄 𑀘𑁂𑀯 𑀓𑀸𑀫𑀘𑁆𑀙𑀦𑁆𑀤𑁄 𑀦 𑀉𑀧𑁆𑀧𑀚𑁆𑀚𑀢𑀺, 𑀉𑀧𑁆𑀧𑀦𑁆𑀦𑁄 𑀘 𑀓𑀸𑀫𑀘𑁆𑀙𑀦𑁆𑀤𑁄 𑀧𑀳𑀻𑀬𑀢𑀺𑁇 𑀇𑀤𑀁 𑀅𑀮𑁄𑀪𑀲𑁆𑀲 𑀯𑀢𑁆𑀣𑀼𑁇 𑀬𑀁 𑀧𑀼𑀦 𑀅𑀦𑀼𑀧𑁆𑀧𑀦𑁆𑀦𑁄 𑀓𑀸𑀫𑀭𑀸𑀕𑁄 𑀧𑀭𑀺𑀬𑀸𑀤𑀺𑀬𑀢𑀺 𑀭𑀽𑀧𑀭𑀸𑀕𑀁 𑀅𑀭𑀽𑀧𑀭𑀸𑀕𑀁, 𑀇𑀢𑀺 𑀨𑀮𑀁𑁇 𑀇𑀢𑀺 𑀅𑀬𑀫𑁆𑀧𑀺 𑀘 𑀥𑀫𑁆𑀫𑁄 𑀦𑀺𑀤𑁆𑀤𑀺𑀝𑁆𑀞𑁄 𑀳𑁂𑀢𑀼𑀢𑁄 𑀘 𑀦𑀺𑀲𑁆𑀲𑀦𑁆𑀤𑀢𑁄 𑀘 𑀨𑀮𑀢𑁄 𑀘𑁇 𑀇𑀤𑀁 𑀅𑀮𑁄𑀪𑀸𑀥𑀺𑀝𑁆𑀞𑀸𑀦𑀁𑁇

388. 𑀢𑀢𑁆𑀣 𑀓𑀢𑀫𑀁 𑀅𑀤𑁄𑀲𑀸𑀥𑀺𑀝𑁆𑀞𑀸𑀦𑀁?

389. _“𑀏𑀓𑀫𑁆𑀧𑀺 𑀘𑁂 𑀧𑀸𑀡𑀫𑀤𑀼𑀝𑁆𑀞𑀘𑀺𑀢𑁆𑀢𑁄,_  
_𑀫𑁂𑀢𑁆𑀢𑀸𑀬𑀢𑀺 𑀓𑀼𑀲𑀮𑁄 𑀢𑁂𑀦 𑀳𑁄𑀢𑀺;_  
_𑀲𑀩𑁆𑀩𑁂 𑀘 𑀧𑀸𑀡𑁂 𑀫𑀦𑀲𑀸𑀦𑀼𑀓𑀫𑁆𑀧𑀁,_  
_𑀧𑀳𑀽𑀢𑀫𑀭𑀺𑀬𑁄 𑀧𑀓𑀭𑁄𑀢𑀺 𑀧𑀼𑀜𑁆𑀜𑀁”𑁇_  


390. 𑀏𑀓𑀫𑁆𑀧𑀺 𑀘𑁂 𑀧𑀸𑀡𑀫𑀤𑀼𑀝𑁆𑀞𑀘𑀺𑀢𑁆𑀢𑁄 𑀫𑁂𑀢𑁆𑀢𑀸𑀬𑀢𑀻𑀢𑀺 𑀅𑀬𑀁 𑀅𑀤𑁄𑀲𑁄𑁇 𑀦𑀺𑀕𑁆𑀖𑀸𑀢𑁂𑀦 𑀅𑀲𑁆𑀲𑀸𑀤𑁄, 𑀓𑀼𑀲𑀮𑁄 𑀢𑁂𑀦 𑀳𑁄𑀢𑀻𑀢𑀺 𑀢𑁂𑀦 𑀓𑀼𑀲𑀮𑁂𑀦 𑀥𑀫𑁆𑀫𑁂𑀦 𑀲𑀁𑀬𑀼𑀢𑁆𑀢𑁄 𑀥𑀫𑁆𑀫𑀧𑀜𑁆𑀜𑀢𑁆𑀢𑀺𑀁 𑀕𑀘𑁆𑀙𑀢𑀺𑁇 𑀓𑀼𑀲𑀮𑁄𑀢𑀺 𑀬𑀣𑀸 𑀧𑀜𑁆𑀜𑀸𑀬 𑀧𑀜𑁆𑀜𑁄 𑀧𑀡𑁆𑀟𑀺𑀘𑁆𑀘𑁂𑀦 𑀧𑀡𑁆𑀟𑀺𑀢𑁄𑁇 𑀧𑀳𑀽𑀢𑀫𑀭𑀺𑀬𑁄 𑀧𑀓𑀭𑁄𑀢𑀺 𑀧𑀼𑀜𑁆𑀜𑀦𑁆𑀢𑀺 𑀢𑀲𑁆𑀲𑀸𑀬𑁂𑀯 𑀯𑀺𑀧𑀸𑀓𑁄 𑀅𑀬𑀁 𑀮𑁄𑀓𑀺𑀬𑀲𑁆𑀲, 𑀦 𑀳𑀺 𑀮𑁄𑀓𑀼𑀢𑁆𑀢𑀭𑀲𑁆𑀲𑁇 𑀢𑀢𑁆𑀣 𑀬𑀸 𑀫𑁂𑀢𑁆𑀢𑀸𑀬𑀦𑀸, 𑀅𑀬𑀁 𑀳𑁂𑀢𑀼𑁇 𑀬𑀁 𑀓𑀼𑀲𑀮𑁄 𑀪𑀯𑀢𑀺 𑀅𑀬𑀁 𑀦𑀺𑀲𑁆𑀲𑀦𑁆𑀤𑁄𑁇 𑀬𑀸𑀯 𑀅𑀩𑁆𑀬𑀸𑀧𑀚𑁆𑀚𑁄 𑀪𑀽𑀫𑀺𑀬𑀁 𑀩𑀳𑀼𑀧𑀼𑀜𑁆𑀜𑀁 𑀧𑀲𑀯𑀢𑀺, 𑀇𑀤𑀁 𑀨𑀮𑀁𑁇 𑀇𑀢𑀺 𑀅𑀤𑁄𑀲𑁄 𑀦𑀺𑀤𑁆𑀤𑀺𑀝𑁆𑀞𑁄 𑀳𑁂𑀢𑀼𑀢𑁄 𑀘 𑀦𑀺𑀲𑁆𑀲𑀦𑁆𑀤𑀢𑁄 𑀘 𑀨𑀮𑀢𑁄 𑀘𑁇

391. 𑀏𑀓𑀸𑀤𑀲𑀸𑀦𑀺𑀲𑀁𑀲𑀸 𑀫𑁂𑀢𑁆𑀢𑀸𑀬 𑀘𑁂𑀢𑁄𑀯𑀺𑀫𑀼𑀢𑁆𑀢𑀺𑀬𑀸𑁇 𑀢𑀢𑁆𑀣 𑀬𑀸 𑀫𑁂𑀢𑁆𑀢𑀸𑀘𑁂𑀢𑁄𑀯𑀺𑀫𑀼𑀢𑁆𑀢𑀺, 𑀅𑀬𑀁 𑀅𑀭𑀺𑀬𑀥𑀫𑁆𑀫𑁂𑀲𑀼 𑀭𑀸𑀕𑀯𑀺𑀭𑀸𑀕𑀸 𑀘𑁂𑀢𑁄𑀯𑀺𑀫𑀼𑀢𑁆𑀢𑀺, 𑀮𑁄𑀓𑀺𑀓𑀸𑀬 𑀪𑀽𑀫𑀺𑀓𑀸 𑀳𑁂𑀢𑀼, 𑀬𑀁 𑀲𑀼𑀔𑀁 𑀆𑀬𑀢𑀺𑀁 𑀫𑀦𑀸𑀧𑁄 𑀳𑁄𑀢𑀺 𑀫𑀦𑀼𑀲𑁆𑀲𑀸𑀦𑀁, 𑀇𑀫𑁂 𑀏𑀓𑀸𑀤𑀲 𑀥𑀫𑁆𑀫𑀸 𑀦𑀺𑀲𑁆𑀲𑀦𑁆𑀤𑁄𑁇 𑀬𑀜𑁆𑀘 𑀅𑀓𑀢𑀸𑀯𑀻 𑀩𑁆𑀭𑀳𑁆𑀫𑀓𑀸𑀬𑁂 𑀉𑀧𑀧𑀚𑁆𑀚𑀢𑀺𑁇 𑀇𑀤𑀁 𑀨𑀮𑀁𑁇 𑀇𑀤𑀁 𑀅𑀤𑁄𑀲𑀸𑀥𑀺𑀝𑁆𑀞𑀸𑀦𑀁𑁇

(36.)

392. 𑀢𑀢𑁆𑀣 𑀓𑀢𑀫𑀁 𑀅𑀫𑁄𑀳𑀸𑀥𑀺𑀝𑁆𑀞𑀸𑀦𑀁?

393. _“𑀧𑀜𑁆𑀜𑀸 𑀳𑀺 𑀲𑁂𑀝𑁆𑀞𑀸 𑀮𑁄𑀓𑀲𑁆𑀫𑀺𑀁,_  
_𑀬𑀸𑀬𑀁 𑀦𑀺𑀩𑁆𑀩𑁂𑀥𑀕𑀸𑀫𑀺𑀦𑀻;_  
_𑀬𑀸𑀬 𑀲𑀫𑁆𑀫𑀸 𑀧𑀚𑀸𑀦𑀸𑀢𑀺,_  
_𑀚𑀸𑀢𑀺𑀫𑀭𑀡𑀲𑀗𑁆𑀔𑀬𑀁”𑁇_  


394. 𑀧𑀜𑁆𑀜𑀸 𑀳𑀺 𑀲𑁂𑀝𑁆𑀞𑀸𑀢𑀺 𑀯𑀢𑁆𑀣𑀼𑀁𑁇 𑀦𑀺𑀩𑁆𑀩𑁂𑀥𑀕𑀸𑀫𑀺𑀦𑀻𑀢𑀺 𑀦𑀺𑀩𑁆𑀩𑀸𑀦𑀕𑀸𑀫𑀺𑀦𑀺𑀬𑀁 𑀬𑀣𑀸𑀪𑀽𑀢𑀁 𑀧𑀝𑀺𑀯𑀺𑀚𑁆𑀛𑀢𑀺𑁇 𑀲𑀫𑁆𑀫𑀸 𑀧𑀚𑀸𑀦𑀸𑀢𑀺, 𑀚𑀸𑀢𑀺𑀫𑀭𑀡𑀲𑀗𑁆𑀔𑀬𑀦𑁆𑀢𑀺 𑀅𑀫𑁄𑀳𑁄𑁇 𑀧𑀜𑁆𑀜𑀸𑀢𑀺 𑀳𑁂𑀢𑀼𑁇 𑀬𑀁 𑀧𑀚𑀸𑀦𑀸𑀢𑀺 𑀅𑀬𑀁 𑀦𑀺𑀲𑁆𑀲𑀦𑁆𑀤𑁄𑁇 𑀬𑁄 𑀚𑀸𑀢𑀺𑀫𑀭𑀡𑀲𑀗𑁆𑀔𑀬𑁄, 𑀇𑀤𑀁 𑀨𑀮𑀁𑁇 𑀇𑀢𑀺 𑀅𑀫𑁄𑀳𑁄 𑀦𑀺𑀤𑁆𑀤𑀺𑀝𑁆𑀞𑁄 𑀳𑁂𑀢𑀼𑀦𑀸 𑀘 𑀦𑀺𑀲𑁆𑀲𑀦𑁆𑀤𑁂𑀦 𑀘 𑀨𑀮𑁂𑀦 𑀘𑁇

395. 𑀢𑀻𑀡𑀺𑀫𑀸𑀦𑀺, 𑀪𑀺𑀓𑁆𑀔𑀯𑁂, 𑀇𑀦𑁆𑀤𑁆𑀭𑀺𑀬𑀸𑀦𑀺 𑀅𑀦𑀜𑁆𑀜𑀸𑀢𑀜𑁆𑀜𑀲𑁆𑀲𑀸𑀫𑀻𑀢𑀺𑀦𑁆𑀤𑁆𑀭𑀺𑀬𑀁 𑀅𑀜𑁆𑀜𑀺𑀦𑁆𑀤𑁆𑀭𑀺𑀬𑀁 𑀅𑀜𑁆𑀜𑀸𑀢𑀸𑀯𑀺𑀦𑁆𑀤𑁆𑀭𑀺𑀬𑀁𑁇 𑀢𑀢𑁆𑀣 𑀓𑀢𑀫𑀁 𑀅𑀦𑀜𑁆𑀜𑀸𑀢𑀜𑁆𑀜𑀲𑁆𑀲𑀸𑀫𑀻𑀢𑀺𑀦𑁆𑀤𑁆𑀭𑀺𑀬𑀁? 𑀇𑀥, 𑀪𑀺𑀓𑁆𑀔𑀯𑁂, 𑀪𑀺𑀓𑁆𑀔𑀼 𑀅𑀦𑀪𑀺𑀲𑀫𑁂𑀢𑀲𑁆𑀲 𑀤𑀼𑀓𑁆𑀔𑀲𑁆𑀲 𑀅𑀭𑀺𑀬𑀲𑀘𑁆𑀘𑀲𑁆𑀲 𑀅𑀪𑀺𑀲𑀫𑀬𑀸𑀬 𑀙𑀦𑁆𑀤𑀁 𑀚𑀦𑁂𑀢𑀺 𑀯𑀸𑀬𑀫𑀢𑀺, 𑀯𑀻𑀭𑀺𑀬𑀁 𑀆𑀭𑀪𑀢𑀺, 𑀘𑀺𑀢𑁆𑀢𑀁 𑀧𑀕𑁆𑀕𑀡𑁆𑀳𑀸𑀢𑀺 𑀧𑀤𑀳𑀢𑀺𑁇 𑀏𑀯𑀁 𑀘𑀢𑀼𑀦𑁆𑀦𑀁 𑀅𑀭𑀺𑀬𑀲𑀘𑁆𑀘𑀸𑀦𑀁 𑀓𑀸𑀢𑀩𑁆𑀩𑀁𑁇 𑀢𑀢𑁆𑀣 𑀓𑀢𑀫𑀁 𑀅𑀜𑁆𑀜𑀺𑀦𑁆𑀤𑁆𑀭𑀺𑀬𑀁? 𑀇𑀥, 𑀪𑀺𑀓𑁆𑀔𑀯𑁂, 𑀪𑀺𑀓𑁆𑀔𑀼 “𑀇𑀤𑀁 𑀤𑀼𑀓𑁆𑀔𑀁 𑀅𑀭𑀺𑀬𑀲𑀘𑁆𑀘𑀦𑁆”𑀢𑀺 𑀬𑀣𑀸𑀪𑀽𑀢𑀁 𑀧𑀚𑀸𑀦𑀸𑀢𑀺, 𑀬𑀸 𑀘 𑀫𑀕𑁆𑀕𑁄, 𑀇𑀤𑀁 𑀅𑀜𑁆𑀜𑀺𑀦𑁆𑀤𑁆𑀭𑀺𑀬𑀁𑁇 𑀆𑀲𑀯𑀓𑁆𑀔𑀬𑀸 𑀅𑀦𑀸𑀲𑀯𑁄 𑀳𑁄𑀢𑀺, 𑀇𑀤𑀁 𑀯𑀼𑀘𑁆𑀘𑀢𑀺 𑀅𑀜𑁆𑀜𑀸𑀢𑀸𑀯𑀺𑀦𑁆𑀤𑁆𑀭𑀺𑀬𑀁𑁇 𑀢𑀣𑀸𑀬𑀁 𑀧𑀜𑁆𑀜𑀸, 𑀅𑀬𑀁 𑀳𑁂𑀢𑀼𑁇 𑀬𑀁 𑀙𑀦𑁆𑀤𑀁 𑀚𑀦𑁂𑀢𑀺 𑀯𑀸𑀬𑀫𑀢𑀺, 𑀬𑀸 𑀧𑀚𑀸𑀦𑀸𑀢𑀺, 𑀅𑀬𑀁 𑀦𑀺𑀲𑁆𑀲𑀦𑁆𑀤𑁄𑁇 𑀬𑁂𑀦 𑀲𑀩𑁆𑀩𑀲𑁄 𑀆𑀲𑀯𑀸𑀦𑀁 𑀔𑀬𑀸 𑀳𑁂𑀢𑀼, 𑀬𑀁 𑀔𑀬𑁂 𑀜𑀸𑀡𑀫𑀼𑀧𑁆𑀧𑀚𑁆𑀚𑀢𑀺, 𑀅𑀦𑀼𑀧𑁆𑀧𑀸𑀤𑁂 𑀜𑀸𑀡𑀜𑁆𑀘, 𑀅𑀬𑀁 𑀦𑀺𑀲𑁆𑀲𑀦𑁆𑀤𑁄𑁇 𑀬𑀁 𑀅𑀭𑀳𑀢𑁆𑀢𑀁, 𑀇𑀤𑀁 𑀨𑀮𑀁𑁇 𑀢𑀢𑁆𑀣 𑀔𑀻𑀡𑀸 𑀫𑁂 𑀚𑀸𑀢𑀺, 𑀯𑀼𑀲𑀺𑀢𑀁 𑀩𑁆𑀭𑀳𑁆𑀫𑀘𑀭𑀺𑀬𑀁, 𑀓𑀢𑀁 𑀓𑀭𑀡𑀻𑀬𑀦𑁆𑀢𑀺, 𑀇𑀤𑀁 𑀔𑀬𑁂 𑀜𑀸𑀡𑀁𑁇 𑀦𑀸𑀧𑀭𑀁 𑀇𑀢𑁆𑀣𑀢𑁆𑀢𑀸𑀬𑀸𑀢𑀺 𑀧𑀚𑀸𑀦𑀸𑀫𑀻𑀢𑀺 𑀇𑀤𑀁 𑀅𑀦𑀼𑀧𑁆𑀧𑀸𑀤𑁂 𑀜𑀸𑀡𑀁𑁇 𑀇𑀢𑀺 𑀇𑀫𑀸𑀦𑀺 𑀇𑀦𑁆𑀤𑁆𑀭𑀺𑀬𑀸𑀦𑀺 𑀅𑀫𑁄𑀳𑁄 𑀦𑀺𑀤𑁆𑀤𑀺𑀝𑁆𑀞𑁄 𑀳𑁂𑀢𑀼𑀦𑀸 𑀘 𑀦𑀺𑀲𑁆𑀲𑀦𑁆𑀤𑁂𑀦 𑀘 𑀨𑀮𑁂𑀦 𑀘𑁇 𑀇𑀫𑀸𑀦𑀺 𑀅𑀲𑀸𑀥𑀸𑀭𑀡𑀸𑀦𑀺 𑀦𑀺𑀤𑁆𑀤𑀺𑀝𑁆𑀞𑀸𑀦𑀺𑁇

396. 𑀢𑀢𑁆𑀣 𑀓𑀢𑀫𑀸𑀦𑀺 𑀓𑀼𑀲𑀮𑀫𑀽𑀮𑀸𑀦𑀺 𑀲𑀸𑀥𑀸𑀭𑀡𑀸𑀦𑀺? 𑀓𑀼𑀲𑀮𑀜𑁆𑀘 𑀯𑁄, 𑀪𑀺𑀓𑁆𑀔𑀯𑁂, 𑀤𑁂𑀲𑁂𑀲𑁆𑀲𑀸𑀫𑀺 𑀓𑀼𑀲𑀮𑀫𑀽𑀮𑀜𑁆𑀘𑁂𑀯𑁇 𑀢𑀢𑁆𑀣 𑀓𑀢𑀫𑀁 𑀓𑀼𑀲𑀮𑀫𑀽𑀮𑀁? 𑀅𑀮𑁄𑀪𑁄 𑀅𑀤𑁄𑀲𑁄 𑀅𑀫𑁄𑀳𑁄𑁇 𑀢𑀢𑁆𑀣 𑀓𑀢𑀫𑀁 𑀓𑀼𑀲𑀮𑀁? 𑀅𑀝𑁆𑀞 𑀲𑀫𑁆𑀫𑀢𑁆𑀢𑀸𑀦𑀺 𑀲𑀫𑁆𑀫𑀸𑀤𑀺𑀝𑁆𑀞𑀺 𑀬𑀸𑀯 𑀲𑀫𑁆𑀫𑀸𑀲𑀫𑀸𑀥𑀺𑁇 𑀢𑀢𑁆𑀣 𑀬𑀸𑀦𑀺 𑀓𑀼𑀲𑀮𑀫𑀽𑀮𑀸𑀦𑀺, 𑀅𑀬𑀁 𑀳𑁂𑀢𑀼𑁇 𑀬𑀜𑁆𑀘 𑀅𑀮𑁄𑀪𑁄 𑀢𑀻𑀡𑀺 𑀓𑀫𑁆𑀫𑀸𑀦𑀺 𑀲𑀫𑀼𑀝𑁆𑀞𑀸𑀧𑁂𑀢𑀺 𑀲𑀗𑁆𑀓𑀧𑁆𑀧𑀁 𑀯𑀸𑀬𑀸𑀫𑀁 𑀲𑀫𑀸𑀥𑀺𑀜𑁆𑀘, 𑀅𑀬𑀁 𑀅𑀮𑁄𑀪𑀲𑁆𑀲 𑀦𑀺𑀲𑁆𑀲𑀦𑁆𑀤𑁄𑁇 𑀢𑀢𑁆𑀣 𑀬𑁄 𑀅𑀤𑁄𑀲𑁄, 𑀅𑀬𑀁 𑀳𑁂𑀢𑀼𑁇 𑀬𑀁 𑀢𑀬𑁄 𑀥𑀫𑁆𑀫𑁂 𑀧𑀝𑁆𑀞𑀧𑁂𑀢𑀺 𑀲𑀫𑁆𑀫𑀸𑀯𑀸𑀘𑀁 𑀲𑀫𑁆𑀫𑀸𑀓𑀫𑁆𑀫𑀦𑁆𑀢𑀁 𑀲𑀫𑁆𑀫𑀸𑀆𑀚𑀻𑀯𑀜𑁆𑀘, 𑀅𑀬𑀁 𑀦𑀺𑀲𑁆𑀲𑀦𑁆𑀤𑁄𑁇 𑀢𑀢𑁆𑀣 𑀬𑁄 𑀅𑀫𑁄𑀳𑁄 𑀳𑁂𑀢𑀼, 𑀬𑀁 𑀤𑁆𑀯𑁂 𑀥𑀫𑁆𑀫𑁂 𑀉𑀧𑀝𑁆𑀞𑀧𑁂𑀢𑀺 𑀅𑀯𑀺𑀧𑀭𑀻𑀢𑀤𑀲𑁆𑀲𑀦𑀫𑁆𑀧𑀺 𑀘 𑀅𑀦𑀪𑀺𑀮𑀸𑀧𑀦𑀁, 𑀅𑀬𑀁 𑀦𑀺𑀲𑁆𑀲𑀦𑁆𑀤𑁄𑁇 𑀇𑀫𑀲𑁆𑀲 𑀩𑁆𑀭𑀳𑁆𑀫𑀘𑀭𑀺𑀬𑀲𑁆𑀲 𑀬𑀁 𑀨𑀮𑀁, 𑀢𑀸 𑀤𑁆𑀯𑁂 𑀯𑀺𑀫𑀼𑀢𑁆𑀢𑀺𑀬𑁄 𑀭𑀸𑀕𑀯𑀺𑀭𑀸𑀕𑀸 𑀘𑁂𑀢𑁄𑀯𑀺𑀫𑀼𑀢𑁆𑀢𑀺 𑀅𑀯𑀺𑀚𑁆𑀚𑀸 𑀯𑀺𑀭𑀸𑀕𑀸 𑀘 𑀧𑀜𑁆𑀜𑀸𑀯𑀺𑀫𑀼𑀢𑁆𑀢𑀺, 𑀇𑀤𑀁 𑀨𑀮𑀁𑁇 𑀇𑀢𑀺 𑀇𑀫𑀸𑀦𑀺 𑀢𑀻𑀡𑀺 𑀓𑀼𑀲𑀮𑀫𑀽𑀮𑀸𑀦𑀺 𑀦𑀺𑀤𑁆𑀤𑀺𑀝𑁆𑀞𑀸𑀦𑀺 𑀳𑁂𑀢𑀼𑀢𑁄 𑀘 𑀦𑀺𑀲𑁆𑀲𑀦𑁆𑀤𑀢𑁄 𑀘 𑀨𑀮𑀢𑁄 𑀘𑁇 𑀏𑀯𑀁 𑀲𑀸𑀥𑀸𑀭𑀡𑀸𑀦𑀺 𑀓𑀼𑀲𑀮𑀸𑀦𑀺 𑀧𑀝𑀺𑀯𑀺𑀚𑁆𑀛𑀺𑀢𑀩𑁆𑀩𑀸𑀦𑀺𑁇

397. 𑀬𑀢𑁆𑀣 𑀤𑀼𑀯𑁂 𑀬𑀢𑁆𑀣 𑀢𑀻𑀡𑀺𑁇 𑀅𑀬𑀜𑁆𑀘𑁂𑀢𑁆𑀣 𑀕𑀸𑀣𑀸𑁇

398. _“𑀢𑀼𑀮𑀫𑀢𑀼𑀮𑀜𑁆𑀘 𑀲𑀫𑁆𑀪𑀯𑀁,_  
_𑀪𑀯𑀲𑀗𑁆𑀔𑀸𑀭𑀫𑀯𑀲𑁆𑀲𑀚𑀺 𑀫𑀼𑀦𑀺;_  
_𑀅𑀚𑁆𑀛𑀢𑁆𑀢𑀭𑀢𑁄 𑀲𑀫𑀸𑀳𑀺𑀢𑁄,_  
_𑀅𑀪𑀺𑀦𑁆𑀤𑀺 𑀓𑀯𑀘𑀫𑀺𑀯𑀢𑁆𑀢𑀲𑀫𑁆𑀪𑀯𑀦𑁆”𑀢𑀺𑁇_  


399. 𑀢𑀼𑀮𑀫𑀢𑀼𑀮𑀜𑁆𑀘 𑀲𑀫𑁆𑀪𑀯𑀦𑁆𑀢𑀺 𑀢𑀼𑀮𑀲𑀗𑁆𑀔𑀢𑀁 𑀅𑀢𑀼𑀮𑀲𑀗𑁆𑀔𑀢𑀁𑁇 𑀢𑀢𑁆𑀣 𑀬𑁂 𑀲𑀗𑁆𑀔𑀢𑀸 𑀢𑀼𑀮𑀁, 𑀢𑁂 𑀤𑁆𑀯𑁂 𑀥𑀫𑁆𑀫𑀸 𑀅𑀲𑁆𑀲𑀸𑀤𑁄 𑀘 𑀆𑀤𑀻𑀦𑀯𑁄 𑀘 𑀢𑀼𑀮𑀺𑀢𑀸 𑀪𑀯𑀦𑁆𑀢𑀺𑁇 𑀏𑀢𑁆𑀢𑀓𑁄 𑀓𑀸𑀫𑁂𑀲𑀼 𑀅𑀲𑁆𑀲𑀸𑀤𑁄𑁇 𑀏𑀢𑁆𑀢𑀓𑁄 𑀆𑀤𑀻𑀦𑀯𑁄 𑀇𑀫𑀲𑁆𑀲, 𑀇𑀤𑀁 𑀦𑀺𑀲𑁆𑀲𑀭𑀡𑀦𑁆𑀢𑀺 𑀇𑀢𑀺 𑀦𑀺𑀩𑁆𑀩𑀸𑀦𑀁 𑀧𑀚𑀸𑀦𑀸𑀢𑀺𑁇 𑀤𑁆𑀯𑀻𑀳𑀺 𑀓𑀸𑀭𑀡𑁂𑀳𑀺 𑀅𑀢𑀼𑀮𑀁 𑀦 𑀘 𑀲𑀓𑁆𑀓𑀸 𑀢𑀼𑀮𑀬𑀺𑀢𑀼𑀁𑁇 𑀏𑀢𑁆𑀢𑀓𑀁 𑀏𑀢𑀁 𑀦𑁂𑀢𑀁 𑀧𑀭𑀫𑀢𑁆𑀣𑀻𑀢𑀺 𑀢𑁂𑀦 𑀅𑀢𑀼𑀮𑀁𑁇 𑀅𑀣 𑀧𑀸𑀧𑀼𑀡𑀸 𑀭𑀢𑀦𑀁 𑀓𑀭𑀺𑀢𑁆𑀯𑀸 𑀅𑀘𑁆𑀙𑀭𑀺𑀬𑀪𑀸𑀯𑁂𑀦 𑀅𑀢𑀼𑀮𑀁𑁇 𑀢𑀢𑁆𑀣 𑀓𑀼𑀲𑀮𑀲𑁆𑀲 𑀘 𑀅𑀪𑀺𑀲𑀫𑁆𑀪𑀯𑀸 𑀚𑀸𑀦𑀦𑀸 𑀧𑀲𑁆𑀲𑀦𑀸, 𑀅𑀬𑀁 𑀅𑀫𑁄𑀳𑁄𑁇 𑀬𑀁 𑀢𑀢𑁆𑀣 𑀜𑀸𑀢𑀸 𑀑𑀲𑀺𑀭𑀡𑀸 𑀪𑀯𑀲𑀗𑁆𑀔𑀸𑀭𑀸𑀦𑀁, 𑀅𑀬𑀁 𑀅𑀮𑁄𑀪𑁄𑁇 𑀬𑀁 𑀅𑀚𑁆𑀛𑀢𑁆𑀢𑀭𑀢𑁄 𑀲𑀫𑀸𑀳𑀺𑀢𑁄𑀢𑀺 𑀯𑀺𑀓𑁆𑀔𑁂𑀧𑀧𑀝𑀺𑀲𑀁𑀳𑀭𑀡𑀸, 𑀅𑀬𑀁 𑀅𑀤𑁄𑀲𑁄𑁇 𑀇𑀢𑀺 𑀇𑀫𑀸𑀦𑀺 𑀢𑀻𑀡𑀺 𑀓𑀼𑀲𑀮𑀫𑀽𑀮𑀸𑀦𑀺𑁇 𑀢𑀼𑀮𑀫𑀢𑀼𑀮𑀲𑀫𑁆𑀪𑀯𑀦𑁆𑀢𑀺 𑀅𑀬𑀁 𑀅𑀫𑁄𑀳𑁄𑁇 𑀬𑁄 𑀪𑀯𑀲𑀗𑁆𑀔𑀸𑀭𑀸𑀦𑀁 𑀲𑀫𑁄𑀲𑀭𑀡𑀁 𑀮𑁄𑀪𑁄 𑀲𑀫𑁆𑀫𑀸𑀲𑀫𑀸𑀥𑀻𑀦𑀁 𑀅𑀲𑁆𑀲𑀸𑀤𑁄, 𑀅𑀬𑀁 𑀳𑁂𑀢𑀼𑁇 𑀬𑀁 𑀅𑀚𑁆𑀛𑀢𑁆𑀢𑀭𑀢𑁄 𑀅𑀯𑀺𑀚𑁆𑀚𑀡𑁆𑀟𑀓𑁄𑀲𑀁 𑀲𑀫𑁆𑀪𑁂𑀤𑁄, 𑀅𑀬𑀁 𑀦𑀺𑀲𑁆𑀲𑀦𑁆𑀤𑁄𑁇 𑀲𑀸 𑀧𑀯𑀢𑁆𑀢𑀺 𑀇𑀫𑀸𑀦𑀺 𑀢𑀻𑀡𑀺 𑀦𑀺𑀤𑁆𑀤𑀺𑀝𑁆𑀞𑀸𑀦𑀺 𑀓𑀼𑀲𑀮𑀫𑀽𑀮𑀸𑀦𑀺 𑀳𑁂𑀢𑀼𑀢𑁄 𑀘 𑀦𑀺𑀲𑁆𑀲𑀦𑁆𑀤𑀢𑁄 𑀘 𑀨𑀮𑀢𑁄 𑀘𑁇

400. 𑀏𑀢𑁆𑀢𑀸𑀯𑀢𑀸 𑀏𑀲𑀸 𑀧𑀯𑀢𑁆𑀢𑀺 𑀘 𑀦𑀺𑀯𑀢𑁆𑀢𑀺 𑀘 𑀅𑀓𑀼𑀲𑀮𑀫𑀽𑀮𑁂𑀳𑀺 𑀧𑀯𑀢𑁆𑀢𑀢𑀺, 𑀓𑀼𑀲𑀮𑀫𑀽𑀮𑁂𑀳𑀺 𑀦𑀺𑀯𑀢𑁆𑀢𑀢𑀻𑀢𑀺 𑀇𑀫𑁂𑀳𑀺 𑀘 𑀢𑀻𑀳𑀺 𑀲𑀩𑁆𑀩𑀁 𑀅𑀓𑀼𑀲𑀮𑀫𑀽𑀮𑀁 𑀲𑀫𑁄𑀲𑀭𑀡𑀁 𑀕𑀘𑁆𑀙𑀢𑀺𑁇 𑀲𑁄 𑀥𑀫𑁆𑀫𑁂 𑀯𑀸 𑀯𑀘𑀦𑀢𑁄 𑀦𑀺𑀤𑁆𑀤𑀺𑀝𑁆𑀞𑁄 𑀢𑀡𑁆𑀳𑀸𑀢𑀺 𑀯𑀸 𑀓𑁄𑀥𑁄𑀢𑀺 𑀯𑀸 𑀅𑀲𑀫𑁆𑀧𑀚𑀜𑁆𑀜𑀦𑁆𑀢𑀺 𑀯𑀸 𑀅𑀦𑀼𑀲𑀬𑁄𑀢𑀺 𑀯𑀸 𑀫𑀓𑁆𑀔𑁄𑀢𑀺 𑀯𑀸 𑀧𑀍𑀆𑀲𑁄𑀢𑀺 𑀯𑀸 𑀅𑀲𑁆𑀲𑀢𑀻𑀢𑀺 𑀯𑀸 𑀇𑀲𑁆𑀲𑀸𑀢𑀺 𑀯𑀸 𑀫𑀘𑁆𑀙𑀭𑀺𑀬𑀦𑁆𑀢𑀺 𑀯𑀸 𑀅𑀜𑁆𑀜𑀸𑀡𑀦𑁆𑀢𑀺 𑀯𑀸, 𑀢𑁂𑀳𑀺 𑀬𑁂 𑀘 𑀯𑀢𑁆𑀣𑀽𑀳𑀺 𑀦𑀺𑀤𑁆𑀤𑀺𑀲𑀺𑀢𑀩𑁆𑀩𑀁𑁇 𑀬𑀲𑁆𑀲𑀺𑀫𑀸𑀦𑀺 𑀤𑁆𑀯𑁂 𑀯𑀘𑀦𑀸𑀦𑀺 𑀥𑀫𑁆𑀫𑀧𑀤𑀸𑀦𑀺 𑀦𑀺𑀤𑁆𑀤𑀺𑀝𑁆𑀞𑀸𑀦𑀺 𑀦 𑀲𑁄 𑀅𑀢𑁆𑀣𑀺 𑀓𑀺𑀮𑁂𑀲𑀸, 𑀬𑁄 𑀇𑀫𑁂𑀲𑀼 𑀦𑀯𑀲𑀼 𑀧𑀤𑁂𑀲𑀼 𑀲𑀫𑁄𑀥𑀸𑀦𑀁 𑀲𑀫𑁄𑀲𑀭𑀡𑀁 𑀕𑀘𑁆𑀙𑀢𑀺𑁇 𑀅𑀬𑀁 𑀓𑀺𑀮𑁂𑀲𑁄, 𑀦 𑀘 𑀮𑁄𑀪𑁄, 𑀦 𑀘 𑀤𑁄𑀲𑁄, 𑀦 𑀘 𑀫𑁄𑀳𑁄𑁇

401. 𑀬𑀣𑀸 𑀅𑀓𑀼𑀲𑀮𑀫𑀽𑀮𑀸𑀦𑀺, 𑀏𑀯𑀁 𑀓𑀼𑀲𑀮𑀸𑀦𑀺 𑀧𑀝𑀺𑀓𑁆𑀔𑁂𑀧𑁂𑀦 𑀦𑀺𑀤𑁆𑀤𑀺𑀲𑀺𑀢𑀩𑁆𑀩𑀸𑀦𑀺𑁇 𑀇𑀤𑀁 𑀅𑀫𑁄𑀳𑀸𑀥𑀺𑀝𑁆𑀞𑀸𑀦𑀁𑁇

(37.)

402. 𑀢𑀢𑁆𑀣 𑀓𑀢𑀫𑀁 𑀓𑀸𑀬𑀓𑀫𑁆𑀫𑀸𑀥𑀺𑀝𑁆𑀞𑀸𑀦𑀁?

403. _“𑀓𑀸𑀬𑁂𑀦 𑀓𑀼𑀲𑀮𑀁 𑀓𑀭𑁂,_  
_𑀅𑀲𑁆𑀲 𑀓𑀸𑀬𑁂𑀦 𑀲𑀁𑀯𑀼𑀢𑁄;_  
_𑀓𑀸𑀬𑀤𑀼𑀘𑁆𑀘𑀭𑀺𑀢𑀁 𑀳𑀺𑀢𑁆𑀯𑀸,_  
_𑀓𑀸𑀬𑁂𑀦 𑀲𑀼𑀘𑀭𑀺𑀢𑀁 𑀘𑀭𑁂”𑁇_  


404. 𑀢𑀻𑀡𑀺𑀫𑀸𑀦𑀺, 𑀪𑀺𑀓𑁆𑀔𑀯𑁂, 𑀲𑀼𑀘𑀭𑀺𑀢𑀸𑀦𑀺𑁇 𑀧𑀸𑀡𑀸𑀢𑀺𑀧𑀸𑀢𑀸 𑀯𑁂𑀭𑀫𑀡𑀻, 𑀅𑀤𑀺𑀦𑁆𑀦𑀸𑀤𑀸𑀦𑀸 𑀯𑁂𑀭𑀫𑀡𑀻, 𑀓𑀸𑀫𑁂𑀲𑀼𑀫𑀺𑀘𑁆𑀙𑀸𑀘𑀸𑀭𑀸 𑀯𑁂𑀭𑀫𑀡𑀻, 𑀇𑀤𑀁 𑀓𑀸𑀬𑀓𑀫𑁆𑀫𑀸𑀥𑀺𑀝𑁆𑀞𑀸𑀦𑀁𑁇

405. 𑀢𑀢𑁆𑀣 𑀓𑀢𑀫𑀁 𑀯𑀸𑀘𑀸𑀓𑀫𑁆𑀫𑀸𑀥𑀺𑀝𑁆𑀞𑀸𑀦𑀁?

406. _“𑀲𑀼𑀪𑀸𑀲𑀺𑀢𑀁 𑀉𑀢𑁆𑀢𑀫𑀫𑀸𑀳𑀼 𑀲𑀦𑁆𑀢𑁄,_  
_𑀥𑀫𑁆𑀫𑀁 𑀪𑀡𑁂 𑀦𑀸𑀥𑀫𑁆𑀫𑀁 𑀢𑀁 𑀤𑀼𑀢𑀺𑀬𑀁;_  
_𑀧𑀺𑀬𑀁 𑀪𑀡𑁂 𑀦𑀸𑀧𑁆𑀧𑀺𑀬𑀁 𑀢𑀁 𑀢𑀢𑀺𑀬𑀁,_  
_𑀲𑀘𑁆𑀘𑀁 𑀪𑀡𑁂 𑀦𑀸𑀮𑀺𑀓𑀁 𑀢𑀁 𑀘𑀢𑀼𑀢𑁆𑀣𑀁”𑁇_  


407. 𑀘𑀢𑁆𑀢𑀸𑀭𑀺𑀫𑀸𑀦𑀺 𑀘 𑀯𑀘𑀻𑀲𑀼𑀘𑀭𑀺𑀢𑀸𑀦𑀺 𑀇𑀤𑀁 𑀯𑀸𑀘𑀸𑀓𑀫𑁆𑀫𑀸𑀥𑀺𑀝𑁆𑀞𑀸𑀦𑀁𑁇

408. 𑀢𑀢𑁆𑀣 𑀓𑀢𑀫𑀁 𑀫𑀦𑁄𑀓𑀫𑁆𑀫𑀸𑀥𑀺𑀝𑁆𑀞𑀸𑀦𑀁?

409. _“𑀫𑀦𑁂𑀦 𑀓𑀼𑀲𑀮𑀁 𑀓𑀫𑁆𑀫𑀁,_  
_𑀫𑀦𑀲𑀸 𑀲𑀁𑀯𑀼𑀢𑁄 𑀪𑀯𑁂;_  
_𑀫𑀦𑁄𑀤𑀼𑀘𑁆𑀘𑀭𑀺𑀢𑀁 𑀳𑀺𑀢𑁆𑀯𑀸,_  
_𑀫𑀦𑀲𑀸 𑀲𑀼𑀘𑀭𑀺𑀢𑀁 𑀘𑀭𑁂”𑁇_  


410. 𑀢𑀻𑀡𑀺𑀫𑀸𑀦𑀺 𑀫𑀦𑁄𑀲𑀼𑀘𑀭𑀺𑀢𑀸𑀦𑀺, 𑀅𑀦𑀪𑀺𑀚𑁆𑀛𑀸, 𑀅𑀩𑁆𑀬𑀸𑀧𑀸𑀤𑁄, 𑀲𑀫𑁆𑀫𑀸𑀤𑀺𑀝𑁆𑀞𑀺, 𑀇𑀤𑀁 𑀫𑀦𑁄𑀓𑀫𑁆𑀫𑀸𑀥𑀺𑀝𑁆𑀞𑀸𑀦𑀁𑁇 𑀇𑀫𑀸𑀦𑀺 𑀅𑀲𑀸𑀥𑀸𑀭𑀡𑀸𑀦𑀺 𑀲𑀼𑀢𑁆𑀢𑀸𑀦𑀺𑁇

411. 𑀢𑀢𑁆𑀣 𑀓𑀢𑀫𑀸𑀦𑀺 𑀲𑀸𑀥𑀸𑀭𑀡𑀸𑀦𑀺 𑀲𑀼𑀢𑁆𑀢𑀸𑀦𑀺?

412. _“𑀯𑀸𑀘𑀸𑀦𑀼𑀭𑀓𑁆𑀔𑀻 𑀫𑀦𑀲𑀸 𑀲𑀼𑀲𑀁𑀯𑀼𑀢𑁄,_  
_𑀓𑀸𑀬𑁂𑀦 𑀘 𑀦𑀸𑀓𑀼𑀲𑀮𑀁 𑀓𑀬𑀺𑀭𑀸;_  
_𑀏𑀢𑁂 𑀢𑀬𑁄 𑀓𑀫𑁆𑀫𑀧𑀣𑁂 𑀯𑀺𑀲𑁄𑀥𑀬𑁂,_  
_𑀆𑀭𑀸𑀥𑀬𑁂 𑀫𑀕𑁆𑀕𑀫𑀺𑀲𑀺𑀧𑁆𑀧𑀯𑁂𑀤𑀺𑀢𑀁”𑁇_  


413. 𑀢𑀺𑀲𑁆𑀲𑁄 𑀇𑀫𑀸, 𑀪𑀺𑀓𑁆𑀔𑀯𑁂, 𑀧𑀸𑀭𑀺𑀲𑀼𑀤𑁆𑀥𑀺𑀬𑁄—  𑀓𑀸𑀬𑀓𑀫𑁆𑀫𑀧𑀸𑀭𑀺𑀲𑀼𑀤𑁆𑀥𑀺, 𑀯𑀸𑀘𑀸𑀓𑀫𑁆𑀫𑀧𑀸𑀭𑀺𑀲𑀼𑀤𑁆𑀥𑀺, 𑀫𑀦𑁄𑀓𑀫𑁆𑀫𑀧𑀸𑀭𑀺𑀲𑀼𑀤𑁆𑀥𑀺𑁇

414. 𑀢𑀢𑁆𑀣 𑀓𑀢𑀫𑀸 𑀓𑀸𑀬𑀓𑀫𑁆𑀫𑀧𑀸𑀭𑀺𑀲𑀼𑀤𑁆𑀥𑀺? 𑀧𑀸𑀡𑀸𑀢𑀺𑀧𑀸𑀢𑀸 𑀯𑁂𑀭𑀫𑀡𑀻, 𑀅𑀤𑀺𑀦𑁆𑀦𑀸𑀤𑀸𑀦𑀸 𑀯𑁂𑀭𑀫𑀡𑀻, 𑀓𑀸𑀫𑁂𑀲𑀼𑀫𑀺𑀘𑁆𑀙𑀸𑀘𑀸𑀭𑀸 𑀯𑁂𑀭𑀫𑀡𑀻𑁇 𑀢𑀢𑁆𑀣 𑀓𑀢𑀫𑀸 𑀯𑀘𑀻𑀓𑀫𑁆𑀫𑀧𑀸𑀭𑀺𑀲𑀼𑀤𑁆𑀥𑀺? 𑀫𑀼𑀲𑀸𑀯𑀸𑀤𑀸 𑀯𑁂𑀭𑀫𑀡𑀻…𑀧𑁂…  𑀲𑀫𑁆𑀨𑀧𑁆𑀧𑀮𑀸𑀧𑀸 𑀯𑁂𑀭𑀫𑀡𑀻𑁇 𑀢𑀢𑁆𑀣 𑀓𑀢𑀫𑀸 𑀫𑀦𑁄𑀓𑀫𑁆𑀫𑀧𑀸𑀭𑀺𑀲𑀼𑀤𑁆𑀥𑀺? 𑀅𑀦𑀪𑀺𑀚𑁆𑀛𑀸 𑀅𑀩𑁆𑀬𑀸𑀧𑀸𑀤𑁄 𑀲𑀫𑁆𑀫𑀸𑀤𑀺𑀝𑁆𑀞𑀺𑁇 𑀇𑀤𑀁 𑀲𑀸𑀥𑀸𑀭𑀡𑀲𑀼𑀢𑁆𑀢𑀁𑁇

415. 𑀇𑀢𑀺 𑀲𑀸𑀥𑀸𑀭𑀡𑀸𑀦𑀺 𑀘 𑀲𑀼𑀢𑁆𑀢𑀸𑀦𑀺 𑀅𑀲𑀸𑀥𑀸𑀭𑀡𑀸𑀦𑀺 𑀘 𑀲𑀼𑀢𑁆𑀢𑀸𑀦𑀺 𑀧𑀝𑀺𑀯𑀺𑀚𑁆𑀛𑀺𑀢𑀩𑁆𑀩𑀸𑀦𑀺𑁇 𑀧𑀝𑀺𑀯𑀺𑀚𑁆𑀛𑀺𑀢𑁆𑀯𑀸 𑀯𑀸𑀘𑀸𑀬 𑀓𑀸𑀬𑁂𑀦 𑀘 𑀲𑀼𑀢𑁆𑀢𑀲𑁆𑀲 𑀅𑀢𑁆𑀣𑁄 𑀦𑀺𑀤𑁆𑀤𑀺𑀲𑀺𑀢𑀩𑁆𑀩𑁄𑁇

(38.)

416. 𑀢𑀢𑁆𑀣 𑀓𑀢𑀫𑀁 𑀲𑀤𑁆𑀥𑀺𑀦𑁆𑀤𑁆𑀭𑀺𑀬𑀸𑀥𑀺𑀝𑁆𑀞𑀸𑀦𑀁?

417. _“𑀬𑀲𑁆𑀲 𑀲𑀤𑁆𑀥𑀸 𑀢𑀣𑀸𑀕𑀢𑁂,_  
_𑀅𑀘𑀮𑀸 𑀲𑀼𑀧𑁆𑀧𑀢𑀺𑀝𑁆𑀞𑀺𑀢𑀸;_  
_𑀲𑀻𑀮𑀜𑁆𑀘 𑀬𑀲𑁆𑀲 𑀓𑀮𑁆𑀬𑀸𑀡𑀁,_  
_𑀅𑀭𑀺𑀬𑀓𑀦𑁆𑀢𑀁 𑀧𑀲𑀁𑀲𑀺𑀢𑀁𑁇_  


418. _𑀲𑀁𑀖𑁂 𑀧𑀲𑀸𑀤𑁄 𑀬𑀲𑁆𑀲𑀢𑁆𑀣𑀺,_  
_𑀉𑀚𑀼𑀪𑀽𑀢𑀜𑁆𑀘 𑀤𑀲𑁆𑀲𑀦𑀁;_  
_𑀅𑀤𑀮𑀺𑀤𑁆𑀤𑁄𑀢𑀺 𑀢𑀁 𑀆𑀳𑀼,_  
_𑀅𑀫𑁄𑀖𑀁 𑀢𑀲𑁆𑀲 𑀚𑀻𑀯𑀺𑀢𑀁𑁇_  


419. _𑀲𑀤𑁆𑀥𑀸 𑀯𑁂 𑀦𑀦𑁆𑀤𑀺𑀓𑀸 𑀆𑀭𑀸𑀥𑀺𑀓𑁄,_  
_𑀦𑁄 𑀢𑀲𑁆𑀲 𑀲𑀤𑁆𑀥𑁄𑀢𑀺;_  
_𑀲𑀩𑁆𑀩𑀁 𑀲𑀺𑀬𑀸𑀢𑀺 𑀪𑀕𑀯𑀦𑁆𑀢𑀁,_  
_𑀢𑀣𑀸𑀭𑀽𑀧𑁄 𑀥𑀫𑁆𑀫𑀲𑀫𑁆𑀧𑀲𑀸𑀤𑁄”𑁇_  


---

420. 𑀇𑀤𑀁 𑀲𑀤𑁆𑀥𑀺𑀦𑁆𑀤𑁆𑀭𑀺𑀬𑀸𑀥𑀺𑀝𑁆𑀞𑀸𑀦𑀁𑁇



421. 𑀢𑀢𑁆𑀣 𑀓𑀢𑀫𑀁 𑀯𑀻𑀭𑀺𑀬𑀸𑀥𑀺𑀝𑁆𑀞𑀸𑀦𑀁?

422. _“𑀆𑀭𑀫𑁆𑀪𑀣 𑀦𑀺𑀓𑁆𑀓𑀫𑀣,_  
_𑀬𑀼𑀜𑁆𑀚𑀣 𑀩𑀼𑀤𑁆𑀥𑀲𑀸𑀲𑀦𑁂;_  
_𑀥𑀼𑀦𑀸𑀣 𑀫𑀘𑁆𑀘𑀼𑀦𑁄 𑀲𑁂𑀦𑀁,_  
_𑀦𑀍𑀆𑀕𑀸𑀭𑀁𑀯 𑀓𑀼𑀜𑁆𑀚𑀭𑁄”𑁇_  


423. 𑀘𑀢𑁆𑀢𑀸𑀭𑁄𑀫𑁂, 𑀪𑀺𑀓𑁆𑀔𑀯𑁂, 𑀲𑀫𑁆𑀫𑀧𑁆𑀧𑀥𑀸𑀦𑀸, 𑀇𑀤𑀁 𑀯𑀻𑀭𑀺𑀬𑀸𑀥𑀺𑀝𑁆𑀞𑀸𑀦𑀁𑁇

424. 𑀢𑀢𑁆𑀣 𑀓𑀢𑀫𑀁 𑀲𑀢𑀺𑀦𑁆𑀤𑁆𑀭𑀺𑀬𑀸𑀥𑀺𑀝𑁆𑀞𑀸𑀦𑀁?

425. _“𑀲𑀢𑀻𑀫𑀢𑁄 𑀲𑀤𑀸 𑀪𑀤𑁆𑀤𑀁,_  
_𑀪𑀤𑁆𑀤𑀫𑀢𑁆𑀣𑀼 𑀲𑀢𑀻𑀫𑀢𑁄;_  
_𑀲𑀢𑀻𑀫𑀢𑁄 𑀲𑀤𑀸 𑀲𑁂𑀬𑁆𑀬𑁄,_  
_𑀲𑀢𑀻𑀫𑀸 𑀲𑀼𑀔𑀫𑁂𑀥𑀢𑀺”𑁇_  


426. 𑀘𑀢𑁆𑀢𑀸𑀭𑁄 𑀲𑀢𑀺𑀧𑀝𑁆𑀞𑀸𑀦𑀸 𑀯𑀺𑀢𑁆𑀣𑀸𑀭𑁂𑀦 𑀓𑀸𑀢𑀩𑁆𑀩𑀸, 𑀇𑀤𑀁 𑀲𑀢𑀺𑀦𑁆𑀤𑁆𑀭𑀺𑀬𑀸𑀥𑀺𑀝𑁆𑀞𑀸𑀦𑀁𑁇

427. 𑀢𑀢𑁆𑀣 𑀓𑀢𑀫𑀁 𑀲𑀫𑀸𑀥𑀺𑀦𑁆𑀤𑁆𑀭𑀺𑀬𑀸𑀥𑀺𑀝𑁆𑀞𑀸𑀦𑀁?

428. _“𑀆𑀓𑀗𑁆𑀔𑀢𑁄 𑀢𑁂 𑀦𑀭𑀤𑀫𑁆𑀫𑀲𑀸𑀭𑀣𑀺,_  
_𑀤𑁂𑀯𑀸 𑀫𑀦𑀼𑀲𑁆𑀲𑀸 𑀫𑀦𑀲𑀸 𑀯𑀺𑀘𑀺𑀦𑁆𑀢𑀺𑀢𑀁;_  
_𑀲𑀩𑁆𑀩𑁂 𑀦 𑀚𑀜𑁆𑀜𑀸 𑀓𑀲𑀺𑀡𑀸𑀧𑀺 𑀧𑀸𑀡𑀺𑀦𑁄,_  
_𑀲𑀦𑁆𑀢𑀁 𑀲𑀫𑀸𑀥𑀺𑀁 𑀅𑀭𑀡𑀁 𑀦𑀺𑀲𑁂𑀯𑀢𑁄”𑁇_  


429. 𑀢𑀬𑁄𑀫𑁂, 𑀪𑀺𑀓𑁆𑀔𑀯𑁂, 𑀲𑀫𑀸𑀥𑀻—  𑀲𑀯𑀺𑀢𑀓𑁆𑀓𑁄 𑀲𑀯𑀺𑀘𑀸𑀭𑁄, 𑀅𑀯𑀺𑀢𑀓𑁆𑀓𑁄 𑀯𑀺𑀘𑀸𑀭𑀫𑀢𑁆𑀢𑁄, 𑀅𑀯𑀺𑀢𑀓𑁆𑀓𑁄 𑀅𑀯𑀺𑀘𑀸𑀭𑁄𑁇 𑀇𑀤𑀁 𑀲𑀫𑀸𑀥𑀺𑀦𑁆𑀤𑁆𑀭𑀺𑀬𑀸𑀥𑀺𑀝𑁆𑀞𑀸𑀦𑀁𑁇

430. 𑀢𑀢𑁆𑀣 𑀓𑀢𑀫𑀁 𑀧𑀜𑁆𑀜𑀺𑀦𑁆𑀤𑁆𑀭𑀺𑀬𑀸𑀥𑀺𑀝𑁆𑀞𑀸𑀦𑀁?

431. 𑀧𑀜𑁆𑀜𑀸 𑀳𑀺 𑀲𑁂𑀝𑁆𑀞𑀸 𑀮𑁄𑀓𑀲𑁆𑀫𑀺𑀦𑁆𑀢𑀺 𑀯𑀺𑀢𑁆𑀣𑀸𑀭𑁂𑀦𑁇

432. 𑀢𑀺𑀲𑁆𑀲𑁄 𑀇𑀫𑀸, 𑀪𑀺𑀓𑁆𑀔𑀯𑁂, 𑀧𑀜𑁆𑀜𑀸—  𑀲𑀼𑀢𑀫𑀬𑀻, 𑀘𑀺𑀦𑁆𑀢𑀸𑀫𑀬𑀻, 𑀪𑀸𑀯𑀦𑀸𑀫𑀬𑀻, 𑀇𑀤𑀁 𑀧𑀜𑁆𑀜𑀺𑀦𑁆𑀤𑁆𑀭𑀺𑀬𑀸𑀥𑀺𑀝𑁆𑀞𑀸𑀦𑀁 𑀲𑀼𑀢𑁆𑀢𑀁, 𑀇𑀫𑀸𑀦𑀺 𑀇𑀦𑁆𑀤𑁆𑀭𑀺𑀬𑀸𑀥𑀺𑀝𑁆𑀞𑀸𑀦𑀸𑀦𑀺 𑀅𑀲𑀸𑀥𑀸𑀭𑀡𑀸𑀦𑀺 𑀲𑀼𑀢𑁆𑀢𑀸𑀦𑀺𑁇

(39.)

433. 𑀢𑀢𑁆𑀣 𑀓𑀢𑀫𑀸𑀦𑀺 𑀲𑀸𑀥𑀸𑀭𑀡𑀸𑀦𑀺 𑀇𑀦𑁆𑀤𑁆𑀭𑀺𑀬𑀸𑀥𑀺𑀝𑁆𑀞𑀸𑀦𑀸𑀦𑀺 𑀲𑀼𑀢𑁆𑀢𑀸𑀦𑀺?

434. _“𑀅𑀯𑀻𑀢𑀭𑀸𑀕𑁄 𑀓𑀸𑀫𑁂𑀲𑀼,_  
_𑀬𑀲𑁆𑀲 𑀧𑀜𑁆𑀘𑀺𑀦𑁆𑀤𑁆𑀭𑀺𑀬𑀸 𑀫𑀼𑀤𑀽;_  
_𑀲𑀤𑁆𑀥𑀸 𑀲𑀢𑀺 𑀘 𑀯𑀻𑀭𑀺𑀬𑀁,_  
_𑀲𑀫𑀣𑁄 𑀘 𑀯𑀺𑀧𑀲𑁆𑀲𑀦𑀸;_  
_𑀢𑀸𑀤𑀺𑀲𑀁 𑀪𑀺𑀓𑁆𑀔𑀼𑀫𑀸𑀲𑀚𑁆𑀚,_  
_𑀧𑀼𑀩𑁆𑀩𑁂𑀯 𑀉𑀧𑀳𑀜𑁆𑀜𑀢𑀺”𑁇_  


435. 𑀧𑀜𑁆𑀘𑀺𑀫𑀸𑀦𑀺 𑀇𑀦𑁆𑀤𑁆𑀭𑀺𑀬𑀸𑀦𑀺𑁇 𑀲𑀤𑁆𑀥𑀺𑀦𑁆𑀤𑁆𑀭𑀺𑀬𑀸𑀤𑀺𑀇𑀦𑁆𑀤𑁆𑀭𑀺𑀬𑀁 𑀤𑀝𑁆𑀞𑀩𑁆𑀩𑀁𑁇 𑀢𑀻𑀲𑀼 𑀅𑀯𑁂𑀘𑁆𑀘𑀧𑁆𑀧𑀲𑀸𑀤𑁂 𑀯𑀺𑀢𑁆𑀣𑀸𑀭𑁂𑀦 𑀲𑀼𑀢𑁆𑀢𑀁 𑀓𑀸𑀢𑀩𑁆𑀩𑀁𑁇 𑀇𑀫𑀸𑀦𑀺 𑀲𑀸𑀥𑀸𑀭𑀡𑀸𑀦𑀺 𑀇𑀦𑁆𑀤𑁆𑀭𑀺𑀬𑀸𑀥𑀺𑀝𑁆𑀞𑀸𑀦𑀸𑀦𑀺 𑀲𑀼𑀢𑁆𑀢𑀸𑀦𑀺𑁇 𑀬𑀁 𑀬𑀲𑁆𑀲 𑀲𑀫𑁆𑀩𑀦𑁆𑀥𑀁 𑀓𑀼𑀲𑀮𑀲𑁆𑀲 𑀯𑀸 𑀅𑀓𑀼𑀲𑀮𑀲𑁆𑀲 𑀯𑀸 𑀢𑁂𑀦 𑀢𑁂𑀦 𑀅𑀥𑀺𑀝𑁆𑀞𑀸𑀦𑁂𑀦 𑀢𑀁 𑀲𑀼𑀢𑁆𑀢𑀁 𑀦𑀺𑀤𑁆𑀤𑀺𑀲𑀺𑀢𑀩𑁆𑀩𑀁, 𑀦𑀢𑁆𑀣𑀜𑁆𑀜𑁄 𑀥𑀫𑁆𑀫𑁄 𑀦𑀺𑀤𑁆𑀤𑀺𑀲𑀺𑀢𑀩𑁆𑀩𑁄𑁇 𑀢𑀢𑁆𑀣 𑀲𑀸𑀥𑀸𑀭𑀡𑀁 𑀓𑀼𑀲𑀮𑀁 𑀦𑀸𑀧𑀺 𑀓𑀼𑀲𑀮𑀁 𑀅𑀓𑀼𑀲𑀮𑀁 𑀬𑀣𑀸 𑀲𑀸𑀥𑀸𑀭𑀡𑀸𑀦𑀺 𑀘 𑀓𑀼𑀲𑀮𑀫𑀽𑀮𑀸𑀦𑀺 𑀲𑀸𑀥𑀸𑀭𑀡𑀸𑀦𑀺 𑀘 𑀅𑀓𑀼𑀲𑀮𑀫𑀽𑀮𑀸𑀦𑀺 𑀉𑀧𑁆𑀧𑀦𑁆𑀦𑀁 𑀓𑀸𑀫𑀯𑀺𑀢𑀓𑁆𑀓𑀁 𑀧𑀚𑀳𑀢𑀺…𑀧𑁂…  𑀘𑀢𑁆𑀢𑀸𑀭𑁄 𑀲𑀫𑁆𑀫𑀧𑁆𑀧𑀥𑀸𑀦𑀸 𑀓𑀼𑀲𑀮𑀁 𑀅𑀓𑀼𑀲𑀮𑀜𑁆𑀘𑁇

---

436. 𑀢𑀢𑁆𑀣𑀺𑀫𑀸 𑀉𑀤𑁆𑀤𑀸𑀦𑀕𑀸𑀣𑀸



437. _𑀯𑀺𑀢𑀓𑁆𑀓𑁄 𑀳𑀺 𑀫𑀫𑀢𑁆𑀣𑀺𑀓𑁄,_  
_𑀤𑀤𑀁 𑀧𑀺𑀬𑁄 𑀦𑀭𑁄 𑀇𑀢𑀺;_  
_𑀬𑁄 𑀧𑀸𑀡𑀫𑀢𑀺𑀧𑀸𑀢𑁂𑀢𑀺,_  
_𑀢𑀻𑀡𑀺 𑀢𑀲𑁆𑀲 𑀩𑀸𑀮𑀮𑀓𑁆𑀔𑀡𑀁𑁇_  


438. _𑀲𑀢𑀜𑁆𑀘𑁂𑀯 𑀲𑀳𑀲𑁆𑀲𑀸𑀦𑀁,_  
_𑀬𑁂 𑀘 𑀲𑀫𑀡𑀩𑁆𑀭𑀸𑀳𑁆𑀫𑀡𑀸;_  
_𑀙𑀦𑁆𑀤𑀸 𑀤𑁄𑀲𑀸 𑀪𑀬𑀸 𑀫𑁄𑀳𑀸,_  
_𑀘𑀢𑀽𑀳𑀺 𑀅𑀕𑀢𑀻𑀳𑀺 𑀘𑁇_  


439. _𑀅𑀲𑀼𑀪𑀸𑀦𑀼𑀧𑀲𑁆𑀲𑀺𑀁 𑀯𑀺𑀳𑀭𑀦𑁆𑀢𑀁,_  
_𑀦𑀺𑀫𑀺𑀢𑁆𑀢𑁂𑀲𑀼 𑀅𑀲𑀼𑀪𑀸 𑀘;_  
_𑀏𑀓𑀫𑁆𑀧𑀺 𑀘𑁂 𑀧𑀺𑀬𑀁 𑀧𑀸𑀡𑀁,_  
_𑀫𑀺𑀢𑁆𑀢𑀸 𑀲𑀘𑁂 𑀲𑀼𑀪𑀸𑀲𑀺𑀢𑀸𑁇_  


440. _𑀧𑀜𑁆𑀜𑀸 𑀳𑀺 𑀲𑁂𑀝𑁆𑀞𑀸 𑀮𑁄𑀓𑀲𑁆𑀫𑀺𑀁,_  
_𑀅𑀦𑀼𑀜𑁆𑀜𑀸 𑀢𑀻𑀡𑀺 𑀇𑀦𑁆𑀤𑁆𑀭𑀺𑀬𑀸𑀦𑀺;_  
_𑀓𑀼𑀲𑀮𑀸𑀓𑀼𑀲𑀮𑀫𑀽𑀮𑀸𑀦𑀺 𑀘,_  
_𑀢𑀼𑀮𑀫𑀢𑀼𑀮𑀜𑁆𑀘 𑀲𑀫𑁆𑀪𑀯𑀁𑁇_  


441. _𑀓𑀸𑀬𑁂𑀦 𑀓𑀼𑀲𑀮𑀁 𑀓𑀭𑁂,_  
_𑀢𑀻𑀡𑀺 𑀲𑀼𑀘𑀭𑀺𑀢𑀸𑀦𑀺 𑀘;_  
_𑀲𑀼𑀪𑀸𑀲𑀺𑀢𑀁 𑀉𑀢𑁆𑀢𑀫𑀫𑀸𑀳𑀼,_  
_𑀲𑀦𑁆𑀢𑁄 𑀯𑀘𑀻𑀲𑀼𑀘𑀭𑀺𑀢𑀸𑀦𑀺 𑀘𑁇_  


442. _𑀓𑀸𑀬𑁂𑀦 𑀘 𑀓𑀼𑀲𑀮𑀁 𑀓𑀬𑀺𑀭𑀸,_  
_𑀫𑀦𑁄𑀤𑀼𑀘𑁆𑀘𑀭𑀺𑀢𑀸𑀦𑀺 𑀘;_  
_𑀓𑀸𑀬𑀸𑀦𑀼𑀭𑀓𑁆𑀔𑀻 𑀘 𑀲𑀤𑀸,_  
_𑀢𑀺𑀲𑁆𑀲𑁄 𑀘 𑀧𑀸𑀭𑀺𑀲𑀼𑀤𑁆𑀥𑀺𑀬𑁄𑁇_  


443. _𑀬𑀲𑁆𑀲 𑀲𑀤𑁆𑀥𑀸 𑀢𑀣𑀸𑀕𑀢𑁂,_  
_𑀲𑀫𑀼𑀧𑁆𑀧𑀸𑀤𑁂 𑀘 𑀤𑁂𑀲𑀺𑀢𑁄;_  
_𑀆𑀭𑀫𑁆𑀪𑀣 𑀦𑀺𑀓𑁆𑀓𑀫𑀣,_  
_𑀬𑀸 𑀘 𑀲𑀫𑁆𑀫𑀧𑁆𑀧𑀥𑀸𑀦𑀢𑀸𑁇_  


444. _𑀲𑀢𑀻𑀫𑀢𑁄 𑀲𑀤𑀸 𑀪𑀤𑁆𑀤𑀁,_  
_𑀲𑀢𑀺𑀧𑀝𑁆𑀞𑀸𑀦𑀪𑀸𑀯𑀦𑀸;_  
_𑀆𑀓𑀗𑁆𑀔𑀢𑁄 𑀘 𑀅𑀦𑀜𑁆𑀜𑀸𑀡𑀁,_  
_𑀬𑁂 𑀘 𑀢𑀻𑀡𑀺 𑀲𑀫𑀸𑀥𑀬𑁄𑁇_  


445. _𑀧𑀜𑁆𑀜𑀸 𑀳𑀺 𑀲𑁂𑀝𑁆𑀞𑀸 𑀮𑁄𑀓𑀲𑁆𑀫𑀺𑀁,_  
_𑀢𑀺𑀲𑁆𑀲𑁄 𑀧𑀜𑁆𑀜𑀸 𑀧𑀓𑀸𑀲𑀺𑀢𑀸;_  
_𑀅𑀯𑀻𑀢𑀭𑀸𑀕𑁄 𑀓𑀸𑀫𑁂𑀲𑀼,_  
_𑀢𑀣𑁂𑀯 𑀧𑀜𑁆𑀘𑀺𑀦𑁆𑀤𑁆𑀭𑀺𑀬𑀸𑁇_  


---

446. 𑀇𑀢𑀺 𑀣𑁂𑀭𑀲𑁆𑀲 𑀫𑀳𑀸𑀓𑀘𑁆𑀘𑀸𑀬𑀦𑀲𑁆𑀲

  
𑀚𑀫𑁆𑀩𑀼𑀯𑀦𑀯𑀸𑀲𑀺𑀦𑁄 𑀧𑁂𑀝𑀓𑁄𑀧𑀤𑁂𑀲𑁂

  
𑀢𑀢𑀺𑀬𑀪𑀽𑀫𑀺 𑀲𑀼𑀢𑁆𑀢𑀸𑀥𑀺𑀝𑁆𑀞𑀸𑀦𑀁 𑀦𑀸𑀫𑁇



[Go to previous page (2 Sāsanapaṭṭhānadutiyabhūmi)](/tipitaka/27Pe/2.md) / [Go to parent page (27Pe Peṭakopadesapāḷi)](/tipitaka/27Pe/0.md) / [Go to next page (4 Suttavicayacatutthabhūmi)](/tipitaka/27Pe/4.md)


