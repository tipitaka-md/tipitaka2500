
[Home](/) / [27Pe Peṭakopadesapāḷi](../27Pe.md)

# 𑁫 𑀳𑀸𑀭𑀯𑀺𑀪𑀗𑁆𑀕𑀧𑀜𑁆𑀘𑀫𑀪𑀽𑀫𑀺

* 𑀳𑀸𑀭𑀯𑀺𑀪𑀗𑁆𑀕𑀧𑀜𑁆𑀘𑀫𑀪𑀽𑀫𑀺

(43.)

460\. 𑀢𑀢𑁆𑀣 𑀓𑀢𑀫𑁄 **𑀳𑀸𑀭𑀯𑀺𑀪𑀗𑁆𑀕𑁄**? 𑀬𑀢𑁆𑀣 𑀲𑁄𑀍𑀅𑀲 𑀳𑀸𑀭𑀸 𑀅𑀓𑁆𑀔𑀭𑀲𑁄 𑀪𑁂𑀤𑀁 𑀕𑀘𑁆𑀙𑀦𑁆𑀢𑀺𑁇 𑀢𑀢𑁆𑀣 𑀆𑀤𑀺𑀫𑁆𑀳𑀺 **𑀤𑁂𑀲𑀦𑀸𑀳𑀸𑀭𑁄**𑁇 𑀢𑀢𑁆𑀣 𑀅𑀬𑀁 𑀕𑀸𑀣𑀸 𑀓𑀼𑀲𑀮𑀸 𑀯𑀸 𑀅𑀓𑀼𑀲𑀮𑀸 𑀯𑀸 𑀲𑀘𑁆𑀘𑀸𑀦𑀺 𑀯𑀸 𑀲𑀘𑁆𑀘𑁂𑀓𑀤𑁂𑀲𑁄 𑀯𑀸𑁇 𑀓𑀺𑀁 𑀤𑁂𑀲𑀺𑀢𑀦𑁆𑀢𑀺? 𑀲𑀼𑀢𑁆𑀢𑁂 𑀯𑀻𑀫𑀁𑀲𑀸 𑀤𑁂𑀲𑀦𑀸𑀳𑀸𑀭𑁄𑁇 𑀬𑀣𑀸 𑀅𑀭𑀺𑀬𑀲𑀘𑁆𑀘𑀸𑀦𑀺 𑀦𑀺𑀓𑁆𑀔𑁂𑀧𑁄 𑀘𑀢𑁆𑀢𑀸𑀭𑀺 𑀲𑀘𑁆𑀘𑀸𑀦𑀺 𑀲𑀸𑀥𑀸𑀭𑀡𑀸𑀦𑀺 𑀅𑀲𑀸𑀥𑀸𑀭𑀡𑀸𑀦𑀺 𑀘𑁇 𑀬𑀸𑀦𑀺 𑀘 𑀅𑀝𑁆𑀞𑀸𑀭𑀲 𑀧𑀤𑀸𑀦𑀺 𑀤𑀼𑀓𑁆𑀔𑀢𑁄 𑀲𑀢𑁆𑀢 𑀧𑀤𑀸𑀦𑀺 𑀲𑀗𑁆𑀔𑁂𑀧𑁂𑀦 𑀓𑀸𑀬𑀺𑀓𑁂𑀦 𑀘𑁂𑀢𑀲𑀺𑀓𑁂𑀦 𑀤𑀼𑀓𑁆𑀔𑁂𑀦, 𑀅𑀧𑁆𑀧𑀺𑀬𑀲𑀫𑁆𑀧𑀬𑁄𑀕𑁂𑀦 𑀧𑀺𑀬𑀯𑀺𑀧𑁆𑀧𑀬𑁄𑀕𑁂𑀦 𑀘 𑀢𑀻𑀳𑀺 𑀘 𑀲𑀗𑁆𑀔𑀢𑀸𑀳𑀺𑁇 𑀢𑀢𑁆𑀣 𑀢𑀻𑀡𑀺 𑀲𑀗𑁆𑀔𑀢𑀮𑀓𑁆𑀔𑀡𑀸𑀦𑀺 𑀢𑀺𑀲𑁆𑀲𑁄 𑀤𑀼𑀓𑁆𑀔𑀢𑀸 𑀉𑀧𑁆𑀧𑀸𑀤𑁄 𑀲𑀗𑁆𑀔𑀢𑀮𑀓𑁆𑀔𑀡𑀁, 𑀲𑀗𑁆𑀔𑀸𑀭𑀤𑀼𑀓𑁆𑀔𑀢𑀸𑀬 𑀤𑀼𑀓𑁆𑀔𑀢𑀸 𑀘 𑀲𑀗𑁆𑀔𑀢𑀮𑀓𑁆𑀔𑀡𑀁, 𑀯𑀺𑀧𑀭𑀺𑀡𑀸𑀫𑀤𑀼𑀓𑁆𑀔𑀢𑀸𑀬 𑀤𑀼𑀓𑁆𑀔𑀢𑀸𑀢𑀺 𑀅𑀜𑁆𑀜𑀣𑀢𑁆𑀢𑀁 𑀘 𑀲𑀗𑁆𑀔𑀢𑀮𑀓𑁆𑀔𑀡𑀁, 𑀤𑀼𑀓𑁆𑀔𑀤𑀼𑀓𑁆𑀔𑀢𑀸𑀬 𑀘 𑀤𑀼𑀓𑁆𑀔𑀢𑀸, 𑀇𑀫𑁂𑀲𑀁 𑀢𑀺𑀡𑁆𑀡𑀁 𑀲𑀗𑁆𑀔𑀢𑀮𑀓𑁆𑀔𑀡𑀸𑀦𑀁 𑀢𑀻𑀲𑀼 𑀯𑁂𑀤𑀦𑀸𑀪𑀽𑀫𑀻𑀲𑀼 𑀅𑀤𑀼𑀓𑁆𑀔𑀫𑀲𑀼𑀔𑀸 𑀯𑁂𑀤𑀦𑀸 𑀉𑀧𑁆𑀧𑀸𑀤𑁄 𑀲𑀗𑁆𑀔𑀢𑀮𑀓𑁆𑀔𑀡𑀁, 𑀲𑀗𑁆𑀔𑀸𑀭𑀤𑀼𑀓𑁆𑀔𑀢𑀸𑀬 𑀘 𑀤𑀼𑀓𑁆𑀔𑀢𑀸 𑀢𑀬𑁄 𑀲𑀗𑁆𑀔𑀢𑀮𑀓𑁆𑀔𑀡𑀁, 𑀲𑀼𑀔𑀸 𑀯𑁂𑀤𑀦𑀸𑀬 𑀘 𑀯𑀺𑀧𑀭𑀺𑀡𑀸𑀫𑀤𑀼𑀓𑁆𑀔𑀢𑀸𑀬 𑀘 𑀤𑀼𑀓𑁆𑀔𑀢𑀸𑀢𑀺 𑀅𑀜𑁆𑀜𑀣𑀢𑁆𑀢𑀁 𑀲𑀗𑁆𑀔𑀢𑀮𑀓𑁆𑀔𑀡𑀁, 𑀤𑀼𑀓𑁆𑀔𑀸𑀯𑁂𑀤𑀦𑀸 𑀤𑀼𑀓𑁆𑀔𑀤𑀼𑀓𑁆𑀔𑀢𑀸 𑀘 𑀤𑀼𑀓𑁆𑀔𑀢𑀸 𑀇𑀫𑀫𑁆𑀳𑀺 𑀇𑀫𑁂𑀲𑀼 𑀦𑀯𑀧𑀤𑁂𑀲𑀼 𑀧𑀞𑀫𑀓𑁂𑀲𑀼 𑀲𑀢𑁆𑀢𑀲𑀼 𑀧𑀤𑁂𑀲𑀼 𑀲𑁄𑀍𑀅𑀲𑀲𑀼 𑀧𑀤𑁂𑀲𑀼 𑀤𑀼𑀓𑁆𑀔𑀸 𑀧𑀭𑀺𑀬𑁂𑀲𑀺𑀢𑀩𑁆𑀩𑀸, 𑀏𑀓𑀸𑀤𑀲 𑀤𑀼𑀓𑁆𑀔𑀢𑀸𑀬 𑀘 𑀮𑀓𑁆𑀔𑀡𑀁 𑀦𑀺𑀤𑁆𑀤𑁂𑀲𑁂 𑀦𑀺𑀤𑁆𑀤𑀺𑀝𑁆𑀞𑀁𑁇 𑀧𑀸𑀢𑀼𑀪𑀸𑀯𑀮𑀓𑁆𑀔𑀡𑀸 𑀚𑀸𑀢𑀺𑀬𑀸 𑀘 𑀧𑀸𑀢𑀼𑀪𑀸𑀯𑀘𑀼𑀢𑀺𑀮𑀓𑁆𑀔𑀡𑁄 𑀘𑀼𑀢𑁄𑀢𑀺 𑀯𑀺𑀢𑁆𑀣𑀸𑀭𑁂𑀦 𑀧𑀦𑁆𑀦𑀭𑀲𑀧𑀤𑀸𑀦𑀺 𑀓𑀢𑁆𑀢𑀩𑁆𑀩𑀸𑀦𑀺, 𑀏𑀯𑀁 𑀲𑀸𑀥𑀸𑀭𑀡𑀸𑀦𑀺 𑀅𑀲𑀸𑀥𑀸𑀭𑀡𑀸𑀦𑀺 𑀘 𑀲𑀢𑁆𑀢𑀲𑀼 𑀤𑀲𑀲𑀼 𑀧𑀤𑁂𑀲𑀼 𑀧𑀜𑁆𑀜𑀸𑀲 𑀢𑀺𑀯𑀺𑀥𑁂 𑀘 𑀲𑀸𑀲𑀦𑀧𑁆𑀧𑀝𑁆𑀞𑀸𑀦𑁂 𑀅𑀝𑁆𑀞𑀸𑀭𑀲𑀯𑀺𑀥𑁂𑀲𑀼 𑀘 𑀲𑀼𑀢𑁆𑀢𑀸𑀥𑀺𑀝𑁆𑀞𑀸𑀦𑁂𑀲𑀼 𑀤𑀲𑀯𑀺𑀥𑁂𑀲𑀼 𑀘 𑀲𑀼𑀢𑁆𑀢𑀯𑀺𑀥𑁂𑀬𑁆𑀬𑁂𑀲𑀼 𑀲𑁄𑀍𑀅𑀲𑀯𑀺𑀥𑁂𑀲𑀼 𑀘 𑀳𑀸𑀭𑁂𑀲𑀼 𑀏𑀓𑀯𑀻𑀲𑀢𑀺𑀯𑀺𑀥𑀸𑀬 𑀘 𑀧𑀯𑀺𑀘𑀬𑀯𑀻𑀫𑀁𑀲𑀸𑀬𑀸𑀢𑀺 𑀇𑀤𑀁 𑀤𑁂𑀲𑀺𑀢𑀁𑁇 𑀬𑀣𑀸𑀪𑀽𑀢𑀜𑁆𑀘 𑀤𑁂𑀲𑀺𑀢𑀦𑁆𑀢𑀺, 𑀅𑀬𑀁 𑀯𑀼𑀘𑁆𑀘𑀢𑀺 𑀤𑁂𑀲𑀦𑀸𑀳𑀸𑀭𑁄𑁇 (𑁧)

(44.)

461\. 𑀢𑀢𑁆𑀣 𑀓𑀢𑀫𑁄 **𑀯𑀺𑀘𑀬𑁄 𑀳𑀸𑀭𑁄**?

462\. _“𑀧𑀤𑀁 𑀧𑀜𑁆𑀳𑀸 𑀘 𑀧𑀼𑀘𑁆𑀙𑀸 𑀘,_  
_𑀓𑀺𑀁 𑀧𑀼𑀩𑁆𑀩𑀁 𑀓𑀺𑀜𑁆𑀘 𑀧𑀘𑁆𑀙𑀺𑀫𑀁;_  
_𑀅𑀦𑀼𑀕𑀻𑀢𑀺 𑀲𑀸 𑀘 𑀯𑀺𑀘𑀬𑁄,_  
_𑀳𑀸𑀭𑁄 𑀯𑀺𑀘𑀬𑁄𑀢𑀺 𑀦𑀺𑀤𑁆𑀤𑀺𑀝𑁆𑀞𑁄”𑁇_  


463\. 𑀧𑀤𑀦𑁆𑀢𑀺 𑀧𑀞𑀫𑀁 𑀧𑀤𑀁𑁇 𑀢𑀲𑁆𑀲 𑀓𑁄 𑀅𑀢𑁆𑀣𑁄? 𑀬𑀁 𑀪𑀕𑀯𑀸 𑀧𑀼𑀝𑁆𑀞𑁄 𑀆𑀬𑀲𑁆𑀫𑀢𑀸 𑀅𑀚𑀺𑀢𑁂𑀦 𑀢𑀁 𑀕𑀳𑁂𑀢𑀩𑁆𑀩𑀁, 𑀓𑀢𑀺𑀧𑀤𑀸𑀦𑀺 𑀧𑀼𑀝𑁆𑀞𑀸𑀦𑀺 𑀬𑀣𑀸 𑀓𑀺𑀁 𑀓𑁂𑀦𑀲𑁆𑀲𑀼 𑀦𑀺𑀯𑀼𑀢𑁄 𑀮𑁄𑀓𑁄𑀢𑀺 𑀕𑀸𑀣𑀸, 𑀇𑀫𑀸𑀦𑀺 𑀓𑀢𑀺𑀧𑀤𑀸𑀦𑀺 𑀘𑀢𑁆𑀢𑀸𑀭𑀺 𑀇𑀢𑀺 𑀯𑀺𑀲𑀚𑁆𑀚𑀦𑀸𑀬 𑀧𑀼𑀘𑁆𑀙𑀸𑁇 𑀬𑀢𑁆𑀢𑀓𑁂𑀳𑀺 𑀧𑀤𑁂𑀳𑀺 𑀪𑀕𑀯𑀢𑀸 𑀯𑀺𑀲𑀚𑁆𑀚𑀺𑀢𑀸𑀦𑀺 𑀧𑀤𑀸𑀦𑀺 𑀇𑀢𑀺 𑀧𑀼𑀘𑁆𑀙𑀸𑀬 𑀘 𑀬𑀸 𑀧𑀤𑀸𑀦𑀁 𑀲𑀗𑁆𑀓𑀸𑀲𑀦𑀸, 𑀇𑀤𑀁 𑀯𑀼𑀘𑁆𑀘𑀢𑀺 𑀧𑀤𑀦𑁆𑀢𑀺𑁇

464\. 𑀧𑀜𑁆𑀳𑀸𑀢𑀺 𑀇𑀫𑀸𑀦𑀺 𑀘𑀢𑁆𑀢𑀸𑀭𑀺 𑀧𑀤𑀸𑀦𑀺𑁇 𑀓𑀢𑀺 𑀧𑀜𑁆𑀳𑀸? 𑀏𑀓𑁄 𑀯𑀸 𑀤𑁆𑀯𑁂 𑀯𑀸 𑀢𑀤𑀼𑀢𑁆𑀢𑀭𑀺 𑀯𑀸 𑀇𑀫𑀸𑀦𑀺 𑀘𑀢𑁆𑀢𑀸𑀭𑀺 𑀧𑀤𑀸𑀦𑀺 𑀏𑀓𑁄 𑀧𑀜𑁆𑀳𑁄, 𑀅𑀢𑁆𑀣𑀸𑀦𑀼𑀧𑀭𑀺𑀯𑀢𑁆𑀢𑀺 𑀩𑁆𑀬𑀜𑁆𑀚𑀦𑀁 𑀳𑁄𑀢𑀺, 𑀲𑀫𑁆𑀩𑀳𑀼𑀮𑀸𑀦𑀺𑀧𑀺 𑀧𑀤𑀸𑀦𑀺 𑀏𑀓𑀫𑁂𑀯𑀢𑁆𑀣𑀁 𑀧𑀼𑀘𑁆𑀙𑀢𑀺𑁇 𑀇𑀫𑀸𑀦𑀺 𑀘𑀢𑁆𑀢𑀸𑀭𑀺 𑀧𑀤𑀸𑀦𑀺 𑀅𑀦𑀼𑀧𑀭𑀺𑀯𑀢𑁆𑀢𑀻𑀦𑀺 𑀢𑀁 𑀩𑁆𑀬𑀜𑁆𑀚𑀦𑁂𑀦 𑀏𑀓𑁄 𑀧𑀜𑁆𑀳𑁄𑀯 𑀳𑁄𑀢𑀺𑁇 𑀓𑁂𑀦𑀲𑁆𑀲𑀼 𑀦𑀺𑀯𑀼𑀢𑁄 𑀮𑁄𑀓𑁄𑀢𑀺 𑀮𑁄𑀓𑀁 𑀲𑀦𑁆𑀥𑀸𑀬 𑀧𑀼𑀘𑁆𑀙𑀢𑀺, 𑀓𑁂𑀦𑀲𑁆𑀲𑀼 𑀦𑀧𑁆𑀧𑀓𑀸𑀲𑀢𑀺 𑀓𑀺𑀲𑁆𑀲𑀸𑀪𑀺𑀮𑁂𑀧𑀦𑀁 𑀩𑁆𑀭𑀽𑀲𑀻𑀢𑀺 𑀢𑀁𑀬𑁂𑀯 𑀧𑀼𑀘𑁆𑀙𑀢𑀺𑁇 𑀓𑀺𑀁𑀲𑀼 𑀢𑀲𑁆𑀲 𑀫𑀳𑀩𑁆𑀪𑀬𑀦𑁆𑀢𑀺 𑀢𑀁𑀬𑁂𑀯 𑀧𑀼𑀘𑁆𑀙𑀢𑀺𑁇 𑀏𑀯𑀁 𑀅𑀢𑁆𑀣𑀸𑀦𑀼𑀧𑀭𑀺𑀯𑀢𑁆𑀢𑀺 𑀩𑁆𑀬𑀜𑁆𑀚𑀦𑀁 𑀏𑀓𑁄 𑀧𑀜𑁆𑀳𑁄 𑀳𑁄𑀢𑀺, 𑀲𑁄 𑀧𑀜𑁆𑀳𑁄 𑀘𑀢𑀼𑀩𑁆𑀩𑀺𑀥𑁄 𑀏𑀓𑀁𑀲𑀩𑁆𑀬𑀸𑀓𑀭𑀡𑀻𑀬𑁄 𑀯𑀺𑀪𑀚𑁆𑀚𑀩𑁆𑀬𑀸𑀓𑀭𑀡𑀻𑀬𑁄 𑀧𑀝𑀺𑀧𑀼𑀘𑁆𑀙𑀸𑀩𑁆𑀬𑀸𑀓𑀭𑀡𑀻𑀬𑁄 𑀞𑀧𑀦𑀺𑀬𑁄𑀢𑀺𑁇 𑀢𑀢𑁆𑀣 𑀘𑀓𑁆𑀔𑀼 𑀅𑀦𑀺𑀘𑁆𑀘𑀦𑁆𑀢𑀺 𑀏𑀓𑀁𑀲𑀩𑁆𑀬𑀸𑀓𑀭𑀡𑀻𑀬𑁄, 𑀬𑀁 𑀅𑀦𑀺𑀘𑁆𑀘𑀁 𑀢𑀁 𑀤𑀼𑀓𑁆𑀔𑀦𑁆𑀢𑀺 𑀯𑀺𑀪𑀚𑁆𑀚𑀩𑁆𑀬𑀸𑀓𑀭𑀡𑀻𑀬𑁄, 𑀲𑀺𑀬𑀸 𑀅𑀦𑀺𑀘𑁆𑀘𑀁 𑀦 𑀘𑀓𑁆𑀔𑀼, 𑀬𑀸𑀦𑀺𑀧𑀺 𑀆𑀬𑀢𑀦𑀸𑀦𑀺 𑀘 𑀦 𑀘𑀓𑁆𑀔𑀼, 𑀢𑀸𑀦𑀺𑀧𑀺 𑀅𑀦𑀺𑀘𑁆𑀘𑀦𑁆𑀢𑀺 𑀦 𑀘𑀓𑁆𑀔𑀼𑀬𑁂𑀯, 𑀅𑀬𑀁 𑀯𑀺𑀪𑀚𑁆𑀚𑀩𑁆𑀬𑀸𑀓𑀭𑀡𑀻𑀬𑁄, 𑀬𑀁 𑀘𑀓𑁆𑀔𑀼 𑀢𑀁 𑀘𑀓𑁆𑀔𑀼𑀦𑁆𑀤𑁆𑀭𑀺𑀬𑀁 𑀦𑁂𑀢𑀺 𑀧𑀝𑀺𑀧𑀼𑀘𑁆𑀙𑀸𑀩𑁆𑀬𑀸𑀓𑀭𑀡𑀻𑀬𑁄, 𑀢𑀁 𑀘𑀓𑁆𑀔𑀼 𑀢𑀣𑀸𑀕𑀢𑁄𑀢𑀺 𑀞𑀧𑀦𑀺𑀬𑁄𑁇 𑀅𑀜𑁆𑀜𑀢𑁆𑀭 𑀘𑀓𑁆𑀔𑀼𑀦𑀸𑀢𑀺 𑀞𑀧𑀦𑀺𑀬𑁄 𑀧𑀜𑁆𑀳𑁄𑁇 𑀇𑀤𑀁 𑀧𑀜𑁆𑀳𑀁 𑀪𑀕𑀯𑀸 𑀓𑀺𑀁 𑀧𑀼𑀘𑁆𑀙𑀺𑀢𑁄, 𑀮𑁄𑀓𑀲𑁆𑀲 𑀲𑀁𑀓𑀺𑀮𑁂𑀲𑁄 𑀧𑀼𑀘𑁆𑀙𑀺𑀢𑁄𑁇 𑀓𑀺𑀁𑀓𑀸𑀭𑀡𑀁? 𑀢𑀺𑀯𑀺𑀥𑁄 𑀳𑀺 𑀲𑀁𑀓𑀺𑀮𑁂𑀲𑁄 𑀢𑀡𑁆𑀳𑀸𑀲𑀁𑀓𑀺𑀮𑁂𑀲𑁄 𑀘 𑀤𑀺𑀝𑁆𑀞𑀺𑀲𑀁𑀓𑀺𑀮𑁂𑀲𑁄 𑀘 𑀤𑀼𑀘𑁆𑀘𑀭𑀺𑀢𑀲𑀁𑀓𑀺𑀮𑁂𑀲𑁄 𑀘𑁇 𑀢𑀢𑁆𑀣 𑀅𑀯𑀺𑀚𑁆𑀚𑀸𑀬 𑀦𑀺𑀯𑀼𑀢𑁄𑀢𑀺 𑀅𑀯𑀺𑀚𑁆𑀚𑀁 𑀤𑀲𑁆𑀲𑁂𑀢𑀺, 𑀚𑀧𑁆𑀧𑀸𑀢𑀺 𑀢𑀡𑁆𑀳𑀁 𑀤𑀲𑁆𑀲𑁂𑀢𑀺, 𑀫𑀳𑀩𑁆𑀪𑀬𑀦𑁆𑀢𑀺 𑀅𑀓𑀼𑀲𑀮𑀲𑁆𑀲 𑀓𑀫𑁆𑀫𑀲𑁆𑀲 𑀯𑀺𑀧𑀸𑀓𑀁 𑀤𑀲𑁆𑀲𑁂𑀢𑀺, 𑀲𑁄𑀢𑀁 𑀦𑀸𑀫 𑀲𑀼𑀔𑀯𑁂𑀤𑀦𑀻𑀬𑀲𑁆𑀲 𑀓𑀫𑁆𑀫𑀲𑁆𑀲 𑀤𑀼𑀓𑁆𑀔𑀯𑁂𑀤𑀦𑀻𑀬𑁄 𑀯𑀺𑀧𑀸𑀓𑁄 𑀪𑀯𑀺𑀲𑁆𑀲𑀢𑀻𑀢𑀺 𑀦𑁂𑀢𑀁 𑀞𑀸𑀦𑀁 𑀯𑀺𑀚𑁆𑀚𑀢𑀻𑀢𑀺 𑀪𑀕𑀯𑀸 𑀯𑀺𑀲𑀚𑁆𑀚𑁂𑀢𑀺, 𑀘𑀢𑀽𑀳𑀺 𑀬𑁄 𑀧𑀤𑁂𑀳𑀺 𑀅𑀯𑀺𑀚𑁆𑀚𑀸𑀬 𑀦𑀺𑀯𑀼𑀢𑁄 𑀮𑁄𑀓𑁄𑀢𑀺…𑀧𑁂…  𑀏𑀯𑀁 𑀯𑀼𑀘𑁆𑀘𑀢𑀺𑁇

(45.)

465\. 𑀢𑀤𑀼𑀢𑁆𑀢𑀭𑀺 𑀧𑀝𑀺𑀧𑀼𑀘𑁆𑀙𑀢𑀺, 𑀲𑀯𑀦𑁆𑀢𑀺 𑀲𑀩𑁆𑀩𑀥𑀺 𑀲𑁄𑀢𑀸𑀢𑀺 𑀕𑀸𑀣𑀸, 𑀘𑀢𑁆𑀢𑀸𑀭𑀺 𑀧𑀤𑀸𑀦𑀺 𑀧𑀼𑀘𑁆𑀙𑀢𑀺 𑀢𑀁 𑀪𑀕𑀯𑀸 𑀤𑁆𑀯𑀻𑀳𑀺 𑀧𑀤𑁂𑀳𑀺 𑀯𑀺𑀲𑀚𑁆𑀚𑁂𑀢𑀺𑁇

466\. _“𑀬𑀸𑀦𑀺 𑀲𑁄𑀢𑀸𑀦𑀺 𑀮𑁄𑀓𑀲𑁆𑀫𑀺𑀁,_  
_𑀲𑀢𑀺 𑀢𑁂𑀲𑀁 𑀦𑀺𑀯𑀸𑀭𑀡𑀁;_  
_𑀲𑁄𑀢𑀸𑀦𑀁 𑀲𑀁𑀯𑀭𑀁 𑀩𑁆𑀭𑀽𑀫𑀺,_  
_𑀧𑀜𑁆𑀜𑀸𑀬𑁂𑀢𑁂 𑀧𑀺𑀥𑀻𑀬𑀭𑁂”𑁇_  


467\. 𑀇𑀫𑀸𑀦𑀺 𑀘𑀢𑁆𑀢𑀸𑀭𑀺 𑀧𑀤𑀸𑀦𑀺 𑀤𑁆𑀯𑀻𑀳𑀺 𑀧𑀤𑁂𑀳𑀺 𑀯𑀺𑀲𑀚𑁆𑀚𑁂𑀢𑀺𑁇 𑀇𑀤𑀁 𑀧𑀤𑀦𑁆𑀢𑀺 𑀧𑀼𑀘𑁆𑀙𑀺𑀢𑁄, 𑀢𑀲𑁆𑀲 𑀲𑀁𑀓𑀺𑀮𑀺𑀝𑁆𑀞𑀲𑁆𑀲 𑀮𑁄𑀓𑀲𑁆𑀲 𑀯𑁄𑀤𑀸𑀦𑀁 𑀧𑀼𑀘𑁆𑀙𑀺𑀢𑁄, 𑀲𑁄𑀢𑀸𑀦𑀺 𑀙 𑀢𑀡𑁆𑀳𑀸𑀓𑀸𑀬𑀸 𑀩𑀳𑀼𑀮𑀸𑀥𑀺𑀯𑀘𑀦𑁂𑀦 𑀦𑀺𑀤𑁆𑀤𑀺𑀝𑁆𑀞𑀸 𑀪𑀯𑀦𑁆𑀢𑀺 𑀲𑀩𑁆𑀩𑁂𑀳𑀺 𑀆𑀬𑀢𑀦𑁂𑀳𑀺𑁇 𑀢𑀸𑀦𑀺 𑀲𑁄𑀢𑀸𑀦𑀺 𑀓𑁂𑀦 𑀦𑀺𑀯𑀸𑀭𑀺𑀬𑀦𑁆𑀢𑀻𑀢𑀺 𑀧𑀭𑀺𑀬𑀼𑀝𑁆𑀞𑀸𑀦𑀧𑀳𑀸𑀦𑀁 𑀧𑀼𑀘𑁆𑀙𑀢𑀺, 𑀓𑁂𑀦 𑀲𑁄𑀢𑀸 𑀧𑀺𑀥𑀻𑀬𑀭𑁂𑀢𑀺 𑀅𑀦𑀼𑀲𑀬𑀲𑀫𑀼𑀕𑁆𑀖𑀸𑀢𑀁 𑀧𑀼𑀘𑁆𑀙𑀢𑀺𑁇 𑀢𑀢𑁆𑀣 𑀪𑀕𑀯𑀸 𑀙𑀲𑀼 𑀤𑁆𑀯𑀸𑀭𑁂𑀲𑀼 𑀲𑀢𑀺𑀬𑀸 𑀤𑁂𑀲𑁂𑀢𑀺, 𑀬𑁄 𑀳𑀺 𑀲𑀫𑁆𑀧𑀚𑀸𑀦𑁄 𑀯𑀺𑀳𑀭𑀢𑀺 𑀲𑀢𑀺𑀤𑁄𑀯𑀸𑀭𑀺𑀓𑁂𑀦 𑀘 𑀢𑀲𑁆𑀲 𑀇𑀦𑁆𑀤𑁆𑀭𑀺𑀬𑀸𑀦𑀺 𑀕𑀼𑀢𑁆𑀢𑀸𑀦𑀺 𑀲𑀫𑁆𑀪𑀯𑀦𑁆𑀢𑀺𑁇 𑀢𑀢𑁆𑀣 𑀕𑀼𑀢𑁆𑀢𑁂𑀲𑀼 𑀇𑀦𑁆𑀤𑁆𑀭𑀺𑀬𑁂𑀲𑀼 𑀬𑀸 𑀬𑀸 𑀯𑀺𑀧𑀲𑁆𑀲𑀦𑀸, 𑀲𑀸 𑀲𑀸 𑀢𑁂𑀲𑀁 𑀢𑁂𑀲𑀁 𑀲𑁄𑀢𑀸𑀦𑀁 𑀢𑀲𑁆𑀲𑀸 𑀘 𑀅𑀯𑀺𑀚𑁆𑀚𑀸𑀬 𑀬𑁄 𑀮𑁄𑀓𑁄 𑀦𑀺𑀯𑀼𑀢𑁄 𑀅𑀘𑁆𑀘𑀦𑁆𑀢𑀧𑀳𑀸𑀦𑀸𑀬 𑀲𑀁𑀯𑀢𑁆𑀢𑀢𑀺𑁇 𑀏𑀯𑀁 𑀲𑁄𑀢𑀸𑀦𑀺 𑀧𑀺𑀳𑀺𑀢𑀸𑀦𑀺𑀧𑀺 𑀪𑀯𑀦𑁆𑀢𑀺 𑀢𑀢𑁄 𑀉𑀢𑁆𑀢𑀭𑀺 𑀧𑀼𑀘𑁆𑀙𑀢𑀺𑁇

468\. 𑀧𑀜𑁆𑀜𑀸 𑀘 𑀲𑀢𑀺 𑀘 𑀦𑀸𑀫𑀭𑀽𑀧𑀲𑁆𑀲 𑀔𑁄 𑀢𑀲𑁆𑀲 𑀪𑀕𑀯𑀦𑁆𑀢𑀁 𑀧𑀼𑀝𑁆𑀞𑀼𑀫𑀸𑀕𑀫𑁆𑀫 𑀓𑀢𑁆𑀣𑁂𑀢𑀁 𑀉𑀧𑀲𑀫𑁆𑀫𑀢𑀺 𑀇𑀫𑀸𑀦𑀺 𑀘𑀢𑁆𑀢𑀸𑀭𑀺 𑀧𑀤𑀸𑀦𑀺 𑀪𑀕𑀯𑀸 𑀏𑀓𑁂𑀦 𑀧𑀤𑁂𑀦 𑀯𑀺𑀲𑀚𑁆𑀚𑁂𑀢𑀺𑁇

469\. _“𑀬𑀫𑁂𑀢𑀁 𑀧𑀜𑁆𑀳𑀁 𑀅𑀧𑀼𑀘𑁆𑀙𑀺,_  
_𑀅𑀚𑀺𑀢 𑀢𑀁 𑀯𑀤𑀸𑀫𑀺 𑀢𑁂;_  
_…𑀧𑁂…_  
_𑀯𑀺𑀜𑁆𑀜𑀸𑀡𑀲𑁆𑀲 𑀦𑀺𑀭𑁄𑀥𑁂𑀦,_  
_𑀏𑀢𑁆𑀣𑁂𑀢𑀁 𑀉𑀧𑀲𑀫𑁆𑀫𑀢𑀺”𑁇_  


470\. 𑀇𑀫𑀺𑀦𑀸 𑀧𑀜𑁆𑀳𑁂𑀦 𑀓𑀺𑀁 𑀧𑀼𑀘𑁆𑀙𑀢𑀺? 𑀅𑀦𑀼𑀧𑀸𑀤𑀺𑀲𑁂𑀲𑀦𑀺𑀩𑁆𑀩𑀸𑀦𑀥𑀸𑀢𑀼𑀁 𑀧𑀼𑀘𑁆𑀙𑀢𑀺, 𑀢𑀁 𑀪𑀕𑀯𑀸 𑀅𑀦𑀼𑀧𑀸𑀤𑀺𑀲𑁂𑀲𑀸𑀬 𑀦𑀺𑀩𑁆𑀩𑀸𑀦𑀥𑀸𑀢𑀼𑀬𑀸 𑀯𑀺𑀲𑀚𑁆𑀚𑁂𑀢𑀺𑁇 𑀢𑀢𑁆𑀣 𑀧𑀞𑀫𑁂𑀦 𑀧𑀜𑁆𑀳𑁂𑀦 𑀲𑀁𑀓𑀺𑀮𑁂𑀲𑀁 𑀧𑀼𑀘𑁆𑀙𑀢𑀺𑁇 𑀤𑀼𑀢𑀺𑀬𑁂𑀦 𑀧𑀜𑁆𑀳𑁂𑀦 𑀯𑁄𑀤𑀸𑀦𑀁 𑀧𑀼𑀘𑁆𑀙𑀢𑀺𑁇 𑀢𑀢𑀺𑀬𑁂𑀦 𑀧𑀜𑁆𑀳𑁂𑀦 𑀲𑁄𑀧𑀸𑀤𑀺𑀲𑁂𑀲𑀦𑀺𑀩𑁆𑀩𑀸𑀦𑀥𑀸𑀢𑀼𑀁 𑀧𑀼𑀘𑁆𑀙𑀢𑀺𑁇 𑀘𑀢𑀼𑀢𑁆𑀣𑁂𑀦 𑀧𑀜𑁆𑀳𑁂𑀦 𑀅𑀦𑀼𑀧𑀸𑀤𑀺𑀲𑁂𑀲𑀦𑀺𑀩𑁆𑀩𑀸𑀦𑀥𑀸𑀢𑀼𑀁 𑀧𑀝𑀺𑀧𑀼𑀘𑁆𑀙𑀢𑀺 𑀢𑀢𑁄 𑀉𑀢𑁆𑀢𑀭𑀺 𑀧𑀝𑀺𑀧𑀼𑀘𑁆𑀙𑀢𑀺𑁇

471\. _“𑀬𑁂 𑀘 𑀲𑀗𑁆𑀔𑀸𑀢𑀥𑀫𑁆𑀫𑀸𑀲𑁂,_  
_𑀬𑁂 𑀘 𑀲𑁂𑀔𑀸 𑀧𑀼𑀣𑀽 𑀇𑀥;_  
_𑀢𑁂𑀲𑀁 𑀫𑁂 𑀦𑀺𑀧𑀓𑁄 𑀇𑀭𑀺𑀬𑀁,_  
_𑀧𑀼𑀝𑁆𑀞𑁄 𑀧𑀩𑁆𑀭𑀽𑀳𑀺 𑀫𑀸𑀭𑀺𑀲”𑁇_  


472\. 𑀇𑀫𑀸𑀦𑀺 𑀘𑀢𑁆𑀢𑀸𑀭𑀺 𑀧𑀤𑀸𑀦𑀺 𑀧𑀼𑀘𑁆𑀙𑀢𑀺𑁇 𑀓𑀢𑀺 𑀘 𑀧𑀦 𑀢𑁂 𑀧𑀜𑁆𑀳𑁂 𑀲𑀗𑁆𑀔𑀸𑀢𑀥𑀫𑁆𑀫𑀸 𑀘 𑀅𑀭𑀳𑀦𑁆𑀢𑀸 𑀲𑁂𑀓𑁆𑀔𑀸 𑀘? 𑀓𑀺𑀁 𑀧𑀼𑀩𑁆𑀩𑀁 𑀓𑀺𑀜𑁆𑀘 𑀧𑀘𑁆𑀙𑀺𑀫𑀦𑁆𑀢𑀺 𑀅𑀬𑀫𑀢𑁆𑀣𑁄𑁇 𑀢𑀢𑁆𑀣 𑀓𑀢𑀭𑀁 𑀧𑀞𑀫𑀁 𑀧𑀼𑀘𑁆𑀙𑀢𑀺, 𑀓𑀢𑀭𑀁 𑀧𑀘𑁆𑀙𑀸? 𑀅𑀭𑀳𑀦𑁆𑀢𑀁 𑀧𑀞𑀫𑀁 𑀧𑀼𑀘𑁆𑀙𑀢𑀺𑁇 𑀲𑁂𑀓𑁆𑀔𑀥𑀫𑁆𑀫𑁂 𑀢𑀢𑁆𑀣 𑀓𑁂𑀦 𑀧𑀤𑁂𑀦 𑀲𑀗𑁆𑀔𑀸𑀢𑀥𑀫𑁆𑀫𑀸𑀢𑀺 𑀅𑀭𑀳𑀦𑁆𑀢𑁄 𑀕𑀳𑀺𑀢𑀸, 𑀧𑀼𑀣𑀽𑀢𑀺 𑀲𑁂𑀓𑁆𑀔𑀸 𑀕𑀳𑀺𑀢𑀸𑁇 𑀢𑁂𑀲𑀁 𑀫𑁂 𑀦𑀺𑀧𑀓𑁄𑀢𑀺 𑀲𑀸𑀥𑀸𑀭𑀡𑀁 𑀧𑀤𑀁 𑀪𑀕𑀯𑀦𑁆𑀢𑀁 𑀧𑀼𑀘𑁆𑀙𑀢𑀺𑁇 𑀢𑀲𑁆𑀲 𑀲𑀸𑀥𑀸𑀭𑀡𑀸𑀦𑀺 𑀘 𑀅𑀲𑀸𑀥𑀸𑀭𑀡𑀸𑀦𑀺 𑀘 𑀧𑀜𑁆𑀳𑁂𑀲𑀼 𑀧𑀼𑀘𑁆𑀙𑀺𑀢𑀩𑁆𑀩𑀸𑀦𑀺𑁇 𑀢𑀁 𑀪𑀕𑀯𑀸 𑀯𑀺𑀲𑀚𑁆𑀚𑁂𑀢𑀺𑁇 𑀦 𑀢𑀣𑀸 𑀧𑀼𑀝𑁆𑀞𑀁, 𑀧𑀞𑀫𑀁 𑀧𑀼𑀝𑁆𑀞𑀁, 𑀢𑀁 𑀧𑀼𑀘𑁆𑀙𑀸 𑀯𑀺𑀲𑀚𑁆𑀚𑁂𑀢𑀺𑁇 𑀬𑀁 𑀧𑀘𑁆𑀙𑀸 𑀧𑀼𑀘𑁆𑀙𑀺𑀢𑀁 𑀧𑀞𑀫𑀁 𑀯𑀺𑀲𑀚𑁆𑀚𑁂𑀢𑀺𑁇 𑀓𑀺𑀜𑁆𑀘 𑀇𑀤𑀁 𑀧𑀼𑀘𑁆𑀙𑀺𑀢𑀁 𑀯𑀺𑀲𑀼𑀤𑁆𑀥𑀸𑀦𑀁 𑀯𑀺𑀲𑀼𑀚𑁆𑀛𑀦𑁆𑀢𑀸𑀦𑀜𑁆𑀘 𑀓𑀸 𑀇𑀭𑀺𑀬𑀸𑀢𑀺 𑀇𑀤𑀁 𑀧𑀼𑀘𑁆𑀙𑀺, 𑀢𑀁 𑀓𑀸𑀫𑁂𑀲𑀼 𑀦𑀸𑀪𑀺𑀕𑀺𑀚𑁆𑀛𑁂𑀬𑁆𑀬𑁇 𑀫𑀦𑀲𑀸𑀦𑀸𑀯𑀺𑀮𑁄 𑀲𑀺𑀬𑀸𑀢𑀺 𑀧𑀭𑀺𑀬𑀼𑀝𑁆𑀞𑀸𑀦𑀸𑀦𑀺 𑀯𑀺𑀢𑀓𑁆𑀓𑁂𑀦 𑀘 𑀪𑀕𑀯𑀸 𑀦𑀺𑀯𑀸𑀭𑁂𑀢𑀺, 𑀤𑁆𑀯𑁂 𑀧𑀦 𑀯𑀺𑀢𑀓𑁆𑀓𑀅𑀦𑀸𑀯𑀺𑀮𑀢𑀸𑀬 𑀧𑀭𑀺𑀬𑀼𑀝𑁆𑀞𑀸𑀦𑀁, 𑀬𑀣𑀸 𑀦𑀻𑀯𑀭𑀡𑁂𑀲𑀼 𑀦𑀺𑀤𑁆𑀤𑀺𑀝𑁆𑀞𑀁𑁇 𑀓𑀼𑀲𑀮𑀸 𑀲𑀩𑁆𑀩𑀥𑀫𑁆𑀫𑁂𑀲𑀽𑀢𑀺 𑀅𑀭𑀳𑀦𑁆𑀢𑀁 𑀯𑀺𑀲𑀚𑁆𑀚𑁂𑀢𑀺𑁇

473\. 𑀓𑁂𑀦𑀲𑁆𑀲𑀼 𑀢𑀭𑀢𑀺 𑀑𑀖𑀦𑁆𑀢𑀺 𑀕𑀸𑀣𑀸, 𑀇𑀫𑀸𑀦𑀺 𑀘𑀢𑁆𑀢𑀸𑀭𑀺 𑀧𑀤𑀸𑀦𑀺𑁇 𑀘𑀢𑁆𑀢𑀸𑀭𑁄𑀬𑁂𑀯 𑀧𑀜𑁆𑀳𑀸𑁇 𑀓𑀺𑀁𑀓𑀸𑀭𑀡𑀁, 𑀦 𑀳𑀺 𑀏𑀢𑁆𑀣 𑀅𑀢𑁆𑀣𑀸𑀦𑀼𑀧𑀭𑀺𑀯𑀢𑁆𑀢𑀺 𑀩𑁆𑀬𑀜𑁆𑀚𑀦𑀁 𑀬𑀣𑀸 𑀧𑀞𑀫𑀁 𑀅𑀚𑀺𑀢𑀧𑀜𑁆𑀳𑁂𑀲𑀼, 𑀢𑀲𑁆𑀲 𑀦 𑀏𑀓𑀁𑀲𑁂𑀦 𑀩𑀳𑀽𑀦𑀺 𑀯𑀺𑀲𑀚𑁆𑀚𑀦𑀸𑀦𑀺, 𑀩𑀳𑀼𑀓𑀸 𑀧𑀜𑁆𑀳𑀸, 𑀏𑀓𑁄𑀯 𑀦 𑀘𑀸𑀧𑀺, 𑀲𑀩𑁆𑀩𑁂 𑀧𑀼𑀘𑁆𑀙𑀢𑀺, 𑀧𑀼𑀩𑁆𑀩𑁂 𑀯𑀺𑀲𑀚𑁆𑀚𑀺𑀢𑁄, 𑀬𑀣𑀸 𑀘𑀢𑀼𑀢𑁆𑀣𑁄 𑀅𑀚𑀺𑀢𑀧𑀜𑁆𑀳𑁂, 𑀬𑀁 𑀏𑀢𑁆𑀣 𑀬𑀣𑀸𑀪𑀽𑀢𑀁 𑀧𑀭𑀺𑀬𑁂𑀲𑀦𑀸𑀧𑀤𑀩𑀦𑁆𑀥𑁂𑀦 𑀯𑀺𑀲𑀚𑁆𑀚𑀦𑀸𑀬𑁄 𑀏𑀯𑀁 𑀬𑀣𑀸𑀪𑀽𑀢𑀁 𑀧𑀭𑀺𑀬𑁂𑀲𑀢𑀺𑁇 𑀬𑁄 𑀧𑀼𑀦 𑀏𑀢𑁆𑀣 𑀬𑀁 𑀏𑀯𑀁 𑀧𑀼𑀘𑁆𑀙𑀢𑀺 𑀢𑀢𑁆𑀣 𑀅𑀬𑀫𑀸𑀓𑀸𑀭𑁄 𑀧𑀼𑀘𑁆𑀙𑀦𑀸𑀬𑀁 𑀅𑀦𑁆𑀢𑁄𑀚𑀝𑀸 𑀩𑀳𑀺𑀚𑀝𑀸𑀢𑀺 𑀕𑀸𑀣𑀸 𑀧𑀼𑀘𑁆𑀙𑀺𑀢𑀯𑀺𑀲𑀚𑁆𑀚𑀦𑀸𑀬 𑀫𑀕𑁆𑀕𑀺𑀢𑀩𑁆𑀩𑀸𑁇 𑀓𑀣𑀁 𑀯𑀺𑀲𑀚𑁆𑀚𑀺𑀢𑀸𑀢𑀺 𑀪𑀕𑀯𑀸𑀢𑀺 𑀯𑀺𑀲𑀚𑁆𑀚𑁂𑀢𑀺? 𑀲𑀻𑀮𑁂 𑀧𑀢𑀺𑀝𑁆𑀞𑀸𑀬 𑀦𑀭𑁄 𑀲𑀧𑀜𑁆𑀜𑁄𑀢𑀺 𑀕𑀸𑀣𑀸𑁇 𑀢𑀢𑁆𑀣 𑀘𑀺𑀢𑁆𑀢𑀪𑀸𑀯𑀦𑀸𑀬 𑀲𑀫𑀣𑀸, 𑀧𑀜𑁆𑀜𑀸𑀪𑀸𑀯𑀦𑀸𑀬 𑀯𑀺𑀧𑀲𑁆𑀲𑀦𑀸𑁇 𑀢𑀢𑁆𑀣 𑀏𑀯𑀁 𑀅𑀦𑀼𑀫𑀻𑀬𑀢𑀺, 𑀬𑁂 𑀥𑀫𑁆𑀫𑀸 𑀲𑀫𑀣𑁂𑀦 𑀘 𑀯𑀺𑀧𑀲𑁆𑀲𑀦𑀸𑀬 𑀘 𑀧𑀳𑀻𑀬𑀦𑁆𑀢𑀺, 𑀢𑁂 𑀇𑀫𑁂 𑀅𑀦𑁆𑀢𑁄𑀚𑀝𑀸 𑀩𑀳𑀺𑀚𑀝𑀸𑁇 𑀢𑀢𑁆𑀣 𑀯𑀺𑀲𑀚𑁆𑀚𑀦𑀁 𑀲𑀫𑀣𑁂𑀦 𑀭𑀸𑀕𑁄 𑀧𑀳𑀻𑀬𑀢𑀺, 𑀯𑀺𑀧𑀲𑁆𑀲𑀦𑀸𑀬 𑀅𑀯𑀺𑀚𑁆𑀚𑀸𑁇 𑀅𑀚𑁆𑀛𑀢𑁆𑀢𑀯𑀢𑁆𑀣𑀼𑀓𑁄 𑀭𑀸𑀕𑁄 𑀅𑀦𑁆𑀢𑁄𑀚𑀝𑀸, 𑀩𑀸𑀳𑀺𑀭𑀯𑀢𑁆𑀣𑀼𑀓𑁄 𑀭𑀸𑀕𑁄 𑀩𑀳𑀺𑀚𑀝𑀸𑁇 𑀅𑀚𑁆𑀛𑀢𑁆𑀢𑀯𑀢𑁆𑀣𑀼𑀓𑀸 𑀲𑀓𑁆𑀓𑀸𑀬𑀤𑀺𑀝𑁆𑀞𑀺, 𑀅𑀬𑀁 𑀅𑀦𑁆𑀢𑁄𑀚𑀝𑀸𑁇 𑀏𑀓𑀲𑀝𑁆𑀞𑀺 𑀤𑀺𑀝𑁆𑀞𑀺𑀕𑀢𑀸𑀦𑀺 𑀘 𑀩𑀸𑀳𑀺𑀭𑀯𑀢𑁆𑀣𑀼𑀓𑀸𑀦𑀺 𑀩𑀳𑀺𑀚𑀝𑀸, 𑀬𑀸 𑀳𑀺 𑀅𑀚𑁆𑀛𑀢𑁆𑀢𑀯𑀢𑁆𑀣𑀼𑀓𑀸 𑀬𑀸 𑀤𑀺𑀝𑁆𑀞𑀺𑀪𑀸𑀕𑀺𑀬𑁂𑀦 𑀪𑀯𑀺𑀲𑁆𑀲𑀢𑀺, 𑀅𑀬𑀁 𑀚𑀝𑀸𑁇 𑀢𑀣𑀸 𑀲𑀁𑀔𑀺𑀢𑁆𑀢𑁂𑀦 𑀬𑀸 𑀓𑀸𑀘𑀺 𑀅𑀚𑁆𑀛𑀢𑁆𑀢𑀯𑀢𑁆𑀣𑀼𑀓𑀸 𑀢𑀡𑁆𑀳𑀸 𑀘 𑀤𑀺𑀝𑁆𑀞𑀺 𑀘, 𑀅𑀬𑀁 𑀅𑀦𑁆𑀢𑁄𑀚𑀝𑀸𑁇 𑀬𑀸 𑀓𑀸𑀘𑀺 𑀩𑀸𑀳𑀺𑀭𑀯𑀢𑁆𑀣𑀼𑀓𑀸 𑀢𑀡𑁆𑀳𑀸 𑀘 𑀤𑀺𑀝𑁆𑀞𑀺 𑀘, 𑀅𑀬𑀁 𑀩𑀳𑀺𑀚𑀝𑀸𑁇

474\. 𑀬𑀣𑀸 𑀤𑁂𑀯𑀢𑀸 𑀪𑀕𑀯𑀦𑁆𑀢𑀁 𑀧𑀼𑀘𑁆𑀙𑀢𑀺 “𑀘𑀢𑀼𑀘𑀓𑁆𑀓𑀁 𑀦𑀯𑀤𑁆𑀯𑀸𑀭𑀦𑁆”𑀢𑀺 𑀕𑀸𑀣𑀸𑁇 𑀢𑀢𑁆𑀣 𑀪𑀕𑀯𑀸 𑀯𑀺𑀲𑀚𑁆𑀚𑁂𑀢𑀺 “𑀙𑁂𑀢𑁆𑀯𑀸 𑀦𑀤𑁆𑀥𑀺𑀁 𑀯𑀭𑀢𑁆𑀢𑀁 𑀘𑀸”𑀢𑀺 𑀕𑀸𑀣𑀸, 𑀇𑀤𑀁 𑀪𑀕𑀯𑀸 𑀤𑀼𑀓𑁆𑀔𑀦𑀺𑀭𑁄𑀥𑀕𑀸𑀫𑀺𑀦𑀺𑀁 𑀧𑀝𑀺𑀧𑀤𑀁 𑀯𑀺𑀲𑀚𑁆𑀚𑁂𑀢𑀺𑁇 𑀇𑀫𑀸𑀬 𑀯𑀺𑀲𑀚𑁆𑀚𑀦𑀸𑀬 𑀪𑀕𑀯𑀸 𑀅𑀦𑀼𑀫𑀻𑀬𑀢𑀺 𑀓𑀺𑀮𑁂𑀲𑁂 𑀏𑀢𑁆𑀣 𑀧𑀼𑀭𑀺𑀫𑀸𑀬 𑀕𑀸𑀣𑀸𑀬 𑀦𑀺𑀤𑁆𑀤𑀺𑀲𑀺𑀢𑀩𑁆𑀩𑁂𑀦𑁇 𑀢𑀁 𑀳𑀺 𑀘𑀢𑀼𑀘𑀓𑁆𑀓𑀦𑁆𑀢𑀺 𑀘𑀢𑁆𑀢𑀸𑀭𑁄 𑀯𑀸 𑀳𑀢𑁆𑀣𑀧𑀸𑀤𑀸𑁇 𑀦𑀯𑀤𑁆𑀯𑀸𑀭𑀦𑁆𑀢𑀺 𑀦𑀯 𑀯𑀡𑀫𑀼𑀔𑀸𑀦𑀺𑁇 𑀬𑀣𑀸 𑀘𑀢𑀼𑀘𑀓𑁆𑀓𑀦𑁆𑀢𑀺 𑀘𑀢𑁆𑀢𑀸𑀭𑁄 𑀉𑀧𑀸𑀤𑀸𑀦𑀸, 𑀉𑀧𑀸𑀤𑀸𑀦𑀧𑁆𑀧𑀘𑁆𑀘𑀬𑀸 𑀪𑀯𑁄, 𑀉𑀧𑀸𑀤𑀸𑀦𑀦𑀺𑀭𑁄𑀥𑀸 𑀪𑀯𑀦𑀺𑀭𑁄𑀥𑁄𑁇 𑀦𑀯𑀤𑁆𑀯𑀸𑀭𑀦𑁆𑀢𑀺 𑀦𑀯 𑀫𑀸𑀦𑀯𑀺𑀥𑀸, 𑀫𑀸𑀦𑀚𑀸𑀢𑀺𑀓𑀸𑀬 𑀳𑀺 𑀤𑀼𑀓𑁆𑀔𑀁 𑀲𑁂𑀬𑁆𑀬𑁂𑀦𑀫𑁆𑀳𑀺 𑀧𑀭𑀲𑁄 𑀢𑀻𑀡𑀺 𑀢𑀺𑀓𑀸𑀦𑀺 𑀧𑀼𑀡𑁆𑀡𑀁𑁇 𑀢𑀺𑀓𑁂𑀦 𑀲𑀁𑀬𑀼𑀢𑁆𑀢𑀁 𑀳𑀺 𑀧𑀜𑁆𑀘𑀓𑀸𑀫𑀕𑀼𑀡𑀺𑀓𑁄 𑀭𑀸𑀕𑁄𑁇 𑀢𑀢𑁆𑀣 𑀦𑀤𑁆𑀥𑀻𑀢𑀺 𑀢𑀡𑁆𑀳𑀸 𑀯𑀺𑀲𑀚𑁆𑀚𑀻𑀬𑀢𑀺𑁇 𑀯𑀭𑀢𑁆𑀢𑀦𑁆𑀢𑀺 𑀫𑀸𑀦𑀁 𑀯𑀺𑀲𑀚𑁆𑀚𑁂𑀢𑀺, 𑀇𑀘𑁆𑀙𑀸 𑀮𑁄𑀪𑁄 𑀘 𑀧𑀸𑀧𑀓𑁄𑀢𑀺 𑀧𑀜𑁆𑀘𑀓𑀸𑀫𑀕𑀼𑀡𑀺𑀓𑁄 𑀭𑀸𑀕𑁄𑁇 𑀢𑀢𑁆𑀣 𑀯𑀺𑀲𑀫𑀮𑁄𑀪𑁄 𑀧𑀸𑀧𑀓𑁄𑀢𑀺 𑀦𑀺𑀤𑁆𑀤𑀺𑀲𑀺𑀬𑀢𑀺 𑀲𑀫𑀽𑀮𑀢𑀡𑁆𑀳𑀦𑁆𑀢𑀺𑁇 𑀅𑀜𑁆𑀜𑀸𑀡𑀫𑀽𑀮𑀓𑀸 𑀢𑀡𑁆𑀳𑀸𑀢𑀺 𑀅𑀜𑁆𑀜𑀸𑀡𑀫𑀽𑀮𑀓𑀸 𑀢𑀡𑁆𑀳𑀸, 𑀢𑀡𑁆𑀳𑀸𑀬 𑀘 𑀤𑀺𑀝𑁆𑀞𑀺𑀬𑀸 𑀘 𑀧𑀳𑀸𑀦𑀁𑁇 𑀬𑁂 𑀘 𑀧𑀼𑀦 𑀅𑀜𑁆𑀜𑁂𑀧𑀺 𑀓𑁂𑀘𑀺 𑀘𑀢𑀼𑀘𑀓𑁆𑀓𑀬𑁄𑀕𑁂𑀦 𑀢𑁂𑀦𑁂𑀯 𑀓𑀸𑀭𑀡𑁂𑀦 𑀘 𑀬𑀼𑀚𑁆𑀚𑀦𑁆𑀢𑀺, 𑀲𑀁𑀲𑀸𑀭𑀕𑀸𑀫𑀺𑀦𑁄 𑀥𑀫𑁆𑀫𑀸 𑀲𑀩𑁆𑀩𑁂 𑀦𑀺𑀤𑁆𑀤𑀺𑀲𑀺𑀢𑀩𑁆𑀩𑀸𑁇 𑀢𑀢𑁆𑀣𑀸𑀬𑀁 𑀕𑀸𑀣𑀸 𑀯𑀺𑀲𑀚𑁆𑀚𑀦𑀸 𑀧𑀼𑀘𑁆𑀙𑀸𑀬 𑀘 𑀯𑀺𑀲𑀚𑁆𑀚𑀦𑀸𑀬 𑀲𑀫𑁂𑀢𑀺𑁇 𑀬𑀁 𑀬𑀤𑀺 𑀲𑀦𑁆𑀤𑁂𑀦 𑀅𑀣 𑀲𑀳 𑀩𑁆𑀬𑀸𑀓𑀭𑀡𑁂𑀦 𑀅𑀦𑀼𑀕𑀻𑀢𑀺𑀬𑀁 𑀘 𑀲𑁄 𑀯𑀺𑀘𑀬𑁄𑀢𑀺 𑀪𑀕𑀯𑀸 𑀬𑀢𑁆𑀢𑀓𑀸𑀦𑀺 𑀧𑀤𑀸𑀦𑀺 𑀦𑀺𑀓𑁆𑀔𑀺𑀧𑀢𑀺, 𑀢𑀢𑁆𑀢𑀓𑁂𑀳𑀺 𑀅𑀦𑀼𑀕𑀸𑀬𑀢𑀺𑁇

(46.)

475\. 𑀅𑀝𑁆𑀞𑀳𑀺, 𑀪𑀺𑀓𑁆𑀔𑀯𑁂, 𑀅𑀗𑁆𑀕𑁂𑀳𑀺 𑀲𑀫𑀦𑁆𑀦𑀸𑀕𑀢𑁄 𑀪𑀺𑀓𑁆𑀔𑀼 𑀤𑀽𑀢𑁂𑀬𑁆𑀬𑀁 𑀕𑀦𑁆𑀢𑀼𑀫𑀭𑀳𑀢𑀺𑁇 𑀇𑀫𑀸𑀦𑀺 𑀅𑀝𑁆𑀞 𑀧𑀤𑀸𑀦𑀺 𑀦𑀺𑀓𑁆𑀔𑀺𑀢𑁆𑀢𑀸𑀦𑀺𑁇 𑀙𑀳𑀺 𑀧𑀤𑁂𑀳𑀺 𑀪𑀕𑀯𑀸 𑀅𑀦𑀼𑀕𑀸𑀬𑀢𑀺𑁇

476\. _“𑀬𑁄 𑀯𑁂 𑀦 𑀩𑁆𑀬𑀣𑀢𑀺 𑀧𑀢𑁆𑀯𑀸,_  
_𑀧𑀭𑀺𑀲𑀁 𑀉𑀕𑁆𑀕𑀯𑀸𑀤𑀺𑀦𑀺𑀁;_  
_𑀦 𑀘 𑀳𑀸𑀧𑁂𑀢𑀺 𑀯𑀘𑀦𑀁,_  
_𑀦 𑀘 𑀙𑀸𑀤𑁂𑀢𑀺 𑀲𑀸𑀲𑀦𑀁𑁇_  


477\. _𑀅𑀲𑀦𑁆𑀤𑀺𑀤𑁆𑀥𑀺𑀁 𑀘 𑀪𑀡𑀢𑀺,_  
_𑀧𑀼𑀘𑁆𑀙𑀺𑀢𑁄 𑀦 𑀘 𑀓𑀼𑀧𑁆𑀧𑀢𑀺;_  
_𑀲 𑀯𑁂 𑀢𑀸𑀤𑀺𑀲𑀓𑁄 𑀪𑀺𑀓𑁆𑀔𑀼,_  
_𑀤𑀽𑀢𑁂𑀬𑁆𑀬𑀁 𑀕𑀦𑁆𑀢𑀼𑀫𑀭𑀳𑀢𑀻”𑀢𑀺𑁇_  


478\. 𑀢𑀢𑁆𑀣 𑀧𑀦 𑀪𑀕𑀯𑀸 𑀬𑀢𑁆𑀢𑀓𑀸𑀦𑀺 𑀧𑀤𑀸𑀦𑀺 𑀦𑀺𑀓𑁆𑀔𑀺𑀧𑀢𑀺, 𑀢𑀢𑁆𑀢𑀓𑁂𑀳𑀺 𑀅𑀦𑀼𑀕𑀸𑀬𑀢𑀺𑁇 𑀲𑀢𑁆𑀢𑀳𑀺, 𑀪𑀺𑀓𑁆𑀔𑀯𑁂, 𑀅𑀗𑁆𑀕𑁂𑀳𑀺 𑀲𑀫𑀦𑁆𑀦𑀸𑀕𑀢𑁄 𑀓𑀮𑁆𑀬𑀸𑀡𑀫𑀺𑀢𑁆𑀢𑁄 𑀧𑀺𑀬𑁄 𑀕𑀭𑀼𑀪𑀸𑀯𑀦𑀻𑀬𑁄𑀢𑀺 𑀯𑀺𑀢𑁆𑀣𑀸𑀭𑁂𑀦, 𑀇𑀤𑀁 𑀪𑀕𑀯𑀸 𑀲𑀢𑁆𑀢𑀳𑀺 𑀧𑀤𑁂𑀳𑀺 𑀅𑀦𑀼𑀕𑀸𑀬𑀢𑀺𑁇 𑀇𑀢𑀺 𑀩𑀳𑀼𑀲𑁆𑀲𑀼𑀢𑀯𑀸 𑀅𑀦𑀼𑀕𑀸𑀬𑀢𑀺, 𑀅𑀧𑁆𑀧𑀢𑀭𑀓𑀣𑀁 𑀧𑀤𑀁 𑀯𑀸 𑀦𑀺𑀓𑁆𑀔𑁂𑀧𑁄, 𑀩𑀳𑀼𑀲𑁆𑀲𑀼𑀢𑀯𑀸 𑀦𑀯 𑀧𑀤𑀸𑀦𑀺 𑀦𑀺𑀓𑁆𑀔𑁂𑀧𑁄, 𑀅𑀧𑁆𑀧𑀢𑀭𑀺𑀓𑀸 𑀅𑀦𑀼𑀕𑀻𑀢𑀺𑀬𑀸 𑀩𑀳𑀼𑀢𑀭𑀺𑀓𑀸 𑀅𑀦𑀼𑀕𑀸𑀬𑀢𑀺𑁇 𑀅𑀬𑀁 𑀯𑀼𑀘𑁆𑀘𑀢𑀺 𑀢𑁂 𑀅𑀦𑀼𑀕𑀻𑀢𑀺 𑀘 𑀯𑀺𑀘𑀬𑁄, 𑀅𑀬𑀁 𑀯𑀺𑀘𑀬𑁄 𑀦𑀸𑀫 𑀳𑀸𑀭𑁄𑁇 (𑁨)

479\. 𑀢𑀢𑁆𑀣 𑀓𑀢𑀫𑁄 **𑀬𑀼𑀢𑁆𑀢𑀺𑀳𑀸𑀭𑁄**?

480\. _“𑀲𑀩𑁆𑀩𑁂𑀲𑀁 𑀳𑀸𑀭𑀸𑀦𑀁,_  
_𑀬𑀸 𑀪𑀽𑀫𑀻 𑀬𑁄 𑀘 𑀕𑁄𑀘𑀭𑁄 𑀢𑁂𑀲𑀁;_  
_𑀬𑀼𑀢𑁆𑀢𑀸𑀬𑀼𑀢𑁆𑀢𑀺 𑀧𑀭𑀺𑀓𑁆𑀔𑀸,_  
_𑀳𑀸𑀭𑁄 𑀬𑀼𑀢𑁆𑀢𑀻𑀢𑀺 𑀦𑀺𑀤𑁆𑀤𑀺𑀝𑁆𑀞𑁄”𑁇_  


481\. 𑀳𑀸𑀭𑀸𑀦𑀁 𑀲𑁄𑀍𑀅𑀲𑀦𑁆𑀦𑀁 𑀬𑀣𑀸 𑀤𑁂𑀲𑀦𑀸 𑀬𑀣𑀸 𑀯𑀺𑀘𑀬𑁄 𑀬𑁄 𑀘 𑀦𑀺𑀤𑁆𑀤𑀺𑀲𑀺𑀬𑀢𑀺, 𑀅𑀬𑀁 𑀦𑀺𑀤𑁆𑀤𑁂𑀲𑁄𑁇 𑀅𑀬𑀁 𑀧𑀼𑀘𑁆𑀙𑀸 𑀲𑀼𑀢𑁆𑀢𑁂𑀲𑀼 𑀦 𑀬𑀼𑀚𑁆𑀚𑀢𑀻𑀢𑀺 𑀬𑀸 𑀢𑀢𑁆𑀣 𑀯𑀻𑀫𑀁𑀲𑀸, 𑀅𑀬𑀁 𑀬𑀼𑀢𑁆𑀢𑀺𑁇

482\. 𑀬𑀣𑀸 𑀳𑀺 𑀲𑀳𑁂𑀢𑀽 𑀲𑀧𑁆𑀧𑀘𑁆𑀘𑀬𑀸 𑀲𑀢𑁆𑀢𑀸 𑀲𑀗𑁆𑀓𑀺𑀮𑀺𑀲𑁆𑀲𑀦𑁆𑀢𑀺, 𑀅𑀢𑁆𑀣𑀺 𑀳𑁂𑀢𑀼 𑀅𑀢𑁆𑀣𑀺 𑀧𑀘𑁆𑀘𑀬𑁄 𑀲𑀢𑁆𑀢𑀸𑀦𑀁 𑀲𑀁𑀓𑀺𑀮𑁂𑀲𑀸𑀬, 𑀲𑀳𑁂𑀢𑀽 𑀲𑀧𑁆𑀧𑀘𑁆𑀘𑀬𑀸 𑀲𑀢𑁆𑀢𑀸 𑀯𑀺𑀲𑀼𑀚𑁆𑀛𑀦𑁆𑀢𑀺, 𑀅𑀢𑁆𑀣𑀺 𑀳𑁂𑀢𑀼 𑀅𑀢𑁆𑀣𑀺 𑀧𑀘𑁆𑀘𑀬𑁄 𑀲𑀢𑁆𑀢𑀸𑀦𑀁 𑀯𑀺𑀲𑀼𑀤𑁆𑀥𑀺𑀬𑀸𑁇 𑀲𑀻𑀮𑀯𑀢𑀸, 𑀆𑀦𑀦𑁆𑀤, 𑀧𑀼𑀕𑁆𑀕𑀮𑁂𑀦 𑀦 𑀯𑁂𑀬𑁆𑀬𑀸𑀓𑀭𑀡𑀺𑀬𑀸 𑀓𑀺𑀦𑁆𑀢𑀺 𑀫𑁂 𑀯𑀺𑀧𑁆𑀧𑀝𑀺𑀲𑀸𑀭𑁄 𑀉𑀧𑁆𑀧𑀸𑀤𑁂𑀬𑁆𑀬…𑀧𑁂…  𑀅𑀩𑁆𑀬𑀸𑀓𑀭𑀡𑀁 𑀓𑀢𑁆𑀢𑀩𑁆𑀩𑀁, 𑀅𑀬𑀁 𑀯𑀺𑀲𑀼𑀤𑁆𑀥𑀺𑀬𑀸 𑀫𑀕𑁆𑀕𑁄𑁇 𑀢𑀲𑁆𑀲 𑀳𑁂𑀢𑀼 𑀓𑁄 𑀧𑀘𑁆𑀘𑀬𑁄, 𑀲𑀻𑀮𑀓𑁆𑀔𑀦𑁆𑀥𑀲𑁆𑀲 𑀘𑀢𑁆𑀢𑀸𑀭𑀺 𑀘𑀢𑁆𑀢𑀸𑀭𑀺 𑀳𑁂𑀢𑀼 𑀘 𑀧𑀘𑁆𑀘𑀬𑁄 𑀘𑁇 𑀲𑀧𑁆𑀧𑀼𑀭𑀺𑀲𑀲𑀁𑀲𑁂𑀯𑁄 𑀬𑁄 𑀘 𑀧𑀢𑀺𑀭𑀽𑀧𑀤𑁂𑀲𑀯𑀸𑀲𑁄 𑀘, 𑀅𑀬𑀁 𑀉𑀧𑀸𑀤𑀸𑀧𑀘𑁆𑀘𑀬𑀢𑀸 𑀲𑀧𑁆𑀧𑀘𑁆𑀘𑀬𑁄𑁇 𑀬𑀁 𑀧𑁄𑀭𑀸𑀡𑀓𑀫𑁆𑀫𑀁 𑀅𑀲𑁆𑀲 𑀯𑀺𑀧𑀸𑀓𑁄 𑀧𑀘𑁆𑀘𑀬𑁄, 𑀢𑀸𑀬 𑀧𑀘𑁆𑀘𑀬𑀸𑀬 𑀅𑀢𑁆𑀢𑀲𑀫𑁆𑀫𑀸𑀧𑀡𑀺𑀥𑀺, 𑀅𑀬𑀁 𑀳𑁂𑀢𑀼𑁇 𑀇𑀢𑀺 𑀲𑀻𑀮𑀓𑁆𑀔𑀦𑁆𑀥𑁄 𑀲𑀳𑁂𑀢𑀼 𑀲𑀧𑁆𑀧𑀘𑁆𑀘𑀬𑁄𑀢𑀺 𑀇𑀤𑀁 𑀮𑁄𑀓𑀺𑀓𑀁 𑀲𑀻𑀮𑀁𑁇

483\. 𑀬𑀁 𑀧𑀦 𑀮𑁄𑀓𑀼𑀢𑁆𑀢𑀭𑀁 𑀲𑀻𑀮𑀁, 𑀢𑀲𑁆𑀲 𑀢𑀻𑀡𑀺 𑀇𑀦𑁆𑀤𑁆𑀭𑀺𑀬𑀸𑀦𑀺 𑀧𑀘𑁆𑀘𑀬𑁄—  𑀲𑀤𑁆𑀥𑀺𑀦𑁆𑀤𑁆𑀭𑀺𑀬𑀁 𑀯𑀻𑀭𑀺𑀬𑀺𑀦𑁆𑀤𑁆𑀭𑀺𑀬𑀁 𑀲𑀫𑀸𑀥𑀺𑀦𑁆𑀤𑁆𑀭𑀺𑀬𑀁—  𑀅𑀬𑀁 𑀧𑀘𑁆𑀘𑀬𑁄𑁇 𑀲𑀢𑀺𑀦𑁆𑀤𑁆𑀭𑀺𑀬𑀜𑁆𑀘 𑀧𑀜𑁆𑀜𑀺𑀦𑁆𑀤𑁆𑀭𑀺𑀬𑀜𑁆𑀘 𑀳𑁂𑀢𑀼𑁇 𑀧𑀜𑁆𑀜𑀸𑀬 𑀦𑀺𑀩𑁆𑀩𑁂𑀥𑀕𑀸𑀫𑀺𑀦𑀺𑀬𑀸, 𑀬𑀁 𑀲𑀻𑀮𑀁 𑀚𑀸𑀬𑀢𑀺𑁇 𑀲𑁄𑀢𑀸𑀧𑀦𑁆𑀦𑀲𑁆𑀲 𑀘 𑀲𑀻𑀮𑀁 𑀢𑁂𑀦𑀸𑀬𑀁 𑀳𑁂𑀢𑀼 𑀅𑀬𑀁 𑀧𑀘𑁆𑀘𑀬𑁄𑁇 𑀬𑀁 𑀧𑀼𑀦 𑀲𑀫𑀸𑀥𑀺𑀦𑁄 𑀧𑀲𑁆𑀲𑀤𑁆𑀥𑀺 𑀘 𑀧𑀻𑀢𑀺 𑀘 𑀧𑀸𑀫𑁄𑀚𑁆𑀚𑀁 𑀧𑀘𑁆𑀘𑀬𑁄𑁇 𑀬𑀁 𑀲𑀼𑀔𑀁 𑀳𑁂𑀢𑀼 𑀢𑁂𑀦 𑀲𑀫𑀸𑀥𑀺𑀓𑁆𑀔𑀦𑁆𑀥𑁄 𑀲𑀳𑁂𑀢𑀼 𑀲𑀧𑁆𑀧𑀘𑁆𑀘𑀬𑁄𑁇 𑀬𑀁 𑀲𑀫𑀸𑀳𑀺𑀢𑁄 𑀬𑀣𑀸𑀪𑀽𑀢𑀁 𑀧𑀚𑀸𑀦𑀸𑀢𑀺, 𑀅𑀬𑀁 𑀧𑀜𑁆𑀜𑀸𑁇 𑀢𑀲𑁆𑀲 𑀧𑀭𑀢𑁄𑀖𑁄𑀲𑁄 𑀅𑀚𑁆𑀛𑀢𑁆𑀢𑀁 𑀘 𑀬𑁄𑀦𑀺𑀲𑁄 𑀫𑀦𑀲𑀺𑀓𑀸𑀭𑁄 𑀳𑁂𑀢𑀼 𑀘 𑀧𑀘𑁆𑀘𑀬𑁄 𑀘, 𑀇𑀢𑀺 𑀇𑀫𑁂 𑀢𑀬𑁄 𑀔𑀦𑁆𑀥𑀸 𑀲𑀳𑁂𑀢𑀽 𑀲𑀧𑁆𑀧𑀘𑁆𑀘𑀬𑀸 𑀏𑀯𑀁 𑀲𑀢𑁆𑀢 𑀧𑀜𑁆𑀜𑀸𑁇 𑀲𑀢𑁆𑀢𑀩𑁆𑀬𑀸𑀓𑀭𑀡𑀻𑀲𑀼 𑀘 𑀲𑀼𑀢𑁆𑀢𑁂𑀲𑀼 𑀦 𑀬𑀼𑀚𑁆𑀚𑀢𑀺𑁇 𑀅𑀬𑀁 𑀬𑀼𑀢𑁆𑀢𑀺𑀳𑀸𑀭𑁄𑁇 (𑁩) 𑀲𑁄 𑀘𑀢𑀽𑀲𑀼 𑀫𑀳𑀸𑀧𑀤𑁂𑀲𑁂𑀲𑀼 𑀤𑀝𑁆𑀞𑀩𑁆𑀩𑁄𑁇

(47.)

484\. 𑀢𑀢𑁆𑀣 𑀓𑀢𑀫𑀁 **𑀧𑀤𑀝𑁆𑀞𑀸𑀦𑀁**?

485\. _“𑀥𑀫𑁆𑀫𑀁 𑀤𑁂𑀲𑁂𑀢𑀺 𑀚𑀺𑀦𑁄,_  
_𑀢𑀲𑁆𑀲 𑀘 𑀥𑀫𑁆𑀫𑀲𑁆𑀲 𑀬𑀁 𑀧𑀤𑀝𑁆𑀞𑀸𑀦𑀁;_  
_𑀇𑀢𑀺 𑀬𑀸𑀯 𑀲𑀩𑁆𑀩𑀥𑀫𑁆𑀫𑀸,_  
_𑀏𑀲𑁄 𑀳𑀸𑀭𑁄 𑀧𑀤𑀝𑁆𑀞𑀸𑀦𑁄”𑁇_  


486\. 𑀢𑀢𑁆𑀣 𑀧𑀜𑁆𑀘 𑀓𑀸𑀫𑀕𑀼𑀡𑀸 𑀓𑀸𑀫𑀭𑀸𑀕𑀲𑁆𑀲 𑀧𑀤𑀝𑁆𑀞𑀸𑀦𑀁𑁇 𑀬𑁂𑀲𑀁 𑀓𑁂𑀲𑀜𑁆𑀘𑀺 𑀓𑀸𑀫𑀭𑀸𑀕𑁄 𑀉𑀧𑁆𑀧𑀚𑁆𑀚𑀢𑀺 𑀉𑀧𑁆𑀧𑀦𑁆𑀦𑁄 𑀯𑀸 𑀉𑀧𑁆𑀧𑀚𑁆𑀚𑀺𑀲𑁆𑀲𑀢𑀺 𑀯𑀸, 𑀏𑀢𑁂𑀲𑀼 𑀬𑁂𑀧𑀺 𑀧𑀜𑁆𑀘𑀲𑀼 𑀭𑀽𑀧𑁂𑀲𑀼 𑀆𑀬𑀢𑀦𑁂𑀲𑀼 𑀦𑀸𑀜𑁆𑀜𑀢𑁆𑀭 𑀏𑀢𑁂𑀳𑀺 𑀓𑀸𑀫𑀭𑀸𑀕𑀲𑁆𑀲 𑀧𑀤𑀝𑁆𑀞𑀸𑀦𑀦𑁆𑀢𑀺𑁇 𑀯𑀼𑀘𑁆𑀘𑀢𑁂, 𑀢𑁂𑀦 𑀧𑀜𑁆𑀘 𑀓𑀸𑀫𑀕𑀼𑀡𑀸 𑀓𑀸𑀫𑀭𑀸𑀕𑀲𑁆𑀲 𑀧𑀤𑀝𑁆𑀞𑀸𑀦𑀁𑁇 𑀧𑀜𑁆𑀘𑀺𑀦𑁆𑀤𑁆𑀭𑀺𑀬𑀸𑀦𑀺 𑀭𑀽𑀧𑀭𑀸𑀕𑀲𑁆𑀲 𑀧𑀤𑀝𑁆𑀞𑀸𑀦𑀁𑁇 𑀫𑀦𑀺𑀦𑁆𑀤𑁆𑀭𑀺𑀬𑀁 𑀪𑀯𑀭𑀸𑀕𑀲𑁆𑀲 𑀧𑀤𑀝𑁆𑀞𑀸𑀦𑀁𑁇 𑀧𑀜𑁆𑀘𑀓𑁆𑀔𑀦𑁆𑀥𑀸 𑀲𑀓𑁆𑀓𑀸𑀬𑀤𑀺𑀝𑁆𑀞𑀺𑀬𑀸 𑀧𑀤𑀝𑁆𑀞𑀸𑀦𑀁𑁇 𑀏𑀓𑀲𑀝𑁆𑀞𑀺 𑀤𑀺𑀝𑁆𑀞𑀺𑀕𑀢𑀸𑀦𑀺 𑀤𑀺𑀝𑁆𑀞𑀺𑀭𑀸𑀕𑀲𑁆𑀲 𑀧𑀤𑀝𑁆𑀞𑀸𑀦𑀁𑁇 𑀓𑀸𑀫𑀥𑀸𑀢𑀼 𑀓𑀸𑀫𑀭𑀸𑀕𑀲𑁆𑀲 𑀧𑀤𑀝𑁆𑀞𑀸𑀦𑀁𑁇 𑀅𑀭𑀽𑀧𑀥𑀸𑀢𑀼 𑀅𑀭𑀽𑀧𑀭𑀸𑀕𑀲𑁆𑀲 𑀧𑀤𑀝𑁆𑀞𑀸𑀦𑀁𑁇 𑀲𑀼𑀔𑀲𑀜𑁆𑀜𑀸 𑀓𑀸𑀫𑀭𑀸𑀕𑀲𑁆𑀲 𑀧𑀤𑀝𑁆𑀞𑀸𑀦𑀁𑁇 𑀩𑁆𑀬𑀸𑀧𑀸𑀤𑀲𑀜𑁆𑀜𑀸 𑀩𑁆𑀬𑀸𑀧𑀸𑀤𑀲𑁆𑀲 𑀧𑀤𑀝𑁆𑀞𑀸𑀦𑀁𑁇 𑀅𑀲𑀫𑁆𑀧𑀚𑀜𑁆𑀜𑀢𑀸 𑀲𑀫𑁆𑀫𑁄𑀳𑀲𑁆𑀲 𑀧𑀤𑀝𑁆𑀞𑀸𑀦𑀁𑁇 𑀦𑀯 𑀆𑀖𑀸𑀢𑀯𑀢𑁆𑀣𑀽𑀦𑀺 𑀩𑁆𑀬𑀸𑀧𑀸𑀤𑀲𑁆𑀲 𑀧𑀤𑀝𑁆𑀞𑀸𑀦𑀁𑁇 𑀦𑀯𑀯𑀺𑀥𑀁 𑀫𑀸𑀦𑀁 𑀫𑀸𑀦𑀲𑁆𑀲 𑀧𑀤𑀝𑁆𑀞𑀸𑀦𑀁𑁇 𑀲𑀼𑀔𑀸 𑀯𑁂𑀤𑀦𑀸 𑀭𑀸𑀕𑀸𑀦𑀼𑀲𑀬𑀲𑁆𑀲 𑀧𑀤𑀝𑁆𑀞𑀸𑀦𑀁𑁇 𑀤𑀼𑀓𑁆𑀔𑀸 𑀯𑁂𑀤𑀦𑀸 𑀧𑀝𑀺𑀖𑀸𑀦𑀼𑀲𑀬𑀲𑁆𑀲 𑀧𑀤𑀝𑁆𑀞𑀸𑀦𑀁𑁇 𑀅𑀤𑀼𑀓𑁆𑀔𑀫𑀲𑀼𑀔𑀸 𑀯𑁂𑀤𑀦𑀸 𑀅𑀯𑀺𑀚𑁆𑀚𑀸𑀦𑀼𑀲𑀬𑀲𑁆𑀲 𑀧𑀤𑀝𑁆𑀞𑀸𑀦𑀁𑁇 𑀅𑀢𑁆𑀢𑀯𑀸𑀤𑀼𑀧𑀸𑀤𑀸𑀦𑀜𑁆𑀘 𑀫𑀼𑀲𑀸𑀯𑀸𑀤𑁄 𑀘 𑀮𑁄𑀪𑀲𑁆𑀲 𑀧𑀤𑀝𑁆𑀞𑀸𑀦𑀁𑁇 𑀧𑀸𑀡𑀸𑀢𑀺𑀧𑀸𑀢𑁄 𑀘 𑀧𑀺𑀲𑀼𑀡𑀯𑀸𑀘𑀸 𑀘 𑀨𑀭𑀼𑀲𑀯𑀸𑀘𑀸 𑀘 𑀩𑁆𑀬𑀸𑀧𑀸𑀤𑀲𑁆𑀲 𑀧𑀤𑀝𑁆𑀞𑀸𑀦𑀁𑁇 𑀫𑀺𑀘𑁆𑀙𑀢𑁆𑀢𑀜𑁆𑀘 𑀲𑀫𑁆𑀨𑀧𑁆𑀧𑀮𑀸𑀧𑁄 𑀘 𑀫𑁄𑀳𑀲𑁆𑀲 𑀧𑀤𑀝𑁆𑀞𑀸𑀦𑀁𑁇 𑀪𑀯𑀁 𑀪𑁄𑀕𑀜𑁆𑀘 𑀯𑁄𑀓𑀸𑀭𑁄 𑀅𑀳𑀗𑁆𑀓𑀸𑀭𑀲𑁆𑀲 𑀧𑀤𑀝𑁆𑀞𑀸𑀦𑀁𑁇 𑀩𑀸𑀳𑀺𑀭𑀸𑀦𑀁 𑀧𑀭𑀺𑀕𑁆𑀕𑀳𑁄 𑀫𑀫𑀗𑁆𑀓𑀸𑀭𑀲𑁆𑀲 𑀧𑀤𑀝𑁆𑀞𑀸𑀦𑀁𑁇 𑀓𑀸𑀬𑀲𑁆𑀲 𑀲𑀗𑁆𑀕𑀁 𑀤𑀺𑀝𑁆𑀞𑀺𑀬𑀸 𑀧𑀤𑀝𑁆𑀞𑀸𑀦𑀁𑁇 𑀓𑀸𑀬𑀺𑀓𑀤𑁄𑀲𑁄 𑀤𑁄𑀲𑀲𑁆𑀲 𑀧𑀤𑀝𑁆𑀞𑀸𑀦𑀁𑁇 𑀓𑀸𑀬𑀺𑀓𑀓𑀸𑀲𑀸𑀯𑁄 𑀮𑁄𑀪𑀲𑁆𑀲 𑀧𑀤𑀝𑁆𑀞𑀸𑀦𑀁𑁇 𑀬𑁄 𑀬𑁄 𑀯𑀸 𑀧𑀦 𑀥𑀫𑁆𑀫𑁄 𑀬𑁂𑀦 𑀬𑁂𑀦 𑀆𑀭𑀫𑁆𑀫𑀡𑁂𑀦 𑀉𑀧𑁆𑀧𑀚𑁆𑀚𑀢𑀺 𑀲𑀘𑁆𑀘𑀸𑀥𑀺𑀝𑁆𑀞𑀸𑀦𑁂𑀦 𑀯𑀸 𑀥𑀫𑁆𑀫𑀸𑀥𑀺𑀝𑁆𑀞𑀸𑀦𑁂𑀦 𑀯𑀸 𑀅𑀦𑀼𑀲𑀬𑀦𑁂𑀦 𑀯𑀸, 𑀲𑁄 𑀥𑀫𑁆𑀫𑁄 𑀢𑀲𑁆𑀲 𑀧𑀤𑀝𑁆𑀞𑀸𑀦𑀁𑁇 𑀢𑁂𑀦 𑀲𑀸𑀭𑀫𑁆𑀫𑀡𑁂𑀦 𑀲𑁄 𑀥𑀫𑁆𑀫𑁄 𑀉𑀧𑁆𑀧𑀚𑁆𑀚𑀢𑀺𑁇

487\. 𑀬𑀣𑀸 𑀫𑀦𑀼𑀲𑁆𑀲𑁄 𑀧𑀼𑀭𑀺𑀫𑀲𑁆𑀲 𑀧𑀤𑀲𑁆𑀲 𑀧𑀤𑀝𑁆𑀞𑀸𑀦𑀁 𑀅𑀮𑀪𑀦𑁆𑀢𑁄 𑀤𑀼𑀢𑀺𑀬𑀁 𑀧𑀤𑀁 𑀉𑀤𑁆𑀥𑀭𑀢𑀺, 𑀲𑁄 𑀧𑀘𑁆𑀙𑀸𑀦𑀼𑀧𑀤𑀁 𑀲𑀁𑀳𑀭𑀢𑀺𑁇 𑀬𑀤𑀺 𑀧𑀦 𑀬𑁄 𑀦 𑀤𑀼𑀢𑀺𑀬𑀧𑀤𑀲𑁆𑀲 𑀧𑀤𑀝𑁆𑀞𑀸𑀦𑀁 𑀮𑀪𑀢𑀺, 𑀅𑀧𑀭𑀁 𑀧𑀤𑀁 𑀉𑀤𑁆𑀥𑀭𑀢𑀺𑁇 𑀢𑀲𑁆𑀲 𑀬𑁄 𑀘𑁂𑀲𑁄 𑀧𑀘𑁆𑀘𑀬𑁄 𑀪𑀯𑀢𑀺𑁇 𑀏𑀯𑀁 𑀥𑀫𑁆𑀫𑁄 𑀓𑀼𑀲𑀮𑁄 𑀯𑀸 𑀅𑀓𑀼𑀲𑀮𑁄 𑀯𑀸 𑀅𑀩𑁆𑀬𑀸𑀓𑀢𑁄 𑀯𑀸 𑀧𑀤𑀝𑁆𑀞𑀸𑀦𑀁 𑀅𑀮𑀪𑀦𑁆𑀢𑁄 𑀦 𑀧𑀯𑀢𑁆𑀢𑀢𑀺𑁇 𑀬𑀣𑀸 𑀧𑀬𑀼𑀢𑁆𑀢𑀲𑁆𑀲 𑀥𑀫𑁆𑀫𑀲𑁆𑀲 𑀬𑁄𑀦𑀺𑀮𑀸𑀪𑁄, 𑀅𑀬𑀁 𑀯𑀼𑀘𑁆𑀘𑀢𑀺 𑀧𑀤𑀝𑁆𑀞𑀸𑀦𑁄 𑀳𑀸𑀭𑁄𑁇 (𑁪)

(48.)

488\. 𑀢𑀢𑁆𑀣 𑀓𑀢𑀫𑁄 **𑀮𑀓𑁆𑀔𑀡𑁄 𑀳𑀸𑀭𑁄**?

489\. _“𑀯𑀼𑀢𑁆𑀢𑀫𑁆𑀳𑀺 𑀏𑀓𑀥𑀫𑁆𑀫𑁂,_  
_𑀬𑁂 𑀥𑀫𑁆𑀫𑀸 𑀏𑀓𑀮𑀓𑁆𑀔𑀡𑀸 𑀢𑁂𑀦;_  
_𑀲𑀩𑁆𑀩𑁂 𑀪𑀯𑀦𑁆𑀢𑀺 𑀯𑀼𑀢𑁆𑀢𑀸,_  
_𑀲𑁄 𑀳𑀸𑀭𑁄 𑀮𑀓𑁆𑀔𑀡𑁄 𑀦𑀸𑀫”𑁇_  


490\. 𑀬𑁂𑀲𑀜𑁆𑀘 𑀲𑀼𑀲𑀫𑀸𑀭𑀤𑁆𑀥𑀸, 𑀦𑀺𑀘𑁆𑀘𑀁 𑀓𑀸𑀬𑀕𑀢𑀸𑀲𑀢𑀻𑀢𑀺 𑀕𑀸𑀣𑀸𑀬 𑀯𑀼𑀢𑁆𑀢𑀸𑀬 𑀓𑀸𑀬𑀕𑀢𑀸𑀲𑀢𑀺𑀬𑀸 𑀯𑀼𑀢𑁆𑀢𑀸 𑀯𑁂𑀤𑀦𑀸𑀕𑀢𑀸 𑀘𑀺𑀢𑁆𑀢𑀕𑀢𑀸 𑀥𑀫𑁆𑀫𑀕𑀢𑀸 𑀘 𑀲𑀢𑀺 𑀘𑀢𑀼𑀦𑁆𑀦𑀁 𑀲𑀢𑀺𑀧𑀝𑁆𑀞𑀸𑀦𑀸𑀦𑀁 𑀏𑀓𑁂𑀦 𑀲𑀢𑀺𑀧𑀝𑁆𑀞𑀸𑀦𑁂𑀦𑁇 𑀦 𑀳𑀺 𑀘𑀺𑀢𑁆𑀢𑀁 𑀏𑀓𑀲𑁆𑀫𑀺𑀁 𑀯𑀺𑀜𑁆𑀜𑀸𑀡𑀝𑁆𑀞𑀺𑀢𑀺𑀬𑀸 𑀧𑀯𑀢𑁆𑀢𑀢𑀺, 𑀦𑀸𑀦𑀸𑀲𑀼 𑀕𑀢𑀻𑀲𑀼 𑀧𑀯𑀢𑁆𑀢𑀢𑀺, 𑀓𑀸𑀬𑀕𑀢𑀸𑀲𑀢𑀺𑀬𑀸 𑀯𑀼𑀢𑁆𑀢𑀸𑀬 𑀯𑀼𑀢𑁆𑀢𑀸 𑀯𑁂𑀤𑀦𑀸𑀕𑀢𑀸 𑀘𑀺𑀢𑁆𑀢𑀥𑀫𑁆𑀫𑀕𑀢𑀸 𑀘𑁇 𑀦 𑀳𑀺 𑀓𑀸𑀬𑀕𑀢𑀸𑀲𑀢𑀺𑀬𑀸 𑀪𑀸𑀯𑀺𑀢𑀸𑀬 𑀲𑀢𑀺𑀧𑀝𑁆𑀞𑀸𑀦𑀸 𑀘𑀢𑁆𑀢𑀸𑀭𑁄 𑀪𑀸𑀯𑀦𑀸𑀧𑀸𑀭𑀺𑀧𑀽𑀭𑀺𑀁 𑀦 𑀕𑀘𑁆𑀙𑀦𑁆𑀢𑀺𑁇 𑀏𑀯𑀁 𑀢𑀲𑁆𑀲𑀤𑀺𑀲𑁂𑀲𑀼 𑀥𑀫𑁆𑀫𑁂𑀲𑀼 𑀯𑀼𑀢𑁆𑀢𑁂𑀲𑀼 𑀲𑀩𑁆𑀩𑀥𑀫𑁆𑀫𑀸 𑀯𑀼𑀢𑁆𑀢𑀸 𑀘 𑀪𑀯𑀦𑁆𑀢𑀺𑁇

491\. 𑀲𑀘𑀺𑀢𑁆𑀢𑀧𑀭𑀺𑀬𑁄𑀤𑀸𑀧𑀦𑀁, 𑀏𑀢𑀁 𑀩𑀼𑀤𑁆𑀥𑀸𑀦 𑀲𑀸𑀲𑀦𑀦𑁆𑀢𑀺 𑀕𑀸𑀣𑀸 𑀘𑁂𑀢𑀲𑀺𑀓𑀸 𑀥𑀫𑁆𑀫𑀸 𑀯𑀼𑀢𑁆𑀢𑀸, 𑀘𑀺𑀢𑁆𑀢𑁂 𑀭𑀽𑀧𑀁 𑀯𑀼𑀢𑁆𑀢𑀁𑁇 𑀇𑀤𑀁 𑀦𑀸𑀫𑀭𑀽𑀧𑀁 𑀤𑀼𑀓𑁆𑀔𑀁 𑀅𑀭𑀺𑀬𑀲𑀘𑁆𑀘𑀁𑁇 𑀢𑀢𑁄 𑀲𑀘𑀺𑀢𑁆𑀢𑀧𑀭𑀺𑀬𑁄𑀤𑀸𑀧𑀦𑀸 𑀬𑀁 𑀬𑀁 𑀑𑀤𑀧𑁂𑀢𑀺, 𑀢𑀁 𑀤𑀼𑀓𑁆𑀔𑀁𑁇 𑀬𑁂𑀦 𑀑𑀤𑀧𑁂𑀢𑀺, 𑀲𑁄 𑀫𑀕𑁆𑀕𑁄𑁇 𑀬𑀢𑁄 𑀑𑀤𑀧𑀦𑀸, 𑀲𑁄 𑀦𑀺𑀭𑁄𑀥𑁄𑁇 𑀘𑀓𑁆𑀔𑀼𑀁 𑀘 𑀧𑀝𑀺𑀘𑁆𑀘 𑀭𑀽𑀧𑁂 𑀘 𑀉𑀧𑁆𑀧𑀚𑁆𑀚𑀢𑀺 𑀘𑀓𑁆𑀔𑀼𑀯𑀺𑀜𑁆𑀜𑀸𑀡𑀁, 𑀢𑀢𑁆𑀣 𑀲𑀳𑀚𑀸𑀢𑀸 𑀯𑁂𑀤𑀦𑀸 𑀲𑀜𑁆𑀜𑀸 𑀘𑁂𑀢𑀦𑀸 𑀨𑀲𑁆𑀲𑁄 𑀫𑀦𑀲𑀺𑀓𑀸𑀭𑁄 𑀏𑀢𑁂𑀢𑁂 𑀥𑀫𑁆𑀫𑀸 𑀏𑀓𑀮𑀓𑁆𑀔𑀡𑀸 𑀉𑀧𑁆𑀧𑀸𑀤𑀮𑀓𑁆𑀔𑀡𑁂𑀦𑁇 𑀬𑁄 𑀘 𑀭𑀽𑀧𑁂 𑀦𑀺𑀩𑁆𑀩𑀺𑀦𑁆𑀤𑀢𑀺, 𑀯𑁂𑀤𑀦𑀸𑀬 𑀲𑁄 𑀦𑀺𑀩𑁆𑀩𑀺𑀦𑁆𑀤𑀢𑀺, 𑀲𑀜𑁆𑀜𑀸𑀲𑀗𑁆𑀔𑀸𑀭𑀯𑀺𑀜𑁆𑀜𑀸𑀡𑁂𑀲𑀼𑀧𑀺 𑀲𑁄 𑀦𑀺𑀩𑁆𑀩𑀺𑀦𑁆𑀤𑀢𑀺𑁇 𑀇𑀢𑀺 𑀬𑁂 𑀏𑀓𑀮𑀓𑁆𑀔𑀡𑀸 𑀥𑀫𑁆𑀫𑀸, 𑀢𑁂𑀲𑀁 𑀏𑀓𑀫𑁆𑀳𑀺 𑀥𑀫𑁆𑀫𑁂 𑀦𑀺𑀤𑁆𑀤𑀺𑀝𑁆𑀞𑁂 𑀲𑀩𑁆𑀩𑁂 𑀥𑀫𑁆𑀫𑀸 𑀦𑀺𑀤𑁆𑀤𑀺𑀝𑁆𑀞𑀸 𑀳𑁄𑀦𑁆𑀢𑀺, 𑀅𑀬𑀁 𑀯𑀼𑀘𑁆𑀘𑀢𑀺 𑀮𑀓𑁆𑀔𑀡𑁄 𑀳𑀸𑀭𑁄𑁇 (𑁫)

492\. 𑀢𑀢𑁆𑀣 𑀓𑀢𑀫𑁄 **𑀘𑀢𑀼𑀩𑁆𑀬𑀽𑀳𑁄 𑀳𑀸𑀭𑁄**?

493\. _“𑀦𑀺𑀭𑀼𑀢𑁆𑀢𑀺 𑀅𑀥𑀺𑀧𑁆𑀧𑀸𑀬𑁄 𑀘,_  
_𑀩𑁆𑀬𑀜𑁆𑀚𑀦𑀸 𑀤𑁂𑀲𑀦𑀸𑀬 𑀘;_  
_𑀲𑀼𑀢𑁆𑀢𑀢𑁆𑀣𑁄 𑀧𑀼𑀩𑁆𑀩𑀸𑀧𑀭𑀲𑀦𑁆𑀥𑀺,_  
_𑀏𑀲𑁄 𑀳𑀸𑀭𑁄 𑀘𑀢𑀼𑀩𑁆𑀬𑀽𑀳𑁄”𑁇_  


494\. 𑀢𑀢𑁆𑀣 𑀓𑀢𑀫𑀸 𑀦𑀺𑀭𑀼𑀢𑁆𑀢𑀺, 𑀲𑀸 𑀓𑀣𑀁 𑀧𑀭𑀺𑀬𑁂𑀲𑀺𑀢𑀩𑁆𑀩𑀸? 𑀬𑀣𑀸 𑀯𑀼𑀢𑁆𑀢𑀁 𑀪𑀕𑀯𑀢𑀸 𑀏𑀓𑀸𑀤𑀲𑀳𑀺 𑀅𑀗𑁆𑀕𑁂𑀳𑀺 𑀲𑀫𑀦𑁆𑀦𑀸𑀕𑀢𑁄 𑀪𑀺𑀓𑁆𑀔𑀼 𑀔𑀺𑀧𑁆𑀧𑀁 𑀥𑀫𑁆𑀫𑁂𑀲𑀼 𑀫𑀳𑀢𑁆𑀢𑀁 𑀧𑀸𑀧𑀼𑀡𑀸𑀢𑀺, 𑀅𑀢𑁆𑀣𑀓𑀼𑀲𑀮𑁄 𑀘 𑀳𑁄𑀢𑀺, 𑀥𑀫𑁆𑀫𑀓𑀼𑀲𑀮𑁄 𑀘 𑀳𑁄𑀢𑀺, 𑀦𑀺𑀭𑀼𑀢𑁆𑀢𑀺𑀓𑀼𑀲𑀮𑁄 𑀘 𑀳𑁄𑀢𑀺, 𑀇𑀢𑁆𑀣𑀸𑀥𑀺𑀯𑀘𑀦𑀓𑀼𑀲𑀮𑁄 𑀘 𑀳𑁄𑀢𑀺, 𑀧𑀼𑀭𑀺𑀲𑀸𑀥𑀺𑀯𑀘𑀦𑀓𑀼𑀲𑀮𑁄 𑀘, 𑀯𑀺𑀧𑀼𑀭𑀺𑀲𑀸𑀥𑀺𑀯𑀘𑀦𑀓𑀼𑀲𑀮𑁄 𑀘, 𑀅𑀢𑀻𑀢𑀸𑀥𑀺𑀯𑀘𑀦𑀓𑀼𑀲𑀮𑁄 𑀘, 𑀅𑀦𑀸𑀕𑀢𑀸𑀥𑀺𑀯𑀘𑀦𑀓𑀼𑀲𑀮𑁄 𑀘, 𑀧𑀘𑁆𑀘𑀼𑀧𑁆𑀧𑀦𑁆𑀦𑀸𑀥𑀺𑀯𑀘𑀦𑀓𑀼𑀲𑀮𑁄 𑀘𑁇 𑀏𑀓𑀸𑀥𑀺𑀧𑁆𑀧𑀸𑀬𑁂𑀦 𑀓𑀼𑀲𑀮𑁄 𑀦𑀸𑀦𑀸𑀥𑀺𑀧𑁆𑀧𑀸𑀬𑁂𑀦 𑀓𑀼𑀲𑀮𑁄𑁇 𑀓𑀺𑀫𑁆𑀳𑀺 𑀤𑁂𑀲𑀺𑀢𑀁, 𑀅𑀢𑀻𑀢𑀸𑀦𑀸𑀕𑀢𑀧𑀘𑁆𑀘𑀼𑀧𑁆𑀧𑀦𑁆𑀦𑀁𑁇 𑀇𑀢𑁆𑀣𑀸𑀥𑀺𑀯𑀘𑀦𑁂𑀦 𑀧𑀼𑀭𑀺𑀲𑀸𑀥𑀺𑀯𑀘𑀦𑁂𑀦 𑀯𑀺𑀧𑀼𑀭𑀺𑀲𑀸𑀥𑀺𑀯𑀘𑀦𑁂𑀦 𑀲𑀩𑁆𑀩𑀁 𑀬𑀣𑀸𑀲𑀼𑀢𑁆𑀢𑀁 𑀦𑀺𑀤𑁆𑀤𑀺𑀝𑁆𑀞𑀁𑁇 𑀢𑀁 𑀩𑁆𑀬𑀜𑁆𑀚𑀦𑀢𑁄 𑀦𑀺𑀭𑀼𑀢𑁆𑀢𑀺𑀓𑁄𑀲𑀮𑁆𑀮𑀢𑁄 𑀬𑁄 𑀬𑀁 𑀲𑀼𑀢𑁆𑀢𑀲𑁆𑀲 𑀲𑀼𑀦𑀺𑀭𑀼𑀢𑁆𑀢𑀺𑀤𑀼𑀦𑁆𑀦𑀺𑀭𑀼𑀢𑁆𑀢𑀺𑀢𑀁 𑀅𑀯𑁂𑀓𑁆𑀔𑀢𑀺, 𑀇𑀤𑀁 𑀏𑀯𑀁 𑀦𑀺𑀭𑁄𑀧𑀬𑀺𑀢𑀩𑁆𑀩𑀁𑁇 𑀇𑀤𑀫𑁆𑀧𑀺 𑀦 𑀦𑀺𑀭𑁄𑀧𑀬𑀺𑀢𑀩𑁆𑀩𑀁𑁇 𑀇𑀤𑀁 𑀯𑀼𑀘𑁆𑀘𑀢𑁂 𑀦𑀺𑀭𑀼𑀢𑁆𑀢𑀺𑀓𑁄𑀲𑀮𑁆𑀮𑀁𑁇

(49.)

495\. 𑀢𑀢𑁆𑀣 𑀓𑀢𑀫𑀁 𑀅𑀥𑀺𑀧𑁆𑀧𑀸𑀬𑀓𑁄𑀲𑀮𑁆𑀮𑀁? 𑀬𑀣𑀸𑀤𑁂𑀲𑀺𑀢𑀲𑁆𑀲 𑀲𑀼𑀢𑁆𑀢𑀲𑁆𑀲 𑀲𑀩𑁆𑀩𑀲𑁆𑀲 𑀯𑀸𑀭𑀁 𑀕𑀘𑁆𑀙𑀢𑀺 𑀇𑀫𑁂𑀦 𑀪𑀕𑀯𑀢𑀸 𑀤𑁂𑀲𑀺𑀢𑀩𑁆𑀩𑀦𑁆𑀢𑀺𑁇 𑀬𑀣𑀸 𑀓𑀺𑀁 𑀅𑀧𑁆𑀧𑀫𑀸𑀤𑁄 𑀅𑀫𑀢𑀁 𑀧𑀤𑀁, 𑀧𑀫𑀸𑀤𑁄 𑀫𑀘𑁆𑀘𑀼𑀦𑁄 𑀧𑀤𑀦𑁆𑀢𑀺 𑀕𑀸𑀣𑀸𑁇 𑀏𑀢𑁆𑀣 𑀪𑀕𑀯𑀢𑁄 𑀓𑁄 𑀅𑀥𑀺𑀧𑁆𑀧𑀸𑀬𑁄? 𑀬𑁂 𑀅𑀲𑀻𑀢𑀺𑀫𑁂𑀯 𑀆𑀓𑀗𑁆𑀔𑀦𑁆𑀢𑀺 𑀢𑁂 𑀅𑀧𑁆𑀧𑀫𑀢𑁆𑀢𑀸 𑀯𑀺𑀳𑀭𑀺𑀲𑁆𑀲𑀦𑁆𑀢𑀺, 𑀅𑀬𑀁 𑀅𑀥𑀺𑀧𑁆𑀧𑀸𑀬𑁄𑁇

496\. _“𑀬𑁄𑀕𑀲𑁆𑀲 𑀓𑀸𑀮𑀁 𑀦 𑀦𑀺𑀯𑀢𑁆𑀢𑀢𑀺 𑀬𑀸 𑀘,_  
_𑀲𑁄 𑀦 𑀢𑀢𑁆𑀣 𑀧𑀸𑀧𑀺𑀦𑁆𑀢𑀯𑁂 𑀪𑀯𑀦𑁆𑀢𑀺;_  
_𑀯𑁂𑀤𑀦𑀸𑀫𑀕𑁆𑀕𑁃𑀲𑀺𑀦𑀸 𑀧𑀯𑁂𑀤𑀺𑀢𑀁,_  
_𑀥𑀼𑀢𑀭𑀚𑀸𑀲𑀯𑀸 𑀤𑀼𑀓𑁆𑀔𑀸 𑀧𑀫𑁄𑀓𑁆𑀔𑀸𑀢𑀸”𑁇_  


497\. 𑀏𑀢𑁆𑀣 𑀪𑀕𑀯𑀢𑁄 𑀓𑁄 𑀅𑀥𑀺𑀧𑁆𑀧𑀸𑀬𑁄? 𑀬𑁂 𑀤𑀼𑀓𑁆𑀔𑁂 𑀦𑀸𑀲𑁆𑀲𑀸𑀤𑀓𑀸, 𑀢𑁂 𑀯𑀻𑀭𑀺𑀬𑀫𑀸𑀭𑀪𑀺𑀲𑁆𑀲𑀦𑁆𑀢𑀺 𑀤𑀼𑀓𑁆𑀔𑀓𑁆𑀔𑀬𑀸𑀬𑀸𑀢𑀺𑁇 𑀅𑀬𑀁 𑀢𑀢𑁆𑀣 𑀪𑀕𑀯𑀢𑁄 𑀅𑀥𑀺𑀧𑁆𑀧𑀸𑀬𑁄𑁇 𑀇𑀢𑀺 𑀕𑀸𑀣𑀸𑀬 𑀯𑀸 𑀩𑁆𑀬𑀸𑀓𑀭𑀡𑁂𑀦 𑀯𑀸 𑀤𑁂𑀲𑀺𑀢𑁂 𑀇𑀫𑀺𑀦𑀸 𑀲𑀼𑀢𑁆𑀢𑁂𑀦 𑀲𑀸𑀥𑀓𑀸, 𑀬𑁄 𑀏𑀯𑀁 𑀥𑀫𑁆𑀫𑀸𑀦𑀼𑀥𑀫𑁆𑀫𑀁 𑀧𑀝𑀺𑀧𑀚𑁆𑀚𑀢𑀻𑀢𑀺 𑀲𑁄 𑀅𑀥𑀺𑀧𑁆𑀧𑀸𑀬𑁄, 𑀅𑀬𑀁 𑀯𑀼𑀘𑁆𑀘𑀢𑀺 𑀤𑁂𑀲𑀦𑀸𑀥𑀺𑀧𑁆𑀧𑀸𑀬𑁄𑁇

498\. 𑀢𑀢𑁆𑀣 𑀓𑀢𑀫𑁄 𑀧𑀼𑀩𑁆𑀩𑀸𑀧𑀭𑀲𑀦𑁆𑀥𑀺? 𑀬𑀁 𑀕𑀸𑀣𑀸𑀬𑀁 𑀯𑀸 𑀲𑀼𑀢𑁆𑀢𑁂𑀲𑀼 𑀯𑀸 𑀧𑀤𑀸𑀦𑀺 𑀅𑀲𑀻𑀢𑀺 𑀢𑀸𑀦𑀺 𑀪𑀯𑀦𑁆𑀢𑀺 𑀏𑀯𑀁 𑀯𑀸 𑀏𑀯𑀫𑁂𑀢𑀺 𑀢𑀲𑁆𑀲𑀸 𑀕𑀸𑀣𑀸𑀬 𑀲𑀼𑀢𑁆𑀢𑀲𑁆𑀲 𑀯𑀸 𑀬𑀸𑀦𑀺 𑀧𑀼𑀭𑀺𑀫𑀸𑀦𑀺 𑀧𑀤𑀸𑀦𑀺 𑀬𑀸𑀦𑀺 𑀘 𑀧𑀘𑁆𑀙𑀺𑀫𑀓𑀸𑀦𑀺, 𑀢𑀸𑀦𑀺 𑀲𑀫𑁄𑀲𑀸𑀭𑁂𑀢𑀩𑁆𑀩𑀸𑀦𑀺𑁇 𑀏𑀯𑀁 𑀲𑁄 𑀧𑀼𑀩𑁆𑀩𑀸𑀧𑀭𑁂𑀦 𑀲𑀦𑁆𑀥𑀺 𑀜𑀸𑀬𑀢𑀺𑁇 𑀬𑀸 𑀏𑀓𑀸 𑀲𑀫𑀸𑀭𑀤𑁆𑀥𑀸 𑀕𑀸𑀣𑀸 𑀤𑁆𑀯𑁂 𑀢𑀻𑀡𑀺 𑀯𑀸 𑀢𑀲𑁆𑀲 𑀫𑁂𑀓𑀤𑁂𑀲𑁂 𑀪𑀸𑀲𑀺𑀢𑀸𑀦𑀁 𑀅𑀪𑀸𑀲𑀺𑀢𑀸𑀳𑀺 𑀕𑀸𑀣𑀸𑀳𑀺 𑀅𑀦𑀺𑀤𑁆𑀤𑀺𑀝𑁆𑀞𑁄 𑀅𑀢𑁆𑀣𑁄 𑀪𑀯𑀢𑀺 𑀢𑀤𑀼𑀧𑀥𑀸𑀭𑀺𑀢𑀩𑁆𑀩𑀁𑁇 𑀬𑀁𑀯 𑀲𑀩𑁆𑀩𑀸 𑀇𑀢𑀺𑀲𑁆𑀲 𑀧𑀭𑀺𑀬𑁂𑀲𑀫𑀸𑀦𑀲𑁆𑀲 𑀧𑀭𑀺𑀬𑁂𑀲𑀦𑀸 𑀓𑀗𑁆𑀔𑀸, 𑀢𑀲𑁆𑀲 𑀯𑀸 𑀧𑀼𑀕𑁆𑀕𑀮𑀲𑁆𑀲 𑀧𑀜𑁆𑀜𑀢𑁆𑀢𑀻𑀦𑀁 𑀅𑀧𑀭𑁂 𑀧𑀭𑀺𑀬𑁂𑀲𑀺𑀢𑀩𑁆𑀩𑀁𑁇 𑀇𑀤𑀁 𑀯𑀼𑀘𑁆𑀘𑀢𑁂 𑀧𑀼𑀩𑁆𑀩𑀸𑀧𑀭𑁂𑀦 𑀲𑀦𑁆𑀥𑀺𑁇 𑀓𑁄𑀲𑀮𑁆𑀮𑀦𑁆𑀢𑀺 𑀯𑀢𑁆𑀣𑀼𑀢𑁄 𑀦𑀺𑀤𑀸𑀦𑀓𑁄𑀲𑀮𑁆𑀮𑀁𑁇 𑀩𑁆𑀬𑀜𑁆𑀚𑀦𑀢𑁄 𑀦𑀺𑀭𑀼𑀢𑁆𑀢𑀺𑀓𑁄𑀲𑀮𑁆𑀮𑀁𑁇 𑀤𑁂𑀲𑀦𑀸𑀥𑀺𑀧𑁆𑀧𑀸𑀬𑀓𑁄𑀲𑀮𑁆𑀮𑀁𑁇 𑀧𑀼𑀩𑁆𑀩𑀸𑀧𑀭𑁂𑀦 𑀲𑀦𑁆𑀥𑀺𑀓𑁄𑀲𑀮𑁆𑀮𑀁𑁇 𑀢𑀢𑁆𑀣 𑀢𑀲𑁆𑀲 𑀕𑀸𑀣𑀸 𑀧𑀭𑀺𑀬𑁂𑀲𑀺𑀢𑀸 𑀦𑀺𑀤𑀸𑀦𑀁 𑀯𑀸𑁇 𑀉𑀧𑀮𑀩𑁆𑀪𑀺𑀢𑀼𑀁 𑀦 𑀅𑀢𑁆𑀣𑁄 𑀦𑀺𑀤𑁆𑀤𑀺𑀲𑀺𑀢𑀩𑁆𑀩𑁄 𑀯𑀢𑁆𑀣𑀼𑀢𑁄 𑀦𑀺𑀤𑀸𑀦𑀓𑁄𑀲𑀮𑁆𑀮𑀁 𑀅𑀢𑁆𑀣𑀓𑁄𑀲𑀮𑁆𑀮𑀁 𑀇𑀫𑁂𑀳𑀺 𑀘𑀢𑀽𑀳𑀺 𑀧𑀤𑁂𑀳𑀺 𑀅𑀢𑁆𑀣𑁄 𑀧𑀭𑀺𑀬𑁂𑀲𑀺𑀬𑀦𑁆𑀢𑁄 𑀬𑀣𑀸𑀪𑀽𑀢𑀁 𑀧𑀭𑀺𑀬𑀺𑀝𑁆𑀞𑁄 𑀳𑁄𑀢𑀺𑁇 𑀅𑀣 𑀘 𑀲𑀩𑁆𑀩𑁄 𑀯𑀢𑁆𑀣𑀼𑀢𑁄 𑀯𑀸 𑀦𑀺𑀤𑀸𑀦𑁂𑀦 𑀯𑀸 𑀬𑁄 𑀅𑀥𑀺𑀧𑁆𑀧𑀸𑀬𑁄 𑀩𑁆𑀬𑀜𑁆𑀚𑀦𑁄 𑀦𑀺𑀭𑀼𑀢𑁆𑀢𑀺 𑀲𑀦𑁆𑀥𑀺 𑀘 𑀅𑀦𑀼𑀢𑁆𑀢𑀭𑁄 𑀏𑀲𑁄 𑀧𑀼𑀩𑁆𑀩𑀸𑀧𑀭𑁂𑀦 𑀏𑀯𑀁 𑀲𑀼𑀢𑁆𑀢𑀢𑁆𑀣𑁂𑀦 𑀤𑁂𑀲𑀺𑀢𑀩𑁆𑀩𑀁𑁇 𑀅𑀬𑀁 𑀘𑀢𑀼𑀩𑁆𑀬𑀽𑀳𑁄 𑀳𑀸𑀭𑁄𑁇 (𑁬)

(50.)

499\. 𑀢𑀢𑁆𑀣 𑀓𑀢𑀫𑁄 **𑀆𑀯𑀝𑁆𑀝𑁄 𑀳𑀸𑀭𑁄**?

500\. _“𑀏𑀓𑀫𑁆𑀳𑀺 𑀧𑀤𑀝𑁆𑀞𑀸𑀦𑁂,_  
_𑀧𑀭𑀺𑀬𑁂𑀲𑀢𑀺 𑀲𑁂𑀲𑀓𑀁 𑀧𑀤𑀝𑁆𑀞𑀸𑀦𑀁;_  
_𑀆𑀯𑀝𑁆𑀝𑀢𑀺 𑀧𑀝𑀺𑀧𑀓𑁆𑀔𑁂,_  
_𑀆𑀯𑀝𑁆𑀝𑁄 𑀦𑀸𑀫 𑀲𑁄 𑀳𑀸𑀭𑁄”𑁇_  


501\. 𑀬𑀣𑀸 𑀓𑀺𑀁 𑀉𑀦𑁆𑀦𑀍𑀆𑀦𑀁 𑀧𑀫𑀢𑁆𑀢𑀸𑀦𑀦𑁆𑀢𑀺 𑀕𑀸𑀣𑀸𑀬𑁄𑁇 𑀬𑀁 𑀧𑀫𑀸𑀤𑁄, 𑀇𑀤𑀁 𑀓𑀺𑀲𑁆𑀲 𑀧𑀤𑀝𑁆𑀞𑀸𑀦𑀁? 𑀓𑀼𑀲𑀮𑀸𑀦𑀁 𑀥𑀫𑁆𑀫𑀸𑀦𑀁 𑀑𑀲𑀕𑁆𑀕𑀲𑁆𑀲𑁇 𑀓𑀼𑀲𑀮𑀥𑀫𑁆𑀫𑁄𑀲𑀕𑁆𑀕𑁄 𑀧𑀦 𑀓𑀺𑀲𑁆𑀲 𑀧𑀤𑀝𑁆𑀞𑀸𑀦𑀁? 𑀅𑀓𑀼𑀲𑀮𑀥𑀫𑁆𑀫𑀧𑀝𑀺𑀲𑁂𑀯𑀦𑀸𑀬𑁇 𑀓𑀺𑀲𑁆𑀲 𑀧𑀤𑀝𑁆𑀞𑀸𑀦𑀁, 𑀓𑀼𑀲𑀮𑀥𑀫𑁆𑀫𑀧𑀝𑀺𑀲𑁂𑀯𑀦𑀸𑀬? 𑀓𑀺𑀲𑁆𑀲 𑀧𑀤𑀝𑁆𑀞𑀸𑀦𑀁, 𑀓𑀺𑀮𑁂𑀲𑀯𑀢𑁆𑀣𑀼𑀧𑀝𑀺𑀲𑁂𑀯𑀦𑀸𑀬? 𑀇𑀢𑀺 𑀧𑀫𑀸𑀤𑁂𑀦 𑀫𑁄𑀳𑀧𑀓𑁆𑀔𑀺𑀬𑀸 𑀤𑀺𑀝𑁆𑀞𑀺 𑀅𑀯𑀺𑀚𑁆𑀚𑀸 𑀙𑀦𑁆𑀤𑀭𑀸𑀕𑀧𑀓𑁆𑀔𑀺𑀬𑀸𑁇 𑀢𑀢𑁆𑀣 𑀢𑀡𑁆𑀳𑀸 𑀘 𑀤𑀺𑀝𑁆𑀞𑀺 𑀘𑀢𑁆𑀢𑀸𑀭𑁄 𑀆𑀲𑀯𑀸 𑀢𑀡𑁆𑀳𑀸 𑀓𑀸𑀫𑀸𑀲𑀯𑁄 𑀘 𑀪𑀯𑀸𑀲𑀯𑁄 𑀘 𑀤𑀺𑀝𑁆𑀞𑀸𑀲𑀯𑁄 𑀘 𑀅𑀯𑀺𑀚𑁆𑀚𑀸𑀲𑀯𑁄 𑀘𑁇 𑀢𑀢𑁆𑀣 𑀘𑀺𑀢𑁆𑀢𑁂 𑀅𑀢𑁆𑀣𑀻𑀢𑀺 𑀤𑀺𑀝𑁆𑀞𑀺 𑀘𑁂𑀢𑀲𑀺𑀓𑁂𑀲𑀼 𑀦𑀺𑀘𑁆𑀘𑀦𑁆𑀢𑀺 𑀧𑀜𑁆𑀘𑀲𑀼 𑀓𑀸𑀫𑀕𑀼𑀡𑁂𑀲𑀼 𑀅𑀚𑁆𑀛𑀸𑀯𑀳𑀦𑁂𑀦 𑀓𑀸𑀫𑀸𑀲𑀯𑁄, 𑀉𑀧𑀧𑀢𑁆𑀢𑀻𑀲𑀼 𑀆𑀲𑀢𑁆𑀢𑀺 𑀪𑀯𑀸𑀲𑀯𑁄𑁇 𑀢𑀢𑁆𑀣 𑀭𑀽𑀧𑀓𑀸𑀬𑁄 𑀓𑀸𑀫𑀸𑀲𑀯𑀲𑁆𑀲 𑀪𑀯𑀸𑀲𑀯𑀲𑁆𑀲 𑀘 𑀧𑀤𑀝𑁆𑀞𑀸𑀦𑀁𑁇 𑀦𑀸𑀫𑀓𑀸𑀬𑁄 𑀤𑀺𑀝𑁆𑀞𑀸𑀲𑀯𑀲𑁆𑀲 𑀅𑀯𑀺𑀚𑁆𑀚𑀸𑀲𑀯𑀲𑁆𑀲 𑀘 𑀧𑀤𑀝𑁆𑀞𑀸𑀦𑀁𑁇

502\. 𑀢𑀢𑁆𑀣 𑀅𑀮𑁆𑀮𑀺𑀬𑀦𑀸𑀬 𑀅𑀚𑁆𑀛𑀢𑁆𑀢𑀯𑀸𑀳𑀦𑀁 𑀓𑀸𑀫𑀸𑀲𑀯𑀲𑁆𑀲 𑀮𑀓𑁆𑀔𑀡𑀁𑁇 𑀧𑀢𑁆𑀣𑀦𑀕𑀦𑁆𑀣𑀦𑀅𑀪𑀺𑀲𑀗𑁆𑀔𑀸𑀭𑀓𑀸𑀬𑀲𑀗𑁆𑀔𑀸𑀭𑀡𑀁 𑀪𑀯𑀸𑀲𑀯𑀲𑁆𑀲 𑀮𑀓𑁆𑀔𑀡𑀁, 𑀅𑀪𑀺𑀦𑀺𑀯𑁂𑀲𑁄 𑀘 𑀧𑀭𑀸𑀫𑀸𑀲𑁄 𑀘 𑀤𑀺𑀝𑁆𑀞𑀸𑀲𑀯𑀲𑁆𑀲 𑀮𑀓𑁆𑀔𑀡𑀁𑁇 𑀅𑀧𑁆𑀧𑀝𑀺𑀯𑁂𑀥𑁄 𑀥𑀫𑁆𑀫𑁂𑀲𑀼 𑀅𑀲𑀫𑁆𑀧𑀚𑀜𑁆𑀜𑀸 𑀘 𑀅𑀯𑀺𑀚𑁆𑀚𑀸𑀲𑀯𑀲𑁆𑀲 𑀮𑀓𑁆𑀔𑀡𑀁𑁇 𑀇𑀫𑁂 𑀘𑀢𑁆𑀢𑀸𑀭𑁄 𑀆𑀲𑀯𑀸 𑀘𑀢𑁆𑀢𑀸𑀭𑀺 𑀉𑀧𑀸𑀤𑀸𑀦𑀸𑀦𑀺𑁇 𑀓𑀸𑀫𑀸𑀲𑀯𑁄 𑀓𑀸𑀫𑀼𑀧𑀸𑀤𑀸𑀦𑀁, 𑀪𑀯𑀸𑀲𑀯𑁄 𑀪𑀯𑀼𑀧𑀸𑀤𑀸𑀦𑀁, 𑀤𑀺𑀝𑁆𑀞𑀸𑀲𑀯𑁄 𑀤𑀺𑀝𑁆𑀞𑀼𑀧𑀸𑀤𑀸𑀦𑀁, 𑀅𑀯𑀺𑀚𑁆𑀚𑀸𑀲𑀯𑁄 𑀅𑀢𑁆𑀢𑀯𑀸𑀤𑀼𑀧𑀸𑀤𑀸𑀦𑀁, 𑀇𑀫𑁂𑀳𑀺 𑀘𑀢𑀽𑀳𑀺 𑀉𑀧𑀸𑀤𑀸𑀦𑁂𑀳𑀺 𑀧𑀜𑁆𑀘𑀓𑁆𑀔𑀦𑁆𑀥𑀸𑁇 𑀢𑀢𑁆𑀣 𑀅𑀯𑀺𑀚𑁆𑀚𑀸𑀲𑀯𑁄 𑀘𑀺𑀢𑁆𑀢𑁂 𑀧𑀳𑀸𑀢𑀩𑁆𑀩𑁄, 𑀲𑁄 𑀘𑀺𑀢𑁆𑀢𑁂 𑀘𑀺𑀢𑁆𑀢𑀸𑀦𑀼𑀧𑀲𑁆𑀲𑀺𑀲𑁆𑀲 𑀧𑀳𑀻𑀬𑀢𑀺𑁇 𑀤𑀺𑀝𑁆𑀞𑀸𑀲𑀯𑁄 𑀥𑀫𑁆𑀫𑁂𑀲𑀼 𑀧𑀳𑀸𑀢𑀩𑁆𑀩𑁄, 𑀲𑁄 𑀥𑀫𑁆𑀫𑁂𑀲𑀼 𑀥𑀫𑁆𑀫𑀸𑀦𑀼𑀧𑀲𑁆𑀲𑀺𑀲𑁆𑀲 𑀧𑀳𑀻𑀬𑀢𑀺𑁇 𑀪𑀯𑀸𑀲𑀯𑁄 𑀆𑀲𑀢𑁆𑀢𑀺𑀬𑀸 𑀧𑀳𑀸𑀢𑀩𑁆𑀩𑁄, 𑀲𑁄 𑀯𑁂𑀤𑀦𑀸𑀲𑀼 𑀯𑁂𑀤𑀦𑀸𑀦𑀼𑀧𑀲𑁆𑀲𑀺𑀲𑁆𑀲 𑀧𑀳𑀻𑀬𑀢𑀺𑁇 𑀓𑀸𑀫𑀸𑀲𑀯𑁄 𑀧𑀜𑁆𑀘𑀲𑀼 𑀓𑀸𑀫𑀕𑀼𑀡𑁂𑀲𑀼 𑀧𑀳𑀸𑀢𑀩𑁆𑀩𑁄, 𑀲𑁄 𑀓𑀸𑀬𑁂 𑀓𑀸𑀬𑀸𑀦𑀼𑀧𑀲𑁆𑀲𑀺𑀲𑁆𑀲 𑀧𑀳𑀻𑀬𑀢𑀺𑁇 𑀢𑀢𑁆𑀣 𑀓𑀸𑀬𑀸𑀦𑀼𑀧𑀲𑁆𑀲𑀦𑀸 𑀤𑀼𑀓𑁆𑀔𑀫𑀭𑀺𑀬𑀲𑀘𑁆𑀘𑀁 𑀪𑀚𑀢𑀺𑁇 𑀯𑁂𑀤𑀦𑀸𑀦𑀼𑀧𑀲𑁆𑀲𑀦𑀸 𑀧𑀜𑁆𑀘𑀦𑁆𑀦𑀁 𑀇𑀦𑁆𑀤𑁆𑀭𑀺𑀬𑀸𑀦𑀁 𑀧𑀘𑁆𑀘𑀬𑁄 𑀲𑀼𑀔𑀺𑀦𑁆𑀤𑁆𑀭𑀺𑀬𑀲𑁆𑀲 𑀤𑀼𑀓𑁆𑀔𑀺𑀦𑁆𑀤𑁆𑀭𑀺𑀬𑀲𑁆𑀲 𑀲𑁄𑀫𑀦𑀲𑁆𑀲𑀺𑀦𑁆𑀤𑁆𑀭𑀺𑀬𑀲𑁆𑀲 𑀤𑁄𑀫𑀦𑀲𑁆𑀲𑀺𑀦𑁆𑀤𑁆𑀭𑀺𑀬𑀲𑁆𑀲 𑀉𑀧𑁂𑀓𑁆𑀔𑀺𑀦𑁆𑀤𑁆𑀭𑀺𑀬𑀲𑁆𑀲, 𑀲𑀢𑁆𑀢𑀓𑀺𑀮𑁂𑀲𑁄𑀧𑀘𑀸𑀭𑁄 𑀢𑁂𑀦 𑀲𑀫𑀼𑀤𑀬𑀁 𑀪𑀚𑀢𑀺𑁇 𑀘𑀺𑀢𑁆𑀢𑁂 𑀘𑀺𑀢𑁆𑀢𑀸𑀦𑀼𑀧𑀲𑁆𑀲𑀦𑀸 𑀦𑀺𑀭𑁄𑀥𑀁 𑀪𑀚𑀢𑀺𑁇 𑀥𑀫𑁆𑀫𑁂𑀲𑀼 𑀥𑀫𑁆𑀫𑀸𑀦𑀼𑀧𑀲𑁆𑀲𑀦𑀸 𑀫𑀕𑁆𑀕𑀁 𑀪𑀚𑀢𑀺𑁇 𑀢𑁂𑀦𑀲𑁆𑀲 𑀘𑀢𑀽𑀲𑀼 𑀘 𑀤𑀲𑁆𑀲𑀦𑁂𑀦 𑀢𑀲𑁆𑀲𑁂𑀯 𑀲𑀩𑁆𑀩𑁂 𑀧𑀳𑀻𑀬𑀦𑁆𑀢𑀺, 𑀬𑁂𑀦 𑀦𑀺𑀤𑁆𑀤𑀺𑀝𑁆𑀞𑀸 𑀧𑀞𑀫𑀁 𑀉𑀦𑁆𑀦𑀍𑀆𑀦𑀁 𑀧𑀫𑀢𑁆𑀢𑀸𑀦𑀁 𑀢𑁂𑀲𑀁 𑀯𑀟𑁆𑀠𑀦𑁆𑀢𑀺 𑀆𑀲𑀯𑀸𑁇 𑀚𑀸𑀦𑀢𑁄 𑀳𑀺 𑀧𑀲𑁆𑀲𑀢𑁄 𑀆𑀲𑀯𑀸𑀦𑀁 𑀔𑀬𑁄 𑀤𑀼𑀓𑁆𑀔𑀁 𑀲𑀫𑀼𑀤𑀬𑁄 𑀦𑀺𑀭𑁄𑀥𑁄 𑀫𑀕𑁆𑀕𑁄 𑀳𑀺 𑀅𑀓𑀼𑀲𑀮𑀸 𑀥𑀫𑁆𑀫𑀸𑁇 𑀏𑀯𑀁 𑀧𑀭𑀺𑀬𑁂𑀲𑀺𑀢𑀩𑁆𑀩𑀸𑁇 𑀬𑀸𑀯 𑀢𑀲𑁆𑀲 𑀅𑀓𑀼𑀲𑀮𑀲𑁆𑀲 𑀕𑀢𑀺 𑀢𑀢𑁄 𑀧𑀝𑀺𑀧𑀓𑁆𑀔𑁂𑀦 𑀅𑀓𑀼𑀲𑀮𑁂 𑀥𑀫𑁆𑀫𑁂 𑀧𑀭𑀺𑀬𑁂𑀲𑀢𑀺 𑀢𑁂𑀲𑀁 𑀓𑀺𑀮𑁂𑀲𑀸𑀦𑀁 𑀳𑀸𑀭𑁂𑀦 𑀆𑀯𑀝𑁆𑀝𑀢𑀺𑁇 𑀅𑀬𑀁 𑀯𑀼𑀘𑁆𑀘𑀢𑁂 𑀆𑀯𑀝𑁆𑀝𑁄 𑀳𑀸𑀭𑁄𑁇 (𑁭) 𑀏𑀯𑀁 𑀲𑀼𑀓𑁆𑀓𑀸𑀧𑀺 𑀥𑀫𑁆𑀫𑀸 𑀧𑀭𑀺𑀬𑁂𑀲𑀺𑀢𑀩𑁆𑀩𑀸𑁇 𑀅𑀓𑀼𑀲𑀮𑀥𑀫𑁆𑀫𑁂 𑀆𑀕𑀫𑀺𑀲𑁆𑀲𑁇

503\. 𑀢𑀢𑁆𑀣 𑀆𑀯𑀝𑁆𑀝𑀲𑁆𑀲 𑀳𑀸𑀭𑀲𑁆𑀲 𑀅𑀬𑀁 𑀪𑀽𑀫𑀺 𑀲𑀢𑀺 𑀉𑀧𑀝𑁆𑀞𑀸𑀦𑀸 𑀘 𑀯𑀺𑀧𑀮𑁆𑀮𑀸𑀲𑀸 𑀘 𑀘𑀢𑁆𑀢𑀸𑀭𑀺 𑀜𑀸𑀡𑀸𑀦𑀺 𑀲𑀓𑁆𑀓𑀸𑀬𑀲𑀫𑀼𑀧𑁆𑀧𑀸𑀤𑀸𑀬𑀕𑀸𑀫𑀺𑀦𑀻 𑀘 𑀧𑀝𑀺𑀧𑀤𑀸 𑀲𑀓𑁆𑀓𑀸𑀬𑀦𑀺𑀭𑁄𑀥𑀕𑀸𑀫𑀺𑀦𑀻 𑀧𑀝𑀺𑀧𑀤𑀸𑁇

(51.)

504\. 𑀢𑀢𑁆𑀣 𑀓𑀢𑀫𑁄 **𑀯𑀺𑀪𑀢𑁆𑀢𑀺 𑀳𑀸𑀭𑁄**? 𑀬𑀁 𑀓𑀺𑀜𑁆𑀘𑀺 𑀯𑀺𑀪𑀚𑁆𑀚𑀩𑁆𑀬𑀸𑀓𑀭𑀡𑀻𑀬𑀁 𑀯𑀼𑀘𑁆𑀘𑀢𑀺 𑀯𑀺𑀪𑀢𑁆𑀢𑀺 𑀳𑀸𑀭𑁄𑁇 𑀬𑀣𑀸 𑀓𑀺𑀁 𑀆𑀕𑀦𑁆𑀢𑁆𑀯𑀸 𑀘 𑀧𑀼𑀦 𑀧𑀼𑀕𑁆𑀕𑀮𑁄 𑀳𑁄𑀢𑀺, 𑀦𑁄 𑀯𑀸𑀕𑀢𑀁 𑀦 𑀧𑀭𑀺𑀪𑀸𑀲𑀢𑀺 𑀧𑀭𑀺𑀧𑀼𑀘𑁆𑀙𑀢𑀸𑀬 𑀧𑀜𑁆𑀳𑀸𑀬 𑀅𑀢𑀺𑀬𑀦𑀁 𑀏𑀓𑀲𑁆𑀲 𑀓𑀺𑀜𑁆𑀘𑀺—  𑀅𑀬𑀁 𑀯𑀼𑀘𑁆𑀘𑀢𑁂 𑀯𑀺𑀪𑀢𑁆𑀢𑀺 𑀳𑀸𑀭𑁄𑁇 (𑁮)

505\. 𑀢𑀢𑁆𑀣 𑀓𑀢𑀫𑁄 **𑀧𑀭𑀺𑀯𑀢𑁆𑀢𑀦𑁄 𑀳𑀸𑀭𑁄**? 𑀬𑀁 𑀓𑀺𑀜𑁆𑀘𑀺 𑀧𑀝𑀺𑀧𑀓𑁆𑀔𑀦𑀺𑀤𑁆𑀤𑁂𑀲𑁄, 𑀅𑀬𑀁 𑀯𑀼𑀘𑁆𑀘𑀢𑀺 𑀧𑀭𑀺𑀯𑀢𑁆𑀢𑀦𑁄 𑀳𑀸𑀭𑁄𑁇 𑀬𑀣𑀸 𑀯𑀼𑀢𑁆𑀢𑀁 𑀪𑀕𑀯𑀢𑀸 𑀲𑀫𑁆𑀫𑀸𑀤𑀺𑀝𑁆𑀞𑀺𑀓𑀲𑁆𑀲 𑀧𑀼𑀭𑀺𑀲𑀧𑀼𑀕𑁆𑀕𑀮𑀲𑁆𑀲 𑀫𑀺𑀘𑁆𑀙𑀸𑀤𑀺𑀝𑁆𑀞𑀺 𑀦𑀺𑀚𑁆𑀚𑀺𑀡𑁆𑀡𑀸 𑀳𑁄𑀢𑀻𑀢𑀺 𑀯𑀺𑀢𑁆𑀣𑀸𑀭𑁂𑀦 𑀲𑀩𑁆𑀩𑀸𑀦𑀺 𑀫𑀕𑁆𑀕𑀗𑁆𑀕𑀸𑀦𑀺𑁇 𑀅𑀬𑀁 𑀯𑀼𑀘𑁆𑀘𑀢𑁂 𑀧𑀭𑀺𑀯𑀢𑁆𑀢𑀦𑁄 𑀳𑀸𑀭𑁄𑁇 (𑁯)

506\. 𑀢𑀢𑁆𑀣 𑀓𑀢𑀫𑁄 **𑀯𑁂𑀯𑀘𑀦𑁄 𑀳𑀸𑀭𑁄**?

507\. _“𑀯𑁂𑀯𑀘𑀦𑁂𑀳𑀺 𑀅𑀦𑁂𑀓𑁂𑀳𑀺,_  
_𑀏𑀓𑀁 𑀥𑀫𑁆𑀫𑀁 𑀧𑀓𑀸𑀲𑀺𑀢𑀁;_  
_𑀲𑀼𑀢𑁆𑀢𑁂 𑀬𑁄 𑀚𑀸𑀦𑀸𑀢𑀺 𑀲𑀼𑀢𑁆𑀢𑀯𑀺𑀤𑀽,_  
_𑀯𑁂𑀯𑀘𑀦𑁄 𑀦𑀸𑀫 𑀲𑁄 𑀳𑀸𑀭𑁄”𑁇_  


508\. 𑀬𑀣𑀸 𑀆𑀬𑀲𑁆𑀫𑀸 𑀲𑀸𑀭𑀺𑀧𑀼𑀢𑁆𑀢𑁄 𑀏𑀓𑀫𑁆𑀳𑀺 𑀯𑀢𑁆𑀣𑀼𑀫𑁆𑀳𑀺 𑀯𑁂𑀯𑀘𑀦𑁂𑀦 𑀦𑀸𑀦𑀸𑀯𑀼𑀢𑁆𑀢𑁂𑀦 𑀪𑀕𑀯𑀢𑀸 𑀧𑀲𑀁𑀲𑀺𑀢𑁄 “𑀫𑀳𑀸𑀧𑀜𑁆𑀜𑁄 𑀲𑀸𑀭𑀺𑀧𑀼𑀢𑁆𑀢𑁄 𑀳𑀸𑀲𑀧𑀜𑁆𑀜𑁄 𑀚𑀯𑀦𑀧𑀜𑁆𑀜𑁄”𑀢𑀺 𑀇𑀤𑀁 𑀧𑀜𑁆𑀜𑀸𑀬 𑀯𑁂𑀯𑀘𑀦𑀁𑁇 𑀬𑀣𑀸 𑀘 𑀫𑀕𑁆𑀕𑀯𑀺𑀪𑀗𑁆𑀕𑁂 𑀦𑀺𑀬𑁆𑀬𑀸𑀦𑀢𑁆𑀣𑁄 𑀏𑀓𑀫𑁂𑀓𑀁 𑀫𑀕𑁆𑀕𑀗𑁆𑀕𑀁 𑀯𑁂𑀯𑀘𑀦𑁂𑀳𑀺 𑀦𑀺𑀤𑁆𑀤𑀺𑀝𑁆𑀞𑀁𑁇 𑀏𑀯𑀁 𑀅𑀯𑀺𑀚𑁆𑀚𑀸𑀬 𑀯𑁂𑀯𑀘𑀦𑀸𑁇 𑀏𑀓𑀁 𑀅𑀓𑀼𑀲𑀮𑀫𑀽𑀮𑀁 𑀢𑀤𑁂𑀯 𑀲𑀦𑁆𑀢𑀁 𑀢𑁂𑀲𑀼 𑀢𑁂𑀲𑀼 𑀚𑀦𑀧𑀤𑁂𑀲𑀼 𑀢𑁂𑀦 𑀢𑁂𑀦 𑀧𑀚𑀸𑀦𑀦𑁆𑀢𑀺𑁇 𑀦 𑀳𑀺 𑀅𑀦𑁂𑀦 𑀢𑀤𑁂𑀯𑀧𑀺 𑀆𑀮𑀧𑀺𑀬𑀦𑁆𑀢𑀺 𑀅𑀜𑁆𑀜𑀁 𑀪𑀚𑀢𑀺𑁇 𑀲𑀩𑁆𑀩𑀓𑀸𑀫𑀚𑀳𑀲𑁆𑀲 𑀪𑀺𑀓𑁆𑀔𑀼𑀦𑁄𑀢𑀺 𑀓𑀸𑀫𑀸 𑀆𑀮𑀧𑀺𑀢𑀸𑁇 𑀬𑀲𑁆𑀲 𑀦𑀺𑀢𑁆𑀣𑀺𑀡𑁆𑀡𑁄 𑀲𑀗𑁆𑀓𑁄𑀢𑀺 𑀢𑁂𑀬𑁂𑀯 𑀓𑀸𑀫𑁂 𑀲𑀗𑁆𑀓𑀸𑀢𑀺 𑀆𑀮𑀧𑀢𑀺𑁇 𑀲𑀼𑀡𑀫𑀸𑀦𑀲𑁆𑀲 𑀧𑀼𑀭𑁂𑀢𑀭𑀁 𑀭𑀚𑁆𑀚𑀦𑁆𑀢𑀺 𑀢𑁂𑀬𑁂𑀯 𑀓𑀸𑀫𑁂 𑀭𑀚𑁆𑀚𑀦𑁆𑀢𑀺 𑀆𑀮𑀧𑀢𑀺𑁇 𑀏𑀯𑀁 𑀲𑀼𑀢𑁆𑀢𑀫𑁆𑀳𑀺 𑀬𑁄 𑀥𑀫𑁆𑀫𑁄 𑀤𑁂𑀲𑀺𑀬𑀢𑀺 𑀢𑀲𑁆𑀲 𑀧𑀭𑀺𑀬𑁂𑀝𑁆𑀞𑀺 “𑀓𑀢𑀫𑀲𑁆𑀲 𑀥𑀫𑁆𑀫𑀲𑁆𑀲 𑀇𑀤𑀁 𑀦𑀸𑀫𑀁 𑀓𑀢𑀫𑀲𑁆𑀲 𑀇𑀤𑀁 𑀯𑁂𑀯𑀘𑀦𑀦𑁆”𑀢𑀺𑁇 𑀲𑀩𑁆𑀩𑀜𑁆𑀜𑀽 𑀳𑀺 𑀬𑁂𑀲𑀁 𑀬𑁂𑀲𑀁 𑀬𑀸 𑀦𑀺𑀭𑀼𑀢𑁆𑀢𑀺 𑀳𑁄𑀢𑀺, 𑀬𑀣𑀸 𑀕𑀸𑀫𑀺 𑀢𑁂𑀦 𑀢𑁂𑀦 𑀤𑁂𑀲𑁂𑀢𑀻𑀢𑀺 𑀢𑀲𑁆𑀲 𑀯𑁂𑀯𑀘𑀦𑀁 𑀧𑀭𑀺𑀬𑁂𑀲𑀺𑀢𑀩𑁆𑀩𑀁𑁇 𑀅𑀬𑀁 𑀯𑁂𑀯𑀘𑀦𑁄 𑀳𑀸𑀭𑁄𑁇 (𑁧𑁦)

(52.)

509\. 𑀢𑀢𑁆𑀣 𑀓𑀢𑀫𑁄 **𑀧𑀜𑁆𑀜𑀢𑁆𑀢𑀺 𑀳𑀸𑀭𑁄**? 𑀘𑀢𑁆𑀢𑀸𑀭𑀺 𑀅𑀭𑀺𑀬𑀲𑀘𑁆𑀘𑀸𑀦𑀻𑀢𑀺 𑀲𑀼𑀢𑁆𑀢𑀁 𑀦𑀺𑀤𑁆𑀤𑀺𑀲𑀢𑀺, 𑀦𑀺𑀓𑁆𑀔𑁂𑀧𑀧𑀜𑁆𑀜𑀢𑁆𑀢𑀺𑁇 𑀬𑀸 𑀲𑀫𑀼𑀤𑀬𑀧𑀜𑁆𑀜𑀢𑁆𑀢𑀺𑁇 𑀓𑀩𑀍𑀈𑀓𑀸𑀭𑁂 𑀆𑀳𑀸𑀭𑁂 𑀅𑀢𑁆𑀣𑀺 𑀙𑀦𑁆𑀤𑁄 𑀅𑀢𑁆𑀣𑀺 𑀭𑀸𑀕𑁄 𑀬𑀸𑀯 𑀧𑀢𑀺𑀝𑁆𑀞𑀺𑀢𑀁𑁇 𑀢𑀢𑁆𑀣 𑀯𑀺𑀜𑁆𑀜𑀸𑀡𑀁 𑀧𑀪𑀯𑀧𑀜𑁆𑀜𑀢𑁆𑀢𑀺𑀁 𑀧𑀜𑁆𑀜𑀧𑁂𑀢𑀺𑁇 𑀓𑀩𑀍𑀈𑀓𑀸𑀭𑁂 𑀆𑀳𑀸𑀭𑁂 𑀦𑀢𑁆𑀣𑀺 𑀙𑀦𑁆𑀤𑁄…𑀧𑁂…  𑀲𑀫𑀼𑀕𑁆𑀖𑀸𑀢𑀺 𑀧𑀜𑁆𑀜𑀢𑁆𑀢𑀺𑁇

510\. 𑀢𑀲𑁆𑀲 𑀓𑀸𑀫𑀸𑀲𑀯𑀸𑀧𑀺 𑀘𑀺𑀢𑁆𑀢𑀁 𑀯𑀺𑀫𑀼𑀘𑁆𑀘𑀢𑀺, 𑀪𑀯𑀸𑀲𑀯𑀸𑀧𑀺 𑀘𑀺𑀢𑁆𑀢𑀁 𑀯𑀺𑀫𑀼𑀘𑁆𑀘𑀢𑀺, 𑀅𑀯𑀺𑀚𑁆𑀚𑀸𑀲𑀯𑀸𑀧𑀺 𑀘𑀺𑀢𑁆𑀢𑀁 𑀯𑀺𑀫𑀼𑀘𑁆𑀘𑀢𑀻𑀢𑀺 𑀧𑀳𑀸𑀦𑀧𑀜𑁆𑀜𑀢𑁆𑀢𑀺𑀁 𑀧𑀜𑁆𑀜𑀧𑁂𑀢𑀺𑁇 𑀢𑀡𑁆𑀳𑀸 𑀬𑀲𑁆𑀲 𑀧𑀼𑀭𑀓𑁆𑀔𑀢𑀸 𑀧𑀜𑁆𑀜𑀸 𑀧𑀭𑀺𑀯𑀢𑁆𑀢𑀢𑀺 𑀕𑀸𑀣𑀸 𑀫𑀦𑀸𑀧𑀧𑀜𑁆𑀜𑀢𑁆𑀢𑀺𑀁 𑀧𑀜𑁆𑀜𑀧𑁂𑀢𑀺𑁇 𑀏𑀯𑀁 𑀧𑀦 𑀫𑀦𑀸𑀧𑀧𑀜𑁆𑀜𑀢𑁆𑀢𑀻𑀢𑀺 𑀏𑀓𑀥𑀫𑁆𑀫𑀁 𑀪𑀕𑀯𑀸 𑀧𑀜𑁆𑀜𑀧𑁂𑀢𑀺𑁇 𑀦 𑀳𑀺 𑀢𑀡𑁆𑀳𑀸 𑀤𑀼𑀓𑁆𑀔𑀲𑀫𑀼𑀤𑀬𑁄𑀢𑀺 𑀓𑀸𑀭𑁂𑀢𑁆𑀯𑀸 𑀲𑀩𑁆𑀩𑀢𑁆𑀣 𑀢𑀡𑁆𑀳𑀸𑀲𑀫𑀼𑀤𑀬𑁄 𑀦𑀺𑀤𑁆𑀤𑀺𑀲𑀺𑀢𑀩𑁆𑀩𑁄𑁇 𑀬𑀣𑀸 𑀉𑀧𑁆𑀧𑀦𑁆𑀦𑀁 𑀓𑀸𑀫𑀯𑀺𑀢𑀓𑁆𑀓𑀁 𑀦𑀸𑀥𑀺𑀯𑀸𑀲𑁂𑀢𑀺 𑀯𑀺𑀦𑁄𑀤𑁂𑀢𑀺 𑀧𑀚𑀳𑀢𑀻𑀢𑀺 𑀧𑀝𑀺𑀓𑁆𑀔𑁂𑀧𑀧𑀜𑁆𑀜𑀢𑁆𑀢𑀺𑁇 𑀏𑀯𑀁 𑀲𑀩𑁆𑀩𑁂𑀲𑀁 𑀥𑀫𑁆𑀫𑀸𑀦𑀁 𑀓𑀼𑀲𑀮𑀸𑀦𑀜𑁆𑀘 𑀅𑀓𑀼𑀲𑀮𑀸𑀦𑀜𑁆𑀘 𑀬𑀜𑁆𑀘𑀲𑁆𑀲 𑀥𑀫𑁆𑀫𑀓𑁆𑀔𑁂𑀢𑁆𑀢𑀁 𑀪𑀯𑀢𑀺, 𑀲𑁄 𑀘𑁂𑀯 𑀥𑀫𑁆𑀫𑁄 𑀢𑀢𑁆𑀣 𑀧𑀯𑀢𑁆𑀢𑀢𑀺𑁇 𑀢𑀤𑀯𑀲𑀺𑀝𑁆𑀞𑀸 𑀥𑀫𑁆𑀫𑀸 𑀢𑀲𑁆𑀲𑀸𑀦𑀼𑀯𑀢𑁆𑀢𑀓𑀸 𑀳𑁄𑀦𑁆𑀢𑀺𑁇 𑀲𑀸 𑀤𑀼𑀯𑀺𑀥𑀸 𑀧𑀜𑁆𑀜𑀢𑁆𑀢𑀺—  𑀧𑀭𑀸𑀥𑀻𑀦𑀧𑀜𑁆𑀜𑀢𑁆𑀢𑀺 𑀘 𑀲𑀸𑀥𑀻𑀦𑀧𑀜𑁆𑀜𑀢𑁆𑀢𑀺 𑀘𑁇 𑀓𑀢𑀫𑀸 𑀲𑀸𑀥𑀻𑀦𑀧𑀜𑁆𑀜𑀢𑁆𑀢𑀺? 𑀲𑀫𑀸𑀥𑀺𑀁, 𑀪𑀺𑀓𑁆𑀔𑀯𑁂, 𑀪𑀸𑀯𑁂𑀣, 𑀲𑀫𑀸𑀳𑀺𑀢𑁄, 𑀪𑀺𑀓𑁆𑀔𑀯𑁂, 𑀪𑀺𑀓𑁆𑀔𑀼 𑀬𑀣𑀸𑀪𑀽𑀢𑀁 𑀧𑀚𑀸𑀦𑀸𑀢𑀺𑁇 “𑀭𑀽𑀧𑀁 𑀅𑀦𑀺𑀘𑁆𑀘𑀦𑁆”𑀢𑀺 𑀬𑀣𑀸𑀪𑀽𑀢𑀁 𑀧𑀚𑀸𑀦𑀸𑀢𑀺, 𑀅𑀬𑀁 𑀲𑀸𑀥𑀻𑀦𑀧𑀜𑁆𑀜𑀢𑁆𑀢𑀺 𑀧𑀭𑀸𑀥𑀻𑀦𑀧𑀜𑁆𑀜𑀢𑁆𑀢𑀺 𑀘, 𑀲𑀸 𑀧𑀜𑁆𑀜𑀢𑁆𑀢𑀺 𑀧𑀜𑁆𑀜𑀸𑀬 𑀘 𑀲𑀻𑀮𑀲𑁆𑀲 𑀘, 𑀬𑀣𑀸 𑀘𑀢𑁆𑀢𑀸𑀭𑀺 𑀛𑀸𑀦𑀸𑀦𑀺 𑀪𑀸𑀯𑁂𑀣𑁇 𑀢𑀲𑁆𑀲 𑀅𑀢𑁆𑀣𑀺 𑀲𑀫𑀸𑀥𑀺𑀦𑁆𑀤𑁆𑀭𑀺𑀬𑀁 𑀫𑀼𑀤𑀽𑀦𑀺 𑀘𑀢𑁆𑀢𑀸𑀭𑀺 𑀇𑀦𑁆𑀤𑁆𑀭𑀺𑀬𑀸𑀦𑀺 𑀢𑀸𑀦𑀺 𑀘𑀢𑀼𑀧𑀭𑀸𑀥𑀻𑀦𑀸𑀦𑀺, 𑀢𑀻𑀡𑀺 𑀅𑀯𑁂𑀘𑁆𑀘𑀧𑁆𑀧𑀲𑀸𑀤𑁂𑀢𑀺 𑀧𑀭𑀸𑀥𑀻𑀦𑀁 𑀲𑀫𑀸𑀥𑀺𑀦𑁆𑀤𑁆𑀭𑀺𑀬𑀁 𑀘𑀢𑁆𑀢𑀸𑀭𑀺 𑀇𑀦𑁆𑀤𑁆𑀭𑀺𑀬𑀸𑀦𑀺 𑀧𑀭𑀸𑀥𑀻𑀦𑀸𑀢𑀺 𑀘𑀢𑀽𑀲𑀼 𑀅𑀭𑀺𑀬𑀲𑀘𑁆𑀘𑁂𑀲𑀼 𑀅𑀧𑀭𑀸𑀥𑀻𑀦𑀁 𑀧𑀜𑁆𑀜𑀺𑀦𑁆𑀤𑁆𑀭𑀺𑀬𑀁 𑀲𑀢𑀺𑀧𑀝𑁆𑀞𑀸𑀦𑁂𑀲𑀼 𑀲𑀫𑁆𑀫𑀧𑁆𑀧𑀥𑀸𑀦𑁂𑀲𑀼 𑀯𑀻𑀭𑀺𑀬𑀺𑀦𑁆𑀤𑁆𑀭𑀺𑀬𑀁𑁇 𑀇𑀢𑀺 𑀲𑀓𑁂 𑀧𑀤𑀝𑁆𑀞𑀸𑀦𑁂 𑀲𑀓𑁂 𑀔𑁂𑀢𑁆𑀢𑀲𑀸𑀥𑀻𑀦𑁄 𑀲𑁄 𑀥𑀫𑁆𑀫𑁄, 𑀲𑁄 𑀘 𑀢𑀢𑁆𑀣 𑀧𑀜𑁆𑀜𑀸𑀧𑁂𑀢𑀩𑁆𑀩𑁄𑁇 𑀢𑀲𑁆𑀲 𑀧𑀝𑀺𑀧𑀓𑁆𑀔𑀸 𑀦𑀺𑀖𑀸𑀢𑁄 𑀦𑀺𑀤𑁆𑀤𑀺𑀲𑀺𑀢𑀩𑁆𑀩𑁄𑁇 𑀏𑀢𑁆𑀣𑀸𑀬𑀁 𑀅𑀦𑁂𑀓𑀸𑀓𑀸𑀭𑀧𑀜𑁆𑀜𑀢𑁆𑀢𑀺 𑀓𑁂𑀦 𑀓𑀸𑀭𑀡𑁂𑀦 𑀅𑀬𑀁 𑀥𑀫𑁆𑀫𑁄 𑀧𑀜𑁆𑀜𑀢𑁆𑀢𑁄𑀢𑀺𑁇 𑀅𑀬𑀁 𑀯𑀼𑀘𑁆𑀘𑀢𑁂 𑀧𑀜𑁆𑀜𑀢𑁆𑀢𑀺𑁇 (𑁧𑁧)

(53.)

511\. 𑀢𑀢𑁆𑀣 𑀓𑀢𑀫𑁄 **𑀑𑀢𑀭𑀡𑁄 𑀳𑀸𑀭𑁄**? 𑀙𑀲𑀼 𑀥𑀫𑁆𑀫𑁂𑀲𑀼 𑀑𑀢𑀸𑀭𑁂𑀢𑀩𑁆𑀩𑀁𑁇 𑀓𑀢𑀫𑁂𑀲𑀼 𑀙𑀲𑀼? 𑀔𑀦𑁆𑀥𑁂𑀲𑀼 𑀥𑀸𑀢𑀽𑀲𑀼 𑀆𑀬𑀢𑀦𑁂𑀲𑀼 𑀇𑀦𑁆𑀤𑁆𑀭𑀺𑀬𑁂𑀲𑀼 𑀲𑀘𑁆𑀘𑁂𑀲𑀼 𑀧𑀝𑀺𑀘𑁆𑀘𑀲𑀫𑀼𑀧𑁆𑀧𑀸𑀤𑁂𑀲𑀼𑁇 𑀦𑀢𑁆𑀣𑀺 𑀢𑀁 𑀲𑀼𑀢𑁆𑀢𑀁 𑀯𑀸 𑀕𑀸𑀣𑀸 𑀯𑀸 𑀩𑁆𑀬𑀸𑀓𑀭𑀡𑀁 𑀯𑀸𑁇 𑀇𑀫𑁂𑀲𑀼 𑀙𑀦𑁆𑀦𑀁 𑀥𑀫𑁆𑀫𑀸𑀦𑀁 𑀅𑀜𑁆𑀜𑀢𑀭𑀲𑁆𑀫𑀺𑀁 𑀦 𑀲𑀦𑁆𑀤𑀺𑀲𑁆𑀲𑀢𑀺𑁇 𑀏𑀢𑁆𑀢𑀸𑀯𑀢𑀸 𑀏𑀲 𑀲𑀩𑁆𑀩𑀸 𑀤𑁂𑀲𑀦𑀸 𑀬𑀸 𑀢𑀸 𑀔𑀦𑁆𑀥𑀸 𑀯𑀸 𑀥𑀸𑀢𑀼𑀬𑁄 𑀯𑀸 𑀆𑀬𑀢𑀦𑀸𑀦𑀺 𑀯𑀸 𑀲𑀘𑁆𑀘𑀸𑀦𑀺 𑀯𑀸 𑀧𑀝𑀺𑀘𑁆𑀘𑀲𑀫𑀼𑀧𑁆𑀧𑀸𑀤𑁄 𑀯𑀸, 𑀢𑀢𑁆𑀣 𑀧𑀜𑁆𑀘𑀦𑁆𑀦𑀁 𑀔𑀦𑁆𑀥𑀸𑀦𑀁 𑀯𑁂𑀤𑀦𑀸𑀓𑁆𑀔𑀦𑁆𑀥𑁄 𑀭𑀸𑀕𑀤𑁄𑀲𑀫𑁄𑀳𑀸𑀦𑀁 𑀧𑀤𑀝𑁆𑀞𑀸𑀦𑀁𑁇 𑀢𑀢𑁆𑀣 𑀢𑀺𑀲𑁆𑀲𑁄 𑀯𑁂𑀤𑀦𑀸𑀬𑁄 𑀢𑀲𑁆𑀲 𑀲𑀼𑀔𑀸𑀬 𑀯𑁂𑀤𑀦𑀸𑀬 𑀲𑁄𑀫𑀦𑀲𑁆𑀲𑁄 𑀲𑀯𑀺𑀘𑀸𑀭𑁄, 𑀤𑀼𑀓𑁆𑀔𑀸𑀬 𑀯𑁂𑀤𑀦𑀸𑀬 𑀤𑁄𑀫𑀦𑀲𑁆𑀲𑁄 𑀲𑀯𑀺𑀘𑀸𑀭𑁄, 𑀅𑀤𑀼𑀓𑁆𑀔𑀫𑀲𑀼𑀔𑀸𑀬 𑀯𑁂𑀤𑀦𑀸𑀬 𑀉𑀧𑁂𑀓𑁆𑀔𑁄 𑀲𑀯𑀺𑀘𑀸𑀭𑁄𑁇 𑀬𑀁 𑀧𑀼𑀦 𑀢𑀢𑁆𑀣 𑀯𑁂𑀤𑀬𑀺𑀢𑀁 𑀇𑀤𑀁 𑀤𑀼𑀓𑁆𑀔𑀲𑀘𑁆𑀘𑀁, 𑀔𑀦𑁆𑀥𑁂𑀲𑀼 𑀲𑀗𑁆𑀔𑀸𑀭𑀓𑁆𑀔𑀦𑁆𑀥𑁄 𑀢𑀢𑁆𑀣 𑀓𑀸𑀬𑁄 𑀧𑀫𑀢𑁆𑀢𑀁 𑀲𑁅𑀧𑀯𑀢𑁆𑀢𑀢𑀺, 𑀢𑀜𑁆𑀘 𑀲𑀗𑁆𑀔𑀸𑀭𑀕𑀢𑁄 𑀤𑁆𑀯𑀺𑀥𑀸 𑀘 𑀪𑀯𑀗𑁆𑀕𑁄𑀢𑀭𑀡𑀁 𑀓𑀫𑁆𑀫𑀁 𑀢𑀻𑀡𑀺 𑀘 𑀲𑀗𑁆𑀔𑀸𑀭𑀸𑀦𑀺 𑀧𑀼𑀜𑁆𑀜𑀸𑀪𑀺𑀲𑀗𑁆𑀔𑀸𑀭𑀸 𑀯𑀸 𑀅𑀧𑀼𑀜𑁆𑀜𑀸 𑀯𑀸 𑀆𑀦𑁂𑀜𑁆𑀚𑀸 𑀯𑀸 𑀳𑁂𑀢𑀼 𑀲𑀩𑁆𑀩𑀲𑀭𑀸𑀕𑀲𑁆𑀲 𑀦𑁄 𑀯𑀻𑀢𑀭𑀸𑀕𑀲𑁆𑀲, 𑀤𑁄𑀲𑀲𑁆𑀲 𑀅𑀪𑀺𑀲𑀗𑁆𑀔𑀸𑀭𑀸𑀦𑀺 𑀘 𑀅𑀯𑀻𑀢𑀭𑀸𑀕𑁄 𑀘𑁂𑀢𑁂𑀢𑀺 𑀘 𑀧𑀓𑀧𑁆𑀧𑁂𑀢𑀺 𑀘, 𑀯𑀻𑀢𑀭𑀸𑀕𑁄 𑀧𑀦 𑀘𑁂𑀢𑁂𑀢𑀺 𑀘 𑀦𑁄 𑀅𑀪𑀺𑀲𑀗𑁆𑀔𑀭𑁄𑀢𑀺, 𑀬𑀁 𑀉𑀡𑁆𑀳𑀁 𑀯𑀚𑀺𑀭𑀁 𑀓𑀝𑁆𑀞𑁂 𑀯𑀸 𑀭𑀼𑀓𑁆𑀔𑁂 𑀯𑀸 𑀅𑀜𑁆𑀜𑀢𑁆𑀣 𑀯𑀸 𑀧𑀢𑀦𑁆𑀢𑀁 𑀪𑀺𑀦𑁆𑀤𑀢𑀺 𑀘 𑀟𑀳𑀢𑀺 𑀘, 𑀏𑀯𑀁 𑀲𑀭𑀸𑀕𑀘𑁂𑀢𑀦𑀸 𑀘𑁂𑀢𑁂𑀢𑀺 𑀘 𑀅𑀪𑀺𑀲𑀗𑁆𑀔𑀭𑁄𑀢𑀺 𑀘𑁇 𑀬𑀣𑀸 𑀲𑀢𑀁 𑀯𑀚𑀺𑀭𑀁 𑀦 𑀪𑀺𑀦𑁆𑀤𑀢𑀺 𑀦 𑀘 𑀟𑀳𑀢𑀺, 𑀏𑀯𑀁 𑀯𑀻𑀢𑀭𑀸𑀕𑀘𑁂𑀢𑀦𑀸 𑀘𑁂𑀢𑁂𑀢𑀺 𑀦 𑀘 𑀅𑀪𑀺𑀲𑀗𑁆𑀔𑀭𑁄𑀢𑀺𑁇 𑀢𑀢𑁆𑀣 𑀧𑀜𑁆𑀘𑀦𑁆𑀦𑀁 𑀔𑀦𑁆𑀥𑀸𑀦𑀁 𑀏𑀓𑁄 𑀔𑀦𑁆𑀥𑁄 𑀅𑀦𑀺𑀦𑁆𑀤𑁆𑀭𑀺𑀬𑀲𑀭𑀻𑀭𑀁 𑀲𑀜𑁆𑀜𑀸𑀓𑁆𑀔𑀦𑁆𑀥𑁄𑁇

512\. 𑀢𑀢𑁆𑀣 𑀥𑀸𑀢𑀽𑀦𑀁 𑀅𑀝𑁆𑀞𑀸𑀭𑀲 𑀥𑀸𑀢𑀼𑀬𑁄𑁇 𑀢𑀢𑁆𑀣 𑀬𑀸 𑀭𑀽𑀧𑀻 𑀤𑀲 𑀥𑀸𑀢𑀼𑀬𑁄, 𑀢𑀸𑀲𑀼 𑀤𑁂𑀲𑀺𑀬𑀫𑀸𑀦𑀸𑀲𑀼 𑀭𑀽𑀧𑀓𑁆𑀔𑀦𑁆𑀥𑁄 𑀦𑀺𑀤𑁆𑀤𑀺𑀲𑀺𑀢𑀩𑁆𑀩𑁄, 𑀤𑀼𑀓𑁆𑀔𑀁 𑀅𑀭𑀺𑀬𑀲𑀘𑁆𑀘𑀁𑁇 𑀬𑁂𑀧𑀺 𑀘 𑀙 𑀯𑀺𑀜𑁆𑀜𑀸𑀡𑀓𑀸𑀬𑀸 𑀫𑀦𑁄𑀥𑀸𑀢𑀼𑀲𑀢𑁆𑀢𑀫𑀸, 𑀢𑀢𑁆𑀣 𑀯𑀺𑀜𑁆𑀜𑀸𑀡𑀓𑁆𑀔𑀦𑁆𑀥𑁄 𑀘 𑀦𑀺𑀤𑁆𑀤𑀺𑀲𑀺𑀢𑀩𑁆𑀩𑁄, 𑀤𑀼𑀓𑁆𑀔𑀁 𑀅𑀭𑀺𑀬𑀲𑀘𑁆𑀘𑀁𑁇 𑀥𑀫𑁆𑀫𑀥𑀸𑀢𑀼 𑀧𑀦 𑀥𑀫𑁆𑀫𑀲𑀫𑁄𑀲𑀭𑀡𑀸, 𑀲𑁄 𑀥𑀫𑁆𑀫𑁄 𑀳𑁂𑀢𑀼𑀦𑀸 𑀘 𑀦𑀺𑀲𑁆𑀲𑀦𑁆𑀤𑁂𑀦 𑀘 𑀨𑀮𑁂𑀦 𑀘 𑀓𑀺𑀘𑁆𑀘𑁂𑀦 𑀘 𑀯𑁂𑀯𑀘𑀦𑁂𑀦 𑀘 𑀬𑁂𑀦 𑀬𑁂𑀦 𑀉𑀧𑀮𑀩𑁆𑀪𑀢𑀺, 𑀢𑁂𑀦 𑀢𑁂𑀦 𑀦𑀺𑀤𑁆𑀤𑀺𑀲𑀺𑀢𑀩𑁆𑀩𑁄𑁇 𑀬𑀤𑀺 𑀯𑀸 𑀓𑀼𑀲𑀮𑀸 𑀬𑀤𑀺 𑀯𑀸 𑀅𑀓𑀼𑀲𑀮𑀸 𑀬𑀤𑀺 𑀯𑀸 𑀅𑀩𑁆𑀬𑀸𑀓𑀢𑀸 𑀬𑀤𑀺 𑀯𑀸 𑀅𑀲𑀗𑁆𑀔𑀢𑀸𑁇 𑀤𑁆𑀯𑀸𑀤𑀲𑀦𑁆𑀦𑀁 𑀆𑀬𑀢𑀦𑀸𑀦𑀁 𑀤𑀲 𑀆𑀬𑀢𑀦𑀸𑀦𑀺 𑀭𑀽𑀧𑀸𑀦𑀺 𑀢𑀁 𑀤𑀼𑀓𑁆𑀔𑀁 𑀅𑀭𑀺𑀬𑀲𑀘𑁆𑀘𑀁 𑀦𑀺𑀤𑁆𑀤𑀺𑀲𑀺𑀢𑀩𑁆𑀩𑀁𑁇 𑀭𑀽𑀧𑀓𑁆𑀔𑀦𑁆𑀥𑁄 𑀘 𑀫𑀦𑀸𑀬𑀢𑀦𑀜𑁆𑀘 𑀯𑀺𑀜𑁆𑀜𑀸𑀡𑀓𑁆𑀔𑀦𑁆𑀥𑁂𑀦 𑀦𑀺𑀤𑁆𑀤𑀺𑀲𑀺𑀢𑀩𑁆𑀩𑀁, 𑀤𑀼𑀓𑁆𑀔𑀁 𑀅𑀭𑀺𑀬𑀲𑀘𑁆𑀘𑀁𑁇 𑀥𑀫𑁆𑀫𑀸𑀬𑀢𑀦𑀁 𑀦𑀸𑀦𑀸𑀥𑀫𑁆𑀫𑀲𑀫𑁄𑀲𑀭𑀡𑀁𑁇 𑀢𑀢𑁆𑀣 𑀬𑁂 𑀥𑀫𑁆𑀫𑀸 𑀇𑀦𑁆𑀤𑁆𑀭𑀺𑀬𑀸𑀦𑀁 𑀇𑀦𑁆𑀤𑁆𑀭𑀺𑀬𑁂𑀲𑀼 𑀦𑀺𑀤𑁆𑀤𑀺𑀲𑀺𑀢𑀩𑁆𑀩𑀸, 𑀬𑁂 𑀅𑀦𑀺𑀦𑁆𑀤𑁆𑀭𑀺𑀬𑀸𑀦𑀁 𑀅𑀦𑀺𑀦𑁆𑀤𑁆𑀭𑀺𑀬𑁂𑀲𑀼 𑀦𑀺𑀤𑁆𑀤𑀺𑀲𑀺𑀢𑀩𑁆𑀩𑀸𑁇 𑀧𑀭𑀺𑀬𑀸𑀬𑀢𑁄 𑀘 𑀑𑀢𑀸𑀭𑁂𑀢𑀩𑁆𑀩𑀸𑁇 𑀬𑀣𑀸 𑀲𑀸 𑀥𑀫𑁆𑀫𑀥𑀸𑀢𑀼 𑀢𑀣𑀸 𑀥𑀫𑁆𑀫𑀸𑀬𑀢𑀦𑀁 𑀧𑀭𑀺𑀬𑁂𑀲𑀺𑀢𑀩𑁆𑀩𑀁𑁇 𑀬𑀸𑀬𑁂𑀯 𑀳𑀺 𑀥𑀫𑁆𑀫𑀥𑀸𑀢𑀼 𑀢𑀤𑁂𑀯 𑀥𑀫𑁆𑀫𑀸𑀬𑀢𑀦𑀁 𑀅𑀦𑀽𑀦𑀁 𑀅𑀦𑀥𑀺𑀓𑀁𑁇

513\. 𑀢𑀢𑁆𑀣 𑀧𑀝𑀺𑀘𑁆𑀘𑀲𑀫𑀼𑀧𑁆𑀧𑀸𑀤𑁄 𑀅𑀢𑁆𑀣𑀺 𑀢𑀺𑀯𑀺𑀥𑁄, 𑀅𑀢𑁆𑀣𑀺 𑀘𑀢𑀼𑀩𑁆𑀩𑀺𑀥𑁄, 𑀅𑀢𑁆𑀣𑀺 𑀤𑀼𑀯𑀺𑀥𑁄𑁇 𑀢𑀢𑁆𑀣 𑀢𑀺𑀯𑀺𑀥𑁄 𑀧𑀝𑀺𑀘𑁆𑀘𑀲𑀫𑀼𑀧𑁆𑀧𑀸𑀤𑁄 𑀳𑁂𑀢𑀼𑀨𑀮𑀦𑀺𑀲𑁆𑀲𑀦𑁆𑀤𑁄𑁇 𑀅𑀯𑀺𑀚𑁆𑀚𑀸 𑀲𑀗𑁆𑀔𑀸𑀭𑀸 𑀢𑀡𑁆𑀳𑀸 𑀉𑀧𑀸𑀤𑀸𑀦𑀁 𑀘 𑀅𑀬𑀁 𑀳𑁂𑀢𑀼, 𑀯𑀺𑀜𑁆𑀜𑀸𑀡𑀁 𑀦𑀸𑀫𑀭𑀽𑀧𑀁 𑀲𑀍𑀆𑀬𑀢𑀦𑀁 𑀨𑀲𑁆𑀲𑁄 𑀯𑁂𑀤𑀦𑀸 𑀘 𑀅𑀬𑀁 𑀧𑀘𑁆𑀘𑀬𑁄, 𑀬𑁄 𑀪𑀯𑁄 𑀅𑀬𑀁 𑀯𑀺𑀧𑀸𑀓𑁄, 𑀬𑀸 𑀚𑀸𑀢𑀺 𑀫𑀭𑀡𑀁 𑀅𑀬𑀁 𑀦𑀺𑀲𑁆𑀲𑀦𑁆𑀤𑁄𑁇

514\. 𑀓𑀣𑀁 𑀘𑀢𑀼𑀩𑁆𑀩𑀺𑀥𑁄 𑀳𑁂𑀢𑀼 𑀧𑀘𑁆𑀘𑀬𑁄 𑀯𑀺𑀧𑀸𑀓𑁄 𑀦𑀺𑀲𑁆𑀲𑀦𑁆𑀤𑁄 𑀘? 𑀅𑀯𑀺𑀚𑁆𑀚𑀸 𑀘 𑀢𑀡𑁆𑀳𑀸𑀲𑀗𑁆𑀔𑀸𑀭𑀸 𑀘 𑀉𑀧𑀸𑀤𑀸𑀦𑀁 𑀘—  𑀅𑀬𑀁 𑀳𑁂𑀢𑀼𑁇 𑀯𑀺𑀜𑁆𑀜𑀸𑀡𑀁 𑀦𑀸𑀫𑀭𑀽𑀧𑀲𑁆𑀲 𑀧𑀘𑁆𑀘𑀬𑁄𑁇 𑀦𑀸𑀫𑀭𑀽𑀧𑀁 𑀉𑀧𑀧𑀚𑁆𑀚𑀢𑀺, 𑀢𑀣𑀸 𑀉𑀧𑀧𑀦𑁆𑀦𑀲𑁆𑀲 𑀲𑀍𑀆𑀬𑀢𑀦𑀁 𑀨𑀲𑁆𑀲𑁄 𑀯𑁂𑀤𑀦𑀸 𑀘—  𑀅𑀬𑀁 𑀧𑀘𑁆𑀘𑀬𑁄𑁇 𑀬𑁄 𑀪𑀯𑁄 𑀅𑀬𑀁 𑀯𑀺𑀧𑀸𑀓𑁄𑁇 𑀬𑀸 𑀚𑀸𑀢𑀺 𑀬𑀸 𑀘 𑀚𑀭𑀸𑀫𑀭𑀡𑀁—  𑀅𑀬𑀁 𑀦𑀺𑀲𑁆𑀲𑀦𑁆𑀤𑁄𑁇

515\. 𑀓𑀣𑀁 𑀤𑀼𑀯𑀺𑀥𑁄 𑀧𑀝𑀺𑀘𑁆𑀘𑀲𑀫𑀼𑀧𑁆𑀧𑀸𑀤𑁄? 𑀅𑀯𑀺𑀚𑁆𑀚𑀸 𑀲𑀗𑁆𑀔𑀸𑀭𑀸 𑀢𑀡𑁆𑀳𑀸 𑀉𑀧𑀸𑀤𑀸𑀦𑀁—  𑀅𑀬𑀁 𑀲𑀫𑀼𑀤𑀬𑁄𑁇 𑀯𑀺𑀜𑁆𑀜𑀸𑀡𑀁 𑀦𑀸𑀫𑀭𑀽𑀧𑀁 𑀲𑀍𑀆𑀬𑀢𑀦𑀁 𑀨𑀲𑁆𑀲𑁄 𑀯𑁂𑀤𑀦𑀸 𑀪𑀯𑁄 𑀚𑀸𑀢𑀺 𑀫𑀭𑀡𑀜𑁆𑀘—  𑀇𑀤𑀁 𑀤𑀼𑀓𑁆𑀔𑀁𑁇 𑀬𑀁 𑀧𑀦 𑀅𑀯𑀺𑀚𑁆𑀚𑀸𑀦𑀺𑀭𑁄𑀥𑀸 𑀲𑀗𑁆𑀔𑀸𑀭𑀦𑀺𑀭𑁄𑀥𑁄 𑀇𑀫𑀸𑀦𑀺 𑀢𑀧𑁆𑀧𑀝𑀺𑀧𑀓𑁆𑀔𑁂𑀦 𑀤𑁆𑀯𑁂 𑀲𑀘𑁆𑀘𑀸𑀦𑀺𑁇 𑀢𑀲𑁆𑀫𑀸 𑀧𑀝𑀺𑀘𑁆𑀘𑀲𑀫𑀼𑀧𑁆𑀧𑀸𑀤𑁄 𑀬𑁂𑀦 𑀆𑀓𑀸𑀭𑁂𑀦 𑀦𑀺𑀤𑁆𑀤𑀺𑀝𑁆𑀞𑁄, 𑀢𑁂𑀦 𑀢𑁂𑀦 𑀦𑀺𑀤𑁆𑀤𑀺𑀲𑀺𑀢𑀩𑁆𑀩𑁄𑁇

516\. 𑀢𑀣𑀸 𑀩𑀸𑀯𑀻𑀲𑀢𑀺 𑀇𑀦𑁆𑀤𑁆𑀭𑀺𑀬𑀸𑀦𑀺𑁇 𑀤𑁆𑀯𑀸𑀤𑀲 𑀇𑀦𑁆𑀤𑁆𑀭𑀺𑀬𑀸𑀦𑀺 𑀘𑀓𑁆𑀔𑀼𑀦𑁆𑀤𑁆𑀭𑀺𑀬𑀸𑀦𑀺 𑀘𑀓𑁆𑀔𑀼𑀦𑁆𑀤𑁆𑀭𑀺𑀬𑀁 𑀬𑁂𑀦 𑀤𑁄𑀫𑀦𑀲𑁆𑀲𑀺𑀦𑁆𑀤𑁆𑀭𑀺𑀬𑀁, 𑀇𑀤𑀁 𑀤𑀼𑀓𑁆𑀔𑀁𑁇 𑀧𑀼𑀭𑀺𑀲𑀺𑀦𑁆𑀤𑁆𑀭𑀺𑀬𑀁 𑀘 𑀤𑀺𑀝𑁆𑀞𑀺𑀬𑀸 𑀘 𑀢𑀡𑁆𑀳𑀸𑀧𑀤𑀝𑁆𑀞𑀸𑀦𑀁𑁇 𑀬𑀢𑁄 𑀧𑀼𑀭𑀺𑀲𑁄 𑀧𑀼𑀭𑀺𑀲𑀓𑀸𑀦𑀁 𑀢𑀁 𑀏𑀯𑀁 𑀓𑀸𑀢𑀩𑁆𑀩𑀢𑀸𑁇 𑀅𑀣 𑀅𑀚𑁆𑀛𑀢𑁆𑀢𑀁 𑀲𑀸𑀭𑀚𑁆𑀚𑀢𑀺𑁇 𑀅𑀬𑀁 𑀅𑀳𑀗𑁆𑀓𑀸𑀭𑁄 𑀢𑀁 𑀬𑀲𑀸 𑀲𑀸𑀭𑀢𑁆𑀢𑁄 𑀩𑀳𑀺𑀤𑁆𑀥𑀸 𑀧𑀭𑀺𑀬𑁂𑀲𑀢𑀺, 𑀅𑀬𑀁 𑀫𑀫𑀗𑁆𑀓𑀸𑀭𑁄 𑀏𑀯𑀁 𑀇𑀢𑁆𑀣𑀻, 𑀢𑀢𑁆𑀣 𑀲𑀼𑀔𑀺𑀦𑁆𑀤𑁆𑀭𑀺𑀬𑀁 𑀘 𑀲𑁄𑀫𑀦𑀲𑁆𑀲𑀺𑀦𑁆𑀤𑁆𑀭𑀺𑀬𑀁 𑀘 𑀧𑀼𑀭𑀺𑀲𑀺𑀦𑁆𑀤𑁆𑀭𑀺𑀬𑀲𑁆𑀲𑀸𑀦𑀼𑀯𑀢𑁆𑀢𑀓𑀸 𑀳𑁄𑀦𑁆𑀢𑀺𑁇 𑀢𑀲𑁆𑀲 𑀅𑀥𑀺𑀧𑁆𑀧𑀸𑀬𑀧𑀭𑀺𑀧𑀼𑀡𑁆𑀡𑀸 𑀮𑁄𑀪𑀥𑀫𑁆𑀫𑀸 𑀓𑀼𑀲𑀮𑀫𑀽𑀮𑁂 𑀧𑀯𑀟𑁆𑀠𑁂𑀦𑁆𑀢𑀺𑁇 𑀢𑀲𑁆𑀲 𑀘𑁂 𑀅𑀬𑀫𑀥𑀺𑀧𑁆𑀧𑀸𑀬𑁄 𑀦 𑀧𑀸𑀭𑀺𑀧𑀽𑀭𑀺𑀁 𑀕𑀘𑁆𑀙𑀢𑀺𑁇 𑀢𑀲𑁆𑀲 𑀤𑀼𑀓𑁆𑀔𑀺𑀦𑁆𑀤𑁆𑀭𑀺𑀬𑀁 𑀘 𑀤𑁄𑀫𑀦𑀲𑁆𑀲𑀺𑀦𑁆𑀤𑁆𑀭𑀺𑀬𑀁 𑀘 𑀯𑀢𑁆𑀢𑀢𑀺𑁇 𑀤𑁄𑀲𑁄 𑀘 𑀅𑀓𑀼𑀲𑀮𑀫𑀽𑀮𑀁 𑀧𑀯𑀟𑁆𑀠𑀢𑀺𑁇 𑀲𑀘𑁂 𑀧𑀦 𑀉𑀧𑁂𑀓𑁆𑀔𑀸 𑀪𑀸𑀯𑁂𑀢𑀺 𑀉𑀧𑁂𑀓𑁆𑀔𑀺𑀦𑁆𑀤𑁆𑀭𑀺𑀬𑀲𑁆𑀲 𑀅𑀦𑀼𑀯𑀢𑁆𑀢𑀓𑀸𑀫𑀸 𑀪𑀯𑀢𑀺𑁇 𑀅𑀫𑁄𑀳𑁄 𑀘 𑀓𑀼𑀲𑀮𑀫𑀽𑀮𑀁 𑀧𑀯𑀟𑁆𑀠𑀢𑀺𑁇 𑀇𑀢𑀺 𑀲𑀢𑁆𑀢 𑀇𑀦𑁆𑀤𑁆𑀭𑀺𑀬𑀸𑀦𑀺 𑀓𑀺𑀮𑁂𑀲𑀯𑀢𑁆𑀣𑀼𑀫𑀼𑀧𑀸𑀤𑀸𑀬 𑀅𑀦𑀦𑁆𑀯𑁂𑀫𑀸𑀦𑀺 𑀅𑀯𑀫𑀸𑀦𑀺 𑀲𑀩𑁆𑀩𑀲𑁆𑀲 𑀯𑁂𑀤𑀦𑀸 𑀇𑀢𑁆𑀣𑀺𑀦𑁆𑀤𑁆𑀭𑀺𑀬𑀁 𑀧𑀼𑀭𑀺𑀲𑀺𑀦𑁆𑀤𑁆𑀭𑀺𑀬𑀁𑁇 𑀢𑀢𑁆𑀣 𑀅𑀝𑁆𑀞 𑀇𑀦𑁆𑀤𑁆𑀭𑀺𑀬𑀸𑀦𑀺 𑀲𑀤𑁆𑀥𑀺𑀦𑁆𑀤𑁆𑀭𑀺𑀬𑀁 𑀬𑀸𑀯 𑀅𑀜𑁆𑀜𑀸𑀢𑀸𑀯𑀺𑀦𑁄 𑀇𑀦𑁆𑀤𑁆𑀭𑀺𑀬𑀁, 𑀅𑀬𑀁 𑀤𑀼𑀓𑁆𑀔𑀦𑀺𑀭𑁄𑀥𑀕𑀸𑀫𑀺𑀦𑀻 𑀧𑀝𑀺𑀧𑀤𑀸𑁇 𑀤𑀲𑀦𑁆𑀦𑀁 𑀧𑀜𑁆𑀜𑀺𑀦𑁆𑀤𑁆𑀭𑀺𑀬𑀸𑀦𑀁 𑀓𑀸𑀫𑀭𑀸𑀕𑀲𑁆𑀲 𑀧𑀤𑀝𑁆𑀞𑀸𑀦𑀁𑁇 𑀫𑀦𑀺𑀦𑁆𑀤𑁆𑀭𑀺𑀬𑀁 𑀪𑀯𑀭𑀸𑀕𑀲𑁆𑀲 𑀧𑀤𑀝𑁆𑀞𑀸𑀦𑀁𑁇 𑀧𑀜𑁆𑀜𑀺𑀦𑁆𑀤𑁆𑀭𑀺𑀬𑀸𑀦𑀺 𑀭𑀽𑀧𑀭𑀸𑀕𑀲𑁆𑀲 𑀧𑀤𑀝𑁆𑀞𑀸𑀦𑀁𑁇 𑀇𑀢𑁆𑀣𑀺𑀦𑁆𑀤𑁆𑀭𑀺𑀬𑀁 𑀘 𑀧𑀼𑀭𑀺𑀲𑀺𑀦𑁆𑀤𑁆𑀭𑀺𑀬𑀁 𑀘 𑀲𑀢𑁆𑀢 𑀧𑀜𑁆𑀜𑀢𑁆𑀢𑀺𑀬𑀸 𑀧𑀤𑀝𑁆𑀞𑀸𑀦𑀁𑁇 𑀢𑀢𑁆𑀣 𑀬𑁂𑀦 𑀬𑁂𑀦 𑀇𑀦𑁆𑀤𑁆𑀭𑀺𑀬𑁂𑀦 𑀬𑀼𑀢𑁆𑀢𑀁 𑀯𑀸 𑀕𑀸𑀣𑀸𑀬 𑀑𑀢𑀸𑀭𑁂𑀢𑀼𑀁 𑀲𑀓𑁆𑀓𑁄𑀢𑀺, 𑀢𑁂𑀦 𑀢𑁂𑀦 𑀦𑀺𑀤𑁆𑀤𑀺𑀲𑀺𑀢𑀩𑁆𑀩𑁄𑁇 𑀏𑀯𑀁 𑀔𑀦𑁆𑀥𑁂𑀲𑀼 𑀥𑀸𑀢𑀽𑀲𑀼 𑀆𑀬𑀢𑀦𑁂𑀲𑀼 𑀲𑀘𑁆𑀘𑁂𑀲𑀼 𑀧𑀝𑀺𑀘𑁆𑀘𑀲𑀫𑀼𑀧𑁆𑀧𑀸𑀤𑁂𑀲𑀼 𑀅𑀬𑀁 𑀑𑀢𑀭𑀡𑁄 𑀳𑀸𑀭𑁄𑁇 (𑁧𑁨)

(54.)

517\. 𑀢𑀢𑁆𑀣 𑀓𑀢𑀫𑁄 **𑀲𑁄𑀥𑀦𑁄 𑀳𑀸𑀭𑁄**? 𑀬𑁄 𑀕𑀸𑀣𑀸 𑀏𑀓𑁂𑀦 𑀆𑀭𑀫𑁆𑀪𑁄 𑀪𑀸𑀲𑀺𑀲𑁆𑀲𑀦𑁆𑀢𑀺𑁇 𑀢𑀢𑁆𑀣 𑀏𑀓𑀺𑀲𑁆𑀲𑀸 𑀪𑀸𑀲𑀺𑀢𑀸𑀬 𑀅𑀯𑀲𑀺𑀝𑁆𑀞𑀸𑀲𑀼 𑀪𑀸𑀲𑀺𑀢𑀸𑀲𑀼 𑀲𑁄 𑀅𑀢𑁆𑀣𑁄 𑀦 𑀦𑀺𑀤𑁆𑀤𑀺𑀲𑀺𑀢𑀩𑁆𑀩𑁄𑁇 𑀓𑀺𑀁𑀓𑀸𑀭𑀡𑀁? 𑀦 𑀳𑀺 𑀢𑀸𑀯 𑀲𑁄 𑀅𑀢𑁆𑀣𑁄 𑀪𑀸𑀲𑀺𑀢𑁄, 𑀲𑁄 𑀅𑀪𑀸𑀲𑀺𑀢𑁄 𑀦 𑀲𑀓𑁆𑀓𑀸 𑀦𑀺𑀤𑁆𑀤𑀺𑀲𑀺𑀢𑀼𑀁𑁇 𑀬𑀣𑀸 𑀓𑀺𑀁 𑀅𑀧𑁆𑀧𑀫𑀸𑀤𑁄 𑀅𑀫𑀢𑀁 𑀧𑀤𑀦𑁆𑀢𑀺 𑀕𑀸𑀣𑀸 𑀅𑀬𑀫𑁂𑀓𑀸 𑀕𑀸𑀣𑀸 𑀦𑀺𑀤𑁆𑀤𑀺𑀲𑀺𑀢𑀩𑁆𑀩𑀸𑁇 𑀓𑀺𑀁𑀓𑀸𑀭𑀡𑀁, 𑀅𑀢𑁆𑀣𑀺𑀓𑁆𑀔𑀸𑀢𑀸𑀯 𑀇𑀫𑀲𑁆𑀲 𑀆𑀭𑀫𑁆𑀪𑀲𑁆𑀲 𑀅𑀦𑀪𑀸𑀲𑀺𑀢𑀁?

518\. _“𑀏𑀯𑀁 𑀯𑀺𑀲𑁂𑀲𑀢𑁄 𑀜𑀢𑁆𑀯𑀸,_  
_𑀅𑀧𑁆𑀧𑀫𑀸𑀤𑀫𑁆𑀳𑀺 𑀧𑀡𑁆𑀟𑀺𑀢𑀸;_  
_𑀅𑀧𑁆𑀧𑀫𑀸𑀤𑁂 𑀧𑀫𑁄𑀤𑀦𑁆𑀢𑀺,_  
_𑀅𑀭𑀺𑀬𑀸𑀦𑀁 𑀕𑁄𑀘𑀭𑁂 𑀭𑀢𑀸𑀢𑀺”𑁇_  


519\. 𑀇𑀤𑀁 𑀅𑀪𑀸𑀲𑀺𑀢𑀁𑁇 𑀇𑀫𑀺𑀲𑁆𑀲𑀸𑀧𑀺 𑀕𑀸𑀣𑀸𑀬 𑀪𑀸𑀲𑀺𑀢𑀸𑀬 𑀅𑀢𑁆𑀣𑁄 𑀦𑀺𑀤𑁆𑀤𑀺𑀲𑀺𑀢𑀩𑁆𑀩𑁄𑁇 𑀓𑀺𑀁𑀓𑀸𑀭𑀡𑀁, 𑀅𑀢𑁆𑀣𑀺 𑀢𑀢𑁆𑀣 𑀅𑀯𑀲𑀺𑀝𑁆𑀞𑀁? 𑀢𑁂 𑀛𑀸𑀬𑀺𑀦𑁄 𑀲𑀸𑀢𑀢𑀺𑀓𑀸, 𑀦𑀺𑀘𑁆𑀘𑀁 𑀤𑀍𑀳𑀧𑀭𑀓𑁆𑀓𑀫𑀸𑀢𑀺 𑀕𑀸𑀣𑀸, 𑀏𑀯𑀁 𑀇𑀫𑀸 𑀕𑀸𑀣𑀸𑀬𑁄 𑀉𑀧𑀥𑀸𑀭𑀺𑀢𑀸 𑀬𑀤𑀸 𑀪𑀯𑀦𑁆𑀢𑀺, 𑀢𑀤𑀸 𑀅𑀢𑁆𑀣𑁄 𑀦𑀺𑀤𑁆𑀤𑀺𑀲𑀺𑀢𑀩𑁆𑀩𑁄𑁇 𑀏𑀯𑀁 𑀅𑀲𑁆𑀲𑀼𑀢𑀧𑀼𑀩𑁆𑀩𑁂𑀲𑀼 𑀲𑀼𑀢𑁆𑀢𑁂𑀲𑀼 𑀩𑁆𑀬𑀸𑀓𑀭𑀡𑁂𑀲𑀼 𑀯𑀸 𑀏𑀓𑀼𑀤𑁆𑀤𑁂𑀲𑁄 𑀪𑀸𑀲𑀺𑀢𑁄𑁇 𑀬𑀸 𑀯𑀻𑀫𑀁𑀲𑀸 𑀢𑀼𑀮𑀦𑀸 𑀇𑀤𑀁 𑀅𑀢𑁆𑀣𑀺 𑀓𑀺𑀘𑁆𑀘𑀁, 𑀇𑀤𑀁 𑀲𑀼𑀢𑁆𑀢𑀁 𑀪𑀸𑀲𑀺𑀢𑀁 𑀢𑀲𑁆𑀲 𑀯𑁂𑀯𑀘𑀦𑀁 𑀦𑀺𑀤𑁆𑀤𑀺𑀝𑁆𑀞𑀁 𑀯𑀸 𑀦 𑀯𑀸𑀢𑀺𑁇 𑀢𑀢𑁆𑀣 𑀬𑀸 𑀯𑀻𑀫𑀁𑀲𑀸, 𑀅𑀬𑀁 𑀯𑀼𑀘𑁆𑀘𑀢𑁂 𑀲𑁄𑀥𑀦𑁄 𑀳𑀸𑀭𑁄𑁇 (𑁧𑁩)

(55.)

520\. 𑀢𑀢𑁆𑀣 𑀓𑀢𑀫𑁄 **𑀅𑀥𑀺𑀝𑁆𑀞𑀸𑀦𑁄 𑀳𑀸𑀭𑁄**? 𑀏𑀓𑀢𑁆𑀢𑀢𑀸 𑀘 𑀯𑁂𑀫𑀢𑁆𑀢𑀢𑀸 𑀘𑁇 𑀢𑀢𑁆𑀣 𑀓𑀺𑀢𑀧𑀜𑁆𑀜𑀢𑁆𑀢𑀺 𑀘 𑀓𑀺𑀘𑁆𑀘𑀧𑀜𑁆𑀜𑀢𑁆𑀢𑀺 𑀘𑁇 𑀲𑀸 𑀏𑀓𑀢𑁆𑀢𑀢𑀸 𑀘 𑀯𑁂𑀫𑀢𑁆𑀢𑀢𑀸 𑀘 𑀬𑀣𑀸 𑀧𑀜𑁆𑀜𑀢𑁆𑀢𑀺 𑀏𑀓𑀯𑁂𑀯𑀘𑀦𑁂𑀦 𑀯𑁂𑀫𑀢𑁆𑀢𑀢𑀸 𑀧𑀚𑀸𑀦𑀸𑀢𑀻𑀢𑀺 𑀧𑀜𑁆𑀜𑀸, 𑀲𑀸 𑀘 𑀆𑀥𑀺𑀧𑀢𑁂𑀬𑁆𑀬𑀝𑁆𑀞𑁂𑀦 𑀧𑀜𑁆𑀜𑀢𑁆𑀢𑀺𑁇 𑀬𑀁 𑀅𑀦𑁄𑀫𑀢𑁆𑀢𑀺𑀬𑀝𑁆𑀞𑁂𑀦 𑀧𑀜𑁆𑀜𑀢𑁆𑀢𑀦𑁆𑀢𑀺𑁇 𑀢𑀁 𑀅𑀦𑁄𑀫𑀢𑁆𑀢𑀺𑀬𑀝𑁆𑀞𑁂𑀦 𑀧𑀜𑁆𑀜𑀸𑀩𑀮𑀁𑁇 𑀢𑀦𑀼𑀪𑀽𑀢𑀸 𑀕𑁄𑀘𑀭𑀢𑁆𑀢𑀯𑀲𑀸 𑀲𑁂𑀯𑀲𑀢𑀺 𑀢𑀻𑀲𑀼 𑀭𑀢𑀦𑁂𑀲𑀼 𑀅𑀦𑀼𑀲𑁆𑀲𑀢𑀺 𑀩𑀼𑀤𑁆𑀥𑀸𑀦𑀼𑀲𑁆𑀲𑀢𑀺 𑀥𑀫𑁆𑀫𑀸𑀦𑀼𑀲𑁆𑀲𑀢𑀺 𑀲𑀁𑀖𑀸𑀦𑀼𑀲𑁆𑀲𑀢𑀺 𑀅𑀯𑀺𑀧𑀭𑀻𑀢𑀸𑀦𑀼𑀲𑁆𑀲𑀭𑀡𑀢𑀸𑀬𑁇 𑀲𑀫𑁆𑀫𑀸𑀤𑀺𑀝𑁆𑀞𑀺 𑀥𑀫𑁆𑀫𑀸𑀦𑀁 𑀧𑀯𑀺𑀘𑀬𑁂𑀦 𑀥𑀫𑁆𑀫𑀯𑀺𑀘𑀬𑀲𑀫𑁆𑀩𑁄𑀚𑁆𑀛𑀗𑁆𑀕𑁄 𑀅𑀪𑀺𑀦𑀻𑀳𑀸𑀭𑀢𑁄 𑀅𑀪𑀺𑀜𑁆𑀜𑀸𑀢𑀺𑁇 𑀲𑀗𑁆𑀔𑁂𑀧𑁂𑀦 𑀫𑀕𑁆𑀕𑀸 𑀓𑀸 𑀯𑀢𑁆𑀣𑀼 𑀅𑀯𑀺𑀓𑁄𑀧𑀦𑀢𑀸𑀬 𑀏𑀓𑀢𑁆𑀢𑀸, 𑀬𑀣𑀸 𑀉𑀡𑁆𑀳𑁂𑀦 𑀲𑀁𑀲𑀝𑁆𑀞𑀁 𑀉𑀡𑁆𑀳𑁄𑀤𑀓𑀁, 𑀲𑀻𑀢𑁂𑀦 𑀲𑀁𑀲𑀝𑁆𑀞𑀁 𑀲𑀻𑀢𑁄𑀤𑀓𑀁 𑀔𑀸𑀭𑁄𑀤𑀓𑀁 𑀕𑀼𑀍𑀳𑁄𑀤𑀓𑀦𑁆𑀢𑀺, 𑀇𑀤𑀁 𑀏𑀓𑀢𑁆𑀢𑀢𑀸 𑀯𑁂𑀫𑀢𑁆𑀢𑀢𑀸 𑀘𑁇

521\. 𑀅𑀢𑁆𑀣𑀺 𑀧𑀼𑀦 𑀥𑀫𑁆𑀫𑁄 𑀦𑀸𑀦𑀸𑀥𑀫𑁆𑀫𑀲𑀁𑀖𑀢𑁄 𑀏𑀓𑀢𑁄 𑀬𑀣𑀸𑀭𑀽𑀧𑀁 𑀘𑀢𑁆𑀢𑀸𑀭𑁄 𑀯𑀸𑀭𑁂𑀢𑀩𑁆𑀩𑀸, 𑀢𑀜𑁆𑀘 𑀭𑀽𑀧𑀦𑁆𑀢𑀺 𑀏𑀓𑀢𑁆𑀢𑀢𑀸𑁇 𑀧𑀣𑀯𑀻𑀥𑀸𑀢𑀼 𑀆𑀧𑁄 𑀢𑁂𑀚𑁄 𑀯𑀸𑀬𑁄𑀥𑀸𑀢𑀽𑀢𑀺 𑀯𑁂𑀫𑀢𑁆𑀢𑀢𑀸𑁇 𑀏𑀯𑀁 𑀲𑀩𑁆𑀩𑀸 𑀘𑀢𑀲𑁆𑀲𑁄 𑀥𑀸𑀢𑀼𑀬𑁄 𑀭𑀽𑀧𑀦𑁆𑀢𑀺 𑀏𑀓𑀢𑁆𑀢𑀢𑀸, 𑀧𑀣𑀯𑀻𑀥𑀸𑀢𑀼 𑀆𑀧𑁄 𑀢𑁂𑀚𑁄 𑀯𑀸𑀬𑁄𑀥𑀸𑀢𑀽𑀢𑀺 𑀯𑁂𑀫𑀢𑁆𑀢𑀢𑀸𑁇 𑀧𑀣𑀯𑀻𑀥𑀸𑀢𑀽𑀢𑀺 𑀮𑀓𑁆𑀔𑀡𑀢𑁄 𑀏𑀓𑀢𑁆𑀢𑀢𑀸, 𑀲𑀁𑀓𑀺𑀡𑁆𑀡𑀯𑀢𑁆𑀣𑀼𑀢𑁄 𑀯𑁂𑀫𑀢𑁆𑀢𑀢𑀸𑁇 𑀬𑀁 𑀓𑀺𑀜𑁆𑀘𑀺 𑀓𑀓𑁆𑀔𑀍𑀅𑀮𑀓𑁆𑀔𑀡𑀁, 𑀲𑀩𑁆𑀩𑀁 𑀢𑀁 𑀧𑀣𑀯𑀻𑀥𑀸𑀢𑀽𑀢𑀺 𑀏𑀓𑀢𑁆𑀢𑀢𑀸𑁇 𑀓𑁂𑀲𑀸 𑀮𑁄𑀫𑀸 𑀦𑀔𑀸 𑀤𑀦𑁆𑀢𑀸 𑀙𑀯𑀺 𑀘𑀫𑁆𑀫𑀦𑁆𑀢𑀺 𑀯𑁂𑀫𑀢𑁆𑀢𑀢𑀸𑁇 𑀏𑀯𑀁 𑀲𑀩𑁆𑀩𑀁 𑀘𑀢𑀲𑁆𑀲𑁄 𑀥𑀸𑀢𑀼𑀬𑁄 𑀭𑀽𑀧𑀦𑁆𑀢𑀺 𑀏𑀓𑀢𑁆𑀢𑀁𑁇 𑀲𑀤𑁆𑀤𑀸 𑀕𑀦𑁆𑀥𑀸 𑀭𑀲𑀸 𑀨𑁄𑀝𑁆𑀞𑀩𑁆𑀩𑀸𑀢𑀺 𑀯𑁂𑀫𑀢𑁆𑀢𑀢𑀸𑁇

522\. 𑀅𑀢𑁆𑀣𑀺 𑀧𑀼𑀦 𑀥𑀫𑁆𑀫𑁄 𑀯𑁂𑀫𑀢𑁆𑀢𑀢𑀸 𑀅𑀜𑁆𑀜𑁄 𑀦𑀸𑀫𑀁 𑀮𑀪𑀢𑀺𑁇 𑀬𑀣𑀸 𑀓𑀸𑀬𑀸𑀦𑀼𑀧𑀲𑁆𑀲𑀦𑀸𑀬 𑀦𑀯𑀲𑀜𑁆𑀜𑀸 𑀯𑀺𑀦𑀻𑀮𑀓𑀲𑀜𑁆𑀜𑀸 𑀉𑀤𑁆𑀥𑀼𑀫𑀸𑀢𑀓𑀲𑀜𑁆𑀜𑀸, 𑀅𑀬𑀁 𑀅𑀲𑀼𑀪𑀲𑀜𑁆𑀜𑀸, 𑀬𑀸 𑀏𑀓𑀢𑁆𑀢𑀢𑀸 𑀆𑀭𑀫𑁆𑀫𑀡𑀢𑁄 𑀯𑁂𑀫𑀢𑁆𑀢𑀢𑁄, 𑀲𑀸 𑀏𑀯𑀁 𑀲𑀜𑁆𑀜𑀸𑀯𑁂𑀤𑀦𑀸𑀲𑀼 𑀆𑀤𑀻𑀦𑀯𑀁 𑀲𑀫𑀦𑀼𑀧𑀲𑁆𑀲𑀢𑁄 𑀢𑀣𑀸𑀥𑀺𑀝𑁆𑀞𑀸𑀦𑀁 𑀲𑀫𑀸𑀥𑀺𑀦𑁆𑀤𑁆𑀭𑀺𑀬𑀁 𑀘 𑀲𑀸𑀬𑁂𑀯 𑀥𑀫𑁆𑀫𑁂𑀲𑀼 𑀢𑀢𑁆𑀣 𑀲𑀜𑁆𑀜𑀸𑀪𑀸𑀯𑀦𑀸 𑀯𑀻𑀭𑀺𑀬𑀺𑀦𑁆𑀤𑁆𑀭𑀺𑀬𑀁 𑀘 𑀥𑀫𑁆𑀫𑁂𑀲𑀼 𑀥𑀫𑁆𑀫𑀸𑀦𑀼𑀧𑀲𑁆𑀲𑀦𑀸 𑀘𑀺𑀢𑁆𑀢𑁂 𑀅𑀢𑁆𑀢𑀲𑀜𑁆𑀜𑀁 𑀧𑀚𑀳𑀢𑁄 𑀧𑀜𑁆𑀜𑀺𑀦𑁆𑀤𑁆𑀭𑀺𑀬𑀁 𑀘 𑀘𑀺𑀢𑁆𑀢𑁂 𑀘𑀺𑀢𑁆𑀢𑀸𑀦𑀼𑀧𑀲𑁆𑀲𑀦𑀸𑁇 𑀇𑀢𑀺 𑀬𑁄 𑀓𑁄𑀘𑀺 𑀜𑀸𑀡𑀧𑀘𑀸𑀭𑁄 𑀲𑀩𑁆𑀩𑀲𑁄 𑀧𑀜𑁆𑀜𑀸𑀬 𑀕𑁄𑀘𑀭𑁄 𑀧𑀜𑁆𑀜𑀸, 𑀅𑀬𑀁 𑀯𑁂𑀫𑀢𑁆𑀢𑀢𑀸, 𑀬𑀣𑀸 𑀓𑀸𑀫𑀭𑀸𑀕𑁄 𑀪𑀯𑀭𑀸𑀕𑁄 𑀤𑀺𑀝𑁆𑀞𑀺𑀭𑀸𑀕𑁄𑀢𑀺 𑀯𑁂𑀫𑀢𑁆𑀢𑀢𑀸 𑀢𑀡𑁆𑀳𑀸𑀬𑁇 𑀇𑀢𑀺 𑀬𑀁 𑀏𑀓𑀢𑁆𑀢𑀢𑀸𑀬 𑀘 𑀯𑁂𑀫𑀢𑁆𑀢𑀢𑀸𑀬 𑀘 𑀜𑀸𑀡𑀁 𑀯𑀻𑀫𑀁𑀲𑀦𑀸 𑀢𑀼𑀮𑀦𑀸𑁇 𑀅𑀬𑀁 𑀅𑀥𑀺𑀝𑁆𑀞𑀸𑀦𑁄 𑀳𑀸𑀭𑁄𑁇 (𑁧𑁪)

(56.)

523\. 𑀢𑀢𑁆𑀣 𑀓𑀢𑀫𑁄 **𑀧𑀭𑀺𑀓𑁆𑀔𑀸𑀭𑁄 𑀳𑀸𑀭𑁄**? 𑀲𑀳𑁂𑀢𑀼 𑀲𑀧𑁆𑀧𑀘𑁆𑀘𑀬𑀁 𑀯𑁄𑀤𑀸𑀦𑀜𑁆𑀘 𑀲𑀁𑀓𑀺𑀮𑁂𑀲𑁄 𑀘, 𑀬𑀁 𑀢𑀤𑀼𑀪𑀬𑀁 𑀧𑀭𑀺𑀬𑁂𑀝𑁆𑀞𑀺, 𑀲𑀧𑀭𑀺𑀓𑁆𑀔𑀸𑀭𑁄 𑀳𑀸𑀭𑁄𑁇 𑀇𑀢𑀺 𑀥𑀫𑁆𑀫𑀸𑀦𑀁 𑀲𑀳𑁂𑀢𑀼𑀓𑀸𑀦𑀁 𑀳𑁂𑀢𑀼 𑀧𑀭𑀺𑀬𑁂𑀲𑀺𑀢𑀩𑁆𑀩𑁄, 𑀲𑀧𑁆𑀧𑀘𑁆𑀘𑀬𑀸𑀦𑀁 𑀧𑀘𑁆𑀘𑀬𑁄 𑀧𑀭𑀺𑀬𑁂𑀲𑀺𑀢𑀩𑁆𑀩𑁄𑁇

524\. 𑀢𑀢𑁆𑀣 𑀓𑀺𑀁 𑀦𑀸𑀦𑀸𑀓𑀭𑀡𑀁, 𑀳𑁂𑀢𑀼𑀲𑁆𑀲 𑀘 𑀧𑀘𑁆𑀘𑀬𑀲𑁆𑀲 𑀘? 𑀲𑀪𑀸𑀯𑁄 𑀳𑁂𑀢𑀼, 𑀧𑀭𑀪𑀸𑀯𑁄 𑀧𑀘𑁆𑀘𑀬𑁄𑁇 𑀧𑀭𑀪𑀸𑀯𑀲𑁆𑀲 𑀧𑀘𑁆𑀘𑀬𑁄 𑀳𑁂𑀢𑀼𑀧𑀺, 𑀲𑀪𑀸𑀯𑀲𑁆𑀲 𑀳𑁂𑀢𑀼𑀬𑀸 𑀧𑀭𑀪𑀸𑀯𑀲𑁆𑀲 𑀓𑀲𑁆𑀲𑀘𑀺 𑀧𑀘𑁆𑀘𑀬𑁄 𑀅𑀯𑀼𑀢𑁆𑀢𑁄 𑀳𑁂𑀢𑀼, 𑀯𑀼𑀢𑁆𑀢𑁄 𑀧𑀘𑁆𑀘𑀬𑁄𑁇 𑀅𑀚𑁆𑀛𑀢𑁆𑀢𑀺𑀓𑁄 𑀳𑁂𑀢𑀼, 𑀩𑀸𑀳𑀺𑀭𑁄 𑀧𑀘𑁆𑀘𑀬𑁄𑁇 𑀲𑀪𑀸𑀯𑁄 𑀳𑁂𑀢𑀼, 𑀧𑀭𑀪𑀸𑀯𑁄 𑀧𑀘𑁆𑀘𑀬𑁄𑁇 𑀦𑀺𑀩𑁆𑀩𑀢𑁆𑀢𑀓𑁄 𑀳𑁂𑀢𑀼, 𑀧𑀝𑀺𑀕𑁆𑀕𑀸𑀳𑀓𑁄 𑀧𑀘𑁆𑀘𑀬𑁄𑁇 𑀦𑁂𑀯𑀸𑀲𑀺𑀓𑁄 𑀳𑁂𑀢𑀼, 𑀆𑀕𑀦𑁆𑀢𑀼𑀓𑁄 𑀧𑀘𑁆𑀘𑀬𑁄𑁇 𑀅𑀲𑀸𑀥𑀸𑀭𑀡𑁄 𑀳𑁂𑀢𑀼, 𑀲𑀸𑀥𑀸𑀭𑀡𑁄 𑀧𑀘𑁆𑀘𑀬𑁄𑁇 𑀏𑀓𑁄𑀬𑁂𑀯 𑀳𑁂𑀢𑀼, 𑀅𑀧𑀭𑀸𑀧𑀭𑁄 𑀧𑀘𑁆𑀘𑀬𑁄𑁇

525\. 𑀳𑁂𑀢𑀼𑀲𑁆𑀲 𑀉𑀧𑀓𑀭𑀡𑀁 𑀲𑀫𑀼𑀤𑀸𑀦𑁂𑀢𑀩𑁆𑀩𑁄𑁇 𑀲𑀫𑀼𑀤𑀸𑀦𑀁 𑀳𑁂𑀢𑀼, 𑀢𑀢𑁆𑀣 𑀤𑀼𑀯𑀺𑀥𑁄 𑀳𑁂𑀢𑀼𑁇 𑀤𑀼𑀯𑀺𑀥𑁄 𑀧𑀘𑁆𑀘𑀬𑁄—  𑀲𑀫𑀦𑀦𑁆𑀢𑀭𑀧𑀘𑁆𑀘𑀬𑁄 𑀘 𑀧𑀭𑀫𑁆𑀧𑀭𑀧𑀘𑁆𑀘𑀬𑁄 𑀘𑁇 𑀳𑁂𑀢𑀼𑀧𑀺 𑀤𑀼𑀯𑀺𑀥𑁄—  𑀲𑀫𑀦𑀦𑁆𑀢𑀭𑀳𑁂𑀢𑀼 𑀘 𑀧𑀭𑀫𑁆𑀧𑀭𑀳𑁂𑀢𑀼 𑀘𑁇 𑀢𑀢𑁆𑀣 𑀓𑀢𑀫𑁄 𑀧𑀭𑀫𑁆𑀧𑀭𑀧𑀘𑁆𑀘𑀬𑁄? 𑀅𑀯𑀺𑀚𑁆𑀚𑀸 𑀦𑀸𑀫𑀭𑀽𑀧𑀲𑁆𑀲 𑀧𑀭𑀫𑁆𑀧𑀭𑀧𑀘𑁆𑀘𑀬𑁄, 𑀯𑀺𑀜𑁆𑀜𑀸𑀡𑀁 𑀲𑀫𑀦𑀦𑁆𑀢𑀭𑀧𑀘𑁆𑀘𑀬𑀢𑀸𑀬 𑀧𑀘𑁆𑀘𑀬𑁄𑁇 𑀬𑀤𑀺 𑀆𑀤𑀺𑀫𑁆𑀳𑀺 𑀅𑀯𑀺𑀚𑁆𑀚𑀸𑀦𑀺𑀭𑁄𑀥𑁄 𑀪𑀯𑀢𑀺 𑀦𑀸𑀫𑀭𑀽𑀧𑀲𑁆𑀲 𑀦𑀺𑀭𑁄𑀥𑁄𑀧𑀺𑁇 𑀢𑀢𑁆𑀣 𑀲𑀫𑀦𑀦𑁆𑀢𑀭𑀁 𑀓𑀺𑀁𑀓𑀸𑀭𑀡𑀁 𑀧𑀭𑀫𑁆𑀧𑀭𑀧𑀘𑁆𑀘𑀬𑁄 𑀲𑀫𑀦𑀦𑁆𑀢𑀭𑀧𑀘𑁆𑀘𑀬𑁄 𑀲𑀫𑀼𑀤𑁆𑀤𑀸𑀦𑀺𑀢𑁄, 𑀅𑀬𑀁 𑀧𑀘𑁆𑀘𑀬𑀢𑁄𑁇 𑀢𑀢𑁆𑀣 𑀓𑀢𑀫𑁄 𑀧𑀭𑀫𑁆𑀧𑀭𑀳𑁂𑀢𑀼? 𑀯𑀺𑀚𑀸𑀦𑀦𑁆𑀢𑀲𑁆𑀲 𑀧𑀭𑀫𑁆𑀧𑀭𑀳𑁂𑀢𑀼𑀢𑀸𑀬 𑀳𑁂𑀢𑀼, 𑀅𑀜𑁆𑀜𑀸𑀓𑀸𑀭𑁄 𑀲𑀫𑀦𑀦𑁆𑀢𑀭𑀳𑁂𑀢𑀼𑀢𑀸𑀬 𑀳𑁂𑀢𑀼𑁇 𑀬𑀲𑁆𑀲 𑀳𑀺 𑀬𑀁 𑀲𑀫𑀦𑀦𑁆𑀢𑀭𑀁 𑀦𑀺𑀩𑁆𑀩𑀢𑁆𑀢𑀢𑀺, 𑀲𑁄 𑀢𑀲𑁆𑀲 𑀳𑁂𑀢𑀼𑀧𑀺 𑀚𑀸𑀢𑀺𑀦𑀺𑀭𑁄𑀥𑀸 𑀩𑀳𑀺 𑀆𑀓𑀸𑀭𑀦𑀺𑀭𑁄𑀥𑁄, 𑀆𑀓𑀸𑀭𑀦𑀺𑀭𑁄𑀥𑀸 𑀤𑀡𑁆𑀟𑀦𑀺𑀭𑁄𑀥𑁄, 𑀤𑀡𑁆𑀟𑀦𑀺𑀭𑁄𑀥𑀸 𑀔𑀡𑁆𑀟𑀦𑀺𑀭𑁄𑀥𑁄𑁇 𑀏𑀯𑀁 𑀳𑁂𑀢𑀼𑀧𑀺 𑀤𑁆𑀯𑀺𑀥𑀸 𑀲𑁄 𑀢𑀸𑀳𑀺 𑀧𑀲𑁆𑀲𑀺𑀢𑀩𑁆𑀩𑁄𑁇

526\. 𑀧𑀝𑀺𑀘𑁆𑀘𑀲𑀫𑀼𑀧𑁆𑀧𑀸𑀤𑁄 𑀬𑀣𑀸 𑀅𑀯𑀺𑀚𑁆𑀚𑀸𑀧𑀘𑁆𑀘𑀬𑁄 𑀢𑀲𑁆𑀲 𑀧𑀼𑀦 𑀓𑀺𑀁𑀧𑀘𑁆𑀘𑀬𑁄, 𑀅𑀬𑁄𑀦𑀺𑀲𑁄 𑀫𑀦𑀲𑀺𑀓𑀸𑀭𑁄𑁇 𑀲𑁄 𑀓𑀲𑁆𑀲 𑀧𑀘𑁆𑀘𑀬𑁄 𑀲𑀗𑁆𑀔𑀸𑀭𑀸𑀦𑀁, 𑀇𑀢𑀺 𑀧𑀘𑁆𑀘𑀬𑁄 𑀘 𑀲𑀫𑀼𑀧𑁆𑀧𑀦𑁆𑀦𑀁 𑀘 𑀢𑀲𑁆𑀲 𑀓𑁄 𑀳𑁂𑀢𑀼 𑀅𑀯𑀺𑀚𑁆𑀚𑀸𑀬𑁂𑀯𑁇 𑀢𑀣𑀸 𑀳𑀺 𑀧𑀼𑀭𑀺𑀫𑀸 𑀓𑁄𑀝𑀺 𑀦 𑀧𑀜𑁆𑀜𑀸𑀬𑀢𑀺𑁇 𑀢𑀢𑁆𑀣 𑀅𑀯𑀺𑀚𑁆𑀚𑀸𑀦𑀼𑀲𑀬𑁄 𑀅𑀯𑀺𑀚𑁆𑀚𑀸𑀧𑀭𑀺𑀬𑀼𑀝𑁆𑀞𑀸𑀦𑀲𑁆𑀲 𑀳𑁂𑀢𑀼 𑀧𑀼𑀭𑀺𑀫𑀸 𑀳𑁂𑀢𑀼 𑀧𑀘𑁆𑀙𑀸 𑀧𑀘𑁆𑀘𑀬𑁄, 𑀲𑀸𑀧𑀺 𑀅𑀯𑀺𑀚𑁆𑀚𑀸𑀲𑀗𑁆𑀔𑀸𑀭𑀸𑀦𑀁 𑀧𑀘𑁆𑀘𑀬𑁄 𑀘𑀢𑀽𑀳𑀺 𑀓𑀸𑀭𑀡𑁂𑀳𑀺 𑀲𑀳𑀚𑀸𑀢𑀧𑀘𑁆𑀘𑀬𑀢𑀸𑀬 𑀲𑀫𑀦𑀦𑁆𑀢𑀭𑀧𑀘𑁆𑀘𑀬𑀢𑀸𑀬 𑀅𑀪𑀺𑀲𑀦𑁆𑀤𑀦𑀧𑀘𑁆𑀘𑀬𑀢𑀸𑀬 𑀧𑀢𑀺𑀝𑁆𑀞𑀸𑀦𑀧𑀘𑁆𑀘𑀬𑀢𑀸𑀬𑁇

(57.)

527\. 𑀓𑀣𑀁 𑀲𑀳𑀚𑀸𑀢𑀧𑀘𑁆𑀘𑀬𑀢𑀸𑀬 𑀅𑀯𑀺𑀚𑁆𑀚𑀸𑀲𑀗𑁆𑀔𑀸𑀭𑀸𑀦𑀁 𑀧𑀘𑁆𑀘𑀬𑁄? 𑀬𑀁 𑀘𑀺𑀢𑁆𑀢𑀁 𑀭𑀸𑀕𑀧𑀭𑀺𑀬𑀼𑀝𑁆𑀞𑀁, 𑀢𑀢𑁆𑀣 𑀅𑀯𑀺𑀚𑁆𑀚𑀸𑀧𑀭𑀺𑀬𑀼𑀝𑁆𑀞𑀸𑀦𑁂𑀦 𑀲𑀩𑁆𑀩𑀁 𑀧𑀜𑁆𑀜𑀸𑀬 𑀕𑁄𑀘𑀭𑀁 𑀳𑀦𑁆𑀢𑀺𑁇 𑀢𑀢𑁆𑀣 𑀲𑀗𑁆𑀔𑀸𑀭𑀸 𑀢𑀺𑀧𑀘𑁆𑀘𑀬𑀝𑁆𑀞𑀺𑀓𑀸 𑀅𑀤𑁆𑀥𑀸𑀪𑀽𑀫𑀺𑀓𑀸𑀭𑀫𑀳𑀢𑁆𑀢𑀲𑁆𑀲 𑀅𑀬𑀁 𑀅𑀯𑀺𑀚𑁆𑀚𑀸𑀲𑀳𑀲𑀫𑀼𑀧𑁆𑀧𑀦𑁆𑀦𑀁 𑀯𑀼𑀤𑁆𑀥𑀺𑀁 𑀯𑀺𑀭𑀽𑀍𑀳𑀺𑀁 𑀯𑁂𑀧𑀼𑀮𑁆𑀮𑀢𑀫𑀸𑀧𑀚𑁆𑀚𑀦𑁆𑀢𑀻 𑀘𑀢𑀽𑀳𑀺 𑀓𑀸𑀭𑀡𑁂𑀳𑀺 𑀧𑀜𑁆𑀜𑀸 𑀧𑀳𑀻𑀬𑀢𑀺𑁇 𑀓𑀢𑀫𑁂𑀳𑀺 𑀘𑀢𑀽𑀳𑀺? 𑀅𑀦𑀼𑀲𑀬𑁄 𑀧𑀭𑀺𑀬𑀼𑀝𑁆𑀞𑀸𑀦𑀁 𑀲𑀁𑀬𑁄𑀚𑀦𑀁 𑀉𑀧𑀸𑀤𑀸𑀦𑀁𑁇 𑀢𑀢𑁆𑀣 𑀅𑀦𑀼𑀲𑀬𑁄 𑀧𑀭𑀺𑀬𑀼𑀝𑁆𑀞𑀸𑀦𑀁 𑀚𑀸𑀢𑀺 𑀧𑀭𑀺𑀬𑀼𑀝𑁆𑀞𑀺𑀢𑀸 𑀲𑀁𑀬𑀼𑀚𑁆𑀚𑀢𑀺 𑀲𑀁𑀬𑀼𑀢𑁆𑀢𑀸 𑀉𑀧𑀸𑀤𑀺𑀬𑀢𑀺 𑀉𑀧𑀸𑀤𑀸𑀦𑀧𑀘𑁆𑀘𑀬𑀸 𑀪𑀯𑁄𑁇 𑀏𑀯𑀁 𑀢𑁂 𑀲𑀗𑁆𑀔𑀸𑀭𑀸 𑀢𑀺𑀯𑀺𑀥𑀸 𑀉𑀧𑁆𑀧𑀦𑁆𑀦𑀸 𑀪𑀽𑀫𑀺𑀕𑀢𑀸 𑀦𑀸𑀲𑀜𑁆𑀜𑀢𑁆𑀣 𑀅𑀬𑀁 𑀫𑀕𑁆𑀕𑁂𑀦 𑀯𑀺𑀦𑀻𑀢𑀢𑁆𑀢𑀸𑀬𑀸𑀢𑀺 𑀢𑁂 𑀣𑀸𑀫𑀕𑀢𑀸 𑀅𑀧𑀢𑀺𑀯𑀺𑀦𑀻𑀢𑀸𑀢𑀺𑀧𑀺 𑀢𑁂 𑀲𑀗𑁆𑀔𑀸𑀭𑀸𑀢𑀺 𑀯𑀼𑀘𑁆𑀘𑀢𑀺, 𑀏𑀯𑀁 𑀲𑀳𑁂𑀢𑀼𑀲𑀫𑀼𑀧𑁆𑀧𑀦𑁆𑀦𑀝𑁆𑀞𑁂𑀦 𑀅𑀢𑁆𑀣𑀺 𑀫𑁂𑀯 𑀧𑀘𑁆𑀘𑀬𑀸 𑀲𑀗𑁆𑀔𑀸𑀭𑀸𑀦𑀁 𑀧𑀘𑁆𑀘𑀬𑁄 𑀦𑀺𑀤𑁆𑀤𑀺𑀝𑁆𑀞𑀁 𑀅𑀧𑀦𑁂𑀢𑁆𑀯𑀸 𑀓𑀼𑀲𑀮𑀁 𑀅𑀓𑀼𑀲𑀮𑀁 𑀓𑀼𑀲𑀮𑁄 𑀘 𑀅𑀓𑀼𑀲𑀮𑁄 𑀘 𑀧𑀓𑁆𑀔𑀺𑀧𑀺𑀢𑀩𑁆𑀩𑁄, 𑀯𑀺𑀧𑀸𑀓𑀥𑀫𑁆𑀫𑀸 𑀅𑀧𑀦𑁂𑀢𑁆𑀯𑀸 𑀯𑀘𑀦𑀻𑀬𑀁 𑀅𑀯𑀘𑀦𑀻𑀬𑀁 𑀯𑀘𑀦𑀻𑀬𑀜𑁆𑀘 𑀅𑀯𑀘𑀦𑀻𑀬𑀜𑁆𑀘 𑀧𑀓𑁆𑀔𑀺𑀧𑀺𑀢𑀩𑁆𑀩𑀁, 𑀪𑀯𑀅𑀧𑁂𑀯𑀺𑀭𑀺𑀢𑁆𑀢𑀸, 𑀲𑀩𑁆𑀩𑀲𑀼𑀢𑁆𑀢𑀁 𑀧𑀭𑀺𑀓𑁆𑀔𑀺𑀧𑀺𑀢𑀩𑁆𑀩𑀁𑁇

528\. 𑀤𑀲 𑀢𑀣𑀸𑀕𑀢𑀩𑀮𑀸𑀦𑀺 𑀘𑀢𑁆𑀢𑀸𑀭𑀺 𑀯𑁂𑀲𑀸𑀭𑀚𑁆𑀚𑀸𑀦𑀺 𑀧𑀼𑀜𑁆𑀜𑀸𑀦𑀺 𑀅𑀦𑀜𑁆𑀜𑀸𑀓𑀢𑀁 𑀅𑀯𑀺𑀚𑁆𑀚𑀸 𑀲𑀫𑀦𑀦𑁆𑀢𑀭𑀧𑀘𑁆𑀘𑀬𑀢𑀸𑀬 𑀲𑀗𑁆𑀔𑀸𑀭𑀸𑀦𑀁 𑀧𑀘𑁆𑀘𑀬𑁄 𑀬𑁂𑀦 𑀘𑀺𑀢𑁆𑀢𑁂𑀦 𑀲𑀳 𑀲𑀫𑀼𑀧𑁆𑀧𑀦𑁆𑀦𑀸 𑀅𑀯𑀺𑀚𑁆𑀚𑀸 𑀢𑀲𑁆𑀲 𑀘𑀺𑀢𑁆𑀢𑀲𑁆𑀲 𑀲𑀫𑀦𑀦𑁆𑀢𑀭𑀘𑀺𑀢𑁆𑀢𑀁 𑀲𑀫𑀼𑀧𑁆𑀧𑀦𑁆𑀦𑀦𑁆𑀢𑀺, 𑀢𑀲𑁆𑀲 𑀬𑀁 𑀲𑀫𑀦𑀦𑁆𑀢𑀭𑀘𑀺𑀢𑁆𑀢𑀁 𑀲𑀫𑀼𑀧𑁆𑀧𑀦𑁆𑀦𑀦𑁆𑀢𑀺, 𑀢𑀲𑁆𑀲 𑀧𑀘𑁆𑀙𑀺𑀫𑀲𑁆𑀲 𑀘𑀺𑀢𑁆𑀢𑀲𑁆𑀲 𑀧𑀼𑀭𑀺𑀫𑀘𑀺𑀢𑁆𑀢𑀁 𑀳𑁂𑀢𑀼𑀧𑀘𑁆𑀘𑀬𑀢𑀸𑀬 𑀧𑀘𑁆𑀘𑀬𑁄, 𑀢𑁂𑀦 𑀅𑀯𑀺𑀚𑁆𑀚𑀸 𑀳𑁂𑀢𑀼 𑀢𑁂𑀦 𑀘𑀺𑀢𑁆𑀢𑁂𑀦 𑀉𑀧𑀸𑀤𑀸𑀦𑀁 𑀅𑀦𑁄𑀓𑀸𑀲𑀓𑀢𑀸 𑀜𑀸𑀡𑀁 𑀦 𑀉𑀧𑁆𑀧𑀚𑁆𑀚𑀦𑁆𑀢𑀺𑁇 𑀬𑀸 𑀢𑀲𑁆𑀲 𑀅𑀧𑁆𑀧𑀫𑀸𑀤𑀸 𑀥𑀸𑀢𑀼 𑀅𑀪𑀺𑀚𑁆𑀛𑀸𑀪𑀺𑀲𑀦𑁆𑀤𑀺𑀢𑀸 𑀢𑀳𑀺𑀁 𑀯𑀺𑀧𑀮𑁆𑀮𑀸𑀲𑀸 𑀉𑀧𑁆𑀧𑀚𑁆𑀚𑀦𑁆𑀢𑀺 “𑀅𑀲𑀼𑀪𑁂 𑀲𑀼𑀪𑀦𑁆”𑀢𑀺 “𑀤𑀼𑀓𑁆𑀔𑁂 𑀲𑀼𑀔𑀦𑁆”𑀢𑀺, 𑀢𑀢𑁆𑀣 𑀲𑀗𑁆𑀔𑀸𑀭𑀸 𑀉𑀧𑁆𑀧𑀚𑁆𑀚𑀦𑁆𑀢𑀺 𑀭𑀢𑁆𑀢𑀸 𑀤𑀼𑀝𑁆𑀞𑀸 𑀫𑀽𑀮𑀲𑁆𑀲 𑀘𑁂𑀢𑀦𑀸 𑀭𑀸𑀕𑀧𑀭𑀺𑀬𑀼𑀝𑁆𑀞𑀸𑀦𑁂𑀦 𑀩𑁆𑀬𑀸𑀧𑀸𑀤𑀧𑀭𑀺𑀬𑀼𑀝𑁆𑀞𑀸𑀦𑁂𑀦 𑀅𑀯𑀺𑀚𑁆𑀚𑀸𑀧𑀭𑀺𑀬𑀼𑀝𑁆𑀞𑀸𑀦𑁂𑀦 𑀤𑀺𑀝𑁆𑀞𑀺𑀯𑀺𑀧𑀮𑁆𑀮𑀸𑀲𑁄 𑀯𑀢𑁆𑀣𑀼𑀦𑀺𑀤𑁆𑀤𑁂𑀲𑁂 𑀦𑀺𑀤𑁆𑀤𑀺𑀲𑀺𑀢𑀩𑁆𑀩𑁄, 𑀬𑀁 𑀯𑀺𑀧𑀭𑀻𑀢𑀘𑀺𑀢𑁆𑀢𑁄 𑀯𑀺𑀚𑀸𑀦𑀸𑀢𑀺 𑀅𑀬𑀁 𑀘𑀺𑀢𑁆𑀢𑀯𑀺𑀧𑀮𑁆𑀮𑀸𑀲𑁄, 𑀬𑀸 𑀯𑀺𑀧𑀭𑀻𑀢𑀲𑀜𑁆𑀜𑀸 𑀉𑀧𑀕𑁆𑀕𑀡𑁆𑀳𑀸𑀢𑀺 𑀅𑀬𑀁 𑀲𑀜𑁆𑀜𑀸𑀯𑀺𑀧𑀮𑁆𑀮𑀸𑀲𑁄𑁇 𑀬𑀁 𑀯𑀺𑀧𑀭𑀻𑀢𑀤𑀺𑀝𑁆𑀞𑀺 𑀅𑀪𑀺𑀦𑀺𑀯𑀺𑀲𑀢𑀺 𑀅𑀬𑀁 𑀤𑀺𑀝𑁆𑀞𑀺𑀯𑀺𑀧𑀮𑁆𑀮𑀸𑀲𑁄𑁇 𑀅𑀝𑁆𑀞 𑀫𑀺𑀘𑁆𑀙𑀢𑁆𑀢𑀸𑀦𑀺 𑀯𑀟𑁆𑀠𑀦𑁆𑀢𑀺, 𑀢𑀻𑀡𑀺 𑀅𑀓𑀼𑀲𑀮𑀸𑀦𑀺 𑀅𑀬𑁄𑀦𑀺𑀲𑁄 𑀫𑀦𑀲𑀺𑀓𑀸𑀭𑁂 𑀉𑀧𑁆𑀧𑀦𑁆𑀦𑀁 𑀯𑀺𑀜𑁆𑀜𑀸𑀡𑀜𑁆𑀘 𑀯𑀺𑀚𑁆𑀚𑀜𑁆𑀘 𑀓𑀭𑁄𑀦𑁆𑀢𑀺𑁇 𑀇𑀢𑀺 𑀧𑀼𑀩𑁆𑀩𑀸𑀧𑀭𑀦𑁆𑀢𑁂 𑀅𑀓𑀼𑀲𑀮𑀸𑀦𑀸𑀢𑀭𑀺𑀢𑀭𑁄 𑀲𑀗𑁆𑀔𑀸𑀭𑀸 𑀯𑀼𑀤𑁆𑀥𑀺𑀁 𑀯𑁂𑀧𑀼𑀮𑁆𑀮𑀢𑀁 𑀕𑀘𑁆𑀙𑀦𑁆𑀢𑀺𑁇 𑀢𑁂 𑀘 𑀫𑀳𑀢𑀸 𑀘 𑀅𑀧𑁆𑀧𑀝𑀺𑀯𑀺𑀤𑀺𑀢𑀸 𑀧𑁄𑀦𑁄𑀪𑀯𑀺𑀓𑀸 𑀲𑀗𑁆𑀔𑀸𑀭𑀸 𑀪𑀯𑀦𑁆𑀢𑀺𑁇 𑀇𑀢𑀺 𑀏𑀯𑀁 𑀅𑀯𑀺𑀚𑁆𑀚𑀸 𑀲𑀳𑀚𑀸𑀢𑀧𑀘𑁆𑀘𑀬𑀢𑀸𑀬 𑀲𑀗𑁆𑀔𑀸𑀭𑀸𑀦𑀁 𑀧𑀘𑁆𑀘𑀬𑁄 𑀲𑀫𑀦𑀦𑁆𑀢𑀭𑀧𑀘𑁆𑀘𑀬𑀢𑀸𑀬 𑀘𑁇

(58.)

529\. 𑀓𑀣𑀁 𑀅𑀪𑀺𑀲𑀦𑁆𑀤𑀦𑀸𑀓𑀸𑀭𑁂𑀦 𑀅𑀯𑀺𑀚𑁆𑀚𑀸 𑀲𑀗𑁆𑀔𑀸𑀭𑀸𑀦𑀁 𑀧𑀘𑁆𑀘𑀬𑁄? 𑀲𑀸 𑀅𑀯𑀺𑀚𑁆𑀚𑀸 𑀢𑁂 𑀲𑀗𑁆𑀔𑀸𑀭𑁂 𑀅𑀪𑀺𑀲𑀦𑁆𑀦𑁂𑀢𑀺 𑀧𑀭𑀺𑀧𑁆𑀨𑀭𑀢𑀺𑁇 𑀲𑁂𑀬𑁆𑀬𑀣𑀸𑀧𑀺 𑀦𑀸𑀫 𑀉𑀧𑁆𑀧𑀮𑀁 𑀯𑀸 𑀧𑀤𑀼𑀫𑀁 𑀯𑀸 𑀢𑀁 𑀉𑀤𑀓𑁂 𑀯𑀟𑁆𑀠𑀁 𑀅𑀲𑁆𑀲, 𑀲𑀻𑀢𑁂𑀦 𑀯𑀸𑀭𑀺𑀦𑀸 𑀅𑀪𑀺𑀲𑀦𑁆𑀦𑀁 𑀧𑀭𑀺𑀲𑀦𑁆𑀤𑀦𑀁 𑀯𑀼𑀤𑁆𑀥𑀺𑀁 𑀯𑀺𑀭𑀽𑀍𑀳𑀺𑀁 𑀯𑁂𑀧𑀼𑀮𑁆𑀮𑀢𑀁 𑀆𑀧𑀚𑁆𑀚𑀢𑀺𑁇 𑀏𑀯𑀁 𑀅𑀪𑀺𑀲𑀦𑁆𑀤𑀦𑀝𑁆𑀞𑁂𑀦 𑀅𑀯𑀺𑀚𑁆𑀚𑀸 𑀲𑀗𑁆𑀔𑀸𑀭𑀸𑀦𑀁 𑀧𑀘𑁆𑀘𑀬𑁄𑁇

530\. 𑀓𑀣𑀁 𑀧𑀢𑀺𑀝𑁆𑀞𑀳𑀦𑀝𑁆𑀞𑁂𑀦 𑀅𑀯𑀺𑀚𑁆𑀚𑀸 𑀲𑀗𑁆𑀔𑀸𑀭𑀸𑀦𑀁 𑀧𑀘𑁆𑀘𑀬𑁄? 𑀢𑁂 𑀲𑀗𑁆𑀔𑀸𑀭𑀸 𑀅𑀯𑀺𑀚𑁆𑀚𑀸𑀬𑀁 𑀦𑀺𑀲𑁆𑀲𑀸𑀬 𑀯𑀼𑀤𑁆𑀥𑀺𑀁 𑀯𑀺𑀭𑀽𑀍𑀳𑀺𑀁 𑀯𑁂𑀧𑀼𑀮𑁆𑀮𑀢𑀁 𑀆𑀧𑀚𑁆𑀚𑀦𑁆𑀢𑀺𑁇 𑀲𑁂𑀬𑁆𑀬𑀣𑀸𑀧𑀺 𑀦𑀸𑀫 𑀉𑀧𑁆𑀧𑀮𑀁 𑀯𑀸 𑀧𑀤𑀼𑀫𑀁 𑀯𑀸 𑀧𑀣𑀯𑀺𑀁 𑀦𑀺𑀲𑁆𑀲𑀸𑀬 𑀧𑀣𑀯𑀺𑀁 𑀧𑀢𑀺𑀝𑁆𑀞𑀸𑀬 𑀯𑀼𑀤𑁆𑀥𑀺𑀁 𑀯𑀺𑀭𑀽𑀍𑀳𑀺𑀁 𑀯𑁂𑀧𑀼𑀮𑁆𑀮𑀢𑀁 𑀆𑀧𑀚𑁆𑀚𑀢𑀺𑁇 𑀏𑀢𑁂 𑀲𑀗𑁆𑀔𑀸𑀭𑀸 𑀅𑀯𑀺𑀚𑁆𑀚𑀸𑀬𑀁 𑀧𑀢𑀺𑀝𑁆𑀞𑀺𑀢𑀸 𑀅𑀯𑀺𑀚𑁆𑀚𑀸𑀬𑀁 𑀦𑀺𑀲𑁆𑀲𑀸𑀬 𑀯𑀼𑀤𑁆𑀥𑀺𑀁 𑀯𑀺𑀭𑀽𑀍𑀳𑀺𑀁 𑀯𑁂𑀧𑀼𑀮𑁆𑀮𑀢𑀁 𑀕𑀘𑁆𑀙𑀦𑁆𑀢𑀺𑁇 𑀏𑀯𑀁 𑀧𑀢𑀺𑀝𑁆𑀞𑀳𑀦𑀝𑁆𑀞𑁂𑀦 𑀅𑀯𑀺𑀚𑁆𑀚𑀸 𑀲𑀗𑁆𑀔𑀸𑀭𑀸𑀦𑀁 𑀧𑀘𑁆𑀘𑀬𑁄𑁇

531\. 𑀧𑀼𑀦 𑀭𑀸𑀕𑀲𑀳𑀕𑀢𑀲𑁆𑀲 𑀓𑀫𑁆𑀫𑀲𑁆𑀲 𑀯𑀺𑀧𑀸𑀓𑁂𑀦 𑀧𑀝𑀺𑀲𑀦𑁆𑀥𑀺𑀫𑁆𑀳𑀺 𑀪𑀯𑁄 𑀦𑀺𑀩𑁆𑀩𑀢𑁆𑀢𑀢𑀺, 𑀢𑀁 𑀓𑀫𑁆𑀫𑀲𑁆𑀲 𑀲𑀩𑁆𑀩𑀁 𑀅𑀪𑀺𑀦𑀺𑀯𑀺𑀝𑁆𑀞𑀁 𑀅𑀜𑁆𑀜𑀸𑀡𑀯𑀲𑁂𑀦 𑀧𑁄𑀦𑁄𑀪𑀯𑀺𑀓𑀸 𑀲𑀗𑁆𑀔𑀸𑀭𑀸𑀢𑀺 𑀯𑀼𑀘𑁆𑀘𑀦𑁆𑀢𑀺, 𑀏𑀯𑀫𑁆𑀧𑀺 𑀅𑀯𑀺𑀚𑁆𑀚𑀸𑀧𑀘𑁆𑀘𑀬𑀸 𑀲𑀗𑁆𑀔𑀸𑀭𑀸 𑀅𑀢𑁆𑀣𑀺𑁇 𑀧𑀼𑀦 𑀧𑀜𑁆𑀘𑀲𑀼 𑀬𑁂 𑀘 𑀲𑁂𑀓𑁆𑀔𑀸 𑀧𑀼𑀕𑁆𑀕𑀮𑀸, 𑀬𑁂 𑀘 𑀅𑀲𑀜𑁆𑀜𑀺𑀲𑀫𑀸𑀧𑀢𑁆𑀢𑀺𑀁 𑀲𑀫𑀸𑀧𑀦𑁆𑀦𑀸, 𑀬𑁂 𑀘 𑀪𑀯𑀕𑀢𑀸, 𑀬𑁂 𑀘 𑀅𑀦𑁆𑀢𑁄𑀕𑀢𑀸𑀬𑁂𑀯 𑀲𑀁𑀲𑁂𑀤𑀚𑀸, 𑀬𑁂 𑀘 𑀯𑀸 𑀧𑀦 𑀅𑀜𑁆𑀜𑁄 𑀳𑀺 𑀓𑁄𑀘𑀺 𑀅𑀦𑀸𑀕𑀸𑀫𑀺𑀪𑀽𑀢𑀸 𑀦 𑀘𑁂𑀢𑁂𑀦𑁆𑀢𑀺 𑀦 𑀘 𑀧𑀢𑁆𑀣𑁂𑀦𑁆𑀢𑀺, 𑀢𑁂𑀲𑀁 𑀓𑀺𑀁 𑀧𑀘𑁆𑀘𑀬𑀸 𑀲𑀗𑁆𑀔𑀸𑀭𑀸𑁇 𑀧𑀼𑀦 𑀭𑀸𑀕𑀸 𑀅𑀢𑁆𑀣𑀺 𑀢𑁂𑀲𑀁 𑀲𑀗𑁆𑀔𑀸𑀭𑀸𑀦𑀺 𑀉𑀧𑀸𑀤𑀸𑀦𑀸𑀦𑀺 𑀘𑀺𑀢𑁆𑀢𑀫𑀦𑀼𑀲𑁆𑀲𑀭𑀦𑁆𑀢𑀺𑀬𑁂𑀯 𑀅𑀯𑀺𑀧𑀓𑁆𑀓𑀯𑀺𑀧𑀸𑀓𑀲𑀫𑀽𑀳𑀢𑀸 𑀅𑀲𑀫𑀼𑀘𑁆𑀙𑀺𑀦𑁆𑀦𑀧𑀘𑁆𑀘𑀬𑀸 𑀢𑁂𑀲𑀁 𑀧𑀼𑀦 𑀘 𑀕𑀢𑁄 𑀪𑀯𑀢𑀺𑁇 𑀏𑀯𑀫𑁆𑀧𑀺 𑀳𑀺 𑀅𑀯𑀺𑀚𑁆𑀚𑀸𑀧𑀘𑁆𑀘𑀬𑀸 𑀲𑀗𑁆𑀔𑀸𑀭𑀸𑁇 𑀧𑀼𑀦 𑀲𑀸 𑀢𑁂 𑀦 𑀉𑀧𑀸𑀤𑀸𑀦𑀸 𑀦𑀧𑀺 𑀲𑀗𑁆𑀔𑀸𑀭𑀸 𑀅𑀢𑁆𑀣𑀺, 𑀧𑀼𑀦 𑀢𑁂𑀲𑀁 𑀲𑀢𑁆𑀢 𑀅𑀦𑀼𑀲𑀬𑀸 𑀅𑀲𑀫𑀽𑀳𑀢𑀸 𑀅𑀲𑀫𑀼𑀘𑁆𑀙𑀺𑀦𑁆𑀦𑀸 𑀢𑀤𑀸𑀭𑀫𑁆𑀫𑀡𑀁 𑀪𑀯𑀢𑀺𑁇 𑀯𑀺𑀜𑁆𑀜𑀸𑀡𑀲𑁆𑀲 𑀧𑀢𑀺𑀝𑁆𑀞𑀸𑀬 𑀯𑀺𑀜𑁆𑀜𑀸𑀡𑀧𑀘𑁆𑀘𑀬𑀸 𑀦𑀸𑀫𑀭𑀽𑀧𑀁𑁇 𑀏𑀯𑀫𑁆𑀧𑀺 𑀅𑀯𑀺𑀚𑁆𑀚𑀸𑀧𑀘𑁆𑀘𑀬𑀸 𑀲𑀗𑁆𑀔𑀸𑀭𑀸𑁇 𑀧𑀼𑀦 𑀲𑀸 𑀬𑀁 𑀓𑀺𑀜𑁆𑀘𑀺 𑀓𑀫𑁆𑀫𑀁 𑀆𑀘𑀬𑀕𑀸𑀫𑀺 𑀲𑀩𑁆𑀩𑀁 𑀢𑀁 𑀅𑀯𑀺𑀚𑁆𑀚𑀸𑀯𑀲𑁂𑀦 𑀅𑀪𑀺𑀲𑀗𑁆𑀔𑀭𑀺𑀬𑀢𑀺 𑀢𑀡𑁆𑀳𑀸𑀯𑀲𑁂𑀦 𑀘 𑀅𑀮𑁆𑀮𑀻𑀬𑀢𑀺 𑀅𑀜𑁆𑀜𑀸𑀡𑀯𑀲𑁂𑀦 𑀘 𑀢𑀢𑁆𑀣 𑀆𑀤𑀻𑀦𑀯𑀫𑁆𑀧𑀺 𑀦 𑀚𑀸𑀦𑀸𑀢𑀺𑁇 𑀢𑀤𑁂𑀯 𑀯𑀺𑀜𑁆𑀜𑀸𑀡𑀩𑀻𑀚𑀁 𑀪𑀯𑀢𑀺, 𑀲𑀸𑀬𑁂𑀯 𑀢𑀡𑁆𑀳𑀸𑀲𑀺𑀦𑁂𑀳𑁄 𑀪𑀯𑀢𑀺𑁇 𑀲𑀸𑀬𑁂𑀯 𑀅𑀯𑀺𑀚𑁆𑀚𑀸 𑀲𑀫𑁆𑀫𑁄𑀳𑁄𑀢𑀺𑁇 𑀏𑀯𑀫𑁆𑀧𑀺 𑀅𑀯𑀺𑀚𑁆𑀚𑀸𑀧𑀘𑁆𑀘𑀬𑀸 𑀲𑀗𑁆𑀔𑀸𑀭𑀸 𑀯𑀢𑁆𑀢𑀩𑁆𑀩𑀸𑁇 𑀇𑀢𑀺 𑀇𑀫𑁂𑀳𑀺 𑀆𑀓𑀸𑀭𑁂𑀳𑀺 𑀅𑀯𑀺𑀚𑁆𑀚𑀸 𑀲𑀗𑁆𑀔𑀸𑀭𑀸𑀦𑀁 𑀧𑀘𑁆𑀘𑀬𑁄𑁇

532\. 𑀢𑀢𑁆𑀣 𑀅𑀯𑀺𑀚𑁆𑀚𑀸𑀬 𑀳𑁂𑀢𑀼 𑀅𑀬𑁄𑀦𑀺𑀲𑁄 𑀫𑀦𑀲𑀺𑀓𑀸𑀭𑁄 𑀧𑀘𑁆𑀘𑀬𑁄 𑀳𑁄𑀢𑀺𑁇 𑀢𑀢𑁆𑀣 𑀅𑀪𑀺𑀘𑁆𑀙𑁂𑀤𑁄 𑀅𑀬𑀁 𑀢𑀢𑁆𑀣 𑀢𑀢𑀺𑀬𑀁 𑀩𑀮𑀁 𑀦𑀺𑀯𑀢𑁆𑀢𑀺, 𑀅𑀬𑀁 𑀧𑀝𑀺𑀲𑀦𑁆𑀥𑀺𑁇 𑀢𑀢𑁆𑀣 𑀧𑀼𑀦𑀩𑁆𑀪𑀯𑁄 𑀬𑁄 𑀅𑀯𑁂𑀘𑁆𑀙𑁂𑀤𑁄 𑀅𑀲𑀫𑀼𑀕𑁆𑀖𑀸𑀢𑀦𑀝𑁆𑀞𑁂𑀦 𑀅𑀬𑀁 𑀅𑀦𑀼𑀲𑀬𑁄𑁇 𑀬𑀣𑀸 𑀧𑀝𑀸𑀓𑀁 𑀯𑀸 𑀲𑀸𑀝𑀓𑀁 𑀯𑀸 𑀤𑁆𑀯𑁂 𑀚𑀦𑀸 𑀧𑀻𑀍𑀏𑀲𑀼 𑀘 𑀏𑀓𑀸 𑀯𑀸 𑀩𑀮𑀁 𑀯𑀸 𑀅𑀲𑁆𑀲 𑀦𑀺𑀯𑀸𑀝𑀲𑁆𑀲𑁂𑀲𑀼, 𑀦 𑀧𑀦 𑀧𑀻𑀍𑀏𑀲𑀼 𑀲𑁄𑀲𑁂𑀬𑁆𑀬𑁇 𑀢𑀢𑁆𑀣 𑀬𑀁 𑀲𑀺𑀦𑁂𑀳𑀸 𑀆𑀧𑁄𑀥𑀸𑀢𑀼 𑀅𑀦𑀼𑀧𑀼𑀮𑁆𑀮𑀦𑀸 𑀲𑁄𑀲𑁂𑀢𑀩𑁆𑀩𑀸𑁇 𑀉𑀡𑁆𑀳𑀥𑀸𑀢𑀼𑀫𑀸𑀕𑀫𑁆𑀫 𑀲𑀘𑁂 𑀧𑀼𑀦 𑀢𑀁 𑀆𑀓𑀸𑀲𑁂 𑀦𑀺𑀓𑁆𑀔𑀺𑀧𑁂𑀬𑁆𑀬 𑀢𑀁 𑀉𑀲𑁆𑀲𑀸𑀯𑁂𑀦 𑀬𑁂𑀪𑀼𑀬𑁆𑀬𑀢𑀭𑀁 𑀲𑀺𑀦𑁂𑀳𑀫𑀸𑀧𑀚𑁆𑀚𑁂𑀬𑁆𑀬, 𑀦 𑀳𑀺 𑀅𑀦𑀸𑀕𑀫𑁆𑀫 𑀢𑁂𑀚𑁄𑀥𑀸𑀢𑀼𑀁 𑀧𑀭𑀺𑀲𑁂𑀲𑀁 𑀕𑀘𑁆𑀙𑁂𑀬𑁆𑀬𑁇 𑀏𑀯𑀫𑁂𑀯 𑀪𑀯𑀕𑁆𑀕𑀧𑀭𑀫𑀸𑀧𑀺 𑀲𑀫𑀸𑀧𑀢𑁆𑀢𑀺 𑀦 𑀅𑀦𑀼𑀭𑀽𑀧𑀲𑁆𑀲 𑀲𑀫𑀼𑀕𑁆𑀖𑀸𑀢𑀸𑀬 𑀲𑀁𑀯𑀢𑁆𑀢𑀢𑀺𑁇 𑀢𑁂 𑀳𑀺 𑀆𑀮𑀬𑀦𑁆𑀢𑀺 𑀲𑀫𑁆𑀫𑀲𑀦𑁆𑀢𑀺, 𑀦 𑀘 𑀢𑀡𑁆𑀳𑀸𑀬 𑀢𑀡𑁆𑀳𑀸𑀧𑀳𑀸𑀦𑀁 𑀕𑀘𑁆𑀙𑀦𑁆𑀢𑀺𑁇 𑀢𑀢𑁆𑀣 𑀲𑁄 𑀅𑀲𑀫𑀼𑀕𑁆𑀖𑀸𑀢𑁄𑁇 𑀅𑀯𑀺𑀚𑁆𑀚𑀸𑀬 𑀅𑀦𑀼𑀲𑀬𑁄 𑀘 𑀘𑀺𑀢𑁆𑀢𑀲𑁆𑀲 𑀲𑀫𑁆𑀧𑀮𑀺𑀩𑁄𑀥𑁄, 𑀇𑀤𑀁 𑀧𑀭𑀺𑀬𑀼𑀝𑁆𑀞𑀸𑀦𑀁𑁇 𑀬𑀣𑀸𑀪𑀽𑀢𑀁 𑀯𑀺𑀜𑁆𑀜𑀸𑀡𑀲𑁆𑀲 𑀅𑀧𑁆𑀧𑀝𑀺𑀯𑁂𑀥𑁄 𑀅𑀬𑀁 𑀅𑀯𑀺𑀚𑁆𑀚𑀸𑀆𑀲𑀯𑁄 𑀅𑀯𑀺𑀚𑁆𑀚𑀸𑀯𑀺𑀜𑁆𑀜𑀸𑀡𑀩𑀻𑀚𑀁 𑀪𑀯𑀢𑀺𑁇 𑀬𑀁 𑀩𑀻𑀚𑀁 𑀲𑁄 𑀳𑁂𑀢𑀼 𑀦 𑀲𑀫𑀼𑀘𑁆𑀙𑀺𑀚𑁆𑀚𑀢𑀺, 𑀅𑀲𑀫𑀼𑀘𑁆𑀙𑀺𑀚𑁆𑀚𑀦𑁆𑀢𑁄 𑀧𑀝𑀺𑀲𑀦𑁆𑀤𑁂𑀳𑀢𑀺𑁇 𑀧𑀝𑀺𑀲𑀦𑁆𑀤𑀳𑀦𑁆𑀢𑁄 𑀦 𑀲𑀫𑀼𑀕𑁆𑀖𑀸𑀢𑀁 𑀕𑀘𑁆𑀙𑀢𑀺𑁇 𑀅𑀲𑀫𑀼𑀕𑁆𑀖𑀸𑀢𑀁 𑀘𑀺𑀢𑁆𑀢𑀁 𑀧𑀭𑀺𑀬𑁄𑀦𑀳𑀢𑀺, 𑀧𑀭𑀺𑀬𑁄𑀦𑀤𑁆𑀥𑀘𑀺𑀢𑁆𑀢𑁄 𑀬𑀣𑀸𑀪𑀽𑀢𑀁 𑀦𑀧𑁆𑀧𑀚𑀸𑀦𑀸𑀢𑀺, 𑀇𑀢𑀺 𑀲𑀜𑁆𑀜𑀸𑀡𑀲𑁆𑀲 𑀲𑀸𑀲𑀯𑀢𑁆𑀣𑁄, 𑀅𑀯𑀺𑀚𑁆𑀚𑀢𑁆𑀣𑁄, 𑀳𑁂𑀢𑀼𑀅𑀢𑁆𑀣𑁄, 𑀅𑀯𑀘𑁆𑀙𑁂𑀤𑀢𑁆𑀣𑁄, 𑀅𑀦𑀺𑀯𑀢𑁆𑀢𑀺𑀅𑀢𑁆𑀣𑁄, 𑀨𑀮𑀢𑁆𑀣𑁄 𑀧𑀝𑀺𑀲𑀦𑁆𑀥𑀺𑀅𑀢𑁆𑀣𑁄, 𑀧𑀼𑀦𑀩𑁆𑀪𑀯𑀢𑁆𑀣𑁄, 𑀅𑀲𑀫𑀼𑀕𑁆𑀖𑀸𑀢𑀢𑁆𑀣𑁄, 𑀅𑀦𑀼𑀲𑀬𑀢𑁆𑀣𑁄, 𑀧𑀭𑀺𑀬𑀼𑀝𑁆𑀞𑀸𑀦𑀢𑁆𑀣𑁄, 𑀅𑀧𑀝𑀺𑀯𑁂𑀥𑀦𑀢𑁆𑀣𑁄𑁇 𑀏𑀢𑁆𑀢𑀸𑀯𑀢𑀸 𑀅𑀯𑀺𑀚𑁆𑀚𑀸𑀬 𑀔𑁂𑀢𑁆𑀢𑀁 𑀦𑀺𑀤𑁆𑀤𑀺𑀝𑁆𑀞𑀁 𑀪𑀯𑀢𑀺𑁇 𑀅𑀬𑀁 𑀯𑀼𑀘𑁆𑀘𑀢𑁂 𑀧𑀭𑀺𑀓𑁆𑀔𑀸𑀭𑁄 𑀦𑀸𑀫 𑀳𑀸𑀭𑁄𑁇 (𑁧𑁫)

(59.)

533\. 𑀢𑀢𑁆𑀣 𑀓𑀢𑀫𑁄 **𑀲𑀫𑀸𑀭𑁄𑀧𑀦𑁄 𑀳𑀸𑀭𑁄**? 𑀉𑀕𑁆𑀖𑀝𑀺𑀢𑀫𑁆𑀳𑀺 𑀢𑀫𑁆𑀳𑀺 𑀲𑀦𑁆𑀢𑀜𑁆𑀘𑁂𑀯 𑀘 𑀦𑀁 𑀯𑀺𑀢𑁆𑀣𑀸𑀭𑀁 𑀧𑀦 𑀯𑀢𑁆𑀢𑀩𑁆𑀩𑀁𑁇 𑀯𑀺𑀢𑁆𑀣𑀸𑀭𑀯𑀺𑀥𑀁 𑀘𑀺𑀢𑁆𑀢𑀜𑁆𑀜𑀸 𑀅𑀬𑀁 𑀲𑀫𑀸𑀭𑁄𑀧𑀦𑁄 𑀳𑀸𑀭𑁄𑁇 𑀢𑀢𑁆𑀣 𑀦𑀸𑀫𑀦𑀺𑀤𑁆𑀤𑁂𑀲𑁄 𑀉𑀧𑀖𑀝𑀓𑀸 𑀯𑀢𑁆𑀣𑀼𑀦𑀺𑀤𑁆𑀤𑁂𑀲𑁄 𑀯𑁂𑀯𑀘𑀦𑀁 𑀯𑀢𑁆𑀣𑀼𑀪𑀽𑀢𑁄 𑀯𑀺𑀢𑁆𑀣𑀸𑀭𑁄𑁇 𑀬𑀣𑀸 𑀓𑀺𑀁, 𑀬𑀸 𑀪𑀺𑀓𑁆𑀔𑀽𑀦𑀁 𑀯𑀢𑁆𑀢𑀢𑁄 𑀧𑀳𑀸𑀢𑀩𑁆𑀩𑁄, 𑀅𑀬𑀁 𑀉𑀧𑀖𑀝𑀦𑀸𑁇

534\. 𑀢𑀢𑁆𑀣 𑀓𑀢𑀫𑁄 𑀲𑀫𑀸𑀭𑁄𑀧𑀦𑁄? 𑀓𑀺𑀜𑁆𑀘𑀺 𑀦 𑀯𑀢𑁆𑀢𑀩𑁆𑀩𑀁, 𑀭𑀽𑀧𑀭𑀸𑀕𑀁 𑀯𑀸 𑀦𑀸𑀫𑀯𑀦𑁆𑀢𑀧𑀳𑀸𑀢𑀩𑁆𑀩𑀁𑁇 𑀬𑀸𑀯 𑀯𑀺𑀜𑁆𑀜𑀸𑀡𑀦𑁆𑀢𑀺 𑀯𑀺𑀢𑁆𑀣𑀸𑀭𑁂𑀦 𑀓𑀸𑀢𑀩𑁆𑀩𑀸𑀦𑀺𑁇 𑀅𑀯𑀺𑀚𑁆𑀚𑀸 𑀢𑀸 𑀑𑀧𑀫𑁆𑀫𑁂𑀦 𑀧𑀜𑁆𑀜𑀸𑀧𑁂𑀢𑀩𑁆𑀩𑀸, 𑀅𑀬𑀁 𑀲𑀫𑀸𑀭𑁄𑀧𑀦𑁄𑁇 𑀦𑀺𑀲𑁆𑀲𑀺𑀢𑀘𑀺𑀢𑁆𑀢𑀲𑁆𑀲 𑀘 𑀫𑀢𑁆𑀢𑀺𑀓𑁄 𑀘 𑀦𑀺𑀲𑁆𑀲𑀬𑁄 𑀢𑀡𑁆𑀳𑀸 𑀘 𑀤𑀺𑀝𑁆𑀞𑀺 𑀘𑁇 𑀢𑀢𑁆𑀣 𑀤𑀺𑀝𑁆𑀞𑀺 𑀅𑀯𑀺𑀚𑁆𑀚𑀸 𑀢𑀡𑁆𑀳𑀸 𑀲𑀗𑁆𑀔𑀸𑀭𑀸𑁇 𑀢𑀢𑁆𑀣 𑀤𑀺𑀝𑁆𑀞𑀺𑀧𑀘𑁆𑀘𑀬𑀸 𑀢𑀡𑁆𑀳𑀸 𑀇𑀫𑁂 𑀅𑀯𑀺𑀚𑁆𑀚𑀸𑀧𑀘𑁆𑀘𑀬𑀸 𑀲𑀗𑁆𑀔𑀸𑀭𑀸𑁇 𑀢𑀢𑁆𑀣 𑀦𑀺𑀲𑁆𑀲𑀺𑀢𑀁 𑀯𑀺𑀜𑁆𑀜𑀸𑀡𑀁 𑀇𑀤𑀁 𑀲𑀗𑁆𑀔𑀸𑀭𑀧𑀘𑁆𑀘𑀬𑀸 𑀯𑀺𑀜𑁆𑀜𑀸𑀡𑀁 𑀬𑀸𑀯 𑀚𑀭𑀸𑀫𑀭𑀡𑀁, 𑀇𑀤𑀁 𑀲𑀁𑀔𑀺𑀢𑁆𑀢𑁂𑀦 𑀪𑀸𑀲𑀺𑀢𑁂 𑀅𑀯𑀲𑀺𑀝𑁆𑀞𑀁 𑀧𑀭𑁄𑀧𑀬𑀢𑀺𑁇

535\. 𑀅𑀦𑀺𑀲𑁆𑀲𑀺𑀢𑀲𑁆𑀲 𑀘𑀮𑀺𑀢𑀁 𑀦𑀢𑁆𑀣𑀻𑀢𑀺 𑀢𑀲𑁆𑀲 𑀏𑀯𑀁 𑀤𑀺𑀝𑁆𑀞𑀺𑀬𑀸 𑀢𑀡𑁆𑀳𑀸𑀬 𑀘 𑀧𑀳𑀸𑀦𑀁 𑀢𑀢𑁆𑀣 𑀤𑀺𑀝𑁆𑀞𑀺𑀅𑀯𑀺𑀚𑁆𑀚𑀸𑀦𑀺𑀭𑁄𑀥𑀸𑀬 𑀪𑀽𑀢𑀁 𑀯𑀺𑀜𑁆𑀜𑀸𑀡𑀁 𑀲𑀭𑀸𑀕𑀝𑁆𑀞𑀸𑀦𑀺𑀬𑁂𑀲𑀼 𑀥𑀫𑁆𑀫𑁂𑀲𑀼 𑀢𑀁 𑀢𑀁 𑀥𑀫𑁆𑀫𑀁 𑀉𑀧𑁂𑀘𑁆𑀘 𑀅𑀜𑁆𑀜𑀁 𑀥𑀫𑁆𑀫𑀁 𑀥𑀸𑀯𑀢𑀺 𑀫𑀓𑁆𑀓𑀝𑁄𑀧𑀫𑀢𑀸𑀬, 𑀅𑀣 𑀔𑁆𑀯𑀲𑁆𑀲 𑀧𑀭𑀺𑀢𑁆𑀢𑁂𑀲𑀼 𑀥𑀫𑁆𑀫𑁂𑀲𑀼 𑀲𑀭𑀸𑀕𑀝𑁆𑀞𑀸𑀦𑀺𑀬𑁂𑀲𑀼 𑀙𑀦𑁆𑀤𑀭𑀸𑀕𑁄 𑀦𑀢𑁆𑀣𑀺 𑀓𑀼𑀢𑁄 𑀢𑀢𑁄 𑀘𑀮𑀦𑀸, 𑀅𑀥𑀺𑀫𑀢𑁆𑀢𑁂𑀲𑀼 𑀲𑀢𑁆𑀢𑁂𑀲𑀼 𑀘𑀺𑀢𑁆𑀢𑀁 𑀦𑀺𑀯𑁂𑀲𑁆𑀲𑀬𑀢𑀺 𑀢𑀁 𑀅𑀧𑀢𑀺𑀝𑁆𑀞𑀺𑀢𑀁 𑀯𑀺𑀜𑁆𑀜𑀸𑀡𑀁 𑀅𑀦𑀸𑀳𑀸𑀭𑀁 𑀦𑀺𑀭𑀼𑀚𑁆𑀛𑀢𑀺 𑀯𑀺𑀜𑁆𑀜𑀸𑀡𑀦𑀺𑀭𑁄𑀥𑀸 𑀦𑀸𑀫𑀭𑀽𑀧𑀦𑀺𑀭𑁄𑀥𑁄 𑀬𑀸𑀯 𑀚𑀭𑀸𑀫𑀭𑀡𑀦𑀺𑀭𑁄𑀥𑁄𑁇 𑀅𑀬𑀁 𑀲𑀫𑀸𑀭𑁄𑀧𑀦𑁄𑁇 (𑁧𑁬)

536\. 𑀢𑀢𑁆𑀣 𑀭𑀸𑀕𑀯𑀲𑁂𑀦 𑀯𑀺𑀜𑁆𑀜𑀸𑀡𑀲𑁆𑀲 𑀘𑀮𑀺𑀢𑀁 𑀲𑀧𑀭𑀺𑀕𑁆𑀕𑀳𑁄, 𑀢𑀲𑁆𑀫𑀺𑀁 𑀘𑀮𑀺𑀢𑁂 𑀅𑀲𑀢𑀺 𑀬𑁄 𑀧𑀭𑀺𑀓𑀺𑀮𑁂𑀲𑁄𑀧𑀘𑀸𑀭𑁄 𑀢𑀺𑀯𑀺𑀥𑁄 𑀅𑀕𑁆𑀕𑀺 𑀧𑀝𑀺𑀧𑁆𑀧𑀲𑁆𑀲𑀤𑁆𑀥𑁄 𑀪𑀯𑀢𑀺𑁇 𑀢𑁂𑀦𑀸𑀳 𑀘𑀮𑀺𑀢𑁂 𑀅𑀲𑀦𑁆𑀢𑁂 𑀧𑀲𑁆𑀲𑀤𑁆𑀥𑀺 𑀳𑁄𑀢𑀺𑁇 𑀢𑀢𑁆𑀣 𑀬𑀁 𑀲𑀫𑀸𑀭𑁄𑀧𑀦𑀸 𑀧𑀲𑁆𑀲𑀤𑁆𑀥𑀓𑀸𑀬𑁄 𑀲𑀼𑀔𑀁 𑀯𑁂𑀤𑁂𑀢𑀺, 𑀲𑀼𑀔𑀺𑀦𑁄 𑀘𑀺𑀢𑁆𑀢𑀁 𑀲𑀫𑀸𑀥𑀺𑀬𑀢𑀺𑁇 𑀬𑀸𑀯 𑀯𑀺𑀫𑀼𑀢𑁆𑀢𑀺𑀢𑀫𑀺𑀢𑀺 𑀜𑀸𑀡𑀤𑀲𑁆𑀲𑀦𑀁 𑀪𑀯𑀢𑀺𑁇 𑀲𑁄 𑀆𑀲𑀯𑀸𑀦𑀁 𑀔𑀬𑀸 𑀘 𑀯𑀺𑀫𑀼𑀢𑁆𑀢𑀺 𑀦𑁄 𑀉𑀧𑀧𑀚𑁆𑀚𑀢𑀺𑁇 𑀢𑀲𑁆𑀲 𑀉𑀧𑀧𑀢𑁆𑀢𑀺𑀲𑁆𑀲 𑀆𑀕𑀢𑀺𑀕𑀢𑀺𑀬𑀸 𑀅𑀲𑀦𑁆𑀢𑀺𑀬𑀸 𑀦𑁂𑀯𑀺𑀥 𑀦 𑀳𑀼𑀭𑀁 𑀦 𑀉𑀪𑀬𑀫𑀦𑁆𑀢𑀭𑁂𑀦𑁇 𑀏𑀲𑁂𑀯𑀦𑁆𑀢𑁄 𑀤𑀼𑀓𑁆𑀔𑀲𑁆𑀲𑀸𑀢𑀺 𑀅𑀦𑀼𑀧𑀸𑀤𑀺𑀲𑁂𑀲𑀸 𑀦𑀺𑀩𑁆𑀩𑀸𑀦𑀥𑀸𑀢𑀼𑁇 𑀇𑀤𑀫𑀲𑁆𑀲 𑀲𑀼𑀢𑁆𑀢𑀲𑁆𑀲 𑀫𑀚𑁆𑀛𑁂 𑀲𑀫𑀸𑀭𑁄𑀧𑀺𑀢𑀁 𑀧𑀝𑀺𑀘𑁆𑀘𑀲𑀫𑀼𑀧𑁆𑀧𑀸𑀤𑁂 𑀘 𑀯𑀺𑀫𑀼𑀢𑁆𑀢𑀺𑀬𑀁 𑀘 𑀬𑁄𑀕𑁄 𑀦 𑀘 𑀏𑀢𑀁 𑀢𑀲𑁆𑀲 𑀲𑀁𑀔𑀺𑀢𑁆𑀢𑁂𑀦 𑀪𑀸𑀲𑀺𑀢𑀲𑁆𑀲 𑀯𑀺𑀢𑁆𑀣𑀸𑀭𑁂𑀦 𑀅𑀢𑁆𑀣𑀁 𑀯𑀺𑀪𑀚𑁆𑀚𑀦𑁆𑀢𑀺𑁇 𑀅𑀬𑀁 𑀯𑀼𑀘𑁆𑀘𑀢𑁂 𑀲𑀫𑀸𑀭𑁄𑀧𑀦𑁄 𑀳𑀸𑀭𑁄𑁇 𑀦 𑀘 𑀲𑀁𑀓𑀺𑀮𑁂𑀲𑀪𑀸𑀕𑀺𑀬𑁂𑀦 𑀲𑀼𑀢𑁆𑀢𑁂𑀦 𑀲𑀁𑀓𑀺𑀮𑁂𑀲𑀪𑀸𑀕𑀺𑀬𑁄 𑀬𑁂 𑀘 𑀥𑀫𑁆𑀫𑀸 𑀲𑀫𑀸𑀭𑁄𑀧𑀬𑀺𑀢𑀩𑁆𑀩𑀸 𑀦𑀸𑀜𑁆𑀜𑁂𑁇 𑀏𑀯𑀁 𑀯𑀸𑀲𑀦𑀸𑀪𑀸𑀕𑀺𑀬𑁂 𑀦𑀺𑀩𑁆𑀩𑁂𑀥𑀪𑀸𑀕𑀺𑀬𑁂, 𑀅𑀬𑀁 𑀲𑀫𑀸𑀭𑁄𑀧𑀦𑁄 𑀳𑀸𑀭𑁄𑁇 𑀇𑀫𑁂 𑀲𑁄𑀍𑀅𑀲 𑀳𑀸𑀭𑀸𑁇

537\. 𑀲𑀼𑀯𑀻𑀭𑀲𑁆𑀲 𑀫𑀳𑀸𑀓𑀘𑁆𑀘𑀸𑀬𑀦𑀲𑁆𑀲 𑀚𑀫𑁆𑀩𑀼𑀯𑀦𑀯𑀸𑀲𑀺𑀦𑁄 𑀧𑁂𑀝𑀓𑁄𑀧𑀤𑁂𑀲𑁂 𑀳𑀸𑀭𑀯𑀺𑀪𑀗𑁆𑀕𑁄 𑀦𑀸𑀫 𑀧𑀜𑁆𑀘𑀫𑀸 𑀪𑀽𑀫𑀺𑁇

[Go to previous page (4 Suttavicayacatutthabhūmi)](4.md) / [Go to parent page (27Pe Peṭakopadesapāḷi)](0.md) / [Go to next page (6 Suttatthasamuccayabhūmi)](6.md)


