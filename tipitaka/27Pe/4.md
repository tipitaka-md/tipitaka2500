
[Home](/) / [27Pe Peṭakopadesapāḷi](/tipitaka/27Pe.md)

# 𑁪 𑀲𑀼𑀢𑁆𑀢𑀯𑀺𑀘𑀬𑀘𑀢𑀼𑀢𑁆𑀣𑀪𑀽𑀫𑀺

### 𑀲𑀼𑀢𑁆𑀢𑀯𑀺𑀘𑀬𑀘𑀢𑀼𑀢𑁆𑀣𑀪𑀽𑀫𑀺

(40.)

447\. 𑀢𑀢𑁆𑀣 𑀓𑀢𑀫𑁄 𑀲𑀼𑀢𑁆𑀢𑀯𑀺𑀘𑀬𑁄?

448\. 𑀢𑀢𑁆𑀣 𑀓𑀼𑀲𑀮𑁂𑀳𑀺 𑀥𑀫𑁆𑀫𑁂𑀳𑀺 𑀅𑀓𑀼𑀲𑀮𑁂𑀳𑀺 𑀥𑀫𑁆𑀫𑁂𑀳𑀺 𑀧𑀼𑀩𑁆𑀩𑀸𑀧𑀭𑀲𑁄 𑀲𑀸𑀥𑀼𑀓𑀁 𑀉𑀧𑀧𑀭𑀺𑀓𑁆𑀔𑀺𑀬𑀢𑀺𑁇 𑀓𑀺𑀁 𑀦𑀼 𑀔𑁄 𑀇𑀤𑀁 𑀲𑀼𑀢𑁆𑀢𑀁 𑀆𑀭𑀪𑀺…𑀧𑁂…  𑀢𑁂𑀳𑀺 𑀲𑀼𑀢𑁆𑀢𑁂𑀳𑀺 𑀲𑀳 𑀅𑀥𑀺𑀲𑀦𑁆𑀦𑀝𑁆𑀞𑁂𑀳𑀺 𑀬𑀼𑀚𑁆𑀚𑀢𑀺 𑀉𑀤𑀸𑀳𑀼 𑀦 𑀬𑀼𑀚𑁆𑀚𑀢𑀻𑀢𑀺?

449\. 𑀬𑀣𑀸 𑀪𑀕𑀯𑀸 𑀓𑀺𑀮𑁂𑀲𑁂 𑀆𑀤𑀺𑀫𑁆𑀳𑀺 𑀢𑀢𑁆𑀣 𑀤𑁂𑀲𑁂𑀢𑀺𑁇 𑀓𑀺𑀁 𑀤𑁂𑀲𑀺𑀢𑀁? 𑀢𑁂𑀲𑀁 𑀓𑀺𑀮𑁂𑀲𑀸𑀦𑀁 𑀧𑀳𑀸𑀦𑀁 𑀉𑀤𑀸𑀳𑀼 𑀦𑁄 𑀤𑁂𑀲𑀺𑀢𑀦𑁆𑀢𑀺 𑀉𑀧𑀧𑀭𑀺𑀓𑁆𑀔𑀺𑀢𑀩𑁆𑀩𑀁𑁇 𑀬𑀤𑀺 𑀦 𑀤𑁂𑀲𑀺𑀢𑀁 𑀪𑀕𑀯𑀢𑀺 𑀢𑁂𑀲𑀁 𑀓𑀺𑀮𑁂𑀲𑀸𑀦𑀁 𑀧𑀳𑀸𑀦𑀁 𑀓𑀼𑀲𑀮𑀸 𑀥𑀫𑁆𑀫𑀸 𑀧𑀭𑀺𑀬𑁂𑀲𑀺𑀢𑀩𑁆𑀩𑀸; 𑀬𑀢𑁆𑀣 𑀢𑁂 𑀅𑀓𑀼𑀲𑀮𑀸 𑀧𑀳𑀸𑀦𑀁 𑀕𑀘𑁆𑀙𑀦𑁆𑀢𑀺𑁇 𑀲𑀘𑁂 𑀲𑀫𑀦𑁆𑀦𑁂𑀳𑀫𑀸𑀦𑁄 𑀦 𑀮𑀪𑀢𑀺𑁇 𑀢𑀢𑁆𑀣 𑀅𑀓𑀼𑀲𑀮𑀸 𑀥𑀫𑁆𑀫𑀸 𑀅𑀧𑀓𑀟𑁆𑀠𑀺𑀢𑀩𑁆𑀩𑀸 𑀯𑀻𑀫𑀁𑀲𑀺𑀢𑀩𑁆𑀩𑀸, 𑀲𑀁𑀓𑀺𑀮𑁂𑀲𑀪𑀸𑀕𑀺𑀬𑀲𑀼𑀢𑁆𑀢𑀁, 𑀬𑀤𑀺 𑀓𑀺𑀮𑁂𑀲𑀸 𑀅𑀧𑀓𑀟𑁆𑀠𑀺𑀬𑀦𑁆𑀢𑀸𑁇 𑀬𑁂 𑀯𑀸 𑀦 𑀤𑁂𑀦𑁆𑀢𑀺 𑀢𑀢𑁆𑀣 𑀉𑀧𑀧𑀭𑀺𑀓𑁆𑀔𑀺𑀢𑀩𑁆𑀩𑀸 𑀅𑀭𑀺𑀬𑀫𑀕𑁆𑀕𑀥𑀫𑁆𑀫𑀸 𑀢𑀸𑀲𑀼 𑀪𑀽𑀫𑀻𑀲𑀼 𑀓𑀺𑀮𑁂𑀲𑀸 𑀧𑀳𑀸𑀦𑀁 𑀕𑀘𑁆𑀙𑀦𑁆𑀢𑀺, 𑀉𑀤𑀸𑀳𑀼 𑀦 𑀕𑀘𑁆𑀙𑀦𑁆𑀢𑀻𑀢𑀺𑁇 𑀬𑀢𑁆𑀢𑀓𑀸 𑀧𑀦 𑀓𑀺𑀮𑁂𑀲𑀸 𑀤𑁂𑀲𑀺𑀢𑀸𑁇 𑀦 𑀢𑀢𑁆𑀢𑀓𑀸 𑀅𑀭𑀺𑀬𑀥𑀫𑁆𑀫𑀸 𑀤𑁂𑀲𑀺𑀢𑀸𑁇 𑀬𑀢𑁆𑀣 𑀓𑀺𑀮𑁂𑀲𑀸 𑀧𑀳𑀸𑀦𑀁 𑀕𑀘𑁆𑀙𑀦𑁆𑀢𑀺, 𑀢𑀢𑁆𑀣 𑀬𑁂 𑀓𑀺𑀮𑁂𑀲𑀸 𑀅𑀭𑀺𑀬𑀥𑀫𑁆𑀫𑀸𑀦𑀁 𑀧𑀝𑀺𑀧𑀓𑁆𑀔𑁂𑀦 𑀦 𑀬𑀼𑀚𑁆𑀚𑀦𑁆𑀢𑀺, 𑀢𑁂 𑀅𑀧𑀓𑀟𑁆𑀠𑀺𑀢𑀩𑁆𑀩𑀸, 𑀲𑀘𑁂 𑀅𑀧𑀓𑀟𑁆𑀠𑀺𑀬𑀦𑁆𑀢𑀸 𑀬𑁄𑀚𑀦𑀁 𑀤𑁂𑀢𑀺𑁇 𑀢𑀢𑁆𑀣 𑀏𑀯𑀁 𑀯𑀻𑀫𑀁𑀲𑀺𑀢𑀩𑁆𑀩𑀁𑁇 𑀤𑁆𑀯𑁂 𑀢𑀻𑀡𑀺 𑀯𑀸 𑀢𑀤𑀼𑀢𑁆𑀢𑀭𑀺 𑀯𑀸 𑀓𑀺𑀮𑁂𑀲𑀸 𑀏𑀓𑁂𑀦 𑀅𑀭𑀺𑀬𑀫𑀕𑁆𑀕𑁂𑀦 𑀧𑀳𑀸𑀦𑀁 𑀕𑀘𑁆𑀙𑀦𑁆𑀢𑀻𑀢𑀺𑁇 𑀲𑀘𑁂 𑀏𑀯𑀁 𑀯𑀻𑀫𑀁𑀲𑀺𑀬𑀦𑁆𑀢𑀸 𑀬𑁄𑀚𑀦𑀁 𑀤𑁂𑀢𑀺, 𑀢𑀢𑁆𑀣 𑀉𑀧𑀧𑀭𑀺𑀓𑁆𑀔𑀺𑀢𑀩𑁆𑀩𑀁𑁇 𑀧𑀭𑀫𑁆𑀧𑀭𑀸𑀬 𑀯𑀸 𑀧𑀺𑀝𑀓𑀲𑀫𑁆𑀧𑀤𑀸𑀦𑁂𑀦 𑀯𑀸 𑀲𑀼𑀢𑁆𑀢𑀲𑁆𑀲 𑀅𑀢𑁆𑀣𑁄 𑀘 𑀦𑀢𑁆𑀣𑁄 𑀘𑁇 𑀬𑀁 𑀯𑀸 𑀦 𑀲𑀓𑁆𑀓𑀸 𑀲𑀼𑀢𑁆𑀢𑀁 𑀦𑀺𑀤𑁆𑀤𑀺𑀲𑀺𑀢𑀼𑀁 𑀦𑁂𑀯 𑀲𑀼𑀢𑁆𑀢𑀁 𑀯𑀺𑀘𑀺𑀓𑀺𑀘𑁆𑀙𑀺𑀢𑀩𑁆𑀩𑀁𑁇 𑀏𑀯𑀁 𑀬𑀣𑀸 𑀆𑀤𑀺𑀫𑁆𑀳𑀺 𑀓𑀼𑀲𑀮𑀸 𑀥𑀫𑁆𑀫𑀸 𑀳𑁄𑀦𑁆𑀢𑀺𑁇 𑀬𑁂 𑀓𑀺𑀮𑁂𑀲𑀸 𑀢𑁂 𑀧𑀳𑀻𑀦𑁂𑀬𑁆𑀬𑀸𑀢𑀺𑁇 𑀢𑁂 𑀉𑀧𑀧𑀭𑀺𑀓𑁆𑀔𑀺𑀢𑀩𑁆𑀩𑀸𑁇 𑀧𑀼𑀭𑁄 𑀯𑀸 𑀓𑀼𑀲𑀮𑁄 𑀧𑀝𑀺𑀧𑀓𑁆𑀔𑁂𑀦 𑀯𑀸 𑀧𑀼𑀭𑁄 𑀤𑁂𑀲𑀦𑀸, 𑀅𑀦𑀽𑀦𑀸 𑀅𑀦𑀥𑀺𑀓𑀸 𑀉𑀕𑁆𑀕𑀳𑁂𑀢𑀩𑁆𑀩𑀸𑁇 𑀬𑀣𑀸 𑀧𑀞𑀫𑁄 𑀉𑀢𑁆𑀢𑀺𑀮𑁄 𑀬𑁂𑀲𑀫𑀺𑀤𑀸𑀦𑀺 𑀓𑀺𑀮𑁂𑀲𑀸𑀦𑀁 𑀬𑁂 𑀅𑀭𑀺𑀬𑀥𑀫𑁆𑀫𑀸 𑀤𑁂𑀲𑀺𑀢𑀸 𑀇𑀫𑁂 𑀓𑀺𑀮𑁂𑀲𑀸 𑀇𑀫𑁂𑀳𑀺 𑀅𑀭𑀺𑀬𑀥𑀫𑁆𑀫𑁂𑀳𑀺 𑀧𑀳𑀻𑀬𑀦𑁆𑀢𑀺, 𑀉𑀤𑀸𑀳𑀼 𑀦𑀧𑁆𑀧𑀳𑀻𑀬𑀦𑁆𑀢𑀻𑀢𑀺 𑀯𑀺𑀘𑀺𑀦𑀺𑀢𑀩𑁆𑀩𑀸𑁇 𑀬𑀤𑀺 𑀉𑀧𑀧𑀭𑀺𑀓𑁆𑀔𑀺𑀬𑀫𑀸𑀦𑀸 𑀬𑀼𑀚𑁆𑀚𑀦𑁆𑀢𑀺, 𑀕𑀳𑁂𑀢𑀩𑁆𑀩𑀸𑁇 𑀅𑀣 𑀦 𑀬𑀼𑀚𑁆𑀚𑀦𑁆𑀢𑀺, 𑀬𑁂 𑀓𑀺𑀮𑁂𑀲𑀸 𑀅𑀧𑀝𑀺𑀧𑀓𑁆𑀔𑀸 𑀳𑁄𑀦𑁆𑀢𑀺, 𑀢𑁂 𑀓𑀺𑀮𑁂𑀲𑀸 𑀅𑀧𑀭𑀺𑀧𑀓𑁆𑀔𑀺𑀢𑀩𑁆𑀩𑀸𑁇 𑀬𑁂 𑀘 𑀅𑀭𑀺𑀬𑀥𑀫𑁆𑀫𑀸 𑀧𑀝𑀺𑀧𑀓𑁆𑀔𑀸 𑀳𑁄𑀦𑁆𑀢𑀺, 𑀢𑁂 𑀅𑀭𑀺𑀬𑀥𑀫𑁆𑀫𑀸 𑀅𑀧𑀓𑀟𑁆𑀠𑀺𑀢𑀩𑁆𑀩𑀸𑁇 𑀦 𑀳𑀺 𑀅𑀭𑀺𑀬𑀥𑀫𑁆𑀫𑀸 𑀅𑀦𑀸𑀕𑀸𑀫𑀺𑀓𑀺𑀮𑁂𑀲𑀧𑁆𑀧𑀳𑀸𑀦𑀁 𑀕𑀘𑁆𑀙𑀦𑁆𑀢𑀺, 𑀦𑀸𑀧𑀺 𑀅𑀭𑀺𑀬𑀥𑀫𑁆𑀫𑀸 𑀲𑀩𑁆𑀩𑀓𑀺𑀮𑁂𑀲𑀸𑀦𑀁 𑀧𑀳𑀸𑀦𑀸𑀬 𑀲𑀁𑀯𑀢𑁆𑀢𑀦𑁆𑀢𑀺𑁇 𑀬𑀣𑀸 𑀓𑀼𑀲𑀮𑀸 𑀫𑁂𑀢𑁆𑀢𑀸 𑀅𑀓𑀼𑀲𑀮𑁄 𑀭𑀸𑀕𑁄 𑀦 𑀢𑀼 𑀓𑀼𑀲𑀮𑀸 𑀫𑁂𑀢𑁆𑀢𑀸𑀢𑀺 𑀓𑀸𑀭𑁂𑀢𑁆𑀯𑀸 𑀅𑀓𑀼𑀲𑀮𑀲𑁆𑀲 𑀭𑀸𑀕𑀲𑁆𑀲 𑀧𑀳𑀸𑀦𑀸𑀬 𑀲𑀫𑁆𑀪𑀯𑀢𑀺 𑀩𑁆𑀬𑀸𑀧𑀸𑀤𑁄 𑀫𑁂𑀢𑁆𑀢𑀸𑀬 𑀧𑀳𑀸𑀦𑀁 𑀕𑀘𑁆𑀙𑀢𑀺𑁇 𑀢𑀲𑁆𑀫𑀸 𑀉𑀪𑁄 𑀓𑀺𑀮𑁂𑀲𑀸 𑀉𑀧𑀧𑀭𑀺𑀓𑁆𑀔𑀺𑀢𑀩𑁆𑀩𑀸𑁇 𑀬𑁄 𑀬𑁄 𑀘 𑀥𑀫𑁆𑀫𑁄 𑀉𑀧𑀤𑀺𑀲𑀺𑀬𑀢𑀺 𑀓𑀼𑀲𑀮𑁄 𑀯𑀸 𑀅𑀓𑀼𑀲𑀮𑁄 𑀯𑀸 𑀲𑁄 𑀅𑀧𑀓𑀟𑁆𑀠𑀺𑀢𑀩𑁆𑀩𑁄𑁇 𑀲𑀘𑁂 𑀢𑁂 𑀬𑀼𑀚𑁆𑀚𑀦𑁆𑀢𑀺 𑀅𑀧𑀓𑀟𑁆𑀠𑀺𑀬𑀫𑀸𑀦𑁄 𑀦𑀢𑁆𑀣𑀺 𑀉𑀧𑀧𑀭𑀺𑀓𑁆𑀔𑀺𑀢𑀩𑁆𑀩𑀁𑁇 𑀤𑁆𑀯𑁂 𑀯𑀸 𑀓𑀺𑀮𑁂𑀲𑀸 𑀏𑀓𑁂𑀦 𑀅𑀭𑀺𑀬𑀥𑀫𑁆𑀫𑁂𑀦 𑀧𑀳𑀻𑀦𑁂𑀬𑁆𑀬𑀸𑀢𑀺 𑀤𑁆𑀯𑀻𑀳𑀺 𑀯𑀸 𑀅𑀭𑀺𑀬𑀥𑀫𑁆𑀫𑁂𑀳𑀺 𑀏𑀓𑁄 𑀯𑀸 𑀓𑀺𑀮𑁂𑀲𑁄 𑀧𑀳𑀻𑀬𑀢𑀻𑀢𑀺𑁇

450\. 𑀅𑀣 𑀯𑀸 𑀏𑀯𑀫𑁆𑀧𑀺 𑀉𑀧𑀧𑀭𑀺𑀓𑁆𑀔𑀺𑀬𑀫𑀸𑀦𑀁 𑀬𑀼𑀚𑁆𑀚𑀢𑀺, 𑀢𑀢𑁆𑀣 𑀯𑀻𑀫𑀁𑀲𑀺𑀢𑀩𑁆𑀩𑀁 𑀯𑀸 𑀬𑀣𑀸 𑀬𑀼𑀚𑁆𑀚𑀢𑀺 𑀢𑀢𑁆𑀣 𑀯𑀻𑀫𑀁𑀲𑀺𑀢𑀩𑁆𑀩𑀁 𑀯𑀸, 𑀬𑀣𑀸 𑀦𑀦𑀼 𑀲𑀓𑁆𑀓𑀸 𑀲𑀼𑀢𑁆𑀢𑀁 𑀦𑀺𑀤𑁆𑀤𑀺𑀲𑀺𑀢𑀼𑀁, 𑀦 𑀳𑀺 𑀲𑀼𑀢𑁆𑀢𑁂 𑀯𑀺𑀘𑀺𑀓𑀺𑀘𑁆𑀙𑀺𑀢𑀩𑁆𑀩𑀁𑁇 𑀓𑀺𑀮𑁂𑀲𑁄 𑀫𑀁 𑀅𑀭𑀺𑀬𑀥𑀫𑁆𑀫𑁂𑀲𑀼 𑀤𑁂𑀲𑀺𑀢𑁂𑀲𑀼 𑀉𑀪𑀬𑀢𑁄 𑀉𑀧𑀧𑀭𑀺𑀓𑁆𑀔𑀺𑀢𑀩𑁆𑀩𑀁𑁇 𑀓𑀺𑀭 𑀬𑁂 𑀯𑀸 𑀇𑀫𑁂 𑀓𑀺𑀮𑁂𑀲𑀸 𑀤𑁂𑀲𑀺𑀢𑀸 𑀬𑁂 𑀘 𑀅𑀭𑀺𑀬𑀥𑀫𑁆𑀫𑀸 𑀤𑁂𑀲𑀺𑀢𑀸 𑀕𑀸𑀣𑀸𑀬 𑀯𑀸 𑀩𑁆𑀬𑀸𑀓𑀭𑀡𑁂𑀦 𑀯𑀸, 𑀓𑀺𑀁 𑀦𑀼 𑀔𑁄 𑀇𑀫𑁂 𑀓𑀺𑀮𑁂𑀲𑀸 𑀇𑀫𑁂𑀳𑀺 𑀅𑀭𑀺𑀬𑀥𑀫𑁆𑀫𑁂𑀳𑀺 𑀧𑀳𑀻𑀬𑀦𑁆𑀢𑀺, 𑀉𑀤𑀸𑀳𑀼 𑀦𑀧𑁆𑀧𑀳𑀻𑀬𑀦𑁆𑀢𑀺? 𑀇𑀫𑁂 𑀯𑀸 𑀅𑀭𑀺𑀬𑀥𑀫𑁆𑀫𑀸 𑀇𑀫𑁂𑀲𑀁 𑀓𑀺𑀮𑁂𑀲𑀸𑀦𑀁 𑀧𑀳𑀸𑀦𑀸𑀬 𑀲𑀁𑀯𑀢𑁆𑀢𑀦𑁆𑀢𑀻𑀢𑀺𑁇 𑀓𑀺𑀜𑁆𑀘𑀸𑀧𑀺 𑀓𑀼𑀲𑀮𑁂𑀳𑀺 𑀥𑀫𑁆𑀫𑁂𑀳𑀺 𑀅𑀓𑀼𑀲𑀮𑀸 𑀥𑀫𑁆𑀫𑀸 𑀧𑀳𑀸𑀦𑀁 𑀕𑀘𑁆𑀙𑀦𑁆𑀢𑀺𑁇 𑀦 𑀢𑀼 𑀲𑀩𑁆𑀩𑁂𑀳𑀺 𑀅𑀭𑀺𑀬𑀥𑀫𑁆𑀫𑁂𑀳𑀺 𑀲𑀩𑁆𑀩𑀸𑀓𑀼𑀲𑀮𑀸 𑀧𑀳𑀸𑀦𑀁 𑀕𑀘𑁆𑀙𑀦𑁆𑀢𑀺𑁇 𑀬𑀣𑀸 𑀫𑁂𑀢𑁆𑀢𑀸 𑀓𑀼𑀲𑀮𑁄 𑀅𑀓𑀼𑀲𑀮𑁄 𑀘 𑀭𑀸𑀕𑁄 𑀦 𑀢𑀼 𑀓𑀼𑀲𑀮𑀸 𑀫𑁂𑀢𑁆𑀢𑀸 𑀅𑀓𑀼𑀲𑀮𑁄 𑀭𑀸𑀕𑁄𑀢𑀺 𑀓𑀸𑀭𑁂𑀢𑁆𑀯𑀸 𑀫𑁂𑀢𑁆𑀢𑀸𑀬 𑀭𑀸𑀕𑁄 𑀧𑀳𑀸𑀦𑀁, 𑀩𑁆𑀬𑀸𑀧𑀸𑀤𑁄 𑀫𑁂𑀢𑁆𑀢𑀸𑀬 𑀧𑀳𑀸𑀦𑀁 𑀕𑀘𑁆𑀙𑀦𑁆𑀢𑀺𑁇 𑀏𑀯𑀁 𑀓𑀺𑀮𑁂𑀲𑁄𑀢𑀺 𑀓𑀸𑀭𑁂𑀢𑁆𑀯𑀸 𑀲𑀼𑀢𑁆𑀢𑁂𑀦 𑀧𑀳𑀸𑀦𑀁 𑀕𑀘𑁆𑀙𑀢𑀺𑁇 𑀦 𑀲𑀼𑀢𑁆𑀢𑁄 𑀥𑀫𑁆𑀫𑁄𑀢𑀺 𑀓𑀸𑀭𑁂𑀢𑁆𑀯𑀸 𑀲𑀩𑁆𑀩𑀁 𑀓𑀺𑀮𑁂𑀲𑀲𑁆𑀲 𑀧𑀳𑀸𑀦𑀸𑀬 𑀲𑀁𑀯𑀢𑁆𑀢𑀢𑀺𑁇 𑀬𑀁 𑀢𑀼 𑀲𑀼𑀢𑁆𑀢𑀲𑁆𑀲 𑀅𑀭𑀺𑀬𑀥𑀫𑁆𑀫𑁄 𑀲𑀁𑀓𑀺𑀮𑁂𑀲𑀧𑀝𑀺𑀧𑀓𑁆𑀔𑁄, 𑀲𑁄 𑀢𑁂𑀦 𑀧𑀳𑀸𑀦𑀁 𑀕𑀘𑁆𑀙𑀢𑀻𑀢𑀺𑁇

(41.)

451\. 𑀢𑀢𑁆𑀣 𑀓𑀼𑀲𑀮𑁂 𑀤𑁂𑀲𑀺𑀢𑁂 𑀲𑀼𑀢𑁆𑀢𑁂 𑀩𑁆𑀬𑀸𑀓𑀭𑀡𑁂 𑀯𑀸 𑀲𑀁𑀓𑀺𑀮𑁂𑀲𑀸 𑀦 𑀬𑀼𑀚𑁆𑀚𑀦𑁆𑀢𑀺 𑀅𑀭𑀺𑀬𑀥𑀫𑁆𑀫𑀸 𑀯𑀸, 𑀢𑁂 𑀫𑀳𑀸𑀧𑀤𑁂𑀲𑁂 𑀦𑀺𑀤𑁆𑀤𑀺𑀲𑀺𑀢𑀩𑁆𑀩𑀸𑀯𑀬𑀯𑁂𑀦 𑀅𑀧𑀓𑀟𑁆𑀠𑀺𑀢𑀩𑁆𑀩𑀸𑁇 𑀢𑀢𑁆𑀣 𑀓𑀺𑀮𑁂𑀲𑁂𑀳𑀺 𑀘 𑀤𑁂𑀲𑀺𑀢𑁂𑀳𑀺 𑀅𑀭𑀺𑀬𑀥𑀫𑁆𑀫𑁂𑀲𑀼 𑀘 𑀬𑀤𑀺𑀧𑀺 𑀢𑁂𑀦 𑀅𑀭𑀺𑀬𑀥𑀫𑁆𑀫𑁂𑀦 𑀢𑁂 𑀓𑀺𑀮𑁂𑀲𑀸 𑀧𑀳𑀸𑀦𑀁 𑀕𑀘𑁆𑀙𑀦𑁆𑀢𑀺𑁇 𑀢𑀢𑁆𑀣𑀧𑀺 𑀉𑀢𑁆𑀢𑀭𑀺 𑀉𑀧𑀧𑀭𑀺𑀓𑁆𑀔𑀺𑀢𑀩𑁆𑀩𑀁𑁇 𑀓𑁂𑀦 𑀓𑀸𑀭𑀡𑁂𑀦 𑀏𑀢𑁂 𑀓𑀺𑀮𑁂𑀲𑀸 𑀧𑀚𑀳𑀺𑀢𑀩𑁆𑀩𑀸, 𑀓𑁂𑀦 𑀓𑀸𑀭𑀡𑁂𑀦 𑀅𑀭𑀺𑀬𑀥𑀫𑁆𑀫𑀸 𑀤𑁂𑀲𑀺𑀢𑀸𑀢𑀺? 𑀬𑁂𑀦 𑀬𑁂𑀦 𑀯𑀸 𑀆𑀓𑀸𑀭𑁂𑀦 𑀅𑀭𑀺𑀬𑀥𑀫𑁆𑀫𑀸 𑀤𑁂𑀲𑀺𑀢𑀸, 𑀢𑁂𑀦 𑀢𑁂𑀦 𑀧𑀓𑀸𑀭𑁂𑀦 𑀅𑀬𑀁 𑀓𑀺𑀮𑁂𑀲𑁄 𑀞𑀺𑀢𑁄𑁇 𑀅𑀢𑁆𑀣𑀺 𑀳𑀺 𑀏𑀓𑁄 𑀓𑀺𑀮𑁂𑀲𑁄, 𑀢𑁂𑀦 𑀯𑀸 𑀅𑀭𑀺𑀬𑀥𑀫𑁆𑀫𑀸 𑀦 𑀅𑀜𑁆𑀜𑀣𑀸 𑀅𑀜𑁆𑀜𑀣𑀸 𑀧𑀳𑀸𑀢𑀩𑁆𑀩𑁄, 𑀬𑀣𑀸 𑀤𑀺𑀝𑁆𑀞𑀺 𑀭𑀸𑀕𑁄 𑀅𑀯𑀺𑀚𑁆𑀚𑀸 𑀘 𑀤𑀲𑁆𑀲𑀦𑁂𑀦 𑀧𑀳𑀸𑀢𑀩𑁆𑀩𑀸𑁇 𑀲𑀸 𑀘𑁂 𑀏𑀯𑀜𑁆𑀘 𑀅𑀯𑀺𑀚𑁆𑀚𑀸 𑀪𑀸𑀯𑀦𑀸𑀬 𑀪𑀽𑀫𑀺 𑀯𑀸 𑀥𑀫𑁆𑀫𑀸 𑀪𑀸𑀯𑀦𑀸𑀬 𑀧𑀳𑀸𑀢𑀩𑁆𑀩𑀸𑁇 𑀲𑀸𑀬𑁂𑀯 𑀉𑀤𑁆𑀥𑀫𑁆𑀪𑀸𑀕𑀺𑀬𑀁 𑀅𑀲𑀗𑁆𑀔𑀢𑀤𑀲𑁆𑀲𑀦𑀸𑀬 𑀯𑀺𑀫𑀼𑀢𑁆𑀢𑀺𑀬𑀸 𑀅𑀦𑀺𑀫𑀺𑀢𑁆𑀢𑁂𑀦 𑀘𑁂𑀢𑁄𑀲𑀫𑀸𑀥𑀺𑀦𑀸 𑀅𑀫𑀦𑀲𑀺𑀓𑀸𑀭𑁂𑀦 𑀧𑀳𑀻𑀬𑀢𑀺𑁇 𑀏𑀯𑀁 𑀲𑀸𑀢𑁆𑀣𑀁 𑀲𑀩𑁆𑀬𑀜𑁆𑀚𑀦𑀁 𑀉𑀧𑀧𑀭𑀺𑀓𑁆𑀔𑀺𑀢𑀩𑁆𑀩𑀁𑁇 𑀬𑁂 𑀤𑀲𑁆𑀲𑀦𑁂𑀦 𑀧𑀳𑀸𑀢𑀩𑁆𑀩𑀸 𑀓𑀺𑀮𑁂𑀲𑀸 𑀤𑀲𑁆𑀲𑀦𑀸𑀓𑀸𑀭𑁂𑀦 𑀅𑀭𑀺𑀬𑀥𑀫𑁆𑀫𑁄 𑀤𑁂𑀲𑀺𑀢𑁄, 𑀪𑀸𑀯𑀦𑀸𑀬 𑀧𑀳𑀸𑀢𑀩𑁆𑀩𑀸 𑀪𑀸𑀯𑀦𑀸𑀓𑀸𑀭𑁂𑀦 𑀅𑀭𑀺𑀬𑀥𑀫𑁆𑀫𑁄 𑀤𑁂𑀲𑀺𑀢𑁄, 𑀧𑀢𑀺𑀲𑁂𑀯𑀦𑀸 𑀧𑀳𑀸𑀢𑀩𑁆𑀩𑀸 𑀧𑀢𑀺𑀲𑁂𑀯𑀦𑀸𑀓𑀸𑀭𑁂𑀦 𑀅𑀭𑀺𑀬𑀥𑀫𑁆𑀫𑁄 𑀤𑁂𑀲𑀺𑀢𑁄, 𑀏𑀯𑀁 𑀯𑀺𑀦𑁄𑀤𑀦𑀧𑀳𑀸𑀢𑀩𑁆𑀩𑀸 𑀬𑀸𑀯 𑀲𑀢𑁆𑀢 𑀆𑀲𑀯𑀸 𑀓𑀸𑀢𑀩𑁆𑀩𑀸, 𑀬𑀸𑀯𑀜𑁆𑀜𑀣𑀸𑁇 𑀅𑀜𑁆𑀜𑀣𑀸 𑀳𑁂𑀲 𑀥𑀫𑁆𑀫𑁄 𑀧𑀳𑀸𑀢𑀩𑁆𑀩𑁄 𑀅𑀜𑁆𑀜𑁂𑀦𑀸𑀓𑀸𑀭𑁂𑀦 𑀅𑀭𑀺𑀬𑀥𑀫𑁆𑀫𑁄 𑀤𑁂𑀲𑀺𑀢𑁄, 𑀲𑁄 𑀅𑀭𑀺𑀬𑀥𑀫𑁆𑀫𑁄 𑀅𑀜𑁆𑀜𑀣𑀸 𑀧𑀭𑀺𑀬𑁂𑀲𑀺𑀢𑀩𑁆𑀩𑁄𑁇 𑀬𑀤𑀺 𑀅𑀬𑀁 𑀥𑀫𑁆𑀫𑁄 𑀧𑀭𑀺𑀬𑁂𑀲𑀢𑁄 𑀬𑁄 𑀘 𑀤𑁂𑀲𑁂𑀢𑀺 𑀬𑁂𑀦 𑀬𑁂𑀦𑀸𑀓𑀸𑀭𑁂𑀦, 𑀲𑁄 𑀅𑀭𑀺𑀬𑀥𑀫𑁆𑀫𑁄 𑀧𑀭𑀺𑀬𑁂𑀲𑀺𑀢𑀩𑁆𑀩𑁄, 𑀢𑁂𑀦𑀸𑀓𑀸𑀭𑁂𑀦 𑀓𑀺𑀮𑁂𑀲𑁄 𑀧𑀳𑀻𑀬𑀢𑀺𑁇 𑀲𑁄 𑀢𑀢𑁆𑀣 𑀉𑀧𑀧𑀭𑀺𑀓𑁆𑀔𑀺𑀢𑀩𑁆𑀩𑁄𑁇 𑀅𑀣 𑀦 𑀬𑀼𑀚𑁆𑀚𑀢𑀺 𑀬𑀤𑀺 𑀳𑀺 𑀢𑁂𑀦 𑀲𑀼𑀢𑁆𑀢𑁂𑀦 𑀯𑀺𑀳𑀺𑀢𑀁 𑀲𑀼𑀢𑁆𑀢𑀁 𑀯𑀻𑀫𑀁𑀲𑀺𑀢𑀩𑁆𑀩𑀁𑁇 𑀬𑀣𑀸 𑀬𑀼𑀚𑁆𑀚𑀢𑀺, 𑀢𑀣𑀸 𑀕𑀳𑁂𑀢𑀩𑁆𑀩𑀁𑁇 𑀬𑀣𑀸 𑀦 𑀬𑀼𑀚𑁆𑀚𑀢𑀺, 𑀢𑀣𑀸 𑀦 𑀕𑀳𑁂𑀢𑀩𑁆𑀩𑀁, 𑀅𑀤𑁆𑀥𑀸 𑀏𑀢𑀁 𑀪𑀕𑀯𑀢𑀸 𑀦 𑀪𑀸𑀲𑀺𑀢𑀁, 𑀆𑀬𑀲𑁆𑀫𑀢𑀸 𑀯𑀸 𑀤𑀼𑀕𑁆𑀕𑀳𑀺𑀢𑀁, 𑀬𑀣𑀸 𑀫𑀳𑀸𑀧𑀤𑁂𑀲𑁂 𑀦𑀺𑀤𑁆𑀤𑀺𑀲𑀺𑀢𑀩𑁆𑀩𑀁, 𑀪𑀕𑀯𑀢𑀸 𑀬𑀣𑀸𑀪𑀽𑀢𑀁 𑀤𑁂𑀲𑀺𑀢𑀁, 𑀬𑁄 𑀘 𑀥𑀫𑁆𑀫𑁄 𑀤𑁂𑀲𑀺𑀢𑁄 𑀓𑀼𑀲𑀮𑁄 𑀘 𑀅𑀓𑀼𑀲𑀮𑁄 𑀘 𑀢𑀲𑁆𑀲 𑀥𑀫𑁆𑀫𑀲𑁆𑀲 𑀧𑀘𑁆𑀘𑀬𑁄 𑀧𑀭𑀺𑀬𑁂𑀲𑀺𑀢𑀩𑁆𑀩𑁄𑁇 𑀦 𑀳𑀺 𑀧𑀘𑁆𑀘𑀬𑀸 𑀯𑀺𑀦𑀸 𑀥𑀫𑁆𑀫𑁄 𑀅𑀧𑁆𑀧𑀘𑁆𑀘𑀬𑁄 𑀉𑀧𑁆𑀧𑀚𑁆𑀚𑀢𑀺𑁇 𑀢𑀢𑁆𑀣 𑀓𑁄 𑀆𑀓𑀸𑀭𑁄 𑀧𑀭𑀺𑀬𑁂𑀲𑀦𑀸𑀬?

452\. 𑀢𑀢𑁆𑀣 𑀢𑀣𑀸𑀭𑀽𑀧𑀁 𑀲𑀳𑁂𑀢𑀼 𑀲𑀧𑁆𑀧𑀘𑁆𑀘𑀬𑀁 𑀲𑁄𑀬𑀁 𑀥𑀫𑁆𑀫𑁄 𑀯𑀼𑀢𑁆𑀢𑁄𑀢𑀺 𑀇𑀤𑀁 𑀯𑀻𑀫𑀁𑀲𑀺𑀢𑀩𑁆𑀩𑀁𑁇 𑀲𑁄 𑀘 𑀧𑀘𑁆𑀘𑀬𑁄 𑀢𑀺𑀯𑀺𑀥𑁄—  𑀫𑀼𑀤𑀼 𑀫𑀚𑁆𑀛𑁄 𑀅𑀥𑀺𑀫𑀢𑁆𑀢𑁄𑁇 𑀢𑀢𑁆𑀣 𑀫𑀼𑀤𑀼𑀫𑁆𑀳𑀺 𑀧𑀘𑁆𑀘𑀬𑁂 𑀫𑀼𑀤𑀼𑀥𑀫𑁆𑀫𑁄 𑀕𑀳𑁂𑀢𑀩𑁆𑀩𑁄, 𑀏𑀯𑀁 𑀲𑀢𑁆𑀬𑁂𑀲 𑀧𑀘𑁆𑀘𑀬𑁄 𑀤𑀼𑀯𑀺𑀥𑁄 𑀧𑀭𑀫𑁆𑀧𑀭𑀸𑀧𑀘𑁆𑀘𑀬𑁄 𑀘 𑀲𑀫𑀦𑀦𑁆𑀢𑀭𑀧𑀘𑁆𑀘𑀬𑁄 𑀘𑁇 𑀲𑁄 𑀧𑀘𑁆𑀘𑀬𑁄 𑀫𑀼𑀤𑀼𑀢𑁂𑀦 𑀩𑁆𑀬𑀸𑀥𑀺𑀫𑀢𑁆𑀢𑀁 𑀧𑀭𑀺𑀬𑁂𑀲𑀺𑀢𑀩𑁆𑀩𑀁𑁇 𑀓𑀺𑀁𑀓𑀸𑀭𑀡𑀁? 𑀅𑀜𑁆𑀜𑀢𑀭𑁄𑀧𑀺 𑀧𑀘𑁆𑀘𑀬𑁄 𑀅𑀜𑁆𑀜𑁂𑀳𑀺 𑀧𑀘𑁆𑀘𑀬𑁂𑀳𑀺 𑀧𑀭𑀺𑀬𑀢𑁆𑀢𑀺𑀁 𑀯𑀸 𑀧𑀸𑀭𑀺𑀧𑀽𑀭𑀺𑀁 𑀯𑀸 𑀕𑀘𑁆𑀙𑀢𑀺𑁇 𑀢𑀢𑁆𑀣 𑀬𑁄 𑀥𑀫𑁆𑀫𑁄 𑀤𑁂𑀲𑀺𑀢𑁄, 𑀢𑀲𑁆𑀲 𑀥𑀫𑁆𑀫𑀲𑁆𑀲 𑀏𑀢𑁂𑀦 𑀯𑀸 𑀓𑀸𑀭𑀡𑁂𑀦 𑀯𑀸 𑀳𑁂𑀢𑀼 𑀧𑀭𑀺𑀬𑁂𑀲𑀺𑀢𑀩𑁆𑀩𑁄𑁇 𑀬𑀣𑀸 𑀧𑀘𑁆𑀘𑀬𑁄 𑀳𑁂𑀢𑀼𑀦𑀸 𑀧𑀘𑁆𑀘𑀬𑁂𑀦 𑀘, 𑀲𑁄 𑀢𑀲𑁆𑀲 𑀥𑀫𑁆𑀫𑀲𑁆𑀲 𑀦𑀺𑀲𑁆𑀲𑀦𑁆𑀤𑁄 𑀧𑀭𑀺𑀬𑁂𑀲𑀺𑀢𑀩𑁆𑀩𑁄𑁇 𑀬𑀣𑀸 𑀦𑀺𑀤𑁆𑀤𑀺𑀝𑁆𑀞𑁄 𑀅𑀥𑀺𑀝𑁆𑀞𑀸𑀦𑁂 𑀧𑀥𑀸𑀦𑀁 𑀧𑀭𑀺𑀬𑁂𑀲𑀢𑀺, 𑀲𑁄 𑀧𑀘𑁆𑀘𑀬𑁄 𑀧𑀭𑀺𑀬𑁂𑀲𑀺𑀢𑀩𑁆𑀩𑁄𑁇 𑀦 𑀳𑀺 𑀫𑀼𑀤𑀼𑀲𑁆𑀲 𑀥𑀫𑁆𑀫𑀲𑁆𑀲 𑀅𑀥𑀺𑀫𑀢𑁆𑀢𑁄 𑀦𑀺𑀲𑁆𑀲𑀦𑁆𑀤𑁄 𑀅𑀥𑀺𑀫𑀢𑁆𑀢𑀲𑁆𑀲 𑀯𑀸 𑀦𑀺𑀲𑁆𑀲𑀦𑁆𑀤𑀲𑁆𑀲 𑀫𑀼𑀤𑀼𑀥𑀫𑁆𑀫𑁄, 𑀅𑀣 𑀫𑀼𑀤𑀼𑀲𑁆𑀲 𑀫𑀼𑀤𑀼 𑀫𑀚𑁆𑀛𑀸𑀬 𑀫𑀚𑁆𑀛𑁄 𑀅𑀥𑀺𑀫𑀢𑁆𑀢𑀲𑁆𑀲 𑀅𑀥𑀺𑀫𑀢𑁆𑀢𑁄 𑀬𑀼𑀚𑁆𑀚𑀢𑀺, 𑀢𑀁 𑀕𑀳𑁂𑀢𑀩𑁆𑀩𑀁, 𑀅𑀣 𑀦 𑀬𑀼𑀚𑁆𑀚𑀢𑀺 𑀦 𑀕𑀳𑁂𑀢𑀩𑁆𑀩𑀁𑁇 𑀬𑀜𑁆𑀘 𑀪𑀕𑀯𑀸 𑀆𑀭𑀪𑀢𑀺 𑀥𑀫𑁆𑀫𑀁 𑀤𑁂𑀲𑁂𑀢𑀼𑀁, 𑀢𑀁𑀬𑁂𑀯 𑀥𑀫𑁆𑀫𑀁 𑀫𑀚𑁆𑀛𑀦𑁆𑀢𑀧𑀭𑀺𑀬𑁄𑀲𑀸𑀦𑀁 𑀤𑁂𑀲𑁂𑀢𑀺, 𑀬𑀣𑀸 𑀲𑀼𑀢𑁆𑀢𑀸𑀥𑀺𑀝𑁆𑀞𑀸𑀦𑁂 𑀥𑀫𑁆𑀫𑀸 𑀆𑀤𑀺𑀫𑁆𑀳𑀺 𑀦𑀺𑀤𑁆𑀤𑀺𑀲𑀢𑀺, 𑀢𑀁𑀬𑁂𑀯 𑀩𑀳𑀼 𑀢𑀲𑁆𑀲 𑀲𑀼𑀢𑁆𑀢𑀲𑁆𑀲 𑀧𑀭𑀺𑀬𑁄𑀲𑀸𑀦𑀁𑁇 𑀢𑀲𑁆𑀲 𑀳𑀺 𑀥𑀫𑁆𑀫𑀲𑁆𑀲 𑀯𑀲𑁂𑀦 𑀢𑀁 𑀲𑀼𑀢𑁆𑀢𑀁 𑀳𑁄𑀢𑀺 𑀕𑀸𑀣𑀸 𑀯𑀸 𑀩𑁆𑀬𑀸𑀓𑀭𑀡𑀁 𑀔𑀼𑀤𑁆𑀤𑀓𑀁 𑀫𑀳𑀦𑁆𑀢𑀁 𑀯𑀸, 𑀬𑀣𑀸 𑀧𑀦 𑀤𑀼𑀯𑀺𑀥𑀸 𑀅𑀦𑀼𑀭𑀽𑀧𑀦𑁆𑀢𑀺 𑀯𑀸 𑀣𑀧𑀦𑀸 𑀘 𑀤𑁂𑀲𑀦𑀸𑀣𑀧𑀦𑀸𑁇 𑀭𑀽𑀧𑀦𑁆𑀢𑀺𑀧𑀺 𑀥𑀫𑁆𑀫𑀲𑁆𑀲 𑀧𑀭𑀺𑀬𑁂𑀲𑀺𑀢𑀩𑁆𑀩𑀸𑁇 𑀬𑀣𑀸 𑀘 𑀪𑀕𑀯𑀢𑀸 𑀧𑀜𑁆𑀘𑀦𑁆𑀦𑀁 𑀇𑀦𑁆𑀤𑁆𑀭𑀺𑀬𑀸𑀦𑀁 𑀲𑀁𑀯𑀭𑀡𑀁 𑀤𑁂𑀲𑀺𑀢𑀁 𑀢𑀡𑁆𑀳𑀸𑀬 𑀦𑀺𑀕𑁆𑀕𑀳𑀡𑀢𑁆𑀣𑀁 𑀇𑀘𑁆𑀙𑀸𑀯 𑀳𑁄𑀢𑀺𑁇 𑀤𑁂𑀲𑁂𑀢𑀺 𑀬𑀣𑀸 𑀕𑁄𑀧𑀸𑀮𑀓𑁄𑀧𑀫𑁂 𑀲𑀼𑀢𑁆𑀢𑁂 𑀅𑀜𑁆𑀜𑁂𑀳𑀺𑀧𑀺 𑀲𑀼𑀢𑁆𑀢𑁂𑀳𑀺 𑀪𑀕𑀯𑀸 𑀪𑀸𑀲𑀢𑀺 𑀇𑀘𑁆𑀙𑀸𑀯 𑀳𑁄𑀢𑀺 𑀫𑀚𑁆𑀛𑀺𑀫𑀦𑀺𑀓𑀸𑀬𑁂 𑀯𑀺𑀢𑀓𑁆𑀓𑁄 𑀅𑀬𑀁 𑀪𑀕𑀯𑀢𑁄 𑀤𑁂𑀲𑀦𑀸𑀦𑀼𑀭𑀽𑀧𑀦𑁆𑀢𑀺 𑀇𑀢𑀺 𑀲𑁄 𑀥𑀫𑁆𑀫𑁄 𑀅𑀜𑁆𑀜𑁂𑀲𑀼𑀧𑀺 𑀯𑁂𑀬𑁆𑀬𑀸𑀓𑀭𑀡𑁂𑀲𑀼 𑀧𑀭𑀺𑀬𑁂𑀲𑀺𑀢𑀩𑁆𑀩𑁄𑁇 𑀦 𑀳𑀺 𑀏𑀓𑀁 𑀳𑀺 𑀲𑀼𑀢𑁆𑀢𑁂 𑀤𑀝𑁆𑀞𑀩𑁆𑀩𑁄𑁇 𑀬𑀼𑀚𑁆𑀚𑀦𑀁 𑀢𑀁 𑀕𑀳𑁂𑀢𑀩𑁆𑀩𑀁𑁇

(42.)

453\. 𑀢𑀢𑁆𑀣 𑀓𑀢𑀫𑀁 𑀅𑀦𑀼𑀜𑁆𑀜𑀸𑀢𑀁? 𑀬𑀁 𑀓𑀺𑀜𑁆𑀘𑀺 𑀲𑀼𑀢𑁆𑀢𑀁 𑀪𑀕𑀯𑀢𑀸 𑀦 𑀪𑀸𑀲𑀺𑀢𑀁 𑀢𑀜𑁆𑀘 𑀲𑀼𑀢𑁆𑀢𑁂𑀲𑀼𑀬𑁂𑀯 𑀤𑀺𑀲𑁆𑀲𑀢𑀺, 𑀏𑀯𑀫𑁂𑀢𑀁 𑀥𑀸𑀭𑁂𑀢𑀩𑁆𑀩𑀁𑁇 𑀬𑀣𑀸 𑀅𑀲𑀼𑀓𑁂𑀦 𑀪𑀸𑀲𑀺𑀢𑀦𑁆𑀢𑀺, 𑀢𑀁 𑀲𑀼𑀢𑁆𑀢𑀁 𑀯𑀻𑀫𑀁𑀲𑀺𑀢𑀩𑁆𑀩𑀁𑁇 𑀓𑀺𑀁 𑀦𑀼 𑀔𑁄 𑀇𑀫𑀁 𑀲𑀼𑀢𑁆𑀢𑀁 𑀅𑀦𑀼𑀜𑁆𑀜𑀸𑀢𑀁 𑀔𑀫𑀁 𑀪𑀕𑀯𑀢𑁄 𑀉𑀤𑀸𑀳𑀼 𑀦𑀸𑀦𑀼𑀜𑁆𑀜𑀸𑀢𑀁 𑀔𑀫𑀁, 𑀓𑀺𑀜𑁆𑀘𑀺 𑀭𑀽𑀧𑀜𑁆𑀘 𑀲𑀼𑀢𑁆𑀢𑀁 𑀪𑀕𑀯𑀢𑁄 𑀅𑀦𑀼𑀜𑁆𑀜𑀸𑀢𑀁 𑀔𑀫𑀁 𑀓𑀺𑀜𑁆𑀘𑀺 𑀭𑀽𑀧𑀜𑁆𑀘 𑀦𑀸𑀦𑀼𑀜𑁆𑀜𑀸𑀢𑀁 𑀔𑀫𑀁? 𑀬𑀁 𑀲𑀩𑁆𑀩𑀲𑁄 𑀅𑀦𑁄𑀢𑀸𑀭𑁂𑀢𑁆𑀯𑀸 𑀤𑀲𑀩𑀮𑁄 𑀕𑁄𑀘𑀭𑀁 𑀤𑁂𑀲𑁂𑀢𑀺, 𑀢𑀁 𑀲𑀩𑁆𑀩𑀁 𑀲𑀼𑀢𑁆𑀢𑀁 𑀪𑀕𑀯𑀢𑁄 𑀦𑀸𑀦𑀼𑀜𑁆𑀜𑀸𑀢𑀁 𑀔𑀫𑀁𑁇 𑀅𑀢𑁆𑀣𑀺𑀧𑀺 𑀲𑁄 𑀲𑀸𑀯𑀓𑁄 𑀤𑀲𑀩𑀮𑀸𑀦𑀁 𑀕𑁄𑀘𑀭𑀁 𑀚𑀸𑀦𑀸𑀢𑀺 𑀑𑀥𑀺𑀲𑁄 𑀅𑀦𑁄𑀥𑀺𑀲𑁄, 𑀢𑀁 𑀧𑀦 𑀩𑀮𑀁 𑀲𑀩𑁆𑀩𑀲𑁄 𑀦 𑀚𑀸𑀦𑀸𑀢𑀺 𑀅𑀜𑁆𑀜𑀣𑀸 𑀦𑀸𑀫 𑀲𑀯𑀦𑁂𑀦, 𑀬𑀣𑀸 𑀆𑀬𑀲𑁆𑀫𑀢𑀸 𑀲𑀸𑀭𑀺𑀧𑀼𑀢𑁆𑀢𑁂𑀦 𑀬𑁂𑀦 𑀩𑁆𑀭𑀸𑀳𑁆𑀫𑀡𑁄 𑀑𑀯𑀤𑀺𑀢𑁄, 𑀢𑀲𑁆𑀲 𑀆𑀬𑀲𑁆𑀫𑀢𑁄 𑀦𑀢𑁆𑀣𑀺 𑀇𑀦𑁆𑀤𑁆𑀭𑀺𑀬𑀩𑀮𑀯𑁂𑀫𑀢𑁆𑀢𑀜𑀸𑀡𑀁, 𑀢𑁂𑀦 𑀧𑀼𑀕𑁆𑀕𑀮𑀧𑀭𑁄 𑀧𑀭𑀜𑁆𑀘 𑀢𑀁 𑀅𑀚𑀸𑀦𑀦𑁆𑀢𑁄 𑀲𑀢𑀺 𑀉𑀢𑁆𑀢𑀭𑀺𑀓𑀭𑀡𑀻𑀬𑁂 𑀉𑀧𑁆𑀧𑀸𑀤𑀺𑀢𑁄, 𑀲𑁄 𑀪𑀕𑀯𑀢𑀸 𑀅𑀧𑀲𑀸𑀤𑀺𑀢𑁄𑁇 𑀬𑀣𑀸𑀯 𑀆𑀬𑀲𑁆𑀫𑀸 𑀫𑀳𑀸𑀓𑀲𑁆𑀲𑀧𑁄 𑀪𑀸𑀕𑀺𑀦𑁂𑀬𑁆𑀬𑀁 𑀑𑀯𑀤𑀢𑀺 𑀅𑀦𑀦𑁆𑀢𑀭𑀺𑀬𑀲𑀫𑀦𑁆𑀦𑀸𑀕𑀢𑁄 𑀇𑀤𑁆𑀥𑀺𑀧𑀸𑀝𑀺𑀳𑀻𑀭𑁂𑀦 𑀅𑀗𑁆𑀕𑀼𑀮𑀺𑀬𑁄 𑀅𑀤𑀻𑀧𑁂𑀢𑁆𑀯𑀸 𑀬𑀁 𑀲𑀩𑁆𑀩𑁂𑀲𑀁 𑀥𑀫𑁆𑀫𑀸𑀦𑀁 𑀓𑀫𑁆𑀫𑀲𑀫𑀸𑀤𑀸𑀦𑀸𑀦𑀁 𑀳𑁂𑀢𑀼𑀲𑁄 𑀞𑀸𑀦𑀲𑁄 𑀬𑀣𑀸𑀪𑀽𑀢𑀁 𑀜𑀸𑀡𑀁, 𑀢𑀲𑁆𑀲 𑀆𑀬𑀲𑁆𑀫𑀢𑁄 𑀲𑀁𑀯𑀺𑀚𑁆𑀚𑀢𑁂, 𑀢𑁂𑀦 𑀦𑀁 𑀑𑀯𑀤𑀢𑀺, 𑀢𑀁 𑀪𑀕𑀯𑀸 𑀓𑀭𑁄𑀢𑀺𑁇

454\. _“𑀲𑀘𑁂𑀧𑀺 𑀤𑀲 𑀧𑀚𑁆𑀚𑁄𑀢𑁂,_  
_𑀥𑀸𑀭𑀬𑀺𑀲𑁆𑀲𑀲𑀺 𑀓𑀲𑁆𑀲𑀧;_  
_𑀦𑁂𑀯 𑀤𑀓𑁆𑀔𑀢𑀺 𑀭𑀽𑀧𑀸𑀦𑀺,_  
_𑀘𑀓𑁆𑀔𑀼 𑀢𑀲𑁆𑀲 𑀦 𑀯𑀺𑀚𑁆𑀚𑀢𑀻”𑀢𑀺𑁇_  


455\. 𑀅𑀧𑀺 𑀘 𑀔𑁄 𑀬𑀣𑀸 𑀤𑀽𑀢𑁄 𑀭𑀸𑀚𑀯𑀘𑀦𑁂𑀦 𑀲𑀢𑁆𑀢𑀫𑀦𑀼𑀲𑀸𑀲𑀢𑀺, 𑀏𑀯𑀁 𑀲𑁂𑀲𑀸𑀦𑀼𑀕𑁄 𑀅𑀜𑁆𑀜𑀸𑀢𑀓𑀁 𑀖𑁄𑀲𑀁 𑀧𑀭𑁂𑀲𑀁 𑀤𑁂𑀲𑁂𑀢𑀺𑁇 𑀅𑀦𑀼𑀜𑁆𑀜𑀸𑀢𑀔𑀫𑀲𑀼𑀢𑁆𑀢𑀁 𑀕𑀳𑁂𑀢𑀩𑁆𑀩𑀁𑁇 𑀅𑀦𑀦𑀼𑀜𑁆𑀜𑀸𑀢𑀔𑀫𑀁 𑀦 𑀕𑀳𑁂𑀢𑀩𑁆𑀩𑀁𑁇

456\. 𑀢𑀢𑁆𑀣 𑀓𑀢𑀫𑁄 𑀲𑀼𑀢𑁆𑀢𑀲𑀗𑁆𑀓𑀭𑁄? 𑀧𑀜𑁆𑀘𑀯𑀺𑀥𑀁 𑀲𑀼𑀢𑁆𑀢𑀁, 𑀲𑀁𑀓𑀺𑀮𑁂𑀲𑀪𑀸𑀕𑀺𑀬𑀁 𑀯𑀸𑀲𑀦𑀸𑀪𑀸𑀕𑀺𑀬𑀁 𑀤𑀲𑁆𑀲𑀦𑀪𑀸𑀕𑀺𑀬𑀁 𑀪𑀸𑀯𑀦𑀸𑀪𑀸𑀕𑀺𑀬𑀁 𑀅𑀲𑁂𑀓𑁆𑀔𑀪𑀸𑀕𑀺𑀬𑀁𑁇 𑀅𑀜𑁆𑀜𑀁 𑀆𑀭𑀸𑀥𑁂𑀬𑁆𑀬 𑀅𑀜𑁆𑀜𑀁 𑀤𑁂𑀲𑁂𑀢𑀺 𑀅𑀜𑁆𑀜𑀲𑁆𑀲 𑀘 𑀲𑀼𑀢𑁆𑀢𑀲𑁆𑀲 𑀅𑀢𑁆𑀣𑀁 𑀅𑀜𑁆𑀜𑀫𑁆𑀳𑀺 𑀲𑀼𑀢𑁆𑀢𑁂 𑀦𑀺𑀤𑁆𑀤𑀺𑀲𑀢𑀺𑁇 𑀲𑀼𑀢𑁆𑀢𑀲𑁆𑀲 𑀯𑀸 𑀳𑀺 𑀅𑀦𑁂𑀓𑀸𑀓𑀸𑀭𑀁 𑀅𑀢𑁆𑀣𑀁 𑀦𑀺𑀤𑁆𑀤𑀺𑀲𑀢𑀺𑁇 𑀅𑀭𑀺𑀬𑀥𑀫𑁆𑀫𑀲𑀸𑀥𑀦𑁂 𑀅𑀢𑁆𑀣𑀁 𑀯𑀺𑀯𑀭𑀢𑀺𑁇 𑀯𑀸𑀲𑀦𑀸𑀪𑀸𑀕𑀺𑀬𑀲𑁆𑀲 𑀅𑀢𑁆𑀣𑀁 𑀤𑀲𑁆𑀲𑀦𑀪𑀸𑀕𑀺𑀬𑁂𑀲𑀼 𑀦𑀺𑀤𑁆𑀤𑀺𑀲𑀢𑀺𑁇 𑀑𑀭𑀫𑁆𑀪𑀸𑀕𑀺𑀬𑀸𑀦𑀁 𑀲𑀁𑀬𑁄𑀚𑀦𑀸𑀦𑀁 𑀅𑀢𑁆𑀣𑀁 𑀉𑀤𑁆𑀥𑀫𑁆𑀪𑀸𑀕𑀺𑀬𑁂𑀲𑀼 𑀦𑀺𑀤𑁆𑀤𑀺𑀲𑀢𑀺𑁇 𑀫𑀼𑀤𑀼𑀫𑀚𑁆𑀛𑀸𑀦𑀁 𑀇𑀦𑁆𑀤𑁆𑀭𑀺𑀬𑀸𑀦𑀁 𑀅𑀥𑀺𑀫𑀢𑁆𑀢𑁂𑀲𑀼 𑀲𑀼𑀢𑁆𑀢𑁂𑀲𑀼 𑀦𑀺𑀤𑁆𑀤𑀺𑀲𑀢𑀺𑁇 𑀇𑀢𑀺 𑀅𑀬𑀁 𑀲𑀼𑀢𑁆𑀢𑀁 𑀲𑀫𑁆𑀪𑁂𑀤𑀁 𑀳𑁂𑀢𑀼𑀦𑀸 𑀘 𑀦𑀺𑀲𑁆𑀲𑀦𑁆𑀤𑁂𑀦 𑀘 𑀨𑀮𑁂𑀦 𑀘 𑀦𑀺𑀤𑁆𑀤𑁂𑀲𑁂𑀦 𑀘 𑀫𑀼𑀤𑀼𑀫𑀚𑁆𑀛𑀸𑀥𑀺𑀫𑀢𑁆𑀢𑀢𑀸𑀬𑀧𑀺 𑀘 𑀅𑀢𑁆𑀣𑁂𑀦 𑀘 𑀩𑁆𑀬𑀜𑁆𑀚𑀦𑁂𑀦 𑀘 𑀬𑁄 𑀲𑀫𑁆𑀪𑁂𑀤𑁄, 𑀅𑀬𑀁 𑀯𑀼𑀘𑁆𑀘𑀢𑀺 𑀲𑀼𑀢𑁆𑀢𑀲𑀗𑁆𑀓𑀭𑁄𑁇 𑀬𑁄 𑀅𑀲𑀫𑁆𑀪𑁂𑀤𑁄, 𑀅𑀬𑀁 𑀯𑀼𑀘𑁆𑀘𑀢𑀺 𑀲𑀼𑀢𑁆𑀢𑀯𑀺𑀘𑀬𑁄𑁇

---

457\. 𑀢𑀢𑁆𑀣𑀸𑀬𑀁 𑀉𑀤𑁆𑀤𑀸𑀦𑀕𑀸𑀣𑀸



458\. _𑀧𑀼𑀭𑀺𑀫𑀸𑀦𑀁 𑀅𑀓𑁆𑀔𑀡𑁆𑀟𑀁,_  
_𑀬𑀣𑀸𑀪𑀽𑀢𑀲𑁆𑀲 𑀧𑀘𑁆𑀘𑀬𑁄;_  
_𑀦𑀺𑀲𑁆𑀲𑀦𑁆𑀤𑁄 𑀯𑀸𑀲𑀦𑀸𑀲𑀤𑁆𑀥𑀺,_  
_𑀅𑀦𑀼𑀜𑁆𑀜𑀸 𑀲𑀼𑀢𑁆𑀢𑀲𑀗𑁆𑀓𑀭𑁄𑁇_  


---

459\. 𑀣𑁂𑀭𑀲𑁆𑀲 𑀫𑀳𑀸𑀓𑀘𑁆𑀘𑀸𑀬𑀦𑀲𑁆𑀲

  
𑀲𑀼𑀢𑁆𑀢𑀯𑀺𑀘𑀬𑁄 𑀦𑀸𑀫 𑀘𑀢𑀼𑀢𑁆𑀣𑀪𑀽𑀫𑀺𑁇



[Go to previous page (3 Suttādhiṭṭhānatatiyabhūmi)](/tipitaka/27Pe/3.md) / [Go to parent page (27Pe Peṭakopadesapāḷi)](/tipitaka/27Pe/0.md) / [Go to next page (5 Hāravibhaṅgapañcamabhūmi)](/tipitaka/27Pe/5.md)


