
[Home](/) / [27Pe Peṭakopadesapāḷi](../27Pe.md)

# 𑁮 𑀲𑀼𑀢𑁆𑀢𑀯𑁂𑀪𑀗𑁆𑀕𑀺𑀬

* 𑀲𑀼𑀢𑁆𑀢𑀯𑁂𑀪𑀗𑁆𑀕𑀺𑀬

(118.)

938\. 𑀧𑀼𑀩𑁆𑀩𑀸 𑀓𑁄𑀝𑀺 𑀦 𑀧𑀜𑁆𑀜𑀸𑀬𑀢𑀺 𑀅𑀯𑀺𑀚𑁆𑀚𑀸𑀬 𑀘 𑀪𑀯𑀢𑀡𑁆𑀳𑀸𑀬 𑀘𑁇 𑀢𑀢𑁆𑀣 𑀅𑀯𑀺𑀚𑁆𑀚𑀸𑀦𑀻𑀯𑀭𑀡𑀸𑀦𑀁 𑀢𑀡𑁆𑀳𑀸𑀲𑀁𑀬𑁄𑀚𑀦𑀸𑀦𑀁 𑀲𑀢𑁆𑀢𑀸𑀦𑀁 𑀧𑀼𑀩𑁆𑀩𑀓𑁄𑀝𑀺 𑀦 𑀧𑀜𑁆𑀜𑀸𑀬𑀢𑀺𑁇 𑀢𑀢𑁆𑀣 𑀬𑁂 𑀲𑀢𑁆𑀢𑀸 𑀢𑀡𑁆𑀳𑀸𑀲𑀁𑀬𑁄𑀚𑀦𑀸, 𑀢𑁂 𑀅𑀚𑁆𑀛𑁄𑀲𑀸𑀦𑀩𑀳𑀼𑀮𑀸 𑀫𑀦𑁆𑀤𑀯𑀺𑀧𑀲𑁆𑀲𑀓𑀸𑁇 𑀬𑁂 𑀧𑀦 𑀉𑀲𑁆𑀲𑀦𑁆𑀦𑀤𑀺𑀝𑁆𑀞𑀺𑀓𑀸 𑀲𑀢𑁆𑀢𑀸, 𑀢𑁂 𑀯𑀺𑀧𑀲𑁆𑀲𑀦𑀸𑀩𑀳𑀼𑀮𑀸 𑀫𑀦𑁆𑀤𑀚𑁆𑀛𑁄𑀲𑀸𑀦𑀸𑁇

939\. 𑀢𑀢𑁆𑀣 𑀢𑀡𑁆𑀳𑀸𑀘𑀭𑀺𑀢𑀸 𑀲𑀢𑁆𑀢𑀸 𑀲𑀢𑁆𑀢𑀲𑀜𑁆𑀜𑀸𑀪𑀺𑀦𑀺𑀯𑀺𑀝𑁆𑀞𑀸 𑀅𑀦𑀼𑀧𑁆𑀧𑀸𑀤𑀯𑀬𑀤𑀲𑁆𑀲𑀺𑀦𑁄𑁇 𑀢𑁂 𑀧𑀜𑁆𑀘𑀲𑀼 𑀔𑀦𑁆𑀥𑁂𑀲𑀼 𑀅𑀢𑁆𑀢𑀸𑀦𑀁 𑀲𑀫𑀦𑀼𑀧𑀲𑁆𑀲𑀦𑁆𑀢𑀺 “𑀭𑀽𑀧𑀯𑀦𑁆𑀢𑀁 𑀯𑀸 𑀅𑀢𑁆𑀢𑀸𑀦𑀁, 𑀅𑀢𑁆𑀢𑀦𑀺 𑀯𑀸 𑀭𑀽𑀧𑀁, 𑀭𑀽𑀧𑀲𑁆𑀫𑀺𑀁 𑀯𑀸 𑀅𑀢𑁆𑀢𑀸𑀦𑀦𑁆”𑀢𑀺𑁇 𑀏𑀯𑀁 𑀧𑀜𑁆𑀘𑀓𑁆𑀔𑀦𑁆𑀥𑀸𑁇 𑀅𑀜𑁆𑀜𑁂𑀳𑀺 𑀔𑀦𑁆𑀥𑁂𑀳𑀺 𑀅𑀢𑁆𑀢𑀸𑀦𑀁 𑀲𑀫𑀦𑀼𑀧𑀲𑁆𑀲𑀦𑁆𑀢𑀺 𑀢𑀲𑁆𑀲 𑀉𑀲𑁆𑀲𑀦𑁆𑀦𑀤𑀺𑀝𑁆𑀞𑀺𑀓𑀸 𑀲𑀢𑁆𑀢𑀸 𑀯𑀺𑀧𑀲𑁆𑀲𑀫𑀸𑀦𑀸 𑀔𑀦𑁆𑀥𑁂 𑀉𑀚𑀼𑀁 𑀅𑀢𑁆𑀢𑀢𑁄 𑀲𑀫𑀦𑀼𑀧𑀲𑁆𑀲𑀦𑁆𑀢𑀺𑁇 𑀢𑁂 𑀭𑀽𑀧𑀁 𑀅𑀢𑁆𑀢𑀓𑁄 𑀲𑀫𑀦𑀼𑀧𑀲𑁆𑀲𑀦𑁆𑀢𑀺𑁇 𑀬𑀁 𑀭𑀽𑀧𑀁, 𑀲𑁄 𑀅𑀢𑁆𑀢𑀸𑁇 𑀬𑁄 𑀅𑀳𑀁, 𑀢𑀁 𑀭𑀽𑀧𑀁𑁇 𑀲𑁄 𑀭𑀽𑀧𑀯𑀺𑀦𑀸𑀲𑀁 𑀧𑀲𑁆𑀲𑀢𑀺, 𑀅𑀬𑀁 𑀉𑀘𑁆𑀙𑁂𑀤𑀯𑀸𑀤𑀻𑁇 𑀇𑀢𑀺 𑀧𑀜𑁆𑀘𑀦𑁆𑀦𑀁 𑀔𑀦𑁆𑀥𑀸𑀦𑀁 𑀧𑀞𑀫𑀸𑀪𑀺𑀦𑀺𑀧𑀸𑀢𑀸 𑀲𑀓𑁆𑀓𑀸𑀬𑀤𑀺𑀝𑁆𑀞𑀺𑀬𑁄 𑀧𑀜𑁆𑀘 𑀉𑀘𑁆𑀙𑁂𑀤𑀁 𑀪𑀚𑀦𑁆𑀢𑀺 “𑀢𑀁 𑀚𑀻𑀯𑀁 𑀢𑀁 𑀲𑀭𑀻𑀭𑀦𑁆”𑀢𑀺𑁇 𑀏𑀓𑀫𑁂𑀓𑀫𑁆𑀳𑀺 𑀔𑀦𑁆𑀥𑁂 𑀢𑀻𑀳𑀺 𑀧𑀤𑁂𑀳𑀺 𑀧𑀘𑁆𑀙𑀺𑀫𑀓𑁂𑀳𑀺 𑀲𑀲𑁆𑀲𑀢𑀁 𑀪𑀚𑀢𑀺 “𑀅𑀜𑁆𑀜𑀁 𑀚𑀻𑀯𑀁 𑀅𑀜𑁆𑀜𑀁 𑀲𑀭𑀻𑀭𑀦𑁆”𑀢𑀺𑁇 𑀇𑀢𑁄 𑀩𑀳𑀺𑀤𑁆𑀥𑀸𑀢𑁂 𑀧𑀩𑁆𑀩𑀚𑀺𑀢𑀸 𑀢𑀡𑁆𑀳𑀸𑀘𑀭𑀺𑀢𑀸 𑀓𑀸𑀫𑀲𑀼𑀔𑀮𑁆𑀮𑀺𑀓𑀸𑀦𑀼𑀬𑁄𑀕𑀫𑀦𑀼𑀬𑀼𑀢𑁆𑀢𑀸 𑀯𑀺𑀳𑀭𑀦𑁆𑀢𑀺𑁇 𑀢𑁂𑀦 𑀬𑁂 𑀘 𑀦𑀺𑀲𑁆𑀲𑀦𑁆𑀤𑁂𑀦 𑀤𑀺𑀝𑁆𑀞𑀺𑀘𑀭𑀺𑀢𑀸 𑀅𑀢𑁆𑀢𑀓𑀺𑀮𑀫𑀣𑀸𑀦𑀼𑀬𑁄𑀕𑀫𑀦𑀼𑀬𑀼𑀢𑁆𑀢𑀸 𑀯𑀺𑀳𑀭𑀦𑁆𑀢𑀺𑁇 𑀢𑁂𑀦𑀬𑁂𑀯 𑀤𑀺𑀝𑁆𑀞𑀺𑀲𑀼𑀔𑁂𑀦 𑀏𑀢𑁆𑀢𑀸𑀯𑀢𑀸 𑀩𑀸𑀳𑀺𑀭𑀓𑁄 𑀧𑀬𑁄𑀕𑁄𑁇

940\. 𑀢𑀢𑁆𑀣 𑀤𑀺𑀝𑁆𑀞𑀺𑀘𑀭𑀺𑀢𑀸 𑀲𑀢𑁆𑀢𑀸 𑀬𑁂 𑀅𑀭𑀺𑀬𑀥𑀫𑁆𑀫𑀯𑀺𑀦𑀬𑀁 𑀑𑀢𑀭𑀦𑁆𑀢𑀺, 𑀢𑁂 𑀥𑀫𑁆𑀫𑀸𑀦𑀼𑀲𑀸𑀭𑀺𑀦𑁄 𑀳𑁄𑀦𑁆𑀢𑀺𑁇 𑀬𑁂 𑀢𑀡𑁆𑀳𑀸𑀘𑀭𑀺𑀢𑀸 𑀲𑀢𑁆𑀢𑀸 𑀅𑀭𑀺𑀬𑀁 𑀥𑀫𑁆𑀫𑀯𑀺𑀦𑀬𑀁 𑀑𑀢𑀭𑀦𑁆𑀢𑀺, 𑀢𑁂 𑀲𑀤𑁆𑀥𑀸𑀦𑀼𑀲𑀸𑀭𑀺𑀦𑁄 𑀳𑁄𑀦𑁆𑀢𑀺𑁇

941\. 𑀢𑀢𑁆𑀣 𑀬𑁂 𑀤𑀺𑀝𑁆𑀞𑀺𑀘𑀭𑀺𑀢𑀸 𑀲𑀢𑁆𑀢𑀸, 𑀢𑁂 𑀓𑀸𑀫𑁂𑀲𑀼 𑀤𑁄𑀲𑀤𑀺𑀝𑁆𑀞𑀻, 𑀦 𑀘 𑀬𑁂 𑀓𑀸𑀫𑁂𑀲𑀼 𑀅𑀦𑀼𑀲𑀬𑀸 𑀲𑀫𑀽𑀳𑀢𑀸, 𑀢𑁂 𑀅𑀢𑁆𑀢𑀓𑀺𑀮𑀫𑀣𑀸𑀦𑀼𑀬𑁄𑀕𑀫𑀦𑀼𑀬𑀼𑀢𑁆𑀢𑀸 𑀯𑀺𑀳𑀭𑀦𑁆𑀢𑀺𑁇 𑀢𑁂𑀲𑀁 𑀲𑀢𑁆𑀣𑀸 𑀥𑀫𑁆𑀫𑀁 𑀤𑁂𑀲𑁂𑀢𑀺𑁇 𑀅𑀜𑁆𑀜𑁄 𑀯𑀸 𑀲𑀸𑀯𑀓𑁄 𑀓𑀸𑀫𑁂𑀳𑀺 𑀦𑀢𑁆𑀣𑀺 𑀅𑀢𑁆𑀣𑁄𑀢𑀺 𑀢𑁂 𑀘 𑀧𑀼𑀩𑁆𑀩𑁂𑀬𑁂𑀯 𑀓𑀸𑀫𑁂𑀳𑀺 𑀅𑀦𑀢𑁆𑀣𑀺𑀓𑀸 𑀇𑀢𑀺 𑀓𑀸𑀫𑁂 𑀅𑀧𑁆𑀧𑀓𑀲𑀺𑀭𑁂𑀦 𑀧𑀝𑀺𑀦𑀺𑀲𑁆𑀲𑀚𑁆𑀚𑀦𑁆𑀢𑀺𑁇 𑀢𑁂 𑀘𑁂𑀢𑀲𑀺𑀓𑁂𑀦 𑀤𑀼𑀓𑁆𑀔𑁂𑀦 𑀅𑀦𑀚𑁆𑀛𑁄𑀲𑀺𑀢𑀸𑁇 𑀢𑁂𑀦 𑀯𑀼𑀘𑁆𑀘𑀢𑀺 “𑀲𑀼𑀔𑀸 𑀧𑀝𑀺𑀧𑀤𑀸”𑀢𑀺𑁇 𑀬𑁂 𑀧𑀦 𑀢𑀡𑁆𑀳𑀸𑀘𑀭𑀺𑀢𑀸 𑀲𑀢𑁆𑀢𑀸, 𑀢𑁂 𑀓𑀸𑀫𑁂𑀲𑀼 𑀅𑀚𑁆𑀛𑁄𑀲𑀺𑀢𑀸, 𑀢𑁂𑀲𑀁 𑀲𑀢𑁆𑀣𑀸 𑀯𑀸 𑀥𑀫𑁆𑀫𑀁 𑀤𑁂𑀲𑁂𑀢𑀺𑁇 𑀅𑀜𑁆𑀜𑀢𑀭𑁄 𑀯𑀸 𑀪𑀺𑀓𑁆𑀔𑀼 𑀓𑀸𑀫𑁂𑀳𑀺 𑀦𑀢𑁆𑀣𑀺 𑀅𑀢𑁆𑀣𑁄𑀢𑀺, 𑀢𑁂 𑀧𑀺𑀬𑀭𑀽𑀧𑀁 𑀤𑀼𑀓𑁆𑀔𑁂𑀦 𑀧𑀝𑀺𑀦𑀺𑀲𑁆𑀲𑀚𑁆𑀚𑀦𑁆𑀢𑀺𑁇 𑀢𑁂𑀦 𑀯𑀼𑀘𑁆𑀘𑀢𑀺 “𑀤𑀼𑀓𑁆𑀔𑀸 𑀧𑀝𑀺𑀧𑀤𑀸”𑀢𑀺𑁇 𑀇𑀢𑀺 𑀇𑀫𑁂 𑀲𑀩𑁆𑀩𑀲𑀢𑁆𑀢𑀸 𑀤𑁆𑀯𑀻𑀲𑀼 𑀧𑀝𑀺𑀧𑀤𑀸𑀲𑀼 𑀲𑀫𑁄𑀲𑀭𑀡𑀁 𑀕𑀘𑁆𑀙𑀦𑁆𑀢𑀺 𑀤𑀼𑀓𑁆𑀔𑀸𑀬𑀜𑁆𑀘 𑀲𑀼𑀔𑀸𑀬𑀜𑁆𑀘𑁇

942\. 𑀢𑀢𑁆𑀣 𑀬𑁂 𑀤𑀺𑀝𑁆𑀞𑀺𑀘𑀭𑀺𑀢𑀸 𑀲𑀢𑁆𑀢𑀸, 𑀢𑁂 𑀤𑁆𑀯𑀺𑀥𑀸 𑀫𑀼𑀤𑀺𑀦𑁆𑀤𑁆𑀭𑀺𑀬𑀸 𑀘 𑀢𑀺𑀓𑁆𑀔𑀺𑀦𑁆𑀤𑁆𑀭𑀺𑀬𑀸 𑀘𑁇 𑀢𑀢𑁆𑀣 𑀬𑁂 𑀤𑀺𑀝𑁆𑀞𑀺𑀘𑀭𑀺𑀢𑀸 𑀲𑀢𑁆𑀢𑀸 𑀢𑀺𑀓𑁆𑀔𑀺𑀦𑁆𑀤𑁆𑀭𑀺𑀬𑀸 𑀲𑀼𑀔𑁂𑀦 𑀧𑀝𑀺𑀦𑀺𑀲𑁆𑀲𑀚𑁆𑀚𑀦𑁆𑀢𑀺, 𑀔𑀺𑀧𑁆𑀧𑀜𑁆𑀘 𑀅𑀪𑀺𑀲𑀫𑁂𑀦𑁆𑀢𑀺, 𑀢𑁂𑀦 𑀯𑀼𑀘𑁆𑀘𑀢𑀺 “𑀔𑀺𑀧𑁆𑀧𑀸𑀪𑀺𑀜𑁆𑀜𑀸 𑀲𑀼𑀔𑀸 𑀧𑀝𑀺𑀧𑀤𑀸”𑀢𑀺𑁇 𑀢𑀢𑁆𑀣 𑀬𑁂 𑀤𑀺𑀝𑁆𑀞𑀺𑀘𑀭𑀺𑀢𑀸 𑀲𑀢𑁆𑀢𑀸 𑀫𑀼𑀤𑀺𑀦𑁆𑀤𑁆𑀭𑀺𑀬𑀸 𑀧𑀞𑀫𑀁 𑀢𑀺𑀓𑁆𑀔𑀺𑀦𑁆𑀤𑁆𑀭𑀺𑀬𑀁 𑀉𑀧𑀸𑀤𑀸𑀬 𑀤𑀦𑁆𑀥𑀢𑀭𑀁 𑀅𑀪𑀺𑀲𑀫𑁂𑀦𑁆𑀢𑀺, 𑀢𑁂 𑀲𑀼𑀔𑁂𑀦 𑀧𑀝𑀺𑀦𑀺𑀲𑁆𑀲𑀚𑁆𑀚𑀦𑁆𑀢𑀺, 𑀤𑀦𑁆𑀥𑀜𑁆𑀘 𑀅𑀪𑀺𑀲𑀫𑁂𑀦𑁆𑀢𑀺𑁇 𑀢𑁂𑀦 𑀯𑀼𑀘𑁆𑀘𑀢𑀺 “𑀲𑀼𑀔𑀸 𑀧𑀝𑀺𑀧𑀤𑀸 𑀤𑀦𑁆𑀥𑀸𑀪𑀺𑀜𑁆𑀜𑀸”𑀢𑀺𑁇 𑀢𑀢𑁆𑀣 𑀢𑀡𑁆𑀳𑀸𑀘𑀭𑀺𑀢𑀸 𑀲𑀢𑁆𑀢𑀸 𑀤𑁆𑀯𑀺𑀥𑀸 𑀢𑀺𑀓𑁆𑀔𑀺𑀦𑁆𑀤𑁆𑀭𑀺𑀬𑀸 𑀘 𑀫𑀼𑀤𑀺𑀦𑁆𑀤𑁆𑀭𑀺𑀬𑀸 𑀘𑁇 𑀢𑀢𑁆𑀣 𑀬𑁂 𑀢𑀡𑁆𑀳𑀸𑀘𑀭𑀺𑀢𑀸 𑀲𑀢𑁆𑀢𑀸 𑀢𑀺𑀓𑁆𑀔𑀺𑀦𑁆𑀤𑁆𑀭𑀺𑀬𑀸 𑀤𑀼𑀓𑁆𑀔𑁂𑀦 𑀧𑀝𑀺𑀦𑀺𑀲𑁆𑀲𑀚𑁆𑀚𑀦𑁆𑀢𑀺, 𑀔𑀺𑀧𑁆𑀧𑀜𑁆𑀘 𑀅𑀪𑀺𑀲𑀫𑁂𑀦𑁆𑀢𑀺𑁇 𑀢𑁂𑀦 𑀯𑀼𑀘𑁆𑀘𑀢𑀺 “𑀤𑀼𑀓𑁆𑀔𑀸 𑀧𑀝𑀺𑀧𑀤𑀸 𑀔𑀺𑀧𑁆𑀧𑀸𑀪𑀺𑀜𑁆𑀜𑀸”𑀢𑀺𑁇 𑀢𑀢𑁆𑀣 𑀬𑁂 𑀢𑀡𑁆𑀳𑀸𑀘𑀭𑀺𑀢𑀸 𑀲𑀢𑁆𑀢𑀸 𑀫𑀼𑀤𑀺𑀦𑁆𑀤𑁆𑀭𑀺𑀬𑀸 𑀧𑀞𑀫𑀁 𑀢𑀺𑀓𑁆𑀔𑀺𑀦𑁆𑀤𑁆𑀭𑀺𑀬𑀁 𑀉𑀧𑀸𑀤𑀸𑀬 𑀤𑀦𑁆𑀥𑀢𑀭𑀁 𑀅𑀪𑀺𑀲𑀫𑁂𑀦𑁆𑀢𑀺, 𑀢𑁂 𑀤𑀼𑀓𑁆𑀔𑁂𑀦 𑀧𑀝𑀺𑀦𑀺𑀲𑁆𑀲𑀚𑁆𑀚𑀦𑁆𑀢𑀺, 𑀤𑀦𑁆𑀥𑀜𑁆𑀘 𑀅𑀪𑀺𑀲𑀫𑁂𑀦𑁆𑀢𑀺𑁇 𑀢𑁂𑀦 𑀯𑀼𑀘𑁆𑀘𑀢𑀺 “𑀤𑀼𑀓𑁆𑀔𑀸 𑀧𑀝𑀺𑀧𑀤𑀸 𑀤𑀦𑁆𑀥𑀸𑀪𑀺𑀜𑁆𑀜𑀸”𑀢𑀺𑁇 𑀇𑀫𑀸 𑀘𑀢𑀲𑁆𑀲𑁄 𑀧𑀝𑀺𑀧𑀤𑀸𑀬𑁄 𑀅𑀧𑀜𑁆𑀘𑀫𑀸 𑀅𑀙𑀝𑁆𑀞𑀸𑁇 𑀬𑁂 𑀳𑀺 𑀓𑁂𑀘𑀺 𑀦𑀺𑀩𑁆𑀩𑀼𑀢𑀸 𑀦𑀺𑀩𑁆𑀩𑀸𑀬𑀺𑀲𑁆𑀲𑀦𑁆𑀢𑀺 𑀯𑀸 𑀇𑀫𑀸𑀳𑀺 𑀘𑀢𑀽𑀳𑀺 𑀧𑀝𑀺𑀧𑀤𑀸𑀳𑀺 𑀅𑀦𑀜𑁆𑀜𑀸𑀳𑀺 𑀅𑀬𑀁 𑀧𑀝𑀺𑀧𑀤𑀸𑀘𑀢𑀼𑀓𑁆𑀓𑁂𑀦 𑀓𑀺𑀮𑁂𑀲𑁂 𑀦𑀺𑀤𑁆𑀤𑀺𑀲𑀢𑀺𑁇 𑀬𑀸 𑀘𑀢𑀼𑀓𑁆𑀓𑀫𑀕𑁆𑀕𑁂𑀦 𑀅𑀭𑀺𑀬𑀥𑀫𑁆𑀫𑁂𑀲𑀼 𑀦𑀺𑀤𑁆𑀤𑀺𑀲𑀺𑀢𑀩𑁆𑀩𑀸, 𑀅𑀬𑀁 𑀯𑀼𑀘𑁆𑀘𑀢𑀺 𑀲𑀻𑀳𑀯𑀺𑀓𑁆𑀓𑀻𑀍𑀇𑀢𑁄 𑀦𑀸𑀫 𑀦𑀬𑁄𑁇

(119.)

943\. 𑀢𑀢𑁆𑀭𑀺𑀫𑁂 𑀘𑀢𑁆𑀢𑀸𑀭𑁄 𑀆𑀳𑀸𑀭𑀸𑁇 𑀘𑀢𑁆𑀢𑀸𑀭𑁄 𑀯𑀺𑀧𑀮𑁆𑀮𑀸𑀲𑀸 𑀉𑀧𑀸𑀤𑀸𑀦𑀸 𑀬𑁄𑀕𑀸 𑀕𑀦𑁆𑀣𑀸 𑀆𑀲𑀯𑀸 𑀑𑀖𑀸 𑀲𑀮𑁆𑀮𑀸 𑀯𑀺𑀜𑁆𑀜𑀸𑀡𑀝𑁆𑀞𑀺𑀢𑀺𑀬𑁄 𑀅𑀕𑀢𑀺𑀕𑀫𑀦𑀸𑀢𑀺, 𑀏𑀯𑀁 𑀇𑀫𑀸𑀦𑀺 𑀲𑀩𑁆𑀩𑀸𑀦𑀺 𑀤𑀲 𑀧𑀤𑀸𑀦𑀺𑁇 𑀅𑀬𑀁 𑀲𑀼𑀢𑁆𑀢𑀲𑁆𑀲 𑀲𑀁𑀲𑀦𑁆𑀤𑀦𑀸𑁇

944\. 𑀘𑀢𑁆𑀢𑀸𑀭𑁄 𑀆𑀳𑀸𑀭𑀸𑁇 𑀢𑀢𑁆𑀣 𑀬𑁄 𑀘 𑀓𑀩𑀍𑀈𑀓𑀸𑀭𑁄 𑀆𑀳𑀸𑀭𑁄 𑀬𑁄 𑀘 𑀨𑀲𑁆𑀲𑁄 𑀆𑀳𑀸𑀭𑁄, 𑀇𑀫𑁂 𑀢𑀡𑁆𑀳𑀸𑀘𑀭𑀺𑀢𑁂𑀦 𑀧𑀳𑀸𑀢𑀩𑁆𑀩𑀸𑁇 𑀢𑀢𑁆𑀣 𑀬𑁄 𑀘 𑀫𑀦𑁄𑀲𑀜𑁆𑀘𑁂𑀢𑀦𑀸𑀳𑀸𑀭𑁄 𑀬𑁄 𑀘 𑀯𑀺𑀜𑁆𑀜𑀸𑀡𑀸𑀳𑀸𑀭𑁄, 𑀇𑀫𑁂 𑀤𑀺𑀝𑁆𑀞𑀺𑀘𑀭𑀺𑀢𑁂𑀦 𑀧𑀳𑀸𑀢𑀩𑁆𑀩𑀸𑁇

945\. 𑀧𑀞𑀫𑁄 𑀆𑀳𑀸𑀭𑁄 𑀧𑀞𑀫𑁄 𑀯𑀺𑀧𑀮𑁆𑀮𑀸𑀲𑁄, 𑀤𑀼𑀢𑀺𑀬𑁄 𑀆𑀳𑀸𑀭𑁄 𑀤𑀼𑀢𑀺𑀬𑁄 𑀯𑀺𑀧𑀮𑁆𑀮𑀸𑀲𑁄, 𑀢𑀢𑀺𑀬𑁄 𑀆𑀳𑀸𑀭𑁄 𑀢𑀢𑀺𑀬𑁄 𑀯𑀺𑀧𑀮𑁆𑀮𑀸𑀲𑁄, 𑀘𑀢𑀼𑀢𑁆𑀣𑁄 𑀆𑀳𑀸𑀭𑁄 𑀘𑀢𑀼𑀢𑁆𑀣𑁄 𑀯𑀺𑀧𑀮𑁆𑀮𑀸𑀲𑁄𑁇 𑀇𑀫𑁂 𑀘𑀢𑁆𑀢𑀸𑀭𑁄 𑀯𑀺𑀧𑀮𑁆𑀮𑀸𑀲𑀸 𑀅𑀧𑀜𑁆𑀘𑀫𑀸 𑀅𑀙𑀝𑁆𑀞𑀸𑁇 𑀇𑀤𑀜𑁆𑀘 𑀧𑀫𑀸𑀡𑀸 𑀘𑀢𑁆𑀢𑀸𑀭𑁄 𑀆𑀳𑀸𑀭𑀸𑁇

946\. 𑀢𑀢𑁆𑀣 𑀧𑀞𑀫𑁂 𑀯𑀺𑀧𑀮𑁆𑀮𑀸𑀲𑁂 𑀞𑀺𑀢𑁄 𑀓𑀸𑀫𑁂 𑀉𑀧𑀸𑀤𑀺𑀬𑀢𑀺, 𑀇𑀤𑀁 𑀓𑀸𑀫𑀼𑀧𑀸𑀤𑀸𑀦𑀁𑁇 𑀤𑀼𑀢𑀺𑀬𑁂 𑀯𑀺𑀧𑀮𑁆𑀮𑀸𑀲𑁂 𑀞𑀺𑀢𑁄 𑀅𑀦𑀸𑀕𑀢𑀁 𑀪𑀯𑀁 𑀉𑀧𑀸𑀤𑀺𑀬𑀢𑀺, 𑀇𑀤𑀁 𑀲𑀻𑀮𑀩𑁆𑀩𑀢𑀼𑀧𑀸𑀤𑀸𑀦𑀁𑁇 𑀢𑀢𑀺𑀬𑁂 𑀯𑀺𑀧𑀮𑁆𑀮𑀸𑀲𑁂 𑀞𑀺𑀢𑁄 𑀯𑀺𑀧𑀭𑀻𑀢𑁄 𑀤𑀺𑀝𑁆𑀞𑀺𑀁 𑀉𑀧𑀸𑀤𑀺𑀬𑀢𑀺, 𑀇𑀤𑀁 𑀤𑀺𑀝𑁆𑀞𑀼𑀧𑀸𑀤𑀸𑀦𑀁𑁇 𑀘𑀢𑀼𑀢𑁆𑀣𑁂 𑀯𑀺𑀧𑀮𑁆𑀮𑀸𑀲𑁂 𑀞𑀺𑀢𑁄 𑀔𑀦𑁆𑀥𑁂 𑀅𑀢𑁆𑀢𑀢𑁄 𑀉𑀧𑀸𑀤𑀺𑀬𑀢𑀺, 𑀇𑀤𑀁 𑀅𑀢𑁆𑀢𑀯𑀸𑀤𑀼𑀧𑀸𑀤𑀸𑀦𑀁𑁇

947\. 𑀢𑀢𑁆𑀣 𑀓𑀸𑀫𑀼𑀧𑀸𑀤𑀸𑀦𑁂 𑀞𑀺𑀢𑁄 𑀓𑀸𑀫𑁂 𑀅𑀪𑀺𑀚𑁆𑀛𑀸𑀬𑀢𑀺 𑀕𑀦𑁆𑀣𑀢𑀺, 𑀅𑀬𑀁 𑀅𑀪𑀺𑀚𑁆𑀛𑀸𑀓𑀸𑀬𑀕𑀦𑁆𑀣𑁄𑁇 𑀲𑀻𑀮𑀩𑁆𑀩𑀢𑀼𑀧𑀸𑀤𑀸𑀦𑁂 𑀞𑀺𑀢𑁄 𑀩𑁆𑀬𑀸𑀧𑀸𑀤𑀁 𑀕𑀦𑁆𑀣𑀢𑀺, 𑀅𑀬𑀁 𑀩𑁆𑀬𑀸𑀧𑀸𑀤𑀓𑀸𑀬𑀕𑀦𑁆𑀣𑁄𑁇 𑀤𑀺𑀝𑁆𑀞𑀼𑀧𑀸𑀤𑀸𑀦𑁂 𑀞𑀺𑀢𑁄 𑀧𑀭𑀸𑀫𑀸𑀲𑀁 𑀕𑀦𑁆𑀣𑀢𑀺, 𑀅𑀬𑀁 𑀧𑀭𑀸𑀫𑀸𑀲𑀓𑀸𑀬𑀕𑀦𑁆𑀣𑁄𑁇 𑀅𑀢𑁆𑀢𑀯𑀸𑀤𑀼𑀧𑀸𑀤𑀸𑀦𑁂 𑀞𑀺𑀢𑁄 𑀧𑀧𑀜𑁆𑀘𑀦𑁆𑀢𑁄 𑀕𑀦𑁆𑀣𑀢𑀺, 𑀅𑀬𑀁 𑀇𑀤𑀁𑀲𑀘𑁆𑀘𑀸𑀪𑀺𑀦𑀺𑀯𑁂𑀲𑁄 𑀓𑀸𑀬𑀕𑀦𑁆𑀣𑁄𑁇

948\. 𑀢𑀲𑁆𑀲 𑀕𑀦𑁆𑀣𑀺𑀢𑀸 𑀓𑀺𑀮𑁂𑀲𑀸 𑀆𑀲𑀯𑀦𑁆𑀢𑀺𑁇 𑀓𑀺𑀜𑁆𑀘𑀺 𑀧𑀦 𑀯𑀼𑀘𑁆𑀘𑀢𑀺 𑀯𑀺𑀧𑁆𑀧𑀝𑀺𑀲𑀸𑀭𑁄𑁇 𑀬𑁂 𑀯𑀺𑀧𑁆𑀧𑀝𑀺𑀲𑀸𑀭𑀸 𑀢𑁂 𑀅𑀦𑀼𑀲𑀬𑀸𑁇 𑀢𑀢𑁆𑀣 𑀅𑀪𑀺𑀚𑁆𑀛𑀸𑀓𑀸𑀬𑀕𑀦𑁆𑀣𑁂𑀦 𑀓𑀸𑀫𑀸𑀲𑀯𑁄, 𑀩𑁆𑀬𑀸𑀧𑀸𑀤𑀓𑀸𑀬𑀕𑀦𑁆𑀣𑁂𑀦 𑀪𑀯𑀸𑀲𑀯𑁄, 𑀧𑀭𑀸𑀫𑀸𑀲𑀓𑀸𑀬𑀕𑀦𑁆𑀣𑁂𑀦 𑀤𑀺𑀝𑁆𑀞𑀸𑀲𑀯𑁄, 𑀇𑀤𑀁 𑀲𑀘𑁆𑀘𑀸𑀪𑀺𑀦𑀺𑀯𑁂𑀲𑀓𑀸𑀬𑀕𑀦𑁆𑀣𑁂𑀦 𑀅𑀯𑀺𑀚𑁆𑀚𑀸𑀲𑀯𑁄𑁇

949\. 𑀢𑁂 𑀘𑀢𑁆𑀢𑀸𑀭𑁄 𑀆𑀲𑀯𑀸 𑀯𑁂𑀧𑀼𑀮𑁆𑀮𑀪𑀸𑀯𑀁 𑀕𑀢𑀸 𑀑𑀖𑀸 𑀳𑁄𑀦𑁆𑀢𑀺, 𑀢𑁂𑀦 𑀯𑀼𑀘𑁆𑀘𑀦𑁆𑀢𑀺 “𑀑𑀖𑀸”𑀢𑀺𑁇 𑀢𑀢𑁆𑀣 𑀓𑀸𑀫𑀸𑀲𑀯𑁄 𑀓𑀸𑀫𑁄𑀖𑁄, 𑀪𑀯𑀸𑀲𑀯𑁄 𑀪𑀯𑁄𑀖𑁄, 𑀅𑀯𑀺𑀚𑁆𑀚𑀸𑀲𑀯𑁄 𑀅𑀯𑀺𑀚𑁆𑀚𑁄𑀖𑁄, 𑀤𑀺𑀝𑁆𑀞𑀸𑀲𑀯𑁄 𑀤𑀺𑀝𑁆𑀞𑁄𑀖𑁄𑁇

950\. 𑀢𑁂 𑀘𑀢𑁆𑀢𑀸𑀭𑁄 𑀑𑀖𑀸 𑀆𑀲𑀬𑀫𑀦𑀼𑀧𑀯𑀺𑀝𑁆𑀞𑀸 𑀅𑀦𑀼𑀲𑀬𑀲𑀳𑀕𑀢𑀸 𑀯𑀼𑀘𑁆𑀘𑀦𑁆𑀢𑀺𑁇 𑀲𑀮𑁆𑀮𑀸𑀢𑀺 𑀳𑀤𑀬𑀫𑀸𑀳𑀘𑁆𑀘 𑀢𑀺𑀝𑁆𑀞𑀦𑁆𑀢𑀸𑁇 𑀢𑀢𑁆𑀣 𑀓𑀸𑀫𑁄𑀖𑁄 𑀭𑀸𑀕𑀲𑀮𑁆𑀮𑀁, 𑀪𑀯𑁄𑀖𑁄 𑀤𑁄𑀲𑀲𑀮𑁆𑀮𑀁, 𑀅𑀯𑀺𑀚𑁆𑀚𑁄𑀖𑁄 𑀫𑁄𑀳𑀲𑀮𑁆𑀮𑀁, 𑀤𑀺𑀝𑁆𑀞𑁄𑀖𑁄 𑀤𑀺𑀝𑁆𑀞𑀺𑀲𑀮𑁆𑀮𑀁𑁇

951\. 𑀇𑀫𑁂𑀳𑀺 𑀘𑀢𑀽𑀳𑀺 𑀲𑀮𑁆𑀮𑁂𑀳𑀺 𑀧𑀭𑀺𑀬𑀸𑀤𑀺𑀦𑁆𑀦𑀁 𑀯𑀺𑀜𑁆𑀜𑀸𑀡𑀁 𑀘𑀢𑀽𑀲𑀼 𑀥𑀫𑁆𑀫𑁂𑀲𑀼 𑀢𑀺𑀝𑁆𑀞𑀢𑀺 𑀭𑀽𑀧𑁂 𑀯𑁂𑀤𑀦𑀸𑀬 𑀲𑀜𑁆𑀜𑀸𑀬 𑀲𑀗𑁆𑀔𑀸𑀭𑁂𑀲𑀼𑁇 𑀇𑀫𑀸 𑀘𑀢𑀲𑁆𑀲𑁄 𑀯𑀺𑀜𑁆𑀜𑀸𑀡𑀝𑁆𑀞𑀺𑀢𑀺𑀬𑁄𑁇 𑀢𑀢𑁆𑀣 𑀭𑀸𑀕𑀲𑀮𑁆𑀮𑁂𑀦 𑀦𑀦𑁆𑀤𑀽𑀧𑀲𑁂𑀘𑀦𑀁 𑀭𑀽𑀧𑀽𑀧𑀕𑀁 𑀯𑀺𑀜𑁆𑀜𑀸𑀡𑀁 𑀢𑀺𑀝𑁆𑀞𑀢𑀺𑁇 𑀤𑁄𑀲𑀲𑀮𑁆𑀮𑁂𑀦 𑀯𑁂𑀤𑀦𑀽𑀧𑀕𑀁 𑀫𑁄𑀳𑀲𑀮𑁆𑀮𑁂𑀦 𑀲𑀜𑁆𑀜𑀽𑀧𑀕𑀁 𑀤𑀺𑀝𑁆𑀞𑀺𑀲𑀮𑁆𑀮𑁂𑀦 𑀦𑀦𑁆𑀤𑀽𑀧𑀲𑁂𑀘𑀦𑀁 𑀲𑀗𑁆𑀔𑀸𑀭𑀽𑀧𑀕𑀁 𑀯𑀺𑀜𑁆𑀜𑀸𑀡𑀁 𑀢𑀺𑀝𑁆𑀞𑀢𑀺𑁇

952\. 𑀘𑀢𑀽𑀳𑀺 𑀯𑀺𑀜𑁆𑀜𑀸𑀡𑀝𑁆𑀞𑀺𑀢𑀻𑀳𑀺 𑀘𑀢𑀼𑀩𑁆𑀩𑀺𑀥𑀁 𑀅𑀕𑀢𑀺𑀁 𑀕𑀘𑁆𑀙𑀦𑁆𑀢𑀺 𑀙𑀦𑁆𑀤𑀸 𑀤𑁄𑀲𑀸 𑀪𑀬𑀸 𑀫𑁄𑀳𑀸𑁇 𑀭𑀸𑀕𑁂𑀦 𑀙𑀦𑁆𑀤𑀸 𑀅𑀕𑀢𑀺𑀁 𑀕𑀘𑁆𑀙𑀢𑀺, 𑀤𑁄𑀲𑁂𑀦 𑀤𑁄𑀲𑀸 𑀅𑀕𑀢𑀺𑀁 𑀕𑀘𑁆𑀙𑀢𑀺, 𑀫𑁄𑀳𑁂𑀦 𑀫𑁄𑀳𑀸 𑀅𑀕𑀢𑀺𑀁 𑀕𑀘𑁆𑀙𑀢𑀺, 𑀤𑀺𑀝𑁆𑀞𑀺𑀬𑀸 𑀪𑀬𑀸 𑀅𑀕𑀢𑀺𑀁 𑀕𑀘𑁆𑀙𑀢𑀺𑁇 𑀇𑀢𑀺 𑀇𑀤𑀜𑁆𑀘 𑀓𑀫𑁆𑀫𑀁 𑀇𑀫𑁂 𑀘 𑀓𑀺𑀮𑁂𑀲𑀸𑁇 𑀅𑀬𑀁 𑀲𑀁𑀲𑀸𑀭𑀲𑁆𑀲 𑀳𑁂𑀢𑀼𑁇

(120.)

953\. 𑀢𑀢𑁆𑀣𑀺𑀫𑀸 𑀘𑀢𑀲𑁆𑀲𑁄 𑀤𑀺𑀲𑀸 𑀓𑀩𑀍𑀈𑀓𑀸𑀭𑀸𑀳𑀸𑀭𑁄 “𑀅𑀲𑀼𑀪𑁂 𑀲𑀼𑀪𑀦𑁆”𑀢𑀺 𑀯𑀺𑀧𑀮𑁆𑀮𑀸𑀲𑁄 𑀓𑀸𑀫𑀼𑀧𑀸𑀤𑀸𑀦𑀁 𑀓𑀸𑀫𑀬𑁄𑀕𑁄 𑀅𑀪𑀺𑀚𑁆𑀛𑀸𑀓𑀸𑀬𑀕𑀦𑁆𑀣𑁄 𑀓𑀸𑀫𑀸𑀲𑀯𑁄 𑀓𑀸𑀫𑁄𑀖𑁄 𑀭𑀸𑀕𑀲𑀮𑁆𑀮𑀁 𑀭𑀽𑀧𑀽𑀧𑀕𑀸 𑀯𑀺𑀜𑁆𑀜𑀸𑀡𑀝𑁆𑀞𑀺𑀢𑀺 𑀙𑀦𑁆𑀤𑀸 𑀅𑀕𑀢𑀺𑀕𑀫𑀦𑀁𑁇 𑀅𑀬𑀁 𑀧𑀞𑀫𑀸 𑀤𑀺𑀲𑀸𑁇

954\. 𑀨𑀲𑁆𑀲𑁄 𑀆𑀳𑀸𑀭𑁄 “𑀤𑀼𑀓𑁆𑀔𑁂 𑀲𑀼𑀔𑀦𑁆”𑀢𑀺 𑀯𑀺𑀧𑀮𑁆𑀮𑀸𑀲𑁄 𑀲𑀻𑀮𑀩𑁆𑀩𑀢𑀼𑀧𑀸𑀤𑀸𑀦𑀁 𑀪𑀯𑀬𑁄𑀕𑁄𑀩𑁆𑀬𑀸𑀧𑀸𑀤𑁄 𑀓𑀸𑀬𑀕𑀦𑁆𑀣𑁄 𑀪𑀯𑀸𑀲𑀯𑁄 𑀪𑀯𑁄𑀖𑁄 𑀤𑁄𑀲𑀲𑀮𑁆𑀮𑀁 𑀯𑁂𑀤𑀦𑀽𑀧𑀕𑀸 𑀯𑀺𑀜𑁆𑀜𑀸𑀡𑀝𑁆𑀞𑀺𑀢𑀺 𑀤𑁄𑀲𑀸 𑀅𑀕𑀢𑀺𑀕𑀫𑀦𑀁, 𑀅𑀬𑀁 𑀤𑀼𑀢𑀺𑀬𑀸 𑀤𑀺𑀲𑀸𑁇

955\. 𑀫𑀦𑁄𑀲𑀜𑁆𑀘𑁂𑀢𑀦𑀸𑀳𑀸𑀭𑁄 “𑀅𑀦𑀢𑁆𑀢𑀦𑀺 𑀅𑀢𑁆𑀢𑀸”𑀢𑀺 𑀯𑀺𑀧𑀮𑁆𑀮𑀸𑀲𑁄 𑀤𑀺𑀝𑁆𑀞𑀼𑀧𑀸𑀤𑀸𑀦𑀁 𑀤𑀺𑀝𑁆𑀞𑀺𑀬𑁄𑀕𑁄 𑀧𑀭𑀸𑀫𑀸𑀲𑀓𑀸𑀬𑀕𑀦𑁆𑀣𑁄 𑀤𑀺𑀝𑁆𑀞𑀸𑀲𑀯𑁄 𑀤𑀺𑀝𑁆𑀞𑁄𑀖𑁄 𑀤𑀺𑀝𑁆𑀞𑀺𑀲𑀮𑁆𑀮𑀁 𑀲𑀜𑁆𑀜𑀽𑀧𑀕𑀸 𑀯𑀺𑀜𑁆𑀜𑀸𑀡𑀝𑁆𑀞𑀺𑀢𑀺 𑀪𑀬𑀸 𑀅𑀕𑀢𑀺𑀕𑀫𑀦𑀁𑁇 𑀅𑀬𑀁 𑀢𑀢𑀺𑀬𑀸 𑀤𑀺𑀲𑀸𑁇

956\. 𑀯𑀺𑀜𑁆𑀜𑀸𑀡𑀸𑀳𑀸𑀭𑁄 “𑀅𑀦𑀺𑀘𑁆𑀘𑁂 𑀦𑀺𑀘𑁆𑀘𑀦𑁆”𑀢𑀺 𑀯𑀺𑀧𑀮𑁆𑀮𑀸𑀲𑁄 𑀅𑀢𑁆𑀢𑀯𑀸𑀤𑀼𑀧𑀸𑀤𑀸𑀦𑀁 𑀅𑀯𑀺𑀚𑁆𑀚𑀸𑀬𑁄𑀕𑁄 𑀇𑀤𑀁𑀲𑀘𑁆𑀘𑀸𑀪𑀺𑀦𑀺𑀯𑁂𑀲𑁄 𑀓𑀸𑀬𑀕𑀦𑁆𑀣𑁄 𑀅𑀯𑀺𑀚𑁆𑀚𑀸𑀲𑀯𑁄 𑀅𑀯𑀺𑀚𑁆𑀚𑁄𑀖𑁄 𑀫𑁄𑀳𑀲𑀮𑁆𑀮𑀁 𑀲𑀗𑁆𑀔𑀸𑀭𑀽𑀧𑀕𑀸 𑀯𑀺𑀜𑁆𑀜𑀸𑀡𑀝𑁆𑀞𑀺𑀢𑀺 𑀫𑁄𑀳𑀸 𑀅𑀕𑀢𑀺𑀕𑀫𑀦𑀁, 𑀅𑀬𑀁 𑀘𑀢𑀼𑀢𑁆𑀣𑀻 𑀤𑀺𑀲𑀸𑁇 𑀇𑀢𑀺 𑀇𑀫𑁂𑀲𑀁 𑀤𑀲𑀦𑁆𑀦𑀁 𑀲𑀼𑀢𑁆𑀢𑀸𑀦𑀁 𑀧𑀞𑀫𑁂𑀦 𑀧𑀤𑁂𑀦 𑀧𑀞𑀫𑀸𑀬 𑀤𑀺𑀲𑀸𑀬 𑀆𑀮𑁄𑀓𑀦𑀁𑁇 𑀅𑀬𑀁 𑀯𑀼𑀘𑁆𑀘𑀢𑀺 𑀤𑀺𑀲𑀸𑀮𑁄𑀓𑀦𑀸𑁇

957\. 𑀘𑀢𑀽𑀳𑀺 𑀯𑀺𑀧𑀮𑁆𑀮𑀸𑀲𑁂𑀳𑀺 𑀅𑀓𑀼𑀲𑀮𑀧𑀓𑁆𑀔𑁂 𑀤𑀺𑀲𑀸𑀯𑀺𑀮𑁄𑀓𑀦𑀸 𑀓𑀺𑀮𑁂𑀲𑀁 𑀲𑀁𑀬𑁄𑀚𑁂𑀢𑁆𑀯𑀸 𑀅𑀬𑀁 𑀅𑀓𑀼𑀲𑀮𑀧𑀓𑁆𑀔𑁂 𑀤𑀺𑀲𑀸𑀯𑀺𑀮𑁄𑀓𑀦𑀸𑀬 𑀪𑀽𑀫𑀺 𑀧𑀜𑁆𑀘𑀦𑁆𑀦𑀁 𑀤𑀲𑀦𑁆𑀦𑀁 𑀲𑀼𑀢𑁆𑀢𑀸𑀦𑀁 𑀬𑀸𑀦𑀺 𑀧𑀞𑀫𑀸𑀦𑀺 𑀧𑀤𑀸𑀦𑀺 𑀇𑀫𑁂𑀲𑀁 𑀥𑀫𑁆𑀫𑀸𑀦𑀁 𑀓𑁄 𑀅𑀢𑁆𑀣𑁄? 𑀏𑀓𑁄 𑀅𑀢𑁆𑀣𑁄, 𑀩𑁆𑀬𑀜𑁆𑀚𑀦𑀫𑁂𑀯 𑀦𑀸𑀦𑀁𑁇 𑀏𑀯𑀁 𑀤𑀼𑀢𑀺𑀬𑀸 𑀏𑀯𑀁 𑀢𑀢𑀺𑀬𑀸 𑀏𑀯𑀁 𑀘𑀢𑀼𑀢𑁆𑀣𑀻𑁇 𑀅𑀬𑀁 𑀧𑀞𑀫𑀸 𑀲𑀁𑀲𑀦𑁆𑀤𑀦𑀸𑁇

958\. 𑀇𑀫𑀺𑀦𑀸 𑀧𑁂𑀬𑁆𑀬𑀸𑀮𑁂𑀦 𑀲𑀩𑁆𑀩𑁂 𑀓𑀺𑀮𑁂𑀲𑀸 𑀘𑀢𑀽𑀲𑀼 𑀧𑀤𑁂𑀲𑀼 𑀧𑀓𑁆𑀔𑀺𑀧𑀺𑀢𑀩𑁆𑀩𑀸𑁇 𑀢𑀢𑁄 𑀓𑀼𑀲𑀮𑀧𑀓𑁆𑀔𑁂 𑀘𑀢𑀲𑁆𑀲𑁄 𑀧𑀝𑀺𑀧𑀤𑀸 𑀘𑀢𑁆𑀢𑀸𑀭𑀺 𑀛𑀸𑀦𑀸𑀦𑀺 𑀘𑀢𑁆𑀢𑀸𑀭𑁄 𑀲𑀢𑀺𑀧𑀝𑁆𑀞𑀸𑀦𑀸 𑀘𑀢𑁆𑀢𑀸𑀭𑁄 𑀯𑀺𑀳𑀸𑀭𑀸 𑀤𑀺𑀩𑁆𑀩𑁄 𑀩𑁆𑀭𑀳𑁆𑀫𑀸 𑀅𑀭𑀺𑀬𑁄 𑀆𑀦𑁂𑀜𑁆𑀚𑁄 𑀘𑀢𑁆𑀢𑀸𑀭𑁄 𑀲𑀫𑁆𑀫𑀧𑁆𑀧𑀥𑀸𑀦𑀸 𑀘𑀢𑁆𑀢𑀸𑀭𑁄 𑀅𑀘𑁆𑀙𑀭𑀺𑀬𑀸 𑀅𑀩𑁆𑀪𑀼𑀢𑀥𑀫𑁆𑀫𑀸 𑀘𑀢𑁆𑀢𑀸𑀭𑁄 𑀅𑀥𑀺𑀝𑁆𑀞𑀸𑀦𑀸 𑀘𑀢𑁆𑀢𑀸𑀭𑁄 𑀲𑀫𑀸𑀥𑀬𑁄 𑀙𑀦𑁆𑀤𑀲𑀫𑀸𑀥𑀺 𑀯𑀻𑀭𑀺𑀬𑀲𑀫𑀸𑀥𑀺 𑀘𑀺𑀢𑁆𑀢𑀲𑀫𑀸𑀥𑀺 𑀯𑀻𑀫𑀁𑀲𑀸𑀲𑀫𑀸𑀥𑀺𑁇 𑀘𑀢𑁆𑀢𑀸𑀭𑁄 𑀥𑀫𑁆𑀫𑀸 𑀲𑀼𑀔𑀪𑀸𑀕𑀺𑀬𑀸 𑀦𑀸𑀜𑁆𑀜𑀢𑁆𑀭 𑀩𑁄𑀚𑁆𑀛𑀗𑁆𑀕𑀸 𑀦𑀸𑀜𑁆𑀜𑀢𑁆𑀭 𑀢𑀧𑀲𑀸 𑀦𑀸𑀜𑁆𑀜𑀢𑀺𑀦𑁆𑀤𑁆𑀭𑀺𑀬𑀲𑀁𑀯𑀭𑀸 𑀦𑀸𑀜𑁆𑀜𑀢𑁆𑀭 𑀲𑀩𑁆𑀩𑀦𑀺𑀲𑁆𑀲𑀕𑁆𑀕𑀸 𑀘𑀢𑁆𑀢𑀸𑀭𑀺 𑀅𑀧𑁆𑀧𑀫𑀸𑀡𑀸𑀦𑀺𑁇

959\. 𑀢𑀢𑁆𑀣 𑀤𑀼𑀓𑁆𑀔𑀸 𑀧𑀝𑀺𑀧𑀤𑀸 𑀤𑀦𑁆𑀥𑀸𑀪𑀺𑀜𑁆𑀜𑀸 𑀪𑀸𑀯𑀺𑀬𑀫𑀸𑀦𑀸 𑀩𑀳𑀼𑀮𑀻𑀓𑀭𑀺𑀬𑀫𑀸𑀦𑀸 𑀧𑀞𑀫𑀁 𑀛𑀸𑀦𑀁 𑀧𑀭𑀺𑀧𑀽𑀭𑁂𑀢𑀺, 𑀧𑀞𑀫𑀁 𑀛𑀸𑀦𑀁 𑀧𑀭𑀺𑀧𑀼𑀡𑁆𑀡𑀁 𑀧𑀞𑀫𑀁 𑀲𑀢𑀺𑀧𑀝𑁆𑀞𑀸𑀦𑀁 𑀧𑀭𑀺𑀧𑀽𑀭𑁂𑀢𑀺, 𑀧𑀞𑀫𑀁 𑀲𑀢𑀺𑀧𑀝𑁆𑀞𑀸𑀦𑀁 𑀧𑀭𑀺𑀧𑀼𑀡𑁆𑀡𑀁 𑀧𑀞𑀫𑀁 𑀯𑀺𑀳𑀸𑀭𑀁 𑀧𑀭𑀺𑀧𑀽𑀭𑁂𑀢𑀺, 𑀧𑀞𑀫𑁄 𑀯𑀺𑀳𑀸𑀭𑁄 𑀧𑀭𑀺𑀧𑀼𑀡𑁆𑀡𑁄 𑀧𑀞𑀫𑀁 𑀲𑀫𑁆𑀫𑀧𑁆𑀧𑀥𑀸𑀦𑀁 𑀧𑀭𑀺𑀧𑀽𑀭𑁂𑀢𑀺, 𑀧𑀞𑀫𑀁 𑀲𑀫𑁆𑀫𑀧𑁆𑀧𑀥𑀸𑀦𑀁 𑀧𑀭𑀺𑀧𑀼𑀡𑁆𑀡𑀁 𑀧𑀞𑀫𑀁 𑀅𑀘𑁆𑀙𑀭𑀺𑀬𑀁 𑀅𑀩𑁆𑀪𑀼𑀢𑀥𑀫𑁆𑀫𑀁 𑀧𑀭𑀺𑀧𑀽𑀭𑁂𑀢𑀺, 𑀧𑀞𑀫𑁄 𑀅𑀘𑁆𑀙𑀭𑀺𑀬𑁄 𑀅𑀩𑁆𑀪𑀼𑀢𑁄 𑀥𑀫𑁆𑀫𑁄 𑀧𑀭𑀺𑀧𑀼𑀡𑁆𑀡𑁄 𑀧𑀞𑀫𑀁 𑀅𑀥𑀺𑀝𑁆𑀞𑀸𑀦𑀁 𑀧𑀭𑀺𑀧𑀽𑀭𑁂𑀢𑀺, 𑀧𑀞𑀫𑀁 𑀅𑀥𑀺𑀝𑁆𑀞𑀸𑀦𑀁 𑀧𑀭𑀺𑀧𑀼𑀡𑁆𑀡𑀁 𑀙𑀦𑁆𑀤𑀲𑀫𑀸𑀥𑀺𑀁 𑀧𑀭𑀺𑀧𑀽𑀭𑁂𑀢𑀺, 𑀙𑀦𑁆𑀤𑀲𑀫𑀸𑀥𑀺 𑀧𑀭𑀺𑀧𑀼𑀡𑁆𑀡𑁄 𑀇𑀦𑁆𑀤𑁆𑀭𑀺𑀬𑀲𑀁𑀯𑀭𑀁 𑀧𑀭𑀺𑀧𑀽𑀭𑁂𑀢𑀺, 𑀇𑀦𑁆𑀤𑁆𑀭𑀺𑀬𑀲𑀁𑀯𑀭𑁄 𑀧𑀭𑀺𑀧𑀼𑀡𑁆𑀡𑁄 𑀧𑀞𑀫𑀁 𑀫𑁂𑀢𑁆𑀢𑀸𑀅𑀧𑁆𑀧𑀫𑀸𑀡𑀁 𑀧𑀭𑀺𑀧𑀽𑀭𑁂𑀢𑀺𑁇 𑀏𑀯𑀁 𑀬𑀸𑀯 𑀲𑀩𑁆𑀩𑀦𑀺𑀲𑁆𑀲𑀕𑁆𑀕𑁄 𑀘𑀢𑀼𑀢𑁆𑀣𑀁 𑀅𑀧𑁆𑀧𑀫𑀸𑀡𑀁 𑀧𑀭𑀺𑀧𑀽𑀭𑁂𑀢𑀺𑁇

960\. 𑀢𑀢𑁆𑀣 𑀧𑀞𑀫𑀸 𑀘 𑀧𑀝𑀺𑀧𑀤𑀸 𑀧𑀞𑀫𑀜𑁆𑀘 𑀛𑀸𑀦𑀁 𑀧𑀞𑀫𑀜𑁆𑀘 𑀲𑀢𑀺𑀧𑀝𑁆𑀞𑀸𑀦𑀁 𑀧𑀞𑀫𑁄 𑀘 𑀯𑀺𑀳𑀸𑀭𑁄 𑀧𑀞𑀫𑀜𑁆𑀘 𑀲𑀫𑁆𑀫𑀧𑁆𑀧𑀥𑀸𑀦𑀁 𑀧𑀞𑀫𑁄 𑀘 𑀅𑀘𑁆𑀙𑀭𑀺𑀬𑁄 𑀅𑀩𑁆𑀪𑀼𑀢𑁄 𑀥𑀫𑁆𑀫𑁄 𑀲𑀘𑁆𑀘𑀸𑀥𑀺𑀝𑁆𑀞𑀸𑀦𑀜𑁆𑀘 𑀙𑀦𑁆𑀤𑀲𑀫𑀸𑀥𑀺 𑀘 𑀇𑀦𑁆𑀤𑁆𑀭𑀺𑀬𑀲𑀁𑀯𑀭𑁄 𑀘 𑀫𑁂𑀢𑁆𑀢𑀸 𑀘 𑀅𑀧𑁆𑀧𑀫𑀸𑀡𑀁𑁇 𑀅𑀬𑀁 𑀧𑀞𑀫𑀸 𑀤𑀺𑀲𑀸𑁇

961\. 𑀤𑀼𑀓𑁆𑀔𑀸 𑀘 𑀧𑀝𑀺𑀧𑀤𑀸 𑀔𑀺𑀧𑁆𑀧𑀸𑀪𑀺𑀜𑁆𑀜𑀸 𑀤𑀼𑀢𑀺𑀬𑀁 𑀛𑀸𑀦𑀁 𑀤𑀼𑀢𑀺𑀬𑀜𑁆𑀘 𑀲𑀢𑀺𑀧𑀝𑁆𑀞𑀸𑀦𑀁 𑀤𑀼𑀢𑀺𑀬𑁄 𑀘 𑀯𑀺𑀳𑀸𑀭𑁄 𑀤𑀼𑀢𑀺𑀬𑀜𑁆𑀘 𑀲𑀫𑁆𑀫𑀧𑁆𑀧𑀥𑀸𑀦𑀁 𑀤𑀼𑀢𑀺𑀬𑁄 𑀘 𑀅𑀘𑁆𑀙𑀭𑀺𑀬𑁄 𑀅𑀩𑁆𑀪𑀼𑀢𑁄 𑀥𑀫𑁆𑀫𑁄 𑀘𑀸𑀕𑀸𑀥𑀺𑀝𑁆𑀞𑀸𑀦𑀁 𑀘𑀺𑀢𑁆𑀢𑀲𑀫𑀸𑀥𑀺 𑀘𑀢𑁆𑀢𑀸𑀭𑁄 𑀇𑀤𑁆𑀥𑀺𑀧𑀸𑀤𑀸 𑀓𑀭𑀼𑀡𑀸 𑀘 𑀅𑀧𑁆𑀧𑀫𑀸𑀡𑀁, 𑀅𑀬𑀁 𑀤𑀼𑀢𑀺𑀬𑀸 𑀤𑀺𑀲𑀸𑁇

962\. 𑀲𑀼𑀔𑀸 𑀘 𑀧𑀝𑀺𑀧𑀤𑀸 𑀤𑀦𑁆𑀥𑀸𑀪𑀺𑀜𑁆𑀜𑀸 𑀢𑀢𑀺𑀬𑀜𑁆𑀘 𑀛𑀸𑀦𑀁 𑀢𑀢𑀺𑀬𑀜𑁆𑀘 𑀲𑀢𑀺𑀧𑀝𑁆𑀞𑀸𑀦𑀁 𑀢𑀢𑀺𑀬𑁄 𑀘 𑀯𑀺𑀳𑀸𑀭𑁄 𑀢𑀢𑀺𑀬𑀜𑁆𑀘 𑀲𑀫𑁆𑀫𑀧𑁆𑀧𑀥𑀸𑀦𑀁 𑀢𑀢𑀺𑀬𑁄 𑀘 𑀅𑀘𑁆𑀙𑀭𑀺𑀬𑁄 𑀅𑀩𑁆𑀪𑀼𑀢𑁄 𑀥𑀫𑁆𑀫𑁄 𑀧𑀜𑁆𑀜𑀸𑀥𑀺𑀝𑁆𑀞𑀸𑀦𑀜𑁆𑀘 𑀯𑀻𑀭𑀺𑀬𑀲𑀫𑀸𑀥𑀺 𑀘 𑀩𑁄𑀚𑁆𑀛𑀗𑁆𑀕𑀸 𑀘 𑀫𑀼𑀤𑀺𑀢𑀸 𑀘 𑀅𑀧𑁆𑀧𑀫𑀸𑀡𑀁𑁇 𑀅𑀬𑀁 𑀢𑀢𑀺𑀬𑀸 𑀤𑀺𑀲𑀸𑁇

963\. 𑀲𑀼𑀔𑀸 𑀘 𑀧𑀝𑀺𑀧𑀤𑀸 𑀔𑀺𑀧𑁆𑀧𑀸𑀪𑀺𑀜𑁆𑀜𑀸 𑀘𑀢𑀼𑀢𑁆𑀣𑀁 𑀛𑀸𑀦𑀁 𑀘𑀢𑀼𑀢𑁆𑀣𑀜𑁆𑀘 𑀲𑀢𑀺𑀧𑀝𑁆𑀞𑀸𑀦𑀁 𑀘𑀢𑀼𑀢𑁆𑀣𑁄 𑀘 𑀯𑀺𑀳𑀸𑀭𑁄 𑀘𑀢𑀼𑀢𑁆𑀣𑀜𑁆𑀘 𑀲𑀫𑁆𑀫𑀧𑁆𑀧𑀥𑀸𑀦𑀁 𑀘𑀢𑀼𑀢𑁆𑀣𑁄 𑀘 𑀅𑀘𑁆𑀙𑀭𑀺𑀬𑁄 𑀅𑀩𑁆𑀪𑀼𑀢𑁄 𑀥𑀫𑁆𑀫𑁄 𑀉𑀧𑀲𑀫𑀸𑀥𑀺𑀝𑁆𑀞𑀸𑀦𑀜𑁆𑀘 𑀯𑀻𑀫𑀁𑀲𑀸𑀲𑀫𑀸𑀥𑀺 𑀘 𑀲𑀩𑁆𑀩𑀦𑀺𑀲𑁆𑀲𑀕𑁆𑀕𑁄 𑀘 𑀉𑀧𑁂𑀓𑁆𑀔𑀸 𑀅𑀧𑁆𑀧𑀫𑀸𑀡𑀜𑁆𑀘𑁇 𑀅𑀬𑀁 𑀘𑀢𑀼𑀢𑁆𑀣𑀻 𑀤𑀺𑀲𑀸𑁇 𑀇𑀫𑀸𑀲𑀁 𑀘𑀢𑀲𑁆𑀲𑀦𑁆𑀦𑀁 𑀤𑀺𑀲𑀸𑀦𑀁 𑀆𑀮𑁄𑀓𑀦𑀸𑁇 𑀅𑀬𑀁 𑀯𑀼𑀘𑁆𑀘𑀢𑀺 𑀤𑀺𑀲𑀸𑀮𑁄𑀓𑀦𑁄 𑀦𑀸𑀫 𑀦𑀬𑁄𑁇

964\. 𑀢𑀢𑁆𑀣𑀸𑀬𑀁 𑀬𑁄𑀚𑀦𑀸𑁇 𑀘𑀢𑁆𑀢𑀸𑀭𑁄 𑀘 𑀆𑀳𑀸𑀭𑀸 𑀘𑀢𑀲𑁆𑀲𑁄 𑀘 𑀧𑀝𑀺𑀧𑀤𑀸, 𑀘𑀢𑁆𑀢𑀸𑀭𑁄 𑀘 𑀯𑀺𑀧𑀮𑁆𑀮𑀸𑀲𑀸 𑀘𑀢𑁆𑀢𑀸𑀭𑁄 𑀘 𑀲𑀢𑀺𑀧𑀝𑁆𑀞𑀸𑀦𑀸, 𑀘𑀢𑁆𑀢𑀸𑀭𑀺 𑀘 𑀉𑀧𑀸𑀤𑀸𑀦𑀸𑀦𑀺 𑀘𑀢𑁆𑀢𑀸𑀭𑀺 𑀘 𑀛𑀸𑀦𑀸𑀦𑀺 𑀘𑀢𑁆𑀢𑀸𑀭𑁄 𑀘 𑀬𑁄𑀕𑀸 𑀯𑀺𑀳𑀸𑀭𑀸 𑀘, 𑀕𑀦𑁆𑀣𑀸 𑀘 𑀲𑀫𑁆𑀫𑀧𑁆𑀧𑀥𑀸𑀦𑀸 𑀘, 𑀆𑀲𑀯𑀸 𑀘 𑀅𑀘𑁆𑀙𑀭𑀺𑀬𑀸 𑀅𑀩𑁆𑀪𑀼𑀢𑀥𑀫𑁆𑀫𑀸 𑀘, 𑀑𑀖𑀸 𑀘 𑀅𑀥𑀺𑀝𑁆𑀞𑀸𑀦𑀸𑀦𑀺 𑀘, 𑀲𑀮𑁆𑀮𑀸 𑀘 𑀲𑀫𑀸𑀥𑀬𑁄, 𑀯𑀺𑀜𑁆𑀜𑀸𑀡𑀝𑁆𑀞𑀺𑀢𑀺𑀬𑁄 𑀘𑀢𑁆𑀢𑀸𑀭𑁄 𑀘 𑀲𑀼𑀔𑀪𑀸𑀕𑀺𑀬𑀸 𑀥𑀫𑁆𑀫𑀸, 𑀘𑀢𑁆𑀢𑀸𑀭𑀺 𑀘 𑀅𑀕𑀢𑀺𑀕𑀫𑀦𑀸𑀦𑀺 𑀘𑀢𑁆𑀢𑀸𑀭𑀺 𑀘 𑀅𑀧𑁆𑀧𑀫𑀸𑀡𑀸𑀦𑀺 𑀇𑀢𑀺 𑀓𑀼𑀲𑀮𑀸𑀓𑀼𑀲𑀮𑀸𑀦𑀁 𑀧𑀝𑀺𑀧𑀓𑁆𑀔𑀯𑀲𑁂𑀦 𑀬𑁄𑀚𑀦𑀸, 𑀅𑀬𑀁 𑀯𑀼𑀘𑁆𑀘𑀢𑀺 𑀤𑀺𑀲𑀸𑀮𑁄𑀓𑀦𑁄 𑀦𑀬𑁄𑁇

965\. 𑀢𑀲𑁆𑀲 𑀘𑀢𑁆𑀢𑀸𑀭𑀺 𑀲𑀸𑀫𑀜𑁆𑀜𑀨𑀮𑀸𑀦𑀺 𑀧𑀭𑀺𑀬𑁄𑀲𑀸𑀦𑀁, 𑀬𑁄 𑀘 𑀥𑀫𑁆𑀫𑁄 𑀓𑀼𑀲𑀮𑀸𑀓𑀼𑀲𑀮𑀦𑀺𑀤𑁆𑀤𑁂𑀲𑁂 𑀧𑀞𑀫𑁄 𑀤𑀺𑀲𑀸𑀦𑀺𑀤𑁆𑀤𑁂𑀲𑁄, 𑀇𑀫𑀲𑁆𑀲 𑀲𑁄𑀢𑀸𑀧𑀢𑁆𑀢𑀺𑀨𑀮𑀁 𑀧𑀭𑀺𑀬𑁄𑀲𑀸𑀦𑀁 𑀤𑀼𑀢𑀺𑀬𑀁 𑀲𑀓𑀤𑀸𑀕𑀸𑀫𑀺𑀨𑀮𑀁, 𑀢𑀢𑀺𑀬𑀁 𑀅𑀦𑀸𑀕𑀸𑀫𑀺𑀨𑀮𑀁, 𑀘𑀢𑀼𑀢𑁆𑀣𑀁 𑀅𑀭𑀳𑀢𑁆𑀢𑀨𑀮𑀁𑁇

966\. 𑀢𑀢𑁆𑀣 𑀓𑀢𑀫𑁄 𑀢𑀺𑀧𑀼𑀓𑁆𑀔𑀮𑁄 𑀦𑀬𑁄? 𑀬𑁂 𑀘 𑀤𑀼𑀓𑁆𑀔𑀸𑀬 𑀧𑀝𑀺𑀧𑀤𑀸𑀬 𑀤𑀦𑁆𑀥𑀸𑀪𑀺𑀜𑁆𑀜𑀸𑀬 𑀔𑀺𑀧𑁆𑀧𑀸𑀪𑀺𑀜𑁆𑀜𑀸𑀬 𑀘 𑀦𑀺𑀬𑁆𑀬𑀦𑁆𑀢𑀺 𑀤𑁆𑀯𑁂 𑀧𑀼𑀕𑁆𑀕𑀮𑀸, 𑀬𑁂 𑀘 𑀲𑀼𑀔𑀸𑀬 𑀧𑀝𑀺𑀧𑀤𑀸𑀬 𑀤𑀦𑁆𑀥𑀸𑀪𑀺𑀜𑁆𑀜𑀸𑀬 𑀔𑀺𑀧𑁆𑀧𑀸𑀪𑀺𑀜𑁆𑀜𑀸𑀬 𑀘 𑀦𑀺𑀬𑁆𑀬𑀦𑁆𑀢𑀺 𑀤𑁆𑀯𑁂 𑀧𑀼𑀕𑁆𑀕𑀮𑀸𑁇

967\. 𑀇𑀫𑁂𑀲𑀁 𑀘𑀢𑀼𑀦𑁆𑀦𑀁 𑀧𑀼𑀕𑁆𑀕𑀮𑀸𑀦𑀁 𑀬𑁄 𑀧𑀼𑀕𑁆𑀕𑀮𑁄 𑀲𑀼𑀔𑀸𑀬 𑀧𑀝𑀺𑀧𑀤𑀸𑀬 𑀤𑀦𑁆𑀥𑀸𑀪𑀺𑀜𑁆𑀜𑀸𑀬 𑀦𑀺𑀬𑁆𑀬𑀸𑀢𑀺, 𑀬𑁄 𑀘 𑀧𑀼𑀕𑁆𑀕𑀮𑁄 𑀤𑀼𑀓𑁆𑀔𑀸𑀬 𑀧𑀝𑀺𑀧𑀤𑀸𑀬 𑀔𑀺𑀧𑁆𑀧𑀸𑀪𑀺𑀜𑁆𑀜𑀸𑀬 𑀦𑀺𑀬𑁆𑀬𑀸𑀢𑀺𑁇 𑀇𑀫𑁂 𑀤𑁆𑀯𑁂 𑀧𑀼𑀕𑁆𑀕𑀮𑀸 𑀪𑀯𑀦𑁆𑀢𑀺𑁇 𑀢𑀢𑁆𑀣 𑀬𑁄 𑀲𑀼𑀔𑀸𑀬 𑀧𑀝𑀺𑀧𑀤𑀸𑀬 𑀔𑀺𑀧𑁆𑀧𑀸𑀪𑀺𑀜𑁆𑀜𑀸𑀬 𑀦𑀺𑀬𑁆𑀬𑀸𑀢𑀺, 𑀅𑀬𑀁 𑀉𑀕𑁆𑀖𑀝𑀺𑀢𑀜𑁆𑀜𑀽𑁇 𑀬𑁄 𑀧𑀘𑁆𑀙𑀺𑀫𑁄 𑀧𑀼𑀕𑁆𑀕𑀮𑁄 𑀲𑀸𑀥𑀸𑀭𑀡𑁄, 𑀅𑀬𑀁 𑀯𑀺𑀧𑀜𑁆𑀘𑀺𑀢𑀜𑁆𑀜𑀽𑁇 𑀬𑁄 𑀧𑀼𑀕𑁆𑀕𑀮𑁄 𑀤𑀦𑁆𑀥𑀸𑀪𑀺𑀜𑁆𑀜𑀸𑀬 𑀤𑀼𑀓𑁆𑀔𑀸𑀬 𑀧𑀝𑀺𑀧𑀤𑀸𑀬 𑀦𑀺𑀬𑁆𑀬𑀸𑀢𑀺, 𑀅𑀬𑀁 𑀦𑁂𑀬𑁆𑀬𑁄𑁇 𑀇𑀫𑁂 𑀘𑀢𑁆𑀢𑀸𑀭𑁄 𑀪𑀯𑀺𑀢𑁆𑀯𑀸 𑀢𑀻𑀡𑀺 𑀳𑁄𑀦𑁆𑀢𑀺, 𑀢𑀢𑁆𑀣 𑀉𑀕𑁆𑀖𑀝𑀺𑀢𑀜𑁆𑀜𑀼𑀲𑁆𑀲 𑀲𑀫𑀣𑀧𑀼𑀩𑁆𑀩𑀗𑁆𑀕𑀫𑀸 𑀯𑀺𑀧𑀲𑁆𑀲𑀦𑀸, 𑀦𑁂𑀬𑁆𑀬𑀲𑁆𑀲 𑀯𑀺𑀧𑀲𑁆𑀲𑀦𑀸𑀧𑀼𑀩𑁆𑀩𑀗𑁆𑀕𑀫𑁄 𑀲𑀫𑀣𑁄, 𑀯𑀺𑀧𑀜𑁆𑀘𑀺𑀢𑀜𑁆𑀜𑀼𑀲𑁆𑀲 𑀲𑀫𑀣𑀯𑀺𑀧𑀲𑁆𑀲𑀦𑀸 𑀬𑀼𑀕𑀦𑀤𑁆𑀥𑀸𑁇 𑀉𑀕𑁆𑀖𑀝𑀺𑀢𑀜𑁆𑀜𑀼𑀲𑁆𑀲 𑀫𑀼𑀤𑀼𑀓𑀸 𑀤𑁂𑀲𑀦𑀸, 𑀦𑁂𑀬𑁆𑀬𑀲𑁆𑀲 𑀢𑀺𑀓𑁆𑀔𑀸 𑀤𑁂𑀲𑀦𑀸, 𑀯𑀺𑀧𑀜𑁆𑀘𑀺𑀢𑀜𑁆𑀜𑀼𑀲𑁆𑀲 𑀢𑀺𑀓𑁆𑀔𑀫𑀼𑀤𑀼𑀓𑀸 𑀤𑁂𑀲𑀦𑀸𑁇

968\. 𑀉𑀕𑁆𑀖𑀝𑀺𑀢𑀜𑁆𑀜𑀼𑀲𑁆𑀲 𑀅𑀥𑀺𑀧𑀜𑁆𑀜𑀸𑀲𑀺𑀓𑁆𑀔𑀸, 𑀦𑁂𑀬𑁆𑀬𑀲𑁆𑀲 𑀅𑀥𑀺𑀘𑀺𑀢𑁆𑀢𑀲𑀺𑀓𑁆𑀔𑀸, 𑀯𑀺𑀧𑀜𑁆𑀘𑀺𑀢𑀜𑁆𑀜𑀼𑀲𑁆𑀲 𑀅𑀥𑀺𑀲𑀻𑀮𑀲𑀺𑀓𑁆𑀔𑀸𑁇 𑀇𑀢𑀺 𑀇𑀫𑁂𑀲𑀁 𑀧𑀼𑀕𑁆𑀕𑀮𑀸𑀦𑀁 𑀘𑀢𑀽𑀳𑀺 𑀧𑀝𑀺𑀧𑀤𑀸𑀳𑀺 𑀦𑀺𑀬𑁆𑀬𑀸𑀦𑀁𑁇

969\. 𑀢𑀢𑁆𑀣 𑀅𑀬𑀁 𑀲𑀁𑀓𑀺𑀮𑁂𑀲𑁄, 𑀢𑀻𑀡𑀺 𑀅𑀓𑀼𑀲𑀮𑀫𑀽𑀮𑀸𑀦𑀺 𑀢𑀬𑁄 𑀨𑀲𑁆𑀲𑀸 𑀢𑀺𑀲𑁆𑀲𑁄 𑀯𑁂𑀤𑀦𑀸 𑀢𑀬𑁄 𑀉𑀧𑀯𑀺𑀘𑀸𑀭𑀸 𑀢𑀬𑁄 𑀲𑀁𑀓𑀺𑀮𑁂𑀲𑀸 𑀢𑀬𑁄 𑀯𑀺𑀢𑀓𑁆𑀓𑀸 𑀢𑀬𑁄 𑀧𑀭𑀺𑀍𑀆𑀳𑀸 𑀢𑀻𑀡𑀺 𑀲𑀗𑁆𑀔𑀢𑀮𑀓𑁆𑀔𑀡𑀸𑀦𑀺 𑀢𑀺𑀲𑁆𑀲𑁄 𑀤𑀼𑀓𑁆𑀔𑀢𑀸𑀢𑀺𑁇

970\. 𑀢𑀻𑀡𑀺 𑀅𑀓𑀼𑀲𑀮𑀫𑀽𑀮𑀸𑀦𑀻𑀢𑀺 𑀮𑁄𑀪𑁄 𑀅𑀓𑀼𑀲𑀮𑀫𑀽𑀮𑀁, 𑀤𑁄𑀲𑁄 𑀅𑀓𑀼𑀲𑀮𑀫𑀽𑀮𑀁, 𑀫𑁄𑀳𑁄 𑀅𑀓𑀼𑀲𑀮𑀫𑀽𑀮𑀁𑁇 𑀢𑀬𑁄 𑀨𑀲𑁆𑀲𑀸𑀢𑀺 𑀲𑀼𑀔𑀯𑁂𑀤𑀦𑀻𑀬𑁄 𑀨𑀲𑁆𑀲𑁄, 𑀤𑀼𑀓𑁆𑀔𑀯𑁂𑀤𑀦𑀻𑀬𑁄 𑀨𑀲𑁆𑀲𑁄, 𑀅𑀤𑀼𑀓𑁆𑀔𑀫𑀲𑀼𑀔𑀯𑁂𑀤𑀦𑀻𑀬𑁄 𑀨𑀲𑁆𑀲𑁄𑁇 𑀢𑀺𑀲𑁆𑀲𑁄 𑀯𑁂𑀤𑀦𑀸𑀢𑀺 𑀲𑀼𑀔𑀸 𑀯𑁂𑀤𑀦𑀸 𑀤𑀼𑀓𑁆𑀔𑀸 𑀯𑁂𑀤𑀦𑀸 𑀅𑀤𑀼𑀓𑁆𑀔𑀫𑀲𑀼𑀔𑀸 𑀯𑁂𑀤𑀦𑀸𑁇 𑀢𑀬𑁄 𑀉𑀧𑀯𑀺𑀘𑀸𑀭𑀸𑀢𑀺 𑀲𑁄𑀫𑀦𑀲𑁆𑀲𑁄𑀧𑀯𑀺𑀘𑀸𑀭𑁄 𑀤𑁄𑀫𑀦𑀲𑁆𑀲𑁄𑀧𑀯𑀺𑀘𑀸𑀭𑁄 𑀉𑀧𑁂𑀓𑁆𑀔𑁄𑀧𑀯𑀺𑀘𑀸𑀭𑁄𑁇 𑀢𑀬𑁄 𑀲𑀁𑀓𑀺𑀮𑁂𑀲𑀸𑀢𑀺 𑀭𑀸𑀕𑁄 𑀤𑁄𑀲𑁄 𑀫𑁄𑀳𑁄𑁇 𑀢𑀬𑁄 𑀯𑀺𑀢𑀓𑁆𑀓𑀸𑀢𑀺 𑀓𑀸𑀫𑀯𑀺𑀢𑀓𑁆𑀓𑁄 𑀩𑁆𑀬𑀸𑀧𑀸𑀤𑀯𑀺𑀢𑀓𑁆𑀓𑁄 𑀯𑀺𑀳𑀺𑀁𑀲𑀸𑀯𑀺𑀢𑀓𑁆𑀓𑁄𑁇 𑀢𑀬𑁄 𑀧𑀭𑀺𑀍𑀆𑀳𑀸𑀢𑀺 𑀭𑀸𑀕𑀚𑁄 𑀤𑁄𑀲𑀚𑁄 𑀫𑁄𑀳𑀚𑁄𑁇 𑀢𑀻𑀡𑀺 𑀲𑀗𑁆𑀔𑀢𑀮𑀓𑁆𑀔𑀡𑀸𑀦𑀻𑀢𑀺 𑀉𑀧𑁆𑀧𑀸𑀤𑁄 𑀞𑀺𑀢𑀺 𑀯𑀬𑁄𑁇 𑀢𑀺𑀲𑁆𑀲𑁄 𑀤𑀼𑀓𑁆𑀔𑀢𑀸𑀢𑀺 𑀤𑀼𑀓𑁆𑀔𑀤𑀼𑀓𑁆𑀔𑀢𑀸 𑀯𑀺𑀧𑀭𑀺𑀡𑀸𑀫𑀤𑀼𑀓𑁆𑀔𑀢𑀸 𑀲𑀗𑁆𑀔𑀢𑀤𑀼𑀓𑁆𑀔𑀢𑀸𑁇

971\. 𑀢𑀢𑁆𑀣 𑀮𑁄𑀪𑁄 𑀅𑀓𑀼𑀲𑀮𑀫𑀽𑀮𑀁 𑀓𑀼𑀢𑁄 𑀲𑀫𑀼𑀝𑁆𑀞𑀺𑀢𑀁? 𑀢𑀺𑀯𑀺𑀥𑀁 𑀆𑀭𑀫𑁆𑀫𑀡𑀁 𑀫𑀦𑀸𑀧𑀺𑀓𑀁 𑀅𑀫𑀦𑀸𑀧𑀺𑀓𑀁 𑀉𑀧𑁂𑀓𑁆𑀔𑀸𑀞𑀸𑀦𑀺𑀬𑀜𑁆𑀘𑁇 𑀢𑀢𑁆𑀣 𑀫𑀦𑀸𑀧𑀺𑀓𑁂𑀦 𑀆𑀭𑀫𑁆𑀫𑀡𑁂𑀦 𑀮𑁄𑀪𑁄 𑀅𑀓𑀼𑀲𑀮𑀫𑀽𑀮𑀁 𑀲𑀫𑀼𑀝𑁆𑀞𑀳𑀢𑀺𑁇 𑀇𑀢𑀺 𑀫𑀦𑀸𑀧𑀺𑀓𑀸 𑀆𑀭𑀫𑁆𑀫𑀡𑀸 𑀲𑀼𑀔𑀯𑁂𑀤𑀦𑀻𑀬𑁄 𑀨𑀲𑁆𑀲𑁄, 𑀲𑀼𑀔𑀯𑁂𑀤𑀦𑀻𑀬𑀁 𑀨𑀲𑁆𑀲𑀁 𑀧𑀝𑀺𑀘𑁆𑀘 𑀉𑀧𑁆𑀧𑀚𑁆𑀚𑀢𑁂 𑀲𑀼𑀔𑀯𑁂𑀤𑀦𑀸, 𑀲𑀼𑀔𑀯𑁂𑀤𑀦𑀁 𑀧𑀝𑀺𑀘𑁆𑀘 𑀉𑀧𑁆𑀧𑀚𑁆𑀚𑀢𑁂 𑀲𑁄𑀫𑀦𑀲𑁆𑀲𑀽𑀧𑀯𑀺𑀘𑀸𑀭𑁄, 𑀲𑁄𑀫𑀦𑀲𑁆𑀲𑀽𑀧𑀯𑀺𑀘𑀸𑀭𑀁 𑀧𑀝𑀺𑀘𑁆𑀘 𑀉𑀧𑁆𑀧𑀚𑁆𑀚𑀢𑁂 𑀭𑀸𑀕𑁄, 𑀭𑀸𑀕𑀁 𑀧𑀝𑀺𑀘𑁆𑀘 𑀉𑀧𑁆𑀧𑀚𑁆𑀚𑀢𑁂 𑀓𑀸𑀫𑀯𑀺𑀢𑀓𑁆𑀓𑁄, 𑀓𑀸𑀫𑀯𑀺𑀢𑀓𑁆𑀓𑀁 𑀧𑀝𑀺𑀘𑁆𑀘 𑀉𑀧𑁆𑀧𑀚𑁆𑀚𑀢𑁂 𑀭𑀸𑀕𑀚𑁄 𑀧𑀭𑀺𑀍𑀆𑀳𑁄 𑀭𑀸𑀕𑀚𑀁 𑀧𑀭𑀺𑀍𑀆𑀳𑀁 𑀧𑀝𑀺𑀘𑁆𑀘 𑀉𑀧𑁆𑀧𑀚𑁆𑀚𑀢𑁂 𑀉𑀧𑁆𑀧𑀸𑀤𑁄 𑀲𑀗𑁆𑀔𑀢𑀮𑀓𑁆𑀔𑀡𑁄, 𑀉𑀧𑁆𑀧𑀸𑀤𑀁 𑀲𑀗𑁆𑀔𑀢𑀮𑀓𑁆𑀔𑀡𑀁 𑀧𑀝𑀺𑀘𑁆𑀘 𑀉𑀧𑁆𑀧𑀚𑁆𑀚𑀢𑁂 𑀯𑀺𑀧𑀭𑀺𑀡𑀸𑀫𑀤𑀼𑀓𑁆𑀔𑀢𑀸𑁇

972\. 𑀤𑁄𑀲𑁄 𑀅𑀓𑀼𑀲𑀮𑀫𑀽𑀮𑀁 𑀓𑀼𑀢𑁄 𑀲𑀫𑀼𑀝𑁆𑀞𑀺𑀢𑀁? 𑀅𑀫𑀦𑀸𑀧𑀺𑀓𑁂𑀦 𑀆𑀭𑀫𑁆𑀫𑀡𑁂𑀦 𑀤𑁄𑀲𑁄 𑀅𑀓𑀼𑀲𑀮𑀫𑀽𑀮𑀁 𑀲𑀫𑀼𑀝𑁆𑀞𑀺𑀢𑀁𑁇 𑀇𑀢𑀺 𑀅𑀫𑀦𑀸𑀧𑀺𑀓𑀸 𑀆𑀭𑀫𑁆𑀫𑀡𑀸 𑀤𑀼𑀓𑁆𑀔𑀯𑁂𑀤𑀦𑀻𑀬𑁄 𑀨𑀲𑁆𑀲𑁄, 𑀤𑀼𑀓𑁆𑀔𑀯𑁂𑀤𑀦𑀻𑀬𑀁 𑀨𑀲𑁆𑀲𑀁 𑀧𑀝𑀺𑀘𑁆𑀘 𑀉𑀧𑁆𑀧𑀚𑁆𑀚𑀢𑁂 𑀤𑀼𑀓𑁆𑀔𑀯𑁂𑀤𑀦𑀸, 𑀤𑀼𑀓𑁆𑀔𑀯𑁂𑀤𑀦𑀁 𑀧𑀝𑀺𑀘𑁆𑀘 𑀉𑀧𑁆𑀧𑀚𑁆𑀚𑀢𑁂 𑀤𑁄𑀫𑀦𑀲𑁆𑀲𑀽𑀧𑀯𑀺𑀘𑀸𑀭𑁄, 𑀤𑁄𑀫𑀦𑀲𑁆𑀲𑀽𑀧𑀯𑀺𑀘𑀸𑀭𑀁 𑀧𑀝𑀺𑀘𑁆𑀘 𑀉𑀧𑁆𑀧𑀚𑁆𑀚𑀢𑁂 𑀤𑁄𑀲𑁄, 𑀤𑁄𑀲𑀁 𑀧𑀝𑀺𑀘𑁆𑀘 𑀉𑀧𑁆𑀧𑀚𑁆𑀚𑀢𑁂 𑀩𑁆𑀬𑀸𑀧𑀸𑀤𑀯𑀺𑀢𑀓𑁆𑀓𑁄, 𑀩𑁆𑀬𑀸𑀧𑀸𑀤𑀯𑀺𑀢𑀓𑁆𑀓𑀁 𑀧𑀝𑀺𑀘𑁆𑀘 𑀉𑀧𑁆𑀧𑀚𑁆𑀚𑀢𑁂 𑀤𑁄𑀲𑀚𑁄 𑀧𑀭𑀺𑀍𑀆𑀳𑁄, 𑀤𑁄𑀲𑀚𑀁 𑀧𑀭𑀺𑀍𑀆𑀳𑀁 𑀧𑀝𑀺𑀘𑁆𑀘 𑀉𑀧𑁆𑀧𑀚𑁆𑀚𑀢𑁂 𑀞𑀺𑀢𑀲𑁆𑀲 𑀅𑀜𑁆𑀜𑀣𑀢𑁆𑀢𑀁 𑀲𑀗𑁆𑀔𑀢𑀮𑀓𑁆𑀔𑀡𑀁, 𑀞𑀺𑀢𑀲𑁆𑀲 𑀅𑀜𑁆𑀜𑀣𑀢𑁆𑀢𑀁 𑀲𑀗𑁆𑀔𑀢𑀮𑀓𑁆𑀔𑀡𑀁 𑀧𑀝𑀺𑀘𑁆𑀘 𑀉𑀧𑁆𑀧𑀚𑁆𑀚𑀢𑁂 𑀤𑀼𑀓𑁆𑀔𑀤𑀼𑀓𑁆𑀔𑀢𑀸 𑀯𑁂𑀤𑀦𑀸𑁇

973\. 𑀫𑁄𑀳𑁄 𑀅𑀓𑀼𑀲𑀮𑀫𑀽𑀮𑀁 𑀓𑀼𑀢𑁄 𑀲𑀫𑀼𑀝𑁆𑀞𑀺𑀢𑀁? 𑀉𑀧𑁂𑀓𑁆𑀔𑀸𑀞𑀸𑀦𑀺𑀬𑁂𑀦 𑀆𑀭𑀫𑁆𑀫𑀡𑁂𑀦 𑀫𑁄𑀳𑁄 𑀅𑀓𑀼𑀲𑀮𑀫𑀽𑀮𑀁 𑀲𑀫𑀼𑀝𑁆𑀞𑀺𑀢𑀁𑁇 𑀇𑀢𑀺 𑀉𑀧𑁂𑀓𑁆𑀔𑀸𑀞𑀸𑀦𑀺𑀬𑀸 𑀆𑀭𑀫𑁆𑀫𑀡𑀸 𑀅𑀤𑀼𑀓𑁆𑀔𑀫𑀲𑀼𑀔𑀯𑁂𑀤𑀦𑀻𑀬𑁄 𑀨𑀲𑁆𑀲𑁄, 𑀅𑀤𑀼𑀓𑁆𑀔𑀫𑀲𑀼𑀔𑀯𑁂𑀤𑀦𑀻𑀬𑀁 𑀨𑀲𑁆𑀲𑀁 𑀧𑀝𑀺𑀘𑁆𑀘 𑀉𑀧𑁆𑀧𑀚𑁆𑀚𑀢𑁂 𑀅𑀤𑀼𑀓𑁆𑀔𑀫𑀲𑀼𑀔𑀸 𑀯𑁂𑀤𑀦𑀸, 𑀅𑀤𑀼𑀓𑁆𑀔𑀫𑀲𑀼𑀔𑀯𑁂𑀤𑀦𑀁 𑀧𑀝𑀺𑀘𑁆𑀘 𑀉𑀧𑁆𑀧𑀚𑁆𑀚𑀢𑁂 𑀉𑀧𑁂𑀓𑁆𑀔𑀽𑀧𑀯𑀺𑀘𑀸𑀭𑁄, 𑀉𑀧𑁂𑀓𑁆𑀔𑀽𑀧𑀯𑀺𑀘𑀸𑀭𑀁 𑀧𑀝𑀺𑀘𑁆𑀘 𑀉𑀧𑁆𑀧𑀚𑁆𑀚𑀢𑁂 𑀫𑁄𑀳𑁄, 𑀫𑁄𑀳𑀁 𑀧𑀝𑀺𑀘𑁆𑀘 𑀉𑀧𑁆𑀧𑀚𑁆𑀚𑀢𑁂 𑀯𑀺𑀳𑀺𑀁𑀲𑀸𑀯𑀺𑀢𑀓𑁆𑀓𑁄, 𑀯𑀺𑀳𑀺𑀁𑀲𑀸𑀯𑀺𑀢𑀓𑁆𑀓𑀁 𑀧𑀝𑀺𑀘𑁆𑀘 𑀉𑀧𑁆𑀧𑀚𑁆𑀚𑀢𑁂 𑀫𑁄𑀳𑀚𑁄 𑀧𑀭𑀺𑀍𑀆𑀳𑁄, 𑀫𑁄𑀳𑀚𑀁 𑀧𑀭𑀺𑀍𑀆𑀳𑀁 𑀧𑀝𑀺𑀘𑁆𑀘 𑀉𑀧𑁆𑀧𑀚𑁆𑀚𑀢𑁂 𑀯𑀬𑁄 𑀲𑀗𑁆𑀔𑀢𑀮𑀓𑁆𑀔𑀡𑀁, 𑀯𑀬𑀁 𑀲𑀗𑁆𑀔𑀢𑀮𑀓𑁆𑀔𑀡𑀁 𑀧𑀝𑀺𑀘𑁆𑀘 𑀉𑀧𑁆𑀧𑀚𑁆𑀚𑀢𑁂 𑀲𑀗𑁆𑀔𑀢𑀤𑀼𑀓𑁆𑀔𑀢𑀸, 𑀇𑀢𑀺 𑀅𑀬𑀁 𑀢𑀺𑀡𑁆𑀡𑀁 𑀓𑀺𑀮𑁂𑀲𑀸𑀦𑀁 𑀦𑀺𑀤𑁆𑀤𑁂𑀲𑁄, 𑀅𑀬𑀁 𑀯𑀼𑀘𑁆𑀘𑀢𑁂 𑀓𑀼𑀲𑀮𑀧𑀓𑁆𑀔𑁂 𑀢𑀺𑀧𑀼𑀓𑁆𑀔𑀮𑁄 𑀦𑀬𑁄𑁇

974\. 𑀇𑀢𑀺 𑀢𑀻𑀡𑀺 𑀅𑀓𑀼𑀲𑀮𑀫𑀽𑀮𑀸𑀦𑀺 𑀦 𑀘𑀢𑀼𑀢𑁆𑀣𑀸𑀦𑀺 𑀦 𑀧𑀜𑁆𑀘𑀫𑀸𑀦𑀺, 𑀢𑀬𑁄 𑀨𑀲𑁆𑀲𑀸𑀢𑀺 𑀢𑀺𑀲𑁆𑀲𑁄 𑀯𑁂𑀤𑀦𑀸 𑀬𑀸𑀯 𑀲𑀗𑁆𑀔𑀢𑀤𑀼𑀓𑁆𑀔𑀢𑀸𑀢𑀺, 𑀬𑁄 𑀓𑁄𑀘𑀺 𑀅𑀓𑀼𑀲𑀮𑀧𑀓𑁆𑀔𑁄, 𑀲𑀩𑁆𑀩𑁄 𑀲𑁄 𑀢𑀻𑀲𑀼 𑀅𑀓𑀼𑀲𑀮𑀫𑀽𑀮𑁂𑀲𑀼 𑀲𑀫𑁄𑀲𑀭𑀢𑀺𑁇

975\. 𑀢𑀢𑁆𑀣 𑀓𑀢𑀫𑁄 𑀓𑀼𑀲𑀮𑀧𑀓𑁆𑀔𑁄? 𑀢𑀻𑀡𑀺 𑀓𑀼𑀲𑀮𑀫𑀽𑀮𑀸𑀦𑀺, 𑀢𑀺𑀲𑁆𑀲𑁄 𑀧𑀜𑁆𑀜𑀸 𑀲𑀼𑀢𑀫𑀬𑀻 𑀧𑀜𑁆𑀜𑀸 𑀘𑀺𑀦𑁆𑀢𑀸𑀫𑀬𑀻 𑀧𑀜𑁆𑀜𑀸 𑀪𑀸𑀯𑀦𑀸𑀫𑀬𑀻 𑀧𑀜𑁆𑀜𑀸𑁇 𑀢𑀬𑁄 𑀲𑀫𑀸𑀥𑀻 𑀲𑀯𑀺𑀢𑀓𑁆𑀓𑀲𑀯𑀺𑀘𑀸𑀭𑁄…𑀧𑁂…  𑀢𑀺𑀲𑁆𑀲𑁄 𑀲𑀺𑀓𑁆𑀔𑀸 𑀅𑀥𑀺𑀲𑀻𑀮𑀲𑀺𑀓𑁆𑀔𑀸…𑀧𑁂…  𑀲𑀺𑀓𑁆𑀔𑀸𑁇 𑀢𑀻𑀡𑀺 𑀦𑀺𑀫𑀺𑀢𑁆𑀢𑀸𑀦𑀺 𑀲𑀫𑀣𑀦𑀺𑀫𑀺𑀢𑁆𑀢𑀁 𑀧𑀕𑁆𑀕𑀳𑀦𑀺𑀫𑀺𑀢𑁆𑀢𑀁 𑀉𑀧𑁂𑀓𑁆𑀔𑀸𑀦𑀺𑀫𑀺𑀢𑁆𑀢𑀁𑁇 𑀢𑀬𑁄 𑀯𑀺𑀢𑀓𑁆𑀓𑀸 𑀦𑁂𑀓𑁆𑀔𑀫𑁆𑀫𑀯𑀺𑀢𑀓𑁆𑀓𑁄…𑀧𑁂…  𑀅𑀯𑀺𑀳𑀺𑀁𑀲𑀸𑀯𑀺𑀢𑀓𑁆𑀓𑁄𑁇 𑀢𑀻𑀡𑀺 𑀇𑀦𑁆𑀤𑁆𑀭𑀺𑀬𑀸𑀦𑀺 𑀅𑀦𑀜𑁆𑀜𑀸𑀢𑀜𑁆𑀜𑀲𑁆𑀲𑀸𑀫𑀻𑀢𑀺𑀦𑁆𑀤𑁆𑀭𑀺𑀬𑀦𑁆𑀢𑀺 𑀯𑀺𑀢𑁆𑀣𑀸𑀭𑁄𑁇 𑀢𑀬𑁄 𑀉𑀧𑀯𑀺𑀘𑀸𑀭𑀸 𑀦𑁂𑀓𑁆𑀔𑀫𑁆𑀫𑀽𑀧𑀯𑀺𑀘𑀸𑀭𑁄 𑀅𑀩𑁆𑀬𑀸𑀧𑀸𑀤𑀽𑀧𑀯𑀺𑀘𑀸𑀭𑁄 𑀅𑀯𑀺𑀳𑀺𑀁𑀲𑀽𑀧𑀯𑀺𑀘𑀸𑀭𑁄𑁇 𑀢𑀺𑀲𑁆𑀲𑁄 𑀏𑀲𑀦𑀸 𑀓𑀸𑀫𑁂𑀲𑀦𑀸 𑀪𑀯𑁂𑀲𑀦𑀸 𑀩𑁆𑀭𑀳𑁆𑀫𑀘𑀭𑀺𑀬𑁂𑀲𑀦𑀸𑁇 𑀢𑀬𑁄 𑀔𑀦𑁆𑀥𑀸 𑀲𑀻𑀮𑀓𑁆𑀔𑀦𑁆𑀥𑁄 𑀲𑀫𑀸𑀥𑀺𑀓𑁆𑀔𑀦𑁆𑀥𑁄 𑀧𑀜𑁆𑀜𑀸𑀓𑁆𑀔𑀦𑁆𑀥𑁄𑁇

976\. 𑀢𑀢𑁆𑀣 𑀬𑀁 𑀅𑀮𑁄𑀪𑁄 𑀓𑀼𑀲𑀮𑀫𑀽𑀮𑀁, 𑀢𑀁 𑀲𑀼𑀢𑀫𑀬𑀺𑀧𑀜𑁆𑀜𑀁 𑀧𑀭𑀺𑀧𑀽𑀭𑁂𑀢𑀺, 𑀲𑀼𑀢𑀫𑀬𑀻 𑀧𑀜𑁆𑀜𑀸 𑀧𑀭𑀺𑀧𑀼𑀡𑁆𑀡𑀸 𑀲𑀯𑀺𑀢𑀓𑁆𑀓𑀁 𑀲𑀯𑀺𑀘𑀸𑀭𑀁 𑀲𑀫𑀸𑀥𑀺𑀁 𑀧𑀭𑀺𑀧𑀽𑀭𑁂𑀢𑀺, 𑀲𑀯𑀺𑀢𑀓𑁆𑀓𑁄 𑀲𑀯𑀺𑀘𑀸𑀭𑁄 𑀲𑀫𑀸𑀥𑀺 𑀧𑀭𑀺𑀧𑀼𑀡𑁆𑀡𑁄 𑀅𑀥𑀺𑀘𑀺𑀢𑁆𑀢𑀲𑀺𑀓𑁆𑀔𑀁 𑀧𑀭𑀺𑀧𑀽𑀭𑁂𑀢𑀺, 𑀅𑀥𑀺𑀘𑀺𑀢𑁆𑀢𑀲𑀺𑀓𑁆𑀔𑀸 𑀧𑀭𑀺𑀧𑀼𑀡𑁆𑀡𑀸 𑀲𑀫𑀣𑀦𑀺𑀫𑀺𑀢𑁆𑀢𑀁 𑀧𑀭𑀺𑀧𑀽𑀭𑁂𑀢𑀺, 𑀲𑀫𑀣𑀦𑀺𑀫𑀺𑀢𑁆𑀢𑀁 𑀧𑀭𑀺𑀧𑀼𑀡𑁆𑀡𑀁 𑀦𑁂𑀓𑁆𑀔𑀫𑁆𑀫𑀯𑀺𑀢𑀓𑁆𑀓𑀁 𑀧𑀭𑀺𑀧𑀽𑀭𑁂𑀢𑀺, 𑀦𑁂𑀓𑁆𑀔𑀫𑁆𑀫𑀯𑀺𑀢𑀓𑁆𑀓𑁄 𑀧𑀭𑀺𑀧𑀼𑀡𑁆𑀡𑁄 𑀅𑀦𑀜𑁆𑀜𑀸𑀢𑀜𑁆𑀜𑀲𑁆𑀲𑀸𑀫𑀻𑀢𑀺𑀦𑁆𑀤𑁆𑀭𑀺𑀬𑀁 𑀧𑀭𑀺𑀧𑀽𑀭𑁂𑀢𑀺, 𑀅𑀦𑀜𑁆𑀜𑀸𑀢𑀜𑁆𑀜𑀲𑁆𑀲𑀸𑀫𑀻𑀢𑀺𑀦𑁆𑀤𑁆𑀭𑀺𑀬𑀁 𑀧𑀭𑀺𑀧𑀼𑀡𑁆𑀡𑀁 𑀦𑁂𑀓𑁆𑀔𑀫𑁆𑀫𑀽𑀧𑀯𑀺𑀘𑀸𑀭𑀁 𑀧𑀭𑀺𑀧𑀽𑀭𑁂𑀢𑀺, 𑀦𑁂𑀓𑁆𑀔𑀫𑁆𑀫𑀽𑀧𑀯𑀺𑀘𑀸𑀭𑁄 𑀧𑀭𑀺𑀧𑀼𑀡𑁆𑀡𑁄 𑀓𑀸𑀫𑁂𑀲𑀦𑀁 𑀧𑀚𑀳𑀢𑀺, 𑀓𑀸𑀫𑁂𑀲𑀦𑀧𑁆𑀧𑀳𑀸𑀦𑀁 𑀲𑀫𑀸𑀥𑀺𑀓𑁆𑀔𑀦𑁆𑀥𑀁 𑀧𑀭𑀺𑀧𑀽𑀭𑁂𑀢𑀺𑁇

977\. 𑀅𑀤𑁄𑀲𑁄 𑀓𑀼𑀲𑀮𑀫𑀽𑀮𑀁 𑀘𑀺𑀦𑁆𑀢𑀸𑀫𑀬𑀺𑀧𑀜𑁆𑀜𑀁 𑀧𑀭𑀺𑀧𑀽𑀭𑁂𑀢𑀺, 𑀘𑀺𑀦𑁆𑀢𑀸𑀫𑀬𑀻 𑀧𑀜𑁆𑀜𑀸 𑀧𑀭𑀺𑀧𑀼𑀡𑁆𑀡𑀸 𑀅𑀯𑀺𑀢𑀓𑁆𑀓𑀯𑀺𑀘𑀸𑀭𑀫𑀢𑁆𑀢𑀁 𑀲𑀫𑀸𑀥𑀺𑀁 𑀧𑀭𑀺𑀧𑀽𑀭𑁂𑀢𑀺𑁇 𑀅𑀯𑀺𑀢𑀓𑁆𑀓𑀯𑀺𑀘𑀸𑀭𑀫𑀢𑁆𑀢𑁄 𑀲𑀫𑀸𑀥𑀺 𑀧𑀭𑀺𑀧𑀼𑀡𑁆𑀡𑁄 𑀅𑀥𑀺𑀲𑀻𑀮𑀲𑀺𑀓𑁆𑀔𑀁 𑀧𑀭𑀺𑀧𑀽𑀭𑁂𑀢𑀺, 𑀅𑀥𑀺𑀲𑀻𑀮𑀲𑀺𑀓𑁆𑀔𑀸 𑀧𑀭𑀺𑀧𑀼𑀡𑁆𑀡𑀸 𑀉𑀧𑁂𑀓𑁆𑀔𑀸𑀦𑀺𑀫𑀺𑀢𑁆𑀢𑀁 𑀧𑀭𑀺𑀧𑀽𑀭𑁂𑀢𑀺, 𑀉𑀧𑁂𑀓𑁆𑀔𑀸𑀦𑀺𑀫𑀺𑀢𑁆𑀢𑀁 𑀧𑀭𑀺𑀧𑀼𑀡𑁆𑀡𑀁 𑀅𑀩𑁆𑀬𑀸𑀧𑀸𑀤𑀯𑀺𑀢𑀓𑁆𑀓𑀁 𑀧𑀭𑀺𑀧𑀽𑀭𑁂𑀢𑀺, 𑀅𑀩𑁆𑀬𑀸𑀧𑀸𑀤𑀯𑀺𑀢𑀓𑁆𑀓𑁄 𑀧𑀭𑀺𑀧𑀼𑀡𑁆𑀡𑁄 𑀅𑀜𑁆𑀜𑀺𑀦𑁆𑀤𑁆𑀭𑀺𑀬𑀁 𑀧𑀭𑀺𑀧𑀽𑀭𑁂𑀢𑀺, 𑀅𑀜𑁆𑀜𑀺𑀦𑁆𑀤𑁆𑀭𑀺𑀬𑀁 𑀧𑀭𑀺𑀧𑀼𑀡𑁆𑀡𑀁 𑀅𑀩𑁆𑀬𑀸𑀧𑀸𑀤𑀽𑀧𑀯𑀺𑀘𑀸𑀭𑀁 𑀧𑀭𑀺𑀧𑀽𑀭𑁂𑀢𑀺, 𑀅𑀩𑁆𑀬𑀸𑀧𑀸𑀤𑀽𑀧𑀯𑀺𑀘𑀸𑀭𑁄 𑀧𑀭𑀺𑀧𑀼𑀡𑁆𑀡𑁄 𑀪𑀯𑁂𑀲𑀦𑀁 𑀧𑀚𑀳𑀢𑀺, 𑀪𑀯𑁂𑀲𑀦𑀧𑁆𑀧𑀳𑀸𑀦𑀁 𑀲𑀻𑀮𑀓𑁆𑀔𑀦𑁆𑀥𑀁 𑀧𑀭𑀺𑀧𑀽𑀭𑁂𑀢𑀺𑁇

978\. 𑀅𑀫𑁄𑀳𑁄 𑀓𑀼𑀲𑀮𑀫𑀽𑀮𑀁 𑀪𑀸𑀯𑀦𑀸𑀫𑀬𑀺𑀧𑀜𑁆𑀜𑀁 𑀧𑀭𑀺𑀧𑀽𑀭𑁂𑀢𑀺, 𑀪𑀸𑀯𑀦𑀸𑀫𑀬𑀻 𑀧𑀜𑁆𑀜𑀸 𑀧𑀭𑀺𑀧𑀼𑀡𑁆𑀡𑀸 𑀅𑀯𑀺𑀢𑀓𑁆𑀓𑀅𑀯𑀺𑀘𑀸𑀭𑀁 𑀲𑀫𑀸𑀥𑀺𑀁 𑀧𑀭𑀺𑀧𑀽𑀭𑁂𑀢𑀺, 𑀅𑀯𑀺𑀢𑀓𑁆𑀓𑁄 𑀅𑀯𑀺𑀘𑀸𑀭𑁄 𑀲𑀫𑀸𑀥𑀺 𑀧𑀭𑀺𑀧𑀼𑀡𑁆𑀡𑁄 𑀅𑀥𑀺𑀧𑀜𑁆𑀜𑀸𑀲𑀺𑀓𑁆𑀔𑀁 𑀧𑀭𑀺𑀧𑀽𑀭𑁂𑀢𑀺, 𑀅𑀥𑀺𑀧𑀜𑁆𑀜𑀸𑀲𑀺𑀓𑁆𑀔𑀸 𑀧𑀭𑀺𑀧𑀼𑀡𑁆𑀡𑀸 𑀧𑀕𑁆𑀕𑀳𑀦𑀺𑀫𑀺𑀢𑁆𑀢𑀁 𑀧𑀭𑀺𑀧𑀽𑀭𑁂𑀢𑀺, 𑀧𑀕𑁆𑀕𑀳𑀦𑀺𑀫𑀺𑀢𑁆𑀢𑀁 𑀧𑀭𑀺𑀧𑀼𑀡𑁆𑀡𑀁 𑀅𑀜𑁆𑀜𑀸𑀢𑀸𑀯𑀺𑀦𑁄 𑀇𑀦𑁆𑀤𑁆𑀭𑀺𑀬𑀁 𑀧𑀭𑀺𑀧𑀽𑀭𑁂𑀢𑀺, 𑀅𑀜𑁆𑀜𑀸𑀢𑀸𑀯𑀺𑀦𑁄 𑀇𑀦𑁆𑀤𑁆𑀭𑀺𑀬𑀁 𑀧𑀭𑀺𑀧𑀼𑀡𑁆𑀡𑀁 𑀅𑀯𑀺𑀳𑀺𑀁𑀲𑀽𑀧𑀯𑀺𑀘𑀸𑀭𑀁 𑀧𑀭𑀺𑀧𑀽𑀭𑁂𑀢𑀺, 𑀅𑀯𑀺𑀳𑀺𑀁𑀲𑀽𑀧𑀯𑀺𑀘𑀸𑀭𑁄 𑀧𑀭𑀺𑀧𑀼𑀡𑁆𑀡𑁄 𑀩𑁆𑀭𑀳𑁆𑀫𑀘𑀭𑀺𑀬𑁂𑀲𑀦𑀁 𑀧𑀭𑀺𑀧𑀽𑀭𑁂𑀢𑀺, 𑀩𑁆𑀭𑀳𑁆𑀫𑀘𑀭𑀺𑀬𑁂𑀲𑀦𑀸 𑀧𑀭𑀺𑀧𑀼𑀡𑁆𑀡𑀸 𑀧𑀜𑁆𑀜𑀸𑀓𑁆𑀔𑀦𑁆𑀥𑀁 𑀧𑀭𑀺𑀧𑀽𑀭𑁂𑀢𑀺𑁇

979\. 𑀇𑀢𑀺 𑀇𑀫𑁂 𑀢𑀬𑁄 𑀥𑀫𑁆𑀫𑀸 𑀓𑀼𑀲𑀮𑀧𑀓𑁆𑀔𑀺𑀓𑀸 𑀲𑀩𑁆𑀩𑁂 𑀓𑀼𑀲𑀮𑀸 𑀥𑀫𑁆𑀫𑀸 𑀢𑀻𑀳𑀺 𑀢𑀺𑀓𑀦𑀺𑀤𑁆𑀤𑁂𑀲𑁂𑀳𑀺 𑀦𑀺𑀤𑁆𑀤𑀺𑀲𑀺𑀬𑀦𑁆𑀢𑀺 𑀢𑀻𑀡𑀺 𑀯𑀺𑀫𑁄𑀓𑁆𑀔𑀫𑀼𑀔𑀸𑀦𑀺 𑀢𑀲𑁆𑀲 𑀧𑀭𑀺𑀬𑁄𑀲𑀸𑀦𑀁𑁇 𑀢𑀢𑁆𑀣 𑀧𑀞𑀫𑁂𑀦 𑀅𑀧𑁆𑀧𑀡𑀺𑀳𑀺𑀢𑀁, 𑀤𑀼𑀢𑀺𑀬𑁂𑀦 𑀲𑀼𑀜𑁆𑀜𑀢𑀁, 𑀢𑀢𑀺𑀬𑁂𑀦 𑀅𑀦𑀺𑀫𑀺𑀢𑁆𑀢𑀁𑁇 𑀅𑀬𑀁 𑀯𑀼𑀘𑁆𑀘𑀢𑀺 𑀤𑀼𑀢𑀺𑀬𑁄 𑀢𑀺𑀧𑀼𑀓𑁆𑀔𑀮𑁄 𑀦𑀸𑀫 𑀦𑀬𑁄𑁇

980\. 𑀢𑀢𑁆𑀣 𑀬𑁂 𑀇𑀫𑁂 𑀢𑀬𑁄 𑀧𑀼𑀕𑁆𑀕𑀮𑀸 𑀉𑀕𑁆𑀖𑀝𑀺𑀢𑀜𑁆𑀜𑀽 𑀯𑀺𑀧𑀜𑁆𑀘𑀺𑀢𑀜𑁆𑀜𑀽 𑀦𑁂𑀬𑁆𑀬𑁄𑀢𑀺𑁇 𑀇𑀫𑁂𑀲𑀁 𑀢𑀺𑀡𑁆𑀡𑀁 𑀧𑀼𑀕𑁆𑀕𑀮𑀸𑀦𑀁 𑀬𑁂 𑀘 𑀧𑀼𑀕𑁆𑀕𑀮𑀸 𑀲𑀼𑀔𑀸𑀬 𑀧𑀝𑀺𑀧𑀤𑀸𑀬 𑀔𑀺𑀧𑁆𑀧𑀸𑀪𑀺𑀜𑁆𑀜𑀸𑀬, 𑀲𑀼𑀔𑀸𑀬 𑀧𑀝𑀺𑀧𑀤𑀸𑀬 𑀤𑀦𑁆𑀥𑀸𑀪𑀺𑀜𑁆𑀜𑀸𑀬 𑀘 𑀦𑀺𑀬𑁆𑀬𑀦𑁆𑀢𑀺, 𑀢𑁂 𑀤𑁆𑀯𑁂 𑀧𑀼𑀕𑁆𑀕𑀮𑀸𑁇 𑀬𑁂 𑀘 𑀤𑁆𑀯𑁂 𑀧𑀼𑀕𑁆𑀕𑀮𑀸 𑀤𑀼𑀓𑁆𑀔𑀸𑀬 𑀧𑀝𑀺𑀧𑀤𑀸𑀬 𑀔𑀺𑀧𑁆𑀧𑀸𑀪𑀺𑀜𑁆𑀜𑀸𑀬, 𑀤𑀼𑀓𑁆𑀔𑀸𑀬 𑀧𑀝𑀺𑀧𑀤𑀸𑀬 𑀤𑀦𑁆𑀥𑀸𑀪𑀺𑀜𑁆𑀜𑀸𑀬 𑀘 𑀦𑀺𑀬𑁆𑀬𑀦𑁆𑀢𑀺, 𑀇𑀫𑁂 𑀘𑀢𑁆𑀢𑀸𑀭𑁄 𑀢𑁂𑀦 𑀯𑀺𑀲𑁂𑀲𑁂𑀦 𑀤𑁆𑀯𑁂 𑀪𑀯𑀦𑁆𑀢𑀺 𑀤𑀺𑀝𑁆𑀞𑀺𑀘𑀭𑀺𑀢𑁄 𑀘 𑀢𑀡𑁆𑀳𑀸𑀘𑀭𑀺𑀢𑁄 𑀘𑁇 𑀇𑀫𑁂 𑀘𑀢𑁆𑀢𑀸𑀭𑁄 𑀪𑀯𑀺𑀢𑁆𑀯𑀸 𑀢𑀬𑁄 𑀪𑀯𑀦𑁆𑀢𑀺, 𑀢𑀬𑁄 𑀪𑀯𑀺𑀢𑁆𑀯𑀸 𑀤𑁆𑀯𑁂 𑀪𑀯𑀦𑁆𑀢𑀺𑁇 𑀇𑀫𑁂𑀲𑀁 𑀤𑁆𑀯𑀺𑀦𑁆𑀦𑀁 𑀧𑀼𑀕𑁆𑀕𑀮𑀸𑀦𑀁 𑀅𑀬𑀁 𑀲𑀁𑀓𑀺𑀮𑁂𑀲𑁄, 𑀅𑀯𑀺𑀚𑁆𑀚𑀸 𑀘 𑀢𑀡𑁆𑀳𑀸 𑀘, 𑀅𑀳𑀺𑀭𑀺𑀓𑀜𑁆𑀘 𑀅𑀦𑁄𑀢𑁆𑀢𑀧𑁆𑀧𑀜𑁆𑀘, 𑀅𑀲𑁆𑀲𑀢𑀺 𑀘 𑀅𑀲𑀫𑁆𑀧𑀚𑀜𑁆𑀜𑀜𑁆𑀘, 𑀦𑀻𑀯𑀭𑀡𑀸𑀦𑀺 𑀘 𑀲𑀁𑀬𑁄𑀚𑀦𑀸𑀦𑀺 𑀘, 𑀅𑀚𑁆𑀛𑁄𑀲𑀸𑀦𑀜𑁆𑀘 𑀅𑀪𑀺𑀦𑀺𑀯𑁂𑀲𑁄 𑀘, 𑀅𑀳𑀗𑁆𑀓𑀸𑀭𑁄 𑀘 𑀫𑀫𑀗𑁆𑀓𑀸𑀭𑁄 𑀘, 𑀅𑀲𑁆𑀲𑀤𑁆𑀥𑀺𑀬𑀜𑁆𑀘 𑀤𑁄𑀯𑀘𑀲𑁆𑀲𑀜𑁆𑀘, 𑀓𑁄𑀲𑀚𑁆𑀚𑀜𑁆𑀘 𑀅𑀬𑁄𑀦𑀺𑀲𑁄 𑀘 𑀫𑀦𑀲𑀺𑀓𑀸𑀭𑁄, 𑀯𑀺𑀘𑀺𑀓𑀺𑀘𑁆𑀙𑀸 𑀘 𑀅𑀪𑀺𑀚𑁆𑀛𑀸 𑀘, 𑀅𑀲𑀤𑁆𑀥𑀫𑁆𑀫𑀲𑁆𑀲𑀯𑀦𑀜𑁆𑀘 𑀅𑀲𑀫𑀸𑀧𑀢𑁆𑀢𑀺 𑀘𑁇

981\. 𑀢𑀢𑁆𑀣 𑀅𑀯𑀺𑀚𑁆𑀚𑀸 𑀘 𑀅𑀳𑀺𑀭𑀺𑀓𑀜𑁆𑀘 𑀅𑀲𑁆𑀲𑀢𑀺 𑀘 𑀦𑀻𑀯𑀭𑀡𑀸𑀦𑀺 𑀘 𑀅𑀚𑁆𑀛𑁄𑀲𑀸𑀦𑀜𑁆𑀘 𑀅𑀳𑀗𑁆𑀓𑀸𑀭𑁄 𑀘 𑀅𑀲𑁆𑀲𑀤𑁆𑀥𑀺𑀬𑀜𑁆𑀘 𑀓𑁄𑀲𑀚𑁆𑀚𑀜𑁆𑀘 𑀯𑀺𑀘𑀺𑀓𑀺𑀘𑁆𑀙𑀸 𑀘 𑀅𑀲𑀤𑁆𑀥𑀫𑁆𑀫𑀲𑁆𑀲𑀯𑀦𑀜𑁆𑀘, 𑀅𑀬𑀁 𑀏𑀓𑀸 𑀤𑀺𑀲𑀸𑁇

982\. 𑀢𑀡𑁆𑀳𑀸 𑀘 𑀅𑀦𑁄𑀢𑁆𑀢𑀧𑁆𑀧𑀜𑁆𑀘 𑀅𑀲𑀫𑁆𑀧𑀚𑀜𑁆𑀜𑀜𑁆𑀘 𑀲𑀁𑀬𑁄𑀚𑀦𑀸𑀦𑀺 𑀘 𑀅𑀪𑀺𑀦𑀺𑀯𑁂𑀲𑁄 𑀘 𑀫𑀫𑀗𑁆𑀓𑀸𑀭𑁄 𑀘 𑀤𑁄𑀯𑀘𑀲𑁆𑀲𑀢𑀸 𑀘 𑀅𑀬𑁄𑀦𑀺𑀲𑁄 𑀫𑀦𑀲𑀺𑀓𑀸𑀭𑁄 𑀘 𑀅𑀪𑀺𑀚𑁆𑀛𑀸 𑀘 𑀅𑀲𑀫𑀸𑀧𑀢𑁆𑀢𑀺 𑀘, 𑀅𑀬𑀁 𑀤𑀼𑀢𑀺𑀬𑀸 𑀤𑀺𑀲𑀸𑁇 𑀤𑀲𑀦𑁆𑀦𑀁 𑀤𑀼𑀓𑀸𑀦𑀁 𑀤𑀲 𑀧𑀤𑀸𑀦𑀺 𑀧𑀞𑀫𑀸𑀦𑀺 𑀓𑀸𑀢𑀩𑁆𑀩𑀸𑀦𑀺𑁇 𑀲𑀁𑀔𑀺𑀢𑁆𑀢𑁂𑀦 𑀅𑀢𑁆𑀣𑀁 𑀜𑀸𑀧𑁂𑀦𑁆𑀢𑀺 𑀧𑀝𑀺𑀧𑀓𑁆𑀔𑁂 𑀓𑀡𑁆𑀳𑀧𑀓𑁆𑀔𑀲𑁆𑀲 𑀲𑀩𑁆𑀩𑁂𑀲𑀁 𑀤𑀼𑀓𑀸𑀦𑀁 𑀤𑀲 𑀧𑀤𑀸𑀦𑀺 𑀤𑀼𑀢𑀺𑀬𑀓𑀸𑀦𑀺, 𑀅𑀬𑀁 𑀤𑀼𑀢𑀺𑀬𑀸 𑀤𑀺𑀲𑀸𑁇

983\. 𑀇𑀢𑀺 𑀅𑀓𑀼𑀲𑀮𑀸𑀦𑀁 𑀥𑀫𑁆𑀫𑀸𑀦𑀁 𑀤𑀼𑀓𑁆𑀔𑀦𑀺𑀤𑁆𑀤𑁂𑀲𑁄, 𑀅𑀬𑀁 𑀲𑀫𑀼𑀤𑀬𑁄𑁇 𑀬𑀁 𑀢𑀁 𑀥𑀫𑁆𑀫𑀁 𑀅𑀚𑁆𑀛𑀸𑀯𑀲𑀢𑀺 𑀦𑀸𑀫𑀜𑁆𑀘 𑀭𑀽𑀧𑀜𑁆𑀘 𑀇𑀤𑀁 𑀤𑀼𑀓𑁆𑀔𑀁 𑀇𑀢𑀺 𑀅𑀬𑀜𑁆𑀘 𑀲𑀫𑀼𑀤𑀬𑁄, 𑀇𑀤𑀜𑁆𑀘 𑀤𑀼𑀓𑁆𑀔𑀁, 𑀇𑀫𑀸𑀦𑀺 𑀤𑁆𑀯𑁂 𑀲𑀘𑁆𑀘𑀸𑀦𑀺 𑀤𑀼𑀓𑁆𑀔𑀜𑁆𑀘 𑀲𑀫𑀼𑀤𑀬𑁄 𑀘 𑀦𑀦𑁆𑀤𑀺𑀬𑀸𑀯𑀝𑁆𑀝𑀲𑁆𑀲 𑀦𑀬𑀲𑁆𑀲 𑀧𑀞𑀫𑀦𑀺𑀤𑁆𑀤𑁂𑀲𑁄𑁇

984\. 𑀢𑀢𑁆𑀣 𑀓𑀢𑀫𑁄 𑀓𑀼𑀲𑀮𑀧𑀓𑁆𑀔𑁄? 𑀲𑀫𑀣𑁄 𑀘 𑀯𑀺𑀧𑀲𑁆𑀲𑀦𑀸 𑀘, 𑀯𑀺𑀚𑁆𑀚𑀸 𑀘 𑀘𑀭𑀡𑀜𑁆𑀘, 𑀲𑀢𑀺 𑀘 𑀲𑀫𑁆𑀧𑀚𑀜𑁆𑀜𑀜𑁆𑀘, 𑀳𑀺𑀭𑀻 𑀘 𑀑𑀢𑁆𑀢𑀧𑁆𑀧𑀜𑁆𑀘, 𑀅𑀳𑀗𑁆𑀓𑀸𑀭𑀧𑁆𑀧𑀳𑀸𑀦𑀜𑁆𑀘 𑀫𑀫𑀗𑁆𑀓𑀸𑀭𑀧𑁆𑀧𑀳𑀸𑀦𑀜𑁆𑀘, 𑀲𑀫𑁆𑀫𑀸𑀯𑀸𑀬𑀸𑀫𑁄 𑀘 𑀬𑁄𑀦𑀺𑀲𑁄 𑀘 𑀫𑀦𑀲𑀺𑀓𑀸𑀭𑁄, 𑀲𑀫𑁆𑀫𑀸𑀲𑀢𑀺 𑀘 𑀲𑀫𑁆𑀫𑀸𑀲𑀫𑀸𑀥𑀺 𑀘, 𑀧𑀜𑁆𑀜𑀸 𑀘 𑀦𑀺𑀩𑁆𑀩𑀺𑀤𑀸 𑀘, 𑀲𑀫𑀸𑀧𑀢𑁆𑀢𑀺 𑀘 𑀲𑀤𑁆𑀥𑀫𑁆𑀫𑀲𑁆𑀲𑀯𑀦𑀜𑁆𑀘, 𑀲𑁄𑀫𑀦𑀲𑁆𑀲𑀜𑁆𑀘 𑀥𑀫𑁆𑀫𑀸𑀦𑀼𑀥𑀫𑁆𑀫𑀧𑁆𑀧𑀝𑀺𑀧𑀢𑁆𑀢𑀺 𑀘𑁇

985\. 𑀢𑀢𑁆𑀣 𑀲𑀫𑀣𑁄 𑀘 𑀯𑀺𑀚𑁆𑀚𑀸 𑀘 𑀲𑀢𑀺 𑀘 𑀳𑀺𑀭𑀻 𑀘 𑀅𑀳𑀗𑁆𑀓𑀸𑀭𑀧𑁆𑀧𑀳𑀸𑀦𑀜𑁆𑀘 𑀲𑀫𑁆𑀫𑀸𑀯𑀸𑀬𑀸𑀫𑁄 𑀘 𑀲𑀫𑁆𑀫𑀸𑀲𑀢𑀺 𑀘 𑀧𑀜𑁆𑀜𑀸 𑀘 𑀲𑀫𑀸𑀧𑀢𑁆𑀢𑀺 𑀘 𑀲𑁄𑀫𑀦𑀲𑁆𑀲𑀜𑁆𑀘, 𑀇𑀫𑁂 𑀥𑀫𑁆𑀫𑀸 𑀏𑀓𑀸 𑀤𑀺𑀲𑀸𑁇 𑀯𑀺𑀧𑀲𑁆𑀲𑀦𑀸 𑀘 𑀘𑀭𑀡𑀜𑁆𑀘 𑀲𑀫𑁆𑀧𑀚𑀜𑁆𑀜𑀜𑁆𑀘 𑀑𑀢𑁆𑀢𑀧𑁆𑀧𑀜𑁆𑀘 𑀫𑀫𑀗𑁆𑀓𑀸𑀭𑀧𑁆𑀧𑀳𑀸𑀦𑀜𑁆𑀘 𑀬𑁄𑀦𑀺𑀲𑁄 𑀫𑀦𑀲𑀺𑀓𑀸𑀭𑁄 𑀘 𑀲𑀫𑁆𑀫𑀸𑀲𑀫𑀸𑀥𑀺 𑀘 𑀦𑀺𑀩𑁆𑀩𑀺𑀤𑀸 𑀘 𑀲𑀤𑁆𑀥𑀫𑁆𑀫𑀲𑁆𑀲𑀯𑀦𑀜𑁆𑀘 𑀥𑀫𑁆𑀫𑀸𑀦𑀼𑀥𑀫𑁆𑀫𑀧𑁆𑀧𑀝𑀺𑀧𑀢𑁆𑀢𑀺 𑀘, 𑀅𑀬𑀁 𑀤𑀼𑀢𑀺𑀬𑀸 𑀤𑀺𑀲𑀸𑁇 𑀇𑀢𑀺 𑀓𑀼𑀲𑀮𑀧𑀓𑁆𑀔𑁂 𑀘 𑀅𑀓𑀼𑀲𑀮𑀧𑀓𑁆𑀔𑁂 𑀘 𑀦𑀦𑁆𑀤𑀺𑀬𑀸𑀯𑀝𑁆𑀝𑀲𑁆𑀲 𑀧𑀦 𑀦𑀬𑀲𑁆𑀲 𑀘𑀢𑀲𑁆𑀲𑁄 𑀤𑀺𑀲𑀸𑁇

986\. 𑀢𑀸𑀲𑀼 𑀬𑀸𑀦𑀺 𑀅𑀓𑀼𑀲𑀮𑀧𑀓𑁆𑀔𑀲𑁆𑀲 𑀧𑀞𑀫𑀸𑀦𑀺 𑀧𑀤𑀸𑀦𑀺 𑀅𑀓𑀼𑀲𑀮𑀸𑀦𑀺 𑀓𑀼𑀲𑀮𑁂𑀳𑀺 𑀧𑀳𑀸𑀦𑀁 𑀕𑀘𑁆𑀙𑀦𑁆𑀢𑀺, 𑀢𑀸𑀦𑀺 𑀓𑀼𑀲𑀮𑀧𑀓𑁆𑀔𑁂 𑀤𑀼𑀢𑀺𑀬𑁂𑀳𑀺 𑀧𑀤𑁂𑀳𑀺 𑀧𑀳𑀸𑀦𑀁 𑀕𑀘𑁆𑀙𑀦𑁆𑀢𑀺𑁇 𑀢𑁂𑀲𑀁 𑀧𑀳𑀸𑀦𑀸 𑀭𑀸𑀕𑀯𑀺𑀭𑀸𑀕𑀸 𑀘𑁂𑀢𑁄𑀯𑀺𑀫𑀼𑀢𑁆𑀢𑀺 𑀬𑀸𑀦𑀺 𑀅𑀓𑀼𑀲𑀮𑀧𑀓𑁆𑀔𑀲𑁆𑀲 𑀤𑀼𑀢𑀺𑀬𑀸𑀦𑀺 𑀅𑀓𑀼𑀲𑀮𑀧𑀤𑀸𑀦𑀺 𑀧𑀳𑀸𑀦𑀁 𑀕𑀘𑁆𑀙𑀦𑁆𑀢𑀺, 𑀢𑀸𑀦𑀺 𑀓𑀼𑀲𑀮𑀧𑀓𑁆𑀔𑀲𑁆𑀲 𑀧𑀞𑀫𑁂𑀳𑀺 𑀧𑀤𑁂𑀳𑀺 𑀧𑀳𑀸𑀦𑀁 𑀕𑀘𑁆𑀙𑀦𑁆𑀢𑀺𑁇 𑀢𑁂𑀲𑀁 𑀧𑀳𑀸𑀦𑀸 𑀅𑀯𑀺𑀚𑁆𑀚𑀸𑀯𑀺𑀭𑀸𑀕𑀸 𑀧𑀜𑁆𑀜𑀸𑀯𑀺𑀫𑀼𑀢𑁆𑀢𑀺 𑀧𑀭𑀺𑀬𑁄𑀲𑀸𑀦𑀁𑁇 𑀇𑀫𑁂𑀲𑀁 𑀢𑀺𑀡𑁆𑀡𑀁 𑀦𑀬𑀸𑀦𑀁 𑀧𑀞𑀫𑁄 𑀦𑀬𑁄 𑀲𑀻𑀳𑀯𑀺𑀓𑁆𑀓𑀻𑀍𑀇𑀢𑁄 𑀦𑀸𑀫𑁇 𑀅𑀝𑁆𑀞 𑀧𑀤𑀸𑀦𑀺 𑀘𑀢𑁆𑀢𑀸𑀭𑀺 𑀘 𑀓𑀼𑀲𑀮𑀸𑀦𑀺 𑀘𑀢𑁆𑀢𑀸𑀭𑀺 𑀘 𑀅𑀓𑀼𑀲𑀮𑀸𑀦𑀺 𑀇𑀫𑀸𑀦𑀺 𑀅𑀝𑁆𑀞 𑀧𑀤𑀸𑀦𑀺 𑀫𑀽𑀮𑀧𑀤𑀸𑀦𑀺, 𑀅𑀢𑁆𑀣𑀦𑀬𑁂𑀦 𑀤𑀼𑀢𑀺𑀬𑁄 𑀢𑀺𑀧𑀼𑀓𑁆𑀔𑀮𑁄𑁇 𑀲𑁄 𑀙𑀳𑀺 𑀥𑀫𑁆𑀫𑁂𑀳𑀺 𑀦𑁂𑀢𑀺 𑀓𑀼𑀲𑀮𑀫𑀽𑀮𑀸𑀦𑀺 𑀘 𑀦𑁂𑀢𑀺 𑀅𑀓𑀼𑀲𑀮𑀫𑀽𑀮𑀸𑀦𑀺 𑀘, 𑀇𑀢𑀺 𑀇𑀫𑀸𑀦𑀺 𑀙 𑀧𑀤𑀸𑀦𑀺 𑀧𑀼𑀭𑀺𑀫𑀓𑀸𑀦𑀺 𑀘 𑀅𑀝𑁆𑀞 𑀫𑀽𑀮𑀧𑀤𑀸𑀦𑀺 𑀇𑀫𑀸𑀦𑀺 𑀘𑀼𑀤𑁆𑀤𑀲 𑀧𑀤𑀸𑀦𑀺 𑀅𑀝𑁆𑀞𑀸𑀭𑀲𑀦𑁆𑀦𑀁 𑀫𑀽𑀮𑀧𑀤𑀸𑀦𑀁𑁇 𑀢𑀢𑁆𑀣 𑀬𑁄 𑀧𑀘𑁆𑀙𑀺𑀫𑀓𑁄 𑀦𑀬𑁄 𑀦𑀦𑁆𑀤𑀺𑀬𑀸𑀯𑀝𑁆𑀝𑁄, 𑀲𑁄 𑀘𑀢𑀽𑀳𑀺 𑀥𑀫𑁆𑀫𑁂𑀳𑀺 𑀦𑁂𑀢𑀺𑁇 𑀅𑀯𑀺𑀚𑁆𑀚𑀸𑀬 𑀘 𑀢𑀡𑁆𑀳𑀸𑀬 𑀘 𑀲𑀫𑀣𑁂𑀦 𑀘 𑀯𑀺𑀧𑀲𑁆𑀲𑀦𑀸𑀬 𑀘, 𑀇𑀫𑁂 𑀘𑀢𑁆𑀢𑀸𑀭𑁄 𑀥𑀫𑁆𑀫𑀸 𑀇𑀫𑀸𑀦𑀺 𑀅𑀝𑁆𑀞𑀸𑀭𑀲 𑀫𑀽𑀮𑀧𑀤𑀸𑀦𑀺 𑀢𑀻𑀲𑀼 𑀦𑀬𑁂𑀲𑀼 𑀦𑀺𑀤𑁆𑀤𑀺𑀝𑁆𑀞𑀸𑀦𑀺𑁇

987\. 𑀢𑀢𑁆𑀣 𑀬𑀸𑀦𑀺 𑀦𑀯 𑀧𑀤𑀸𑀦𑀺 𑀓𑀼𑀲𑀮𑀸𑀦𑀺, 𑀢𑀢𑁆𑀣 𑀲𑀩𑁆𑀩𑀁 𑀓𑀼𑀲𑀮𑀁 𑀲𑀫𑁄𑀲𑀭𑀢𑀺𑁇 𑀢𑁂𑀲𑀜𑁆𑀘 𑀦𑀯𑀦𑁆𑀦𑀁 𑀫𑀽𑀮𑀸𑀦𑀁 𑀘𑀢𑁆𑀢𑀸𑀭𑀺 𑀧𑀤𑀸𑀦𑀺 𑀲𑀻𑀳𑀯𑀺𑀓𑁆𑀓𑀻𑀍𑀇𑀢𑀦𑀬𑁂 𑀢𑀻𑀡𑀺 𑀢𑀺𑀧𑀼𑀓𑁆𑀔𑀮𑁂 𑀤𑁆𑀯𑁂 𑀦𑀦𑁆𑀤𑀺𑀬𑀸𑀯𑀝𑁆𑀝𑁂, 𑀇𑀘𑁆𑀘𑁂𑀢𑁂 𑀓𑀼𑀲𑀮𑀲𑁆𑀲 𑀧𑀓𑁆𑀔𑀸𑁇 𑀢𑀢𑁆𑀣 𑀬𑀸𑀦𑀺 𑀦𑀯 𑀧𑀤𑀸𑀦𑀺 𑀓𑀼𑀲𑀮𑀸𑀦𑀺, 𑀢𑀢𑁆𑀣 𑀲𑀩𑁆𑀩𑀁 𑀓𑀼𑀲𑀮𑀁 𑀬𑀼𑀚𑁆𑀚𑀢𑀺𑁇 𑀢𑀢𑁆𑀣 𑀲𑀻𑀳𑀯𑀺𑀓𑁆𑀓𑀻𑀍𑀇𑀢𑁂 𑀦𑀬𑁂 𑀘𑀢𑁆𑀢𑀸𑀭𑀺 𑀧𑀤𑀸𑀦𑀺 𑀢𑀻𑀡𑀺 𑀢𑀺𑀧𑀼𑀓𑁆𑀔𑀮𑁂 𑀤𑁆𑀯𑁂 𑀦𑀦𑁆𑀤𑀺𑀬𑀸𑀯𑀝𑁆𑀝𑁂 𑀇𑀫𑀸𑀦𑀺 𑀦𑀯 𑀧𑀤𑀸𑀦𑀺 𑀓𑀼𑀲𑀮𑀸𑀦𑀺 𑀦𑀺𑀤𑁆𑀤𑀺𑀝𑁆𑀞𑀸𑀦𑀺𑁇

988\. 𑀢𑀢𑁆𑀣 𑀬𑀸𑀦𑀺 𑀦𑀦𑁆𑀤𑀺𑀬𑀸𑀯𑀝𑁆𑀝𑁂 𑀦𑀬𑁂 𑀘𑀢𑁆𑀢𑀸𑀭𑀺 𑀧𑀤𑀸𑀦𑀺, 𑀢𑀢𑁆𑀣 𑀅𑀝𑁆𑀞𑀸𑀭𑀲 𑀫𑀽𑀮𑀧𑀤𑀸𑀦𑀺 𑀲𑀫𑁄𑀲𑀭𑀦𑁆𑀢𑀺𑁇 𑀬𑀣𑀸 𑀓𑀣𑀁, 𑀲𑀫𑀣𑁄 𑀘 𑀅𑀮𑁄𑀪𑁄 𑀘 𑀅𑀤𑁄𑀲𑁄 𑀘 𑀅𑀲𑀼𑀪𑀲𑀜𑁆𑀜𑀸 𑀘 𑀤𑀼𑀓𑁆𑀔𑀲𑀜𑁆𑀜𑀸 𑀘 𑀇𑀫𑀸𑀦𑀺 𑀓𑀼𑀲𑀮𑀧𑀓𑁆𑀔𑁂 𑀧𑀜𑁆𑀘 𑀧𑀤𑀸𑀦𑀺 𑀲𑀫𑀣𑀁 𑀪𑀚𑀦𑁆𑀢𑀺𑁇 𑀯𑀺𑀧𑀲𑁆𑀲𑀦𑀸 𑀘 𑀅𑀫𑁄𑀳𑁄 𑀘 𑀅𑀦𑀺𑀘𑁆𑀘𑀲𑀜𑁆𑀜𑀸 𑀘 𑀅𑀦𑀢𑁆𑀢𑀲𑀜𑁆𑀜𑀸 𑀘 𑀇𑀫𑀸𑀦𑀺 𑀘𑀢𑁆𑀢𑀸𑀭𑀺 𑀧𑀤𑀸𑀦𑀺 𑀯𑀺𑀧𑀲𑁆𑀲𑀦𑀁 𑀪𑀚𑀦𑁆𑀢𑀺𑁇 𑀇𑀫𑀸𑀦𑀺 𑀦𑀯 𑀧𑀤𑀸𑀦𑀺 𑀓𑀼𑀲𑀮𑀸𑀦𑀺 𑀤𑁆𑀯𑀻𑀲𑀼 𑀧𑀤𑁂𑀲𑀼 𑀬𑁄𑀚𑀺𑀢𑀸𑀦𑀺, 𑀢𑀢𑁆𑀣 𑀅𑀓𑀼𑀲𑀮𑀧𑀓𑁆𑀔𑁂 𑀦𑀯𑀦𑁆𑀦𑀁 𑀅𑀓𑀼𑀲𑀮𑀫𑀽𑀮𑀧𑀤𑀸𑀦𑀁 𑀬𑀸 𑀘 𑀢𑀡𑁆𑀳𑀸 𑀬𑁄 𑀘 𑀮𑁄𑀪𑁄 𑀬𑁄 𑀘 𑀤𑁄𑀲𑁄 𑀬𑀸 𑀘 𑀲𑀼𑀪𑀲𑀜𑁆𑀜𑀸 𑀬𑀸 𑀘 𑀲𑀼𑀔𑀲𑀜𑁆𑀜𑀸, 𑀇𑀫𑀸𑀦𑀺 𑀧𑀜𑁆𑀘 𑀧𑀤𑀸𑀦𑀺 𑀢𑀡𑁆𑀳𑀁 𑀪𑀚𑀦𑁆𑀢𑀺𑁇 𑀬𑀸 𑀘 𑀅𑀯𑀺𑀚𑁆𑀚𑀸 𑀬𑁄 𑀘 𑀫𑁄𑀳𑁄 𑀬𑀸 𑀘 𑀦𑀺𑀘𑁆𑀘𑀲𑀜𑁆𑀜𑀸 𑀬𑀸 𑀘 𑀅𑀢𑁆𑀢𑀲𑀜𑁆𑀜𑀸, 𑀇𑀫𑀸𑀦𑀺 𑀘𑀢𑁆𑀢𑀸𑀭𑀺 𑀧𑀤𑀸𑀦𑀺 𑀅𑀯𑀺𑀚𑁆𑀚𑀁 𑀪𑀚𑀦𑁆𑀢𑀺𑁇 𑀏𑀢𑀸𑀦𑀺 𑀦𑀯 𑀧𑀤𑀸𑀦𑀺 𑀅𑀓𑀼𑀲𑀮𑀸𑀦𑀺 𑀲𑀼𑀲𑀁𑀔𑀺𑀢𑁆𑀢𑀸𑀦𑀺𑁇 𑀇𑀢𑀺 𑀢𑀬𑁄 𑀦𑀬𑀸 𑀏𑀓𑀁 𑀦𑀬𑀁 𑀦 𑀧𑀯𑀺𑀝𑁆𑀞𑀸𑁇 𑀏𑀯𑀁 𑀅𑀝𑁆𑀞𑀸𑀭𑀲 𑀫𑀽𑀮𑀧𑀤𑀸𑀦𑀺 𑀦𑀦𑁆𑀤𑀺𑀬𑀸𑀯𑀝𑁆𑀝𑀦𑀬𑁂 𑀦𑀺𑀤𑁆𑀤𑀺𑀲𑀺𑀢𑀩𑁆𑀩𑀸𑀦𑀺𑁇

989\. 𑀓𑀣𑀁 𑀅𑀝𑁆𑀞𑀸𑀭𑀲 𑀫𑀽𑀮𑀧𑀤𑀸𑀦𑀺, 𑀢𑀺𑀧𑀼𑀓𑁆𑀔𑀮𑁂 𑀦𑀬𑁂 𑀬𑀼𑀚𑁆𑀚𑀦𑁆𑀢𑀺? 𑀦𑀯𑀦𑁆𑀦𑀁 𑀧𑀤𑀸𑀦𑀁 𑀓𑀼𑀲𑀮𑀸𑀦𑀁, 𑀯𑀺𑀧𑀲𑁆𑀲𑀦𑀸 𑀘 𑀅𑀫𑁄𑀳𑁄 𑀘 𑀅𑀦𑀺𑀘𑁆𑀘𑀲𑀜𑁆𑀜𑀸 𑀘 𑀅𑀦𑀢𑁆𑀢𑀲𑀜𑁆𑀜𑀸 𑀘, 𑀇𑀫𑀸𑀦𑀺 𑀘𑀢𑁆𑀢𑀸𑀭𑀺 𑀧𑀤𑀸𑀦𑀺; 𑀅𑀫𑁄𑀳𑁄 𑀘 𑀲𑀫𑀣𑁄 𑀘 𑀅𑀮𑁄𑀪𑁄 𑀘 𑀅𑀲𑀼𑀪𑀲𑀜𑁆𑀜𑀸 𑀘, 𑀇𑀫𑀸𑀦𑀺 𑀘𑀢𑁆𑀢𑀸𑀭𑀺 𑀧𑀤𑀸𑀦𑀺; 𑀮𑁄𑀪𑁄 𑀘 𑀤𑁄𑀲𑁄 𑀘, 𑀏𑀯𑀁 𑀇𑀫𑀸𑀦𑀺 𑀦𑀯 𑀧𑀤𑀸𑀦𑀺 𑀢𑀻𑀲𑀼 𑀓𑀼𑀲𑀮𑁂𑀲𑀼 𑀬𑁄𑀚𑁂𑀢𑀩𑁆𑀩𑀸𑀦𑀺𑁇 𑀢𑀢𑁆𑀣 𑀦𑀯𑀦𑁆𑀦𑀁 𑀧𑀤𑀸𑀦𑀁 𑀅𑀓𑀼𑀲𑀮𑀸𑀦𑀁 𑀢𑀡𑁆𑀳𑀸 𑀘 𑀮𑁄𑀪𑁄 𑀘 𑀲𑀼𑀪𑀲𑀜𑁆𑀜𑀸 𑀘 𑀲𑀼𑀔𑀲𑀜𑁆𑀜𑀸 𑀘, 𑀇𑀫𑀸𑀦𑀺 𑀘𑀢𑁆𑀢𑀸𑀭𑀺 𑀧𑀤𑀸𑀦𑀺 𑀮𑁄𑀪𑁄 𑀅𑀓𑀼𑀲𑀮𑀫𑀽𑀮𑀁; 𑀅𑀯𑀺𑀚𑁆𑀚𑀸 𑀘 𑀫𑁄𑀳𑁄 𑀘 𑀦𑀺𑀘𑁆𑀘𑀲𑀜𑁆𑀜𑀸 𑀘 𑀅𑀢𑁆𑀢𑀲𑀜𑁆𑀜𑀸 𑀘 𑀅𑀬𑀁 𑀫𑁄𑀳𑁄 𑀅𑀬𑀁 𑀤𑁄𑀲𑁄, 𑀬𑁂 𑀘 𑀇𑀫𑀸𑀦𑀺 𑀦𑀯 𑀧𑀤𑀸𑀦𑀺 𑀢𑀻𑀲𑀼 𑀅𑀓𑀼𑀲𑀮𑁂𑀲𑀼 𑀬𑁄𑀚𑀺𑀢𑀸𑀦𑀺𑁇 𑀏𑀯𑀁 𑀅𑀝𑁆𑀞𑀸𑀭𑀲 𑀫𑀽𑀮𑀧𑀤𑀸𑀦𑀺 𑀓𑀼𑀲𑀮𑀫𑀽𑀮𑁂𑀲𑀼 𑀘 𑀬𑁄𑀚𑁂𑀢𑁆𑀯𑀸 𑀢𑀺𑀧𑀼𑀓𑁆𑀔𑀮𑁂𑀦 𑀦𑀬𑁂𑀦 𑀦𑀺𑀤𑁆𑀤𑀺𑀲𑀺𑀢𑀩𑁆𑀩𑀸𑀦𑀺𑁇

990\. 𑀓𑀣𑀁 𑀅𑀝𑁆𑀞𑀸𑀭𑀲 𑀫𑀽𑀮𑀧𑀤𑀸𑀦𑀺 𑀲𑀻𑀳𑀯𑀺𑀓𑁆𑀓𑀻𑀍𑀇𑀢𑁂 𑀦𑀬𑁂 𑀬𑀼𑀚𑁆𑀚𑀦𑁆𑀢𑀺? 𑀢𑀡𑁆𑀳𑀸 𑀘 𑀲𑀼𑀪𑀲𑀜𑁆𑀜𑀸 𑀘, 𑀅𑀬𑀁 𑀧𑀞𑀫𑁄 𑀯𑀺𑀧𑀮𑁆𑀮𑀸𑀲𑁄𑁇 𑀮𑁄𑀪𑁄 𑀘 𑀲𑀼𑀔𑀲𑀜𑁆𑀜𑀸 𑀘, 𑀅𑀬𑀁 𑀤𑀼𑀢𑀺𑀬𑁄 𑀯𑀺𑀧𑀮𑁆𑀮𑀸𑀲𑁄𑁇 𑀅𑀯𑀺𑀚𑁆𑀚𑀸 𑀘 𑀦𑀺𑀘𑁆𑀘𑀲𑀜𑁆𑀜𑀸 𑀘, 𑀅𑀬𑀁 𑀢𑀢𑀺𑀬𑁄 𑀯𑀺𑀧𑀮𑁆𑀮𑀸𑀲𑁄𑁇 𑀫𑁄𑀳𑁄 𑀘 𑀅𑀢𑁆𑀢𑀲𑀜𑁆𑀜𑀸 𑀘, 𑀅𑀬𑀁 𑀘𑀢𑀼𑀢𑁆𑀣𑁄 𑀯𑀺𑀧𑀮𑁆𑀮𑀸𑀲𑁄𑁇 𑀇𑀢𑀺 𑀦𑀯 𑀧𑀤𑀸𑀦𑀺 𑀅𑀓𑀼𑀲𑀮𑀫𑀽𑀮𑀸𑀦𑀺 𑀘𑀢𑀽𑀲𑀼 𑀧𑀤𑁂𑀲𑀼 𑀬𑁄𑀚𑀺𑀢𑀸𑀦𑀺𑁇 𑀢𑀢𑁆𑀣 𑀦𑀯𑀦𑁆𑀦𑀁 𑀫𑀽𑀮𑀧𑀤𑀸𑀦𑀁 𑀓𑀼𑀲𑀮𑀸𑀦𑀁 𑀲𑀫𑀣𑁄 𑀘 𑀅𑀲𑀼𑀪𑀲𑀜𑁆𑀜𑀸 𑀘, 𑀇𑀤𑀁 𑀧𑀞𑀫𑀁 𑀲𑀢𑀺𑀧𑀝𑁆𑀞𑀸𑀦𑀁𑁇 𑀅𑀮𑁄𑀪𑁄 𑀘 𑀤𑀼𑀓𑁆𑀔𑀲𑀜𑁆𑀜𑀸 𑀘, 𑀇𑀤𑀁 𑀤𑀼𑀢𑀺𑀬𑀁 𑀲𑀢𑀺𑀧𑀝𑁆𑀞𑀸𑀦𑀁𑁇 𑀯𑀺𑀧𑀲𑁆𑀲𑀦𑀸 𑀘 𑀅𑀦𑀺𑀘𑁆𑀘𑀲𑀜𑁆𑀜𑀸 𑀘, 𑀇𑀤𑀁 𑀢𑀢𑀺𑀬𑀁 𑀲𑀢𑀺𑀧𑀝𑁆𑀞𑀸𑀦𑀁𑁇 𑀅𑀫𑁄𑀳𑁄 𑀘 𑀅𑀦𑀢𑁆𑀢𑀲𑀜𑁆𑀜𑀸 𑀘, 𑀇𑀤𑀁 𑀘𑀢𑀼𑀢𑁆𑀣𑀁 𑀲𑀢𑀺𑀧𑀝𑁆𑀞𑀸𑀦𑀁𑁇 𑀇𑀫𑀸𑀦𑀺 𑀅𑀝𑁆𑀞𑀸𑀭𑀲 𑀫𑀽𑀮𑀧𑀤𑀸𑀦𑀺 𑀲𑀻𑀳𑀯𑀺𑀓𑁆𑀓𑀻𑀍𑀇𑀢𑀦𑀬𑀁 𑀅𑀦𑀼𑀧𑀯𑀺𑀝𑁆𑀞𑀸𑀦𑀺𑁇 𑀇𑀫𑁂𑀲𑀁 𑀢𑀺𑀡𑁆𑀡𑀁 𑀦𑀬𑀸𑀦𑀁 𑀬𑀸 𑀪𑀽𑀫𑀺 𑀘 𑀬𑁄 𑀭𑀸𑀕𑁄 𑀘 𑀬𑁄 𑀤𑁄𑀲𑁄 𑀘 𑀏𑀓𑀁 𑀦𑀬𑀁 𑀧𑀯𑀺𑀲𑀢𑀺𑁇 𑀏𑀓𑀲𑁆𑀲 𑀦𑀬𑀲𑁆𑀲 𑀅𑀓𑀼𑀲𑀮𑁂 𑀯𑀸 𑀥𑀫𑁆𑀫𑁂 𑀓𑀼𑀲𑀮𑁂 𑀯𑀸 𑀥𑀫𑁆𑀫𑁂 𑀯𑀺𑀜𑁆𑀜𑀸𑀢𑁂 𑀧𑀝𑀺𑀧𑀓𑁆𑀔𑁄 𑀅𑀦𑁆𑀯𑁂𑀲𑀺𑀢𑀩𑁆𑀩𑁄, 𑀧𑀝𑀺𑀧𑀓𑁆𑀔𑁂 𑀅𑀦𑁆𑀯𑁂𑀲𑀺𑀢𑁆𑀯𑀸 𑀲𑁄 𑀦𑀬𑁄 𑀦𑀺𑀤𑁆𑀤𑀺𑀲𑀺𑀢𑀩𑁆𑀩𑁄, 𑀢𑀫𑁆𑀳𑀺 𑀦𑀬𑁂 𑀦𑀺𑀤𑁆𑀤𑀺𑀝𑁆𑀞𑁄𑁇 𑀬𑀣𑀸 𑀏𑀓𑀫𑁆𑀳𑀺 𑀦𑀬𑁂 𑀲𑀩𑁆𑀩𑁂 𑀦𑀬𑀸 𑀧𑀯𑀺𑀝𑁆𑀞𑀸 𑀢𑀣𑀸 𑀦𑀺𑀤𑁆𑀤𑀺𑀲𑀺𑀢𑀩𑁆𑀩𑀸𑁇 𑀏𑀓𑀫𑁆𑀳𑀺 𑀘 𑀦𑀬𑁂 𑀅𑀝𑁆𑀞𑀸𑀭𑀲 𑀫𑀽𑀮𑀧𑀤𑀸𑀦𑀺 𑀧𑀯𑀺𑀝𑁆𑀞𑀸𑀦𑀺, 𑀢𑀫𑁆𑀳𑀺 𑀥𑀫𑁆𑀫𑁂 𑀯𑀺𑀜𑁆𑀜𑀸𑀢𑁂 𑀲𑀩𑁆𑀩𑁂 𑀥𑀫𑁆𑀫𑀸 𑀯𑀺𑀜𑁆𑀜𑀸𑀢𑀸 𑀳𑁄𑀦𑁆𑀢𑀺𑁇 𑀇𑀫𑁂𑀲𑀁 𑀢𑀺𑀡𑁆𑀡𑀁 𑀦𑀬𑀸𑀦𑀁 𑀲𑀻𑀳𑀯𑀺𑀓𑁆𑀓𑀻𑀍𑀇𑀢𑀦𑀬𑀲𑁆𑀲 𑀘𑀢𑁆𑀢𑀸𑀭𑀺 𑀨𑀮𑀸𑀦𑀺 𑀧𑀭𑀺𑀬𑁄𑀲𑀸𑀦𑀁𑁇 𑀧𑀞𑀫𑀸𑀬 𑀤𑀺𑀲𑀸𑀬 𑀧𑀞𑀫𑀁 𑀨𑀮𑀁, 𑀤𑀼𑀢𑀺𑀬𑀸𑀬 𑀤𑀺𑀲𑀸𑀬 𑀤𑀼𑀢𑀺𑀬𑀁 𑀨𑀮𑀁, 𑀢𑀢𑀺𑀬𑀸𑀬 𑀤𑀺𑀲𑀸𑀬 𑀢𑀢𑀺𑀬𑀁 𑀨𑀮𑀁, 𑀘𑀢𑀼𑀢𑁆𑀣𑀸𑀬 𑀤𑀺𑀲𑀸𑀬 𑀘𑀢𑀼𑀢𑁆𑀣𑀁 𑀨𑀮𑀁𑁇 𑀢𑀺𑀧𑀼𑀓𑁆𑀔𑀮𑀲𑁆𑀲 𑀦𑀬𑀲𑁆𑀲 𑀢𑀻𑀡𑀺 𑀯𑀺𑀫𑁄𑀓𑁆𑀔𑀫𑀼𑀔𑀸𑀦𑀺 𑀧𑀭𑀺𑀬𑁄𑀲𑀸𑀦𑀁𑁇 𑀧𑀞𑀫𑀸𑀬 𑀤𑀺𑀲𑀸𑀬 𑀅𑀧𑁆𑀧𑀡𑀺𑀳𑀺𑀢𑀁, 𑀤𑀼𑀢𑀺𑀬𑀸𑀬 𑀤𑀺𑀲𑀸𑀬 𑀲𑀼𑀜𑁆𑀜𑀢𑀁, 𑀢𑀢𑀺𑀬𑀸𑀬 𑀤𑀺𑀲𑀸𑀬 𑀅𑀦𑀺𑀫𑀺𑀢𑁆𑀢𑀁𑁇 𑀦𑀦𑁆𑀤𑀺𑀬𑀸𑀯𑀝𑁆𑀝𑀲𑁆𑀲 𑀦𑀬𑀲𑁆𑀲 𑀭𑀸𑀕𑀯𑀺𑀭𑀸𑀕𑀸 𑀘𑁂𑀢𑁄𑀯𑀺𑀫𑀼𑀢𑁆𑀢𑀺 𑀅𑀯𑀺𑀚𑁆𑀚𑀸𑀯𑀺𑀭𑀸𑀕𑀸 𑀘 𑀧𑀜𑁆𑀜𑀸𑀯𑀺𑀫𑀼𑀢𑁆𑀢𑀺 𑀧𑀭𑀺𑀬𑁄𑀲𑀸𑀦𑀁𑁇 𑀧𑀞𑀫𑀸𑀬 𑀤𑀺𑀲𑀸𑀬 𑀭𑀸𑀕𑀯𑀺𑀭𑀸𑀕𑀸 𑀘𑁂𑀢𑁄𑀯𑀺𑀫𑀼𑀢𑁆𑀢𑀺, 𑀤𑀼𑀢𑀺𑀬𑀸𑀬 𑀤𑀺𑀲𑀸𑀬 𑀅𑀯𑀺𑀚𑁆𑀚𑀸𑀯𑀺𑀭𑀸𑀕𑀸 𑀧𑀜𑁆𑀜𑀸𑀯𑀺𑀫𑀼𑀢𑁆𑀢𑀺𑁇 𑀇𑀫𑁂 𑀢𑀬𑁄 𑀦𑀬𑀸 𑀇𑀫𑁂𑀲𑀁 𑀢𑀺𑀡𑁆𑀡𑀁 𑀦𑀬𑀸𑀦𑀁 𑀅𑀝𑁆𑀞𑀸𑀭𑀲𑀦𑁆𑀦𑀁 𑀫𑀽𑀮𑀧𑀤𑀸𑀦𑀁 𑀆𑀮𑁄𑀓𑀦𑀸, 𑀅𑀬𑀁 𑀯𑀼𑀘𑁆𑀘𑀢𑀺 𑀤𑀺𑀲𑀸𑀮𑁄𑀓𑀦𑁄 𑀦𑀬𑁄𑁇 𑀆𑀮𑁄𑀓𑁂𑀢𑁆𑀯𑀸𑀦 𑀚𑀸𑀦𑀸𑀢𑀺 “𑀅𑀬𑀁 𑀥𑀫𑁆𑀫𑁄 𑀇𑀫𑀁 𑀥𑀫𑁆𑀫𑀁 𑀪𑀚𑀢𑀻”𑀢𑀺 𑀲𑀫𑁆𑀫𑀸 𑀬𑁄𑀚𑀦𑀸𑁇 𑀓𑀼𑀲𑀮𑀧𑀓𑁆𑀔𑁂 𑀅𑀓𑀼𑀲𑀮𑀧𑀓𑁆𑀔𑁂 𑀘 𑀅𑀬𑀁 𑀦𑀬𑁄 𑀅𑀗𑁆𑀓𑀼𑀲𑁄 𑀦𑀸𑀫𑁇 𑀇𑀫𑁂 𑀧𑀜𑁆𑀘 𑀦𑀬𑀸𑁇

---

991\. 𑀢𑀢𑁆𑀣𑀺𑀫𑀸 𑀉𑀤𑁆𑀤𑀸𑀦𑀕𑀸𑀣𑀸



992\. _𑀢𑀡𑁆𑀳𑀸 𑀘 𑀅𑀯𑀺𑀚𑁆𑀚𑀸𑀧𑀺 𑀘,_  
_𑀮𑁄𑀪𑁄 𑀤𑁄𑀲𑁄 𑀢𑀣𑁂𑀯 𑀫𑁄𑀳𑁄 𑀘;_  
_𑀘𑀢𑁆𑀢𑀸𑀭𑁄 𑀘 𑀯𑀺𑀧𑀮𑁆𑀮𑀸𑀲𑀸,_  
_𑀓𑀺𑀮𑁂𑀲𑀪𑀽𑀫𑀻 𑀦𑀯 𑀧𑀤𑀸𑀦𑀺𑁇_  


993\. _𑀬𑁂 𑀘 𑀲𑀢𑀺𑀧𑀝𑁆𑀞𑀸𑀦𑀸,_  
_𑀲𑀫𑀣𑁄 𑀘 𑀯𑀺𑀧𑀲𑁆𑀲𑀦𑀸 𑀓𑀼𑀲𑀮𑀫𑀽𑀮𑀸;_  
_𑀏𑀢𑀁 𑀲𑀩𑁆𑀩𑀁 𑀓𑀼𑀲𑀮𑀁,_  
_𑀇𑀦𑁆𑀤𑁆𑀭𑀺𑀬𑀪𑀽𑀫𑀻 𑀦𑀯 𑀧𑀤𑀸𑀦𑀺𑁇_  


994\. _𑀲𑀩𑁆𑀩𑀓𑀼𑀲𑀮𑀁 𑀦𑀯𑀳𑀺 𑀧𑀤𑁂𑀳𑀺 𑀬𑀼𑀚𑁆𑀚𑀢𑀺,_  
_𑀦𑀯𑀳𑀺 𑀘𑁂𑀯 𑀅𑀓𑀼𑀲𑀮𑀁;_  
_𑀏𑀢𑁂 𑀢𑁂 𑀫𑀽𑀮𑀧𑀤𑀸,_  
_𑀉𑀪𑀢𑁄 𑀅𑀝𑁆𑀞𑀸𑀭𑀲 𑀧𑀤𑀸𑀦𑀺𑁇_  


995\. _𑀢𑀡𑁆𑀳𑀸 𑀘𑁂𑀯 𑀅𑀯𑀺𑀚𑁆𑀚𑀸 𑀘,_  
_𑀲𑀫𑀣𑁄 𑀘 𑀯𑀺𑀧𑀲𑁆𑀲𑀦𑀸;_  
_𑀬𑁄 𑀦𑁂𑀢𑀺 𑀲𑀩𑁆𑀩𑁂𑀲𑀼 𑀬𑁄𑀕𑀬𑀼𑀢𑁆𑀢𑁄,_  
_𑀅𑀬𑀁 𑀦𑀬𑁄 𑀦𑀦𑁆𑀤𑀺𑀬𑀸𑀯𑀝𑁆𑀝𑁄𑁇_  


996\. _𑀬𑀁 𑀓𑀼𑀲𑀮𑀫𑀽𑀮𑁂𑀳𑀺,_  
_𑀦𑀬𑀢𑀺 𑀓𑀼𑀲𑀮𑀅𑀓𑀼𑀲𑀮𑀫𑀽𑀮𑁂𑀳𑀺;_  
_𑀪𑀽𑀢𑀁 𑀢𑀣𑀁 𑀅𑀯𑀺𑀢𑀣𑀁,_  
_𑀢𑀺𑀧𑀼𑀓𑁆𑀔𑀮𑀁 𑀢𑀁 𑀦𑀬𑀁 𑀆𑀳𑀼𑁇_  


997\. _𑀲𑁄 𑀦𑁂𑀢𑀺 𑀯𑀺𑀧𑀮𑁆𑀮𑀸𑀲𑁂𑀳𑀺,_  
_𑀓𑀺𑀮𑁂𑀲𑁃𑀦𑁆𑀤𑁆𑀭𑀺𑀬𑁂𑀳𑀺 𑀘;_  
_𑀥𑀫𑁆𑀫𑁂 𑀢𑀁 𑀦𑀬𑀁 𑀯𑀺𑀦𑀬𑀫𑀸𑀳𑀼,_  
_𑀲𑀻𑀳𑀯𑀺𑀓𑁆𑀓𑀻𑀍𑀇𑀢𑀁 𑀦𑀸𑀫𑁇_  


998\. _𑀯𑁂𑀬𑁆𑀬𑀸𑀓𑀭𑀡𑁂 𑀯𑀼𑀢𑁆𑀢𑁂,_  
_𑀓𑀼𑀲𑀮𑀢𑀸𑀳𑀺 𑀅𑀓𑀼𑀲𑀮𑀢𑀸𑀳𑀺 𑀘;_  
_𑀢𑀬𑁄 𑀆𑀮𑁄𑀓𑀬𑀢𑀺,_  
_𑀅𑀬𑀁 𑀦𑀬𑁄 𑀤𑀺𑀲𑀸𑀮𑁄𑀘𑀦𑁄 𑀦𑀸𑀫𑁇_  


999\. _𑀑𑀮𑁄𑀓𑁂𑀢𑁆𑀯𑀸 𑀤𑀺𑀲𑀸𑀮𑁄𑀘𑀦𑁂𑀦,_  
_𑀉𑀓𑁆𑀔𑀺𑀧𑀺𑀬 𑀬𑀁 𑀲𑀫𑀸𑀦𑁂𑀢𑀺;_  
_𑀲𑀩𑁆𑀩𑁂 𑀓𑀼𑀲𑀮𑀸𑀓𑀼𑀲𑀮𑁂,_  
_𑀅𑀬𑀁 𑀦𑀬𑁄 𑀅𑀗𑁆𑀓𑀼𑀲𑁄 𑀦𑀸𑀫𑁇_  


---

1000\. 𑀦𑀬𑀲𑀫𑀼𑀝𑁆𑀞𑀸𑀦𑀁𑁇

  
𑀧𑁂𑀝𑀓𑁄𑀧𑀤𑁂𑀲𑁂 𑀫𑀳𑀸𑀓𑀘𑁆𑀘𑀸𑀬𑀦𑀲𑁆𑀲 𑀣𑁂𑀭𑀲𑁆𑀲

  
𑀲𑀼𑀢𑁆𑀢𑀯𑀺𑀪𑀗𑁆𑀕𑀲𑁆𑀲 𑀤𑀲𑁆𑀲𑀦𑀁 𑀲𑀫𑀢𑁆𑀢𑀁𑁇



1001\. 𑀬𑀸𑀦𑀺 𑀘𑀢𑀼𑀓𑁆𑀓𑀸𑀦𑀺 𑀅𑀓𑀼𑀲𑀮𑀸𑀦𑀺 𑀓𑀼𑀲𑀮𑀸𑀦𑀺 𑀘 𑀲𑀻𑀳𑀯𑀺𑀓𑁆𑀓𑀻𑀍𑀇𑀢𑁂 𑀦𑀬𑁂 𑀦𑀺𑀤𑁆𑀤𑀺𑀝𑁆𑀞𑀸𑀦𑀺, 𑀢𑀺𑀓𑀸𑀦𑀺 𑀓𑀼𑀲𑀮𑀸𑀦𑀺 𑀘 𑀅𑀓𑀼𑀲𑀮𑀸𑀦𑀺 𑀘 𑀢𑀺𑀧𑀼𑀓𑁆𑀔𑀮𑁂 𑀦𑀬𑁂 𑀦𑀺𑀤𑁆𑀤𑀺𑀝𑁆𑀞𑀸𑀦𑀺, 𑀤𑀼𑀓𑀸𑀦𑀺 𑀓𑀼𑀲𑀮𑀸𑀦𑀺 𑀘 𑀅𑀓𑀼𑀲𑀮𑀸𑀦𑀺 𑀘 𑀦𑀦𑁆𑀤𑀺𑀬𑀸𑀯𑀝𑁆𑀝𑁂 𑀦𑀬𑁂 𑀦𑀺𑀤𑁆𑀤𑀺𑀝𑁆𑀞𑀸𑀦𑀺𑁇 𑀬𑁂𑀲𑀼 𑀤𑁆𑀯𑀻𑀲𑀼 𑀥𑀫𑁆𑀫𑁂𑀲𑀼 𑀓𑀼𑀲𑀮𑁂𑀲𑀼 𑀲𑁄 𑀅𑀢𑁆𑀣𑁄 𑀢𑀺𑀓𑁂𑀲𑀼 𑀯𑀺𑀪𑀚𑁆𑀚𑀫𑀸𑀦𑀲𑁆𑀲 𑀪𑀯𑀪𑀽𑀫𑀺, 𑀅𑀣 𑀘 𑀲𑀩𑁆𑀩𑁄 𑀘 𑀅𑀢𑁆𑀣𑁄 𑀢𑀻𑀳𑀺 𑀩𑁆𑀬𑀜𑁆𑀚𑀦𑁂𑀳𑀺 𑀦𑀺𑀤𑁆𑀤𑀺𑀲𑀢𑀺𑁇 𑀢𑀢𑁆𑀢𑀓𑀸𑀦𑀺 𑀯𑀼𑀘𑁆𑀘𑀢𑀺𑁇 𑀬𑁄 𑀅𑀢𑁆𑀣𑁄 𑀘𑀢𑀽𑀳𑀺 𑀧𑀤𑁂𑀳𑀺 𑀅𑀝𑁆𑀞𑀯𑀻𑀲𑀢𑀺𑀪𑀸𑀕𑁂𑀳𑀺 𑀦𑀢𑁆𑀣𑀺𑀪𑀽𑀫𑀺 𑀦𑀺𑀤𑁆𑀤𑀺𑀲𑀺𑀢𑀼𑀁, 𑀅𑀯𑀘𑀭𑀦𑁆𑀢𑁄𑀯 𑀘𑀢𑀽𑀳𑀺 𑀧𑀤𑁂𑀳𑀺 𑀦𑀺𑀤𑁆𑀤𑀺𑀲𑀢𑀺𑁇 𑀇𑀢𑀺 𑀬𑀁 𑀬𑀣𑀸𑀦𑀺𑀤𑁆𑀤𑀺𑀝𑁆𑀞𑀲𑁆𑀲 𑀅𑀯𑀺𑀓𑁄𑀲𑀦𑀸 𑀇𑀤𑀁 𑀧𑀫𑀸𑀡𑀁𑁇 𑀬𑀣𑀸 𑀲𑀩𑁆𑀩𑁂 𑀲𑀫𑀸𑀥𑀬𑁄 𑀢𑀻𑀲𑀼 𑀲𑀫𑀸𑀥𑀻𑀲𑀼 𑀧𑀭𑀺𑀬𑁂𑀲𑀺𑀢𑀩𑁆𑀩𑀸, 𑀲𑀯𑀺𑀢𑀓𑁆𑀓𑀲𑀯𑀺𑀘𑀸𑀭𑁂 𑀅𑀯𑀺𑀢𑀓𑁆𑀓𑀯𑀺𑀘𑀸𑀭𑀫𑀢𑁆𑀢𑁂 𑀅𑀯𑀺𑀢𑀓𑁆𑀓𑀅𑀯𑀺𑀘𑀸𑀭𑁂 𑀇𑀤𑀁 𑀧𑀫𑀸𑀡𑀁, 𑀦𑀢𑁆𑀣𑀺 𑀘𑀢𑀼𑀢𑁆𑀣𑁄 𑀲𑀫𑀸𑀥𑀺𑁇 𑀢𑀣𑀸 𑀢𑀺𑀲𑁆𑀲𑁄 𑀧𑀜𑁆𑀜𑀸 𑀘𑀺𑀦𑁆𑀢𑀸𑀫𑀬𑀻 𑀲𑀼𑀢𑀫𑀬𑀻 𑀪𑀸𑀯𑀦𑀸𑀫𑀬𑀻 𑀲𑀩𑁆𑀩𑀸𑀲𑀼 𑀧𑀜𑁆𑀜𑀸𑀲𑀼 𑀦𑀺𑀤𑁆𑀤𑀺𑀲𑀢𑀺, 𑀦𑀢𑁆𑀣𑀺 𑀘𑀢𑀼𑀢𑁆𑀣𑀻 𑀧𑀜𑁆𑀜𑀸 𑀦 𑀘𑀺𑀦𑁆𑀢𑀸𑀫𑀬𑀻 𑀦 𑀲𑀼𑀢𑀫𑀬𑀻 𑀦 𑀪𑀸𑀯𑀦𑀸𑀫𑀬𑀻, 𑀧𑀜𑁆𑀜𑀸 𑀦𑀸𑀲𑁆𑀲 𑀅𑀢𑁆𑀣𑀺 𑀇𑀫𑁂𑀲𑀁 𑀥𑀫𑁆𑀫𑀸𑀦𑀁 𑀬𑀸 𑀅𑀯𑀺𑀓𑁆𑀔𑁂𑀧𑀦𑀸, 𑀇𑀤𑀁 𑀯𑀼𑀘𑁆𑀘𑀢𑀺 𑀧𑀫𑀸𑀡𑀦𑁆𑀢𑀺𑁇

---

1002\. 𑀣𑁂𑀭𑀲𑁆𑀲 𑀫𑀳𑀸𑀓𑀘𑁆𑀘𑀸𑀬𑀦𑀲𑁆𑀲 𑀚𑀫𑁆𑀩𑀼𑀯𑀦𑀯𑀸𑀲𑀺𑀦𑁄

  
𑀧𑁂𑀝𑀓𑁄𑀧𑀤𑁂𑀲𑁄 𑀲𑀫𑀢𑁆𑀢𑁄𑁇



---

1003\. 𑀧𑁂𑀝𑀓𑁄𑀧𑀤𑁂𑀲𑀧𑀓𑀭𑀡𑀁 𑀦𑀺𑀝𑁆𑀞𑀺𑀢𑀁𑁇



[Go to previous page (7.2 Hārasampātabhūmi)](7/7.2.md) / [Go to parent page (27Pe Peṭakopadesapāḷi)](0.md)


