
[Home](/) / [27Pe Peṭakopadesapāḷi](../../27Pe.md) / [7 Hārasampātabhūmi](../7.md)

# 𑁭𑁇𑁧 𑀧𑀓𑀺𑀡𑁆𑀡𑀓𑀦𑀺𑀤𑁆𑀤𑁂𑀲

* 𑀳𑀸𑀭𑀲𑀫𑁆𑀧𑀸𑀢𑀪𑀽𑀫𑀺

* 𑀧𑀓𑀺𑀡𑁆𑀡𑀓𑀦𑀺𑀤𑁆𑀤𑁂𑀲

(72.)

612\. 𑀛𑀸𑀦𑀁 𑀯𑀺𑀭𑀸𑀕𑁄𑁇 𑀘𑀢𑁆𑀢𑀸𑀭𑀺 𑀛𑀸𑀦𑀸𑀦𑀺 𑀯𑀺𑀢𑁆𑀣𑀸𑀭𑁂𑀦 𑀓𑀸𑀢𑀩𑁆𑀩𑀸𑀦𑀺𑁇 𑀢𑀸𑀦𑀺 𑀤𑀼𑀯𑀺𑀥𑀸𑀦𑀺; 𑀩𑁄𑀚𑁆𑀛𑀗𑁆𑀕𑀯𑀺𑀧𑁆𑀧𑀬𑀼𑀢𑁆𑀢𑀸𑀦𑀺 𑀘 𑀩𑁄𑀚𑁆𑀛𑀗𑁆𑀕𑀲𑀫𑁆𑀧𑀬𑀼𑀢𑁆𑀢𑀸𑀦𑀺 𑀘𑁇 𑀢𑀢𑁆𑀣 𑀩𑁄𑀚𑁆𑀛𑀗𑁆𑀕𑀯𑀺𑀧𑁆𑀧𑀬𑀼𑀢𑁆𑀢𑀸𑀦𑀺 𑀩𑀸𑀳𑀺𑀭𑀓𑀸𑀦𑀺, 𑀩𑁄𑀚𑁆𑀛𑀗𑁆𑀕𑀲𑀫𑁆𑀧𑀬𑀼𑀢𑁆𑀢𑀸𑀦𑀺 𑀅𑀭𑀺𑀬𑀧𑀼𑀕𑁆𑀕𑀮𑀸𑀦𑀺𑁇 𑀢𑀢𑁆𑀣 𑀬𑁂𑀦 𑀙 𑀧𑀼𑀕𑁆𑀕𑀮𑀫𑀽𑀮𑀸𑀦𑀺 𑀢𑁂𑀲𑀁 𑀦𑀺𑀓𑁆𑀔𑀺𑀧𑁂𑀢𑁆𑀯𑀸 𑀭𑀸𑀕𑀘𑀭𑀺𑀢𑁄, 𑀤𑁄𑀲𑀘𑀭𑀺𑀢𑁄, 𑀫𑁄𑀳𑀘𑀭𑀺𑀢𑁄, 𑀭𑀸𑀕𑀤𑁄𑀲𑀘𑀭𑀺𑀢𑁄, 𑀭𑀸𑀕𑀫𑁄𑀳𑀘𑀭𑀺𑀢𑁄, 𑀤𑁄𑀲𑀫𑁄𑀳𑀘𑀭𑀺𑀢𑁄, 𑀲𑀫𑀪𑀸𑀕𑀘𑀭𑀺𑀢𑁄, 𑀇𑀢𑀺 𑀇𑀫𑁂𑀲𑀁 𑀧𑀼𑀕𑁆𑀕𑀮𑀸𑀦𑀁 𑀛𑀸𑀦𑀁 𑀲𑀫𑀸𑀧𑀚𑁆𑀚𑀺𑀢𑀸𑀦𑀁 𑀧𑀜𑁆𑀘 𑀦𑀻𑀯𑀭𑀡𑀸𑀦𑀺 𑀧𑀝𑀺𑀧𑀓𑁆𑀔𑁄 𑀢𑁂𑀲𑀁 𑀧𑀝𑀺𑀖𑀸𑀢𑀸𑀬 𑀬𑀣𑀸 𑀅𑀲𑀫𑀢𑁆𑀣𑁄 𑀢𑀻𑀡𑀺 𑀅𑀓𑀼𑀲𑀮𑀫𑀽𑀮𑀸𑀦𑀺 𑀦𑀺𑀕𑁆𑀕𑀡𑁆𑀳𑀸𑀢𑀺𑁇 𑀮𑁄𑀪𑁂𑀦 𑀅𑀓𑀼𑀲𑀮𑀫𑀽𑀮𑁂𑀦 𑀅𑀪𑀺𑀚𑁆𑀛𑀸 𑀘 𑀉𑀤𑁆𑀥𑀘𑁆𑀘𑀜𑁆𑀘 𑀉𑀧𑁆𑀧𑀺𑀮𑀯𑀢𑀁 𑀅𑀮𑁄𑀪𑁂𑀦 𑀓𑀼𑀲𑀮𑀫𑀽𑀮𑁂𑀦 𑀦𑀺𑀕𑁆𑀕𑀡𑁆𑀳𑀸𑀢𑀺, 𑀓𑀼𑀓𑁆𑀓𑀼𑀘𑁆𑀘𑀜𑁆𑀘 𑀯𑀺𑀘𑀺𑀓𑀺𑀘𑁆𑀙𑀸 𑀘 𑀫𑁄𑀳𑀧𑀓𑁆𑀔𑁄, 𑀢𑀁 𑀅𑀫𑁄𑀳𑁂𑀦 𑀦𑀺𑀕𑁆𑀕𑀡𑁆𑀳𑀸𑀢𑀺𑁇 𑀤𑁄𑀲𑁄 𑀘 𑀣𑀺𑀦𑀫𑀺𑀤𑁆𑀥𑀜𑁆𑀘 𑀤𑁄𑀲𑀧𑀓𑁆𑀔𑁄, 𑀢𑀁 𑀅𑀤𑁄𑀲𑁂𑀦 𑀦𑀺𑀕𑁆𑀕𑀡𑁆𑀳𑀸𑀢𑀺𑁇

613\. 𑀢𑀢𑁆𑀣 𑀅𑀮𑁄𑀪𑀲𑁆𑀲 𑀧𑀸𑀭𑀺𑀧𑀽𑀭𑀺𑀬𑀸 𑀦𑁂𑀓𑁆𑀔𑀫𑁆𑀫𑀯𑀺𑀢𑀓𑁆𑀓𑀁 𑀯𑀺𑀢𑀓𑁆𑀓𑁂𑀢𑀺𑁇 𑀢𑀢𑁆𑀣 𑀅𑀤𑁄𑀲𑀲𑁆𑀲 𑀧𑀸𑀭𑀺𑀧𑀽𑀭𑀺𑀬𑀸 𑀅𑀩𑁆𑀬𑀸𑀧𑀸𑀤𑀯𑀺𑀢𑀓𑁆𑀓𑀁 𑀯𑀺𑀢𑀓𑁆𑀓𑁂𑀢𑀺𑁇 𑀢𑀢𑁆𑀣 𑀅𑀫𑁄𑀳𑀲𑁆𑀲 𑀧𑀸𑀭𑀺𑀧𑀽𑀭𑀺𑀬𑀸 𑀅𑀯𑀺𑀳𑀺𑀁𑀲𑀸𑀯𑀺𑀢𑀓𑁆𑀓𑀁 𑀯𑀺𑀢𑀓𑁆𑀓𑁂𑀢𑀺𑁇 𑀢𑀢𑁆𑀣 𑀅𑀮𑁄𑀪𑀲𑁆𑀲 𑀧𑀸𑀭𑀺𑀧𑀽𑀭𑀺𑀬𑀸 𑀯𑀺𑀯𑀺𑀢𑁆𑀢𑁄 𑀳𑁄𑀢𑀺 𑀓𑀸𑀫𑁂𑀳𑀺𑁇 𑀢𑀢𑁆𑀣 𑀅𑀤𑁄𑀲𑀲𑁆𑀲 𑀧𑀸𑀭𑀺𑀧𑀽𑀭𑀺𑀬𑀸 𑀅𑀫𑁄𑀳𑀲𑁆𑀲 𑀧𑀸𑀭𑀺𑀧𑀽𑀭𑀺𑀬𑀸 𑀘 𑀯𑀺𑀯𑀺𑀢𑁆𑀢𑁄 𑀳𑁄𑀢𑀺 𑀧𑀸𑀧𑀓𑁂𑀳𑀺 𑀅𑀓𑀼𑀲𑀮𑁂𑀳𑀺 𑀥𑀫𑁆𑀫𑁂𑀳𑀺, 𑀲𑀯𑀺𑀢𑀓𑁆𑀓𑀁 𑀲𑀯𑀺𑀘𑀸𑀭𑀁 𑀯𑀺𑀯𑁂𑀓𑀚𑀁 𑀧𑀻𑀢𑀺𑀲𑀼𑀔𑀁 𑀧𑀞𑀫𑀁 𑀛𑀸𑀦𑀁 𑀉𑀧𑀲𑀫𑁆𑀧𑀚𑁆𑀚 𑀯𑀺𑀳𑀭𑀢𑀺𑁇

614\. 𑀯𑀺𑀢𑀓𑁆𑀓𑀸𑀢𑀺 𑀢𑀬𑁄 𑀯𑀺𑀢𑀓𑁆𑀓𑀸—  𑀦𑁂𑀓𑁆𑀔𑀫𑁆𑀫𑀯𑀺𑀢𑀓𑁆𑀓𑁄 𑀅𑀩𑁆𑀬𑀸𑀧𑀸𑀤𑀯𑀺𑀢𑀓𑁆𑀓𑁄 𑀅𑀯𑀺𑀳𑀺𑀁𑀲𑀸𑀯𑀺𑀢𑀓𑁆𑀓𑁄𑁇 𑀢𑀢𑁆𑀣 𑀧𑀞𑀫𑀸𑀪𑀺𑀦𑀺𑀧𑀸𑀢𑁄 𑀯𑀺𑀢𑀓𑁆𑀓𑁄, 𑀧𑀝𑀺𑀮𑀤𑁆𑀥𑀲𑁆𑀲 𑀯𑀺𑀘𑀭𑀡𑀁 𑀯𑀺𑀘𑀸𑀭𑁄𑁇 𑀬𑀣𑀸 𑀧𑀼𑀭𑀺𑀲𑁄 𑀤𑀽𑀭𑀢𑁄 𑀧𑀼𑀭𑀺𑀲𑀁 𑀧𑀲𑁆𑀲𑀢𑀺 𑀆𑀕𑀘𑁆𑀙𑀦𑁆𑀢𑀁, 𑀦 𑀘 𑀢𑀸𑀯 𑀚𑀸𑀦𑀸𑀢𑀺 𑀏𑀲𑁄 𑀇𑀢𑁆𑀣𑀻𑀢𑀺 𑀯𑀸 𑀧𑀼𑀭𑀺𑀲𑁄𑀢𑀺 𑀯𑀸 𑀬𑀤𑀸 𑀢𑀼 𑀧𑀝𑀺𑀮𑀪𑀢𑀺 𑀇𑀢𑁆𑀣𑀻𑀢𑀺 𑀯𑀸 𑀧𑀼𑀭𑀺𑀲𑁄𑀢𑀺 𑀯𑀸 𑀏𑀯𑀁 𑀯𑀡𑁆𑀡𑁄𑀢𑀺 𑀯𑀸 𑀏𑀯𑀁 𑀲𑀡𑁆𑀞𑀸𑀦𑁄𑀢𑀺 𑀯𑀸 𑀇𑀫𑁂 𑀯𑀺𑀢𑀓𑁆𑀓𑀬𑀦𑁆𑀢𑁄 𑀉𑀢𑁆𑀢𑀭𑀺 𑀉𑀧𑀧𑀭𑀺𑀓𑁆𑀔𑀦𑁆𑀢𑀺 𑀓𑀺𑀁 𑀦𑀼 𑀔𑁄 𑀅𑀬𑀁 𑀲𑀻𑀮𑀯𑀸 𑀉𑀤𑀸𑀳𑀼 𑀤𑀼𑀲𑁆𑀲𑀻𑀮𑁄 𑀅𑀟𑁆𑀠𑁄 𑀯𑀸 𑀤𑀼𑀕𑁆𑀕𑀢𑁄𑀢𑀺 𑀯𑀸𑁇 𑀏𑀯𑀁 𑀯𑀺𑀘𑀸𑀭𑁄 𑀯𑀺𑀢𑀓𑁆𑀓𑁂 𑀅𑀧𑁆𑀧𑁂𑀢𑀺, 𑀯𑀺𑀘𑀸𑀭𑁄 𑀘𑀭𑀺𑀬𑀢𑀺 𑀘 𑀅𑀦𑀼𑀯𑀢𑁆𑀢𑀢𑀺 𑀘𑁇 𑀬𑀣𑀸 𑀧𑀓𑁆𑀔𑀻 𑀧𑀼𑀩𑁆𑀩𑀁 𑀆𑀬𑀽𑀳𑀢𑀺 𑀧𑀘𑁆𑀙𑀸 𑀦𑀸𑀬𑀽𑀳𑀢𑀺 𑀬𑀣𑀸 𑀆𑀬𑀽𑀳𑀦𑀸 𑀏𑀯𑀁 𑀯𑀺𑀢𑀓𑁆𑀓𑁄, 𑀬𑀣𑀸 𑀧𑀓𑁆𑀔𑀸𑀦𑀁 𑀧𑀲𑀸𑀭𑀡𑀁 𑀏𑀯𑀁 𑀯𑀺𑀘𑀸𑀭𑁄 𑀅𑀦𑀼𑀧𑀸𑀮𑀢𑀺 𑀯𑀺𑀢𑀓𑁆𑀓𑁂𑀢𑀺 𑀯𑀺𑀘𑀭𑀢𑀺 𑀯𑀺𑀘𑀸𑀭𑁂𑀢𑀺𑁇 𑀯𑀺𑀢𑀓𑁆𑀓𑀬𑀢𑀺 𑀯𑀺𑀢𑀓𑁆𑀓𑁂𑀢𑀺, 𑀅𑀦𑀼𑀯𑀺𑀘𑀭𑀢𑀺 𑀯𑀺𑀘𑀸𑀭𑁂𑀢𑀺𑁇 𑀓𑀸𑀫𑀲𑀜𑁆𑀜𑀸𑀬 𑀧𑀝𑀺𑀧𑀓𑁆𑀔𑁄 𑀯𑀺𑀢𑀓𑁆𑀓𑁄, 𑀩𑁆𑀬𑀸𑀧𑀸𑀤𑀲𑀜𑁆𑀜𑀸𑀬 𑀯𑀺𑀳𑀺𑀁𑀲𑀲𑀜𑁆𑀜𑀸𑀬 𑀘 𑀧𑀝𑀺𑀧𑀓𑁆𑀔𑁄 𑀯𑀺𑀘𑀸𑀭𑁄𑁇 𑀯𑀺𑀢𑀓𑁆𑀓𑀸𑀦𑀁 𑀓𑀫𑁆𑀫𑀁 𑀅𑀓𑀼𑀲𑀮𑀲𑁆𑀲 𑀅𑀫𑀦𑀲𑀺𑀓𑀸𑀭𑁄, 𑀯𑀺𑀘𑀸𑀭𑀸𑀦𑀁 𑀓𑀫𑁆𑀫𑀁 𑀚𑁂𑀝𑁆𑀞𑀸𑀦𑀁 𑀲𑀁𑀯𑀸𑀭𑀡𑀸𑁇 𑀬𑀣𑀸 𑀧𑀮𑀺𑀓𑁄 𑀢𑀼𑀡𑁆𑀳𑀺𑀓𑁄 𑀲𑀚𑁆𑀛𑀸𑀬𑀁 𑀓𑀭𑁄𑀢𑀺 𑀏𑀯𑀁 𑀯𑀺𑀢𑀓𑁆𑀓𑁄, 𑀬𑀣𑀸 𑀢𑀁𑀬𑁂𑀯 𑀅𑀦𑀼𑀧𑀲𑁆𑀲𑀢𑀺 𑀏𑀯𑀁 𑀯𑀺𑀘𑀸𑀭𑁄𑁇 𑀬𑀣𑀸 𑀅𑀧𑀭𑀺𑀜𑁆𑀜𑀸 𑀏𑀯𑀁 𑀯𑀺𑀢𑀓𑁆𑀓𑁄𑁇 𑀬𑀣𑀸 𑀧𑀭𑀺𑀜𑁆𑀜𑀸 𑀏𑀯𑀁 𑀯𑀺𑀘𑀸𑀭𑁄𑁇 𑀦𑀺𑀭𑀼𑀢𑁆𑀢𑀺𑀧𑀝𑀺𑀲𑀫𑁆𑀪𑀺𑀤𑀸𑀬𑀜𑁆𑀘 𑀧𑀝𑀺𑀪𑀸𑀦𑀧𑀝𑀺𑀲𑀫𑁆𑀪𑀺𑀤𑀸𑀬𑀜𑁆𑀘 𑀯𑀺𑀢𑀓𑁆𑀓𑁄, 𑀥𑀫𑁆𑀫𑀧𑀝𑀺𑀲𑀫𑁆𑀪𑀺𑀤𑀸𑀬𑀜𑁆𑀘 𑀅𑀢𑁆𑀣𑀧𑀝𑀺𑀲𑀫𑁆𑀪𑀺𑀤𑀸𑀬𑀜𑁆𑀘 𑀯𑀺𑀘𑀸𑀭𑁄𑁇 𑀓𑀮𑁆𑀮𑀺𑀢𑀸 𑀓𑁄𑀲𑀮𑁆𑀮𑀢𑁆𑀢𑀁 𑀘𑀺𑀢𑁆𑀢𑀲𑁆𑀲 𑀯𑀺𑀢𑀓𑁆𑀓𑁄, 𑀅𑀪𑀺𑀦𑀻𑀳𑀸𑀭𑀓𑁄𑀲𑀮𑁆𑀮𑀁 𑀘𑀺𑀢𑁆𑀢𑀲𑁆𑀲 𑀯𑀺𑀘𑀸𑀭𑁄𑁇 𑀇𑀤𑀁 𑀓𑀼𑀲𑀮𑀁 𑀇𑀤𑀁 𑀅𑀓𑀼𑀲𑀮𑀁 𑀇𑀤𑀁 𑀪𑀸𑀯𑁂𑀢𑀩𑁆𑀩𑀁 𑀇𑀤𑀁 𑀧𑀳𑀸𑀢𑀩𑁆𑀩𑀁 𑀇𑀤𑀁 𑀲𑀘𑁆𑀙𑀺𑀓𑀸𑀢𑀩𑁆𑀩𑀦𑁆𑀢𑀺 𑀯𑀺𑀢𑀓𑁆𑀓𑁄, 𑀬𑀣𑀸 𑀧𑀳𑀸𑀦𑀜𑁆𑀘 𑀪𑀸𑀯𑀦𑀸 𑀘 𑀲𑀘𑁆𑀙𑀺𑀓𑀺𑀭𑀺𑀬𑀸 𑀘 𑀏𑀯𑀁 𑀯𑀺𑀘𑀸𑀭𑁄𑁇 𑀇𑀫𑁂𑀲𑀼 𑀯𑀺𑀢𑀓𑁆𑀓𑀯𑀺𑀘𑀸𑀭𑁂𑀲𑀼 𑀞𑀺𑀢𑀲𑁆𑀲 𑀤𑀼𑀯𑀺𑀥𑀁 𑀤𑀼𑀓𑁆𑀔𑀁 𑀦 𑀉𑀧𑁆𑀧𑀚𑁆𑀚𑀢𑀺 𑀓𑀸𑀬𑀺𑀓𑀜𑁆𑀘 𑀘𑁂𑀢𑀲𑀺𑀓𑀜𑁆𑀘; 𑀤𑀼𑀯𑀺𑀥𑀁 𑀲𑀼𑀔𑀁 𑀉𑀧𑁆𑀧𑀚𑁆𑀚𑀢𑀺 𑀓𑀸𑀬𑀺𑀓𑀜𑁆𑀘 𑀘𑁂𑀢𑀲𑀺𑀓𑀜𑁆𑀘𑁇 𑀇𑀢𑀺 𑀯𑀺𑀢𑀓𑁆𑀓𑀚𑀦𑀺𑀢𑀁 𑀘𑁂𑀢𑀲𑀺𑀓𑀁 𑀲𑀼𑀔𑀁 𑀧𑀻𑀢𑀺 𑀓𑀸𑀬𑀺𑀓𑀁 𑀲𑀼𑀔𑀁 𑀓𑀸𑀬𑀺𑀓𑁄𑀬𑁂𑀯𑁇 𑀬𑀸 𑀢𑀢𑁆𑀣 𑀘𑀺𑀢𑁆𑀢𑀲𑁆𑀲 𑀏𑀓𑀕𑁆𑀕𑀢𑀸, 𑀅𑀬𑀁 𑀲𑀫𑀸𑀥𑀺𑁇 𑀇𑀢𑀺 𑀧𑀞𑀫𑀁 𑀛𑀸𑀦𑀁 𑀧𑀜𑁆𑀘𑀗𑁆𑀕𑀯𑀺𑀧𑁆𑀧𑀳𑀻𑀦𑀁 𑀧𑀜𑁆𑀘𑀗𑁆𑀕𑀲𑀫𑀦𑁆𑀦𑀸𑀕𑀢𑀁𑁇

615\. 𑀢𑁂𑀲𑀁𑀬𑁂𑀯 𑀯𑀺𑀢𑀓𑁆𑀓𑀯𑀺𑀘𑀸𑀭𑀸𑀦𑀁 𑀅𑀪𑀺𑀓𑁆𑀔𑀡𑀁 𑀆𑀲𑁂𑀯𑀦𑀸𑀬 𑀢𑀲𑁆𑀲 𑀢𑀧𑁆𑀧𑁄𑀡𑀫𑀸𑀦𑀲𑀁 𑀳𑁄𑀢𑀺𑁇 𑀢𑀲𑁆𑀲 𑀯𑀺𑀢𑀓𑁆𑀓𑀯𑀺𑀘𑀸𑀭𑀸 𑀑𑀍𑀆𑀭𑀺𑀓𑀸 𑀔𑀸𑀬𑀦𑁆𑀢𑀺𑁇 𑀬𑀜𑁆𑀘 𑀧𑀻𑀢𑀺𑀲𑀼𑀔𑀜𑁆𑀘 𑀦𑁂𑀓𑁆𑀔𑀫𑁆𑀫𑀜𑁆𑀘 𑀑𑀍𑀆𑀭𑀺𑀓𑀁 𑀪𑀯𑀢𑀺𑁇 𑀅𑀧𑀺 𑀘 𑀲𑀫𑀸𑀥𑀺𑀚𑀸 𑀧𑀻𑀢𑀺 𑀭𑀢𑀺 𑀘 𑀚𑀸𑀬𑀢𑀺𑁇 𑀢𑀲𑁆𑀲 𑀯𑀺𑀘𑀸𑀭𑀸𑀭𑀫𑁆𑀫𑀡𑀁𑁇 𑀢𑁂𑀲𑀁 𑀯𑀽𑀧𑀲𑀫𑀸 𑀅𑀚𑁆𑀛𑀢𑁆𑀢𑀁 𑀘𑁂𑀢𑁄 𑀲𑀫𑁆𑀧𑀲𑀻𑀤𑀢𑀺𑁇 𑀬𑁂 𑀯𑀺𑀢𑀓𑁆𑀓𑀯𑀺𑀘𑀸𑀭𑀸 𑀤𑁆𑀯𑁂 𑀥𑀫𑁆𑀫𑀸𑀦𑀼𑀲𑁆𑀲𑀭𑀺𑀢𑀩𑁆𑀩𑀸𑁇 𑀧𑀘𑁆𑀘𑀼𑀧𑁆𑀧𑀦𑁆𑀦𑀸 𑀤𑀭𑀡𑀺𑀢𑀩𑁆𑀩𑀁𑁇 𑀢𑁂𑀲𑀁 𑀯𑀽𑀧𑀲𑀫𑀸 𑀏𑀓𑁄𑀤𑀺𑀪𑀸𑀯𑀁 𑀘𑀺𑀢𑁆𑀢𑁂𑀓𑀕𑁆𑀕𑀢𑀁 𑀳𑁄𑀢𑀺𑁇 𑀢𑀲𑁆𑀲 𑀏𑀓𑁄𑀤𑀺𑀪𑀸𑀯𑁂𑀦 𑀧𑀻𑀢𑀺 𑀧𑀸𑀭𑀺𑀧𑀽𑀭𑀺𑀁 𑀕𑀘𑁆𑀙𑀢𑀺𑁇 𑀬𑀸 𑀧𑀻𑀢𑀺, 𑀢𑀁 𑀲𑁄𑀫𑀦𑀲𑁆𑀲𑀺𑀦𑁆𑀤𑁆𑀭𑀺𑀬𑀁, 𑀬𑀁 𑀲𑀼𑀔𑀁, 𑀢𑀁 𑀲𑀼𑀔𑀺𑀦𑁆𑀤𑁆𑀭𑀺𑀬𑀁𑁇 𑀬𑀸 𑀘𑀺𑀢𑁆𑀢𑁂𑀓𑀕𑁆𑀕𑀢𑀸, 𑀅𑀬𑀁 𑀲𑀫𑀸𑀥𑀺𑁇 𑀢𑀁 𑀤𑀼𑀢𑀺𑀬𑀁 𑀛𑀸𑀦𑀁 𑀘𑀢𑀼𑀭𑀗𑁆𑀕𑀲𑀫𑀦𑁆𑀦𑀸𑀕𑀢𑀁𑁇 𑀲𑁄 𑀧𑀻𑀢𑀺𑀬𑀸 𑀯𑀺𑀭𑀸𑀕𑀸 𑀬𑀸𑀢𑀺 𑀑𑀚𑀳𑀺 𑀚𑀮𑁆𑀮𑀲𑀳𑀕𑀢𑀁𑁇

(73.)

616\. 𑀢𑀢𑁆𑀣 𑀲𑁄𑀫𑀦𑀲𑁆𑀲𑀘𑀺𑀢𑁆𑀢𑀫𑀼𑀧𑀸𑀤𑀸𑀦𑀦𑁆𑀢𑀺 𑀘 𑀲𑁄 𑀢𑀁 𑀯𑀺𑀘𑀺𑀦𑀦𑁆𑀢𑁄 𑀉𑀧𑁂𑀓𑁆𑀔𑀫𑁂𑀯 𑀫𑀦𑀲𑀺𑀓𑀭𑁄𑀢𑀺𑁇 𑀲𑁄 𑀧𑀻𑀢𑀺𑀬𑀸 𑀯𑀺𑀭𑀸𑀕𑀸 𑀉𑀧𑁂𑀓𑁆𑀔𑀓𑁄 𑀯𑀺𑀳𑀭𑀢𑀺𑁇 𑀬𑀣𑀸 𑀘 𑀧𑀻𑀢𑀺𑀬𑀸 𑀲𑀼𑀔𑀫𑀸𑀦𑀺𑀢𑀁, 𑀢𑀁 𑀓𑀸𑀬𑁂𑀦 𑀧𑀝𑀺𑀲𑀁𑀯𑁂𑀤𑁂𑀢𑀺 𑀲𑀫𑁆𑀧𑀚𑀸𑀦𑁄 𑀯𑀺𑀳𑀭𑀢𑀺𑁇 𑀬𑁂𑀦 𑀲𑀢𑀺𑀲𑀫𑁆𑀧𑀚𑀜𑁆𑀜𑁂𑀦 𑀉𑀧𑁂𑀓𑁆𑀔𑀸𑀧𑀸𑀭𑀺𑀧𑀽𑀭𑀺𑀁 𑀕𑀘𑁆𑀙𑀢𑀺𑁇 𑀇𑀤𑀁 𑀢𑀢𑀺𑀬𑀁 𑀛𑀸𑀦𑀁 𑀘𑀢𑀼𑀭𑀗𑁆𑀕𑀲𑀫𑀦𑁆𑀦𑀸𑀕𑀢𑀁𑁇

617\. 𑀢𑀣𑀸 𑀓𑀸𑀬𑀺𑀓𑀲𑁆𑀲 𑀲𑀼𑀔𑀲𑁆𑀲 𑀧𑀳𑀸𑀦𑀸𑀬 𑀧𑀞𑀫𑁂 𑀛𑀸𑀦𑁂 𑀲𑁄𑀫𑀦𑀲𑁆𑀲𑀺𑀦𑁆𑀤𑁆𑀭𑀺𑀬𑀁 𑀦𑀺𑀭𑀼𑀚𑁆𑀛𑀢𑀺𑁇 𑀤𑀼𑀢𑀺𑀬𑁂 𑀛𑀸𑀦𑁂 𑀤𑀼𑀓𑁆𑀔𑀺𑀦𑁆𑀤𑁆𑀭𑀺𑀬𑀁 𑀦𑀺𑀭𑀼𑀚𑁆𑀛𑀢𑀺𑁇 𑀲𑁄 𑀲𑀼𑀔𑀲𑁆𑀲 𑀘 𑀧𑀳𑀸𑀦𑀸 𑀤𑀼𑀓𑁆𑀔𑀲𑁆𑀲 𑀘 𑀧𑀳𑀸𑀦𑀸 𑀧𑀼𑀩𑁆𑀩𑁂𑀯 𑀲𑁄𑀫𑀦𑀲𑁆𑀲𑀤𑁄𑀫𑀦𑀲𑁆𑀲𑀸𑀦𑀁 𑀅𑀢𑁆𑀣𑀗𑁆𑀕𑀫𑀸 𑀅𑀤𑀼𑀓𑁆𑀔𑀫𑀲𑀼𑀔𑀁 𑀉𑀧𑁂𑀓𑁆𑀔𑀸𑀲𑀢𑀺𑀧𑀸𑀭𑀺𑀲𑀼𑀤𑁆𑀥𑀺𑀁 𑀘𑀢𑀼𑀢𑁆𑀣𑀁 𑀛𑀸𑀦𑀁 𑀉𑀧𑀲𑀫𑁆𑀧𑀚𑁆𑀚 𑀯𑀺𑀳𑀭𑀢𑀺𑁇 𑀢𑀢𑁆𑀣 𑀘𑀢𑀽𑀳𑀺 𑀇𑀦𑁆𑀤𑁆𑀭𑀺𑀬𑁂𑀳𑀺 𑀉𑀧𑁂𑀓𑁆𑀔𑀸 𑀧𑀲𑀸𑀤𑀸 𑀳𑁄𑀢𑀺, 𑀤𑀼𑀓𑁆𑀔𑀺𑀦𑁆𑀤𑁆𑀭𑀺𑀬𑁂𑀦 𑀤𑁄𑀫𑀦𑀲𑁆𑀲𑀺𑀦𑁆𑀤𑁆𑀭𑀺𑀬𑁂𑀦 𑀲𑀼𑀔𑀺𑀦𑁆𑀤𑁆𑀭𑀺𑀬𑁂𑀦 𑀲𑁄𑀫𑀦𑀲𑁆𑀲𑀺𑀦𑁆𑀤𑁆𑀭𑀺𑀬𑁂𑀦 𑀘𑁇 𑀢𑁂𑀲𑀁 𑀦𑀺𑀭𑁄𑀥𑀸 𑀉𑀧𑁂𑀓𑁆𑀔𑀸𑀲𑀫𑁆𑀧𑀚𑀜𑁆𑀜𑀁 𑀳𑁄𑀢𑀺, 𑀢𑀢𑁆𑀣 𑀲𑀼𑀔𑀺𑀦𑁆𑀤𑁆𑀭𑀺𑀬𑁂𑀦 𑀲𑁄𑀫𑀦𑀲𑁆𑀲𑀺𑀦𑁆𑀤𑁆𑀭𑀺𑀬𑁂𑀦 𑀘 𑀅𑀲𑀢𑀺 𑀳𑁄𑀢𑀺, 𑀢𑁂𑀲𑀁 𑀦𑀺𑀭𑁄𑀥𑀸 𑀲𑀢𑀺𑀫𑀸 𑀳𑁄𑀢𑀺, 𑀤𑀼𑀓𑁆𑀔𑀺𑀦𑁆𑀤𑁆𑀭𑀺𑀬𑁂𑀦 𑀤𑁄𑀫𑀦𑀲𑁆𑀲𑀺𑀦𑁆𑀤𑁆𑀭𑀺𑀬𑁂𑀦 𑀘 𑀅𑀲𑀫𑁆𑀧𑀚𑀜𑁆𑀜𑀁, 𑀢𑁂𑀲𑀁 𑀦𑀺𑀭𑁄𑀥𑀸 𑀲𑀫𑁆𑀧𑀚𑀜𑁆𑀜𑀁 𑀳𑁄𑀢𑀺, 𑀇𑀢𑀺 𑀉𑀧𑁂𑀓𑁆𑀔𑀸𑀬 𑀘 𑀲𑀜𑁆𑀜𑀸, 𑀲𑀢𑁄 𑀲𑀫𑁆𑀧𑀚𑀸𑀦𑁄 𑀘𑀺𑀢𑁆𑀢𑁂𑀓𑀕𑁆𑀕𑀢𑀸 𑀘 𑀇𑀤𑀁 𑀯𑀼𑀘𑁆𑀘𑀢𑁂 𑀘 𑀘𑀢𑀼𑀢𑁆𑀣𑀁 𑀛𑀸𑀦𑀁𑁇

618\. 𑀢𑀢𑁆𑀣 𑀬𑁄 𑀭𑀸𑀕𑀘𑀭𑀺𑀢𑁄 𑀧𑀼𑀕𑁆𑀕𑀮𑁄 𑀢𑀲𑁆𑀲 𑀲𑀼𑀔𑀺𑀦𑁆𑀤𑁆𑀭𑀺𑀬𑀜𑁆𑀘 𑀲𑁄𑀫𑀦𑀲𑁆𑀲𑀺𑀦𑁆𑀤𑁆𑀭𑀺𑀬𑀜𑁆𑀘; 𑀬𑁄 𑀤𑁄𑀲𑀘𑀭𑀺𑀢𑁄 𑀧𑀼𑀕𑁆𑀕𑀮𑁄 𑀢𑀲𑁆𑀲 𑀤𑀼𑀓𑁆𑀔𑀺𑀦𑁆𑀤𑁆𑀭𑀺𑀬𑀜𑁆𑀘 𑀤𑁄𑀫𑀦𑀲𑁆𑀲𑀺𑀦𑁆𑀤𑁆𑀭𑀺𑀬𑀜𑁆𑀘; 𑀬𑁄 𑀫𑁄𑀳𑀘𑀭𑀺𑀢𑁄 𑀧𑀼𑀕𑁆𑀕𑀮𑁄 𑀢𑀲𑁆𑀲 𑀅𑀲𑀢𑀺 𑀘 𑀅𑀲𑀫𑁆𑀧𑀚𑀜𑁆𑀜𑀜𑁆𑀘𑁇

619\. 𑀢𑀢𑁆𑀣 𑀭𑀸𑀕𑀘𑀭𑀺𑀢𑀲𑁆𑀲 𑀧𑀼𑀕𑁆𑀕𑀮𑀲𑁆𑀲 𑀢𑀢𑀺𑀬𑁂 𑀛𑀸𑀦𑁂 𑀘𑀢𑀼𑀢𑁆𑀣𑁂 𑀘 𑀅𑀦𑀼𑀦𑀬𑁄 𑀦𑀺𑀭𑀼𑀚𑁆𑀛𑀢𑀺, 𑀤𑁄𑀲𑀘𑀭𑀺𑀢𑀲𑁆𑀲 𑀧𑀞𑀫𑁂 𑀛𑀸𑀦𑁂 𑀤𑀼𑀢𑀺𑀬𑁂 𑀘 𑀧𑀝𑀺𑀖𑀁 𑀦𑀺𑀭𑀼𑀚𑁆𑀛𑀢𑀺, 𑀫𑁄𑀳𑀘𑀭𑀺𑀢𑀲𑁆𑀲 𑀧𑀼𑀕𑁆𑀕𑀮𑀲𑁆𑀲 𑀧𑀞𑀫𑁂 𑀛𑀸𑀦𑁂 𑀤𑀼𑀢𑀺𑀬𑁂 𑀘 𑀅𑀲𑀫𑁆𑀧𑀚𑀜𑁆𑀜𑀁 𑀦𑀺𑀭𑀼𑀚𑁆𑀛𑀢𑀺𑁇 𑀢𑀢𑀺𑀬𑁂 𑀛𑀸𑀦𑁂 𑀘𑀢𑀼𑀢𑁆𑀣𑁂 𑀘 𑀅𑀲𑀢𑀺 𑀦𑀺𑀭𑀼𑀚𑁆𑀛𑀢𑀺, 𑀏𑀯𑀫𑁂𑀯 𑀢𑁂𑀲𑀁 𑀢𑀺𑀡𑁆𑀡𑀁 𑀧𑀼𑀕𑁆𑀕𑀮𑀸𑀦𑀁 𑀘𑀢𑁆𑀢𑀸𑀭𑀺 𑀛𑀸𑀦𑀸𑀦𑀺 𑀯𑁄𑀤𑀸𑀦𑀁 𑀕𑀫𑀺𑀲𑁆𑀲𑀦𑁆𑀢𑀺𑁇

620\. 𑀢𑀢𑁆𑀣 𑀭𑀸𑀕𑀤𑁄𑀲𑀘𑀭𑀺𑀢𑀲𑁆𑀲 𑀧𑀼𑀕𑁆𑀕𑀮𑀲𑁆𑀲 𑀅𑀲𑀫𑁆𑀧𑀚𑀜𑁆𑀜𑀜𑁆𑀘 𑀅𑀦𑀼𑀦𑀬𑁄 𑀘 𑀧𑀝𑀺𑀖𑀜𑁆𑀘, 𑀢𑁂𑀦 𑀳𑀸𑀦𑀪𑀸𑀕𑀺𑀬𑀁 𑀛𑀸𑀦𑀁 𑀳𑁄𑀢𑀺𑁇 𑀢𑀢𑁆𑀣 𑀭𑀸𑀕𑀫𑁄𑀳𑀘𑀭𑀺𑀢𑀲𑁆𑀲 𑀧𑀼𑀕𑁆𑀕𑀮𑀲𑁆𑀲 𑀅𑀦𑀼𑀦𑀬𑀢𑁆𑀢𑀁 𑀘 𑀆𑀤𑀻𑀦𑀯𑀁 𑀤𑀲𑁆𑀲𑀺𑀢𑀸, 𑀢𑀁 𑀢𑀲𑁆𑀲 𑀳𑀸𑀦𑀪𑀸𑀕𑀺𑀬𑀁 𑀛𑀸𑀦𑀁 𑀳𑁄𑀢𑀺𑁇 𑀢𑀢𑁆𑀣 𑀤𑁄𑀲𑀫𑁄𑀳𑀘𑀭𑀺𑀢𑀲𑁆𑀲 𑀧𑀼𑀕𑁆𑀕𑀮𑀲𑁆𑀲 𑀧𑀝𑀺𑀖𑁄 𑀘 𑀅𑀲𑀢𑀺 𑀘 𑀅𑀲𑀫𑁆𑀧𑀚𑀜𑁆𑀜𑀜𑁆𑀘 𑀆𑀤𑀻𑀦𑀯𑀁 𑀤𑀲𑁆𑀲𑀺𑀢𑀸 𑀢𑁂𑀦 𑀢𑀲𑁆𑀲 𑀳𑀸𑀦𑀪𑀸𑀕𑀺𑀬𑀁 𑀛𑀸𑀦𑀁 𑀳𑁄𑀢𑀺𑁇

621\. 𑀢𑀢𑁆𑀣 𑀭𑀸𑀕𑀤𑁄𑀲𑀫𑁄𑀳𑀲𑀫𑀪𑀸𑀕𑀘𑀭𑀺𑀢𑀲𑁆𑀲 𑀧𑀼𑀕𑁆𑀕𑀮𑀲𑁆𑀲 𑀯𑀺𑀲𑁂𑀲𑀪𑀸𑀕𑀺𑀬𑀁 𑀛𑀸𑀦𑀁 𑀳𑁄𑀢𑀺, 𑀇𑀫𑀸𑀦𑀺 𑀘𑀢𑁆𑀢𑀸𑀭𑀺 𑀛𑀸𑀦𑀸𑀦𑀺 𑀲𑀢𑁆𑀢𑀲𑀼 𑀧𑀼𑀕𑁆𑀕𑀮𑁂𑀲𑀼 𑀦𑀺𑀤𑁆𑀤𑀺𑀲𑀺𑀢𑀩𑁆𑀩𑀸𑀦𑀺𑁇 𑀘𑀢𑀽𑀲𑀼 𑀘 𑀲𑀫𑀸𑀥𑀻𑀲𑀼 𑀙𑀦𑁆𑀤𑀲𑀫𑀸𑀥𑀺𑀦𑀸 𑀧𑀞𑀫𑀁 𑀛𑀸𑀦𑀁, 𑀯𑀻𑀭𑀺𑀬𑀲𑀫𑀸𑀥𑀺𑀦𑀸 𑀤𑀼𑀢𑀺𑀬𑀁 𑀛𑀸𑀦𑀁, 𑀘𑀺𑀢𑁆𑀢𑀲𑀫𑀸𑀥𑀺𑀦𑀸 𑀢𑀢𑀺𑀬𑀁 𑀛𑀸𑀦𑀁, 𑀯𑀻𑀫𑀁𑀲𑀸𑀲𑀫𑀸𑀥𑀺𑀦𑀸 𑀘𑀢𑀼𑀢𑁆𑀣𑀁 𑀛𑀸𑀦𑀁𑁇 𑀅𑀧𑁆𑀧𑀡𑀺𑀳𑀺𑀢𑁂𑀦 𑀧𑀞𑀫𑀁 𑀛𑀸𑀦𑀁, 𑀲𑀼𑀜𑁆𑀜𑀢𑀸𑀬 𑀤𑀼𑀢𑀺𑀬𑀁 𑀛𑀸𑀦𑀁, 𑀅𑀦𑀺𑀫𑀺𑀢𑁆𑀢𑁂𑀦 𑀢𑀢𑀺𑀬𑀁 𑀛𑀸𑀦𑀁, 𑀆𑀦𑀸𑀧𑀸𑀦𑀲𑁆𑀲𑀢𑀺𑀬𑀸 𑀘𑀢𑀼𑀢𑁆𑀣𑀁 𑀛𑀸𑀦𑀁𑁇 𑀓𑀸𑀫𑀯𑀺𑀢𑀓𑁆𑀓𑀩𑁆𑀬𑀸𑀧𑀸𑀤𑀸𑀦𑀜𑁆𑀘 𑀢𑀁 𑀢𑀁 𑀯𑀽𑀧𑀲𑀫𑁂𑀦 𑀧𑀞𑀫𑀁 𑀛𑀸𑀦𑀁 𑀳𑁄𑀢𑀺, 𑀯𑀺𑀢𑀓𑁆𑀓𑀯𑀺𑀘𑀸𑀭𑀸𑀦𑀁 𑀯𑀽𑀧𑀲𑀫𑁂𑀦 𑀤𑀼𑀢𑀺𑀬𑀁 𑀛𑀸𑀦𑀁, 𑀲𑀼𑀔𑀺𑀦𑁆𑀤𑁆𑀭𑀺𑀬𑀲𑁄𑀫𑀦𑀲𑁆𑀲𑀺𑀦𑁆𑀤𑁆𑀭𑀺𑀬𑀸𑀦𑀁 𑀯𑀽𑀧𑀲𑀫𑁂𑀦 𑀢𑀢𑀺𑀬𑀁 𑀛𑀸𑀦𑀁, 𑀓𑀸𑀬𑀲𑀗𑁆𑀔𑀸𑀭𑀸𑀦𑀁 𑀯𑀽𑀧𑀲𑀫𑁂𑀦 𑀘𑀢𑀼𑀢𑁆𑀣𑀁 𑀛𑀸𑀦𑀜𑁆𑀘𑁇 𑀘𑀸𑀕𑀸𑀥𑀺𑀝𑁆𑀞𑀸𑀦𑁂𑀦 𑀧𑀞𑀫𑀁 𑀛𑀸𑀦𑀁, 𑀲𑀘𑁆𑀘𑀸𑀥𑀺𑀝𑁆𑀞𑀸𑀦𑁂𑀦 𑀤𑀼𑀢𑀺𑀬𑀁 𑀛𑀸𑀦𑀁, 𑀧𑀜𑁆𑀜𑀸𑀥𑀺𑀝𑁆𑀞𑀸𑀦𑁂𑀦 𑀢𑀢𑀺𑀬𑀁 𑀛𑀸𑀦𑀁, 𑀉𑀧𑀲𑀫𑀸𑀥𑀺𑀝𑁆𑀞𑀸𑀦𑁂𑀦 𑀘𑀢𑀼𑀢𑁆𑀣𑀁 𑀛𑀸𑀦𑀁𑁇 𑀇𑀫𑀸𑀦𑀺 𑀘𑀢𑁆𑀢𑀸𑀭𑀺 𑀛𑀸𑀦𑀸𑀦𑀺 𑀲𑀗𑁆𑀔𑁂𑀧𑀦𑀺𑀤𑁆𑀤𑁂𑀲𑁂𑀦 𑀦𑀺𑀤𑁆𑀤𑀺𑀝𑁆𑀞𑀸𑀦𑀺, 𑀢𑀢𑁆𑀣 𑀲𑀫𑀸𑀥𑀺𑀦𑁆𑀤𑁆𑀭𑀺𑀬𑀁 𑀧𑀸𑀭𑀺𑀧𑀽𑀭𑀺𑀁 𑀕𑀘𑁆𑀙𑀢𑀺𑁇 𑀅𑀦𑀼𑀯𑀢𑁆𑀢𑀦𑀓𑀸𑀦𑀺 𑀘𑀢𑁆𑀢𑀸𑀭𑀺, 𑀢𑀢𑁆𑀣 𑀬𑁄 𑀧𑀞𑀫𑀁 𑀛𑀸𑀦𑀁 𑀦𑀺𑀲𑁆𑀲𑀸𑀬 𑀆𑀲𑀯𑀓𑁆𑀔𑀬𑀁 𑀧𑀸𑀧𑀼𑀡𑀸𑀢𑀺, 𑀲𑁄 𑀲𑀼𑀔𑀸𑀬 𑀧𑀝𑀺𑀧𑀤𑀸𑀬 𑀤𑀦𑁆𑀥𑀸𑀪𑀺𑀜𑁆𑀜𑀸𑀬 𑀤𑁄𑀫𑀦𑀲𑁆𑀲𑀺𑀦𑁆𑀤𑁆𑀭𑀺𑀬𑀧𑀝𑀺𑀧𑀓𑁆𑀔𑁂𑀦𑁇 𑀬𑁄 𑀤𑀼𑀢𑀺𑀬𑀁 𑀛𑀸𑀦𑀁 𑀦𑀺𑀲𑁆𑀲𑀸𑀬 𑀆𑀲𑀯𑀸𑀦𑀁 𑀔𑀬𑀁 𑀧𑀸𑀧𑀼𑀡𑀸𑀢𑀺, 𑀲𑁄 𑀲𑀼𑀔𑀸𑀬 𑀧𑀝𑀺𑀧𑀤𑀸𑀬 𑀔𑀺𑀧𑁆𑀧𑀸𑀪𑀺𑀜𑁆𑀜𑀸𑀬 𑀤𑀼𑀓𑁆𑀔𑀺𑀦𑁆𑀤𑁆𑀭𑀺𑀬𑀧𑀝𑀺𑀧𑀓𑁆𑀔𑁂𑀦𑁇 𑀬𑁄 𑀢𑀢𑀺𑀬𑀁 𑀛𑀸𑀦𑀁 𑀦𑀺𑀲𑁆𑀲𑀸𑀬 𑀆𑀲𑀯𑀸𑀦𑀁 𑀔𑀬𑀁 𑀧𑀸𑀧𑀼𑀡𑀸𑀢𑀺, 𑀲𑁄 𑀲𑀼𑀔𑀸𑀬 𑀧𑀝𑀺𑀧𑀤𑀸𑀬 𑀤𑀦𑁆𑀥𑀸𑀪𑀺𑀜𑁆𑀜𑀸𑀬 𑀲𑁄𑀫𑀦𑀲𑁆𑀲𑀺𑀦𑁆𑀤𑁆𑀭𑀺𑀬𑀧𑀝𑀺𑀧𑀓𑁆𑀔𑁂𑀦𑁇 𑀬𑁄 𑀘𑀢𑀼𑀢𑁆𑀣𑀁 𑀛𑀸𑀦𑀁 𑀦𑀺𑀲𑁆𑀲𑀸𑀬 𑀆𑀲𑀯𑀸𑀦𑀁 𑀔𑀬𑀁 𑀧𑀸𑀧𑀼𑀡𑀸𑀢𑀺, 𑀲𑁄 𑀲𑀼𑀔𑀸𑀬 𑀧𑀝𑀺𑀧𑀤𑀸𑀬 𑀔𑀺𑀧𑁆𑀧𑀸𑀪𑀺𑀜𑁆𑀜𑀸𑀬 𑀲𑀼𑀔𑀺𑀦𑁆𑀤𑁆𑀭𑀺𑀬𑀧𑀝𑀺𑀧𑀓𑁆𑀔𑁂𑀦 𑀕𑀢𑁄𑁇

---

622\. 𑀧𑀓𑀺𑀡𑁆𑀡𑀓𑀦𑀺𑀤𑁆𑀤𑁂𑀲𑁄𑁇



[Go to previous page (7 Hārasampātabhūmi)](../7.md) / [Go to parent page (7 Hārasampātabhūmi)](../7.md) / [Go to next page (7.2 Hārasampātabhūmi)](7.2.md)


