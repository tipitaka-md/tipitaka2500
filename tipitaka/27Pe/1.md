
[Home](/) / [27Pe Peṭakopadesapāḷi](../27Pe.md)

# 𑁧 𑀅𑀭𑀺𑀬𑀲𑀘𑁆𑀘𑀧𑁆𑀧𑀓𑀸𑀲𑀦𑀧𑀞𑀫𑀪𑀽𑀫𑀺

* 𑀅𑀭𑀺𑀬𑀲𑀘𑁆𑀘𑀧𑁆𑀧𑀓𑀸𑀲𑀦𑀧𑀞𑀫𑀪𑀽𑀫𑀺

---

2\. 𑀦𑀫𑁄 𑀲𑀫𑁆𑀫𑀸𑀲𑀫𑁆𑀩𑀼𑀤𑁆𑀥𑀸𑀦𑀁 𑀧𑀭𑀫𑀢𑁆𑀣𑀤𑀲𑁆𑀲𑀻𑀦𑀁

  
𑀲𑀻𑀮𑀸𑀤𑀺𑀕𑀼𑀡𑀧𑀸𑀭𑀫𑀺𑀧𑁆𑀧𑀢𑁆𑀢𑀸𑀦𑀁𑁇



(1.)

3\. 𑀤𑀼𑀯𑁂 𑀳𑁂𑀢𑀽 𑀤𑀼𑀯𑁂 𑀧𑀘𑁆𑀘𑀬𑀸 𑀲𑀸𑀯𑀓𑀲𑁆𑀲 𑀲𑀫𑁆𑀫𑀸𑀤𑀺𑀝𑁆𑀞𑀺𑀬𑀸 𑀉𑀧𑁆𑀧𑀸𑀤𑀸𑀬—  𑀧𑀭𑀢𑁄 𑀘 𑀖𑁄𑀲𑁄 𑀲𑀘𑁆𑀘𑀸𑀦𑀼𑀲𑀦𑁆𑀥𑀺, 𑀅𑀚𑁆𑀛𑀢𑁆𑀢𑀜𑁆𑀘 𑀬𑁄𑀦𑀺𑀲𑁄 𑀫𑀦𑀲𑀺𑀓𑀸𑀭𑁄𑁇 𑀢𑀢𑁆𑀣 𑀓𑀢𑀫𑁄 𑀧𑀭𑀢𑁄 𑀖𑁄𑀲𑁄? 𑀬𑀸 𑀧𑀭𑀢𑁄 𑀤𑁂𑀲𑀦𑀸 𑀑𑀯𑀸𑀤𑁄 𑀅𑀦𑀼𑀲𑀸𑀲𑀦𑀻 𑀲𑀘𑁆𑀘𑀓𑀣𑀸 𑀲𑀘𑁆𑀘𑀸𑀦𑀼𑀮𑁄𑀫𑁄𑁇 𑀘𑀢𑁆𑀢𑀸𑀭𑀺 𑀲𑀘𑁆𑀘𑀸𑀦𑀺—  𑀤𑀼𑀓𑁆𑀔𑀁 𑀲𑀫𑀼𑀤𑀬𑁄 𑀦𑀺𑀭𑁄𑀥𑁄 𑀫𑀕𑁆𑀕𑁄𑁇 𑀇𑀫𑁂𑀲𑀁 𑀘𑀢𑀼𑀦𑁆𑀦𑀁 𑀲𑀘𑁆𑀘𑀸𑀦𑀁 𑀬𑀸 𑀤𑁂𑀲𑀦𑀸 𑀲𑀦𑁆𑀤𑀲𑁆𑀲𑀦𑀸 𑀯𑀺𑀯𑀭𑀡𑀸 𑀯𑀺𑀪𑀚𑀦𑀸 𑀉𑀢𑁆𑀢𑀸𑀦𑀻𑀓𑀺𑀭𑀺𑀬𑀸 𑀧𑀓𑀸𑀲𑀦𑀸—  𑀅𑀬𑀁 𑀯𑀼𑀘𑁆𑀘𑀢𑀺 𑀲𑀘𑁆𑀘𑀸𑀦𑀼𑀮𑁄𑀫𑁄 𑀖𑁄𑀲𑁄𑀢𑀺𑁇

(2.)

4\. 𑀢𑀢𑁆𑀣 𑀓𑀢𑀫𑁄 𑀅𑀚𑁆𑀛𑀢𑁆𑀢𑀁 𑀬𑁄𑀦𑀺𑀲𑁄 𑀫𑀦𑀲𑀺𑀓𑀸𑀭𑁄?

5\. 𑀅𑀚𑁆𑀛𑀢𑁆𑀢𑀁 𑀬𑁄𑀦𑀺𑀲𑁄 𑀫𑀦𑀲𑀺𑀓𑀸𑀭𑁄 𑀦𑀸𑀫 𑀬𑁄 𑀬𑀣𑀸𑀤𑁂𑀲𑀺𑀢𑁂 𑀥𑀫𑁆𑀫𑁂 𑀩𑀳𑀺𑀤𑁆𑀥𑀸 𑀆𑀭𑀫𑁆𑀫𑀡𑀁 𑀅𑀦𑀪𑀺𑀦𑀻𑀳𑀭𑀺𑀢𑁆𑀯𑀸 𑀬𑁄𑀦𑀺𑀲𑁄 𑀫𑀦𑀲𑀺𑀓𑀸𑀭𑁄—  𑀅𑀬𑀁 𑀯𑀼𑀘𑁆𑀘𑀢𑀺 𑀬𑁄𑀦𑀺𑀲𑁄 𑀫𑀦𑀲𑀺𑀓𑀸𑀭𑁄𑁇

6\. 𑀢𑀁𑀆𑀓𑀸𑀭𑁄 𑀬𑁄𑀦𑀺𑀲𑁄 𑀤𑁆𑀯𑀸𑀭𑁄 𑀯𑀺𑀥𑀺 𑀉𑀧𑀸𑀬𑁄𑁇 𑀬𑀣𑀸 𑀧𑀼𑀭𑀺𑀲𑁄 𑀲𑀼𑀓𑁆𑀔𑁂 𑀓𑀝𑁆𑀞𑁂 𑀯𑀺𑀕𑀢𑀲𑁆𑀦𑁂𑀳𑁂 𑀲𑀼𑀓𑁆𑀔𑀸𑀬 𑀉𑀢𑁆𑀢𑀭𑀸𑀭𑀡𑀺𑀬𑀸 𑀣𑀮𑁂 𑀅𑀪𑀺𑀫𑀦𑁆𑀣𑀫𑀸𑀦𑀁 𑀪𑀩𑁆𑀩𑁄 𑀚𑁄𑀢𑀺𑀲𑁆𑀲 𑀅𑀥𑀺𑀕𑀫𑀸𑀬𑁇 𑀢𑀁 𑀓𑀺𑀲𑁆𑀲 𑀳𑁂𑀢𑀼𑁇 𑀬𑁄𑀦𑀺𑀲𑁄 𑀅𑀕𑁆𑀕𑀺𑀲𑁆𑀲 𑀅𑀥𑀺𑀕𑀫𑀸𑀬𑁇 𑀏𑀯𑀫𑁂𑀯𑀲𑁆𑀲 𑀬𑀫𑀺𑀤𑀁 𑀤𑀼𑀓𑁆𑀔𑀲𑀫𑀼𑀤𑀬𑀦𑀺𑀭𑁄𑀥𑀫𑀕𑁆𑀕𑀸𑀦𑀁 𑀅𑀯𑀺𑀧𑀭𑀻𑀢𑀥𑀫𑁆𑀫𑀤𑁂𑀲𑀦𑀁 𑀫𑀦𑀲𑀺𑀓𑀭𑁄𑀢𑀺—  𑀅𑀬𑀁 𑀯𑀼𑀘𑁆𑀘𑀢𑀺 𑀬𑁄𑀦𑀺𑀲𑁄 𑀫𑀦𑀲𑀺𑀓𑀸𑀭𑁄𑁇

7\. 𑀬𑀣𑀸 𑀢𑀺𑀲𑁆𑀲𑁄 𑀉𑀧𑀫𑀸 𑀧𑀼𑀩𑁆𑀩𑁂 𑀅𑀲𑁆𑀲𑀼𑀢𑀸 𑀘 𑀅𑀲𑁆𑀲𑀼𑀢𑀧𑀼𑀩𑁆𑀩𑀸 𑀘 𑀧𑀝𑀺𑀪𑀦𑁆𑀢𑀺𑁇 𑀬𑁄 𑀳𑀺 𑀓𑁄𑀘𑀺 𑀓𑀸𑀫𑁂𑀲𑀼 𑀅𑀯𑀻𑀢𑀭𑀸𑀕𑁄𑀢𑀺…𑀧𑁂…  𑀤𑀼𑀯𑁂 𑀉𑀧𑀫𑀸 𑀅𑀬𑁄𑀦𑀺𑀲𑁄 𑀓𑀸𑀢𑀩𑁆𑀩𑀸 𑀧𑀘𑁆𑀙𑀺𑀫𑁂𑀲𑀼 𑀯𑀼𑀢𑁆𑀢𑀁𑁇 𑀢𑀢𑁆𑀣 𑀬𑁄 𑀘 𑀧𑀭𑀢𑁄 𑀖𑁄𑀲𑁄 𑀬𑁄 𑀘 𑀅𑀚𑁆𑀛𑀢𑁆𑀢𑀁 𑀬𑁄𑀦𑀺𑀲𑁄 𑀫𑀦𑀲𑀺𑀓𑀸𑀭𑁄—  𑀇𑀫𑁂 𑀤𑁆𑀯𑁂 𑀧𑀘𑁆𑀘𑀬𑀸𑁇 𑀧𑀭𑀢𑁄 𑀖𑁄𑀲𑁂𑀦 𑀬𑀸 𑀉𑀧𑁆𑀧𑀚𑁆𑀚𑀢𑀺 𑀧𑀜𑁆𑀜𑀸—  𑀅𑀬𑀁 𑀯𑀼𑀘𑁆𑀘𑀢𑀺 𑀲𑀼𑀢𑀫𑀬𑀻 𑀧𑀜𑁆𑀜𑀸𑁇 𑀬𑀸 𑀅𑀚𑁆𑀛𑀢𑁆𑀢𑀁 𑀬𑁄𑀦𑀺𑀲𑁄 𑀫𑀦𑀲𑀺𑀓𑀸𑀭𑁂𑀦 𑀉𑀧𑁆𑀧𑀚𑁆𑀚𑀢𑀺 𑀧𑀜𑁆𑀜𑀸—  𑀅𑀬𑀁 𑀯𑀼𑀘𑁆𑀘𑀢𑀺 𑀘𑀺𑀦𑁆𑀢𑀸𑀫𑀬𑀻 𑀧𑀜𑁆𑀜𑀸𑀢𑀺𑁇 𑀇𑀫𑀸 𑀤𑁆𑀯𑁂 𑀧𑀜𑁆𑀜𑀸 𑀯𑁂𑀤𑀺𑀢𑀩𑁆𑀩𑀸𑁇 𑀧𑀼𑀭𑀺𑀫𑀓𑀸 𑀘 𑀤𑁆𑀯𑁂 𑀧𑀘𑁆𑀘𑀬𑀸𑁇 𑀇𑀫𑁂 𑀤𑁆𑀯𑁂 𑀳𑁂𑀢𑀽 𑀤𑁆𑀯𑁂 𑀧𑀘𑁆𑀘𑀬𑀸 𑀲𑀸𑀯𑀓𑀲𑁆𑀲 𑀲𑀫𑁆𑀫𑀸𑀤𑀺𑀝𑁆𑀞𑀺𑀬𑀸 𑀉𑀧𑁆𑀧𑀸𑀤𑀸𑀬𑁇

(3.)

8\. 𑀢𑀢𑁆𑀣 𑀧𑀭𑀢𑁄 𑀖𑁄𑀲𑀲𑁆𑀲 𑀲𑀘𑁆𑀘𑀸𑀦𑀼𑀲𑀦𑁆𑀥𑀺𑀲𑁆𑀲 𑀤𑁂𑀲𑀺𑀢𑀲𑁆𑀲 𑀅𑀢𑁆𑀣𑀁 𑀅𑀯𑀺𑀚𑀸𑀦𑀦𑁆𑀢𑁄 𑀅𑀢𑁆𑀣𑀧𑁆𑀧𑀝𑀺𑀲𑀁𑀯𑁂𑀤𑀻 𑀪𑀯𑀺𑀲𑁆𑀲𑀢𑀻𑀢𑀺 𑀦𑁂𑀢𑀁 𑀞𑀸𑀦𑀁 𑀯𑀺𑀚𑁆𑀚𑀢𑀺𑁇 𑀦 𑀘 𑀅𑀢𑁆𑀣𑀧𑁆𑀧𑀝𑀺𑀲𑀁𑀯𑁂𑀤𑀻 𑀬𑁄𑀦𑀺𑀲𑁄 𑀫𑀦𑀲𑀺𑀓𑀭𑀺𑀲𑁆𑀲𑀢𑀻𑀢𑀺 𑀦𑁂𑀢𑀁 𑀞𑀸𑀦𑀁 𑀯𑀺𑀚𑁆𑀚𑀢𑀺𑁇 𑀧𑀭𑀢𑁄 𑀖𑁄𑀲𑀲𑁆𑀲 𑀲𑀘𑁆𑀘𑀸𑀦𑀼𑀲𑀦𑁆𑀥𑀺𑀲𑁆𑀲 𑀤𑁂𑀲𑀺𑀢𑀲𑁆𑀲 𑀅𑀢𑁆𑀣𑀁 𑀯𑀺𑀚𑀸𑀦𑀦𑁆𑀢𑁄 𑀅𑀢𑁆𑀣𑀧𑁆𑀧𑀝𑀺𑀲𑀁𑀯𑁂𑀤𑀻 𑀪𑀯𑀺𑀲𑁆𑀲𑀢𑀻𑀢𑀺 𑀞𑀸𑀦𑀫𑁂𑀢𑀁 𑀯𑀺𑀚𑁆𑀚𑀢𑀺𑁇 𑀅𑀢𑁆𑀣𑀧𑁆𑀧𑀝𑀺𑀲𑀁𑀯𑁂𑀤𑀻 𑀘 𑀬𑁄𑀦𑀺𑀲𑁄 𑀫𑀦𑀲𑀺𑀓𑀭𑀺𑀲𑁆𑀲𑀢𑀻𑀢𑀺 𑀞𑀸𑀦𑀫𑁂𑀢𑀁 𑀯𑀺𑀚𑁆𑀚𑀢𑀺𑁇 𑀏𑀲 𑀳𑁂𑀢𑀼 𑀏𑀢𑀁 𑀆𑀭𑀫𑁆𑀫𑀡𑀁 𑀏𑀲𑁄 𑀉𑀧𑀸𑀬𑁄 𑀲𑀸𑀯𑀓𑀲𑁆𑀲 𑀦𑀺𑀬𑁆𑀬𑀸𑀦𑀲𑁆𑀲, 𑀦𑀢𑁆𑀣𑀜𑁆𑀜𑁄𑁇 𑀲𑁄𑀬𑀁 𑀦 𑀘 𑀲𑀼𑀢𑁆𑀢𑀲𑁆𑀲 𑀅𑀢𑁆𑀣𑀯𑀺𑀚𑀸𑀦𑀦𑀸𑀬 𑀲𑀳 𑀬𑀼𑀢𑁆𑀢𑁄 𑀦𑀸𑀧𑀺 𑀖𑁄𑀲𑀸𑀦𑀼𑀬𑁄𑀕𑁂𑀦 𑀧𑀭𑀢𑁄 𑀖𑁄𑀲𑀲𑁆𑀲 𑀅𑀢𑁆𑀣𑀁 𑀅𑀯𑀺𑀚𑀸𑀦𑀦𑁆𑀢𑁂𑀦 𑀲𑀓𑁆𑀓𑀸 𑀉𑀢𑁆𑀢𑀭𑀺 𑀫𑀦𑀼𑀲𑁆𑀲𑀥𑀫𑁆𑀫𑀁 𑀅𑀮𑀫𑀭𑀺𑀬𑀜𑀸𑀡𑀤𑀲𑁆𑀲𑀦𑀁 𑀅𑀥𑀺𑀕𑀦𑁆𑀢𑀼𑀁, 𑀢𑀲𑁆𑀫𑀸 𑀦𑀺𑀩𑁆𑀩𑀸𑀬𑀺𑀢𑀼𑀓𑀸𑀫𑁂𑀦 𑀲𑀼𑀢𑀫𑀬𑁂𑀦 𑀅𑀢𑁆𑀣𑀸 𑀧𑀭𑀺𑀬𑁂𑀲𑀺𑀢𑀩𑁆𑀩𑀸𑁇 𑀢𑀢𑁆𑀣 𑀧𑀭𑀺𑀬𑁂𑀲𑀦𑀸𑀬 𑀅𑀬𑀁 𑀅𑀦𑀼𑀧𑀼𑀩𑁆𑀩𑀻 𑀪𑀯𑀢𑀺 𑀲𑁄𑀍𑀅𑀲 𑀳𑀸𑀭𑀸, 𑀧𑀜𑁆𑀘 𑀦𑀬𑀸, 𑀅𑀝𑁆𑀞𑀸𑀭𑀲 𑀫𑀽𑀮𑀧𑀤𑀸𑀦𑀺𑁇

---

9\. 𑀢𑀢𑁆𑀣𑀸𑀬𑀁 𑀉𑀤𑁆𑀤𑀸𑀦𑀕𑀸𑀣𑀸



10\. _𑀲𑁄𑀍𑀅𑀲𑀳𑀸𑀭𑀸 𑀦𑁂𑀢𑁆𑀢𑀻,_  
_𑀧𑀜𑁆𑀘𑀦𑀬𑀸 𑀲𑀸𑀲𑀦𑀲𑁆𑀲 𑀧𑀭𑀺𑀬𑁂𑀝𑁆𑀞𑀺;_  
_𑀅𑀝𑁆𑀞𑀸𑀭𑀲𑀫𑀽𑀮𑀧𑀤𑀸,_  
_𑀓𑀘𑁆𑀘𑀸𑀬𑀦𑀕𑁄𑀢𑁆𑀢𑀦𑀺𑀤𑁆𑀤𑀺𑀝𑁆𑀞𑀸𑁇_  


(4.)

11\. 𑀢𑀢𑁆𑀣 𑀓𑀢𑀫𑁂 **𑀲𑁄𑀍𑀅𑀲𑀳𑀸𑀭𑀸**?

12\. 𑀤𑁂𑀲𑀦𑀸 𑀯𑀺𑀘𑀬𑁄 𑀬𑀼𑀢𑁆𑀢𑀺 𑀧𑀤𑀝𑁆𑀞𑀸𑀦𑀁 𑀮𑀓𑁆𑀔𑀡𑀁 𑀘𑀢𑀼𑀩𑁆𑀬𑀽𑀳𑁄 𑀆𑀯𑀝𑁆𑀝𑁄 𑀯𑀺𑀪𑀢𑁆𑀢𑀺 𑀧𑀭𑀺𑀯𑀢𑁆𑀢𑀦𑁄 𑀯𑁂𑀯𑀘𑀦𑁄 𑀧𑀜𑁆𑀜𑀢𑁆𑀢𑀺 𑀑𑀢𑀭𑀡𑁄 𑀲𑁄𑀥𑀦𑁄 𑀅𑀥𑀺𑀝𑁆𑀞𑀸𑀦𑁄 𑀧𑀭𑀺𑀓𑁆𑀔𑀸𑀭𑁄 𑀲𑀫𑀸𑀭𑁄𑀧𑀦𑁄—  𑀇𑀫𑁂 𑀲𑁄𑀍𑀅𑀲 𑀳𑀸𑀭𑀸𑁇

---

13\. 𑀢𑀢𑁆𑀣 𑀉𑀤𑁆𑀤𑀸𑀦𑀕𑀸𑀣𑀸



14\. _𑀤𑁂𑀲𑀦𑀸 𑀯𑀺𑀘𑀬𑁄 𑀬𑀼𑀢𑁆𑀢𑀺,_  
_𑀧𑀤𑀝𑁆𑀞𑀸𑀦𑁄 𑀘 𑀮𑀓𑁆𑀔𑀡𑁄;_  
_𑀘𑀢𑀼𑀩𑁆𑀬𑀽𑀳𑁄 𑀘 𑀆𑀯𑀝𑁆𑀝𑁄,_  
_𑀯𑀺𑀪𑀢𑁆𑀢𑀺 𑀧𑀭𑀺𑀯𑀢𑁆𑀢𑀦𑁄𑁇_  


15\. _𑀯𑁂𑀯𑀘𑀦𑁄 𑀘 𑀧𑀜𑁆𑀜𑀢𑁆𑀢𑀺,_  
_𑀑𑀢𑀭𑀡𑁄 𑀘 𑀲𑁄𑀥𑀦𑁄;_  
_𑀅𑀥𑀺𑀝𑁆𑀞𑀸𑀦𑁄 𑀧𑀭𑀺𑀓𑁆𑀔𑀸𑀭𑁄,_  
_𑀲𑀫𑀸𑀭𑁄𑀧𑀦𑁄 𑀲𑁄𑀍𑀅𑀲𑁄𑁇_  


(5.)

16\. 𑀢𑀢𑁆𑀣 𑀓𑀢𑀫𑁂 **𑀧𑀜𑁆𑀘 𑀦𑀬𑀸**?

17\. 𑀦𑀦𑁆𑀤𑀺𑀬𑀸𑀯𑀝𑁆𑀝𑁄 𑀢𑀺𑀧𑀼𑀓𑁆𑀔𑀮𑁄 𑀲𑀻𑀳𑀯𑀺𑀓𑁆𑀓𑀻𑀍𑀇𑀢𑁄 𑀤𑀺𑀲𑀸𑀮𑁄𑀘𑀦𑁄 𑀅𑀗𑁆𑀓𑀼𑀲𑁄𑀢𑀺𑁇

---

18\. 𑀢𑀢𑁆𑀣 𑀉𑀤𑁆𑀤𑀸𑀦𑀕𑀸𑀣𑀸



19\. _𑀧𑀞𑀫𑁄 𑀦𑀦𑁆𑀤𑀺𑀬𑀸𑀯𑀝𑁆𑀝𑁄,_  
_𑀤𑀼𑀢𑀺𑀬𑁄 𑀘 𑀢𑀺𑀧𑀼𑀓𑁆𑀔𑀮𑁄;_  
_𑀲𑀻𑀳𑀯𑀺𑀓𑁆𑀓𑀻𑀍𑀇𑀢𑁄 𑀦𑀸𑀫,_  
_𑀢𑀢𑀺𑀬𑁄 𑀳𑁄𑀢𑀺 𑀲𑁄 𑀦𑀬𑁄𑁇_  


20\. _𑀤𑀺𑀲𑀸𑀮𑁄𑀘𑀦𑀫𑀸𑀳𑀁𑀲𑀼,_  
_𑀘𑀢𑀼𑀢𑁆𑀣𑁄 𑀦𑀬𑀮𑀜𑁆𑀚𑀓𑁄;_  
_𑀧𑀜𑁆𑀘𑀫𑁄 𑀅𑀗𑁆𑀓𑀼𑀲𑁄 𑀦𑀸𑀫,_  
_𑀲𑀩𑁆𑀩𑁂 𑀧𑀜𑁆𑀘 𑀦𑀬𑀸 𑀕𑀢𑀸𑁇_  


(6.)

21\. 𑀢𑀢𑁆𑀣 𑀓𑀢𑀫𑀸𑀦𑀺 **𑀅𑀝𑁆𑀞𑀸𑀭𑀲 𑀫𑀽𑀮𑀧𑀤𑀸𑀦𑀺**?

22\. 𑀅𑀯𑀺𑀚𑁆𑀚𑀸 𑀢𑀡𑁆𑀳𑀸 𑀮𑁄𑀪𑁄 𑀤𑁄𑀲𑁄 𑀫𑁄𑀳𑁄 𑀲𑀼𑀪𑀲𑀜𑁆𑀜𑀸 𑀲𑀼𑀔𑀲𑀜𑁆𑀜𑀸 𑀦𑀺𑀘𑁆𑀘𑀲𑀜𑁆𑀜𑀸 𑀅𑀢𑁆𑀢𑀲𑀜𑁆𑀜𑀸 𑀲𑀫𑀣𑁄 𑀯𑀺𑀧𑀲𑁆𑀲𑀦𑀸 𑀅𑀮𑁄𑀪𑁄 𑀅𑀤𑁄𑀲𑁄 𑀅𑀫𑁄𑀳𑁄 𑀅𑀲𑀼𑀪𑀲𑀜𑁆𑀜𑀸 𑀤𑀼𑀓𑁆𑀔𑀲𑀜𑁆𑀜𑀸 𑀅𑀦𑀺𑀘𑁆𑀘𑀲𑀜𑁆𑀜𑀸 𑀅𑀦𑀢𑁆𑀢𑀲𑀜𑁆𑀜𑀸, 𑀇𑀫𑀸𑀦𑀺 𑀅𑀝𑁆𑀞𑀸𑀭𑀲 𑀫𑀽𑀮𑀧𑀤𑀸𑀦𑀺𑁇 𑀢𑀢𑁆𑀣 𑀦𑀯 𑀧𑀤𑀸𑀦𑀺 𑀅𑀓𑀼𑀲𑀮𑀸𑀦𑀺 𑀬𑀢𑁆𑀣 𑀲𑀩𑁆𑀩𑀁 𑀅𑀓𑀼𑀲𑀮𑀁 𑀲𑀫𑁄𑀲𑀭𑀢𑀺𑁇 𑀦𑀯 𑀧𑀤𑀸𑀦𑀺 𑀓𑀼𑀲𑀮𑀸𑀦𑀺 𑀬𑀢𑁆𑀣 𑀲𑀩𑁆𑀩𑀁 𑀓𑀼𑀲𑀮𑀁 𑀲𑀫𑁄𑀲𑀭𑀢𑀺𑁇

23\. 𑀓𑀢𑀫𑀸𑀦𑀺 𑀦𑀯 𑀧𑀤𑀸𑀦𑀺 𑀅𑀓𑀼𑀲𑀮𑀸𑀦𑀺 𑀬𑀢𑁆𑀣 𑀲𑀩𑁆𑀩𑀁 𑀅𑀓𑀼𑀲𑀮𑀁 𑀲𑀫𑁄𑀲𑀭𑀢𑀺?

24\. 𑀅𑀯𑀺𑀚𑁆𑀚𑀸 𑀬𑀸𑀯 𑀅𑀢𑁆𑀢𑀲𑀜𑁆𑀜𑀸, 𑀇𑀫𑀸𑀦𑀺 𑀦𑀯 𑀧𑀤𑀸𑀦𑀺 𑀅𑀓𑀼𑀲𑀮𑀸𑀦𑀺, 𑀬𑀢𑁆𑀣 𑀲𑀩𑁆𑀩𑀁 𑀅𑀓𑀼𑀲𑀮𑀁 𑀲𑀫𑁄𑀲𑀭𑀢𑀺𑁇

25\. 𑀓𑀢𑀫𑀸𑀦𑀺 𑀦𑀯 𑀧𑀤𑀸𑀦𑀺 𑀓𑀼𑀲𑀮𑀸𑀦𑀺 𑀬𑀢𑁆𑀣 𑀲𑀩𑁆𑀩𑀁 𑀓𑀼𑀲𑀮𑀁 𑀲𑀫𑁄𑀲𑀭𑀢𑀺?

26\. 𑀲𑀫𑀣𑁄 𑀬𑀸𑀯 𑀅𑀦𑀢𑁆𑀢𑀲𑀜𑁆𑀜𑀸, 𑀇𑀫𑀸𑀦𑀺 𑀦𑀯 𑀧𑀤𑀸𑀦𑀺 𑀓𑀼𑀲𑀮𑀸𑀦𑀺 𑀬𑀢𑁆𑀣 𑀲𑀩𑁆𑀩𑀁 𑀓𑀼𑀲𑀮𑀁 𑀲𑀫𑁄𑀲𑀭𑀢𑀺𑁇 𑀇𑀫𑀸𑀦𑀺 𑀅𑀝𑁆𑀞𑀸𑀭𑀲 𑀫𑀽𑀮𑀧𑀤𑀸𑀦𑀺𑁇

---

27\. 𑀢𑀢𑁆𑀣 𑀇𑀫𑀸 𑀉𑀤𑁆𑀤𑀸𑀦𑀕𑀸𑀣𑀸



28\. _𑀢𑀡𑁆𑀳𑀸 𑀘 𑀅𑀯𑀺𑀚𑁆𑀚𑀸 𑀮𑁄𑀪𑁄,_  
_𑀤𑁄𑀲𑁄 𑀢𑀣𑁂𑀯 𑀫𑁄𑀳𑁄 𑀘;_  
_𑀘𑀢𑁆𑀢𑀸𑀭𑁄 𑀘 𑀯𑀺𑀧𑀮𑁆𑀮𑀸𑀲𑀸,_  
_𑀓𑀺𑀮𑁂𑀲𑀪𑀽𑀫𑀺 𑀦𑀯 𑀧𑀤𑀸𑀦𑀺𑁇_  


29\. _𑀬𑁂 𑀘 𑀲𑀢𑀺𑀧𑀝𑁆𑀞𑀸𑀦𑀸 𑀲𑀫𑀣𑁄,_  
_𑀯𑀺𑀧𑀲𑁆𑀲𑀦𑀸 𑀓𑀼𑀲𑀮𑀫𑀽𑀮𑀁;_  
_𑀏𑀢𑀁 𑀲𑀩𑁆𑀩𑀁 𑀓𑀼𑀲𑀮𑀁,_  
_𑀇𑀦𑁆𑀤𑁆𑀭𑀺𑀬𑀪𑀽𑀫𑀺 𑀦𑀯𑀧𑀤𑀸𑀦𑀺𑁇_  


30\. _𑀲𑀩𑁆𑀩𑀁 𑀓𑀼𑀲𑀮𑀁 𑀦𑀯𑀳𑀺 𑀧𑀤𑁂𑀳𑀺 𑀬𑀼𑀚𑁆𑀚𑀢𑀺,_  
_𑀦𑀯𑀳𑀺 𑀘𑁂𑀯 𑀅𑀓𑀼𑀲𑀮𑀁;_  
_𑀏𑀓𑀓𑁂 𑀦𑀯 𑀫𑀽𑀮𑀧𑀤𑀸𑀦𑀺,_  
_𑀉𑀪𑀬𑀢𑁄 𑀅𑀝𑁆𑀞𑀸𑀭𑀲 𑀫𑀽𑀮𑀧𑀤𑀸𑀦𑀺𑁇_  


31\. 𑀇𑀫𑁂𑀲𑀁 𑀅𑀝𑁆𑀞𑀸𑀭𑀲𑀦𑁆𑀦𑀁 𑀫𑀽𑀮𑀧𑀤𑀸𑀦𑀁 𑀬𑀸𑀦𑀺 𑀦𑀯 𑀧𑀤𑀸𑀦𑀺 𑀅𑀓𑀼𑀲𑀮𑀸𑀦𑀺, 𑀅𑀬𑀁 𑀤𑀼𑀓𑁆𑀔𑀲𑀫𑀼𑀤𑀬𑁄; 𑀬𑀸𑀦𑀺 𑀦𑀯 𑀧𑀤𑀸𑀦𑀺 𑀓𑀼𑀲𑀮𑀸𑀦𑀺, 𑀅𑀬𑀁 𑀤𑀼𑀓𑁆𑀔𑀦𑀺𑀭𑁄𑀥𑀕𑀸𑀫𑀺𑀦𑀻 𑀧𑀝𑀺𑀧𑀤𑀸𑁇 𑀇𑀢𑀺 𑀲𑀫𑀼𑀤𑀬𑀲𑁆𑀲 𑀤𑀼𑀓𑁆𑀔𑀁 𑀨𑀮𑀁, 𑀤𑀼𑀓𑁆𑀔𑀦𑀺𑀭𑁄𑀥𑀕𑀸𑀫𑀺𑀦𑀺𑀬𑀸 𑀧𑀝𑀺𑀧𑀤𑀸𑀬 𑀦𑀺𑀭𑁄𑀥𑀁 𑀨𑀮𑀁𑁇 𑀇𑀫𑀸𑀦𑀺 𑀘𑀢𑁆𑀢𑀸𑀭𑀺 𑀅𑀭𑀺𑀬𑀲𑀘𑁆𑀘𑀸𑀦𑀺 𑀪𑀕𑀯𑀢𑀸 𑀩𑀸𑀭𑀸𑀡𑀲𑀺𑀬𑀁 𑀤𑁂𑀲𑀺𑀢𑀸𑀦𑀺𑁇

(7.)

32\. 𑀢𑀢𑁆𑀣 𑀤𑀼𑀓𑁆𑀔𑀲𑁆𑀲 𑀅𑀭𑀺𑀬𑀲𑀘𑁆𑀘𑀲𑁆𑀲 𑀅𑀧𑀭𑀺𑀫𑀸𑀡𑀸𑀦𑀺 𑀅𑀓𑁆𑀔𑀭𑀸𑀦𑀺 𑀧𑀤𑀸𑀦𑀺 𑀩𑁆𑀬𑀜𑁆𑀚𑀦𑀸𑀦𑀺 𑀆𑀓𑀸𑀭𑀸𑀦𑀺 𑀦𑀺𑀭𑀼𑀢𑁆𑀢𑀺𑀬𑁄 𑀦𑀺𑀤𑁆𑀤𑁂𑀲𑀸 𑀤𑁂𑀲𑀺𑀢𑀸 𑀏𑀢𑀲𑁆𑀲𑁂𑀯𑀢𑁆𑀣𑀲𑁆𑀲 𑀲𑀗𑁆𑀓𑀸𑀲𑀦𑀸𑀬 𑀧𑀓𑀸𑀲𑀦𑀸𑀬 𑀯𑀺𑀯𑀭𑀡𑀸𑀬 𑀯𑀺𑀪𑀚𑀦𑀸𑀬 𑀉𑀢𑁆𑀢𑀸𑀦𑀻𑀓𑀫𑁆𑀫𑀢𑀸𑀬 𑀧𑀜𑁆𑀜𑀸𑀧𑀦𑀸𑀬𑀸𑀢𑀺𑁇 𑀬𑀸 𑀏𑀯𑀁 𑀲𑀩𑁆𑀩𑁂𑀲𑀁 𑀲𑀘𑁆𑀘𑀸𑀦𑀁 𑀇𑀢𑀺 𑀏𑀓𑀫𑁂𑀓𑀁 𑀲𑀘𑁆𑀘𑀁 𑀅𑀧𑀭𑀺𑀫𑀸𑀡𑁂𑀳𑀺 𑀅𑀓𑁆𑀔𑀭𑀧𑀤𑀩𑁆𑀬𑀜𑁆𑀚𑀦𑀆𑀓𑀸𑀭𑀦𑀺𑀭𑀼𑀢𑁆𑀢𑀺𑀦𑀺𑀤𑁆𑀤𑁂𑀲𑁂𑀳𑀺 𑀧𑀭𑀺𑀬𑁂𑀲𑀺𑀢𑀩𑁆𑀩𑀁, 𑀢𑀜𑁆𑀘 𑀩𑁆𑀬𑀜𑁆𑀚𑀦𑀁 𑀅𑀢𑁆𑀣𑀧𑀼𑀣𑀼𑀢𑁆𑀢𑁂𑀦 𑀧𑀦 𑀅𑀢𑁆𑀣𑁂𑀯 𑀩𑁆𑀬𑀜𑁆𑀚𑀦𑀧𑀼𑀣𑀼𑀢𑁆𑀢𑁂𑀦𑁇

33\. 𑀬𑁄 𑀳𑀺 𑀓𑁄𑀘𑀺 𑀲𑀫𑀡𑁄 𑀯𑀸 𑀩𑁆𑀭𑀸𑀳𑁆𑀫𑀡𑁄 𑀯𑀸 𑀏𑀯𑀁 𑀯𑀤𑁂𑀬𑁆𑀬 “𑀅𑀳𑀁 𑀇𑀤𑀁 𑀤𑀼𑀓𑁆𑀔𑀁 𑀧𑀘𑁆𑀘𑀓𑁆𑀔𑀸𑀬 𑀅𑀜𑁆𑀜𑀁 𑀤𑀼𑀓𑁆𑀔𑀁 𑀧𑀜𑁆𑀜𑀧𑁂𑀲𑁆𑀲𑀸𑀫𑀻”𑀢𑀺 𑀢𑀲𑁆𑀲 𑀢𑀁 𑀯𑀸𑀘𑀸𑀯𑀢𑁆𑀣𑀼𑀓𑀫𑁂𑀯𑀲𑁆𑀲 𑀧𑀼𑀘𑁆𑀙𑀺𑀢𑁄 𑀘 𑀦 𑀲𑀫𑁆𑀧𑀸𑀬𑀺𑀲𑁆𑀲𑀢𑀺𑁇 𑀏𑀯𑀁 𑀲𑀘𑁆𑀘𑀸𑀦𑀺𑁇 𑀬𑀜𑁆𑀘 𑀭𑀢𑁆𑀢𑀺𑀁 𑀪𑀕𑀯𑀸 𑀅𑀪𑀺𑀲𑀫𑁆𑀩𑀼𑀤𑁆𑀥𑁄, 𑀬𑀜𑁆𑀘 𑀭𑀢𑁆𑀢𑀺𑀁 𑀅𑀦𑀼𑀧𑀸𑀤𑀸𑀬 𑀧𑀭𑀺𑀦𑀺𑀩𑁆𑀩𑀼𑀢𑁄, 𑀏𑀢𑁆𑀣𑀦𑁆𑀢𑀭𑁂 𑀬𑀁 𑀓𑀺𑀜𑁆𑀘𑀺 𑀪𑀕𑀯𑀢𑀸 𑀪𑀸𑀲𑀺𑀢𑀁 𑀲𑀼𑀢𑁆𑀢𑀁 𑀕𑁂𑀬𑁆𑀬𑀁 𑀯𑁂𑀬𑁆𑀬𑀸𑀓𑀭𑀡𑀁 𑀕𑀸𑀣𑀸 𑀉𑀤𑀸𑀦𑀁 𑀇𑀢𑀺𑀯𑀼𑀢𑁆𑀢𑀓𑀁 𑀚𑀸𑀢𑀓𑀁 𑀅𑀩𑁆𑀪𑀼𑀢𑀥𑀫𑁆𑀫𑀁 𑀯𑁂𑀤𑀮𑁆𑀮𑀁, 𑀲𑀩𑁆𑀩𑀁 𑀢𑀁 𑀥𑀫𑁆𑀫𑀘𑀓𑁆𑀓𑀁 𑀧𑀯𑀢𑁆𑀢𑀺𑀢𑀁𑁇 𑀦 𑀓𑀺𑀜𑁆𑀘𑀺 𑀩𑀼𑀤𑁆𑀥𑀸𑀦𑀁 𑀪𑀕𑀯𑀦𑁆𑀢𑀸𑀦𑀁 𑀥𑀫𑁆𑀫𑀤𑁂𑀲𑀦𑀸𑀬 𑀥𑀫𑁆𑀫𑀘𑀓𑁆𑀓𑀢𑁄 𑀩𑀳𑀺𑀤𑁆𑀥𑀸, 𑀢𑀲𑁆𑀲 𑀲𑀩𑁆𑀩𑀁 𑀲𑀼𑀢𑁆𑀢𑀁 𑀅𑀭𑀺𑀬𑀥𑀫𑁆𑀫𑁂𑀲𑀼 𑀧𑀭𑀺𑀬𑁂𑀲𑀺𑀢𑀩𑁆𑀩𑀁𑁇 𑀢𑀢𑁆𑀣 𑀧𑀭𑀺𑀕𑁆𑀕𑀡𑁆𑀳𑀦𑀸𑀬 𑀆𑀮𑁄𑀓𑀲𑀪𑀸𑀦𑀺 𑀘𑀢𑁆𑀢𑀸𑀭𑀺 𑀅𑀭𑀺𑀬𑀲𑀘𑁆𑀘𑀸𑀦𑀺 𑀣𑀸𑀯𑀭𑀸𑀦𑀺 𑀇𑀫𑀸𑀦𑀺𑁇

34\. 𑀢𑀢𑁆𑀣 𑀓𑀢𑀫𑀁 **𑀤𑀼𑀓𑁆𑀔𑀁**? 𑀚𑀸𑀢𑀺 𑀚𑀭𑀸 𑀩𑁆𑀬𑀸𑀥𑀺 𑀫𑀭𑀡𑀁 𑀲𑀁𑀔𑀺𑀢𑁆𑀢𑁂𑀦 𑀧𑀜𑁆𑀘𑀼𑀧𑀸𑀤𑀸𑀦𑀓𑁆𑀔𑀦𑁆𑀥𑀸 𑀤𑀼𑀓𑁆𑀔𑀸𑁇 𑀢𑀢𑁆𑀣𑀸𑀬𑀁 𑀮𑀓𑁆𑀔𑀡𑀦𑀺𑀤𑁆𑀤𑁂𑀲𑁄, 𑀧𑀸𑀢𑀼𑀪𑀸𑀯𑀮𑀓𑁆𑀔𑀡𑀸 𑀚𑀸𑀢𑀺, 𑀧𑀭𑀺𑀧𑀸𑀓𑀮𑀓𑁆𑀔𑀡𑀸 𑀚𑀭𑀸, 𑀤𑀼𑀓𑁆𑀔𑀤𑀼𑀓𑁆𑀔𑀢𑀸𑀮𑀓𑁆𑀔𑀡𑁄 𑀩𑁆𑀬𑀸𑀥𑀺, 𑀘𑀼𑀢𑀺𑀮𑀓𑁆𑀔𑀡𑀁 𑀫𑀭𑀡𑀁, 𑀧𑀺𑀬𑀯𑀺𑀧𑁆𑀧𑀬𑁄𑀕𑀯𑀺𑀧𑀭𑀺𑀡𑀸𑀫𑀧𑀭𑀺𑀢𑀸𑀧𑀦𑀮𑀓𑁆𑀔𑀡𑁄 𑀲𑁄𑀓𑁄, 𑀮𑀸𑀮𑀧𑁆𑀧𑀦𑀮𑀓𑁆𑀔𑀡𑁄 𑀧𑀭𑀺𑀤𑁂𑀯𑁄, 𑀓𑀸𑀬𑀲𑀫𑁆𑀧𑀻𑀍𑀅𑀦𑀮𑀓𑁆𑀔𑀡𑀁 𑀤𑀼𑀓𑁆𑀔𑀁, 𑀘𑀺𑀢𑁆𑀢𑀲𑀫𑁆𑀧𑀻𑀍𑀅𑀦𑀮𑀓𑁆𑀔𑀡𑀁 𑀤𑁄𑀫𑀦𑀲𑁆𑀲𑀁, 𑀓𑀺𑀮𑁂𑀲𑀧𑀭𑀺𑀤𑀳𑀦𑀮𑀓𑁆𑀔𑀡𑁄 𑀉𑀧𑀸𑀬𑀸𑀲𑁄, 𑀅𑀫𑀦𑀸𑀧𑀲𑀫𑁄𑀥𑀸𑀦𑀮𑀓𑁆𑀔𑀡𑁄 𑀅𑀧𑁆𑀧𑀺𑀬𑀲𑀫𑁆𑀧𑀬𑁄𑀕𑁄, 𑀫𑀦𑀸𑀧𑀯𑀺𑀦𑀸𑀪𑀸𑀯𑀮𑀓𑁆𑀔𑀡𑁄 𑀧𑀺𑀬𑀯𑀺𑀧𑁆𑀧𑀬𑁄𑀕𑁄, 𑀅𑀥𑀺𑀧𑁆𑀧𑀸𑀬𑀯𑀺𑀯𑀢𑁆𑀢𑀦𑀮𑀓𑁆𑀔𑀡𑁄 𑀅𑀮𑀸𑀪𑁄, 𑀅𑀧𑀭𑀺𑀜𑁆𑀜𑀸𑀮𑀓𑁆𑀔𑀡𑀸 𑀧𑀜𑁆𑀘𑀼𑀧𑀸𑀤𑀸𑀦𑀓𑁆𑀔𑀦𑁆𑀥𑀸, 𑀧𑀭𑀺𑀧𑀸𑀓𑀘𑀼𑀢𑀺𑀮𑀓𑁆𑀔𑀡𑀁 𑀚𑀭𑀸𑀫𑀭𑀡𑀁, 𑀧𑀸𑀢𑀼𑀪𑀸𑀯𑀘𑀼𑀢𑀺𑀮𑀓𑁆𑀔𑀡𑀁 𑀘𑀼𑀢𑁄𑀧𑀧𑀢𑁆𑀢𑀺, 𑀧𑀝𑀺𑀲𑀦𑁆𑀥𑀺𑀦𑀺𑀩𑁆𑀩𑀢𑁆𑀢𑀦𑀮𑀓𑁆𑀔𑀡𑁄 𑀲𑀫𑀼𑀤𑀬𑁄, 𑀲𑀫𑀼𑀤𑀬𑀧𑀭𑀺𑀚𑀳𑀦𑀮𑀓𑁆𑀔𑀡𑁄 𑀦𑀺𑀭𑁄𑀥𑁄, 𑀅𑀦𑀼𑀲𑀬𑀲𑀫𑀼𑀘𑁆𑀙𑁂𑀤𑀮𑀓𑁆𑀔𑀡𑁄 𑀫𑀕𑁆𑀕𑁄𑁇 𑀩𑁆𑀬𑀸𑀥𑀺𑀮𑀓𑁆𑀔𑀡𑀁 𑀤𑀼𑀓𑁆𑀔𑀁, 𑀲𑀜𑁆𑀚𑀸𑀦𑀦𑀮𑀓𑁆𑀔𑀡𑁄 𑀲𑀫𑀼𑀤𑀬𑁄, 𑀦𑀺𑀬𑁆𑀬𑀸𑀦𑀺𑀓𑀮𑀓𑁆𑀔𑀡𑁄 𑀫𑀕𑁆𑀕𑁄, 𑀲𑀦𑁆𑀢𑀺𑀮𑀓𑁆𑀔𑀡𑁄 𑀦𑀺𑀭𑁄𑀥𑁄𑁇 𑀅𑀧𑁆𑀧𑀝𑀺𑀲𑀦𑁆𑀥𑀺𑀪𑀸𑀯𑀦𑀺𑀭𑁄𑀥𑀮𑀓𑁆𑀔𑀡𑀸 𑀅𑀦𑀼𑀧𑀸𑀤𑀺𑀲𑁂𑀲𑀸 𑀦𑀺𑀩𑁆𑀩𑀸𑀦𑀥𑀸𑀢𑀼, 𑀤𑀼𑀓𑁆𑀔𑀜𑁆𑀘 𑀲𑀫𑀼𑀤𑀬𑁄 𑀘, 𑀤𑀼𑀓𑁆𑀔𑀜𑁆𑀘 𑀦𑀺𑀭𑁄𑀥𑁄 𑀘, 𑀤𑀼𑀓𑁆𑀔𑀜𑁆𑀘 𑀫𑀕𑁆𑀕𑁄 𑀘, 𑀲𑀫𑀼𑀤𑀬𑁄 𑀘 𑀤𑀼𑀓𑁆𑀔𑀜𑁆𑀘, 𑀲𑀫𑀼𑀤𑀬𑁄 𑀘 𑀦𑀺𑀭𑁄𑀥𑁄 𑀘, 𑀲𑀫𑀼𑀤𑀬𑁄 𑀘 𑀫𑀕𑁆𑀕𑁄 𑀘, 𑀦𑀺𑀭𑁄𑀥𑁄 𑀘 𑀲𑀫𑀼𑀤𑀬𑁄 𑀘, 𑀦𑀺𑀭𑁄𑀥𑁄 𑀘 𑀤𑀼𑀓𑁆𑀔𑀜𑁆𑀘, 𑀦𑀺𑀭𑁄𑀥𑁄 𑀘 𑀫𑀕𑁆𑀕𑁄 𑀘, 𑀫𑀕𑁆𑀕𑁄 𑀘 𑀦𑀺𑀭𑁄𑀥𑁄 𑀘, 𑀫𑀕𑁆𑀕𑁄 𑀘 𑀲𑀫𑀼𑀤𑀬𑁄 𑀘, 𑀫𑀕𑁆𑀕𑁄 𑀘 𑀤𑀼𑀓𑁆𑀔𑀜𑁆𑀘𑁇

(8.)

35\. 𑀢𑀢𑁆𑀣𑀺𑀫𑀸𑀦𑀺 𑀲𑀼𑀢𑁆𑀢𑀸𑀦𑀺𑁇

36\. _“𑀬𑀫𑁂𑀓𑀭𑀢𑁆𑀢𑀺𑀁 𑀧𑀞𑀫𑀁,_  
_𑀕𑀩𑁆𑀪𑁂 𑀯𑀲𑀢𑀺 𑀫𑀸𑀡𑀯𑁄;_  
_𑀅𑀩𑁆𑀪𑀼𑀝𑁆𑀞𑀺𑀢𑁄𑀯 𑀲𑁄 𑀬𑀸𑀢𑀺,_  
_𑀲 𑀕𑀘𑁆𑀙𑀁 𑀦 𑀦𑀺𑀯𑀢𑁆𑀢𑀢𑀻”𑀢𑀺𑁇_  


37\. 𑀅𑀝𑁆𑀞𑀺𑀫𑀸, 𑀆𑀦𑀦𑁆𑀤, 𑀤𑀸𑀦𑀽𑀧𑀧𑀢𑁆𑀢𑀺𑀬𑁄 𑀏𑀓𑀼𑀢𑁆𑀢𑀭𑀺𑀓𑁂 𑀲𑀼𑀢𑁆𑀢𑀁—  𑀅𑀬𑀁 𑀚𑀸𑀢𑀺𑁇

38\. 𑀢𑀢𑁆𑀣 𑀓𑀢𑀫𑀸 𑀚𑀭𑀸?

39\. _“𑀅𑀘𑀭𑀺𑀢𑁆𑀯𑀸 𑀩𑁆𑀭𑀳𑁆𑀫𑀘𑀭𑀺𑀬𑀁,_  
_𑀅𑀮𑀤𑁆𑀥𑀸 𑀬𑁄𑀩𑁆𑀩𑀦𑁂 𑀥𑀦𑀁;_  
_𑀚𑀺𑀡𑁆𑀡𑀓𑁄𑀜𑁆𑀘𑀸𑀯 𑀛𑀸𑀬𑀦𑁆𑀢𑀺,_  
_𑀔𑀻𑀡𑀫𑀘𑁆𑀙𑁂𑀯 𑀧𑀮𑁆𑀮𑀮𑁂”𑁇_  


40\. 𑀧𑀜𑁆𑀘 𑀧𑀼𑀩𑁆𑀩𑀦𑀺𑀫𑀺𑀢𑁆𑀢𑀸𑀦𑀺 𑀤𑁂𑀯𑁂𑀲𑀼—  𑀅𑀬𑀁 𑀚𑀭𑀸𑁇

41\. 𑀢𑀢𑁆𑀣 𑀓𑀢𑀫𑁄 𑀩𑁆𑀬𑀸𑀥𑀺?

42\. _𑀲𑀸𑀫𑀁 𑀢𑁂𑀦 𑀓𑀼𑀢𑁄 𑀭𑀸𑀚,_  
_𑀢𑀼𑀯𑀫𑁆𑀧𑀺 𑀚𑀭𑀸𑀬𑀦𑁆𑀢𑀺 𑀯𑁂𑀤𑁂𑀲𑀺;_  
_𑀔𑀢𑁆𑀢𑀺𑀬 𑀓𑀫𑁆𑀫𑀲𑁆𑀲 𑀨𑀮𑁄,_  
_𑀮𑁄𑀓𑁄 𑀦 𑀳𑀺 𑀓𑀫𑁆𑀫𑀁 𑀧𑀦𑀬𑀢𑀺𑁇_  


43\. 𑀢𑀬𑁄 𑀕𑀺𑀮𑀸𑀦𑀸—  𑀅𑀬𑀁 𑀩𑁆𑀬𑀸𑀥𑀺𑁇

44\. 𑀢𑀢𑁆𑀣 𑀓𑀢𑀫𑀁 𑀫𑀭𑀡𑀁?

45\. _𑀬𑀣𑀸𑀧𑀺 𑀓𑀼𑀫𑁆𑀪𑀓𑀸𑀭𑀲𑁆𑀲,_  
_𑀓𑀢𑀁 𑀫𑀢𑁆𑀢𑀺𑀓𑀪𑀸𑀚𑀦𑀁;_  
_𑀔𑀼𑀤𑁆𑀤𑀓𑀜𑁆𑀘 𑀫𑀳𑀦𑁆𑀢𑀜𑁆𑀘,_  
_𑀬𑀁 𑀧𑀓𑁆𑀓𑀁 𑀬𑀜𑁆𑀘 𑀆𑀫𑀓𑀁;_  
_𑀲𑀩𑁆𑀩𑀁 𑀪𑁂𑀤𑀦𑀧𑀭𑀺𑀬𑀦𑁆𑀢𑀁,_  
_𑀏𑀯𑀁 𑀫𑀘𑁆𑀘𑀸𑀦 𑀚𑀻𑀯𑀺𑀢𑀁𑁇_  


46\. _𑀫𑀫𑀸𑀬𑀺𑀢𑁂 𑀧𑀲𑁆𑀲𑀣 𑀨𑀦𑁆𑀤𑀫𑀸𑀦𑁂,_  
_𑀫𑀘𑁆𑀙𑁂𑀯 𑀅𑀧𑁆𑀧𑁄𑀤𑀓𑁂 𑀔𑀻𑀡𑀲𑁄𑀢𑁂;_  
_𑀏𑀢𑀫𑁆𑀧𑀺 𑀤𑀺𑀲𑁆𑀯𑀸 𑀅𑀫𑀫𑁄 𑀘𑀭𑁂𑀬𑁆𑀬,_  
_𑀪𑀯𑁂𑀲𑀼 𑀆𑀲𑀢𑁆𑀢𑀺𑀫𑀓𑀼𑀩𑁆𑀩𑀫𑀸𑀦𑁄𑁇_  


47\. 𑀉𑀤𑀓𑀧𑁆𑀧𑀦𑀲𑀼𑀢𑁆𑀢𑀁—  𑀇𑀤𑀁 𑀫𑀭𑀡𑀁𑁇

48\. 𑀢𑀢𑁆𑀣 𑀓𑀢𑀫𑁄 𑀲𑁄𑀓𑁄?

49\. _𑀇𑀥 𑀲𑁄𑀘𑀢𑀺 𑀧𑁂𑀘𑁆𑀘 𑀲𑁄𑀘𑀢𑀺,_  
_𑀧𑀸𑀧𑀓𑀸𑀭𑀻 𑀉𑀪𑀬𑀢𑁆𑀣 𑀲𑁄𑀘𑀢𑀺;_  
_𑀲𑁄 𑀲𑁄𑀘𑀢𑀺 𑀲𑁄 𑀯𑀺𑀳𑀜𑁆𑀜𑀢𑀺,_  
_𑀤𑀺𑀲𑁆𑀯𑀸 𑀓𑀫𑁆𑀫𑀓𑀺𑀮𑀺𑀝𑁆𑀞𑀫𑀢𑁆𑀢𑀦𑁄𑁇_  


50\. 𑀢𑀻𑀡𑀺 𑀤𑀼𑀘𑁆𑀘𑀭𑀺𑀢𑀸𑀦𑀺—  𑀅𑀬𑀁 𑀲𑁄𑀓𑁄𑁇

51\. 𑀢𑀢𑁆𑀣 𑀓𑀢𑀫𑁄 𑀧𑀭𑀺𑀤𑁂𑀯𑁄?

52\. _𑀓𑀸𑀫𑁂𑀲𑀼 𑀕𑀺𑀤𑁆𑀥𑀸 𑀧𑀲𑀼𑀢𑀸 𑀧𑀫𑀽𑀍𑀳𑀸,_  
_𑀅𑀯𑀤𑀸𑀦𑀺𑀬𑀸 𑀢𑁂 𑀯𑀺𑀲𑀫𑁂 𑀦𑀺𑀯𑀺𑀝𑁆𑀞𑀸;_  
_𑀤𑀼𑀓𑁆𑀔𑀽𑀧𑀦𑀻𑀢𑀸 𑀧𑀭𑀺𑀤𑁂𑀯𑀬𑀦𑁆𑀢𑀺,_  
_𑀓𑀺𑀁𑀲𑀼 𑀪𑀯𑀺𑀲𑁆𑀲𑀸𑀫 𑀇𑀢𑁄 𑀘𑀼𑀢𑀸𑀲𑁂𑁇_  


53\. 𑀢𑀺𑀲𑁆𑀲𑁄 𑀯𑀺𑀧𑀢𑁆𑀢𑀺𑀬𑁄—  𑀅𑀬𑀁 𑀧𑀭𑀺𑀤𑁂𑀯𑁄𑁇

54\. 𑀢𑀢𑁆𑀣 𑀓𑀢𑀫𑀁 𑀤𑀼𑀓𑁆𑀔𑀁?

55\. _𑀲𑀢𑀁 𑀆𑀲𑀺 𑀅𑀬𑁄𑀲𑀗𑁆𑀓𑀽,_  
_𑀲𑀩𑁆𑀩𑁂 𑀧𑀘𑁆𑀘𑀢𑁆𑀢𑀯𑁂𑀤𑀦𑀸;_  
_𑀚𑀮𑀺𑀢𑀸 𑀚𑀸𑀢𑀯𑁂𑀤𑀸𑀯,_  
_𑀅𑀘𑁆𑀘𑀺𑀲𑀁𑀖𑀲𑀫𑀸𑀓𑀼𑀮𑀸𑁇_  


56\. 𑀫𑀳𑀸 𑀯𑀢 𑀲𑁄 𑀧𑀭𑀺𑀍𑀆𑀳𑁄 𑀲𑀁𑀬𑀼𑀢𑁆𑀢𑀓𑁂 𑀲𑀼𑀢𑁆𑀢𑀁 𑀲𑀘𑁆𑀘𑀲𑀁𑀬𑀼𑀢𑁆𑀢𑁂𑀲𑀼—  𑀇𑀤𑀁 𑀤𑀼𑀓𑁆𑀔𑀁𑁇

57\. 𑀢𑀢𑁆𑀣 𑀓𑀢𑀫𑀁 𑀤𑁄𑀫𑀦𑀲𑁆𑀲𑀁?

58\. _𑀲𑀗𑁆𑀓𑀧𑁆𑀧𑁂𑀳𑀺 𑀧𑀭𑁂𑀢𑁄 𑀲𑁄,_  
_𑀓𑀧𑀡𑁄 𑀯𑀺𑀬 𑀛𑀸𑀬𑀢𑀺;_  
_𑀲𑀼𑀢𑁆𑀯𑀸 𑀧𑀭𑁂𑀲𑀁 𑀦𑀺𑀕𑁆𑀖𑁄𑀲𑀁,_  
_𑀫𑀗𑁆𑀓𑀼 𑀳𑁄𑀢𑀺 𑀢𑀣𑀸𑀯𑀺𑀥𑁄𑁇_  


59\. 𑀤𑁆𑀯𑁂𑀫𑁂 𑀢𑀧𑀦𑀻𑀬𑀸 𑀥𑀫𑁆𑀫𑀸—  𑀇𑀤𑀁 𑀤𑁄𑀫𑀦𑀲𑁆𑀲𑀁𑁇

60\. 𑀢𑀢𑁆𑀣 𑀓𑀢𑀫𑁄 𑀉𑀧𑀸𑀬𑀸𑀲𑁄?

61\. _𑀓𑀫𑁆𑀫𑀸𑀭𑀸𑀦𑀁 𑀬𑀣𑀸 𑀉𑀓𑁆𑀓𑀸,_  
_𑀅𑀦𑁆𑀢𑁄 𑀟𑀬𑁆𑀳𑀢𑀺 𑀦𑁄 𑀩𑀳𑀺;_  
_𑀏𑀯𑀁 𑀟𑀬𑁆𑀳𑀢𑀺 𑀫𑁂 𑀳𑀤𑀬𑀁,_  
_𑀲𑀼𑀢𑁆𑀯𑀸 𑀦𑀺𑀩𑁆𑀩𑀢𑁆𑀢𑀫𑀫𑁆𑀩𑀼𑀚𑀁𑁇_  


62\. 𑀢𑀬𑁄 𑀅𑀕𑁆𑀕𑀻—  𑀅𑀬𑀁 𑀉𑀧𑀸𑀬𑀸𑀲𑁄𑁇

63\. 𑀢𑀢𑁆𑀣 𑀓𑀢𑀫𑁄 𑀅𑀧𑁆𑀧𑀺𑀬𑀲𑀫𑁆𑀧𑀬𑁄𑀕𑁄?

64\. _𑀅𑀬𑀲𑀸𑀯 𑀫𑀮𑀁 𑀲𑀫𑀼𑀝𑁆𑀞𑀺𑀢𑀁,_  
_𑀢𑀢𑀼𑀝𑁆𑀞𑀸𑀬 𑀢𑀫𑁂𑀯 𑀔𑀸𑀤𑀢𑀺;_  
_𑀏𑀯𑀁 𑀅𑀢𑀺𑀥𑁄𑀦𑀘𑀸𑀭𑀺𑀦𑀁,_  
_𑀲𑀸𑀦𑀺 𑀓𑀫𑁆𑀫𑀸𑀦𑀺 𑀦𑀬𑀦𑁆𑀢𑀺 𑀤𑀼𑀕𑁆𑀕𑀢𑀺𑀁𑁇_  


65\. 𑀤𑁆𑀯𑁂𑀫𑁂 𑀢𑀣𑀸𑀕𑀢𑀁 𑀅𑀩𑁆𑀪𑀸𑀘𑀺𑀓𑁆𑀔𑀦𑁆𑀢𑀺, 𑀏𑀓𑀼𑀢𑁆𑀢𑀭𑀺𑀓𑁂 𑀲𑀼𑀢𑁆𑀢𑀁 𑀤𑀼𑀓𑁂𑀲𑀼—  𑀅𑀬𑀁 𑀅𑀧𑁆𑀧𑀺𑀬𑀲𑀫𑁆𑀧𑀬𑁄𑀕𑁄𑁇

66\. 𑀢𑀢𑁆𑀣 𑀓𑀢𑀫𑁄 𑀧𑀺𑀬𑀯𑀺𑀧𑁆𑀧𑀬𑁄𑀕𑁄?

67\. _𑀲𑀼𑀧𑀺𑀦𑁂𑀦 𑀬𑀣𑀸𑀧𑀺 𑀲𑀗𑁆𑀕𑀢𑀁,_  
_𑀧𑀝𑀺𑀩𑀼𑀤𑁆𑀥𑁄 𑀧𑀼𑀭𑀺𑀲𑁄 𑀦 𑀧𑀲𑁆𑀲𑀢𑀺;_  
_𑀏𑀯𑀫𑁆𑀧𑀺 𑀧𑀺𑀬𑀸𑀬𑀺𑀢𑀁 𑀚𑀦𑀁,_  
_𑀧𑁂𑀢𑀁 𑀓𑀸𑀮𑀗𑁆𑀓𑀢𑀁 𑀦 𑀧𑀲𑁆𑀲𑀢𑀺𑁇_  


68\. 𑀢𑁂 𑀤𑁂𑀯𑀸 𑀘𑀯𑀦𑀥𑀫𑁆𑀫𑀁 𑀯𑀺𑀤𑀺𑀢𑁆𑀯𑀸 𑀢𑀻𑀳𑀺 𑀯𑀸𑀘𑀸𑀳𑀺 𑀅𑀦𑀼𑀲𑀸𑀲𑀦𑁆𑀢𑀺𑁇 𑀅𑀬𑀁 𑀧𑀺𑀬𑀯𑀺𑀧𑁆𑀧𑀬𑁄𑀕𑁄𑁇

69\. _𑀬𑀫𑁆𑀧𑀺𑀘𑁆𑀙𑀁 𑀦 𑀮𑀪𑀢𑀺,_  
_𑀢𑀺𑀲𑁆𑀲𑁄 𑀫𑀸𑀭𑀥𑀻𑀢𑀭𑁄;_  
_𑀢𑀲𑁆𑀲 𑀘𑁂 𑀓𑀸𑀫𑀬𑀸𑀦𑀲𑁆𑀲,_  
_𑀙𑀦𑁆𑀤𑀚𑀸𑀢𑀲𑁆𑀲 𑀚𑀦𑁆𑀢𑀼𑀦𑁄;_  
_𑀢𑁂 𑀓𑀸𑀫𑀸 𑀧𑀭𑀺𑀳𑀸𑀬𑀦𑁆𑀢𑀺,_  
_𑀲𑀮𑁆𑀮𑀯𑀺𑀤𑁆𑀥𑁄𑀯 𑀭𑀼𑀧𑁆𑀧𑀢𑀺𑁇_  


70\. 𑀲𑀁𑀔𑀺𑀢𑁆𑀢𑁂𑀦 𑀧𑀜𑁆𑀘𑀼𑀧𑀸𑀤𑀸𑀦𑀓𑁆𑀔𑀦𑁆𑀥𑀸 𑀤𑀼𑀓𑁆𑀔𑀸𑁇

71\. _𑀘𑀓𑁆𑀔𑀼 𑀲𑁄𑀢𑀜𑁆𑀘 𑀖𑀸𑀦𑀜𑁆𑀘,_  
_𑀚𑀺𑀯𑁆𑀳𑀸 𑀓𑀸𑀬𑁄 𑀢𑀢𑁄 𑀫𑀦𑀁;_  
_𑀏𑀢𑁂 𑀮𑁄𑀓𑀸𑀫𑀺𑀲𑀸 𑀖𑁄𑀭𑀸,_  
_𑀬𑀢𑁆𑀣 𑀲𑀢𑁆𑀢𑀸 𑀧𑀼𑀣𑀼𑀚𑁆𑀚𑀦𑀸𑁇_  


72\. 𑀧𑀜𑁆𑀘𑀺𑀫𑁂 𑀪𑀺𑀓𑁆𑀔𑀯𑁂 𑀔𑀦𑁆𑀥𑀸—  𑀇𑀤𑀁 𑀤𑀼𑀓𑁆𑀔𑀁𑁇

73\. 𑀢𑀢𑁆𑀣 𑀓𑀢𑀫𑀸 𑀚𑀭𑀸 𑀘 𑀫𑀭𑀡𑀜𑁆𑀘?

74\. _𑀅𑀧𑁆𑀧𑀁 𑀯𑀢 𑀚𑀻𑀯𑀺𑀢𑀁 𑀇𑀤𑀁,_  
_𑀑𑀭𑀁 𑀯𑀲𑁆𑀲𑀲𑀢𑀸𑀧𑀺 𑀫𑀻𑀬𑀢𑁂;_  
_𑀅𑀣 𑀯𑀸𑀧𑀺 𑀅𑀓𑀺𑀘𑁆𑀙𑀁 𑀚𑀻𑀯𑀺𑀢𑀁,_  
_𑀅𑀣 𑀔𑁄 𑀲𑁄 𑀚𑀭𑀲𑀸𑀧𑀺 𑀫𑀻𑀬𑀢𑁂𑁇_  


75\. 𑀲𑀁𑀬𑀼𑀢𑁆𑀢𑀓𑁂 𑀧𑀲𑁂𑀦𑀤𑀺𑀲𑀁𑀬𑀼𑀢𑁆𑀢𑀓𑁂 𑀲𑀼𑀢𑁆𑀢𑀁 𑀅𑀬𑁆𑀬𑀺𑀓𑀸 𑀫𑁂 𑀓𑀸𑀮𑀗𑁆𑀓𑀢𑀸—  𑀅𑀬𑀁 𑀚𑀭𑀸 𑀘 𑀫𑀭𑀡𑀜𑁆𑀘𑁇

76\. 𑀢𑀢𑁆𑀣 𑀓𑀢𑀫𑀸 𑀘𑀼𑀢𑀺 𑀘 𑀉𑀧𑀧𑀢𑁆𑀢𑀺 𑀘?

77\. _“𑀲𑀩𑁆𑀩𑁂 𑀲𑀢𑁆𑀢𑀸 𑀫𑀭𑀺𑀲𑁆𑀲𑀦𑁆𑀢𑀺,_  
_𑀫𑀭𑀡𑀦𑁆𑀢𑀁 𑀳𑀺 𑀚𑀻𑀯𑀺𑀢𑀁;_  
_𑀬𑀣𑀸𑀓𑀫𑁆𑀫𑀁 𑀕𑀫𑀺𑀲𑁆𑀲𑀦𑁆𑀢𑀺,_  
_𑀅𑀢𑁆𑀢𑀓𑀫𑁆𑀫𑀨𑀮𑀽𑀧𑀕𑀸”𑀢𑀺𑁇—_  


78\. 𑀅𑀬𑀁 𑀘𑀼𑀢𑀺 𑀘 𑀉𑀧𑀧𑀢𑁆𑀢𑀺 𑀘𑁇

79\. 𑀇𑀫𑁂𑀳𑀺 𑀲𑀼𑀢𑁆𑀢𑁂𑀳𑀺 𑀏𑀓𑀲𑀤𑀺𑀲𑁂𑀳𑀺 𑀘 𑀅𑀜𑁆𑀜𑁂𑀳𑀺 𑀦𑀯𑀯𑀺𑀥𑀁 𑀲𑀼𑀢𑁆𑀢𑀁 𑀢𑀁 𑀅𑀦𑀼𑀧𑀯𑀺𑀝𑁆𑀞𑁂𑀳𑀺 𑀮𑀓𑁆𑀔𑀡𑀢𑁄 𑀤𑀼𑀓𑁆𑀔𑀁 𑀜𑀢𑁆𑀯𑀸 𑀲𑀸𑀥𑀸𑀭𑀡𑀜𑁆𑀘 𑀅𑀲𑀸𑀥𑀸𑀭𑀡𑀜𑁆𑀘 𑀤𑀼𑀓𑁆𑀔𑀁 𑀅𑀭𑀺𑀬𑀲𑀘𑁆𑀘𑀁 𑀦𑀺𑀤𑁆𑀤𑀺𑀲𑀺𑀢𑀩𑁆𑀩𑀁𑁇 𑀕𑀸𑀣𑀸𑀳𑀺 𑀕𑀸𑀣𑀸 𑀅𑀦𑀼𑀫𑀺𑀦𑀺𑀢𑀩𑁆𑀩𑀸, 𑀩𑁆𑀬𑀸𑀓𑀭𑀡𑁂𑀳𑀺 𑀯𑀸 𑀩𑁆𑀬𑀸𑀓𑀭𑀡𑀁—  𑀇𑀤𑀁 𑀤𑀼𑀓𑁆𑀔𑀁𑁇

(9.)

80\. 𑀢𑀢𑁆𑀣 𑀓𑀢𑀫𑁄 **𑀤𑀼𑀓𑁆𑀔𑀲𑀫𑀼𑀤𑀬𑁄**?

81\. _𑀓𑀸𑀫𑁂𑀲𑀼 𑀲𑀢𑁆𑀢𑀸 𑀓𑀸𑀫𑀲𑀗𑁆𑀕𑀲𑀢𑁆𑀢𑀸,_  
_𑀲𑀁𑀬𑁄𑀚𑀦𑁂 𑀯𑀚𑁆𑀚𑀫𑀧𑀲𑁆𑀲𑀫𑀸𑀦𑀸;_  
_𑀦 𑀳𑀺 𑀚𑀸𑀢𑀼 𑀲𑀁𑀬𑁄𑀚𑀦𑀲𑀗𑁆𑀕𑀲𑀢𑁆𑀢𑀸,_  
_𑀑𑀖𑀁 𑀢𑀭𑁂𑀬𑁆𑀬𑀼𑀁 𑀯𑀺𑀧𑀼𑀮𑀁 𑀫𑀳𑀦𑁆𑀢𑀁𑁇_  


82\. 𑀘𑀢𑁆𑀢𑀸𑀭𑁄 𑀆𑀲𑀯𑀸 𑀲𑀼𑀢𑁆𑀢𑀁—  𑀅𑀬𑀁 𑀤𑀼𑀓𑁆𑀔𑀲𑀫𑀼𑀤𑀬𑁄𑁇

83\. 𑀢𑀢𑁆𑀣 𑀓𑀢𑀫𑁄 **𑀤𑀼𑀓𑁆𑀔𑀦𑀺𑀭𑁄𑀥𑁄**?

84\. _𑀬𑀫𑁆𑀳𑀺 𑀦 𑀫𑀸𑀬𑀸 𑀯𑀲𑀢𑀻 𑀦 𑀫𑀸𑀦𑁄,_  
_𑀬𑁄 𑀯𑀻𑀢𑀮𑁄𑀪𑁄 𑀅𑀫𑀫𑁄 𑀦𑀺𑀭𑀸𑀲𑁄;_  
_𑀧𑀦𑀼𑀡𑁆𑀡𑀓𑁄𑀥𑁄 𑀅𑀪𑀺𑀦𑀺𑀩𑁆𑀩𑀼𑀢𑀢𑁆𑀢𑁄,_  
_𑀲𑁄 𑀩𑁆𑀭𑀸𑀳𑁆𑀫𑀡𑁄 𑀲𑁄 𑀲𑀫𑀡𑁄 𑀲 𑀪𑀺𑀓𑁆𑀔𑀼𑁇_  


85\. 𑀤𑁆𑀯𑁂𑀫𑀸 𑀯𑀺𑀫𑀼𑀢𑁆𑀢𑀺𑀬𑁄, 𑀭𑀸𑀕𑀯𑀺𑀭𑀸𑀕𑀸 𑀘 𑀘𑁂𑀢𑁄𑀯𑀺𑀫𑀼𑀢𑁆𑀢𑀺; 𑀅𑀯𑀺𑀚𑁆𑀚𑀸𑀯𑀺𑀭𑀸𑀕𑀸 𑀘 𑀧𑀜𑁆𑀜𑀸𑀯𑀺𑀫𑀼𑀢𑁆𑀢𑀺—  𑀅𑀬𑀁 𑀦𑀺𑀭𑁄𑀥𑁄𑁇

86\. 𑀢𑀢𑁆𑀣 𑀓𑀢𑀫𑁄 **𑀫𑀕𑁆𑀕𑁄**?

87\. _𑀏𑀲𑁂𑀯 𑀫𑀕𑁆𑀕𑁄 𑀦𑀢𑁆𑀣𑀜𑁆𑀜𑁄,_  
_𑀤𑀲𑁆𑀲𑀦𑀲𑁆𑀲 𑀯𑀺𑀲𑀼𑀤𑁆𑀥𑀺𑀬𑀸;_  
_𑀅𑀭𑀺𑀬𑁄 𑀅𑀝𑁆𑀞𑀗𑁆𑀕𑀺𑀓𑁄 𑀫𑀕𑁆𑀕𑁄,_  
_𑀫𑀸𑀭𑀲𑁆𑀲𑁂𑀢𑀁 𑀧𑀫𑁄𑀳𑀦𑀁𑁇_  


88\. 𑀲𑀢𑁆𑀢𑀺𑀫𑁂, 𑀪𑀺𑀓𑁆𑀔𑀯𑁂, 𑀩𑁄𑀚𑁆𑀛𑀗𑁆𑀕𑀸—  𑀅𑀬𑀁 𑀫𑀕𑁆𑀕𑁄𑁇

89\. 𑀢𑀢𑁆𑀣 𑀓𑀢𑀫𑀸𑀦𑀺 **𑀘𑀢𑁆𑀢𑀸𑀭𑀺 𑀅𑀭𑀺𑀬𑀲𑀘𑁆𑀘𑀸𑀦𑀺**?

90\. _“𑀬𑁂 𑀥𑀫𑁆𑀫𑀸 𑀳𑁂𑀢𑀼𑀧𑁆𑀧𑀪𑀯𑀸,_  
_𑀢𑁂𑀲𑀁 𑀳𑁂𑀢𑀼𑀁 𑀢𑀣𑀸𑀕𑀢𑁄 𑀆𑀳;_  
_𑀢𑁂𑀲𑀜𑁆𑀘 𑀬𑁄 𑀦𑀺𑀭𑁄𑀥𑁄,_  
_𑀏𑀯𑀁𑀯𑀸𑀤𑀻 𑀫𑀳𑀸𑀲𑀫𑀡𑁄”𑀢𑀺𑁇_  


91\. 𑀳𑁂𑀢𑀼𑀧𑁆𑀧𑀪𑀯𑀸 𑀥𑀫𑁆𑀫𑀸 𑀤𑀼𑀓𑁆𑀔𑀁, 𑀳𑁂𑀢𑀼𑀲𑀫𑀼𑀤𑀬𑁄, 𑀬𑀁 𑀪𑀕𑀯𑀢𑁄 𑀯𑀘𑀦𑀁𑁇 𑀅𑀬𑀁 𑀥𑀫𑁆𑀫𑁄 𑀬𑁄 𑀦𑀺𑀭𑁄𑀥𑁄, 𑀬𑁂 𑀳𑀺 𑀓𑁂𑀘𑀺 𑀲𑀁𑀬𑁄𑀚𑀦𑀺𑀬𑁂𑀲𑀼 𑀥𑀫𑁆𑀫𑁂𑀲𑀼 𑀅𑀲𑁆𑀲𑀤𑀸𑀦𑀼𑀧𑀲𑁆𑀲𑀺𑀦𑁄 𑀯𑀺𑀳𑀭𑀦𑁆𑀢𑀺𑁇 𑀓𑀺𑀮𑁂𑀲𑀸 𑀢𑀡𑁆𑀳𑀸 𑀧𑀯𑀟𑁆𑀠𑀢𑀺, 𑀢𑀡𑁆𑀳𑀸𑀧𑀘𑁆𑀘𑀬𑀸 𑀉𑀧𑀸𑀤𑀸𑀦𑀁…𑀧𑁂…  𑀏𑀯𑀫𑁂𑀢𑀲𑁆𑀲 𑀓𑁂𑀯𑀮𑀲𑁆𑀲 𑀤𑀼𑀓𑁆𑀔𑀓𑁆𑀔𑀦𑁆𑀥𑀲𑁆𑀲 𑀲𑀫𑀼𑀤𑀬𑁄 𑀳𑁄𑀢𑀺𑁇 𑀢𑀢𑁆𑀣 𑀬𑀁 𑀲𑀁𑀬𑁄𑀚𑀦𑀁—  𑀅𑀬𑀁 𑀲𑀫𑀼𑀤𑀬𑁄𑁇 𑀬𑁂 𑀲𑀁𑀬𑁄𑀚𑀦𑀺𑀬𑀸 𑀥𑀫𑁆𑀫𑀸 𑀬𑁂 𑀘 𑀲𑁄𑀓𑀧𑀭𑀺𑀤𑁂𑀯𑀤𑀼𑀓𑁆𑀔𑀤𑁄𑀫𑀦𑀲𑁆𑀲𑀼𑀧𑀸𑀬𑀸𑀲𑀸 𑀲𑀫𑁆𑀪𑀯𑀦𑁆𑀢𑀺—  𑀇𑀤𑀁 𑀤𑀼𑀓𑁆𑀔𑀁𑁇 𑀬𑀸 𑀲𑀁𑀬𑁄𑀚𑀦𑀺𑀬𑁂𑀲𑀼 𑀥𑀫𑁆𑀫𑁂𑀲𑀼 𑀆𑀤𑀻𑀦𑀯𑀸𑀦𑀼𑀧𑀲𑁆𑀲𑀦𑀸—  𑀅𑀬𑀁 𑀫𑀕𑁆𑀕𑁄𑁇 𑀧𑀭𑀺𑀫𑀼𑀘𑁆𑀘𑀢𑀺 𑀚𑀸𑀢𑀺𑀬𑀸 𑀚𑀭𑀸𑀬 𑀩𑁆𑀬𑀸𑀥𑀻𑀳𑀺 𑀫𑀭𑀡𑁂𑀳𑀺 𑀲𑁄𑀓𑁂𑀳𑀺 𑀧𑀭𑀺𑀤𑁂𑀯𑁂𑀳𑀺 𑀬𑀸𑀯 𑀉𑀧𑀸𑀬𑀸𑀲𑁂𑀳𑀺—  𑀇𑀤𑀁 𑀦𑀺𑀩𑁆𑀩𑀸𑀦𑀁𑁇 𑀇𑀫𑀸𑀦𑀺 𑀘𑀢𑁆𑀢𑀸𑀭𑀺 𑀲𑀘𑁆𑀘𑀸𑀦𑀺𑁇

92\. 𑀢𑀢𑁆𑀣 𑀓𑀢𑀫𑀸 **𑀅𑀦𑀼𑀧𑀸𑀤𑀺𑀲𑁂𑀲𑀸 𑀦𑀺𑀩𑁆𑀩𑀸𑀦𑀥𑀸𑀢𑀼**?

93\. _𑀅𑀢𑁆𑀣𑀗𑁆𑀕𑀢𑀲𑁆𑀲 𑀦 𑀧𑀫𑀸𑀡𑀫𑀢𑁆𑀣𑀺,_  
_𑀢𑀁 𑀳𑀺 𑀯𑀸 𑀦𑀢𑁆𑀣𑀺 𑀬𑁂𑀦 𑀦𑀁 𑀧𑀜𑁆𑀜𑀧𑁂𑀬𑁆𑀬;_  
_𑀲𑀩𑁆𑀩𑀲𑀗𑁆𑀕𑀸𑀦𑀁 𑀲𑀫𑀽𑀳𑀢𑀢𑁆𑀢𑀸 𑀯𑀺𑀤𑀽,_  
_𑀲𑀺𑀢𑀸 𑀯𑀸𑀤𑀲𑀢𑀲𑁆𑀲𑀼 𑀲𑀩𑁆𑀩𑁂𑁇_  


---

94\. 𑀲𑀁𑀬𑀼𑀢𑁆𑀢𑀓𑁂 𑀕𑁄𑀥𑀺𑀓𑀲𑀁𑀬𑀼𑀢𑁆𑀢𑀁𑁇



95\. 𑀇𑀫𑀸𑀦𑀺 **𑀅𑀲𑀸𑀥𑀸𑀭𑀡𑀸𑀦𑀺 𑀲𑀼𑀢𑁆𑀢𑀸𑀦𑀺**𑁇 𑀬𑀳𑀺𑀁 𑀬𑀳𑀺𑀁 𑀲𑀘𑁆𑀘𑀸𑀦𑀺 𑀦𑀺𑀤𑁆𑀤𑀺𑀝𑁆𑀞𑀸𑀦𑀺, 𑀢𑀳𑀺𑀁 𑀢𑀳𑀺𑀁 𑀲𑀘𑁆𑀘𑀮𑀓𑁆𑀔𑀡𑀢𑁄 𑀑𑀢𑀸𑀭𑁂𑀢𑁆𑀯𑀸 𑀅𑀧𑀭𑀺𑀫𑀸𑀡𑁂𑀳𑀺 𑀩𑁆𑀬𑀜𑁆𑀚𑀦𑁂𑀳𑀺 𑀲𑁄 𑀅𑀢𑁆𑀣𑁄 𑀧𑀭𑀺𑀬𑁂𑀲𑀺𑀢𑀩𑁆𑀩𑁄𑁇 𑀢𑀢𑁆𑀣 𑀅𑀢𑁆𑀣𑀸𑀦𑀼𑀧𑀭𑀺𑀯𑀢𑁆𑀢𑀺 𑀩𑁆𑀬𑀜𑁆𑀚𑀦𑁂𑀦 𑀧𑀼𑀦 𑀩𑁆𑀬𑀜𑁆𑀚𑀦𑀸𑀦𑀼𑀧𑀭𑀺𑀯𑀢𑁆𑀢𑀺 𑀅𑀢𑁆𑀣𑁂𑀦 𑀢𑀲𑁆𑀲 𑀏𑀓𑀫𑁂𑀓𑀲𑁆𑀲 𑀅𑀧𑀭𑀺𑀫𑀸𑀡𑀸𑀦𑀺 𑀩𑁆𑀬𑀜𑁆𑀚𑀦𑀸𑀦𑀺 𑀇𑀫𑁂𑀳𑀺 𑀲𑀼𑀢𑁆𑀢𑁂𑀳𑀺 𑀬𑀣𑀸𑀦𑀺𑀓𑁆𑀔𑀺𑀢𑁆𑀢𑁂𑀳𑀺 𑀘𑀢𑁆𑀢𑀸𑀭𑀺 𑀅𑀭𑀺𑀬𑀲𑀘𑁆𑀘𑀸𑀦𑀺 𑀦𑀺𑀤𑁆𑀤𑀺𑀲𑀺𑀢𑀩𑁆𑀩𑀸𑀦𑀺𑁇 𑀧𑀜𑁆𑀘𑀦𑀺𑀓𑀸𑀬𑁂 𑀅𑀦𑀼𑀧𑀯𑀺𑀝𑁆𑀞𑀸𑀳𑀺 𑀕𑀸𑀣𑀸𑀳𑀺 𑀕𑀸𑀣𑀸 𑀅𑀦𑀼𑀫𑀺𑀦𑀺𑀢𑀩𑁆𑀩𑀸, 𑀩𑁆𑀬𑀸𑀓𑀭𑀡𑁂𑀦 𑀩𑁆𑀬𑀸𑀓𑀭𑀡𑀁𑁇 𑀇𑀫𑀸𑀦𑀺 𑀅𑀲𑀸𑀥𑀸𑀭𑀡𑀸𑀦𑀺 𑀲𑀼𑀢𑁆𑀢𑀸𑀦𑀺𑁇

---

96\. 𑀢𑁂𑀲𑀁 𑀇𑀫𑀸 𑀉𑀤𑁆𑀤𑀸𑀦𑀕𑀸𑀣𑀸



97\. _𑀬𑀫𑁂𑀓𑀭𑀢𑁆𑀢𑀺𑀁 𑀧𑀞𑀫𑀁,_  
_𑀅𑀝𑁆𑀞 𑀤𑀸𑀦𑀽𑀧𑀧𑀢𑁆𑀢𑀺𑀬𑁄;_  
_𑀧𑀜𑁆𑀘 𑀧𑀼𑀩𑁆𑀩𑀦𑀺𑀫𑀺𑀢𑁆𑀢𑀸𑀦𑀺,_  
_𑀔𑀻𑀡𑀫𑀘𑁆𑀙𑀁𑀯 𑀧𑀮𑁆𑀮𑀮𑀁𑁇_  


98\. _𑀲𑀸𑀫𑀁 𑀢𑁂𑀦 𑀓𑀼𑀢𑁄 𑀭𑀸𑀚,_  
_𑀢𑀬𑁄 𑀤𑁂𑀯𑀸 𑀕𑀺𑀮𑀸𑀦𑀓𑀸;_  
_𑀬𑀣𑀸𑀧𑀺 𑀓𑀼𑀫𑁆𑀪𑀓𑀸𑀭𑀲𑁆𑀲,_  
_𑀬𑀣𑀸 𑀦𑀤𑀺𑀤𑀓𑀧𑁆𑀧𑀦𑀁𑁇_  


99\. _𑀇𑀥 𑀲𑁄𑀘𑀢𑀺 𑀧𑁂𑀘𑁆𑀘 𑀲𑁄𑀘𑀢𑀺,_  
_𑀢𑀻𑀡𑀺 𑀤𑀼𑀘𑁆𑀘𑀭𑀺𑀢𑀸𑀦𑀺 𑀘;_  
_𑀓𑀸𑀫𑁂𑀲𑀼 𑀕𑀺𑀤𑁆𑀥𑀸 𑀧𑀲𑀼𑀢𑀸,_  
_𑀬𑀸𑀯 𑀢𑀺𑀲𑁆𑀲𑁄 𑀯𑀺𑀧𑀢𑁆𑀢𑀺𑀬𑁄𑁇_  


100\. _𑀲𑀢𑀁 𑀆𑀲𑀺 𑀅𑀬𑁄𑀲𑀗𑁆𑀓𑀽,_  
_𑀧𑀭𑀺𑀍𑀆𑀳𑁄 𑀫𑀳𑀢𑁆𑀢𑀭𑁄;_  
_𑀲𑀗𑁆𑀓𑀧𑁆𑀧𑁂𑀳𑀺 𑀧𑀭𑁂𑀢𑁄 𑀲𑁄,_  
_𑀢𑀢𑁆𑀣 𑀢𑀧𑀦𑀺𑀬𑁂𑀳𑀺 𑀘𑁇_  


101\. _𑀓𑀫𑁆𑀫𑀸𑀭𑀸𑀦𑀁 𑀬𑀣𑀸 𑀉𑀓𑁆𑀓𑀸,_  
_𑀢𑀬𑁄 𑀅𑀕𑁆𑀕𑀻 𑀧𑀓𑀸𑀲𑀺𑀢𑀸;_  
_𑀅𑀬𑀢𑁄 𑀫𑀮𑀫𑀼𑀧𑁆𑀧𑀦𑁆𑀦𑀁,_  
_𑀅𑀩𑁆𑀪𑀓𑁆𑀔𑀸𑀦𑀁 𑀢𑀣𑀸𑀕𑀢𑁂𑁇_  


102\. _𑀢𑀺𑀯𑀺𑀥𑀁 𑀤𑁂𑀯𑀸𑀦𑀼𑀲𑀸𑀲𑀦𑁆𑀢𑀺,_  
_𑀲𑀼𑀧𑀺𑀦𑁂𑀦 𑀲𑀗𑁆𑀕𑀫𑁄 𑀬𑀣𑀸;_  
_𑀢𑀺𑀲𑁆𑀲𑁄 𑀘𑁂𑀯 𑀫𑀸𑀭𑀥𑀻𑀢𑀸,_  
_𑀲𑀮𑁆𑀮𑀯𑀺𑀤𑁆𑀥𑁄𑀯 𑀭𑀼𑀧𑁆𑀧𑀢𑀺𑁇_  


103\. _𑀘𑀓𑁆𑀔𑀼 𑀲𑁄𑀢𑀜𑁆𑀘 𑀖𑀸𑀦𑀜𑁆𑀘,_  
_𑀧𑀜𑁆𑀘𑀓𑁆𑀔𑀦𑁆𑀥𑀸 𑀧𑀓𑀸𑀲𑀺𑀢𑀸;_  
_𑀅𑀧𑁆𑀧𑀁 𑀯𑀢 𑀚𑀻𑀯𑀺𑀢𑀁 𑀇𑀤𑀁,_  
_𑀅𑀬𑁆𑀬𑀺𑀓𑀸 𑀫𑁂 𑀫𑀳𑀮𑁆𑀮𑀺𑀓𑀸𑁇_  


104\. _𑀲𑀩𑁆𑀩𑁂 𑀲𑀢𑁆𑀢𑀸 𑀫𑀭𑀺𑀲𑁆𑀲𑀦𑁆𑀢𑀺,_  
_𑀉𑀧𑀧𑀢𑁆𑀢𑀺 𑀘𑀼𑀢𑀺𑀘𑀬𑀁;_  
_𑀓𑀸𑀫𑁂𑀲𑀼 𑀲𑀢𑁆𑀢𑀸 𑀧𑀲𑀼𑀢𑀸,_  
_𑀆𑀲𑀯𑁂𑀳𑀺 𑀘𑀢𑀽𑀳𑀺 𑀘𑁇_  


105\. _𑀬𑀫𑁆𑀳𑀺 𑀦 𑀫𑀸𑀬𑀸 𑀯𑀲𑀢𑀺,_  
_𑀤𑁆𑀯𑁂𑀫𑀸 𑀘𑁂𑀢𑁄𑀯𑀺𑀫𑀼𑀢𑁆𑀢𑀺𑀬𑁄;_  
_𑀏𑀲𑁂𑀯 𑀫𑀕𑁆𑀕𑁄 𑀦𑀢𑁆𑀣𑀜𑁆𑀜𑁄,_  
_𑀩𑁄𑀚𑁆𑀛𑀗𑁆𑀕𑀸 𑀘 𑀲𑀼𑀤𑁂𑀲𑀺𑀢𑀸𑁇_  


106\. _𑀅𑀢𑁆𑀣𑀗𑁆𑀕𑀢𑀲𑁆𑀲 𑀦 𑀧𑀫𑀸𑀡𑀫𑀢𑁆𑀣𑀺,_  
_𑀕𑁄𑀥𑀺𑀓𑁄 𑀧𑀭𑀺𑀦𑀺𑀩𑁆𑀩𑀼𑀢𑁄;_  
_𑀬𑁂 𑀥𑀫𑁆𑀫𑀸 𑀳𑁂𑀢𑀼𑀧𑁆𑀧𑀪𑀯𑀸,_  
_𑀲𑀁𑀬𑁄𑀚𑀦𑀸𑀦𑀼𑀧𑀲𑁆𑀲𑀺𑀦𑁄𑁇_  


---

107\. 𑀇𑀫𑀸 𑀤𑀲 𑀢𑁂𑀲𑀁 𑀉𑀤𑁆𑀤𑀸𑀦𑀕𑀸𑀣𑀸𑁇



(10.)

108\. 𑀢𑀢𑁆𑀣𑀺𑀫𑀸𑀦𑀺 **𑀲𑀸𑀥𑀸𑀭𑀡𑀸𑀦𑀺 𑀲𑀼𑀢𑁆𑀢𑀸𑀦𑀺** 𑀬𑁂𑀲𑀼 𑀲𑀼𑀢𑁆𑀢𑁂𑀲𑀼 𑀲𑀸𑀥𑀸𑀭𑀡𑀸𑀦𑀺 𑀲𑀘𑁆𑀘𑀸𑀦𑀺 𑀤𑁂𑀲𑀺𑀢𑀸𑀦𑀺 𑀅𑀦𑀼𑀮𑁄𑀫𑀫𑁆𑀧𑀺 𑀧𑀝𑀺𑀮𑁄𑀫𑀫𑁆𑀧𑀺 𑀯𑁄𑀫𑀺𑀲𑁆𑀲𑀓𑀫𑁆𑀧𑀺𑁇 𑀢𑀢𑁆𑀣 𑀅𑀬𑀁 𑀆𑀤𑀺𑁇

109\. _𑀅𑀯𑀺𑀚𑁆𑀚𑀸𑀬 𑀦𑀺𑀯𑀼𑀢𑁄 𑀮𑁄𑀓𑁄, __(𑀅𑀚𑀺𑀢𑀸𑀢𑀺 𑀪𑀕𑀯𑀸)___  
_𑀯𑀺𑀯𑀺𑀘𑁆𑀙𑀸 𑀧𑀫𑀸𑀤𑀸 𑀦𑀧𑁆𑀧𑀓𑀸𑀲𑀢𑀺;_  
_𑀚𑀧𑁆𑀧𑀸𑀪𑀺𑀮𑁂𑀧𑀦𑀁 𑀩𑁆𑀭𑀽𑀫𑀺,_  
_𑀤𑀼𑀓𑁆𑀔𑀫𑀲𑁆𑀲 𑀫𑀳𑀩𑁆𑀪𑀬𑀁𑁇_  


110\. 𑀢𑀢𑁆𑀣 𑀬𑀸 𑀅𑀯𑀺𑀚𑁆𑀚𑀸 𑀘 𑀯𑀺𑀯𑀺𑀘𑁆𑀙𑀸 𑀘, 𑀅𑀬𑀁 𑀲𑀫𑀼𑀤𑀬𑁄𑁇 𑀬𑀁 𑀫𑀳𑀩𑁆𑀪𑀬𑀁, 𑀇𑀤𑀁 𑀤𑀼𑀓𑁆𑀔𑀁𑁇 𑀇𑀫𑀸𑀦𑀺 𑀤𑁆𑀯𑁂 𑀲𑀘𑁆𑀘𑀸𑀦𑀺—  𑀤𑀼𑀓𑁆𑀔𑀜𑁆𑀘 𑀲𑀫𑀼𑀤𑀬𑁄 𑀘𑁇 “𑀲𑀁𑀬𑁄𑀚𑀦𑀁 𑀲𑀁𑀬𑁄𑀚𑀦𑀺𑀬𑀸 𑀘 𑀥𑀫𑁆𑀫𑀸”𑀢𑀺 𑀲𑀁𑀬𑀼𑀢𑁆𑀢𑀓𑁂 𑀘𑀺𑀢𑁆𑀢𑀲𑀁𑀬𑀼𑀢𑁆𑀢𑀓𑁂𑀲𑀼 𑀩𑁆𑀬𑀸𑀓𑀭𑀡𑀁𑁇 𑀢𑀢𑁆𑀣 𑀬𑀁 𑀲𑀁𑀬𑁄𑀚𑀦𑀁, 𑀅𑀬𑀁 𑀲𑀫𑀼𑀤𑀬𑁄𑁇 𑀬𑁂 𑀲𑀁𑀬𑁄𑀚𑀦𑀺𑀬𑀸 𑀥𑀫𑁆𑀫𑀸, 𑀇𑀤𑀁 𑀤𑀼𑀓𑁆𑀔𑀁𑁇 𑀇𑀫𑀸𑀦𑀺 𑀤𑁆𑀯𑁂 𑀲𑀘𑁆𑀘𑀸𑀦𑀺—  𑀤𑀼𑀓𑁆𑀔𑀜𑁆𑀘 𑀲𑀫𑀼𑀤𑀬𑁄 𑀘𑁇

111\. 𑀢𑀢𑁆𑀣 𑀓𑀢𑀫𑀁 𑀤𑀼𑀓𑁆𑀔𑀜𑁆𑀘 𑀦𑀺𑀭𑁄𑀥𑁄 𑀘?

112\. _𑀉𑀘𑁆𑀙𑀺𑀦𑁆𑀦𑀪𑀯𑀢𑀡𑁆𑀳𑀲𑁆𑀲,_  
_𑀦𑁂𑀢𑁆𑀢𑀺𑀘𑁆𑀙𑀺𑀦𑁆𑀦𑀲𑁆𑀲 𑀪𑀺𑀓𑁆𑀔𑀼𑀦𑁄;_  
_𑀯𑀺𑀓𑁆𑀔𑀻𑀡𑁄 𑀚𑀸𑀢𑀺𑀲𑀁𑀲𑀸𑀭𑁄,_  
_𑀦𑀢𑁆𑀣𑀺 𑀤𑀸𑀦𑀺 𑀧𑀼𑀦𑀩𑁆𑀪𑀯𑁄𑁇_  


113\. 𑀬𑀁 𑀘𑀺𑀢𑁆𑀢𑀁, 𑀇𑀤𑀁 𑀤𑀼𑀓𑁆𑀔𑀁𑁇 𑀬𑁄 𑀪𑀯𑀢𑀡𑁆𑀳𑀸𑀬 𑀉𑀧𑀘𑁆𑀙𑁂𑀤𑁄, 𑀅𑀬𑀁 𑀤𑀼𑀓𑁆𑀔𑀦𑀺𑀭𑁄𑀥𑁄𑁇 𑀯𑀺𑀓𑁆𑀔𑀻𑀡𑁄 𑀚𑀸𑀢𑀺𑀲𑀁𑀲𑀸𑀭𑁄, 𑀦𑀢𑁆𑀣𑀺 𑀤𑀸𑀦𑀺 𑀧𑀼𑀦𑀩𑁆𑀪𑀯𑁄𑀢𑀺 𑀦𑀺𑀤𑁆𑀤𑁂𑀲𑁄𑁇 𑀇𑀫𑀸𑀦𑀺 𑀤𑁆𑀯𑁂 𑀲𑀘𑁆𑀘𑀸𑀦𑀺—  𑀤𑀼𑀓𑁆𑀔𑀜𑁆𑀘 𑀦𑀺𑀭𑁄𑀥𑁄 𑀘𑁇 𑀤𑁆𑀯𑁂𑀫𑀸, 𑀪𑀺𑀓𑁆𑀔𑀯𑁂, 𑀯𑀺𑀫𑀼𑀢𑁆𑀢𑀺𑀬𑁄; 𑀭𑀸𑀕𑀯𑀺𑀭𑀸𑀕𑀸 𑀘 𑀘𑁂𑀢𑁄𑀯𑀺𑀫𑀼𑀢𑁆𑀢𑀺, 𑀅𑀯𑀺𑀚𑁆𑀚𑀸𑀯𑀺𑀭𑀸𑀕𑀸 𑀘 𑀧𑀜𑁆𑀜𑀸𑀯𑀺𑀫𑀼𑀢𑁆𑀢𑀺𑁇 𑀬𑀁 𑀘𑀺𑀢𑁆𑀢𑀁, 𑀇𑀤𑀁 𑀤𑀼𑀓𑁆𑀔𑀁𑁇 𑀬𑀸 𑀯𑀺𑀫𑀼𑀢𑁆𑀢𑀺, 𑀅𑀬𑀁 𑀦𑀺𑀭𑁄𑀥𑁄𑁇 𑀇𑀫𑀸𑀦𑀺 𑀤𑁆𑀯𑁂 𑀲𑀘𑁆𑀘𑀸𑀦𑀺—  𑀤𑀼𑀓𑁆𑀔𑀜𑁆𑀘 𑀦𑀺𑀭𑁄𑀥𑁄 𑀘𑁇

114\. 𑀢𑀢𑁆𑀣 𑀓𑀢𑀫𑀁 𑀤𑀼𑀓𑁆𑀔𑀜𑁆𑀘 𑀫𑀕𑁆𑀕𑁄 𑀘?

115\. _𑀓𑀼𑀫𑁆𑀪𑀽𑀧𑀫𑀁 𑀓𑀸𑀬𑀫𑀺𑀫𑀁 𑀯𑀺𑀤𑀺𑀢𑁆𑀯𑀸,_  
_𑀦𑀕𑀭𑀽𑀧𑀫𑀁 𑀘𑀺𑀢𑁆𑀢𑀫𑀺𑀤𑀁 𑀞𑀧𑁂𑀢𑁆𑀯𑀸;_  
_𑀬𑁄𑀥𑁂𑀣 𑀫𑀸𑀭𑀁 𑀧𑀜𑁆𑀜𑀸𑀯𑀼𑀥𑁂𑀦,_  
_𑀚𑀺𑀢𑀜𑁆𑀘 𑀭𑀓𑁆𑀔𑁂 𑀅𑀦𑀺𑀯𑁂𑀲𑀦𑁄 𑀲𑀺𑀬𑀸𑁇_  


116\. 𑀢𑀢𑁆𑀣 𑀬𑀜𑁆𑀘 𑀓𑀼𑀫𑁆𑀪𑀽𑀧𑀫𑁄 𑀓𑀸𑀬𑁄 𑀬𑀜𑁆𑀘 𑀦𑀕𑀭𑀽𑀧𑀫𑀁 𑀘𑀺𑀢𑁆𑀢𑀁, 𑀇𑀤𑀁 𑀤𑀼𑀓𑁆𑀔𑀁𑁇 𑀬𑀁 𑀧𑀜𑁆𑀜𑀸𑀯𑀼𑀥𑁂𑀦 𑀫𑀸𑀭𑀁 𑀬𑁄𑀥𑁂𑀣𑀸𑀢𑀺 𑀅𑀬𑀁 𑀫𑀕𑁆𑀕𑁄𑁇 𑀇𑀫𑀸𑀦𑀺 𑀤𑁆𑀯𑁂 𑀲𑀘𑁆𑀘𑀸𑀦𑀺𑁇 𑀬𑀁, 𑀪𑀺𑀓𑁆𑀔𑀯𑁂, 𑀦 𑀢𑀼𑀫𑁆𑀳𑀸𑀓𑀁, 𑀢𑀁 𑀧𑀚𑀳𑀺𑀢𑀩𑁆𑀩𑀁𑁇 𑀬𑀸 𑀲𑀁𑀬𑁄𑀚𑀦𑀸, 𑀅𑀬𑀁 𑀫𑀕𑁆𑀕𑁄𑁇 𑀬𑁂 𑀢𑁂 𑀥𑀫𑁆𑀫𑀸 𑀅𑀦𑀢𑁆𑀢𑀦𑀺𑀬𑀸 𑀧𑀳𑀸𑀢𑀩𑁆𑀩𑀸, 𑀭𑀽𑀧𑀁 𑀬𑀸𑀯 𑀯𑀺𑀜𑁆𑀜𑀸𑀡𑀁, 𑀇𑀤𑀁 𑀤𑀼𑀓𑁆𑀔𑀜𑁆𑀘 𑀫𑀕𑁆𑀕𑁄 𑀘𑁇

117\. 𑀢𑀢𑁆𑀣 𑀓𑀢𑀫𑀁 𑀤𑀼𑀓𑁆𑀔𑀜𑁆𑀘 𑀲𑀫𑀼𑀤𑀬𑁄 𑀘 𑀦𑀺𑀭𑁄𑀥𑁄 𑀘?

118\. _𑀬𑁂 𑀓𑁂𑀘𑀺 𑀲𑁄𑀓𑀸 𑀧𑀭𑀺𑀤𑁂𑀯𑀺𑀢𑀸 𑀯𑀸,_  
_𑀤𑀼𑀓𑁆𑀔𑀸 𑀘 𑀮𑁄𑀓𑀲𑁆𑀫𑀺𑀫𑀦𑁂𑀓𑀭𑀽𑀧𑀸;_  
_𑀧𑀺𑀬𑀁 𑀧𑀝𑀺𑀘𑁆𑀘𑀧𑁆𑀧𑀪𑀯𑀦𑁆𑀢𑀺 𑀏𑀢𑁂,_  
_𑀧𑀺𑀬𑁂 𑀅𑀲𑀦𑁆𑀢𑁂 𑀦 𑀪𑀯𑀦𑁆𑀢𑀺 𑀏𑀢𑁂𑁇_  


119\. 𑀬𑁂 𑀲𑁄𑀓𑀧𑀭𑀺𑀤𑁂𑀯𑀸, 𑀬𑀁 𑀘 𑀅𑀦𑁂𑀓𑀭𑀽𑀧𑀁 𑀤𑀼𑀓𑁆𑀔𑀁, 𑀬𑀁 𑀧𑁂𑀫𑀢𑁄 𑀪𑀯𑀢𑀺, 𑀇𑀤𑀁 𑀤𑀼𑀓𑁆𑀔𑀁𑁇 𑀬𑀁 𑀧𑁂𑀫𑀁, 𑀅𑀬𑀁 𑀲𑀫𑀼𑀤𑀬𑁄𑁇 𑀬𑁄 𑀢𑀢𑁆𑀣 𑀙𑀦𑁆𑀤𑀭𑀸𑀕𑀯𑀺𑀦𑀬𑁄 𑀧𑀺𑀬𑀲𑁆𑀲 𑀅𑀓𑀺𑀭𑀺𑀬𑀸, 𑀅𑀬𑀁 𑀦𑀺𑀭𑁄𑀥𑁄𑁇 𑀇𑀫𑀸𑀦𑀺 𑀢𑀻𑀡𑀺 𑀲𑀘𑁆𑀘𑀸𑀦𑀺𑁇 𑀢𑀺𑀫𑁆𑀩𑀭𑀼𑀓𑁄 𑀧𑀭𑀺𑀩𑁆𑀩𑀸𑀚𑀓𑁄 𑀧𑀘𑁆𑀘𑁂𑀢𑀺 “𑀲𑀬𑀁𑀓𑀢𑀁 𑀧𑀭𑀁𑀓𑀢𑀦𑁆”𑀢𑀺𑁇 𑀬𑀣𑁂𑀲𑀸 𑀯𑀻𑀫𑀁𑀲𑀸, 𑀇𑀤𑀁 𑀤𑀼𑀓𑁆𑀔𑀁𑁇 𑀬𑀸 𑀏𑀢𑁂 𑀤𑁆𑀯𑁂 𑀅𑀦𑁆𑀢𑁂 𑀅𑀦𑀼𑀧𑀕𑀫𑁆𑀫 𑀫𑀚𑁆𑀛𑀺𑀫𑀸 𑀧𑀝𑀺𑀧𑀤𑀸 𑀅𑀯𑀺𑀚𑁆𑀚𑀸𑀧𑀘𑁆𑀘𑀬𑀸 𑀲𑀗𑁆𑀔𑀸𑀭𑀸 𑀬𑀸𑀯 𑀚𑀸𑀢𑀺𑀧𑀘𑁆𑀘𑀬𑀸 𑀚𑀭𑀸𑀫𑀭𑀡𑀁, 𑀇𑀤𑀫𑁆𑀧𑀺 𑀤𑀼𑀓𑁆𑀔𑀜𑁆𑀘 𑀲𑀫𑀼𑀤𑀬𑁄 𑀘𑁇 𑀯𑀺𑀜𑁆𑀜𑀸𑀡𑀁 𑀦𑀸𑀫𑀭𑀽𑀧𑀁 𑀲𑀍𑀆𑀬𑀢𑀦𑀁 𑀨𑀲𑁆𑀲𑁄 𑀯𑁂𑀤𑀦𑀸 𑀪𑀯𑁄 𑀚𑀸𑀢𑀺 𑀚𑀭𑀸𑀫𑀭𑀡𑀁, 𑀇𑀤𑀁 𑀤𑀼𑀓𑁆𑀔𑀁𑁇 𑀅𑀯𑀺𑀚𑁆𑀚𑀸 𑀲𑀗𑁆𑀔𑀸𑀭𑀸 𑀢𑀡𑁆𑀳𑀸 𑀉𑀧𑀸𑀤𑀸𑀦𑀁, 𑀅𑀬𑀁 𑀲𑀫𑀼𑀤𑀬𑁄𑁇 𑀇𑀢𑀺 𑀇𑀤𑀁 𑀲𑀬𑀁𑀓𑀢𑀁 𑀯𑀻𑀫𑀁𑀲𑁂𑀬𑁆𑀬𑀸𑀢𑀺 𑀬𑀜𑁆𑀘 𑀧𑀝𑀺𑀘𑁆𑀘𑀲𑀫𑀼𑀧𑁆𑀧𑀸𑀤𑁂 𑀤𑀼𑀓𑁆𑀔𑀁, 𑀇𑀤𑀁 𑀏𑀲𑁄 𑀲𑀫𑀼𑀤𑀬𑁄 𑀦𑀺𑀤𑁆𑀤𑀺𑀝𑁆𑀞𑁄𑁇 𑀅𑀯𑀺𑀚𑁆𑀚𑀸𑀦𑀺𑀭𑁄𑀥𑀸 𑀲𑀗𑁆𑀔𑀸𑀭𑀦𑀺𑀭𑁄𑀥𑁄 𑀘 𑀬𑀸𑀯 𑀘 𑀚𑀭𑀸𑀫𑀭𑀡𑀦𑀺𑀭𑁄𑀥𑁄𑀢𑀺 𑀅𑀬𑀁 𑀦𑀺𑀭𑁄𑀥𑁄𑁇 𑀇𑀫𑀸𑀦𑀺 𑀢𑀻𑀡𑀺 𑀲𑀘𑁆𑀘𑀸𑀦𑀺 𑀤𑀼𑀓𑁆𑀔𑀜𑁆𑀘 𑀲𑀫𑀼𑀤𑀬𑁄 𑀘 𑀦𑀺𑀭𑁄𑀥𑁄 𑀘𑁇

(11.)

120\. 𑀢𑀢𑁆𑀣 𑀓𑀢𑀫𑀁 𑀤𑀼𑀓𑁆𑀔𑀜𑁆𑀘 𑀲𑀫𑀼𑀤𑀬𑁄 𑀘 𑀫𑀕𑁆𑀕𑁄 𑀘?

121\. _“𑀬𑁄 𑀤𑀼𑀓𑁆𑀔𑀫𑀤𑁆𑀤𑀓𑁆𑀔𑀺 𑀬𑀢𑁄𑀦𑀺𑀤𑀸𑀦𑀁,_  
_𑀓𑀸𑀫𑁂𑀲𑀼 𑀲𑁄 𑀚𑀦𑁆𑀢𑀼 𑀓𑀣𑀁 𑀦𑀫𑁂𑀬𑁆𑀬;_  
_𑀓𑀸𑀫𑀸 𑀳𑀺 𑀮𑁄𑀓𑁂 𑀲𑀗𑁆𑀕𑀸𑀢𑀺 𑀜𑀢𑁆𑀯𑀸,_  
_𑀢𑁂𑀲𑀁 𑀲𑀢𑀻𑀫𑀸 𑀯𑀺𑀦𑀬𑀸𑀬 𑀲𑀺𑀓𑁆𑀔𑁂”𑀢𑀺𑁇_  


122\. 𑀬𑁄 𑀤𑀼𑀓𑁆𑀔𑀫𑀤𑁆𑀤𑀓𑁆𑀔𑀺, 𑀇𑀤𑀁 𑀤𑀼𑀓𑁆𑀔𑀁𑁇 𑀬𑀢𑁄 𑀪𑀯𑀢𑀺, 𑀅𑀬𑀁 𑀲𑀫𑀼𑀤𑀬𑁄𑁇 𑀲𑀦𑁆𑀤𑀺𑀝𑁆𑀞𑀁 𑀬𑀢𑁄 𑀪𑀯𑀢𑀺 𑀬𑀸𑀯 𑀢𑀲𑁆𑀲 𑀯𑀺𑀦𑀬𑀸𑀬 𑀲𑀺𑀓𑁆𑀔𑀸, 𑀅𑀬𑀁 𑀫𑀕𑁆𑀕𑁄𑁇 𑀇𑀫𑀸𑀦𑀺 𑀢𑀻𑀡𑀺 𑀲𑀘𑁆𑀘𑀸𑀦𑀺𑁇

---

123\. 𑀏𑀓𑀸𑀤𑀲𑀗𑁆𑀕𑀼𑀢𑁆𑀢𑀭𑁂𑀲𑀼 𑀕𑁄𑀧𑀸𑀮𑀓𑁄𑀧𑀫𑀲𑀼𑀢𑁆𑀢𑀁𑁇



124\. 𑀢𑀢𑁆𑀣 𑀬𑀸𑀯 𑀭𑀽𑀧𑀲𑀜𑁆𑀜𑀼𑀢𑁆𑀢𑀸 𑀬𑀜𑁆𑀘 𑀲𑀍𑀆𑀬𑀢𑀦𑀁 𑀬𑀣𑀸 𑀯𑀡𑀁 𑀧𑀝𑀺𑀘𑁆𑀙𑀸𑀤𑁂𑀢𑀺 𑀬𑀜𑁆𑀘 𑀢𑀺𑀢𑁆𑀣𑀁 𑀬𑀣𑀸 𑀘 𑀮𑀪𑀢𑀺 𑀥𑀫𑁆𑀫𑀽𑀧𑀲𑀜𑁆𑀳𑀺𑀢𑀁 𑀉𑀍𑀆𑀭𑀁 𑀧𑀻𑀢𑀺𑀧𑀸𑀫𑁄𑀚𑁆𑀚𑀁 𑀘𑀢𑀼𑀩𑁆𑀩𑀺𑀥𑀁 𑀘 𑀅𑀢𑁆𑀢𑀪𑀸𑀯𑀢𑁄 𑀘 𑀯𑀢𑁆𑀣𑀼, 𑀇𑀤𑀁 𑀤𑀼𑀓𑁆𑀔𑀁𑁇 𑀬𑀸𑀯 𑀆𑀲𑀸𑀝𑀺𑀓𑀁 𑀳𑀸𑀭𑁂𑀢𑀸 𑀳𑁄𑀢𑀺, 𑀅𑀬𑀁 𑀲𑀫𑀼𑀤𑀬𑁄𑁇 𑀭𑀽𑀧𑀲𑀜𑁆𑀜𑀼𑀢𑁆𑀢𑀸 𑀆𑀲𑀸𑀝𑀓𑀳𑀭𑀡𑀁 𑀯𑀡𑀧𑀝𑀺𑀘𑁆𑀙𑀸𑀤𑀦𑀁 𑀯𑀻𑀣𑀺𑀜𑁆𑀜𑀼𑀢𑀸 𑀕𑁄𑀘𑀭𑀓𑀼𑀲𑀮𑀜𑁆𑀘, 𑀅𑀬𑀁 𑀫𑀕𑁆𑀕𑁄𑁇 𑀅𑀯𑀲𑁂𑀲𑀸 𑀥𑀫𑁆𑀫𑀸 𑀅𑀢𑁆𑀣𑀺 𑀳𑁂𑀢𑀽 𑀅𑀢𑁆𑀣𑀺 𑀧𑀘𑁆𑀘𑀬𑀸 𑀅𑀢𑁆𑀣𑀺 𑀦𑀺𑀲𑁆𑀲𑀬𑀸 𑀲𑀸𑀯𑀲𑁂𑀲𑀤𑁄𑀳𑀺𑀢𑀸 𑀅𑀦𑁂𑀓𑀧𑀽𑀚𑀸 𑀘 𑀓𑀮𑁆𑀬𑀸𑀡𑀫𑀺𑀢𑁆𑀢𑀢𑀧𑁆𑀧𑀘𑁆𑀘𑀬𑀸 𑀥𑀫𑁆𑀫𑀸 𑀯𑀻𑀣𑀺𑀜𑁆𑀜𑀼𑀢𑀸 𑀘 𑀳𑁂𑀢𑀼, 𑀇𑀫𑀸𑀦𑀺 𑀢𑀻𑀡𑀺 𑀲𑀘𑁆𑀘𑀸𑀦𑀺𑁇

125\. 𑀢𑀢𑁆𑀣 𑀓𑀢𑀫𑀁 𑀤𑀼𑀓𑁆𑀔𑀜𑁆𑀘 𑀫𑀕𑁆𑀕𑁄 𑀘 𑀦𑀺𑀭𑁄𑀥𑁄 𑀘?

126\. _𑀲𑀢𑀺 𑀓𑀸𑀬𑀕𑀢𑀸 𑀉𑀧𑀝𑁆𑀞𑀺𑀢𑀸,_  
_𑀙𑀲𑀼 𑀨𑀲𑁆𑀲𑀸𑀬𑀢𑀦𑁂𑀲𑀼 𑀲𑀁𑀯𑀼𑀢𑁄;_  
_𑀲𑀢𑀢𑀁 𑀪𑀺𑀓𑁆𑀔𑀼 𑀲𑀫𑀸𑀳𑀺𑀢𑁄,_  
_𑀚𑀜𑁆𑀜𑀸 𑀦𑀺𑀩𑁆𑀩𑀸𑀦𑀫𑀢𑁆𑀢𑀦𑁄𑁇_  


127\. 𑀢𑀢𑁆𑀣 𑀬𑀸 𑀘 𑀓𑀸𑀬𑀕𑀢𑀸 𑀲𑀢𑀺 𑀬𑀜𑁆𑀘 𑀲𑀍𑀆𑀬𑀢𑀦𑀁 𑀬𑀢𑁆𑀣 𑀲𑀩𑁆𑀩𑀜𑁆𑀘𑁂𑀢𑀁 𑀤𑀼𑀓𑁆𑀔𑀁𑁇 𑀬𑀸 𑀘 𑀓𑀸𑀬𑀕𑀢𑀸 𑀲𑀢𑀺 𑀬𑁄 𑀘 𑀲𑀻𑀮𑀲𑀁𑀯𑀭𑁄 𑀬𑁄 𑀘 𑀲𑀫𑀸𑀥𑀺 𑀬𑀢𑁆𑀣 𑀬𑀸 𑀲𑀢𑀺, 𑀅𑀬𑀁 𑀧𑀜𑁆𑀜𑀸𑀓𑁆𑀔𑀦𑁆𑀥𑁄𑁇 𑀲𑀩𑁆𑀩𑀫𑁆𑀧𑀺 𑀲𑀻𑀮𑀓𑁆𑀔𑀦𑁆𑀥𑁄 𑀲𑀫𑀸𑀥𑀺𑀓𑁆𑀔𑀦𑁆𑀥𑁄, 𑀅𑀬𑀁 𑀫𑀕𑁆𑀕𑁄𑁇 𑀏𑀯𑀁𑀯𑀺𑀳𑀸𑀭𑀺𑀦𑀸 𑀜𑀸𑀢𑀩𑁆𑀩𑀁 𑀦𑀺𑀩𑁆𑀩𑀸𑀦𑀁𑁇 𑀅𑀬𑀁 𑀦𑀺𑀭𑁄𑀥𑁄, 𑀇𑀫𑀸𑀦𑀺 𑀢𑀻𑀡𑀺 𑀲𑀘𑁆𑀘𑀸𑀦𑀺𑁇 𑀲𑀻𑀮𑁂 𑀧𑀢𑀺𑀝𑁆𑀞𑀸𑀬 𑀤𑁆𑀯𑁂 𑀥𑀫𑁆𑀫𑀸 𑀪𑀸𑀯𑁂𑀢𑀩𑁆𑀩𑀸 𑀲𑀫𑀣𑁄 𑀘 𑀯𑀺𑀧𑀲𑁆𑀲𑀦𑀸 𑀘𑁇 𑀢𑀢𑁆𑀣 𑀬𑀁 𑀘𑀺𑀢𑁆𑀢𑀲𑀳𑀚𑀸𑀢𑀸 𑀥𑀫𑁆𑀫𑀸, 𑀇𑀤𑀁 𑀤𑀼𑀓𑁆𑀔𑀁𑁇 𑀬𑁄 𑀘 𑀲𑀫𑀣𑁄 𑀬𑀸 𑀘 𑀯𑀺𑀧𑀲𑁆𑀲𑀦𑀸, 𑀅𑀬𑀁 𑀫𑀕𑁆𑀕𑁄𑁇 𑀭𑀸𑀕𑀯𑀺𑀭𑀸𑀕𑀸 𑀘 𑀘𑁂𑀢𑁄𑀯𑀺𑀫𑀼𑀢𑁆𑀢𑀺, 𑀅𑀯𑀺𑀚𑁆𑀚𑀸𑀯𑀺𑀭𑀸𑀕𑀸 𑀘 𑀧𑀜𑁆𑀜𑀸𑀯𑀺𑀫𑀼𑀢𑁆𑀢𑀺, 𑀅𑀬𑀁 𑀦𑀺𑀭𑁄𑀥𑁄𑁇 𑀇𑀫𑀸𑀦𑀺 𑀢𑀻𑀡𑀺 𑀲𑀘𑁆𑀘𑀸𑀦𑀺𑁇

128\. 𑀢𑀢𑁆𑀣 𑀓𑀢𑀫𑁄 𑀲𑀫𑀼𑀤𑀬𑁄 𑀘 𑀦𑀺𑀭𑁄𑀥𑁄 𑀘?

129\. _𑀆𑀲𑀸 𑀘 𑀧𑀻𑀳𑀸 𑀅𑀪𑀺𑀦𑀦𑁆𑀤𑀦𑀸 𑀘,_  
_𑀅𑀦𑁂𑀓𑀥𑀸𑀢𑀽𑀲𑀼 𑀲𑀭𑀸 𑀧𑀢𑀺𑀝𑁆𑀞𑀺𑀢𑀸;_  
_𑀅𑀜𑁆𑀜𑀸𑀡𑀫𑀽𑀮𑀧𑁆𑀧𑀪𑀯𑀸 𑀧𑀚𑀧𑁆𑀧𑀺𑀢𑀸,_  
_𑀲𑀩𑁆𑀩𑀸 𑀫𑀬𑀸 𑀩𑁆𑀬𑀦𑁆𑀢𑀺𑀓𑀢𑀸 𑀲𑀫𑀽𑀮𑀺𑀓𑀸𑁇_  


130\. 𑀅𑀜𑁆𑀜𑀸𑀡𑀫𑀽𑀮𑀧𑁆𑀧𑀪𑀯𑀸𑀢𑀺 𑀧𑀼𑀭𑀺𑀫𑀓𑁂𑀳𑀺 𑀲𑀫𑀼𑀤𑀬𑁄𑁇 𑀲𑀩𑁆𑀩𑀸 𑀫𑀬𑀸 𑀩𑁆𑀬𑀦𑁆𑀢𑀺𑀓𑀢𑀸 𑀲𑀫𑀽𑀮𑀺𑀓𑀸𑀢𑀺 𑀦𑀺𑀭𑁄𑀥𑁄𑁇 𑀇𑀫𑀸𑀦𑀺 𑀤𑁆𑀯𑁂 𑀲𑀘𑁆𑀘𑀸𑀦𑀺𑁇 𑀘𑀢𑀼𑀦𑁆𑀦𑀁 𑀥𑀫𑁆𑀫𑀸𑀦𑀁 𑀅𑀦𑀦𑀼𑀩𑁄𑀥𑀸 𑀅𑀧𑁆𑀧𑀝𑀺𑀯𑁂𑀥𑀸 𑀯𑀺𑀢𑁆𑀣𑀸𑀭𑁂𑀦 𑀓𑀸𑀢𑀩𑁆𑀩𑀁𑁇 𑀅𑀭𑀺𑀬𑀲𑁆𑀲 𑀲𑀻𑀮𑀲𑁆𑀲 𑀲𑀫𑀸𑀥𑀺𑀦𑁄 𑀧𑀜𑁆𑀜𑀸𑀬 𑀯𑀺𑀫𑀼𑀢𑁆𑀢𑀺𑀬𑀸𑁇 𑀢𑀢𑁆𑀣 𑀬𑁄 𑀇𑀫𑁂𑀲𑀁 𑀘𑀢𑀼𑀦𑁆𑀦𑀁 𑀥𑀫𑁆𑀫𑀸𑀦𑀁 𑀅𑀦𑀦𑀼𑀩𑁄𑀥𑀸 𑀅𑀧𑁆𑀧𑀝𑀺𑀯𑁂𑀥𑀸, 𑀅𑀬𑀁 𑀲𑀫𑀼𑀤𑀬𑁄𑁇 𑀧𑀝𑀺𑀯𑁂𑀥𑁄 𑀪𑀯𑀦𑁂𑀢𑁆𑀢𑀺𑀬𑀸, 𑀅𑀬𑀁 𑀦𑀺𑀭𑁄𑀥𑁄𑁇 𑀅𑀬𑀁 𑀲𑀫𑀼𑀤𑀬𑁄 𑀘 𑀦𑀺𑀭𑁄𑀥𑁄 𑀘𑁇

131\. 𑀢𑀢𑁆𑀣 𑀓𑀢𑀫𑁄 𑀲𑀫𑀼𑀤𑀬𑁄 𑀘 𑀫𑀕𑁆𑀕𑁄 𑀘?

132\. _𑀬𑀸𑀦𑀺 𑀲𑁄𑀢𑀸𑀦𑀺 𑀮𑁄𑀓𑀲𑁆𑀫𑀺𑀁, __(𑀅𑀚𑀺𑀢𑀸𑀢𑀺 𑀪𑀕𑀯𑀸)___  
_𑀲𑀢𑀺 𑀢𑁂𑀲𑀁 𑀦𑀺𑀯𑀸𑀭𑀡𑀁;_  
_𑀲𑁄𑀢𑀸𑀦𑀁 𑀲𑀁𑀯𑀭𑀁 𑀩𑁆𑀭𑀽𑀫𑀺,_  
_𑀧𑀜𑁆𑀜𑀸𑀬𑁂𑀢𑁂 𑀧𑀺𑀥𑀻𑀬𑀭𑁂𑁇_  


133\. 𑀬𑀸𑀦𑀺 𑀲𑁄𑀢𑀸𑀦𑀻𑀢𑀺 𑀅𑀬𑀁 𑀲𑀫𑀼𑀤𑀬𑁄𑁇 𑀬𑀸 𑀘 𑀧𑀜𑁆𑀜𑀸 𑀬𑀸 𑀘 𑀲𑀢𑀺 𑀦𑀺𑀯𑀸𑀭𑀡𑀁 𑀧𑀺𑀥𑀸𑀦𑀜𑁆𑀘, 𑀅𑀬𑀁 𑀫𑀕𑁆𑀕𑁄𑁇 𑀇𑀫𑀸𑀦𑀺 𑀤𑁆𑀯𑁂 𑀲𑀘𑁆𑀘𑀸𑀦𑀺𑁇 𑀲𑀜𑁆𑀘𑁂𑀢𑀦𑀺𑀬𑀁 𑀲𑀼𑀢𑁆𑀢𑀁 𑀤𑀍𑀳𑀦𑁂𑀫𑀺𑀬𑀸𑀦𑀸𑀓𑀸𑀭𑁄 𑀙𑀳𑀺 𑀫𑀸𑀲𑁂𑀳𑀺 𑀦𑀺𑀤𑁆𑀤𑀺𑀝𑁆𑀞𑁄𑁇 𑀢𑀢𑁆𑀣 𑀬𑀁 𑀓𑀸𑀬𑀁 𑀓𑀸𑀬𑀓𑀫𑁆𑀫𑀁 𑀲𑀯𑀗𑁆𑀓𑀁 𑀲𑀤𑁄𑀲𑀁 𑀲𑀓𑀲𑀸𑀯𑀁 𑀬𑀸 𑀲𑀯𑀗𑁆𑀓𑀢𑀸 𑀲𑀤𑁄𑀲𑀢𑀸 𑀲𑀓𑀲𑀸𑀯𑀢𑀸, 𑀅𑀬𑀁 𑀲𑀫𑀼𑀤𑀬𑁄𑁇 𑀏𑀯𑀁 𑀯𑀘𑀻𑀓𑀫𑁆𑀫𑀁 𑀫𑀦𑁄𑀓𑀫𑁆𑀫𑀁 𑀅𑀯𑀗𑁆𑀓𑀁 𑀅𑀤𑁄𑀲𑀁 𑀅𑀓𑀲𑀸𑀯𑀁, 𑀬𑀸 𑀅𑀯𑀗𑁆𑀓𑀢𑀸 𑀅𑀤𑁄𑀲𑀢𑀸 𑀅𑀓𑀲𑀸𑀯𑀢𑀸, 𑀅𑀬𑀁 𑀫𑀕𑁆𑀕𑁄𑁇 𑀏𑀯𑀁 𑀯𑀘𑀻𑀓𑀫𑁆𑀫𑀁 𑀫𑀦𑁄𑀓𑀫𑁆𑀫𑀁𑁇 𑀇𑀫𑀸𑀦𑀺 𑀤𑁆𑀯𑁂 𑀲𑀘𑁆𑀘𑀸𑀦𑀺 𑀲𑀫𑀼𑀤𑀬𑁄 𑀘 𑀫𑀕𑁆𑀕𑁄 𑀘𑁇

134\. 𑀢𑀢𑁆𑀣 𑀓𑀢𑀫𑁄 𑀲𑀫𑀼𑀤𑀬𑁄 𑀘 𑀦𑀺𑀭𑁄𑀥𑁄 𑀘 𑀫𑀕𑁆𑀕𑁄 𑀘?

135\. “𑀦𑀺𑀲𑁆𑀲𑀺𑀢𑀲𑁆𑀲 𑀘𑀮𑀺𑀢𑀁, 𑀅𑀦𑀺𑀲𑁆𑀲𑀺𑀢𑀲𑁆𑀲 𑀘𑀮𑀺𑀢𑀁 𑀦𑀢𑁆𑀣𑀺, 𑀘𑀮𑀺𑀢𑁂 𑀅𑀲𑀢𑀺 𑀧𑀲𑁆𑀲𑀤𑁆𑀥𑀺, 𑀧𑀲𑁆𑀲𑀤𑁆𑀥𑀺𑀬𑀸 𑀲𑀢𑀺 𑀦𑀢𑀺 𑀦 𑀳𑁄𑀢𑀺, 𑀦𑀢𑀺𑀬𑀸 𑀅𑀲𑀢𑀺 𑀆𑀕𑀢𑀺𑀕𑀢𑀺 𑀦 𑀳𑁄𑀢𑀺, 𑀆𑀕𑀢𑀺𑀕𑀢𑀺𑀬𑀸 𑀅𑀲𑀢𑀺 𑀘𑀼𑀢𑀽𑀧𑀧𑀸𑀢𑁄 𑀦 𑀳𑁄𑀢𑀺, 𑀘𑀼𑀢𑀽𑀧𑀧𑀸𑀢𑁂 𑀅𑀲𑀢𑀺 𑀦𑁂𑀯𑀺𑀥 𑀦 𑀳𑀼𑀭𑀁 𑀦 𑀉𑀪𑀬𑀫𑀦𑁆𑀢𑀭𑁂𑀦𑁇 𑀏𑀲𑁂𑀯𑀦𑁆𑀢𑁄 𑀤𑀼𑀓𑁆𑀔𑀲𑁆𑀲𑀸”𑀢𑀺𑁇

136\. 𑀢𑀢𑁆𑀣 𑀤𑁆𑀯𑁂 𑀦𑀺𑀲𑁆𑀲𑀬𑀸, 𑀅𑀬𑀁 𑀲𑀫𑀼𑀤𑀬𑁄𑁇 𑀬𑁄 𑀘 𑀅𑀦𑀺𑀲𑁆𑀲𑀬𑁄, 𑀬𑀸 𑀘 𑀅𑀦𑀢𑀺, 𑀅𑀬𑀁 𑀫𑀕𑁆𑀕𑁄𑁇 𑀬𑀸 𑀆𑀕𑀢𑀺𑀕𑀢𑀺 𑀦 𑀳𑁄𑀢𑀺 𑀘𑀼𑀢𑀽𑀧𑀧𑀸𑀢𑁄 𑀘 𑀬𑁄 𑀏𑀲𑁂𑀯𑀦𑁆𑀢𑁄 𑀤𑀼𑀓𑁆𑀔𑀲𑁆𑀲𑀸𑀢𑀺, 𑀅𑀬𑀁 𑀦𑀺𑀭𑁄𑀥𑁄𑁇 𑀇𑀫𑀸𑀦𑀺 𑀢𑀻𑀡𑀺 𑀲𑀘𑁆𑀘𑀸𑀦𑀺𑁇 𑀅𑀦𑀼𑀧𑀝𑁆𑀞𑀺𑀢𑀓𑀸𑀬𑀕𑀢𑀸 𑀲𑀢𑀺…𑀧𑁂…  𑀬𑀁 𑀯𑀺𑀫𑀼𑀢𑁆𑀢𑀺𑀜𑀸𑀡𑀤𑀲𑁆𑀲𑀦𑀁, 𑀅𑀬𑀁 𑀲𑀫𑀼𑀤𑀬𑁄𑁇 𑀏𑀓𑀸𑀭𑀲𑁅𑀧𑀦𑀺𑀲𑁆𑀲𑀬𑀸 𑀯𑀺𑀫𑀼𑀢𑁆𑀢𑀺𑀬𑁄 𑀬𑀸𑀯 𑀉𑀧𑀦𑀺𑀲𑁆𑀲𑀬𑁅𑀧𑀲𑀫𑁆𑀧𑀤𑀸 𑀉𑀧𑀝𑁆𑀞𑀺𑀢𑀓𑀸𑀬𑀕𑀢𑀸𑀲𑀢𑀺𑀲𑁆𑀲 𑀯𑀺𑀳𑀭𑀢𑀺𑁇 𑀲𑀻𑀮𑀲𑀁𑀯𑀭𑁄 𑀲𑁄𑀲𑀸𑀦𑀺𑀬𑁄 𑀳𑁄𑀢𑀺, 𑀬𑀜𑁆𑀘 𑀯𑀺𑀫𑀼𑀢𑁆𑀢𑀺𑀜𑀸𑀡𑀤𑀲𑁆𑀲𑀦𑀁, 𑀅𑀬𑀁 𑀫𑀕𑁆𑀕𑁄𑁇 𑀬𑀸 𑀘 𑀯𑀺𑀫𑀼𑀢𑁆𑀢𑀺, 𑀅𑀬𑀁 𑀦𑀺𑀭𑁄𑀥𑁄𑁇 𑀇𑀫𑀸𑀦𑀺 𑀢𑀻𑀡𑀺 𑀲𑀘𑁆𑀘𑀸𑀦𑀺𑁇 𑀲𑀫𑀼𑀤𑀬𑁄 𑀘 𑀦𑀺𑀭𑁄𑀥𑁄 𑀘 𑀫𑀕𑁆𑀕𑁄 𑀘𑁇

(12.)

137\. 𑀢𑀢𑁆𑀣 𑀓𑀢𑀫𑁄 𑀦𑀺𑀭𑁄𑀥𑁄 𑀘 𑀫𑀕𑁆𑀕𑁄 𑀘?

138\. _𑀲𑀬𑀁 𑀓𑀢𑁂𑀦 𑀲𑀘𑁆𑀘𑁂𑀦,_  
_𑀢𑁂𑀦 𑀅𑀢𑁆𑀢𑀦𑀸 𑀅𑀪𑀺𑀦𑀺𑀩𑁆𑀩𑀸𑀦𑀕𑀢𑁄 𑀯𑀺𑀢𑀺𑀡𑁆𑀡𑀓𑀗𑁆𑀔𑁄;_  
_𑀯𑀺𑀪𑀯𑀜𑁆𑀘 𑀜𑀢𑁆𑀯𑀸 𑀮𑁄𑀓𑀲𑁆𑀫𑀺𑀁,_  
_𑀢𑀸𑀯 𑀔𑀻𑀡𑀧𑀼𑀦𑀩𑁆𑀪𑀯𑁄 𑀲 𑀪𑀺𑀓𑁆𑀔𑀼𑁇_  


139\. 𑀬𑀁 𑀲𑀘𑁆𑀘𑁂𑀦, 𑀅𑀬𑀁 𑀫𑀕𑁆𑀕𑁄𑁇 𑀬𑀁 𑀔𑀻𑀡𑀧𑀼𑀦𑀩𑁆𑀪𑀯𑁄, 𑀅𑀬𑀁 𑀦𑀺𑀭𑁄𑀥𑁄𑁇 𑀇𑀫𑀸𑀦𑀺 𑀤𑁆𑀯𑁂 𑀲𑀘𑁆𑀘𑀸𑀦𑀺𑁇 𑀧𑀜𑁆𑀘 𑀯𑀺𑀫𑀼𑀢𑁆𑀢𑀸𑀬𑀢𑀦𑀸𑀦𑀺 𑀲𑀢𑁆𑀣𑀸 𑀯𑀸 𑀥𑀫𑁆𑀫𑀁 𑀤𑁂𑀲𑁂𑀲𑀺 𑀅𑀜𑁆𑀜𑀢𑀭𑁄 𑀯𑀸 𑀯𑀺𑀜𑁆𑀜𑀽 𑀲𑀩𑁆𑀭𑀳𑁆𑀫𑀘𑀸𑀭𑀻𑀢𑀺 𑀯𑀺𑀢𑁆𑀣𑀸𑀭𑁂𑀦 𑀓𑀸𑀢𑀩𑁆𑀩𑀸𑁇 𑀢𑀲𑁆𑀲 𑀅𑀢𑁆𑀣𑀧𑁆𑀧𑀝𑀺𑀲𑀁𑀯𑁂𑀤𑀺𑀲𑁆𑀲 𑀧𑀸𑀫𑁄𑀚𑁆𑀚𑀁 𑀚𑀸𑀬𑀢𑀺, 𑀧𑀫𑀼𑀤𑀺𑀢𑀲𑁆𑀲 𑀧𑀻𑀢𑀺 𑀚𑀸𑀬𑀢𑀺, 𑀬𑀸𑀯 𑀦𑀺𑀩𑁆𑀩𑀺𑀦𑁆𑀤𑀦𑁆𑀢𑁄 𑀯𑀺𑀭𑀚𑁆𑀚𑀢𑀺, 𑀅𑀬𑀁 𑀫𑀕𑁆𑀕𑁄𑁇 𑀬𑀸 𑀯𑀺𑀫𑀼𑀢𑁆𑀢𑀺, 𑀅𑀬𑀁 𑀦𑀺𑀭𑁄𑀥𑁄𑁇 𑀏𑀯𑀁 𑀧𑀜𑁆𑀘 𑀯𑀺𑀫𑀼𑀢𑁆𑀢𑀸𑀬𑀢𑀦𑀸𑀦𑀺 𑀯𑀺𑀢𑁆𑀣𑀸𑀭𑁂𑀦𑁇 𑀇𑀫𑀸𑀦𑀺 𑀤𑁆𑀯𑁂 𑀲𑀘𑁆𑀘𑀸𑀦𑀺 𑀦𑀺𑀭𑁄𑀥𑁄 𑀘 𑀫𑀕𑁆𑀕𑁄 𑀘𑁇

140\. 𑀇𑀫𑀸𑀦𑀺 𑀲𑀸𑀥𑀸𑀭𑀡𑀸𑀦𑀺 𑀲𑀼𑀢𑁆𑀢𑀸𑀦𑀺𑁇 𑀇𑀫𑁂𑀳𑀺 𑀲𑀸𑀥𑀸𑀭𑀡𑁂𑀳𑀺 𑀲𑀼𑀢𑁆𑀢𑁂𑀳𑀺 𑀬𑀣𑀸𑀦𑀺𑀓𑁆𑀔𑀺𑀢𑁆𑀢𑁂𑀳𑀺 𑀧𑀝𑀺𑀯𑁂𑀥𑀢𑁄 𑀘 𑀮𑀓𑁆𑀔𑀡𑀢𑁄 𑀘 𑀑𑀢𑀸𑀭𑁂𑀢𑁆𑀯𑀸 𑀅𑀜𑁆𑀜𑀸𑀦𑀺 𑀲𑀼𑀢𑁆𑀢𑀸𑀦𑀺 𑀦𑀺𑀤𑁆𑀤𑀺𑀲𑀺𑀢𑀩𑁆𑀩𑀸𑀦𑀺 𑀅𑀧𑀭𑀺𑀳𑀸𑀬𑀦𑁆𑀢𑁂𑀦𑁇 𑀕𑀸𑀣𑀸𑀳𑀺 𑀕𑀸𑀣𑀸 𑀅𑀦𑀼𑀫𑀺𑀦𑀺𑀢𑀩𑁆𑀩𑀸, 𑀩𑁆𑀬𑀸𑀓𑀭𑀡𑁂𑀳𑀺 𑀩𑁆𑀬𑀸𑀓𑀭𑀡𑀁𑁇 𑀇𑀫𑁂 𑀘 𑀲𑀸𑀥𑀸𑀭𑀡𑀸 𑀤𑀲 𑀧𑀭𑀺𑀯𑀟𑁆𑀠𑀓𑀸 𑀏𑀓𑁄 𑀘 𑀘𑀢𑀼𑀓𑁆𑀓𑁄 𑀦𑀺𑀤𑁆𑀤𑁂𑀲𑁄 𑀲𑀸𑀥𑀸𑀭𑀡𑁄𑁇 𑀅𑀬𑀜𑁆𑀘 𑀧𑀓𑀺𑀡𑁆𑀡𑀓𑀦𑀺𑀤𑁆𑀤𑁂𑀲𑁄𑁇 𑀏𑀓𑀁 𑀧𑀜𑁆𑀘 𑀙 𑀘 𑀲𑀯𑁂𑀓𑀤𑁂𑀲𑁄 𑀲𑀩𑁆𑀩𑀁𑁇 𑀇𑀫𑁂 𑀤𑁆𑀯𑁂 𑀧𑀭𑀺𑀯𑀚𑁆𑀚𑀦𑀸 𑀧𑀼𑀭𑀺𑀫𑀓𑀸 𑀘 𑀤𑀲𑁇 𑀇𑀫𑁂 𑀤𑁆𑀯𑀸𑀤𑀲 𑀧𑀭𑀺𑀯𑀟𑁆𑀠𑀓𑀸 𑀲𑀘𑁆𑀘𑀸𑀦𑀺𑁇 𑀏𑀢𑁆𑀢𑀸𑀯𑀢𑀸 𑀲𑀩𑁆𑀩𑀁 𑀲𑀼𑀢𑁆𑀢𑀁 𑀦𑀢𑁆𑀣𑀺, 𑀢𑀁 𑀩𑁆𑀬𑀸𑀓𑀭𑀡𑀁 𑀯𑀸 𑀕𑀸𑀣𑀸 𑀯𑀺𑀬𑁇 𑀇𑀫𑁂𑀳𑀺 𑀤𑁆𑀯𑀸𑀤𑀲𑀳𑀺 𑀧𑀭𑀺𑀯𑀟𑁆𑀠𑀓𑁂𑀳𑀺 𑀦 𑀑𑀢𑀭𑀺𑀢𑀼𑀁 𑀅𑀧𑁆𑀧𑀫𑀢𑁆𑀢𑁂𑀦 𑀧𑀭𑀺𑀬𑁂𑀲𑀺𑀢𑁆𑀯𑀸 𑀦𑀺𑀤𑁆𑀤𑀺𑀲𑀺𑀢𑀩𑁆𑀩𑀸𑁇

141\. 𑀢𑀢𑁆𑀣𑀸𑀬𑀁 𑀲𑀗𑁆𑀔𑁂𑀧𑁄𑁇 𑀲𑀩𑁆𑀩𑀁 𑀤𑀼𑀓𑁆𑀔𑀁 𑀲𑀢𑁆𑀢𑀳𑀺 𑀧𑀤𑁂𑀳𑀺 𑀲𑀫𑁄𑀲𑀭𑀡𑀁 𑀕𑀘𑁆𑀙𑀢𑀺𑁇 𑀓𑀢𑀭𑁂𑀳𑀺 𑀲𑀢𑁆𑀢𑀳𑀺? 𑀅𑀧𑁆𑀧𑀺𑀬𑀲𑀫𑁆𑀧𑀬𑁄𑀕𑁄 𑀘 𑀧𑀺𑀬𑀯𑀺𑀧𑁆𑀧𑀬𑁄𑀕𑁄 𑀘, 𑀇𑀫𑁂𑀳𑀺 𑀤𑁆𑀯𑀻𑀳𑀺 𑀧𑀤𑁂𑀳𑀺 𑀲𑀩𑁆𑀩𑀁 𑀤𑀼𑀓𑁆𑀔𑀁 𑀦𑀺𑀤𑁆𑀤𑀺𑀲𑀺𑀢𑀩𑁆𑀩𑀁𑁇 𑀢𑀲𑁆𑀲 𑀤𑁆𑀯𑁂 𑀦𑀺𑀲𑁆𑀲𑀬𑀸—  𑀓𑀸𑀬𑁄 𑀘 𑀘𑀺𑀢𑁆𑀢𑀜𑁆𑀘𑁇 𑀢𑁂𑀦 𑀯𑀼𑀘𑁆𑀘𑀢𑀺 “𑀓𑀸𑀬𑀺𑀓𑀁 𑀤𑀼𑀓𑁆𑀔𑀁 𑀘𑁂𑀢𑀲𑀺𑀓𑀜𑁆𑀘𑁂”𑀢𑀺, 𑀦𑀢𑁆𑀣𑀺 𑀢𑀁 𑀤𑀼𑀓𑁆𑀔𑀁 𑀦 𑀓𑀸𑀬𑀺𑀓𑀁 𑀯𑀸 𑀦 𑀘𑁂𑀢𑀲𑀺𑀓𑀁, 𑀲𑀩𑁆𑀩𑀁 𑀤𑀼𑀓𑁆𑀔𑀁 𑀤𑁆𑀯𑀻𑀳𑀺 𑀤𑀼𑀓𑁆𑀔𑁂𑀳𑀺 𑀦𑀺𑀤𑁆𑀤𑀺𑀲𑀺𑀢𑀩𑁆𑀩𑀁 𑀓𑀸𑀬𑀺𑀓𑁂𑀦 𑀘 𑀘𑁂𑀢𑀲𑀺𑀓𑁂𑀦 𑀘𑁇 𑀢𑀻𑀳𑀺 𑀤𑀼𑀓𑁆𑀔𑀢𑀸𑀳𑀺 𑀲𑀗𑁆𑀕𑀳𑀺𑀢𑀁 𑀤𑀼𑀓𑁆𑀔𑀤𑀼𑀓𑁆𑀔𑀢𑀸𑀬 𑀲𑀗𑁆𑀔𑀸𑀭𑀤𑀼𑀓𑁆𑀔𑀢𑀸𑀬 𑀯𑀺𑀧𑀭𑀺𑀡𑀸𑀫𑀤𑀼𑀓𑁆𑀔𑀢𑀸𑀬𑁇 𑀇𑀢𑀺 𑀢𑀁 𑀲𑀩𑁆𑀩𑀁 𑀤𑀼𑀓𑁆𑀔𑀁 𑀢𑀻𑀳𑀺 𑀤𑀼𑀓𑁆𑀔𑀢𑀸𑀳𑀺 𑀲𑀗𑁆𑀕𑀳𑀺𑀢𑀁𑁇 𑀇𑀢𑀺 𑀇𑀤𑀜𑁆𑀘 𑀤𑀼𑀓𑁆𑀔𑀁 𑀢𑀺𑀯𑀺𑀥𑀁𑁇 𑀤𑀼𑀯𑀺𑀥𑀁 𑀤𑀼𑀓𑁆𑀔𑀁 𑀓𑀸𑀬𑀺𑀓𑀜𑁆𑀘 𑀘𑁂𑀢𑀲𑀺𑀓𑀜𑁆𑀘𑁇 𑀤𑀼𑀯𑀺𑀥𑀁 𑀅𑀧𑁆𑀧𑀺𑀬𑀲𑀫𑁆𑀧𑀬𑁄𑀕𑁄 𑀘 𑀧𑀺𑀬𑀯𑀺𑀧𑁆𑀧𑀬𑁄𑀕𑁄 𑀘𑁇 𑀇𑀤𑀁 𑀲𑀢𑁆𑀢𑀯𑀺𑀥𑀁 𑀤𑀼𑀓𑁆𑀔𑀁𑁇

142\. 𑀢𑀢𑁆𑀣 𑀢𑀺𑀯𑀺𑀥𑁄 𑀲𑀫𑀼𑀤𑀬𑁄 𑀅𑀘𑀢𑀼𑀢𑁆𑀣𑁄 𑀅𑀧𑀜𑁆𑀘𑀫𑁄𑁇 𑀓𑀢𑀫𑁄 𑀢𑀺𑀯𑀺𑀥𑁄? 𑀢𑀡𑁆𑀳𑀸 𑀘 𑀤𑀺𑀝𑁆𑀞𑀺 𑀘 𑀓𑀫𑁆𑀫𑀁𑁇 𑀢𑀢𑁆𑀣 𑀢𑀡𑁆𑀳𑀸 𑀘 𑀪𑀯𑀲𑀫𑀼𑀤𑀬𑁄 𑀓𑀫𑁆𑀫𑀁𑁇 𑀢𑀣𑀸 𑀦𑀺𑀩𑁆𑀩𑀢𑁆𑀢𑀲𑁆𑀲 𑀳𑀻𑀦𑀧𑀡𑀻𑀢𑀢𑀸, 𑀅𑀬𑀁 𑀲𑀫𑀼𑀤𑀬𑁄𑁇 𑀇𑀢𑀺 𑀬𑀸𑀧𑀺 𑀪𑀯𑀕𑀢𑀻𑀲𑀼 𑀳𑀻𑀦𑀢𑀸 𑀘 𑀧𑀡𑀻𑀢𑀢𑀸 𑀘, 𑀬𑀸𑀧𑀺 𑀢𑀻𑀳𑀺 𑀤𑀼𑀓𑁆𑀔𑀢𑀸𑀳𑀺 𑀲𑀗𑁆𑀕𑀳𑀺𑀢𑀸, 𑀬𑁄𑀧𑀺 𑀤𑁆𑀯𑀻𑀳𑀺 𑀫𑀽𑀮𑁂𑀳𑀺 𑀲𑀫𑀼𑀤𑀸𑀦𑀻𑀢𑁄 𑀅𑀯𑀺𑀚𑁆𑀚𑀸𑀬 𑀦𑀺𑀯𑀼𑀢𑀲𑁆𑀲 𑀪𑀯𑀢𑀡𑁆𑀳𑀸𑀲𑀁𑀬𑀼𑀢𑁆𑀢𑀲𑁆𑀲 𑀲𑀯𑀺𑀜𑁆𑀜𑀸𑀡𑀓𑁄 𑀓𑀸𑀬𑁄, 𑀲𑁄𑀧𑀺 𑀢𑀻𑀳𑀺 𑀤𑀼𑀓𑁆𑀔𑀢𑀸𑀳𑀺 𑀲𑀗𑁆𑀕𑀳𑀺𑀢𑁄𑁇

143\. 𑀢𑀣𑀸 𑀯𑀺𑀧𑀮𑁆𑀮𑀸𑀲𑀢𑁄 𑀤𑀺𑀝𑁆𑀞𑀺 𑀆𑀕𑀦𑁆𑀢𑀩𑁆𑀩𑀸𑁇 𑀲𑀸 𑀲𑀢𑁆𑀢𑀯𑀺𑀥𑀸 𑀦𑀺𑀤𑁆𑀤𑀺𑀲𑀺𑀢𑀩𑁆𑀩𑀸𑁇 𑀏𑀓𑁄 𑀯𑀺𑀧𑀮𑁆𑀮𑀸𑀲𑁄 𑀢𑀻𑀡𑀺 𑀦𑀺𑀤𑁆𑀤𑀺𑀲𑀻𑀬𑀢𑀺, 𑀘𑀢𑁆𑀢𑀸𑀭𑀺 𑀯𑀺𑀧𑀮𑁆𑀮𑀸𑀲𑀯𑀢𑁆𑀣𑀽𑀦𑀺𑁇 𑀢𑀢𑁆𑀣 𑀓𑀢𑀫𑁄 𑀏𑀓𑁄 𑀯𑀺𑀧𑀮𑁆𑀮𑀸𑀲𑁄? 𑀬𑁄 𑀯𑀺𑀧𑀭𑀻𑀢𑀕𑁆𑀕𑀸𑀳𑁄 𑀧𑀝𑀺𑀓𑁆𑀔𑁂𑀧𑁂𑀦, 𑀑𑀢𑀭𑀡𑀁 𑀬𑀣𑀸 “𑀅𑀦𑀺𑀘𑁆𑀘𑁂 𑀦𑀺𑀘𑁆𑀘𑀫𑁆”𑀇𑀢𑀺 𑀯𑀺𑀧𑀭𑀻𑀢𑀁 𑀕𑀡𑁆𑀳𑀸𑀢𑀺𑁇 𑀏𑀯𑀁 𑀘𑀢𑁆𑀢𑀸𑀭𑁄 𑀯𑀺𑀧𑀮𑁆𑀮𑀸𑀲𑀸𑁇 𑀅𑀬𑀫𑁂𑀓𑁄 𑀯𑀺𑀧𑀮𑁆𑀮𑀸𑀲𑀻𑀬𑀢𑀺 𑀲𑀜𑁆𑀜𑀸 𑀘𑀺𑀢𑁆𑀢𑀁 𑀤𑀺𑀝𑁆𑀞𑀺𑁇 𑀓𑀢𑀫𑀸𑀦𑀺 𑀘𑀢𑁆𑀢𑀸𑀭𑀺 𑀯𑀺𑀧𑀮𑁆𑀮𑀸𑀲𑀯𑀢𑁆𑀣𑀽𑀦𑀺? 𑀓𑀸𑀬𑁄 𑀯𑁂𑀤𑀦𑀸 𑀘𑀺𑀢𑁆𑀢𑀁 𑀥𑀫𑁆𑀫𑀸𑁇 𑀏𑀯𑀁 𑀯𑀺𑀧𑀮𑁆𑀮𑀸𑀲𑀕𑀢𑀲𑁆𑀲 𑀅𑀓𑀼𑀲𑀮𑀜𑁆𑀘 𑀧𑀯𑀟𑁆𑀠𑁂𑀢𑀺𑁇 𑀢𑀢𑁆𑀣 𑀲𑀜𑁆𑀜𑀸𑀯𑀺𑀧𑀮𑁆𑀮𑀸𑀲𑁄 𑀤𑁄𑀲𑀁 𑀅𑀓𑀼𑀲𑀮𑀫𑀽𑀮𑀁 𑀧𑀯𑀟𑁆𑀠𑁂𑀢𑀺𑁇 𑀘𑀺𑀢𑁆𑀢𑀯𑀺𑀧𑀮𑁆𑀮𑀸𑀲𑁄 𑀮𑁄𑀪𑀁 𑀅𑀓𑀼𑀲𑀮𑀫𑀽𑀮𑀁 𑀧𑀯𑀟𑁆𑀠𑁂𑀢𑀺𑁇 𑀤𑀺𑀝𑁆𑀞𑀺𑀯𑀺𑀧𑀮𑁆𑀮𑀸𑀲𑁄 𑀫𑁄𑀳𑀁 𑀅𑀓𑀼𑀲𑀮𑀫𑀽𑀮𑀁 𑀧𑀯𑀟𑁆𑀠𑁂𑀢𑀺𑁇 𑀢𑀢𑁆𑀣 𑀤𑁄𑀲𑀲𑁆𑀲 𑀅𑀓𑀼𑀲𑀮𑀫𑀽𑀮𑀲𑁆𑀲 𑀢𑀻𑀡𑀺 𑀫𑀺𑀘𑁆𑀙𑀢𑁆𑀢𑀸𑀦𑀺 𑀨𑀮𑀁—  𑀫𑀺𑀘𑁆𑀙𑀸𑀯𑀸𑀘𑀸 𑀫𑀺𑀘𑁆𑀙𑀸𑀓𑀫𑁆𑀫𑀦𑁆𑀢𑁄 𑀫𑀺𑀘𑁆𑀙𑀸𑀆𑀚𑀻𑀯𑁄; 𑀮𑁄𑀪𑀲𑁆𑀲 𑀅𑀓𑀼𑀲𑀮𑀫𑀽𑀮𑀲𑁆𑀲 𑀢𑀻𑀡𑀺 𑀫𑀺𑀘𑁆𑀙𑀢𑁆𑀢𑀸𑀦𑀺 𑀨𑀮𑀁—  𑀫𑀺𑀘𑁆𑀙𑀸𑀲𑀗𑁆𑀓𑀧𑁆𑀧𑁄 𑀫𑀺𑀘𑁆𑀙𑀸𑀯𑀸𑀬𑀸𑀫𑁄 𑀫𑀺𑀘𑁆𑀙𑀸𑀲𑀫𑀸𑀥𑀺; 𑀫𑁄𑀳𑀲𑁆𑀲 𑀅𑀓𑀼𑀲𑀮𑀫𑀽𑀮𑀲𑁆𑀲 𑀤𑁆𑀯𑁂 𑀫𑀺𑀘𑁆𑀙𑀢𑁆𑀢𑀸𑀦𑀺 𑀨𑀮𑀁—  𑀫𑀺𑀘𑁆𑀙𑀸𑀤𑀺𑀝𑁆𑀞𑀺 𑀘 𑀫𑀺𑀘𑁆𑀙𑀸𑀲𑀢𑀺 𑀘𑁇 𑀏𑀯𑀁 𑀅𑀓𑀼𑀲𑀮𑀁 𑀲𑀳𑁂𑀢𑀼 𑀲𑀧𑁆𑀧𑀘𑁆𑀘𑀬𑀁 𑀯𑀺𑀧𑀮𑁆𑀮𑀸𑀲𑀸 𑀘 𑀧𑀘𑁆𑀘𑀬𑁄, 𑀅𑀓𑀼𑀲𑀮𑀫𑀽𑀮𑀸𑀦𑀺 𑀲𑀳𑁂𑀢𑀽 𑀏𑀢𑁂𑀬𑁂𑀯 𑀧𑀝𑀺𑀧𑀓𑁆𑀔𑁂𑀦 𑀅𑀦𑀽𑀦𑀸 𑀅𑀦𑀥𑀺𑀓𑀸 𑀤𑁆𑀯𑀻𑀳𑀺 𑀧𑀘𑁆𑀘𑀬𑁂𑀳𑀺 𑀦𑀺𑀤𑁆𑀤𑀺𑀲𑀺𑀢𑀩𑁆𑀩𑀸𑁇 𑀦𑀺𑀭𑁄𑀥𑁂 𑀘 𑀫𑀕𑁆𑀕𑁂 𑀘 𑀯𑀺𑀧𑀮𑁆𑀮𑀸𑀲𑀫𑀼𑀧𑀸𑀤𑀸𑀬 𑀧𑀭𑀢𑁄 𑀧𑀝𑀺𑀧𑀓𑁆𑀔𑁂𑀦 𑀘𑀢𑀲𑁆𑀲𑁄𑁇

---

144\. 𑀢𑀢𑁆𑀣𑀺𑀫𑀸 𑀉𑀤𑁆𑀤𑀸𑀦𑀕𑀸𑀣𑀸



145\. _𑀅𑀯𑀺𑀚𑁆𑀚𑀸𑀬 𑀦𑀺𑀯𑀼𑀢𑁄 𑀮𑁄𑀓𑁄,_  
_𑀘𑀺𑀢𑁆𑀢𑀁 𑀲𑀁𑀬𑁄𑀚𑀦𑀫𑁆𑀧𑀺;_  
_𑀲𑀸 𑀧𑀘𑁆𑀙𑀺𑀦𑁆𑀦𑀪𑀯𑀢𑀡𑁆𑀳𑀸,_  
_𑀤𑁆𑀯𑁂𑀫𑀸 𑀘𑁂𑀯 𑀯𑀺𑀫𑀼𑀢𑁆𑀢𑀺𑀬𑁄𑁇_  


146\. _𑀓𑀼𑀫𑁆𑀪𑀽𑀧𑀫𑀁 𑀓𑀸𑀬𑀫𑀺𑀫𑀁,_  
_𑀬𑀁 𑀦 𑀢𑀼𑀫𑁆𑀳𑀸𑀓𑀁 𑀢𑀁 𑀧𑀚𑀳;_  
_𑀬𑁂 𑀓𑁂𑀘𑀺 𑀲𑁄𑀓𑀧𑀭𑀺𑀤𑁂𑀯𑀸,_  
_𑀢𑀺𑀫𑁆𑀩𑀭𑀼𑀓𑁄 𑀘 𑀲𑀬𑀁𑀓𑀢𑀁𑁇_  


147\. _𑀤𑀼𑀓𑁆𑀔𑀁 𑀤𑀺𑀝𑁆𑀞𑀺 𑀘 𑀉𑀧𑁆𑀧𑀦𑁆𑀦𑀁,_  
_𑀬𑀜𑁆𑀘 𑀕𑁄𑀧𑀸𑀮𑀓𑁄𑀧𑀫𑀁;_  
_𑀲𑀢𑀺 𑀓𑀸𑀬𑀕𑀢𑀸 𑀫𑀸𑀳𑀼,_  
_𑀲𑀫𑀣𑁄 𑀘 𑀯𑀺𑀧𑀲𑁆𑀲𑀦𑀸𑁇_  


148\. _𑀆𑀲𑀸 𑀧𑀺𑀳𑀸 𑀘 𑀅𑀪𑀺𑀦𑀦𑁆𑀤𑀦𑀸 𑀘,_  
_𑀘𑀢𑀼𑀦𑁆𑀦𑀫𑀦𑀦𑀼𑀩𑁄𑀥𑀦𑀸;_  
_𑀬𑀸𑀦𑀺 𑀲𑁄𑀢𑀸𑀦𑀺 𑀮𑁄𑀓𑀲𑁆𑀫𑀺𑀁,_  
_𑀤𑀍𑀳𑀁 𑀦𑁂𑀫𑀺𑀬𑀸𑀦𑀸𑀓𑀸𑀭𑁄𑁇_  


149\. _𑀬𑀁 𑀦𑀺𑀲𑁆𑀲𑀺𑀢𑀲𑁆𑀲 𑀘𑀮𑀺𑀢𑀁,_  
_𑀅𑀦𑀼𑀧𑀝𑁆𑀞𑀺𑀢𑀓𑀸𑀬𑀕𑀢𑀸𑀲𑀢𑀺;_  
_𑀲𑀬𑀁 𑀓𑀢𑁂𑀦 𑀲𑀘𑁆𑀘𑁂𑀦,_  
_𑀯𑀺𑀫𑀼𑀢𑁆𑀢𑀸𑀬𑀢𑀦𑁂𑀳𑀺 𑀘𑁇_  


150\. 𑀧𑁂𑀝𑀓𑁄𑀧𑀤𑁂𑀲𑁂 𑀫𑀳𑀸𑀓𑀘𑁆𑀘𑀸𑀬𑀦𑁂𑀦 𑀪𑀸𑀲𑀺𑀢𑁂 𑀧𑀞𑀫𑀪𑀽𑀫𑀺 𑀅𑀭𑀺𑀬𑀲𑀘𑁆𑀘𑀧𑁆𑀧𑀓𑀸𑀲𑀦𑀸 𑀦𑀸𑀫 𑀢𑀁 𑀚𑀻𑀯𑀢𑀸 𑀪𑀕𑀯𑀢𑀸 𑀫𑀸𑀤𑀺𑀲𑁂𑀦 𑀲𑀫𑀼𑀤𑁆𑀤𑀦𑁂𑀦 𑀢𑀣𑀸𑀕𑀢𑁂𑀦𑀸𑀢𑀺𑁇

[Go to previous page (27Pe Peṭakopadesapāḷi)](0.md) / [Go to parent page (27Pe Peṭakopadesapāḷi)](0.md) / [Go to next page (2 Sāsanapaṭṭhānadutiyabhūmi)](2.md)


